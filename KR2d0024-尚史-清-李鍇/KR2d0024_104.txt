尚史卷一百五志十三
鑲白旗漢軍李鍇撰
氏族志
渾噩之初人以類從而已氏族之建始肇中古夏書曰
錫土姓𫝊曰天子建德因生以賜姓胙之土而命之氏
又曰保姓立氏以守宗祊是姓因其本而氏蒙其支先
王之制也故氏族氏官氏謚氏王父字者有之而姓則
無倍焉洎乎周末荒厥舊宗氏章姓湮邈焉為一史遷
之書曰姓某氏蓋久已失其原矣今纂前緒用析厥初
其有人承本系于𫝊無收者(如魯之展瑕展玉父之于展氏晉之先蔑先僕之于)
(先氏之屬)並附著之述氏族志
黃帝
黃帝姬姓也(史記姓公孫)長于姬水受國于有熊居軒轅之
邱因以為名又以為號(帝王世紀氏左傳號帝鴻)
黃帝二十五子曰昌意玄囂苗龍休青陽揮夷鼔倉林禺陽(外紀)
青陽方雷氏之甥也夷鼓彤魚氏之甥也青陽與夷鼓
皆為己姓青陽與倉林同于黃帝又皆為姬姓其同生
而異姓者四母三子别為十二姓凡黃帝之子二十五
宗其得姓者十四人為十二姓(十四人而二人為己二人為姬故十二姓)姬
酉祁己滕葴任荀僖姞儇依是也(國語)
一說黃帝娶雷祖生昌意昌意降處若水生韓流韓流
取淖子曰阿女生帝顓頊黃帝生駱明駱明生白馬白
馬是為鯀
世本黃帝娶于西陵氏謂之纍祖産青陽及昌意昌
意生顓頊顓頊生鯀郭璞注諸言生者多謂其苗裔
未必是親所産此說殊是黃帝一再傳不得與堯
舜同時
黃帝生禺䝞禺䝞生禺京(即禺疆)禺京處北海禺䝞處南
海禺䝞子有儋耳之國任姓黃帝生苗龍苗龍生融吾
融吾生弄明弄明生白犬是為犬戎黃帝之孫曰始均
始均生北狄(山海經)
周時祝與南燕並黃帝後為姞姓
少皥
少皥黃帝子青陽之子孫曰金天氏(漢書)
邑于窮桑又謂之窮桑氏(帝王世紀)
王嘉拾遺記少皥主西方號金天氏亦曰金窮氏時
有五鳳集于庭因曰鳳鳥氏亦曰桑邱氏金鳴于山
銀湧于地如龜蛇龍鳳故有龍山龜山鳳水之目亦
因以為姓末代為龍邱氏蛇邱氏
少皞生倍伐倍伐降處緡淵又生般又生魚山人一目
威姓(山海經)
少皞氏之後有南正重事顓頊重之後為羲(國語)
又有裔子曰昩為玄冥師生允格臺駘顓頊封諸汾川
沈姒蓐黃實守其祀(左傳)
武王克商封其後兹輿于莒(大紀)
郯亦其後為己姓
顓頊
顓頊黃帝子昌意之裔母曰景僕蜀山氏之女顓頊號
高陽氏(帝王世紀産大戴記昌僕氏顓頊)
顓頊生老童老童生重黎
世本老童娶于根水氏謂之驕福生重及黎國語高
陽氏之後為北正黎黎之後為和晉書重黎為夏官
祝融歷唐虞夏商世序其職及周以夏官為司馬其
後程伯休父克平徐方錫以官族因而為氏
及吳回吳回生陸終陸終娶于鬼方氏生六子一曰樊
是為昆吾(韋昭注昆吾為夏伯夏衰遷于舊許)二曰惠連是為參胡三曰
籛是為彭祖四曰萊言是為云鄶人五曰安是為曹姓
六曰季連是為芉姓昆吾衛氏也參胡韓氏也彭祖彭
氏也云鄶人鄭氏也曹姓邾氏也季連楚氏也(大戴記)
史記顓頊生窮蟬又生稱稱生卷章按卷章即老童
之訛而多窮蟬及稱
一說顓頊生老童老童生祝融祝融生長琴是處榣山
始作樂風顓頊又生伯服又生驩頭驩頭生苗民苗民
釐姓顓頊之子又有叔士又有季禺之國叔歜之國中
䡢之國(山海經)
又有蒼舒隤敳檮戭大臨龍降庭堅仲容叔達亦高陽
氏之後謂之八愷(左傳陶杜預注即垂益禹皋之倫說誤)
帝嚳
帝嚳者黃帝之子玄囂之裔(帝王世紀)
大戴記黃帝生玄囂玄囂生蟜極蟜極生高辛天下
號曰高辛氏
號曰高辛氏帝嚳生中容生季釐生晏龍晏龍是始為
琴瑟晏龍生司幽帝嚳又生后稷稷弟台璽生叔均叔
均是始作牛耕帝嚳又生禺號禺號生淫梁淫梁生番
禺番禺是始為舟番禺生奚仲奚仲生吉光吉光是始
以木為車帝嚳又生帝鴻帝鴻生白民白民銷姓又生
黑齒姜姓(山海經)
經于帝嚳皆作帝俊以帝俊生后稷準之帝俊當是
帝嚳也然有帝俊妻娥皇生三身姚姓之文故郭璞
注曰俊亦舜字假借音直以帝俊為帝舜夫諸書並
以后稷為帝嚳之子未聞為帝舜之子且經于帝舜
生戲帝舜生無淫又皆曰舜是俊舜自有别矣蓋帝俊
妻娥皇生三身當是帝舜之譌郭注由此而誤耳今
改定
帝嚳之後曰摯嗣摯立者曰放勲
世本帝嚳元妃有邰氏之女曰姜嫄生后稷次妃有
娀氏之女曰簡狄生契次妃陳酆氏之女曰慶都生
堯次妃訾陬氏之女曰常儀生帝摯大戴記帝嚳産
放勲是為帝堯史記嚳子摯代立摯不善崩弟放勲
立按春秋命歷序帝嚳傳十世緯書殊不足信要
之摯為高辛之後非其子也詳見世系圖說
又有閼伯實沈高辛氏之二子也閼伯主辰實沈主參
閼伯為陶唐氏之火正又有伯奮仲堪叔獻季仲伯虎
仲熊叔豹季貍亦高辛氏之裔也謂之八元(左傳杜預注即稷契)
(朱虎熊羆說誤)
唐祁姓
帝堯陶唐氏祁姓也堯娶散宜氏之女曰女皇生丹朱
(帝王世紀)
又有男九人使與舜處九男皆益篤(史記)
舜受禪使丹朱居丹淵為諸侯(尚書逸篇)
武王克商封帝堯之後于薊(大紀)
虞姚姓
帝舜有虞氏姚姓也堯妻舜二女娥皇無子女英生商
均(帝王世紀謂大戴記舜娶帝堯之女之女匽氏)
一說娥皇生三身之國姚姓三身生義均義均是始為
巧帝舜又生戲戲生搖民又生無淫降臷處是為無臷
民朌姓(山海經燭山海經舜妻登比氏生宵明光二女又曰登北氏)
夏后相時有虞思妻少康以二姚而邑諸綸遂復夏祀
其後又有劉累學擾龍事孔甲劉累後為杜伯在夏為
御龍氏在商為豕韋氏(左傳)
豕韋國于唐周成王滅唐遷之于杜(杜預注)
其後隰叔違周難于晉為范氏(國語)
武王克殷封胡公滿于陳為媯氏(大紀)
遂亦媯氏為齊所滅
夏姒姓
伯禹夏后氏姒姓也父鯀顓頊五世孫鯀娶有辛氏女
曰女志生伯禹(世本生論衡禹母吞薏苡而禹故姓曰姒)
禹生均國均國生役采役采生修鞈(山海經)
啟有五子又有觀扈武王克商封其後東樓公于杞(大紀)
鄫鄅亦其後姒姓
商子姓
契母曰簡狄有娀氏之女也(契所出未詳以簡狄為帝嚳之妃者非是)玄鳥
至日祀高禖因孕而生契(古詩注)
契封於商賜姓子氏(論衡契母吞燕夘而生契故殷姓曰子)至湯伐桀遂
有天下武王克商封紂子禄父以續殷祀禄父叛周誅
成王以微子代殷後國于宋(史記)
殷民有六族條氏徐氏蕭氏索氏長勺氏尾勺氏(左傳)
周姬姓
稷母有邰氏女曰姜原姜原踐巨人跡而生稷帝舜封
稷于邰别姓姬氏至文王為西伯武王遂有天下平王
東徙雒是為東周考王封其弟于河南是為西周桓公
惠公封其少子于鞏是為東周惠公(史記)
大王之子為吳虞王季之子為虢文王之子魯衛管蔡
毛郕曹滕霍𣆀郜畢原雍酆郇武王之子晉邘應韓周
公之子凡蔣邢茅胙祭其同姓之國為隨滑息榮芮魏
駘岐隗楊耿密唐鮮虞
太皞風姓
宿任顓臾須句風姓太皞之後(左傳)
神農姜姓
蚩尤神農之裔(路史)
黃帝既去蚩尤之凶遷其民善者于鄒屠之地惡者于
有比之鄉其先以地名族後分為鄒氏屠氏(拾遺記)
共工亦炎帝之後姜姓(賈逵國語注)
炎帝之妻赤水之子聽訞生炎居炎居生節並節並生
戲器戲器生祝融祝融生共工共工生術器共工又生
后土后土生噎鳴噎鳴生歲十有二(山海經子郭璞注生卜二皆以歲)
(名名之)
后土在黃帝時為李(管子)
在顓頊時與高辛爭王為高辛所滅(賈逵注)
在周時紀向焦申吕菜亦神農之後姜姓(左傳)
防風漆姓
防風汪芒氏之君守封隅之山者也為漆姓(國語)
鄋瞞是其後在夏為防風氏殷為汪芒氏(左傳)
祝融妘姓己姓熊姓
檜偪陽鄔路妘姓昆吾蘇顧温董己姓楚羅䕫熊姓並
祝融之後(國語)
董父以豢龍亊舜為鬷夷氏(左傳)
昆吾當夏衰遷于舊許為楚之先(韋昭注)
陸終彭姓秃姓
大彭豕韋諸稽彭姓陸終之後舟人秃姓彭祖之别封
也(國語)
皋陶嬴姓
秦蓼六梁黃徐嬴姓皋陶之後(左傳)
奚仲任姓
摯疇任姓奚仲仲虺之後大任之家(韋昭注)
氏羌乞姓
伯夷父(郭璞注顓頊師)生西岳西岳生先龍先龍生氐羌氐羌
乞姓(山海經)
赤狄隗姓陸渾允姓(左傳)
周諸氏
尹氏
尹吉甫周内史其後為尹氏尹氏亊襄王為卿士城濮
之戰王命尹士命晉侯為侯伯簡王時有尹武公會諸
侯伐鄭同盟于柯陵敬王時有尹文公圉尹辛尹固並
子朝之黨晉逐子朝尹固及子朝奔楚已而固復還周
周殺固固之復也有婦人遇之周郊尤之曰處則勸人
為禍行則數日而反是夫也其過三歲乎景王時有尹
言多儋括欲立王子佞夫言多殺佞夫(左傳)
周氏
周公姬姓食采于周(杜預注扶風雍縣東北有周城)故亦曰周公世為
周卿士桓王時有周公黑肩欲弑王而立王子克王殺
黑肩惠王時有周公忌父大叔帶之難狄伐周獲忌父
襄王時有周公閱與王孫蘇爭政簡王時有周公楚與
伯輿爭政惠襄時又有周公孔是為宰孔襄王使宰孔
賜齊侯胙(左傳)
召公
召氏世為周卿士
按文四年召昭公來會葬杜預注召采地伯爵不明
其為燕後而惠王以下燕自有侯以世相傳則此召
氏非穆公嫡胤留相周室矣或其支庶别封于召如
周公黑肩之比
惠王時有召伯廖王使廖賜齊侯命襄王時有召武公
過王使過賜晉侯命又有召昭公魯成風薨王使召昭
公會葬定簡王時有召桓公定王使公逆王后于齊簡
王使桓公賜魯侯命又有召戴公與王孫蘇爭政王孫
蘇殺之立其子召襄敬王時有召莊公奐奐子簡公盈
並黨王子朝莊公奐卒晉師納王盈乃逐子朝逆王于
尸既而周殺盈(左傳)
蘇氏
蘇忿生蘇公也周克商蘇忿生以温為司寇與檀伯達
俱封于河(左傳)
其後為蘇成公幽王時暴公為卿士而譖蘇公蘇公作
何人斯以絶之(詩序)
世本暴辛公作塤蘇成公作箎古史考古有塤箎二
公特善其事耳
桓王時蘇氏為大夫王奪其温原絺樊隰郕攢茅向盟
州陘隤懷十二邑以與鄭(杜預注)
及莊王崩蘇氏及五大夫奉子頽以伐惠王不克出奔
温奉子頽奔衛衛師燕師立子頽子頽敗蘇氏即狄又
不能于狄狄人伐之王不救滅温蘇子奔衛後有蘇子
復事頃王為卿士頃王五年蘇子及魯盟于女栗(左傳)
毛氏
毛氏毛叔鄭之後有毛伯毛伯衛毛伯過毛伯得(左傳詳)
(地理志)
原氏
原氏武王之弟封于原其後有原莊公原伯原伯貫原
襄公原伯絞及弟跪尋又有原伯魯(左傳志詳地理)
單氏
單伯封于單周之親族(韋昭注)
世為卿士莊王時有單伯王將嫁女于齊命魯為主使
單伯送王姬于魯宋萬弑閔公單伯會伐宋頃王時又
有單伯為魯請子叔姬于齊定王時有單襄公朝聘于
陳簡王時會伐鄭同盟于柯陵襄公子頃公頃公子靖
公靖公子獻公襄頃之族殺獻公立其弟成公靖公之
曾孫曰單穆公旗敬王時穆公定子期之難穆公子武
公武公定儋翩之亂又有單平公單愆期(左傳)
劉氏
劉康公定王母弟(公羊傳)
定王時康公聘于魯靈王時有劉定公夏景王時有劉
獻公摯獻公子文公狄敬王時文公定子朝之難楚納
子朝文公會諸侯于召陵謀伐楚文公子桓公桓公定
儋翩之亂(左傳)
魯諸氏
展氏
無駭者公子展孫也無駭卒隠公命以字為展氏其後
有夷伯展禽展喜襄公時有展莊叔展瑕展玉父齊慶
封來奔獻車于季孫宿美澤可以鑑展莊叔見之曰車
甚澤人必瘁宜其亡也晉士鞅來聘公享之展莊叔執
幣射者三耦公臣不足取于家臣展瑕展玉父為一耦
公臣公巫召伯仲顔莊叔為一耦鄫鼓父黨叔為一耦
(左傳)
臧氏
公子彄者孝公子臧僖伯也僖伯生臧孫達是為哀伯
哀伯生伯氏瓶瓶生文仲辰辰生宣叔許許娶于鑄生
臧賈臧為繼室以其姪生武仲紇紇奔齊臧賈使為以
納請為遂自為請為竟嗣臧氏為生昭伯叔孫為有從
弟會昭伯從昭公孫于齊會嗣臧氏會生賓如賓如生
石(左傳)
厚氏
惠伯革者孝公子也其後為厚氏(世本)
是為厚成瘠瘠事襄公瘠之後為后木后木嘗曰喪吾
聞諸縣子曰夫喪不可不深長思也買棺外内易(言斲棺當)
(使外内平易)我死則亦然(記檀弓)
施氏
施父者惠公子也施父生施伯勸莊公殺管仲以屍授
齊者(左傳攷後系無)
三桓仲孫氏(子服氏附)
公子慶父桓公子是為共仲仲孫氏之始也又曰孟氏
慶父生孟穆伯敖敖生文伯榖惠叔難榖生獻子蔑蔑
生莊子速及子服它速生孺子秩孝伯羯羯後為僖子
貜(貜或是羯子注未詳)貜生懿子何忌南宮敬叔說何忌生武伯
彘彘生敬子捷它别為子服氏它生惠伯湫湫生昭伯
回回生景伯何又有孟之側字反亦孟氏族齊伐我武
伯彘帥左師冉求帥右師及齊師戰于郊左師入齊軍
右師奔孟之反後入以為殿抽矢策其馬曰馬不進也
林不狃之伍曰走乎不狃曰誰不如曰然則止乎曰惡
賢徐步而死不狃魯士也(左傳)
叔孫氏(叔仲氏附)
叔牙慶父同母弟是為僖叔叔孫氏之始也牙生戴伯
兹兹生莊叔得臣及惠伯叔仲彭生得臣生宣伯僑如
穆叔豹豹生孟丙仲壬及昭子婼婼生成子不敢不敢
生武叔州仇州仇生文子舒及叔孫輒輒無寵故因陽
虎欲去三桓叔仲彭生别為叔仲氏彭生之孫為昭伯
叔仲帶帶之子穆子小帶之孫叔仲志志亦因陽虎欲
去三桓(左傳)
季孫氏(公鉏氏附)
季友桓公少子是為成季季孫氏之始也友生文子行
父行父生武子宿宿生公彌及悼子紇紇生平子意如
及公父穆伯(名未詳)意如生桓子斯斯生康子肥肥曾孫
為昭子強公彌字公鉏别為公鉏氏公彌曾孫為公鉏
極欲因陽虎以去三桓公父穆伯子為文伯歜季氏之
族又有季公冶意如之庶叔父曰季公亥公亥兄曰公
鳥公亥謀去季氏意如之弟曰公甫公之季孫斯之弟
曰季寤寤亦因陽虎欲去三桓(左傳)
子叔氏
叔肹文公子宣公母弟子叔氏之始也肹生聲伯嬰齊
嬰齊生齊子老(韋昭注榮駕鵝亦聲伯子)老生敬子弓弓生輒及鞅
又有叔詣(系未詳)昭公時會于黃父謀定王室(詣于昭公二十九年)
(四月卒書卒書日蓋亦魯卿也)又有叔還叔弓曾孫定公時如鄭涖盟
哀公時如齊葬景公會吳于柤還子青敬王崩青如京
師又如越(左傳)
郈氏
郈敬伯同郈惠伯之玄孫(系未詳)同之後有郈昭伯(左傳)
又有郈成子郈成子為魯聘于晉過衛右宰穀臣止而
觴之陳樂而不樂酒酣而送之以璧顧反過而弗辭其
僕曰曏者右宰穀臣之觴吾子也甚懽今侯渫過而弗
辭郈成子曰夫止而觴我與我懽也陳樂而不樂告我
憂也酒酣而送我以璧寄之我也由是觀之衛其有亂
乎倍衛三十里聞寗喜之難作右宰榖臣死之還車而
臨三舉而歸至使人迎其妻子隔宅而異之分禄而食
之其子長而反其璧(吕氏春秋)
仲氏
公子遂是為襄仲居東門故曰東門氏公孫敖之從父
昆弟也遂生公孫歸父及仲嬰齊文公薨遂弑子惡及
視而立宣公宣公薨季孫行父逐歸父使仲嬰齊紹其
後為仲氏(左傳)
晉諸氏
狐氏
狐突晉同姓唐叔之後突生狐毛狐偃毛生溱為温大
夫偃生射姑其族又有狄鞠居以殺陽處父晉殺鞠居
射姑奔狄又有狐父為大夫楚圍蔡使狐父請蔡于楚
(左傳)
欒氏
欒賓靖侯之孫也賓生成是為欒共叔成生貞子枝枝
生盾盾生武子書書生桓子黶及弟鍼黶生懷子盈平
公時士匄克盈于曲沃欒樂死欒魴奔宋(欒魴並欒氏族)盡滅
欒氏又有欒京廬欒弗忌欒斜並欒氏族(左傳)
先氏
先友先丹木晉舊姓也友丹木並為戎右其後有先軫
軫生蒲城伯且居且居生克其族先都殺克晉殺都克
之後有先縠邲之戰縠敗晉師又召狄伐晉晉殺縠盡
滅其族又有先蔑字士伯文公作三行以禦狄荀林父
將中行屠擊將右行蔑將左行及襄公薨趙盾使蔑逆
公子雍于秦已而立靈公蔑奔秦襄公時又有先僕楚
師圍江僕伐楚以救之又有先辛為胥甲父屬大夫晉
放胥甲父辛奔齊(左傳)
郤氏
郤豹亦舊姓也豹生芮是為冀芮芮與郤稱郤乞並為
公子夷吾臣稱乞並郤氏族也芮生成子缺缺生獻子
克克生錡錡與郤犫郤至是為三郤郤犫步揚之子克
之從父兄弟郤至步揚之孫蒲城䧿居之子並事厲公
胥童殺三郤郤氏遂滅步揚嘗御戎與秦戰于韓又有
步招堇隂之役御戎以敗秦師又有步&KR1063;郤至之弟麻
隧鄢陵之役禦戎以敗秦楚師又有郤縠郤溱溱至之
兄襄公時郤縠將中軍溱佐之城濮之役溱敗楚師(左傳)
范氏
士蒍劉累之後杜伯之孫隰叔之子周殺杜伯隰叔違
周難遂居晉生蒍蒍生縠縠殺先克晉殺縠蒍之孫為
士會初封隨又受范遂氏范是為范武子會生文子燮
及彘恭子魴魴生裘魴嘗將新軍魴卒裘幼故不得立
爕生宣子匄匄生獻子鞅鞅生昭子吉射定公時吉射
與荀寅奔齊范皋夷者范氏側室之子謀逐吉射而代
之及趙鞅圍朝歌殺皋夷又有士鮒是為析城鮒晉圍
朝歌鮒以狄師襲晉不克奔周范氏遂亡范氏之族别
有士伯穆子(系未詳)穆子生貞子渥濁渥濁生莊子弱弱
生文伯匄(與范宣子同族同名)匄生景伯彌牟又有范無恤者河
曲之役無恤禦戎又有士富者亦曰范獻子范文子燮
之族昆弟悼公時為候奄(左傳)
中行氏
荀息息後為荀林父(世本晉大夫逝遨生林父)文公作三行林父將中
行遂氏中行氏是為中行桓子林父生中行伯庚庚生
獻子偃偃生穆子吳吳生文子寅定公逐寅與士吉射
寅吉射奔齊中行氏遂不嗣(左傳)
知氏
荀首字知季遂以為氏林父之弟知莊子也(世本知氏與荀氏同)
(祖逝遨)首生武子罃罃生朔及悼子盈(世本罃生朔朔生盈)盈生文
子躒躒生宣子甲甲生宵及襄子瑶瑶與韓魏伐趙三
家反攻瑶殺瑶滅其族其族有知果知伯國者諫瑶瑶
不聽知果更其姓為輔氏知氏滅惟輔氏存其族又有
荀騅鞌之役騅有功景公作六軍賞其功使騅為卿騅
之曾孫曰程鄭(韋昭注程季之子也程季或即程滑)為晉大夫悼公即位
鄭為乘馬御六騶屬焉使訓羣騶知禮(國語知程鄭端而不淫好諫不)
(隠使為贊僕)悼公薨平公嬖之使佐下軍鄭公孫揮來聘鄭
問降階何由(問自降下之道)揮不能對而識者知其將死鄭果
卒(左傳)
又有荀賓荀家荀會(國語會作禬)悼公即位知荀賓之有力
而不暴也使為戎右欒叔請公族大夫公曰荀家惇惠
荀會文敏黶也(即欒桓子)果敢無忌(即公族穆子)鎮靖使兹四人
者為之夫膏粱之性難正也使惇惠者教之則偏而不
倦文敏者道之則婉而入果敢者諗之則過不隠鎮靖
者修之則壹使兹四人者為公族大夫(國語)
又有知起中行喜者為晉大夫黨欒氏士匄逐欒盈知
起中行喜皆奔齊又有知徐吾者知悼子盈之孫也魏
戊為政以其為餘子不失職而能守業使為塗水大夫
(左傳)
祁氏
祁奚食邑于祁因以為氏高梁伯之子(高梁伯系未詳)奚生午
午生盈盈討家臣祁勝鄔臧公殺盈遂滅祁氏祁氏之
先有祁舉者為大夫黨于里丕謀出惠公納重耳郤芮
殺舉又有祁瞞事文公城濮之戰瞞干命中軍風于澤
(牛馬相風而走皆失之)亡大旆之左旃司馬殺之以徇于諸侯(左傳)
羊舌氏
羊舌大夫(名未詳)事獻公為軍尉羊舌大夫生職職生赤
及肹及鮒及虎赤是為銅鞮伯華赤生子容肹字叔向
食邑于揚又曰揚肹肹生楊石又曰楊食我食我黨欒
盈平公殺食我遂滅羊舌氏鮒以賄死虎亦以黨欒盈
死(左傳)
胥氏
胥臣臼季為司空又曰司空季子臼季生甲父甲父生
克克生童童殺三郤晉殺童胥氏不嗣又有胥嬰者文
公蒐于清原作五軍使嬰將下軍又有胥梁帶為大夫
執齊烏餘胥午守曲沃大夫以曲沃納欒盈(左傳)
籍氏
籍偃籍季之子也其八世祖孫伯黶為晉正卿司晉之
典籍故曰籍氏偃生談談生秦秦黨范氏晉逐范中行
氏秦從范氏出奔既而獲之籍氏不嗣(左傳)
按韋昭注伯宗孫伯紏之子然則孫伯紏或亦孫伯
黶之同族與則伯宗亦為籍氏
箕氏
箕鄭父為文公新上軍佐靈公立鄭父殺先克晉殺鄭
父頃公時有箕遺子朝出悼王晉平周亂使遺取前城
(左傳)
右行氏
右行辛者晉大夫將右行因以為氏
韋昭注晉大夫賈辛也按晉頃公時有賈辛定子
朝之亂距此五十餘年魏舒舉以為祁大夫知非右
行辛也文公嘗作三行以禦狄屠擊將右行辛其屠
氏之後歟韋氏之說莫知所本
悼公即位知辛能以數宣物定功也使為司空(國語)
頃公時有右行詭者為大夫子朝出悼王我平周亂籍
談荀躒賈辛司馬督帥師軍于隂于侯氏于谿泉次于
社詭及箕遺樂徵濟師取前城(左傳)
董氏
董因周太史辛有之後因之後為董狐為晉大史又有
董伯董叔並事平公平公有疾夢黃能鄭公孫僑教之
祀鯀遂祀夏郊以董伯為尸(國語董韋昭注神不歆非類伯其姒姓乎)
董叔取士匄女者又有董安于者為趙鞅家臣(左傳)
按董氏為辛有之後晉有辛廖或亦其族與
尚史卷一百五
