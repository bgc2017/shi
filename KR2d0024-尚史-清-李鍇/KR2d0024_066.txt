尚史卷六十六列傳四十四
鑲白旗漢軍李鍇撰
韓諸臣傳
公仲朋公叔
公仲朋(一作明史記作侈)是為韓朋事宣惠王為相秦韓戰於
濁澤韓氏急朋謂王曰與國不可恃今秦之心欲伐楚
王不如因張儀為和於秦賂之以一名都與之伐楚此
以一易二之計也王曰善乃儆朋之行將西講于秦楚
王聞之大恐用陳軫謀選師言救韓令戰車滿道路發
信臣多其車幣謂王曰敝邑雖小已悉起之矣願大國
遂肆意于秦敝邑將以楚殉韓王大說乃止朋朋曰不
可夫以實告我者秦也以虚名救我者楚也恃楚之虚
名輕絶強秦之敵必為天下笑矣且楚韓非兄弟之國
又非素約而謀伐秦秦欲伐楚楚因以起師言救韓此
必陳軫之謀也且王已報于秦矣弗行是欺秦也夫輕
強秦之禍而信楚之謀王必悔之矣王弗聽絶和于秦
秦大怒興師與我戰于岸門楚救不至韓氏大敗宣惠
王薨事㐮王㐮王四年秦圍宜陽游騰(周人)謂朋曰公何
不興趙藺離石祁以質許地則樓緩必敗矣(緩以趙害韓者趙韓)
(合故緩敗)收韓趙之地以臨魏樓□必敗矣(□以魏害韓者)韓趙為
一魏必倍秦甘茂必敗矣(茂攻宜陽韓得趙魏則不易拔故茂敗)以成陽
資翟強于齊楚必敗矣(齊楚敵也齊得地則益強可以敗楚)湏秦必敗(湏言)
(少待以趙魏救至而楚不助故敗)秦失魏宜陽必不拔矣朋以宜陽之
故仇甘茂六年秦歸武遂于韓秦王疑甘茂之以武遂
解于朋也杜聊(韓人)為朋謂秦王曰朋也願因茂以事王
(若朋與茂善以實秦王之疑)秦王大怒于甘茂公子幾瑟與公子咎
争國幾瑟亡在楚十二年楚欲復幾瑟圍雍氏韓借救
于秦秦為發使公孫昧入韓朋曰子以秦為且救韓乎
對曰秦王之言曰請道南鄭藍田以入攻楚出兵于三
川以待公殆不合軍于南鄭矣(言不與楚戰)朋曰奈何對曰
秦王必祖張儀之故謀楚威王攻梁張儀謂秦王曰與
楚攻梁魏折而入楚韓固其與也是秦孤也故不如出
兵以勁魏于是攻皮氏(楚攻魏)魏氏勁威王怒楚與魏大
戰秦取西河之外以歸今也陽言救韓而隂善楚公恃
秦而勁必輕與楚戰楚隂得秦之不用也必易與公相
支也公戰勝楚遂與公乘易三川而歸公戰不勝楚楚
塞三川而守之不能救也臣甚惡其事司馬康(秦人一作庚)
三反之郢矣甘茂與昭獻遇于境其言收璽實有約也
朋恐曰然則奈何對曰公必先韓而後秦先身而後張
儀(言先己所見後儀之故智)臣以公不如亟以國合于齊楚秦必委
國于公以解伐公之所以外者儀而已其實猶之不失
秦也于是楚解雍氏圍或謂朋曰夫孿子(一乳兩子)之相似
者唯其母知之利害之相似者唯智者知今公國其利
害之相似正如孿子也得其道則主尊而身安不得其
道則主卑而身危今秦魏之和成而非公適兩束之則
韓必謀矣韓隨魏以善秦是為魏從也則韓輕主卑矣
秦已善韓必置其所愛信令用事于韓是公危矣今公
與安成君(韓人)為秦魏之和成固為福不成亦為福秦魏
之和成而公適兩束之是韓為秦魏之門戶韓重而主
尊矣安成君東重于魏而西重于秦操右契而為公責
德于秦魏之王裂地而為諸侯公之事也此主尊而身
安矣秦魏不終相聽者也秦怒于不得魏必善韓以塞
魏魏不聽秦必善韓以備秦是公擇布而割也秦魏和
則兩國德公不和則兩國争事公所謂成為福不成亦
為福也或謂明曰今有一舉而可以忠于主便于國利
于身願公之行之也今天下散而事秦則韓最輕矣今
天下合而離秦則韓最弱矣合離之相屬則韓最先危
矣此君之國大患也今公以韓先合于秦天下隨之是
韓以天下事秦秦之德韓也厚矣韓與天下朝秦而獨
厚取德焉是其于主也至忠矣天下不合秦秦令而不
聽秦必起兵以誅不服秦與天下構難而兵不决韓息
士民以行其舋是其于國也大便也昔者周佼以西周
善于秦而封于梗陽周啓以東周善于秦而封于平原
今公以韓為天下先合于秦秦必以公為諸侯是其于
身大利也願公之加務也(國策)
國策又曰謂韓相國曰人之所以善扁鵲者為有臃腫
也使善扁鵲而無臃腫也則人莫之為之也今君以
所事善平原君者為惡于秦也而善平原君乃所以
惡于秦也
釐王時朋卒韓辰代相趙魏攻華陽韓謁急于秦冠蓋
相望秦不救辰謂田苓(史記作陳筮)曰事急願公雖疾為一
宿之行苓見魏冉曰韓急乎使公來對曰未急也魏冉
怒曰是何以為公之主使乎冠蓋相望告敝邑言未急
何也曰使韓急則將變矣魏冉曰公無見王矣臣請令
發兵救韓八日而至大敗趙魏于華陽之下(國策)
公叔者(名未詳)亦事宣惠王宣惠王欲兩用公仲(即公仲朋)公
叔摎留(韓人)曰不可晉用六卿而國分簡公用田成監止
而弑魏兩用犀首張儀而西河之外亡今王兩用之其
多力者内樹其黨其寡力者竊外權則王之國危矣襄
王時卒兩相之公叔欲得武遂於秦或謂公叔曰公不
如令人恐楚王而令人為公求武遂於秦謂楚王曰發
重使以為韓求武遂於秦秦聽是令行於萬乘之王也
韓得武遂以限秦無秦患而德楚韓楚之縣而已秦不
聽是秦韓之怨深而交事楚也
國策又曰謂公叔曰乘舟舟漏而弗塞則舟沈矣塞
漏舟而輕陽侯之波則舟覆矣今公自以為辨於薛
公而輕秦是塞漏舟而輕陽侯之波也
齊令周最使韓立韓擾為相而廢公叔周最患之曰公
叔與周君交今我立韓擾而廢公叔語曰怒於室者色
於市今公叔怨齊無奈何也必絶周君而深怨我矣史
舍曰公行矣請令公叔必重公周最行至韓公叔大怒
史舍入見曰周最固不欲来臣竊強之周最不来以為
公也臣強之亦以為公也公叔曰請聞其說曰周最固
得事足下而以不得已之故來使彼將禮陳其辭而緩
其言韓王必以齊為不急必不許也今周最不來他人
必來來使者無交於公而欲德韓擾其使之必疾言之
必急韓王必許之矣公叔曰善遂重周最王果不許韓
擾公仲為韓魏易地公叔争之而不聽且亡史惕(韓史)曰
公亡則易必成矣公無辭以復反且示天下輕公公不
若順之夫韓地易於上則害於趙魏易於下則害於楚
公不如告楚趙楚趙惡之趙起兵臨羊腸楚發兵臨方
城而易必敗矣韓諸公子争國楚欲立幾瑟魏欲立咎
㐮陵之役(史記其不載事)畢長謂公叔曰請毋用兵而楚魏皆
德公夫楚欲置公子咎(置猶廢也)必以兵臨魏(魏欲立咎故)公何
不令人說昭陽曰戰未必勝請為子起兵以之魏子有
辭以毋戰(韓順楚欲故可以毋戰)於是太子(歲瑟也)與昭陽梁王皆
德公矣及齊師入韓太子走楚齊明謂公叔曰齊逐幾
瑟楚善之今楚欲善齊甚公何不令齊王謂楚王王為
我逐幾瑟以窮之楚聽是齊楚合而幾瑟走也楚弗聽
是有隂於韓也(詳諸公子傳國策)
封人子高
封人子高蓋韓之有隐德者也韓氏城新城期十五日
而成叚喬為司空有一縣後二日叚喬執其吏而囚之
囚者之子走告封人子高唯先生能活臣之父願委之
先生子高曰諾乃見叚喬自扶而上城左右望曰美哉
城乎一大功矣必有厚賞矣自古及今功若此其大也
而能無有罪戮者未嘗有也子高出叚喬使人夜解其
吏而出之(吕氏春秋)
韓諸公子傳太子嬰公子幾瑟公叔伯嬰
太子嬰者㐮王大子公子幾瑟(史記作蟣虱)公叔伯嬰公子
咎(咎即釐王)並㐮王之子也
史記索隠註公叔伯嬰即太子嬰誤按國策伯嬰
别是一人然有所謂公叔有所謂韓公叔有所謂公
叔伯嬰尋其事里所謂韓公叔者公叔伯嬰也緣又
有相曰公叔故加韓以别之鮑彪註以韓公叔即公
叔亦誤
㐮公十二年大子嬰卒幾瑟初質楚與韓相公叔不善
公叔為之伐楚鄭彊者故鄭人怨韓滅鄭欲報之以金
八百入秦以伐韓冷向謂彊曰以八百金請伐人之與
國秦必不聽公不如令秦王疑公叔彊曰如何曰公叔
之攻楚也以幾瑟之存焉故伐楚也今令楚奉幾瑟車
百乘居陽翟令昭獻(楚相)轉而與之處旬有餘彼已角(昭獻)
(本不善幾瑟令之轉而相善角二人均禮也)而幾瑟公叔之讎也昭獻公叔
之人也秦王聞之必疑公叔為楚也太子嬰既死幾瑟自
楚歸楚欲立之魏欲立公子咎齊欲立公叔伯嬰鄭彊
為楚使於韓矯以新城陽人命幾瑟以與公叔伯嬰争
國楚怒將罪之彊曰臣之矯與之以為國也臣為世子
(即幾瑟)得新城陽人以與公叔争國而得全魏必急韓氏
(魏欲立咎故)韓氏急必懸命於楚又何新城陽人敢索若戰
而不勝幸而不死今且以至又安敢言地楚王曰善齊
為公叔伯嬰伐韓中庶子強謂幾瑟曰不若及齊師未
入急擊公叔幾瑟曰不可戰於國中國必分對曰事不
成身必危尚何足以圖國之全為幾瑟弗聽齊師入幾
瑟走楚楚善之或謂秦芉戎曰公叔伯嬰恐秦楚之内
幾瑟也公何不為韓求質子於楚(别質子以伐幾瑟也)楚王聽而
入質子於韓則公叔伯嬰必知秦楚之不以幾瑟為事
必以韓合於秦楚矣秦楚挾韓以窘魏魏氏不敢東是
齊孤也公又令秦求質子於楚楚不聽則怨結於韓韓
挾齊魏以盻楚楚王必重公矣公挾秦楚之重以積德
於韓則公叔伯嬰必以國事公矣胡衍(韓人)將出幾瑟於
楚教公仲(即公中朋)謂魏王曰幾瑟在楚韓不敢離楚也王
何不試奉公子咎而為之請大子因令人謂楚王曰韓立
公子咎而棄幾瑟是王抱虚質也王不如亟歸幾瑟幾
瑟入必以韓權報讎於魏而德王矣楚將攻秦而復幾
瑟或謂芋戎(秦宣后弟)曰廢公叔而相幾瑟者楚也(相謂左右之)
今幾瑟亡之楚楚又收秦而復之幾瑟入鄭之日韓楚
之縣已公不如令秦王賀伯嬰之立也韓絶於楚其事
秦必疾秦挾韓親魏齊楚後至者先亡此王業也冷向
又謂韓咎
史記有公子咎有韓咎國策幾瑟得入而得公後又
曰韓咎立為君是亦二人也
曰幾瑟亡在楚楚王欲復之甚今楚兵十餘萬在方城
之外臣請令楚築萬家之都於雍氏之旁韓必起兵以
禁之公必將矣公因以楚韓之兵奉幾瑟而内之幾瑟
得入而德公必以韓楚奉公矣楚令景鯉入韓韓且内
公叔伯嬰於秦景鯉患之冷向又謂伯嬰曰大子(即伯嬰)
入秦秦必留大子而合楚以復幾瑟也是大子反棄之
策皆不行韓竟立公子咎為大子公叔將殺幾瑟或謂
公叔曰大子之重公也畏幾瑟也幾瑟死大子無患必
輕公韓大夫見王老冀大子之用事也固欲事之大子
外無幾瑟之患而内收諸大夫以自輔公必輕矣不如
無殺以恐大子公叔卒欲殺幾瑟宋赫謂公叔曰幾瑟
之能為亂也内得父兄而外得齊楚也今公殺之大子
無患必輕公秦楚若無韓(言小韓不之有)必隂事伯嬰伯嬰亦
幾瑟也(伯嬰與大子嬰非一人明甚)公不如勿殺伯嬰恐必隂保於
公韓大夫不能必其不入也必不敢輔伯嬰以為亂秦
楚挾幾瑟以塞伯嬰伯嬰外無秦楚之權内無父兄之
衆必不能為亂矣此便於公於是幾瑟伯嬰卒不得立(國策)
論曰六國之勢韓最弱逼秦不聞有所樹立廼外主齊
楚兄弟争國國又無人焉韓亦殆矣哉伊尹有言曰與
亂同事罔不亡後此六十年裁二葉而國滅於秦亂之
終也
韓褐
韓褐蓋亦韓族也韓褐濟於河津人告曰夫人過此者
未有不快用者也而子不用乎韓褐曰天子祭海内之
神諸侯祭封域之内大夫祭其親士祭其祖禰褐也未
得事河伯也津人申楫舟中水而運津人曰向也役人
固己告矣夫子不聽今舟中水而運甚殆治装衣而下
游乎韓褐曰吾不為人之惡我而改吾志不為我將死
而改吾義言未已舟泆然行(說苑)
尚史卷六十六
