尚史卷四十五列傳二十三
鑲白旗漢軍李鍇撰
趙夙趙衰(成子)趙盾(宣子)趙同(原同)趙括(屏括)
趙嬰(樓嬰)趙朔(莊子)趙武(文子)趙成(景子)趙鞅(簡子)
趙無䘏(襄子)
趙夙者事獻公獻公十六年(閔元年)夙御戎以滅耿滅霍
滅魏賜夙耿以為大夫(左傳)
趙氏由夙始夙之弟是為趙衰衰字子餘諡成故曰成
季嘗為原大夫又曰原季驪姬之難衰從公子重耳出
亡惠公十三年(僖二十二年)公子圉(即懷公)自秦逃歸秦伯召
重耳于楚歸女五人懷嬴與焉重耳欲辭謂衰曰何如
對曰禮志有之曰將有請于人必先有入焉欲人之愛
己也必先愛人欲人之從己也必先從人無德于人而
求用于人罪也今將婚媾以從秦受好以愛之聽從以
德之懼其未可也又何疑焉乃歸女而納幣且逆之秦
伯將饗重耳重耳使狐偃從偃曰吾不如衰之文也請
使衰從秦伯饗公子如饗國君之禮衰相如賓卒事明
日燕秦伯賦采菽衰使公子降拜秦伯降辭衰曰君以
天子之命服命重耳重耳敢有安志敢不降拜成拜卒
登衰使公子賦黍苗衰曰重耳之卬君也若黍苗之卬
陰雨也若君實庇蔭膏澤之使能成嘉榖薦在宗廟君
之力也君若昭先君之榮東行濟河整師以復疆周室
重耳之望也重耳若獲集德而歸載使主晉民成封國
其何實不從君若恣志以用重耳四方諸侯其誰不惕
惕以從君命秦伯歎曰是子將有焉豈專在寡人乎秦
伯賦鳩飛公子賦河水秦伯賦六月衰使公子降拜秦
伯降辭衰曰君稱所以佐天子匡王國者命重耳重耳
敢有惰心敢不從德(國語)
文公元年(僖二十四年)秦伯納公子公子入立是為文公明
年定周難殺大叔帶王與之陽樊温原攢茅之田冬圍
原原降公問原守于寺人勃鞮對曰昔趙衰以壺飱從
徑餒而弗食故以衰為原大夫(韓非子作箕鄭事左傳)
四年(僖二十七年)蒐于被廬作三軍公問元帥于衰對曰郤
縠可行年五十矣守學彌惇夫先王之法志德義之府
也夫德義生民之本也能惇篤者不忘百姓也請使郤
縠公從之公使衰將下軍辭曰欒枝貞慎先軫有謀胥
臣多聞皆可以為輔臣弗若也乃以欒枝將下軍先軫
佐之公使衰將上軍辭曰夫三德者偃之出也(三德為勸文公)
(納襄王以示臣義伐原以示信大蒐以示民禮)以德紀民其章大矣不可廢也
使狐偃偃辭以狐毛乃使毛將上軍偃佐之毛卒使衰
代之辭曰城濮之役先且居之佐軍也善軍伐有賞善
君有賞能其官有賞且居有三賞不可廢也且臣之倫
箕鄭胥嬰先都在乃使先且居將上軍公曰趙衰三讓
其所讓皆社稷之衛也廢讓是廢德也八年(僖三十一年)以
衰之故蒐于清原作五軍(更為新上下軍)使衰將新上軍箕鄭
佐之胥嬰將新下軍先都佐之及狐偃卒公曰趙衰三
讓不失義讓推賢也義廣德也德廣賢至有何患矣乃
使衰佐上軍(國語)
新序文公將伐鄴趙衰言所以勝鄴文公用之而勝
鄴將賞衰衰曰君將賞其末乎賞其本乎賞其末則
騎乘者存賞其本則臣聞之郄虎公召郄虎曰衰言
所以勝鄴蓋聞之子子當賞虎對曰言之易行之難
臣言之者也公曰子無辭虎乃受賞伐鄴事經傳
無之
文公薨事襄公襄公三年(文二年)秦孟明視帥師伐我先
且居將中軍衰佐之敗秦師于彭衙秦伯猶用孟明視
視增修國政重施于民衰言于諸大夫曰秦師又至將
必辟之懼而增德不可當也詩曰毋念爾祖聿修厥德
孟明念之矣念德不怠其可敵乎明年秦師伐我我師
不出六年(文五年)衰卒(左傳)
諡曰成
盾衰之子宣子也初衰從文公奔狄狄人伐廧咎如(赤狄)
(别種)獲其二女叔隗季隗納諸文公公取委隗以叔隗妻
衰生盾及文公入衰後妻趙季(文公女)請以為嫡子衰卒
盾遂嗣為卿初事襄公襄公七年(文六年)蒐于夷使狐射
姑將中軍盾佐之陽處父改蒐于董易盾將中軍曰使
能國之利也盾于是乎始為國政制事典正法罪辟刑
獄董逋逃由質要治舊洿(治舊日洿穢不理之事)本秩禮(貴賤不失其本)
續常秩出滯淹既成以授大傅陽處父與大師賈佗使
行諸晉國以為常法是年八月襄公薨靈公少以難故
立長君盾曰立公子雍(文公子襄公庶弟)狐射姑曰不如立
公子樂(亦文公子)盾不可使逆雍于秦姑射亦使召樂于陳
盾殺諸郫(晉地)明年秦送公子雍穆嬴(靈公母)抱大子以責
盾盾與諸大夫患穆嬴且畏偪(畏國人以大義逼己)乃背雍而立
靈公以禦秦師及堇陰(晉地)盾曰我若受秦秦則賓也不
受寇也既不受矣而復緩師秦將生心遂敗秦師于令
狐秋八月盾會諸侯盟于扈靈公立故也靈公二年(文八)
(年)盾會魯公子遂于衡雍三年(文九年)楚伐鄭鄭及楚平
盾會諸侯之大夫救鄭不及楚師六年(文十二年)秦以令狐
之役故伐我取羈馬盾禦之秦師夜遁(左傳)
盾嘗言于公以韓厥為司馬是役也盾使人以其乘車
干行厥執而戮之衆咸曰韓厥必不没矣其主朝升之
而莫戮其車其誰安之盾召而禮之曰吾聞事君者比
而不黨夫周以舉義(忠信曰周)比也舉以其私黨也夫軍事
無犯犯而不隠義也吾言汝于君懼汝不能也舉而不
能黨孰大焉事君而黨吾何以從政吾故以是觀汝汝
勉之苟從是行也臨長晉國者非汝其誰皆告諸大夫
曰二三子可以賀我矣吾舉厥也而中吾乃今知免于
罪矣(國語)
八年(文十四年)盾會諸侯同盟于新城從于楚者服(陳與宋也)且
謀納邾也邾文公元妃齊姜生定公二妃晉姬生捷菑
文公卒邾人立定公捷菑來奔秋七月盾以諸侯之師
八百乘納捷菑于邾邾人辭曰齊出貜且(即邾定公)長盾曰
辭順而弗從不祥乃還(左傳)
十年(文十六年)宋文公鮑殺昭公明年盾請師于公以伐宋
公曰非晉國之急也對曰大者天地其次君臣所以為
明訓也今宋人殺其君是反天地而逆民則也天必誅
焉晉為盟主而不修天罰將懼及焉公許之乃發令于
太廟召軍吏而戒樂正令三軍之鐘鼓必備使荀林父
會諸侯伐宋猶立文公而還十三年(宣元年)陳宋受盟于
我而鄭及楚盟秋楚侵陳宋盾帥師救之會于棐林以
伐鄭楚救鄭遇于北林囚觧揚我師乃還冬我伐鄭以
報北林之役于是公侈盾為政驟諫而不入故不競于
楚十四年(宣二年)秦伐我圍焦(晉河外邑)盾救焦遂自陰地(河南)
(地)及諸侯之師侵鄭楚鬭椒救鄭次于鄭以待我師盾
曰彼宗競于楚殆將斃矣姑益其疾乃去之公不君盾
驟諫公飲盾酒伏甲將攻之盾遂自亡會趙穿弑公盾
未出山而復大史書曰趙盾弑其君盾使趙穿逆公子
黑臀于周而立之是為成公成公四年(宣六年)盾及衛孫
免侵陳(陳即楚故)六年(宣八年)盾卒(左傳)
諡曰宣
同趙括趙嬰者並衰之子母曰趙姬文公之女也同食
邑于原是曰原同括食邑于屏是曰屏季嬰食邑于樓
是曰樓嬰又曰趙嬰齊狄人之歸盾也趙季以盾為才
請為適子而使三子下之及成公即位宦卿之適子而
為之田以為公族盾請以括為公族曰君姬氏之愛子
也微君姬氏則臣狄人也公許之盾為旄車之族(旄車公行)
(之官)使括以其故族為公族大夫成公薨景公立景公三
年(宣十二年)楚伐鄭我救之荀林父將中軍括嬰為中軍大
夫同為下軍大夫鄭既及楚平林父欲還先縠獨以中
軍佐濟諸大夫皆以為不可括同曰率師以來唯敵是
求克敵得屬又何俟必從彘子及戰楚敗我師于邲六
年(宣十五年)荀林父滅赤狄公使同獻狄俘于周不敬劉康
公曰不及十年原叔必有大咎天奪之魄矣十一年(成二)
(年)我敗齊師于鞌明年以括為卿(為新中軍佐)賞鞌之功也
嬰通于趙莊姬(朔妻嬰之姪婦也)同括放諸齊嬰曰我在故欒
氏不作我亡吾二昆其憂哉且人各有能有不能舍我
何害弗聽嬰夢天使謂已祭余余福女使問諸士渥濁
渥濁曰不識也既而告其人曰神福仁而禍淫淫而無
罰福也祭其得亡乎祭之之明日而亡十七年(成八年)趙
莊姬為趙嬰之亡故謂之于公曰原屏(即同括)將為亂欒
郤為徵公討同括殺之(左傳)
朔者盾之子莊子也為下軍佐朔尚成公女莊姬生武
朔卒莊姬譖趙同趙括景公討之殺同括以趙氏之田
與祁奚武從莊姬畜于公宫既而韓厥言于公曰成季
(趙衰)之勲宣孟(趙盾)之忠而無後為善者懼矣乃立武為大
夫而反其田(左傳)
國語趙文子冠見欒武子武子曰美哉昔吾逮事莊
主華則榮矣實則不知請務實乎見中行宣子宣子
曰美哉惜也吾老矣見范文子文子曰而今可以戒
矣夫賢者寵至而益戒不足者為寵驕故興王賞諫
臣逸王罰之吾聞古之王者政德既成又聽于民于
是乎使工誦諫于朝在列者獻詩使勿兜風聽臚言
于市辨妖祥于謠考百事于朝問謗譽于路有邪而
正之盡戒之術也先王疾是驕也見郤駒伯駒伯曰美
哉然而壯不若老者多矣見韓獻子獻子曰戒之此
之謂成人成人在始與善始與善善進善不善蔑由
至矣始與不善不善進不善善亦蔑由至矣如草木
之産也各以其物人之有冠猶宫室之有墻屋也糞
除而已何又加焉見知武子武子曰吾子勉之成宣
之後而老為大夫非恥乎成子之文宣子之忠其可
忘乎夫成子道前志以佐先君道法而卒以政可不
謂文乎夫宣子進諫于襄靈以諫取惡不憚死進也
可不謂忠乎吾子勉之有宣子之忠而納之以成子
之文事君必濟見苦成叔子叔子曰抑年少而執官
者衆吾安容子見温季子季子曰誰之不如可以求
乎見張老而語之張老曰善哉從欒伯之言可以滋
范叔之教可以大韓子之戒可以成物備矣志在子
若夫三郤亡人之言何稱述焉知子之道善矣是先
主覆露子也
景公薨事厲公厲公被弑悼公即位公以武為文也而
能恤大事使佐新軍(國語)
既而使將新軍悼公九年(襄九年)公會諸侯伐鄭武及魏
絳斬行栗諸侯圍鄭鄭恐乃成同盟于戲(鄭地)冬十二月
復伐鄭次于陰口(鄭地)而還十一年(襄十一年)再伐鄭鄭成武
入盟鄭伯鄭公孫舍之出盟公遂會于蕭魚(鄭地)十三年
(襄十三年)公蒐于緜上以治兵使武將上軍韓起佐之悼公
薨事平公平公三年(襄十八年)公會諸侯圍齊武及韓起以
上軍圍盧弗克及魯秦周(魯大夫)伐雍門之荻十年(襄二十五)
(年)武為政將中軍令薄諸侯之幣而重其禮魯叔孫豹
見之謂豹曰自今以往兵其少弭齊崔慶新得政將求
善于諸侯武也知楚令尹(屈建也)若敬行其禮道之以文
辭以靖諸侯兵可以弭十一年(襄二十六年)衛甯喜弑殤公
納獻公孫林父以戚叛武會魯襄公及諸侯之大夫于
澶淵以討衛疆戚田執甯喜及衛獻公衛人歸衛姬于
我乃釋獻公十二年(襄二十七年)宋向戍善于武又善于楚
屈建欲弭諸侯之兵告于晉楚齊秦皆許之皆告于小
國為會于宋五月武至于宋宋人享之羊舌肹為介司
馬置折俎壬戌楚公子黑肱先至成言于晉(成盟載之言两相然)
(可)丁卯宋向戍如陳從屈建成言于楚屈建謂向戍請
晉楚之從交相見也(使諸侯從晉楚者更相朝見)向戍復于武武曰
晉楚齊秦匹也晉之不能于齊猶楚之不能于秦也楚
君若能使秦君辱于敝邑寡君敢不固請于齊向戍復
言于屈建建使驛謁諸楚子楚子曰釋齊秦他國相
見也秋七月戊寅武及公子黑肱盟以齊言(要齊其辭至盟時不)
(得復争訟)庚辰屈建至自陳皆以藩為軍(各以藩籬為軍不築營壘示不相忌)
晉楚各處其偏荀盈謂武曰楚氛甚惡懼難武曰吾左
還入于宋若我何辛巳將盟于宋西門之外楚人衷甲
及盟晉楚争先武曰晉固為諸侯盟主未有先晉者也
楚人曰子言晉楚匹也若晉常先是楚弱也且晉楚狎
主諸侯之盟也久矣豈專在晉羊舌肹謂武曰子務德
勿争先乃先楚人壬午宋公兼享晉楚之大夫乙酉宋
公及諸侯之大夫盟于蒙門之外(前盟諸大夫不敢敵公禮也令宋公以近)
(在其國故謙而重盟)鄭伯享武于垂隴公孫舍之良霄公孫夏公
孫僑游吉公孫黑肱公孫段從武曰七子從君以寵武
也請皆賦以卒君貺武亦以觀七子之志舍之賦草蟲
(取亦既覯止我心則降)武曰善哉民之主也抑武也不足以當之
良霄賦鶉之賁賁(取人之無良我以為兄我以為君)武曰牀第之言不
踰閾況在野乎非使人之所得聞也公孫夏賦黍苗之
四章(比趙孟于召伯)武曰寡君在武何能焉公孫僑賦隰桑(取思)
(見君子盡心以事之)武曰武請受其卒章(取心乎愛矣遐不謂矣)游吉賦野
有蔓草(取邂逅相遇適我願矣)武曰吾子之惠也印段賦蟋蟀(取好)
(樂無荒良士瞿瞿)武曰善哉保家之主也我有望矣公孫段賦
桑扈(取君子樂胥受天之祜)武曰匪交匪敖福將焉往若保是言
也欲辭福禄得乎卒享武告羊舌肹曰伯有(即良霄)將為
戮矣詩以言志志誣其上而公怨之以為賓榮其能久
乎幸而後亡羊舌肹曰然已侈所謂不及五稔者夫子
之謂矣武曰其餘皆數世之主也子展(即舍之)其後亡者
也在上不忘降印氏其次也樂而不荒樂以安民不淫
以使之後亡不亦可乎及屈建卒武喪之如同盟十五
年(襄三十年)武會諸侯之大夫于澶淵宋災故(大夫謀歸宋財既而無歸)
(于宋)十七年(昭元年)武會楚公子圍及諸侯之大夫于虢尋
宋之盟也祁午謂武曰宋之盟楚人得志于晉(謂楚先歃)今
令尹之不信諸侯之所聞也子弗戒懼又如宋子木(即屈)
(建)之信稱于諸侯猶詐晉而駕焉(謂衷甲)況不信之尤者
乎武曰武受賜矣然宋之盟子木有禍人之心武有仁
人之心是楚所以駕于晉也今武猶是心也楚又行僭
非所害也武將信以為本循而行之譬如農夫是穮是
蓘雖有饑饉必有豐年且吾聞之能信不為人下吾未
能也詩曰不僭不賊鮮不為則信也能為人則者不為
人下矣吾不能是難楚不為患楚令尹圍請用牲讀舊
書加于牲上而已許之乃盟魯季孫宿伐莒取鄆莒人
告于會楚欲戮魯使樂王鮒求貨于叔孫豹豹弗與曰
我以貨免魯必受師是禍之也雖怨季孫魯國何罪叔
出季處有自來矣吾又誰怨武聞之曰臨患不忘國忠
也思難不越官信也圖國忘死貞也謀主三者義也有
是四者又可戮乎乃請諸楚曰魯雖有罪其執事不辟
難畏威而敬命矣子若免之以勸左右可也若子之羣
吏處不辟汚(汚勞事)出不逃難其何患之有患之所生汚
而不治難而不守所由來也能是二者又何患焉不靖
其能其誰從之魯叔孫豹可謂能矣請免之以靖能者
子會而赦有罪又賞其賢諸侯其誰不欣焉望楚而歸
之視遠如邇疆埸之邑一彼一此何常之有王伯之令
也引其封疆而樹之官舉之表旗而著之制令過則有
刑猶不可壹于是乎虞有三苗夏有觀扈(皆國名)商有姺
邳(二國商諸侯)周有徐奄(二國皆嬴姓)自無令王諸侯逐進狎主
齊盟其又可壹乎恤大舍小足以為盟主又焉用之封
疆之削何國蔑有主齊盟者誰能辯焉吳濮有釁(吳在東濮)
(在南建寕郡南有濮夷)楚之執事豈其顧盟莒之疆事楚勿與知
諸侯無煩不亦可乎魯莒争鄆為日久矣苟無大害于
其社稷可無亢也去煩宥善莫不競勸子其圖之固請
于楚而免之夏四月武及魯叔孫豹曹大夫入于鄭鄭
伯兼享之武辭五獻(朝聘之制大國之卿五獻)用一獻武為客禮終
乃宴叔孫豹賦鵲巢(喻晉君有國趙孟治之)武曰武不堪也又賦
采蘩(義取蘩菜薄物可以薦公侯)曰小國為蘩大國省穡而用之其
何實非命(穡愛也)鄭罕虎賦野有死麕之卒章(義取君子徐以禮來)
(無使我失節而使狗驚吠)武賦棠棣(取凡今之人莫如兄弟)且曰吾兄弟比以
安厖也可使無吠叔孫豹罕虎及曹大夫興拜舉兕爵
曰小國賴子知免于戾矣飲酒樂武出曰吾不復此矣
及周天王使劉定公勞武于潁館于雒汭冬十二月晉
既烝武適南陽將會孟子餘(即趙衰武之曾祖其廟在南陽往會祭之)甲辰
朔烝于温庚戌卒州縣者樂豹之邑也欒氏亡士匄韓
起及趙武皆欲之武曰温(州本屬温)吾縣也士匄韓起曰自
郤稱以别三傳矣(郤稱始受州自是州與温别傳三家)晉之别縣不唯州
誰獲治之武病之乃舍之二子曰吾不可以正議而自
與也皆舍之及武為政武之子獲曰可以取州矣武曰
退二子之言義也違義禍也余不能治余縣又焉用州
其以徼禍也君子曰弗知實難知而弗從禍莫大焉有
言州必死(左傳)
武嘗與叔譽(國語作叔向)觀乎九原武曰死者如可作也吾
誰與歸叔譽曰其陽處父乎武曰行并植于晉國不没
其身(謂剛而無謀為狐射姑所殺)其知不足稱也其舅犯乎武曰見
利不顧其君(謂及河授璧請亡)其仁不足稱也我則隨武子乎
利其君不忘其身謀其身不遺其友晉人謂武知人武
其中退然如不勝衣其言呐呐然如不出諸其口所舉
于晉國管庫之士七十有餘家生不交利死不屬其子
焉(記檀弓序國語韓非子新略同)
武卒諡曰文(記檀弓作獻文)子二獲成成事平公為中軍佐平
公二十五年(昭九年)周甘人與閻嘉争閻田我率陰戎伐
潁王使辭于我(辭責讓也)會王有姻喪韓起使成如周弔且
致閻田與襚(襚送死衣)反潁俘(左傳)
成卒諡曰景子鞅嗣
鞅後名志父成之子簡子也初事頃公頃公七年(昭二十三)
(年)周有子朝之難王居于狄泉九年(昭二十五年)公使鞅會
諸侯于黃父謀王室鞅令諸侯之大夫輸王粟具戍人
曰明年將納王明年鞅及知躒帥師納王使女寬守闕
塞我師克鞏子朝奔楚王入于成周我師使成公般戍
周而還十三年(昭二十九年)鞅及荀寅帥師城汝濱(所取陸渾地)
遂賦晉國一鼓鐵以鑄刑鼎(令晉國各出功力共鼓石為鐵計令一鼓而足)著
士匄(即范宣子)所爲刑書焉仲尼曰晉其亡乎失其度矣夫
晉國將守唐叔之所受法度以經緯其民卿大夫以序
守之民是以能尊其貴貴是以能守其業貴賤不愆所
謂度也文公是以作執秩之官為被廬之法(僖二十七年文公蒐)
(被廬修唐叔之法)以為盟主今棄是度也而為刑鼎民在鼎矣
何以尊貴貴何業之守貴賤無序何以為國且夫宣子
之刑夷之蒐也晉國之亂制也(范宣子蒐于夷在文六年一蒐而三易中軍帥)
(貫季箕鄭之徒遂作亂)若之何以為法頃公薨事定公定公十年
(定八年)齊伐魯鞅及士鞅荀寅救之魯定公會我師于瓦
(衛地)士鞅卒鞅為政我師將盟衛靈公于鄟澤先是衛叛
我屬齊鞅欲摧辱之曰羣臣誰敢盟衛君者涉佗成何
(二子晉大夫)曰我能盟之衛人請執牛耳(盟禮尊者涖牛耳主次盟者)成
何曰衛吾温原也焉得視諸侯將歃涉佗捘衛靈公之
手及腕(擠血至腕)靈公怒遂叛我我請改盟弗許遂伐我夷
儀十二年(定十年)鞅圍衛報夷儀也夷儀之役衛伐邯鄲
大夫午于寒氏(晉地)城其西北而守之午衆宵熸及我圍
衛午以徒七十人門于衛西門殺人于門中曰請報寒
氏之役涉佗曰夫子則勇矣然我往必不敢啟門亦以
徒七十人旦門焉步左右皆至而立如植(如立木不動以示整)日
中不啟門乃退衛人懼貢五百家于鞅鞅置之邯鄲十
五年(定十三年)鞅謂邯鄲大夫午曰歸我衛貢五百家吾舍
諸晉陽午許諾歸告其父兄父兄皆曰不可衛是以為
邯鄲而置諸晉陽是絶衛之道也(言衛以五百家在邯鄲為是故與邯鄲親)
不如侵齊而謀之(侵齊則齊當來報欲因懼齊而徙)乃如之而歸于晉
陽鞅怒召午而囚諸晉陽曰吾私有討于午也二三子
唯所欲立遂殺午午子稷以邯鄲叛鞅使上軍司馬籍
秦圍邯鄲邯鄲午者荀寅之甥也秋七月荀寅士吉射
伐趙氏之宫鞅奔晉陽晉人圍之公伐荀寅士吉射寅
吉射奔朝歌韓不信魏曼多以趙氏為請十二月鞅入
于絳盟于公宫遂改名曰志父十八年(哀元年)鞅伐朝歌
明年衛靈公薨出公輒立鞅帥師納衛世子蒯瞶于戚
齊人輸士吉射粟鄭罕達駟弘送之吉射逆之鞅禦之
遇于戚卜戰龜焦(兆不成)樂丁(晉大夫)曰詩曰爰始爰謀爰
契我龜謀協以故兆詢可也(言始納衛太子卜得吉兆今既謀同可不須更卜)
鞅誓曰范氏中行氏反易天明斬艾百姓欲擅晉國而
滅其君寡君恃鄭而保焉今鄭為不道棄君助臣二三
子順天明從君命經德義除詬恥在此行也克敵者上
大夫受縣下大夫受郡士田十萬庶人工商遂(得遂進仕)人
臣隸役免(去厮役)志父無罪君實圖之若其有罪絞縊以
戮桐棺三寸不設屬辟(桐棺三寸示罰也屬次大棺辟柂棺也王棺四重被水牛及犀)
(之□為一重辟為二重屬為三重大棺為四重君再重屬與辟為一重大棺為二重大夫一重無辟唯屬與大)
(棺為一重今云不設辟者僣君制非正禮也)素車樸馬無入于兆下卿之罰
也將戰郵無恤(即王良)御鞅衛世子為右登鐵上(邱名)望見
鄭師衆世子懼自投于車下無恤授世子綏而乘之曰
婦人也鞅巡列曰畢萬匹夫也七戰皆獲有馬百乘死
于牖下羣子勉之死不在寇繁羽御趙羅宋勇為右(三子)
(並晉大夫)羅無勇麇之吏詰之御對曰痁作而伏衛世子禱
曰曾孫蒯瞶敢昭告皇祖文王烈祖康叔文祖襄公鄭
勝(鄭聲公名)亂從晉午(晉定公名)在難不能治亂使鞅討之蒯聵
不敢佚備持矛焉敢告無絶筋無折骨無面傷以集大
事無作三祖羞大命不敢請佩王不敢愛鄭人擊鞅中
肩斃于車中獲其蠭旗(旗名)世子救之以戈鄭師北獲温
大夫趙羅世子復伐之鄭師大敗獲齊粟千車鞅喜曰
可矣傳傁(鞅之屬)曰猶有知在憂未艾也(言知氏猶將為難)追鄭
師鄭罕達駟弘公孫林殿而射前列多死鞅曰國無小
也二十年(哀三年)鞅圍朝歌師于其南荀寅伐其俘使其
徒自北門入已犯師而出奔邯鄲鞅殺范臯夷惡范氏
也二十一年(哀四年)齊衛救范氏圍我五鹿九月鞅圍邯
鄲邯鄲降荀寅奔鮮虞趙稷奔臨(晉邑)齊逆之墮臨以處
稷會鮮虞納荀寅于栢人明年晉圍栢人荀寅士吉射
奔齊夏鞅伐衛范氏之故也遂圍中牟二十三年(哀六年)
伐鮮虞治范氏之亂也二十六年(哀九年)宋伐鄭鞅卜救
鄭占者曰利以伐姜不利子商明年鞅帥師伐齊大夫
請卜之鞅曰吾卜于此起兵(謂往歲卜伐宋不吉利以伐姜)事不再令
卜不襲吉行也于是乎取犁及轅毁高堂之郭侵及賴
而還三十一年(哀十四年)鞅帥師伐衛明年再伐衛是年衛
世子蒯聵入立是為莊公出公輒出奔魯三十四年(哀十)
(七年)鞅使告于衛曰君之在晉也志父為主請君若大子
來以免志父不然寡君其曰志父之為也衛莊公辭以
難大子又使椓之(椓訴父欲速得位)鞅圍衛會齊救衛鞅曰吾
卜伐衛未卜與齊戰乃還冬十月我復伐衛入其郛將
入城鞅曰止叔向有言曰怙亂滅國者無後衛人出莊
公而與我平我立襄公之孫般師而還三十七年(哀二十年)
鞅卒(左傳)
史記世家作出公十七年張華曰簡子家在臨水界
二冡并上氣成樓閣
諡曰簡子無䘏嗣鞅嘗問壯馳兹(晉大夫)曰東方之士孰
為瘉馳兹拜曰敢賀鞅曰未應吾問何賀對曰臣聞之
國家之將興也君子自以為不足其亡也若有餘今主
任晉國之政而問及小人又求賢人吾是以賀鞅又嘗
歎曰雀入于海為蛤雉入于淮為蜃黿鼉魚鼈莫不能
化唯人不能哀夫竇犫(晉大夫)侍曰臣聞之君子哀無人
不哀無賄哀無德不哀無寵哀名之不令不哀年之不
登夫中行范氏不恤庶難而欲擅晉國今其子孫將耕
于齊宗廟之犧為畎畝之勤人之化也何日之有(國語)
王孫子簡子嘗獵于晉山之陽撫膺而歎董安于曰
敢問何歎簡子曰吾有食榖之馬數千多力之士數
百欲以獵獸也吾恐鄰國養賢以獵吾也韓非子趙
簡主出税者吏請輕重簡主曰勿輕勿重重則利入
于上輕則利歸于民吏無私利而止矣又曰簡主謂
左右車席泰美夫冠雖賤頭必戴之屨雖貴足必履
之今車席泰美吾將何屩以履之夫美下而耗上妨
義之本也說苑趙簡子乘敝車膄馬衣羖羊裘其宰
曰車新則安馬肥則往來疾狐白之裘温且輕簡子
曰吾聞之君子服善則益恭細人服善則益倨我以
自備恐有細人之心也又曰或謂簡子曰君何不更
乎簡子曰諾左右曰君未有過何更曰吾謂是諾未
必有過也吾將以來諫者也今却之是却諫者諫者
止我過無日矣又曰趙簡子與欒激游將沈于河曰
吾嘗好聲色而激致之好宫室臺榭而激為之好良
馬善御而激求之今吾好士六年矣而激未嘗進一
人是進吾過而黜吾善也韓詩外傳魏文侯之時子
質仕而獲罪去而北游謂簡主曰從今以後不復樹
德于人矣簡主曰何以也質曰吾所樹堂上之士半
朝廷之大夫半邊境之人亦半今堂上之士恐我以
法邊境之人劫我以兵是以不樹德于人矣簡主曰
子言過矣夫春樹桃李夏得陰秋得實春樹蒺藜夏
不可採其葉秋得刺焉由此觀之在所樹也今子所
樹非其人也按趙簡子不與魏文侯同時又語與
陽虎同
無䘏鞅之子襄子也初姑布子卿見簡子(司馬彪曰姑布姓子卿字)
簡子徧召諸子相之子卿曰無為將軍者簡子曰趙氏
其滅乎子卿曰吾嘗見一子于路殆君之子也簡子召
子無䘏無䘏至則子卿起曰此真將軍矣簡子曰此其
母賤翟婢也奚道貴哉子卿曰天所授雖賤必貴自是
之後簡子盡召諸子與語無恤最賢簡子乃告諸子曰
吾藏寳符于常山上先得者賞諸子馳之常山上求無
所得無䘏還曰已得符矣簡子曰奏之無䘏曰從常山
上臨代代可取也簡子于是知無䘏果賢乃廢太子伯
魯而以無䘏為太子
韓詩外傳趙簡子太子伯魯小子無䘏簡子自為一
書牘曰節用聽聰敬賢勿慢使能勿賤親自表之與
二子使誦之居三年簡子問二書所在伯魯亡其表
令誦不能得無䘏出書于袖令誦習焉乃出伯魯而
立無䘏
簡子卒無䘏代立是為襄子是年越圍吳無䘏降喪食
使楚隆問吳王無䘏姊前為代王夫人簡子既葬未除
服北登夏屋請代王使厨人操銅枓以食代王及從者
行斟陰令宰人各以枓擊殺代王及從官遂興兵平代
地其姊聞之泣而呼天摩筓自殺代人憐之所死地名
之為摩笄之山
吕氏春秋略同水經注趙襄子既害代王迎姊代夫
人夫人曰以弟慢夫非仁也以夫怨弟非義也磨笄
自刺而死民憐之而立神屋于山側因名磨笄之山
遂以代封伯魯子周為代成君伯魯者無䘏兄故太子
太子蚤死故封其子(史記世家)
無䘏使新穉狗(晉大夫新穉穆子)伐翟勝左人中人(翟二邑)遽人
來告(遽傳也)無䘏將食尋飯有恐色侍者曰狗之事大矣
不怡何也無䘏曰吾聞之德不純而福禄並至謂之幸
夫幸非福非德不當雝雝不為幸吾是以懼(國語)
列子略同韓詩外傳趙簡子薨而未葬中牟畔之葬
五日襄子興師次之圍未匝而城自壊者十丈襄子
擊金退之軍吏曰君誅中牟之罪而城自壊是天助
之也曷為退之襄子曰吾聞之叔向曰君子不乘人
于利不厄人于險使其城然後攻之中牟聞而請降
出公十一年荀瑤伐鄭將門瑤謂無䘏入之對曰主(謂荀)
(瑤)在此瑤曰惡而無勇何以為子對曰以能忍恥庶無
害趙宗乎無䘏由是惎瑤(左傳)
淮南子趙簡子以襄子為後董閼于曰無恤賤今以
為後何也簡子曰是為人也能為社稷忍羞異日知
伯與襄子飲而批襄子之首大夫請殺之襄子曰先
君之立我也曰能忍羞豈曰能刺人哉史記知伯圍
鄭醉以酒灌擊毋䘏知伯歸因謂簡子使廢毋䘏毋
䘏由此怨知伯按出公十一年簡子已卒說誤
十八年知伯瑤與趙韓魏分范中行故地晉出公怒告
齊魯欲伐四卿四卿恐遂共攻出公出公奔齊道死知
伯乃立昭公曾孫驕是為晉懿公(世家作襄子四年誤)知伯益驕
請地韓魏韓魏與之請地趙趙不與以其圍鄭之辱知
伯怒遂率韓魏攻趙(史記世家)
無䘏之宰張談(即張孟談)曰先主為重器也為國家之難盍
姑無愛寶于諸侯乎無䘏曰吾無使也張談曰地也可
(地亦無䘏臣)無䘏曰吾不幸有疾不夷于先子(言行有闕病不及先子)
不德而賄夫地也求飲吾欲是養吾疾而干吾禄也吾
不與皆斃無䘏出曰吾何走乎從者曰長子(晉别縣)近且
城厚完無䘏曰罷民力以完之又斃以守之其誰與我
從者曰邯鄲之倉廩實無䘏曰浚民之膏澤以實之又
因而殺之其誰與我其晉陽乎先主之所屬也尹鐸之
所寬也民必和矣乃走晉陽晉師圍而灌之沈竈産鼃
民無畔意(國語)
無䘏懼乃夜使張談私于韓魏與合謀以三月丙戌三
國反滅知氏共分其地
史記襄子奔保晉陽原過從後至于王澤見三人自
帶以上可見自帶以下不可見與原過竹二節莫通
曰為我以是遺趙無䘏原過既至以告襄子襄子齊
三日親自剖竹有朱書曰趙無䘏余霍泰山山陽侯
天使也三月丙戌余將使女反滅知氏女亦立我百
邑余將賜女林胡之地至于後世旦有伉王亦黑龍
面而鳥噣髩麋髭髯大膺大胸修下而馮左袵界乘
奄有河宗至于休溷諸貉南伐晉别北滅黑姑襄子
再拜受三神之令及滅知氏遂祠三神于百邑使原
過主霍泰山祠祀
于是趙北有代南并知氏彊于韓魏其後娶空同氏生
五子無䘏為伯魯之不立也不肯立子且必欲傳位與
伯魯子代成君成君先死乃取成君子浣立為太子無
䘏立三十三年卒(史記世家)
諡曰襄子浣即位是為獻侯見趙世家
世本公明生共孟及趙夙夙生成季衰衰生宣孟盾
史記夙生共孟共孟生趙衰
論曰晉之諸卿有先氏狐氏毛氏郤氏欒氏荀氏中行
氏樹德不滋卒斬厥祀然諸族亡而三家昌曲沃之宗
不振其隨矣若夫趙之為趙也莊姬之譛邯鄲之伐與
晉陽之圍不中絶者如綫使非成季宣孟壅苗三世其
先諸宗而槁落乎
尚史卷四十五
