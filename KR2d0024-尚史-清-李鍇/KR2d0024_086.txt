尚史卷八十六繫六
鑲白旗漢軍李鍇撰
諸子傳
鬻子
鬻熊帝顓頊之後季連之苗裔(史記)
年九十見文王王曰老矣鬻子曰使臣捕獸逐麋已老
矣使臣坐策國事尚少也文王師之(鬻子邱韓詩外傳作楚先生見孟)
(嘗君)
武王崩成王即位享國親以其身見于鬻子之家而問
焉鬻子告以上世之政(賈誼新書錄文多不具)
所著鬻子二十二篇蓋多闕略云
老子(關尹子附)
老子者楚苦縣厲鄉曲仁里人也李氏名耳字伯陽謚
曰聃(朱韜玉禮一名重耳外字聃葛玄云李氏女所生因母姓也又云生而指李樹因以為姓許慎云聃)
(耳漫也故名耳字𥅆索隐老子號伯陽父)周守藏室之史也(張湯傳柱下史)孔子適
周將問禮于老子老子曰子所言者其人與骨皆已朽
矣獨其言在耳且君子得其時則駕不得其時則蓬累
而行吾聞之良賈深藏若虚君子盛德容貎若愚去子
之驕氣與多欲態色與滛志是皆無益于子之身吾所
以告子若是而已孔子去謂弟子曰鳥吾知其能飛魚
吾知其能游獸吾知其能走走者可以為罔游者可以
為綸飛者可以為矰至於龍吾不能知其乘風雲而上
天吾今日見老子其猶龍耶老子修道德其學以自隐
無名為務居周久之見周之衰迺遂去至關關令尹喜
曰子將隐矣彊為我著書於是老子乃著書上下篇言
道德之意五千餘言而去莫知其所終
高士傳老子陳人也生於殷時為周柱下史好養精
氣貴接而不施轉為守藏史仲尼至周見老子知其
聖人乃師之後周德衰乃乘青牛車去入大秦過西
關關令尹喜望氣先知焉乃物色遮候之已而老子
果至乃彊使著道德經五千餘言高士傳商容有疾
老子往問焉曰先生疾甚矣無遺教可以語弟子者
乎商容曰過故鄉而下車子知之乎老子曰非謂其
不忘故耶商容曰過喬木而趨子知之乎老子曰非
謂敬老耶張其口而示曰吾舌存乎老子曰然吾齒
存乎老子曰亡商容曰子知之乎老子曰舌存非以
其柔耶齒亡非以其剛耶商容曰盡矣無以復語子
哉世說注商容老子師說苑作常摐博物志老子入
胡作樗蒲
或曰老萊子亦楚人也著書十五篇言道家之用與孔
子同時云(此下云老子百六十餘歲或言二百歲說近誕故刪之)
高士傳老萊子者楚人也耕于蒙山之陽或言於楚
王王駕至萊子之門萊子方織畚王曰守國之政孤
願煩先生萊子曰諾王去其妻樵還曰許之乎曰然
妻曰妾聞之可食以酒肉者可隨而鞭棰可擬以官
禄者可隨而鈇鉞妾不能為人所制投其畚而去萊
子亦隨其妻至於江南曰鳥獸之毛可績而衣其遺
粒足食也人莫知其所終孔叢子子思見老萊子萊
子聞穆公將相子思曰若子事君將何以為乎子思
曰順吾性情以道輔之無死亡焉萊子曰不可子性
剛而傲不肖又且無死亡非人臣也子思曰不肖固
人之所傲也夫事君道行言聽則何所死亡道不行
言不聽則亦不能事君所謂無死亡也萊子曰齒堅
易敝舌柔常存子思曰吾不能為舌故不能事君列
女傳老萊子老養二親行年七十著五采斒斕衣上
堂跌仆因卧地為小兒啼或弄鶵鳥于親側
自孔子死之後百二十九年而史記周大史儋見秦獻
公曰始秦與周合而離離五百歲而復合合七十歲而
霸王者出焉或曰儋即老子或曰非也世莫知其然否
(太史公疑老萊子太史儋與老子為一人非是今以二人附老子傳亦猶巢由附夷齊云)老子之子
名宗宗為魏將封于叚干宗子注注子宫世之學老子
者則絀儒學儒學亦絀老子道不同不相為謀豈謂是
耶李耳無為自化清静自正(史記)
關尹子名嘉列子師之多所請問莊子稱為博大眞人(劉向别錄)
列子關尹喜曰在已無居形物其著其動若水其静
若鑑其應若響故其道若物者也物自違道道不違
物善若道者亦不用耳亦不用目亦不用力亦不用
心欲若道而用視聽刑智以求之弗當矣瞻之在前
忽焉在後用之彌滿六虚廢之莫知其所亦非有心
者所能得遠亦非無心者所能得近唯默而得之而
性成之者得之知而忘情能而不為眞知眞能也發
無知何能情發不能何能為聚塊也積塵也雖無為
而非理也列子關尹謂子列子曰言美則響美言惡
則響惡身長則影長身短則影短名也者響也身也
者影也故曰慎爾言將有和之慎爾身將有隨之是
以聖人見出以知入觀往以知來此其所以先知之
理也度在身稽在人稽度皆明而不道也譬之出不
由門行不從徑也觀之神農之德稽之虞夏商周之
書度諸法士賢人之言所以存亡廢興而非由此道
者未之有也又曰列子學射中矣請于關尹子尹子曰子
知子之所以中者乎對曰弗知也尹子曰未可退而習之
三年又以報尹子尹子曰子知子之所以中乎曰知之
矣尹子曰可矣守而勿失也非獨射也國與身皆如之
道家老萊子十五篇關尹子九篇(漢書)
文子
文子姓辛名鈃葵邱灘上人號曰計然范蠡師事之本
受業於老子(漢書老子弟子與孔子並時)錄其遺文為十二篇(魏李暹注)
(按考馬總意林别有計然十三卷並隂陽歷數則文子非計然也)
道家有文子九篇(漢書)
墨子(腹䵍附)
墨翟蓋宋之大夫善守禦為節用(史記)
公輸盤為楚造雲梯之械將以攻宋墨子聞之十日十夜
而至郢見公輸盤曰北方有侮臣願藉子殺之公輸盤曰吾義
固不殺人墨子起再拜曰聞子為雲梯將以攻宋宋何罪之有
荆有餘于地而不足于民殺所不足而争所有餘不智
宋無罪而攻之不仁知而不争不忠争而不得不彊義
不殺少而殺衆不知類公輸盤服墨子曰然乎不已乎
公輸盤曰不可吾既已言之王矣墨子曰胡不見我於
王曰諾墨子見王曰今有人於此舍其文軒鄰有敗輿
而欲竊之舍其錦繡鄰有䄈褐而欲竊之舍其粱肉鄰
有糟糠而欲竊之此為何若人也王曰必為有竊疾矣
墨子曰荆之地方五千里宋方五百里此猶文軒之與
敝輿也荆有雲夢犀兒麋鹿盈之江漢魚鼈黿鼉為天
下饒宋所謂無雉兔狐狸此猶粱肉之與糟糠也荆有
長松文梓楩楠豫章宋無長木此猶錦繡之與䄈褐也
臣以三事之攻宋為與此同也王曰善哉雖然公輸盤
為我為雲梯必攻宋于是見公輸盤墨子解帶為城以
牒為械公輸盤九設攻城之機墨子九距之公輸盤之
攻械盡墨子之守圉有餘公輸盤詘而曰吾知所以距
子矣吾不言墨子亦曰吾知子之所以距我吾不言楚
王問其故墨子曰公輸子之意不過欲殺臣殺臣宋莫
能守可攻也然臣之弟子禽滑釐等三百人已持臣守
圉之器在宋城上而待楚矣楚王曰善哉請無攻宋墨
子歸過宋天雨庇其閭中守閭者不内也(國策吕氏春秋並同)公
輸子削竹木以為鵲成而飛之三日不下公輸子以為
至巧墨子曰子之為鵲也不如翟之為車轄須臾留三
寸之木而任五十石之重故所為巧利于人謂之巧不
利於人謂之拙
韓非子墨子為木鳶三年而成蜚一日而敗弟子曰
先生之巧至能使木鳶飛墨子曰不如為車輗者巧
也用咫尺之木不費一朝之事而引三十石之重致
遠力多久于歲數惠子聞之曰大巧巧為輗拙為鳶
巫馬子謂墨子曰我與子異我不能兼愛我愛鄒人于
越人愛魯人於鄒人愛我鄉人於魯人愛我家人於鄉
人愛我親於我家人愛我身於吾親以為近我也擊我
則疾擊彼則不疾于我我何故疾者之不拂而不疾者
之拂故有我有殺彼以我無殺我以利墨子曰然則一
人說子一人欲殺子以利已十人說子十人欲殺子以
利己天下說子天下欲殺子以利己一人不說子一人
欲殺子十人不說子十人欲殺子天下不說子天下欲
殺子說子亦欲殺子不說子亦欲殺子是所謂經者口
也殺常之身者也(墨子)
墨子學儒者之業受孔子之術以為其禮煩擾而不說
厚葬靡財而貧民服傷生而害事故背周道而用夏政
(淮南子)
淮南子墨子服役者八十人皆可使赴火蹈刃死不
還踵化之所致也吕氏春秋墨子見荆王錦衣吹笙
因也尸子繞梁之鳴許史鼓之非不樂也墨子以為
傷義是不聽也鄒陽書邑號朝歌而墨子迴車新語
墨子皇皇席不暇暖
墨家墨子七十一篇(漢書)
吕氏春秋墨者鉅子腹䵍居秦其子殺人秦惠王曰
先生之年長矣非有他子也寡人已令吏弗誅矣先
生以此聽寡人也腹䵍對曰墨者之法曰殺人者死
傷人者刑此所以禁殺傷人也夫禁殺傷人者天下
之大義也王雖為之賜令吏弗誅腹䵍不可不行墨
者之法不許惠王而遂殺之
尸子
尸子名校魯人秦相商君師之鞅死佼逃入蜀所著雜
家尸子二十篇(漢書引書亡今見雜諸書)
楊子
楊朱或曰姓陽名戎字子居(莊子釋文)
楊朱見梁王言治天下如運諸掌梁王曰先生有一妻一妾而
不能治三畆之園而不能芸言治天下如運諸掌何也對曰
君見牧羊者乎百羊而羣使五尺童子荷箠而隨之欲東而
東欲西而西使堯牽一羊舜荷箠而隨之則不能前矣且
臣聞之吞舟之魚不游枝流鴻鵠高飛不集汚池何則
其極遠也黃鍾大吕不可從煩奏之舞何則其音疎也
將治大者不治細成大功者不成小此之謂矣楊朱曰
伯成子高不以一毫利物舍國而隐耕大禹不以一身
自利一體偏枯古之人損一毫利天下不與也悉天下
奉一身不取也人人不損一毫人人不利天下天下治
矣禽子問楊朱曰去子體之一毛以濟一世為之乎楊
子曰世固非一毛之所濟禽子曰假濟為之乎楊子弗
應禽子出語孟孫陽孟孫陽曰子不達夫子之心吾請
言之有侵若肌膚獲萬金者若為之乎曰為之曰有斷
若一節得一國子為之乎禽子默然孟孫陽曰一毛微
於肌膚肌膚微於一節省矣然則積一毛以成肌膚積
肌膚以成一節一毛固一體萬分中之一物奈何輕之
乎禽子曰吾不能答子然以子之言問老𥅆關尹則子
言當以吾言問大禹墨翟則吾言當楊朱過宋逆旅一
有妾二人其一人美一人惡惡者貴而美者賤楊子問
其故逆旅小子曰其美者自美吾不知其美也惡者自
惡吾不知其惡也楊朱曰弟子記之行賢而去自賢之
行奚往而不愛哉楊朱之弟曰布衣素衣而出天雨解
素衣衣緇衣而反其狗迎而吠之楊布怒將朴之楊朱
曰子無扑矣子亦猶是也嚮者使汝狗白而往黑而來
豈能無怪哉(列子獨楊子書亡僅見于列子今采其行偏尚數端餘不具載)
列子
列子名御寇鄭人也與鄭繆公同時(當是繻公見按列子有楊朱梁王)
(之文威烈王二十三年而後有梁是已當鄭幽公時矣)蓋有道者也其學本於黃
帝老子號曰道家(劉向别錄)
史疾為韓使楚楚王問曰客何方所循曰治列子御寇之
言曰何貴曰貴正王曰正亦可為國乎曰可王曰楚國多盗正
可以圉盗乎曰可頃間有鵲止於屋上者曰請問楚人謂之
何王曰謂之鵲謂之烏可乎曰不可曰今王之國有柱
國令尹司馬典令其令官置吏必曰廉潔勝任今盗賊
公行而弗能禁也此烏不為烏鵲不為鵲也(國策)
道家列子八篇(漢書)
莊子
莊子者蒙人也名周周嘗為蒙漆園吏與梁惠王齊宣
王同時其學無所不闚然其要本歸於老子之言故其
著書十萬餘言大抵率寓言也作漁父盗跖胠箧以詆
訾孔子之徒以明老子之術畏累虚亢桑子之屬皆空
語無事實然善屬書離辭指事類情用剽剥儒墨雖當
世宿學不能自解免也其言洸洋自恣以適已故自王
公大人不能器之楚威王聞莊周賢使使厚幣迎之許
以為相莊周笑謂楚使者曰千金重利卿相尊位也子
獨不見郊祭之犧牛乎養食之數歲衣以文繡以入太
廟當是之時雖欲為孤豚豈可得乎子亟去無汚我我
寧游戲汚瀆之中自快無為有國者所羈終身不仕以
快吾志焉(史記使古今樂錄莊周齊人也隐于山岳湣王遣齎金百鎰聘以相位周謝使者引聲)
(而歌歌辭淺鄙不足錄)
莊子病劇弟子對之泣應曰我今死則誰先更百年生
則誰後必不得免何貪于須臾(桓譚新論鳶較莊子本文上為烏食下為螻)
(蟻食語尤精練)
鬼谷子
鬼谷子楚人周世隐于鬼谷蘇秦所記以為周時已豪
士隐者居鬼谷自號鬼谷先生(皇甫謐注)
蘇秦張儀從横習之鬼谷子掘地為坑曰下說令我泣
出則耐分人主之地蘇秦下說鬼谷子泣下沾襟(論衡)
鬼谷子曰蘇秦張儀一體也然其矯尾厲角含吐縱横
儀不如秦是能分人主之地也(鬼谷子)
風俗通鬼谷子六國時縱横家真隐傳鬼谷先生不
知何許人隐居韜志居鬼谷山因以為稱蘇秦張儀
師之遂立功名先生遺書責之曰若二君豈不見河
邊之樹乎僕御折其枝波浪盪其根上無徑尺之隂
下被數十之痕此木豈與天地有仇怨哉所居然也
子不見嵩岱之松栢華霍之檀桐乎上枝干青雲下
根通三泉千秋萬歲不受斧斤之患此木豈與
天地有骨肉哉所居然也拾遺記張儀蘇秦嘗息
大樹之下假息而寐有一先生言二子何勤苦也儀
秦問之子何國人曰吾生于歸谷亦云鬼谷乃謂其
術教以干世出俗之辯即探胷得二卷說書言輔時
之事說苑鬼谷子人之不善而能矯之者難矣說之
不行言之不從者辯之不明也明而不行者持之不固
也固而不行者未中其心之所善也辯之明之持之
固之又中其人之所善其言神而珍白而分能入於
人之心如此而說不行者天下未聞也此之謂善說
申子
申不害者京人也故鄭之賤臣學術以干韓昭侯(史記)
魏之圍邯鄲也申不害始合于昭侯然未知昭侯之所
欲恐言而未必中也昭侯問不害曰吾誰與而可對曰
此安危之要國家之大事也臣請深惟而苦思之乃微
謂趙卓韓鼂曰子皆國之辯士也夫為人臣者言可必
用盡忠而已矣二人因進議於昭侯不害微視昭侯之
所說以言於昭侯昭侯大說(國策韓韓非子作趙紹水餘略同)
用為相内修政教外應諸侯十五年終不害之身國治
兵彊無侵韓者(史記)
論衡韓用申不害行其三符兵不侵境蓋十五年其後
不能用又不察其書兵挫軍破國并于秦
不害請仕其從兄官昭侯不許也不害有怨色昭侯曰
所謂學於子者也聽子之謁而廢子之道乎又亡其行
子之術而廢子之請乎子嘗教寡人循功勞視次第今
有所求此我將奚聽乎不害乃避舍請罪曰君真其人
也(國策)
韓非子昭侯謂申子曰法度甚易行也申子曰法者
見功而與賞因能而授官今君設法度而聽左右之
請此所以難行也昭侯曰吾自今以來知行法矣寡
人奚聽矣又曰申子曰上明見人偹之其不明見人
惑之其知見人飾之不知見人匿之其無欲見人司
之其有欲見人餌之故曰無所從知之惟無為可以
規之一曰中子曰愼而言也人且知女慎而行也人
且隨女而有知見也人且匿女而無知見也人且意
女女有知也人且臧女女無知也人且行女故曰惟
無為可以規之吕氏春秋韓昭釐侯視祠廟之牲其
豕小令更之官以是豕來也昭釐侯曰是非鄉者之
豕邪命罪之從者曰王何以知之曰吾以其耳也申
不害聞之曰何以知其聾以其耳之聰也何以知其
盲以其目之明也何以知其狂以其言之當也故曰
去聽則聰去視則明去智則公去三者不任則治十
里之間而耳不能聞帷牆之外而目不能見三畆之
宫而心不能知其以東至開梧南撫多鸚西服夀靡
北懷儋耳若之何哉故至智棄智至仁忘仁至德不
德無言無思静以待時時至而應心暇者勝古之王
者其所為少所因多因者君術也為者臣道也為則
擾矣因則静矣因冬為寒因夏為暑君奚事哉
不害之學本于黃老而主刑名著書二篇號曰申子(史記)
法家有申子六篇(漢書)
淮南子申子者韓昭釐之佐韓晉别國也地墽民險
而介于大國之間晉之故禮未滅韓之新法重出先
君之令未收後君之令又下新故相反前後相繆百
官背亂不知所用故刑名之書生焉申子天道無私
是為恒正天道恒正是以清明申子地道不作是以
常静帝以是正方舉事為之乃有恒常之道符信受
令必行也申子君子之所以尊者令令不行是無君
也故明君愼令申子一言正天下定一言倚天下靡
申子君必有明法正義若懸權衡以稱輕重所以壹
羣臣也申子四海之内六合之間誰貴曰貴土土食
之本也申子昔七十九代之君法制不一號令不同
然而俱王天下何也曰必當國富而粟多也申子堯之
治也善明法察令而已聖君任法而不任智任數而
不任說黃帝之治天下置法而不變使民安泰申子
妬妻不難破家亂臣不難破國一妻擅夫衆妻皆亂
一臣專君衆臣皆蔽申子智均不相使力均不相勝
鼓不預五音而為五音主申子書已亡間采數言
尉繚子
尉繚子當梁惠王時惠王問黃帝刑德于尉繚子(尉繚子)
兵刑勢有尉繚三十一篇(漢書)
騶衍騶奭
騶衍齊人也衍覩有國者益滛侈不能尚德若大雅整
之于身施及黎庶矣乃深觀隂陽消息而作怪迂之變
終始大聖之篇十餘萬言其語閎大不經必先騐小物
推而大之至于無垠元序今以上至黃帝學者所共術
大並世盛衰因載其禨祥度制推而遠之至天地未生
窈冥不可考而原也先列中國名山大川通谷禽獸水
土所植物類所珍因而推之及海外人之所不能睹稱
引天地剖判以來五德轉移治各有宜而符應若兹以
為儒者所謂中國者于天下乃八十一分居其一分耳
中國名曰赤縣神州赤縣神州内自有九州禹之序九州
是也不得為州數中國外如赤縣神州者九乃所謂九
州也于是有禆海環之人民禽獸莫能相通者如一區
中者乃為一州如此者九乃有大瀛海環其外天地之
際焉其術皆此類也然要其歸必止乎仁義節儉君臣
上下六親之施始也濫耳王公大人初見其術懼然顧
化其後不能行之是以鄒衍重于齊適梁惠王郊迎執
賓主之禮適趙平原君側行襒席(襒拂也)如燕昭王擁彗
先驅請列弟子之座而受業築碣石宫身親往師之作
主運其游諸侯見尊禮如此自鄒衍與齊之稷下先生
如淳于髠慎到環淵接子田駢騶奭之徒各著書言治
亂之事以干世主豈可勝道哉騶奭者齊諸騶子亦頗
采騶衍之術以紀文于是齊王嘉之自如淳于髠以下
皆命曰列大夫為開第康莊之衢高門大屋尊寵之覽
天下諸侯賓客言齊能致天下賢士也(史記說淳于髠見客傳)
慎到田駢接子環淵
慎到趙人田駢接子齊人環淵楚人皆學黃老道德之
術因發明序其指意故慎到著十二論環淵著上下篇
(漢書蜎子老子弟子)而田駢接子皆有所論焉(史記)
田駢游稷下號天口駢(漢書)
駢以道術說齊齊王應之曰寡人所有者齊國也願聞
齊國之政駢對曰臣之言無政而可以得政譬之林木
無材而可以得材願王自取齊國之政也駢猶淺言之
也博言之豈獨齊國之政哉變化應來而皆有章因性
任物而莫不宜當彭祖以夀三代以昌五帝以昭神農
以鴻(吕氏春秋)
淮南子田駢以道術說齊王王曰道術難以險患願
聞齊國之政駢曰已雖無除其患害天地之間六合
之内可陶冶而變化也齊國之政何足問哉老聃之
所謂無狀之狀無物之象者也若王之所問者齊也
田駢所稱者材也材不及林林不及雨雨不及隂陽
隂陽不及和和不及道
齊人見田駢曰聞先生高議設為不宦而願為役田駢
曰子何聞之對曰臣聞之鄰人之女駢曰何謂也對曰
臣鄰人之女設為不嫁行年三十而有七子不嫁則不
嫁然嫁過畢矣今先生設為不宦訾養千鍾徒百人不
宦則然矣而富過畢矣田子辭(國策)
吕氏春秋客有見田駢者被服中法進退中度趨翔
閑雅辭令遜敏田駢聽畢而辭之客出田駢送之以
目弟子謂駢曰客士歟曰殆乎非士也今者客所弇
歛士所術施也士所弇歛客所術施也客殆乎非士
也故火燭一隅則室偏無光骨節蚤成空竅哭歷身
必不長衆無謀方乞謹視見多故不良志必不公不
能立功好得惡與國雖大不為王禍災日至故君子
之容純乎若鍾山之玉桔乎若陵上之木淳淳乎慎
謹畏化而不肯自足乾乾乎取舍不說而心甚素樸
慎子有四十二篇(今五篇僅存威德民雜德立三篇及諸家所引逸文)道家蜎子
十三篇捷子二篇田子二十五篇(漢書)
鹽鐵論湣王矜功不休百姓不堪慎到捷子亡去田
駢如薛孫卿適楚按孫卿襄王時乃適楚說誤
尹文子(老成子附)
尹文子齊宣王時人老成子學幻于尹文子三年而不
告老成子請其過而求退尹文子揖而進之于室曰昔
老聃之徂西也顧而告予曰有生之氣有形之狀盡幻
也造化之所始隂陽之所變者謂之生謂之死窮數達
變因形移昜者謂之化謂之幻造物者其巧妙其功深
故難窮難終因形者其巧顯其功淺故隨起隨滅知幻
化之不異生死也始可與學幻矣吾與汝亦幻也奚須
學哉老成子歸用尹文子之言深思三月遂能存亡自
在幡校四時冬起雷夏造冰飛者走走者飛終身不著
其術故世莫傳焉(列子)
說苑齊宣王謂尹文曰人君之事何如尹文對曰人
君之事無為而能容下夫事寡易從法省易因故民
不以政獲罪也大道容衆大德容下聖人寡為而天
下理矣書曰睿作聖詩人曰岐有夷之行子孫其保
之宣王曰善吕氏春秋尹文見齊湣王王曰寡人甚
好士尹文曰有人于此事親孝事君忠交友信居鄉
悌有此四行者可謂士乎王曰此眞所謂士已尹文
曰王得若人以為臣乎曰所願也曰使若人于廟朝
中深見侮而不鬭王將以為臣乎王曰見侮而不鬭
是辱也寡人弗以為臣矣尹文曰雖見侮而不鬭未
失其四行也未失其所以為士矣未失其所以為士
一而王以為臣失其所以為士一而王不以為臣則
嚮所謂士者乃士乎王無以應尹文曰有人于此將
治其國民有非非之無非非之有罪罸之無罪罰之
而惡民之難治可乎王曰不可尹文曰竊觀下吏之治
齊也方若此王曰使寡人治信若此則民雖不治寡
人弗怨也意者未至然乎尹文曰王之令曰殺人者
死傷人者刑民有畏王之令深見侮而不鬭是全王
令也而王曰見侮而不鬭是辱也夫謂之辱者非此
之謂也以為臣不以為臣者罪之也此無罪而王罰
之也王無以應
名家尹文子一篇說齊宣王道家老成子十八篇(漢書)
鶡冠子
鶡冠子或曰楚人隐居幽山衣被屢空以鶡為冠莫測
其名因號成號著書言道家龐諼常師事之後顯于趙
鶡冠子懼其薦已也乃與諼絶(真隐傳)
道家鶡冠子一篇(漢書)
荀卿
荀卿趙人(漢書名况趙人為齊稷下祭酒)年五十始來遊學于齊騶衍
之術迂大而閎辯奭也文具難施淳于髠久與處時有
得善言故齊人頌曰談天衍雕龍奭炙轂過髠田駢之
屬皆已死齊襄王時而荀卿三為祭酒焉齊人或讒荀
卿荀卿乃適楚而春申君以為蘭陵令(史記)
客說春申君曰湯以亳武王以鎬皆不過百里以有天
下今荀子天下賢人也君藉之以百里之勢臣竊以為
不便春申君曰善于是使人謝荀子荀子去之趙趙以
為上卿客又說春申君曰昔伊尹去夏入殷殷王而夏
亡管仲去魯入齊魯弱而齊強夫賢者之所在其君未
嘗不尊國未嘗不榮也今荀子天下賢人也君何辭之
春申君又曰善于是使人請荀子荀子為書謝曰癘人
憐王此不恭之語也雖然不可不審察也此為刦弑死
亡之主言也夫人主事少而矜材無法術以知姦則大
臣主斷國私以禁誅於已也故殺賢長而立幼弱廢正
適而立不義春秋戒之曰楚王子圍聘于鄭未出竟聞
王病反問疾遂以冠纓絞王殺之因自立也齊崔杼之
妻美莊公通之崔杼帥其君黨而攻莊公莊公請與分
國崔杼不許欲自刃于廟崔杼不許莊公走出踰于外
牆射中其股遂殺之而立其弟景公近代所見李兑用
趙餓主父于沙邱百日而殺之淖齒用齊擢閔王之筋
懸于其廟梁宿昔而死夫癘雖癰腫胞疾上比前世未
至絞纓射股下比近代未至擢筋而餓死也夫刦弑死
亡之主也心之憂勞形之困苦必甚于癘矣由此觀之
癘雖憐王可也因為賦曰寳珍隋珠不知佩兮禕衣與
絲不知異兮閭妹子奢莫知媒兮嫫母求之又甚喜之
兮以瞽為明以聾為聰以是為非以吉為凶嗚呼上天
曷為其同詩曰上天甚神無自瘵也(國策)
荀卿疾濁世之政亡國亂君相屬不遂大道而營于巫
祝信禨祥鄙儒小拘如莊周等又滑稽亂俗于是推儒
墨道德之行事興壊序列著數萬言而卒葬蘭陵(史記)
史記春申君死荀卿廢因家蘭陵卒亦葬焉按國
策荀卿去楚之趙豈後復歸于蘭陵邪
人嘗論秦曰力術止義術行曷謂也曰秦之謂也威彊乎
湯武廣大乎舜禹然而憂患不可勝校也諰諰然恐天下之
一合而軋已也此所謂力術止也曷謂威彊乎湯武湯武能使
說已者使耳今楚父死焉國舉焉負三王之廟而辟于陳蔡之
間視可司間安欲剡其脛而蹈秦人之腹然而秦使左案左使
右案右是使讐人役也曷為廣大乎舜禹曰古者百王之一天
下未有過封内千里者也今秦南有沙羨與俱北與胡貊為
鄰西有巴戎東有楚者乃界于齊在韓者踰常山乃在臨
慮在魏者乃在圉津即去大梁百二十里在趙者剡然有苓
而據松栢之塞負西海而固常山是地徧天下也威動海
内彊殆中國然而憂患不可勝校也諰諰然常恐天下
之一合而軋已也然則奈何曰節威反文案用夫端誠
信全之君子與之參國政正是非治曲直聽咸陽順者
錯之不順者而後誅之則兵不出于塞外而令行于天
下矣若是雖築明堂于塞外而朝諸侯殆可矣假今之
世益地不如益信之務也應侯問曰入秦何見荀卿曰
其固塞險形勢便山林川谷美天材之利多是形勝也入
境其百姓樸其聲樂不流汙其服不挑甚畏有司而順
古之民也及都邑官府其百吏肅然莫不恭儉敦敬忠
信而不楛古之吏也入其國其士大夫入于公門歸于
其家無有私事不比周不朋黨倜然莫不明通而公古
之士大夫也觀其朝廷聽决百事不留恬然如無治者
古之朝也故四世有勝非幸也數也是所見也雖然則
甚有其諰也縣之以王者之功名則倜倜然其不及遠
矣何也則其殆無儒邪故曰粹而王駮而霸無一焉而
亡此亦秦之短也(大略似過秦論而荀卿先及之)臨武君與荀卿議兵
于趙孝成王前王曰請問兵要臨武君對曰上得天時
下得地利觀敵之變動後之發先之至此用兵之要也
荀卿曰不然臣聞古之道凡用兵之本在于一民弓矢
不調則羿不能以中微六馬不和則造父不能以致遠
士民不親附則湯武不能以必勝也故善附民者善用
兵者也故兵要在乎善附民而已臨武君曰不然兵之
所貴者勢利也所行者變詐也善用兵者感忽悠闇莫
知其所從出孫吳用之無敵于天下豈必待附民哉荀
卿曰不然臣之所道仁人之兵王者之志也君之所貴
權謀勢利也所行攻奪變詐者諸侯之事也仁人之兵
不可詐可詐者怠慢者也路亶者也君臣上下之間滑
然有離德也故以桀詐桀猶巧拙有幸焉以桀詐堯若
赴水火入焉焦沒耳故仁人上下百將一心三軍同力
詐而襲之與先驚而後擊之一也且仁人之用十里之
國則將有百里之聽用百里之國則將有千里之聽用
千里之國則將有四海之聽必將聽明警戒和傳而一
且夫暴國之君將誰與至哉其民之親我歡若父母反
顧其上則若灼黥若仇讐豈肯為其所惡賊其所好者
哉是使人之子孫自賊其父母也彼將來告又何可詐
也孝成王臨武君曰善請問王者之兵設何道而可荀
卿曰凡在大王將率末事也臣請遂道王者諸侯疆弱
存亡之效齊人隆技擊其技也得一首者賜贖錙金無
本賞矣是事小敵毳則偷可用也事大敵堅則渙焉離
耳是亡國之兵也兵莫弱是矣魏氏之武卒以度取之
衣三屬之甲操十二石之弩負服矢五十箇置戈其上
冠䩜帶劍嬴三日之糧日中而趨百里中試則復其戶
利其田宅是數年而衰而未可奪也改造則不易周也
是故地雖大其税必寡是危國之兵也秦人其生民也
狹隘其使民也酷烈刦之以勢隐之以阨忸之以慶賞
鰌之以刑罰使天下之民所以要利於上者非鬭無由
也五甲首而隸五家是最為衆疆長久多地以正故四
世有勝非幸也數也故齊之技擊不可以遇魏氏之武
卒魏氏之武卒不可以遇秦之銳士秦之銳士不可以
當桓文之節制桓文之節制不可以敵湯武之仁義有
遇之者若以焦熬投石焉故以詐遇詐猶有巧拙焉以
詐遇齊譬以錐刀墮泰山也故齊之田單楚之莊蹻秦
之衛鞅燕之繆蟣椅契司詐權謀傾覆未免盗民也齊
桓晉文楚莊吳闔閭越句踐是皆和齊之兵也然而未
有本統也故可以霸不可以王是疆弱之效也孝成王
臨武君曰善請問為將荀卿曰知莫大乎無過事莫大
乎無悔至無悔而止矣成不可必也故制號政令欲嚴
以威慶賞刑罰欲必以信處舍收藏欲周以固徙舉進
退欲安以重欲疾以速窺敵觀變欲潛以深欲伍以參
遇敵决戰必道吾所明無道吾所疑夫是之謂六術無
欲將而惡廢無急勝而亡敗無威内而輕外無見其利
而不顧其害凡慮事欲熟而用財欲泰夫是之謂五權
所以不受命于主有三可殺而不可使處不完可殺而
不可使擊不勝可殺而不可使欺百姓夫是之謂三至
凡受命于主而行三軍三軍既定百官得序羣物皆正
則主不能喜敵不能怒夫是之謂至臣慮必先事而申
之以敬慎終如始終始如一夫是之謂大吉敬謀無壙
敬事無壙敬吏無壙敬衆無壙敬敵無壙夫是之謂五
無壙慎行此六術五權三至而處之以恭敬無壙夫是
之謂天下之將通於神明矣臨武君曰善請問王者之
軍制荀卿曰將死鼓馭死轡百吏死職士大夫死行列
不殺老弱不獵禾稼服者不禽格者不赦犇命者不獲
凡誅非誅百姓也誅亂百姓者也微子開封於宋曹觸
龍斷于軍殷之服民所以養生之者無異周人四海之
内若一家通達之屬莫不從服夫是之謂仁師臨武君
曰善(荀子)
鼎錄荀况在嵩溪作一鼎大如五石甕表裏皆紀兵
法
荀卿賦十篇儒家孫卿子三十三篇(漢書)
韓非子
韓非者韓之諸公子也喜刑名法術之學而其歸本于
黃老非為人口吃不能道說而善著書與李斯俱事荀
卿斯自以為不如非非見韓之削弱數以書諫韓王韓
王不能用于是韓非疾治國不務修明其法制執勢以
御其臣下富國疆兵而以求人任賢反舉浮滛之蠧加
于功實之上以為儒者用文亂法而侠者以武犯禁寬
則寵名譽之人急則用介胄之士今者所養非所用所
用非所養悲廉直不容于邪枉之臣觀往者得失之變
故作孤憤五蠧内外儲說林說難十餘萬言人或傳其
書至秦秦王見孤憤五蠧之書曰嗟乎寡人得見此人
與之游死不恨矣李斯曰此韓非之所著書也秦因急
攻韓韓王始不用非及急乃遣非使秦秦王悦之未信用(史記)
會四國為一將以攻秦秦王召羣臣問曰為之奈何羣
臣莫對姚賈(魏人)對曰賈願出使四國必絶其謀而案其
兵姚賈辭行絶其謀止其兵與之為交以報秦秦王大
說封千戶以為上卿韓非知之曰賈以珍珠重寳南使
荆齊北使燕代三年四國之交未必合而珍珠重寳盡
于内是賈以王之權外自交于諸侯願王察之且梁監
門子嘗盗于梁臣于趙而逐而與同知社稷之計非所
以厲羣臣也王召姚賈而問曰吾聞子以寡人財交于
諸侯有諸對曰有曰有何面目見寡人對曰曾參孝其
親天下願以為子子胥忠于君天下願以為臣使賈不
忠于君四國之王尚焉用賈之身桀聽讒而誅其良將
紂聽讒而殺其忠臣今王聽讒則無忠臣矣王曰子監
門子梁之大盗趙之逐臣姚賈曰太公望齊之逐夫(婦逐)
(之也不經見)朝歌之廢屠子良之逐臣(事亦未詳)棘津之讐不庸
(後志瑯琊西海太公所出又釣于棘讐讐售同)文王用之而王管仲齊鄙人之
賈人也魯之免囚南陽之敝幽(仲穎上人嘗以貧困隐修武南陽)桓公
用之而霸百里奚虞之乞人傳賣以五羊之皮穆公相
之而朝西戎文公用中山盗而勝于城濮(中山盗未詳)此四
士者皆有詬醜大誹天下明主用之知其可與立功也
使若卞隨務光申屠狄人主豈得其用哉秦王曰然乃
復使姚賈(國策)
非常欲存韓上書秦王曰韓事秦三十餘年出則為扞
蔽入則為蓆薦秦特出銳師取韓地而隨之怨懸于天
下功歸于疆秦且夫韓入貢職與郡縣無異也今臣竊
聞貴臣之計舉兵將伐韓夫趙氏聚士卒養從徒欲贅
天下之兵明秦不弱則諸侯必滅宗廟必西面行其意
非一日之計也今釋趙之患而攘内臣之韓則天下明
趙氏之計矣夫韓小國也而以應天下四擊主辱臣苦
上下相與同憂久矣修守偹戒彊敵存蓄積築城池以
固守今伐韓未可一年而滅拔一城而退則權輕于天
下天下摧我兵矣韓叛則魏應之趙據齊以為原如此
則以韓魏資趙假齊以固其從而以與争彊趙之福而
秦之禍也夫進而擊趙不能取退而攻韓弗能拔則䧟
銳之卒勤于野戰負任之旅罷于内攻則合羣苦弱以
敵而共二萬乘非所以亡趙之心也均如貴臣之計則
秦必為天下兵質矣陛下雖以金石相弊則兼天下之
日未也今賤臣之愚計使人使荆重幣用事之臣明趙
之所以欺秦者與魏質以安其心從韓而伐趙趙雖與
齊為一不足患也二國事畢則轉可以移書定也是我
一舉二國有亡形則荆魏又必自服矣故曰兵者凶器
也不可不審用也以秦與趙敵衡加以齊今又背韓而
未有以堅荆魏之心夫一戰而不勝則禍構矣計者所
以定事也不可不察也韓秦彊弱在今年耳且趙與諸
侯隂謀久矣夫一動而弱于諸侯危事也為計而使諸
侯有意我之心至殆也見二䟽非所以彊于諸侯也臣
竊願陛下之幸熟圖之夫攻伐而使從者間焉不可悔
也詔以韓客之所上書言韓之未可舉下臣斯臣斯甚
以為不然秦之有韓若人之有腹心之病也虚處則㤥
然若居濕地者而不去以極走則發矣夫韓雖臣于秦
未嘗不為秦病今若有卒報之事韓不可信也秦與趙
為難荆蘇使齊未知何如以臣觀之則齊趙之交未必
以荆蘇絶也若不絶是悉趙而應二萬乘也夫韓不服
秦之義而服于彊也今專于齊趙則韓必為腹心之病
而發矣韓與荆有謀諸侯應之則秦必復見崤塞之患
非之來也未必以其能存韓也為重于韓也辯說屬辭
飾非詐謀以鈞利于秦而以韓利闚陛下夫秦韓之交
親則非重矣此自便之計也臣觀非之言文其滛說靡
辯才甚臣恐陛下滛非之辯而聽其盗心因不詳察事
情今以臣愚議秦發兵而未名所伐則韓之用事者以
事秦為計矣臣斯請往見韓王使來入見大王見因内
其身而勿遣稍召其社稷之臣以與韓人為市則韓可
深割也因令蒙武發東郡之卒闚兵于境上而未名所
之則齊人懼而從蘇之計是我兵未出而勁韓以威擒
彊齊以義從矣聞于諸侯也趙氏破膽荆人狐疑必有
忠計荆人不動魏不足患也則諸侯可蠶食而盡趙氏
可得與敵矣願陛下幸審愚臣之計無忽秦遂遣斯使
韓(韓非子)
于是李斯姚賈害韓非毁之曰韓非韓之諸公子也今
王欲并諸侯非終為韓不為秦此人之情也今王不用
久留而歸之此自遺患也不如以過法誅之秦王以為
然下吏治非李斯使人遺非藥使自殺韓非欲自陳不
得見秦王後悔之使人赦之非已死矣(史記)
法家韓子五十五篇(漢書)
論曰周末羣說蠭起厥流濫觴有道家老子列子莊子
老成子鶡冠子環田接慎諸子是也有儒家荀子是也
有名家尹文子是也有法家申韓是也有兵家尉繚子
是也有墨家墨子是也爝火爥夜争光一隅待孟子揭
仲尼之說以正之夫然後昭昭乎賓朝日而歛羣隂矣
尚史卷八十六
