尚史卷六本紀五
鑲白旗漢軍李鍇撰
周本紀(以下春秋)
平王
平王名宜臼幽王太子也西戎犬戎與申侯伐周殺幽
王驪山下諸侯即申侯共立宜臼是為平王(史記)
紀年幽王死申侯立平王於申虢公立王子余二王
並立余晉文侯所殺是為攜王
平王錫晉文侯秬鬯圭瓉作文侯之命(書序)
平王立東遷于雒邑辟戎寇封秦㐮公為諸侯賜之岐
以西之地平王之時周室衰微諸侯強并弱齊楚秦晉
始大政由方伯(史記)
王不撫其民而遠屯戍於母家周人怨思作揚之水以
刺之(詩序)
四十九年(隠元年)王使宰咺歸魯惠公仲子之賵冬十月
鄭以王師虢師伐衞(討鄭公孫滑之亂)五十一年(隠三年)春二月
己巳日有食之三月王崩孫桓王立(左傳)
桓王
桓王名林平王孫太子洩父子也平王崩太子洩父蚤
死立其子是為桓王(史記)
初平王貳于虢王崩周人將畀虢公政鄭師取温之麥
又取成周之禾桓王元年(隠四年)衛州吁弑其君完(桓公)二
年(隠五年)王使尹氏武氏(周世族大夫)助曲沃莊伯伐翼翼侯
奔隨曲沃叛王秋王命虢公林父伐曲沃而立哀侯于
翼九月鄭以王師會伐宋三年(隱六年)如魯告饑魯為之
請糴于宋衛齊鄭四年(隠七年)使凡伯如魯聘還戎伐之
于楚邱以歸五年(隠八年)虢公忌父始作卿士于周八月
鄭伯(莊公)以齊人來朝(史記三年鄭莊公朝王不禮五年鄭怨與魯易許田)六年(隠九)
(年)使南季(周大夫)聘魯宋公不王鄭伯為王左卿士以王
命討之伐宋八年(隠十一年)王取鄔劉蒍邘(鄭四邑)之田于鄭
而與鄭人蘇忿生之田温原絺樊隰郕攅茅向盟州陘
隤懷(凡十二邑)冬十月魯公子翬弑其君息姑(隠公)十年(桓二年)
宋督弑其君與夷十一年(桓三年)秋七月壬辰朔日有食
之既十二年(桓四年)使宰渠伯糾如魯聘冬王師秦師圍
魏秦執芮伯以歸(芮伯萬之母芮姜惡芮伯故逐之出居於魏)十三年(桓五年)
使仍叔之子如魯聘王奪鄭伯政鄭伯不朝秋王以諸
侯伐鄭鄭射王中肩十五年(桓七年)曲沃伯(武公)弑晉小子
侯(哀侯之子)十六年(桓八年)使家父(周大夫)如魯聘曲沃伯滅翼
冬王命虢公醜立晉哀侯之弟緡于晉祭公逆王后于
紀二十三年(桓十五年)使家父求車於魯春三月王崩(左傳)
子莊王立(史記)
莊王僖王
莊王名佗桓王子也莊王二年(桓十七年)冬十月朔日有食
之三年(桓十八年史記作四年)周公黑肩欲殺莊王而立王子克(莊王)
(弟子儀)辛伯(周大夫)告王王殺周公王子克奔燕四年(莊元年)
使榮叔(周大夫)如魯追錫桓公命六年(莊三年)夏五月葬桓
王九年(莊六年)王人子突救衛(諸侯伐衛納衛侯朔王救之)十一年(莊八)
(年)齊無知弑其君諸兒(㐮公)十三年(莊十年)齊滅譚(左傳)
十五年(莊十二年)王崩子僖王立(史記)
秋宋萬弑其君捷(閔公左傳)僖王名胡齊僖王元年(莊十三年)齊
人滅遂二年(莊十四年)單伯會齊伐宋夏楚滅息四年(莊十六年)
曲沃伯并晉王使虢公命曲沃伯以一軍為晉侯(左傳)
五年(莊十七年)王崩子惠王立(莊僖崩葬經傳不書故失日月史記)
惠王
惠王名閬僖王子也惠王元年(莊十八年)春虢公(林父)晉侯(獻公)
來朝王享醴命之宥皆賜玉五㲄馬三匹使原莊公逆
王后于陳陳媯歸于京師實惠后三月日有食之二年
(莊十九年)初王姚嬖于莊王生子頽有寵及惠王即位取蒍
國之圃以為囿又取邊伯之宫奪子禽祝跪詹父田而
收膳夫石速之秩故蒍國等作亂因蘇氏秋五大夫奉
子頽以伐王不克出奔温(按史記以惠王犇温非是)蘇子奉子頽奔
衛衛師燕師伐周立子頽三年(莊二十年)鄭伯(厲公)和王室不
克遂以王歸王處于櫟秋王及鄭伯入于鄔遂入成周
取其寶器而還四年(莊二十一年)鄭伯虢叔同伐王城殺王
子頽及五大夫鄭伯享王于闕西王與之武公之略自
虎牢以東五月王廵虢守虢公為王宫于玤王與之酒
泉鄭伯之享王也王以后之鞶鑑予之虢公請器王予
之爵鄭伯由是始惡于王冬王歸自虢六年(莊二十三年)祭
叔如魯聘八年(莊二十五年)夏六月辛未朔日有食之九年
(莊二十六年)冬十二月癸亥朔日有食之十年(莊二十七年)使召
伯廖賜齊侯(桓公)命且請伐衛以其立子頽也十二年(莊二)
(十九年)樊皮叛(周大夫)明年虢公執樊皮歸于京師十五年
(莊三十二年)秋八月魯莊公薨慶父殺公子般十六年(閔元年)晉滅耿
滅霍滅魏十七年(閔二年)魯慶父弑其君啟方(閔公左傳)
二十二年(僖五年)王以惠后故將廢太子鄭而立大叔帶夏齊侯(桓公)帥
諸侯會王大子鄭于首止以定其位王恨齊(杜預注)
秋諸侯盟王使宰孔召鄭伯(文公)曰吾撫女以從楚輔
之以晉可以少安鄭伯逃歸不盟楚滅弦九月戊申
朔日有食之冬晉滅虢滅虞二十四年(僖七年)閏月王
崩(左傳崩史記作二十五年明按惠王實以二十四年閏月㐮王懼叔帶之難年十二月始赴告諸侯)
襄王頃王匡王
襄王名鄭惠王太子也惠王崩太子鄭惡太叔帶之難
懼不立不發喪而告難於齊二十五年(僖八年)春王人會
諸侯盟于洮襄王定位而後發喪元年(僖九年)夏宰孔會
諸侯于葵邱王使宰孔賜齊侯胙冬晉里克殺其君之
子奚齊二年(僖十年)春狄滅温晉里克殺其君卓夏四月周
公忌父(周卿士)王子黨(周大夫)會齊隰朋立晉侯(惠公)三年(僖十)
(一年)使召武公内史過賜晉侯命夏戎伐京師入王城焚
東門大叔帶召之也秦晉伐戎以救周秋晉侯平戎于
王四年(僖十二年)春三月庚午日有食之夏楚滅黃秋王以
戎難故討大叔帶帶奔齊冬齊侯使管夷吾平戎于王
使隰朋平戎于晉(史記作三年)五年(僖十三年)齊使仲孫淑來聘
且言王子帶事畢不與王言復命曰王怒未怠不十年
王弗召也七年(僖十五年)夏五月日有食之八年(僖十六年)内史
叔興聘于宋秋王以戎難故告于齊(十一年以來戎遂為王室難)齊
征諸侯而戍周九年(僖十七年)魯滅項十一年(僖十九年)梁亡(秦取)
(之也)十三年(僖二十一年)邾滅須句十四年(僖二十二年)大叔帶自
齊復歸于京師(富辰言于王王召之也)十六年(僖二十四年)晉立公子
重耳殺其君圉鄭伐滑王請滑鄭執王使王怒將以狄
伐鄭富辰(大夫)諫不聽使頽叔桃子(二子周大夫)出狄師伐鄭
王德狄人將以其女為后富辰諫又不聽卒以其女為
后是為隗氏大叔帶通于隗氏王替隗氏頽叔桃子遂
奉大叔帶以狄師攻王王出及坎塪國人立帶狄師伐
周大敗周師獲周公忌父原伯毛伯富辰王適鄭處于
氾大叔帶以隗氏居于温冬王使告難于魯曰不榖不
德得罪于母弟之寵子帶鄙在鄭地汜敢告叔父王使
簡師父告于晉使左鄢父告于秦鄭伯省視官具于汜
十七年(僖二十五年)春衛滅邢三月晉侯(文公)逆王王入於王
城殺大叔帶於隰城晉侯朝王王享醴命之宥請隧(闕地)
(通路曰隧王葬禮也)弗許曰王章也未有代德而有二王亦叔父
之所惡也
國語晉文公既定㐮王於郏請隧王弗許曰昔我先
王之有天下也規方千里以為甸服以供上帝山川
百神之祀以備百姓兆民之用以待不庭不虞之患
其餘以均分公侯伯子男使各有寕宇以順及天地
無逢其災害先王豈有頼焉内官不過九御外官不
過九品足以供給神祗而已豈敢厭縱其耳目心腹
以亂百度亦唯是生死之服物采章以臨長百姓而
輕重布之王何異之有今天降禍災于周室余一人
僅亦守府又不佞以勤叔父而班先王之大物以賞
私德其叔父實應且憎以非余一人余一人豈敢有
愛也先民有言曰改玉改行叔父若能光裕大德更
姓改物以創制天下自顯庸也而縮取備物以鎮撫
百姓余一人其流辟于裔土何辭之與有若猶是姬
姓也尚將列為公侯以復先王之職大物其未可改
也叔父其茂昭明德物將自至余敢以私勞變前之
大章以忝天下其若先王與百姓何何政令之為也
若不然叔父有地而隧焉余安能知之
與之陽樊温原攅茅之田十八年(僖二十六年)楚滅䕫二十
年(僖二十八年)夏四月晉敗楚師于城濮還作王宫于踐土
五月諸侯朝于王所獻楚俘于王王享晉侯策命晉侯
為侯伯賜之大輅之服戎輅之服彤弓一彤矢百玈弓
矢千秬鬯一卣虎賁三百人(史記以賜文公河内地及珪鬯弓矢為伯均在㐮王)
(十七年誤)曰王謂叔父敬服王命以綏四國糾逖王慝癸亥
王子虎(周太宰王叔文公)盟諸侯于王庭曰皆奬王室無相害
也冬諸侯會于温晉侯召王以諸侯見且使王狩仲尼
書曰天王狩于河陽言非其地也二十一年(僖二十九年)夏
王子虎會諸侯於翟泉二十二年(僖二十年)使周公閱聘於
魯魯使公子遂來聘二十五年(僖三十三年)秦滅滑二十六
年(文元年)二月癸亥日有食之使叔服(周内史)會魯葬(葬僖公)
夏使毛伯衞(卿士)錫魯侯命(文公)楚世子商臣弑其君頵(成王)
二十八年(文三年)夏四月王子虎卒(卿士不卒㐮王時卒王子虎敬王時卒劉)
(卷時係也)冬十二月楚伐江王叔桓公(卿士王子虎之子)會晉伐楚
以救江三十九年(文四年)楚滅江三十年(文五年)使榮叔如
魯含且賵召昭公會魯葬(葬莊公妾成風)秋楚滅六冬滅蓼三
十三年(文八年)秋八月㐮王崩(史作三十二年)子頃王立頃王名
壬臣頃王元年(文九年)春毛伯衞如魯求金二月葬㐮王
二年(文十年)蘇子(卿士)及魯盟于女栗六年(文十四年)春頃王崩
周公閱與王孫蘇争政故不赴諸侯子匡王立匡王名
班秋七月閱將與蘇訟於晉王叛蘇使尹氏(卿士)與聃啟
(大夫)訟閱于晉晉平王室而復之齊公子商人弑其君舍
九月使單伯如齊為魯請子叔姬齊人執之匡王元年
(文十五年)六月辛丑朔日有食之齊許單伯請單伯如魯致
命二年(文十六年)楚人秦人巴人滅庸冬宋人弑其君杵臼
(昭公)三年(文十七年)甘歜(大夫)敗戎於邥垂四年(文十八年)齊人弑其
君商人(懿公)莒弑其君庶其(紀公)六年(宣二年)晉趙盾弑其君
夷臯(靈公)冬十月匡王崩弟定王立(左傳)
定王
定王名瑜匡王之弟也定王元年(宣三年)春正月葬匡王
楚子(莊王)伐陸渾之戎至雒王使王孫滿(大夫)勞之楚子問
鼎對曰在德不在鼎二年(宣四年)鄭公子歸生弑其君夷
(靈公)四年(宣六年)使子服(大夫)求后於齊冬召桓公逆后於齊
五年(宣七年)諸侯盟於黑壌王叔桓公(卿士)臨之以謀不睦
六年(宣八年)楚人滅舒蓼秋七月甲子日有食之既七年
(宣九年)王使徵聘於魯夏仲孫蔑來聘王以為有禮厚賄
之八年(宣十年)夏四月丙辰日有食之陳夏徵舒弑其君
平國(靈公)王季子(王母弟劉康公)報聘於魯十年(宣十二年)楚滅蕭十
三年(宣十五年)王孫蘇與召氏毛氏争政殺召戴公及毛伯
衛立召㐮夏晉滅赤狄潞氏十四年(宣十六年)春晉士會滅
赤狄甲氏及留吁來獻狄俘王以黻冕命士會將中軍
且為大傅夏成周宣榭火(成周洛陽宣榭講武屋)秋毛召之難故
王室復亂王孫蘇奔晉晉復之使士會來平王室十五
年(宣十七年)六月癸卯日有食之十七年(成元年)晉侯平戎于
王單㐮公朝(卿士)如晉拜成劉康公季子伐茅戎敗績(公榖)
(並曰晉敗王師)十八年(成二年)晉使鞏朔來獻齊捷(敗齊師于鞌)王弗
見使單朝辭焉曰蠻夷戎狄不式王命滛湎毁常王命
伐之則有獻捷王親受而勞之所以懲不敬勸有功也
兄弟甥舅侵敗王略王命伐之告事而已不獻其功所
以敬親暱禁淫慝也今叔父克遂有功於齊而不使命
卿鎮撫王室所使來撫余一人而鞏伯實來未有職司
於王室又奸先王之禮余雖欲於鞏伯其敢廢舊典以
忝叔父夫齊甥舅之國而大師之後也寕不亦淫從其
欲以怒叔父抑豈不可諫誨鞏朔不能對王使委于三
吏(三公也)以鞏朔宴而私賄之曰非禮也勿籍二十一年
(成五年)定王崩子簡王立(左傳)
簡王靈王
簡王名夷定王子也簡王三年(成八年)召桓公如魯賜魯
侯(成公)命六年(成十一年)周公楚惡惠㐮(惠王㐮王之族)之偪且與伯
輿(卿士)争政出奔晉晉卻至與周争鄇田王命劉康公季
子單㐮公朝訟諸晉晉使卻至勿敢争八年(成十三年)諸侯
來朝劉康公成肅公會晉侯(厲公)伐秦十一年(成十六年)夏六
月丙寅朔日有食之尹武公會諸侯伐鄭冬十一月晉
使卻至來獻楚捷(敗楚師於鄢陵)十二年(成十七年)尹武公單㐮公
及諸侯伐鄭自戲童至於曲洧冬十二月丁巳朔日有
食之楚滅舒庸十三年(成十八年)晉欒書中行偃弑其君州
蒲(厲公)十四年(㐮元年)秋九月簡王崩子靈王立靈王名泄
心靈王元年(㐮二年)春正月葬簡王二年(㐮三年)單頃公(卿士)
及諸侯同盟於雞澤四年(㐮五年)王使王叔陳生(卿士)愬戎
於晉晉人執之士魴來京師言陳生貳於戎五年(㐮六年)
莒滅鄫冬齊滅萊九年(㐮十年)晉滅偪陽冬王叔陳生與
伯輿(亦卿士)争政王右伯輿陳生奔晉單靖公為卿士以
相王室十一年(㐮十二年)王求后於齊齊侯(靈公)許昏王使隂
里(大夫)結之十三年(㐮十四年)春二月乙未朔日有食之王使
劉定公夏(官師)賜齊侯命曰昔伯舅大公右我先王股肱
周室師保萬民世胙大師以表東海王室之不壊繄伯
舅是頼今余命女環(靈公名)兹率舅氏之典纂乃祖考無
忝乃舊敬之哉無廢朕命十四年(㐮十五年)劉夏從單靖公
逆王后於齊秋八月丁巳日有食之十九年(㐮二十年)冬十
月丙辰朔日有食之二十年(㐮二十一年)秋九月庚戌朔日
有食之冬十月庚辰朔日有食之二十二年(㐮二十三年)春
二月癸酉朔日有食之(左傳)
榖洛鬭將毁王宫王欲壅之太子晉諫曰不可防闘川
以飾宫是飾亂而佐闘也王卒壅之(國語)
二十三年(㐮二十四年)秋七月甲子朔日有食之既八月癸
巳朔日有食之冬齊人城郟(王城也)魯叔孫豹來聘且賀
城王嘉其有禮賜之大路二十四年(㐮二十五年)齊崔杼弑
其君光(莊公)秋楚滅舒鳩二十五年(㐮二十六年)衞寗喜弑其
君剽(殤公)晉韓起來聘二十六年(㐮二十七年)冬十一月乙亥
朔日有食之(經作十二月失閏故)二十七年(㐮二十八年)冬十二月靈
王崩子景王立(左傳)
景王
景王名貴靈王之子也景王元年(㐮二十九年)夏五月葬靈
王鄭使印叚來會葬二年(㐮三十年)蔡世子般弑其君固(景公)
儋括(靈王弟儋季之子)欲立王子佞夫(景王弟)佞夫弗知尹言多
五大夫等殺佞夫儋括奔晉三年(㐮三十一年)莒人弑其君
密州(犂比公)四年(昭元年)諸侯大夫會於虢王使劉定公夏
勞晉趙武於潁七年(昭四年)楚滅頼十年(昭七年)夏四月甲
辰朔日有食之秋八月衞侯卒(㐮公)王使成簡公(卿士)如衞
弔且追命㐮公曰叔父陟恪在我先王之左右以佐事
上帝余敢忘高圉亞圉(二圉周之先也)十一年(昭八年)楚滅陳(昭十)
(三年復之)十二年(昭九年)周甘人與晉閻嘉争閻田晉人率隂
戎伐潁王使詹桓伯辭於晉(辭責讓也)曰我自夏以后稷魏
駘芮岐畢吾西土也及武王克商蒲姑商奄吾東土也
巴濮楚鄧吾南土也肅慎燕亳吾北土也吾何邇封之
有文武成康之建母弟以蕃屛周亦其廢隊是為豈如
弁髦而因以敝之先王居檮杌于四裔以禦螭魅故允
姓之姦(隂戎之祖)居于瓜州伯父惠公歸自秦而誘以來使
偪我諸姬入我郊甸則戎焉取之戎有中國誰之咎也
后稷封殖天下今戎制之不亦難乎伯父圖之我在伯
父猶衣服之有冠冕木水之有本原民人之有謀主也
伯父若裂冠毁冕拔本塞原專棄謀主雖戎狄其何有
余一人晉致閻田反潁俘王亦執甘大夫襄以說於晉
晉人禮而歸之十四年(昭十一年)單成公(卿士)會晉韓起於戚
冬楚滅蔡(昭十三年復之)十五年(昭十二年)晉滅肥原輿人逐原伯
絞(大夫)而立其弟跪尋絞奔郊(周地)甘悼公過(卿士)將去成景
之族(成景皆過之先君)成景之族賄劉獻公(亦卿壬)殺甘悼公而
立成公之孫鰌十六年(昭十三年)楚公子比弑其君虔(靈公)公
子棄疾殺公子比劉獻公會諸侯於平邱十八年(昭十五年)
夏六月丁巳朔日有食之大子夀卒秋八月穆后崩(太子)
(夀母)冬十二月晉荀躒來葬穆后籍談為介既葬除喪以
荀躒宴樽以魯壺王求彜器於晉荀躒揖籍談談不能
對二十年(昭十七年)夏六月甲戌朔日有食之晉使屠蒯來
請有事於雒與三塗乃警戎備秋九月晉滅陸渾其衆
奔甘鹿(周地)周大獲二十一年(昭十八年)毛得殺毛伯過(過大夫得)
(過之族)而伐之(左傳)
王將鑄大錢單穆公旗(卿士)諫曰不可絶民用以實王府猶塞川
原而為潢汚也其謁無日矣王不聽卒鑄大錢(國語)
二十二年(昭十九年)許世子止弑其君買(左傳)
二十三年(昭二十年)王將鑄無射(鐘名)單旗曰不可作重幣以
絶民資又作大鐘以鮮其繼三年之中有離民之器二
焉國其危哉王弗聽(國語年左氏作二十四今從國語)
二十四年(昭二十一年)秋七月壬午朔日有食之二十五年
(昭二十二年)王子朝(景王長庶子)有寵於王欲立之單旗劉狄(劉獻)
(公子伯蚠)惡子朝願去之夏四月王田北山使公卿皆從將
殺單劉王崩(史記作二十年)子悼王立(左傳)
悼王敬王
悼王名猛景王之子也景王太子夀卒王立子猛後王
子朝(景王長庶子)賓起(子朝傅)有寵於景王王與賓起說之欲
立之景王二十五年(昭二十二年)王崩子猛立遂攻賓起殺
之盟羣王子于單氏夏六月葬景王王子朝作亂單穆
公旗逆王于莊宫以歸王子還(子朝黨)夜取王以如莊宫
單旗出王子還與召伯奐(亦子朝黨)奉王以追單旗旗殺還
及羣王子子朝奔京伐之敗績單旗欲告急於晉秋七
月以王如平畤(周地)遂如圃車次于皇冬十月晉師納王
於王城十一月子猛卒謚曰悼王敬王立敬王名匄悼王
之母弟也敬王舘於子旅氏十二月癸酉朔日有食之
閏月晉師取前城王師伐京敬王元年(昭二十三年)王師晉
師圍郊郊鄩潰王使告閒(子朝敗故告閒暇於晉)晉師還夏四月
王居於狄泉(在王城之東左傳)
謂之東王子朝入於王城謂之西王(杜預注)
二年(昭二十四年)晉使士彌牟涖問故夏五月乙未朔日有
食之六月子朝攻瑕及杏(瑕杏敬王邑)皆潰三年(昭二十五年)尹
文公(子朝黨)焚東訾(敬王邑)弗克四年(昭二十六年)單旗如晉告
急王城人劉人戰於施谷劉師敗績秋七月劉卷(卿士即文)
(公伯蚠)以王出次於滑晉師納王冬十月王起師於滑十
一月晉師克鞏召伯盈逐子朝逆王入於成周盟於襄
宫晉師戍周而還子朝奔楚
史記景王愛子朝欲立之會崩子丐之黨與争立國
人立子猛子朝攻殺猛猛為悼王晉人攻子朝而立
丐是為敬王敬王元年晉人入敬王不得入居澤四
年晉率諸侯入敬王子朝為臣十六年子朝之徒復
作亂敬王犇於晉十七年晉遂入敬王說與左氏
異
五年(昭二十七年)吳弑其君僚秋晉士鞅會諸侯之大夫於
扈令戍周七年(昭二十九年)王殺召伯盈尹氏固及原伯魯
之子(皆子朝黨)王子趙車叛隂不佞(大夫)敗之八年(昭三十年)吳滅
徐九年(昭三十一年)冬十二月辛亥朔日有食之十年(昭三十二)
(年)王使富辛石張(並周大夫)如晉請城成周天子曰天降禍
於周俾我兄弟並有亂心以為伯父憂我一二親眤甥
舅不皇啟處於今十年勤戍五年余一人無日忘之閔
閔焉如農夫之望歲懼以待時伯父若肆大惠復二文
之業弛周室之憂徼文武之福以固盟主宣昭令名則
余一人有大願矣昔成王合諸侯城成周以為東都崇
文德焉今我欲徼福假靈于成王修成周之城俾戍人
無勤諸侯用寕蝥賊遠屛晉之力也其委諸伯父使伯
父實重圖之俾我一人無徵怨於百姓而伯父有榮施
先王庸之十一年(定元年)晉合諸侯城成周歸諸侯之戌
十二年(定二年)鞏氏子弟賊鞏簡公(卿士)十四年(定四年)春三
月劉卷會諸侯於召陵侵楚沈人不會夏蔡滅沈秋七
月劉卷卒十五年(定五年)王人殺子朝於楚三月辛亥朔
日有食之十六年(定六年)鄭滅許夏四月儋翩率王子朝
之徒因鄭人以作亂鄭伐我馮滑胥靡負黍狐人闕外
晉戍周城胥靡冬十二月王處於姑蕕(周地)十七年(定七年)
儋翩叛夏四月單武公(單旗子)劉桓公(劉卷子)敗尹氏於窮
谷(尹氏復黨儋翩)冬十一月單武公劉桓公逆王晉籍秦送王
入於王城十八年(定八年)單武公劉桓公伐榖城儀栗簡
城盂以定王室二十二年(定十二年)冬十一月丙寅朔日有
食之二十三年(定十三年)薛弑其君比二十四年(定十四年)楚滅
頓秋王使石尚如魯歸脤二十五年(定十五年)楚滅胡秋八
月庚辰朔日有食之二十八年(哀三年)殺萇弘(晉趙鞅討其黨范氏)
三十一年(哀六年)齊陳乞弑其君荼三十三年(哀八年)宋滅
曹三十八年(哀十三年)單平公(卿士)會諸侯於黃池三十九年
(哀十四年)夏五月庚申朔日有食之六月齊人弑其君壬(簡公)
四十一年(哀十六年)衞侯(莊公)入衞使鄢肹來告王使單平公
對曰肹以嘉命來告余一人往謂叔父余嘉乃成世復
爾禄次敬之哉方天之休弗敬弗休悔其可追夏四月
孔子卒四十二年(哀十七年)楚滅陳四十四年(哀十九年)王崩子
元王立(左傳世族譜敬王四十二年崩在哀十七年史記周夲紀十二諸侯年表并以四十二年崩)
贊曰天厭周德東遷寄王懇懇修德懼猶失焉廼淫昏
繼寵兄弟迭乘惠蹈子頽之難而終之以叔帶景離佞
夫之厄而終之以子朝遂致居櫟次滑守器靡終悲夫
書曰殷鍳不遠身之不鍳殷何有乎然始禍造姦首自
子克匪惟黑肩是尤實致嘆於桓王也
元王貞王哀王思王考王
元王名仁敬王之子也元王三年(哀二十二年)越滅吳八年
(哀二十七年)王崩
杜預世族譜敬王四十二年崩子元王十年春秋之
傳終按史記周本紀皆云元王八年崩杜氏蓋上
縮敬王之二年以益元王故為十年也
子貞王立貞王名介(史記貞作定帝王世紀作貞定國語亦作定韋昭注定當作貞貞王)
(名介敬王子也世本亦作定魯哀二十年定王介崩子元王赤立按世本韋注二說皆以定王為敬王子元)
(王為定王子與史說異今遵史記而以定為貞)十六年三晉滅智伯分有其地
二十八年貞王崩長子去疾立是為哀王哀王立三月
弟叔襲殺哀王而自立為思王思王立五月少弟嵬攻
殺思王而自立是為考王(帝王世紀作考哲王)此三王皆貞王之
子考王十五年崩子威烈王立(史記)
威烈王安王烈王
威烈王名午二十三年九鼎震始命韓魏趙為諸侯二
十四年崩子安王立是歲盗殺楚聲王(史記)
安王名驕三年王子定奔晉虢山崩壅河五年日有食之(通鑑)
韓嚴仲殺韓相侠累陽竪與焉道周(亡過周)王(本文作周君按其時)
(周尚未分不得謂安王為周君也)留之十四日載以乘車駟馬而遣之
韓使人讓周王患之客謂王正語之曰寡人知嚴氏之
為賊而陽竪與之故留之十四日以待命也小國不足
以容賊君之使又不至是以遣之也(國策)
十一年齊田和遷其君貸(康公)於海上食一城十六年初
命田和為諸侯二十年日有食之既二十三年田氏滅
齊二十六年王崩子烈王立烈王名喜元年日有食之
韓滅鄭五年韓嚴遂弑其君(哀侯)六年齊威王來朝七年
日有食之王崩(史記作十年王崩)子顯王立(通鑑)
顯王慎靚王
顯王名扁顯王五年秦獻公敗三晉之師於石門王賜
以黼黻之服(通鑑獻史記賀秦獻公公稱伯)
九年致文武胙於秦孝公二十五年秦會諸侯於京師
二十六年王致伯於秦孝公(通鑑秦會諸侯於逢澤以朝王)三十三年
賀秦惠王三十五年致文武胙於秦惠王四十四年秦
初稱王其後諸侯皆為王四十八年王崩子慎靚王立
慎靚王名定慎靚王三年宋初稱王六年崩子赧王立(史記)
西周
西周微弱載記闕如史記東西合紀國策雖分載而
文有混淆今依國策原文其顯誤者釐正之編年姑
因史記通鑑他事分見諸臣傳中
赧王西周桓公威公惠公武公
赧王名延(帝王世紀赧王名誕)初考王封其弟於河南(帝王世紀考哲王封)
(弟揭於河南)是為西周桓公以續周公之官職桓公卒子威
公代立威公卒子惠公代立乃封其少子於鞏以奉王
號東周惠公王赧時東西周分治王赧徙都西周(史記)
西周武公之共大子死有五庶子母適立司馬翦(楚卿)謂
楚王(懷王)曰何不封公子咎而為之請太子左成(楚人)曰不
可周不聽是公之智困而交絶於周也不如為周君曰
孰欲立也微告翦翦令楚資之以地果立公子咎為太
子(國策周國策又以楚王為齊王公子咎為最左成為左尚兩存其說)
八年秦攻宜陽楚救之而楚以周為秦故將伐周蘇代
說楚王乃止(詳見蘇代傳史記)
十四年日有食之既(通鑑)
十五年楚圍雍氏韓徵甲與粟於周(史記作東周與國策異)周君
患之告蘇代代說韓不徵甲與粟於周且與周高都十
七年齊薛公田文為韓魏攻楚又與韓魏攻秦而藉兵
乞食於周韓慶(韓人仕周者)謂田文曰君為韓魏攻楚取宛
葉以北今又攻秦以益之韓魏南無楚憂西無秦患則
地廣而益重齊必輕矣夫本末更盛虚寔有時竊為君
危之君不如令敝邑隂合為秦無籍兵乞食君臨函谷
而無攻令敝邑謂秦王曰薛公所以進兵者欲王令楚
割東國以與齊而秦出楚王(懷王)以為和秦得無攻而以
楚之東國免必欲之楚王出必德齊齊得東國而益強
而薛世世無患田文曰善使三國無攻秦而不籍兵乞
食於周三國攻秦反周恐魏之藉道也為西周謂魏王
(哀王)曰楚宋不利秦之聽三國也(聽猶順從也)彼且攻王之聚
以利秦魏王懼令軍設舍速東二十二年秦攻魏犀武於
伊闕進兵而攻周周君之魏求救魏許之戍或為周最
謂趙李兑曰君不如禁秦之攻周趙之上計莫如今秦
魏復戰秦攻周而得衆必傷欲持周之得必不攻魏秦
攻周而不得前有勝魏之劳後有攻周之敗又必不攻
魏今君禁之而全趙令其止必不敗不聽是吾却秦而
定周也秦去周必復攻魏魏不支必因君而講則君重
矣若魏不講而疾支之是君存周而戰秦魏也重亦在
趙(國策)
楚欲與齊韓連和伐秦因欲圖周王赧使武公謂楚相
昭陽曰三國以兵割周郊地以便輸而南器以尊楚臣
以為不然夫弑共主臣世君大國不親以衆脅寡小國
不附大國不親小國不附不可以致名實名實不得不
可以傷民夫有圖周之聲非所以為號也昭陽曰乃圖
周則無之雖然周何故不可圖也曰軍不五不攻城不
十不圍夫一周為二十晉公之所知也韓嘗以二十萬
之衆辱於晉之城下銳士死中士傷而晉不拔公無百
韓以圖周此天下之所知也夫怨結於兩周以塞鄒魯
之心交絶於齊聲失天下其事危矣危兩周以厚三川
川方城之外必為韓弱矣何以知其然也西周之地絶
長補短不過百里名為天下共主裂其地不足以肥國
得其衆不足以勁兵雖無攻之名為弑君然而好事之
君喜攻之臣發號用兵未嘗不以周為終始是何也祭
器在焉欲器之至而㤀弑君之亂臣恐天下以器讎楚
也臣請譬之夫虎肉臊其兵利身人猶攻之也若使澤
中之麋蒙虎之皮人之攻也必萬之於虎裂楚之地足
以肥國詘楚之名足以尊主今子將以欲誅殘天下之
共主居三代之傳器吞三翮六翼以為世主非貪而何
周書曰欲起無先故器南則兵至矣於是楚計輟不行
四十二年秦破華陽約(秦昭王使胡傷擊魏將芒卯華陽破之)馬犯說梁
梁城周(史記)
楚兵在山南(山吴岳也)伍得(楚將)將為楚王属怨於周或謂周
君曰不如令太子將軍正迎伍得於境而君自郊迎令
天下皆知君之重伍得也因泄之楚曰周君所以事伍
得者器必名曰謀楚王必求之而伍得無效也王必罪
之秦興師臨周而求九鼎周君患之以告顔率顔率東
獻鼎而借救於齊齊大發師救周而秦兵罷齊將求九
鼎顔率復說之而齊兵亦罷(原本載東周紀中按東周居鞏非鼎之所在周策曰)
(西周者故天子之國也多名器重寶固知當属西周也)秦召周君周君難往或謂
周君謂魏王(安釐)曰秦召周君將使攻魏之南陽(史記魏作韓南)
(陽韓地也)王何不出兵於河南周君聞之將為辭於秦而不
往周君不入秦秦必不敢越河而攻南陽(國策)
五十九年秦取韓陽城負黍西周恐倍秦與諸侯約從
將天下銳師出伊闕攻秦令秦無得通陽城秦昭王怒
使將軍摎攻西周西周君奔秦頓首謝罪盡獻其邑三
十六口三萬秦受其獻歸其君於周周君王赧卒
宋忠曰諡曰西周武公索隠蓋武公與王赧並卒故
連言之宋說非劉伯莊曰諡法無赧輕微危弱寄住
東西足為慚赧故號之曰赧帝王世紀赧王多負債
於民上臺以遊之名曰逃債臺雒陽南宫簃臺是也
周民遂東亡秦取九鼎寶器而遷西周君於&KR1222;狐(史記)
東周
惠公
東周惠公者西周惠公之少子也别封於鞏是為東周
東周與西周戰韓救西周為東周謂韓王(襄王)曰西周者
故天子之國也多名器重寶按兵而勿出可以德東周
西周之寶可盡矣東周與西周争西周欲和於楚韓齊
明(疑楚人)謂東周君曰臣恐西周之與楚韓寶令之為已
求地於東周也不如謂楚韓曰西周之欲入寶持二端
今東周之兵不急西周西周之寶不入楚韓楚韓欲得
寶且趣我攻西周是我為楚韓取寶以德之也西周弱
矣秦假道於周以伐韓周恐假之而惡於韓不假而惡
於秦史黶謂周君曰君何不令人謂韓公叔曰秦敢絶
塞而伐韓者信東周也公何不與周地發重使之楚秦
必疑不信周是韓不伐也又謂秦王(武王)曰韓強與周地
將以疑周於秦秦必無辭令周弗受是得地於韓而聽
於秦也十五年楚攻雍氏周粻秦韓楚王(懷王)怒周為周
謂楚王曰以王之強而怒周周恐必以國合於所與粟
之國是勁王之敵也故不如速觧周恐彼前得罪而後
得解必厚事王矣趙取周之祭地周君患之鄭朝(鄭人)曰
臣請以三十金復取之周君予之鄭朝獻之趙太卜及
王病太卜曰周之祭地為祟趙乃還之十八年三晉隘
秦周令其相之秦以秦之輕也留其行有人謂相國曰
秦之輕重未可知也秦欲知三國之情公不如遂見秦
王曰請為王聽東方之處(鮑彪注處所為也)秦必重公是公重
周以取秦也齊重故有周而已取齊(有周猶善周言齊為天下重故嘗善)
(周而又取善於齊)是周嘗不失重國之交也
史記齊重則固有周聚以收齊正義周聚事齊而和
於齊周故得齊重以周聚為人名
楚昭翦與東周惡或謂翦曰為公畫隂計翦曰何也曰
西周甚憎東周常欲東周與楚惡西周必令賊賊公因
宣言東周也以惡之於王也翦曰善遽和東周石行秦
(周人)謂秦大梁造(秦爵名鮑彪注蓋白起也)曰欲决覇王之名不如備
兩周辯智之士謂周君曰君不如令辯智之士為君争
於秦(備者謹待之也争者争秦之卑周也國策)
後七年秦莊襄王滅東西周東西周皆入於秦周不祀
(史記)
贊曰元王以還周擁虛器弁髦芻狗天下顯棄之至若
盜臣竊玉與國請命虎皮蒙羊覇王懼攻是文武之德
雖擕而餘緒如綫猶足繫屬一時予於其衰益見周德
之盛也
尚史卷六
