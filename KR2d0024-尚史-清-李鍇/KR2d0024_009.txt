尚史卷九世家二
鑲白旗漢軍李鍇撰
魯世家下
成公
成公名黑肱宣公子元年春正月公即位二月葬宣公
三月作邱甲
周禮十六井為邱出戎馬一匹牛三頭四邱為甸出
長轂一乘戎馬四匹牛十一頭甲士三人步卒七十
二人今使邱出甸賦
夏臧孫許及晉侯盟于赤棘(□齊將出楚師)秋王師敗績于茅
戎来告敗二年春齊侯伐我北鄙取龍遂侵巢邱夏六
月季孫行父臧孫許叔孫僑如公孫嬰齊帥師會晉衛
曺及齊侯戰于鞌齊師敗績秋七月及齊國佐盟于袁
婁公會晉師于上鄍賜三帥(郤克士燮欒書也)先路三命之服
司馬司空輿帥侯正亞旅皆受一命之服八月取汶陽
田(晉使齊歸我)初宣公求好于楚莊王卒宣公薨不克作好
公即位受盟于晉會晉伐齊故楚救齊冬楚師侵衛遂
侵我師于蜀使臧孫許往辭曰楚固將退矣楚侵及陽
橋仲孫蔑請往賂之以執斵執鍼織紝皆百人公衡(成公)
(子)為質以請盟楚人許平冬十一月公會楚公子嬰齊
于蜀丙申公及諸侯之大夫(楚秦宋陳衛鄭齊曺邾薛鄫)盟于蜀楚
師及宋公衡逃歸三年春正月公會諸侯(晉宋衛曺)伐鄭二
月新宫災(宣公廟)三日哭夏公如晉(拜汶陽之田)秋叔孫僑如
帥師圍棘(汶陽田之邑棘不服故)冬十一月晉侯使荀庚来聘衛
侯使孫良夫来聘(并尋宣七年盟)丙午及荀庚盟丁未及孫良
夫盟四年春宋公使華元来聘(宋共公立通嗣君也)三月杞伯来
朝夏四月臧孫許卒公如晉晉侯見公不敬秋公至自
晉欲求成于楚而叛晉季孫行父諫乃止冬城鄆五年
春正月杞叔姬来歸仲孫蔑如宋(報華元也)夏叔孫僑如會
晉荀首于榖冬十一月定王崩子簡王立十二月公會
諸侯(晉齊宋衛鄭曺邾杞)同盟于蟲牢(鄭服也)六年春二月立武宫
(以鞌之功)取鄟(附庸國)夏六月邾子来朝公孫嬰齊如晉秋仲
孫蔑叔孫僑如帥師侵宋(晉命也)冬季孫行父如晉(賀遷新田)
七年夏五月曺伯来朝秋楚伐鄭公會諸侯(晉齊宋衛曺莒邾杞)
救鄭八月同盟于馬陵(尋蟲牢盟且莒服故)八年春晉侯使韓穿
来言汶陽之田歸之于齊公孫嬰齊如莒宋公使華元
来聘(聘共姬)夏宋公使公孫夀求納幣秋七月天王使召
伯来賜公命(諸侯即位天子賜以命圭與之合瑞)冬十月杞叔姬卒晉侯
使士燮来聘(言伐郯也)叔孫僑如會晉齊邾伐郯衛人伐媵
(媵宋共姬)九年春正月杞伯来逆叔姬之喪以歸公會諸侯
(晉齊宋衛鄭曺莒杞)同盟于蒲(歸齊汶陽之田諸侯貳故)二月伯姬歸于宋夏
季孫行父如宋致女晉人来媵冬十一月城中城十年
夏五月公會諸侯(晉齊宋衛曺)伐鄭(晉執鄭伯鄭立大子髠頑故伐鄭以歸其君)
晉景公卒秋公如晉晉人止公使送葬十一年春三月
晉侯使郤犨来聘及郤犨盟(晉人以公貳于楚故止公公請受盟而後使歸故来)
(聘且涖盟)夏季孫行父如晉秋叔孫僑如如齊十二年夏公
會諸侯(晉衛)于𤨏澤(宋合晉楚之成故)十三年春晉侯使郤錡来
乞師(將伐秦也)三月公如京師夏五月公自京師遂會諸侯
(晉齊宋衛鄭曺邾滕)伐秦十四年秋叔孫僑如如齊逆女九月僑
如以夫人婦姜氏至自齊十五年春三月仲嬰齊卒公
會諸侯(晉衛鄭曺宋齊邾)同盟于戚(討曺成公)冬十一月叔孫僑如
會諸侯之大夫(晉齊宋衛鄭邾)會吳于鍾離(始通吳)十六年夏晉
伐鄭使欒黶来乞師鄭聞之使告于楚楚救鄭六月戰
于鄢陵楚鄭敗績戰之日公出于壞隤會叔孫僑如通
于穆姜(成公母)欲去季孫行父仲孫蔑而取其室將行穆
姜送公使逐行父蔑公待于壊隤申宫儆備設守而後
行是以後僑如賂晉郤犨訴公于晉秋公會諸侯(晉齊衛宋)
(邾)于沙隨(謀伐鄭也)晉侯不見公七月公會周尹子及諸侯
(晉齊邾)伐鄭將行穆姜又命公如初公又申守而行諸侯
之師次于鄭西我師次于督揚不敢過鄭請逆于晉師
師至諸侯遷于制田又遷于潁上鄭宵軍之宋齊衛皆
失軍叔孫僑如又譖季孟于郤犨九月晉人執季孫行
父舍之于苕邱公還待于鄆使公孫嬰齊請行父于晉
晉許魯平赦行父冬十月叔孫僑如出奔齊十二月季
孫行父及晉郤犨盟于扈歸刺公子偃(偃公庶弟與謀故魯殺大夫皆)
(言刺義取周禮三刺之法)十七年夏公會周尹子單子及諸侯(晉齊宋衛)
(曺邾)伐鄭六月同盟于柯陵(尋戚盟)楚救鄭諸侯還九月晉
侯使荀罃来乞師(復伐鄭)冬公會周單子及諸侯(前諸侯)伐
鄭十月圍鄭楚救鄭諸侯還十八年春公如晉(朝嗣君悼公)
晉侯使士匄来聘秋杞伯来朝八月邾子来朝築鹿囿
公薨于路寝冬十二月葬成公(左傳)
在位十八年諡曰成
襄公
襄公名午成公子成公十八年薨公即位年四歲是年
夏楚鄭侵宋納宋魚石入于彭城冬晉侯使士魴来乞
師十二月仲孫蔑會諸侯(晉宋衛邾齊)同盟于虚朾(謀救宋)襄
公元年春仲孫蔑會諸侯之大夫(晉宋衛曺莒邾滕薛)圍宋彭城
夏晉伐鄭蔑會齊曺邾莒次于鄫以待晉師晉以鄫之
師侵楚焦夷及陳秋九月簡王崩子靈王立邾子来朝
冬衛公孫剽晉荀罃来聘二年夏五月齊姜薨(襄公適毋)秋
七月仲孫蔑會諸侯之大夫(晉宋衛曺邾)于戚(鄭叛晉故)己丑葬
齊姜齊侯使諸姜宗婦来送葬叔孫豹如宋冬仲孫蔑
會諸侯之大夫(晉齊宋衛曺邾滕薛小邾)于戚遂城虎牢鄭人乃成
三年春公如晉夏公及晉侯盟于長樗六月公會周單
子及諸侯(晉宋衛鄭莒邾齊)同盟于雞澤陳侯使袁僑如會戊
寅叔孫豹及諸侯之大夫及陳袁僑盟四年夏叔孫豹
如晉(報荀罃聘)秋七月定姒薨(襄公母)八月葬定姒冬公如晉
請屬鄫許之邾人莒人伐鄫臧孫紇救鄫侵邾敗于狐
駘五月夏鄭伯使公子發来聘叔孫豹鄫世子巫如晉
以成屬鄫也仲孫蔑衛孫林父會吳于善道秋九月公
會諸侯(晉宋陳衛鄭曺莒邾滕薛齊吴鄫)于戚(會吳也)冬戍陳十一月楚
伐陳公會諸侯(晉宋衛鄭曺齊)救陳季孫行父卒六年秋滕子
来朝冬叔孫豹如邾聘莒滅鄫晉人来討季孫宿如晉
見且聽命七年春郯子来朝夏四月小邾子来朝季氏
城費(季氏始強)秋季孫宿如衛(報公孫剽之聘)冬十月衛使孫林父
来聘壬戌及孫林父盟楚圍陳十二月公會諸侯(晉宋陳衛)
(曺莒邾)于鄬以救陳八年夏五月季孫宿會諸侯及諸侯
之大夫(晉侯鄭伯齊宋衛邾)于邢邱莒人伐我東鄙(疆鄫田也)冬晉侯
使士匄来聘告將伐鄭九月夏季孫宿如晉(報聘也)五月
穆姜薨于東宫(成公母穆姜淫僑如故徙居東宫事在成十六年)秋八月葬穆
姜冬十月公會諸侯(晉宋衛曺莒邾滕薛杞小邾齊)伐鄭十二月同盟
于戲公送晉侯晉侯宴公于河上問公年季孫宿對曰
會于沙隨之歲寡君以生晉侯曰十二年矣是謂一終
一星終也(歲星十二歲一周天)國君十五歲而生子冠而生子禮
也大夫盍為冠具宿對曰君冠必以祼享之禮行之以
金石之樂節之以先君之祧處之今寡君在行未可具
也請及兄弟之國而假備焉晉侯曰諾公還及衛冠于
成公之廟假鐘磬焉禮也十年春公會諸侯(晉宋衛曺莒邾滕薛)
(杞小邾齊)會吳于柤夏五月遂滅偪陽(妘姓國)秋七月楚鄭侵
我西鄙還克蕭(宋邑)莒人伐我東鄙公會諸侯(前諸侯)伐鄭
諸侯之師城虎牢而戍之會楚救鄭諸侯之師還鄭而
南至陽陵侵鄭北鄙而歸十一年春正月季孫宿作三
軍三分公室而各有其一夏四月公會諸侯(前諸侯)伐鄭
鄭成秋七月同盟于亳城北楚鄭伐宋九月公會諸侯
(前諸侯)復伐鄭鄭成冬十二月會于蕭魚十二年春莒人
伐我東鄙圍台季孫宿救台遂入鄆夏晉士魴来聘且
拜師冬公如晉朝且拜聘十三年夏取邿(小國邿亂分為三遂取之)
冬城防十四年春正月季孫宿叔老會諸侯之大夫(晉齊)
(宋衛鄭曺莒邾滕薛杞小邾)會吳于向(為吴謀楚也)夏四月叔孫豹會諸
侯之大夫(晉齊宋衛鄭曺莒邾滕薛杞小邾)伐秦衛孫林父出其君獻
公立公孫剽公使厚孫瘠弔于衛衛侯在莱臧孫紇如
齊唁冬季孫宿會諸侯之大夫(晉宋衛鄭莒邾)于戚(謀定位也)十五
年春宋向戍来聘二月及向戌盟于劉夏齊侯伐我北
鄙圍成公救成至遇季孫宿叔孫豹城成郛秋邾人伐
我南鄙十六年春三月公會諸侯(晉宋衛鄭曺莒邾薛杞&KR1537;邾)于溴
梁戊寅大夫盟齊侯伐我北鄙夏五月叔老會鄭伯及
晉衛宋伐許秋齊侯伐我北鄙圍郕冬叔孫豹如晉聘
且言齊故十七年秋齊侯伐我北鄙圍桃高厚伐我北
鄙圍防冬邾人伐我南鄙(為齊故)十八年春白狄来秋齊
師伐我北鄙冬十月公會諸侯(晉宋衛鄭曺莒邾滕薛杞小邾)同圍齊
平隂齊師遁十一月入平隂遂東侵及濰南及沂十九
年春正月諸侯(前諸侯)盟于祝柯晉人執邾子以其伐我
故遂次泗上疆我田取邾田自漷水歸之于我晉侯先
歸公享晉六卿于蒲圃賜之三命之服軍尉司馬司空
輿尉侯奄皆受一命之服賄荀偃束錦加璧乘馬先吳
夀夢之鼎季孫宿如晉拜師宿作林鐘銘魯功秋八月
仲孫蔑卒冬城西郛叔孫豹會晉士匄于柯城武城(懼齊)
(也)二十年春正月仲孫速會莒人盟于向(及莒平)夏六月
公會諸侯(晉齊宋衛鄭曺莒邾滕薛杞小邾)盟于澶淵秋仲孫速伐邾
叔老如齊冬季孫宿如宋(報十五年向戍之聘)二十一年春正月
公如晉拜師及取洙田邾庶其以漆閭邱来奔冬十月
曺伯来朝公會諸侯(晉齊宋衛鄭曺莒邾)于商任(欒盈亂晉出奔會商任錮欒氏)
(也)二十二年春臧孫紇如晉秋七月叔老卒冬公會諸
侯(晉齊宋衛鄭曺莒邾薛杞小邾)于沙隨(復錮欒氐)二十三年夏邾畀我(庶其)
(之黨)来奔秋八月叔孫豹救晉次于雍榆(欒盈復入故)仲孫速
卒冬十月臧孫紇出奔邾
紇為季孫宿立少子紇而廢長子彌仲孫速之卒也
彌詭立速之少子羯而出孺子秩與羯搆臧孫紇于
季孫季孫怒攻臧氏
二十四年春叔孫豹如晉仲孫羯侵齊(為晉報齊)秋公會諸
侯(晉宋衛鄭曺莒邾滕薛杞小邾)于夷儀(將伐齊水不克)冬叔孫豹如京師(齊人)
(城郏豹聘且賀城)大饑二十五年春齊崔杼伐我北鄙(報羯之侵)夏
五月公會諸侯(前諸侯)于夷儀伐齊齊弑莊公請成許之
秋七月諸侯同盟于重邱二十六年夏晉荀吳来聘(將討)
(衛)六月公會諸侯之大夫(晉宋鄭曺)于澶淵
衛孫林父逐獻公立殤公剽寗喜弑剽林父以戚叛
晉討衛疆戚田執寗喜又執獻公
二十七年春齊慶封来聘夏叔孫豹會諸侯之大夫(晉楚)
(蔡衛陳鄭許曺)于宋(宋向戍請于晉楚弭諸侯之兵)秋七月豹及諸侯之大夫
盟于宋二十八年夏邾子来朝秋八月仲孫羯如晉(告將)
(朝楚)冬齊慶封来奔齊人来讓封奔吳十一月公如楚靈
王崩(經書十二月甲寅從告也)子景王立二十九年公在楚適楚子
卒楚人使公親禭公患之叔孫豹曰祓殯而禭則布幣
也(禮君臨臣喪乃祓殯)乃使巫以桃茢先祓殯楚人弗禁既而悔
之(檀弓同)夏六月仲孫羯會諸侯之大夫(晉齊宋衛鄭曺莒滕薛小邾)
城把晉士鞅来聘(拜城把)杞子来盟吳子札来聘冬仲孫
羯如晉(報士鞅也)三十年春正月楚薳罷来聘夏五月宋災
共姬卒秋七月叔弓如宋葬宋共姬為宋災故諸侯之
大夫謀歸宋財冬十月叔孫豹會諸侯之大夫(晉齊宋衛鄭曺)
(莒邾滕薛杞小邾)于澶淵既而無歸于宋三十一年公自楚歸
作楚宫夏六月公薨于楚宫(左傳)
在位三十一年諡曰襄
昭公
昭公名禂襄公之庶子也㐮公三十一年薨立胡女敬
歸之子子野次于季氏是年秋九月卒(毁瘠滅性)立敬歸之
娣齊歸之子稠是為昭公叔孫豹不欲曰年鈞擇賢義
鈞則卜古之道也非適嗣何必娣之子且是人也居喪
而不哀在慼而有嘉容是謂不度不度之人鮮不為患
若果立之必為季氏憂季孫宿不聽卒立之于是公十
九年矣猶有童心比葬三易衰衰祍如故衰冬十月滕
子来會葬癸酉葬襄公昭公元年春叔孫豹會諸侯之
大夫(晉楚齊宋衛陳蔡鄭許曺)于虢(尋宋盟也)三月季孫宿伐莒取鄆莒
人告于會楚請戮豹晉趙武請之乃免秋叔弓帥師疆
鄆田二年春晉韓起来聘夏叔弓如晉(報韓起也)冬晉少姜
(晉平公妾)卒公如晉晉辭曰非伉儷也公至河乃復季孫宿
致服焉三年夏叔弓如滕(葬滕成公)秋小邾子来朝四年秋
九月取鄫(莒亂不撫鄫鄫叛而来)冬十二月叔孫豹卒五年春正
月舍中軍(襄十一年作三軍今毁之)初作中軍三分公室而各有其
一季氏盡征之叔孫氏臣其子弟(以父兄歸公)孟氏取其半
焉及其舍之也四分公室季氏擇二二子各一皆盡征
之而貢于公公如晉夏莒牟夷以牟婁及防兹来奔莒
人愬于晉晉人欲止公士鞅不可乃歸公秋七月莒人
来討叔弓敗諸蚡泉六年夏季孫宿如晉冬叔弓如楚
(聘且弔為吳所敗)七年楚子成章華之臺願與諸侯落之大宰
薳啓疆来召公春三月公如楚鄭伯勞于師之梁楚子
享公于新臺好以大屈(弓名)既而悔之薳啟疆見公賀曰
齊與晉越欲此久矣君其備禦三鄰公懼反之叔孫婼
如齊涖盟夏四月晉人来治杞田(恨公如楚故)季孫宿以成
與之冬十一月季孫宿卒八年夏四月叔弓如晉(賀成虒祁)
(宫)秋蒐于紅九年春叔弓及宋鄭衛會楚子于陳(楚滅陳故)
秋仲孫貜如齊(殷聘殷盛也)冬築郎囿十年夏齊欒施来奔
秋七月季孫意如叔弓仲孫貜伐莒取郠獻俘始用人
于亳社九月叔孫婼如晉葬晉平公十一年春二月叔
弓如宋葬宋平公夏五月齊歸薨(昭公母)大蒐于比蒲仲
孫貜會邾子盟于祲祥秋季孫意如會諸侯之大夫(晉齊)
(宋衛鄭曺把)于厥慭(楚圍蔡謀救之)九月葬齊歸公不慼十二年夏
宋華定来聘公如晉取郠之役莒人愬于晉晉辭公至
河乃復公子慭遂如晉公子慭與南蒯謀季氏慭從公
如晉南蒯以費叛冬十月慭出奔齊十三年春叔弓圍
費弗克秋公會周劉子及諸侯(晉齊宋衛鄭曺莒邾滕薛杞小邾)于平
邱邾莒愬于晉晉侯不見公使来辭八月同盟于平邱
公不與盟晉執季孫意如以歸冬十月公如晉晉辭公
至河乃復十四年春意如至自晉南蒯奔齊司徒老祁
慮癸来歸費十五年春二月有事于武宫籥入叔弓卒
去樂卒事冬公如晉(平邱之會故)晉人止公十六年夏公至
自晉冬十月季孫意如如晉葬晉昭公十七年春小邾
子来朝秋郯子来朝二十一年夏晉士鞅来聘秋八月
叔輒卒冬公如晉晉將伐鮮虞辭公至河乃復二十二
年春大蒐于昌間夏四月景王崩立王子猛六月叔鞅
如京師葬景王王子朝攻王猛王室亂冬十月王子猛
卒是為悼王猛弟敬王匄立二十三年春正月取邾師
于離姑邾愬于晉晉人来討叔孫婼如晉晉人執之癸
丑叔鞅卒秋七月莒子庚輿来奔天王居于狄泉尹氏
(周世卿)立王子朝(敬王謂之東王子朝謂之西王)冬公如晉(為叔孫婼故)及河
有疾而復二十四年春二月仲孫貜卒婼至自晉二十
五年春叔孫婼如宋(聘且為季孫意如逆宋元夫人女季氏強故)夏叔詣會
諸侯之大夫(晉宋衛鄭曺邾滕薛小邾)于黃父(謀王室也)有鸜鵒来巢秋
九月公居于長府伐季氏入之意如登臺而請弗許仲
孫何忌伐公徒公孫于齊次于陽州(左傳)
齊侯唁公于野井曰奈何君去魯之社稷公曰喪人不
佞失守魯國之社稷執事以羞再拜顙慶見子家駒曰
慶子免君于大難矣子家駒曰臣不佞陷君于大難君
不忍加之以鈇鑕賜之以死再拜顙高張執簞食與四
脡脯國夏執壺漿曰吾寡君聞君在外餕饔未就敢致
糗于從者公曰君不忘先君延及喪人錫之以大禮再
拜稽首以袵受高張曰有夫不祥君無所辱大禮公盖
祭而不嘗景公曰寡人有不腆先君之服未之敢服有
不腆先君之器未之敢用敢以請公曰喪人不佞失守
魯國之社稷執事以羞敢辱大禮敢辭景公曰敢固以
請公曰以吾宗廟之在魯也有先君之服未之能以服
有先君之器未之能以出敢固辭景公曰請以饗乎從
者公曰喪人其何稱景公曰孰君而無稱公于是噭然
而哭諸大夫皆哭既哭以人為菑以幦為席以鞌為几
以遇禮相見孔子曰其禮與其辭足觀矣(公羊)
康成注菑周埒垣所以别内外衛威儀也幦車覆笭
即式也晏子昭公棄國走齊齊公曰君何年之少而
棄國之蚤乎公曰人愛我者吾不能親人諫我者吾
不能用輔拂無一人諂䛕者甚衆譬猶秋蓬也孤其
根而美枝葉秋風一至根且拔矣景公以語晏子曰
使是人反國豈不為賢君乎對曰不然夫愚者多悔
不肖者自賢溺者不問墜迷者不問路溺而後問墜
迷而後問路譬猶臨難而鑄兵噎而掘井雖速亦無
及矣
二十六年春三月公至自齊居于鄆夏齊侯將納公使
公子鉏帥師從公圍成師及齊師戰于炊鼻秋公會諸
侯(齊莒邾杞)盟于鄟陵(謀納公也)七月晉知躒趙鞅帥師納王公
至自會居于鄆冬十月天王入于成周王子朝奔楚二
十七年春公如齊公至自齊居于鄆秋諸侯之大夫(晉宋)
(衛曺邾滕)會于扈令戍周且謀納公宋衛皆利納公固請之
晉士鞅取貨于季孫辭以難仲孫何忌陽虎伐鄆謀奪
公公徒敗于且知冬公如齊公至自齊居于鄆二十八
年春公如晉次于乾侯(齊卑公故)二十九年春公至自乾侯
居于鄆齊侯使高張来唁公稱主君(大夫稱主君比公于大夫也)公
如乾侯夏四月叔詣卒公以公衍為大子三十年春正
月公在乾侯三十一年春正月公在乾侯晉侯將以師
納公召季孫意如意如會晉荀躒于適歷荀躒曰寡君
使躒謂吾子何故出君意如伏而對曰從君而歸固臣
之願也敢有異心夏四月意如從荀躒如乾侯躒以晉
侯之命唁公且曰意如不敢逃死君其入也公曰君惠
顧先君之好施及亡人將使歸糞除宗祧以事君則不
能見夫人已所能見夫人者有如河荀躒掩耳而走曰
寡君其罪之恐敢與知魯國之難子家羈說公以一乘
入魯師公欲從之衆從者脅公不得歸冬邾黑肱以濫
来奔三十二年春正月公在乾侯取闞冬十一月仲孫
何忌會諸侯之大夫(晉齊宋衛鄭曺莒薛杞小邾)于狄泉尋盟且令
城成周十二月公薨于乾侯季孫意如問于榮駕鵝曰
吾欲為君諡使子孫知之對曰生弗能事死又惡之以
自信也將焉用之乃諡曰昭(左傳)
在位二十四年在外八年前後三十二年
定公
定公名宋襄公之子昭公之弟也元年夏六月癸亥昭
公之喪至自乾侯戊辰公即位秋七月葬昭公
季孫使役如闞公墓將溝焉不使與先君同榮駕鵝
說之乃止而葬公于墓道南孔子為司寇溝而合之
昭公出故季孫意如禱于煬公九月立煬宫
煬公伯禽子其廟已毁禱于煬公而昭公死于外故
立其宫
二年夏五月雉門及兩觀災冬十月新作雉門及兩觀
三年春正月公如晉至河乃復冬仲孫何忌及邾子盟
于拔四年春三月公會周劉子及諸侯(晉宋蔡衛陳鄭許曺莒邾頓胡)
(滕薛杞小邾齊)于召陵侵楚夏五月公及諸侯盟于皋鼬五年
夏歸粟于蔡(為楚圍故)六月季孫意如卒秋七月叔孫不敢
卒九月陽虎囚季孫斯(意如子)及公父歜而逐仲梁懷殺
公何藐(季氏族)盟斯于稷門之内逐公父歜及秦遄皆奔
齊六年春二月公侵鄭取匡夏季孫斯如晉獻鄭俘陽
虎強使仲孫何忌往報夫人之幣陽虎又盟公及桓公
于周社盟國人于亳社詛于五父之衢冬城中城季孫
斯仲孫何忌圍鄆(鄲貳于齊故)儋翩率王子朝之徒因鄭人
以作亂十二月天王處于姑蕕七年春二月儋翩入于
儀栗以叛齊人歸鄆陽關陽虎居之以為政秋大雩齊
國夏伐我西鄙九月大雩冬十一月王入于王城八年
春正月公侵齊二月公侵齊夏齊國夏伐我西鄙晉救
我公會晉師于瓦秋九月季孫斯仲孫何忌侵衛陽虎
欲去三桓冬十月順祀先公而祈焉(正閔公僖公之位次欲以取媚)辛
巳禘于僖公壬辰將享季孫斯于蒲圃而殺之斯奔仲
孫何忌殺陽越(陽虎弟)陽虎劫公與叔孫州仇伐孟氏陽
氏敗虎如公宫取寳玉大弓入讙陽關以叛九年夏陽
虎歸寳玉大弓六月伐陽關陽虎奔齊齊囚之奔宋遂
奔晉十年春三月及齊平夏公會齊侯于夾谷齊人来
歸鄆讙龜隂田叔孫州仇仲孫何忌圍郈(郈馬正侯犯叛故)秋
及齊師復圍郈侯犯奔齊齊人致郈冬叔孫州仇如齊
(謝致郈)十一年冬及鄭平始叛晉叔還如鄭涖盟十二年
仲由為季氏宰將墮三都夏叔孫州仇墮郈季孫斯將
墮費公山不狃(費宰)叔孫輒帥費人以襲魯公入于季氏
之宫登武子之臺費人攻之弗克入及公側申句須樂
頎下伐之費人北遂墮費將墮成公歛陽(成宰)不墮冬十
二月公圍成弗克十三年夏築蛇淵囿大蒐于比蒲十
四年春衛公叔戍来奔(戍富又夫人南子愬之)夏衛北宫結来奔
(戌黨也)晉荀寅士吉射叛晉晉圍朝歌五月公會齊侯衛
侯于牽謀救范中行氏秋王使石尚来歸賑宋公之弟
辰自蕭来奔大蒐于北蒲邾子来會公城莒父及霄(公助)
(范氏故懼而城二邑)十五年春正月邾子来朝夏五月郊壬申公
薨于高寝(左傳)
在位十五年諡曰定
哀公
哀公名蔣定公之子定公十五年薨邾子来奔喪秋七
月定姒薨九月滕子来會葬丁巳葬定公雨不克葬戊
午日下昃乃克葬辛巳葬定姒冬城漆哀公元年春正
月公即位夏四月郊冬仲孫何忌伐邾二年春二月季
孫斯叔孫州仇仲孫何忌伐邾取漷東田及沂西田叔
孫州仇仲孫何忌及邾子盟于句繹夏四月滕子来朝
三年夏五月桓宫僖宫災季孫斯叔孫州仇城啟陽秋
七月季孫斯卒冬十月叔孫州仇仲孫何忌圍邾四年
夏城西郛六月亳社災五年春城毗冬叔還如齊閏月
葬齊景公六年春城邾瑕(城西郛毘邾瑕皆備晉也)夏齊國夏及高
張来奔(陳乞鮑牧攻之也)叔還會吴于柤秋八月齊邴意兹来
奔(高國黨)冬仲孫何忌伐邾七年夏公會吳于鄫吳徵百
牢與之秋公伐邾八月入邾邾衆保于繹師宵掠以邾
子益来獻于亳社囚諸負瑕八年春三月吳伐我(邾大夫茅)
(夷鴻愬于吳故)克武城東陽遂次于泗上吳人行成與盟而還
夏五月齊伐我取讙及闡(齊逆季姬季姬通于季魴侯我弗敢與故)六月齊
使入吳請師伐我乃歸邾子益于邾秋及齊平九月臧
賓如如齊涖盟齊閭邱明来涖盟且逆季姬以歸冬十
二月齊人歸讙及闡九年冬吳来儆師伐齊(齊與魯平辭師于吳)
(吳反與魯謀伐齊)十年春二月邾子益来奔公會吴子邾子郯
子伐齊齊弑悼公乃還秋吴来復儆師十一年春齊國
書伐我師及齊師戰于郊左師入齊軍右師奔夏五月
公會吳伐齊戰于艾陵齊師敗績獲齊國書公使大史
固歸國書之元(元首也)寘之新箧褽之以玄纁加組帶焉
寘書于其上曰天若不識不衷何以使下國秋修守備
(備齊也)十二年春用田賦
邱賦之法因其田財通出馬一匹牛三頭今以邱賦
為不足又以田賦之田賦之者家一人也
夏五月昭夫人孟子卒公會吳于槖皋吳請尋盟公辭
秋公會衛侯宋皇瑗于鄖與衛宋盟而卒辭吳盟十三
年夏公會周單子晉侯及吳子于黃池吳人將以公見
晉侯子服何說之乃止既而悔之囚何以還及戶牖乃
歸何十四年春西狩獲麟小邾射(大夫)以句繹来奔夏四
月叔還卒秋八月仲孫何忌卒十五年春正月成叛于
齊(成宰公孫宿叛)仲孫彘伐成不克遂城輸冬及齊平十六年
春正月衛侯輒来奔夏四月孔子卒十七年冬十二月
公會齊侯盟于蒙齊侯稽首公拜齊人怒十九年冬敬
王崩子元王立叔青如京師二十年夏會齊于廩邱為
鄭故謀伐晉鄭辭秋師還二十一年夏五月越人始来
秋八月公及齊侯邾子盟于顧齊人責稽首(十七年蒙之盟)因
歌之曰魯人之皋數年不覺使我高蹈唯其儒書以為
二國憂(言魯人皋緩據周禮不肯答稽首使齊邾高蹈至此)二十三年秋八月叔
青如越越諸鞅来聘二十四年夏四月晉將伐齊来乞
師臧石帥師會之取廩邱公子荆之母嬖立為夫人以
荆為大子閏月公如越得大子適郢(與大子相將也)將妻公而
多與之地季孫肥納賂焉乃止二十五年夏六月公至
自越宴季孫肥仲孫彘于五梧飲酒不樂公與大夫始
有惡二十六年夏五月叔孫舒會越人宋人納衛侯輒
(禇師比等逐之)弗克入衛立悼公黚元王崩定王立二十七年
春越后庸来聘且言邾田封于駘上(使魯還邾田封竟至駘上)二月
盟于平陽夏四月季孫肥卒公弔焉降禮(禮不備也)公患三
桓之侈也欲以越伐魯去三桓秋八月公如公孫有山
氏因孫于邾乃遂如越國人施公孫有山氏(施施罪也左傳)
國人迎公復歸薨于有山氏(史記)
在位二十七年
帝王世紀哀公元甲辰終庚午諡曰哀
悼公元公穆公共公康公景公
平公湣公傾公
悼公名寧哀公子哀公薨
年表作二十八年在定王二年
悼公即位悼公之時三桓勝魯如小侯卑于三桓之家
悼公十三年三晉滅知伯分其地有之
年表作十四年在定王十六年
二十七年定王崩考王立三十七年悼公薨
年表作三十八年在考王十二年帝王世紀悼公四
十年元辛未終庚戌徐廣注一作三十年又自悼公
以下盡與劉歆歷譜合而反違年表其故未詳
子嘉即位是為元公元公五年考王崩威烈王立元公
二十一年薨
年表亦作二十一年在威烈王十八年帝王世紀元
辛亥終辛未
子顯即位是為穆公(系本顯作不衍)穆公八年威烈王崩安王
立穆公三十三年薨
年表作三十一年在安王二十五年帝王世紀元壬
申終甲辰
子奮即位是為共公(史記世家)
共王元年安王崩烈王立公及衛宋鄭君朝魏惠王惠王觴
諸侯于范臺酒酣請公舉觴公興避席擇言曰昔者帝女令
儀狄作酒而美進之禹禹飲而甘之遂疏儀狄絶旨酒曰後
世必有以酒忘其國者齊桓公夜半不嗛易牙乃煎熬燔炙
和調五味而進之桓公食之而飽至旦不覺曰後世必有以
味忘其國者晉文公得南之威三日不聽朝遂推南之威
而遠之曰後世必有以色亡其國者楚王登強臺而望
崩山左江而右湖以臨彷徨其樂忘死遂盟強臺而弗
登曰後世必有以高臺陂池亡其國者今君之尊儀狄
之酒也君之味易牙之調也左白台而右閭須(並美人名)南
威之美也前夾林而後蘭臺強臺之樂也有一于此足
以亡國今君兼此四者可無戒與惠王稱善相屬(國策)
共公八年烈王崩顯王立共公二十二年薨
年表作二十五年在顯王十七年帝王世紀元乙巳
終丙寅
子屯即位是為康公(史記世家)
楚將伐齊魯親之齊王患之張丐(齊人)曰臣請令魯中立
乃為齊見康公公曰齊王懼乎曰非臣所知也臣来弔
足下君不與勝者而與不勝者何故也公曰子以齊楚
為孰勝哉曰鬼且不知也然則何以弔寡人曰齊楚之
權敵也不用有魯與無魯足下豈如全衆而合二國之
後哉楚大勝齊其良士選卒必殪其餘兵足以待天下
齊勝楚其良士選卒亦殪而君以魯衆合戰勝後此其
為德也亦大矣其見德也亦大矣公以為然乃退師(齊策)
康公九年薨
年表作八年在顯王二十五年家王世紀元丁夘終乙亥
子匽即位是為景公景公二十三年顯王崩慎靚王立
景公二十九年薨
年表亦作二十九年在慎靚王六年帝王世紀元丙
子終甲辰
子叔即位是為平公(系夲叔作旅)是年慎靚王崩赧王立是
時六國皆稱王平公十二年秦惠王卒
年表在赧王四年平公四年
平公二十二年薨
年表作十九年亦在赧王十九年帝王世紀元乙巳
終甲子
子賈即位是為湣公
史記作文按前有文公不應同諡
湣公七年楚懷王死于秦
年表在赧王十九年湣公立之前一年
湣公二十三年薨
年表同帝王世紀元乙丑終丁亥
子讐即位是為傾公
年表作頃公
傾公二年秦拔楚之郢楚頃襄王東徙于陳
年表湣十八年秦拔郢楚走陳在赧王三十七年
十七年赧王崩周亡十九年楚伐我取徐州
年表傾公十八年取魯魯君封于莒
二十四年楚考烈王伐滅魯傾公亡遷于卞邑為家人
魯絶祀傾公卒于柯魯起周公至傾公凡三十四世(史世)
(家)
贊曰韓宣子觀魯春秋曰周禮盡在魯吳公子札觀周
樂有觀止之歎魯國禮樂之國也然自伯御毁防桓逆
莊淫閔僖以下弑君奪適踵相接蕩君臣之檢墮男女
之倫無惑乎昭哀旅食民若固然由来久矣若乃丹楹
刻桷卜郊逆祀築垣自踰莫魯為甚而區區稽首守而
弗失魯人之皋所以来齊人之誚也
尚史卷九
