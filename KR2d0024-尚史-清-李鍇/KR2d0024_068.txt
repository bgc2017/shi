尚史卷六十八列傳四十六
鑲白旗漢軍李鍇撰
魏諸臣傳
芒卯(孫臣附)
芒卯初事昭王秦約趙伐我昭王患之卯曰王勿憂也
臣請發張倚(魏人)使謂趙王曰夫鄴寡人固形弗有也(形猶)
(勢也)今大王收秦而攻魏寡人請以鄴事大王趙王喜召
相國而命之曰魏王請以鄴事寡人使寡人絶秦相國
曰收秦攻魏利不過鄴今不用兵而得鄴請許魏張倚
因謂趙王曰敝邑之吏效城者已在鄴矣大王且何以
報魏趙王因令閉關絶秦秦趙大惡芒卯應趙使曰敝
邑所以事大王者為完鄴也今效鄴者使者之罪也卯
不知也趙王恐魏承秦之怒遽割五城以合于魏而支
秦卯謂秦王曰王之士未有為之中者也(中謂居中用事猶内間也)
臣聞明王不背中而行王之所欲于魏者長平王屋洛
林之地也王能使臣為魏之司徒則臣能使魏獻之秦
王曰善因任以為魏之司徒謂昭王曰王所患者上地
也秦之所欲于我者長平王屋洛林之地也王獻之秦
則上地無憂患因請以下兵東擊齊攘地必遠矣昭王
曰善因獻之秦地入數月而秦兵不下昭王謂夘曰地
入數月而秦兵不下何也卯曰臣有死罪雖然臣死則
契折于秦王無以責秦王因赦其罪臣為王責約于秦
乃之秦謂秦王曰魏之所以獻長平王屋洛林之地者
欲以下大王之兵東擊齊也今地已入而秦兵不下臣
則死人也雖然後山東之士無以利事王者矣秦王瞿
然曰國有事未贍下兵也今以兵從後十日秦兵下卯
并將秦魏之兵東擊齊啟地二十二縣
史記世家芒邜以詐重而漏其事蓋即謂此也淮南
子孟卯妻其嫂有五子焉然而相魏寧其危解其患
吕氏春秋魏令孟卯割絳&KR0034;安邑之地與秦王王喜
令起賈為卬求司徒于魏王魏王不悦曰寡人寧以
臧為司徒無用卬起賈出孟卬入見曰秦客何言王
曰求以女為司徒曰王應之若何王曰寧以臧無用
卬也孟卬太息曰宜矣王之制于秦也王何疑秦之
善臣也以絳&KR0034;安邑令負牛書與秦猶乃善牛卬雖
不肖獨不如牛乎且王令三將軍為臣先曰視卬如
身是重臣也令二輕臣也令臣責卬雖賢固能乎居
三日魏王乃聽起賈韓非子秦韓攻魏昭卯西說而
秦韓罷齊荆攻魏卯東說而齊荆罷魏㐮王飬之以
五乘將軍卯曰伯夷以將軍葬于首陽而天下曰夫
以伯夷之賢與其稱仁而以將軍葬是手足不掩也
今臣罷四國之兵而王乃與臣五乘此其稱功猶贏
縢而履蹻芒卯未嘗事㐮王昭卯或别是一人列
女傳芒卯後妻有三子前妻之子五人前妻中子犯
令當死母朝夕勤勞以救其罪安釐王聞之高其義
乃赦其罪母率導八子咸為魏大夫卿士
眧王薨卯事安釐王安釐王時秦敗我于華走卯而圍
大梁須賈說穰侯魏冉乃罷梁圍明年魏將使叚干崇
割地而講孫臣謂王曰魏不以敗之上割可謂善用不
勝矣秦不以勝之上割可謂不善用勝矣今處期年乃
欲割是羣臣之私而王不知也且夫欲璽者叚干子也
王使之割地欲地者秦也王使之授璽夫欲璽者制地
欲地者制璽其勢必無魏矣且以地事秦譬猶抱薪而
救火薪不盡火不止今王之地有盡而秦之求無竆是
薪火之說也王曰善雖然吾已許秦矣不可以革也對
曰王獨不見夫博者之用梟邪欲食則食欲握則握今
曰不可革何用智之不若梟也王曰善乃按其行(國策史)
(記以孫臣為蘇代)
孫臣亦魏人
昭忌(周訴附支期)
昭忌亦事昭王昭王時秦攻韓之管昭王發兵救之忌
曰夫秦強國也而韓魏壤秦不出攻則已出攻非韓必
魏也今幸而于韓此魏之福也王若救之夫解攻者必
韓之管致攻者必魏之梁也王不聽曰不救韓韓西合
于秦秦韓為一則魏危遂救之秦果釋管而攻魏王大
恐謂忌曰不用子之言而禍至奈何忌乃為之見秦王
曰臣聞明王之聽也不以挾私為政是參行也(言參彼己而行)
願王無攻魏秦王曰何也曰山東之從時合時離何也
秦王曰不識也曰天下之合以王之不必也(猶言不可測方攻韓)
(又攻魏是也)其離也以王之必也今攻韓之管國危矣未卒
而移兵于梁合天下之從無精于此者矣以為秦之求
索必不可支也故為王計不如制趙制趙則燕不敢不
事秦荆濟(荆楚濟齊也)不能獨從天下爭敵于秦則弱矣秦
王乃止安釐王時又有周訴支期秦敗魏于華王且入
朝于秦周訴謂王曰宋人有學者三年反而名其母其
母曰名我者何也其子曰吾所賢者堯舜堯舜名吾所
大者天地天地名今母賢不過堯舜母大不過天地是
以名母也其母曰子之于學將盡行之乎願子之有以
易名母也子之于學將有所不行乎願子之且以名母
為後也今王之事秦尚有可以易入朝者乎願王之有
以易之而以入朝為後也王曰子患寡人入而不出邪
許綰為我祝曰入而不出請殉寡人以頭訴曰如臣之
賤也有謂臣曰入不測之淵而必出不出請以一鼠首
為汝殉臣必不為也今秦不可知之國猶不測之淵也
而許綰之首猶鼠首也内王于不可知之秦而殉王以
鼠首竊為王不取也且無梁孰與無河内急王曰梁急
無梁孰與無身急王曰身急曰以三者身上也河内其
下也秦未索其下而王效其上可乎王尚未聽也支期
曰王視楚王楚王入秦王以三乘先之楚王不入楚魏
為一尚足以捍秦王乃止謂期曰吾始已諾于應侯今
不行欺之矣期曰王勿憂臣使長信侯(魏相而善應侯者史失名)請
無内王期說于長信侯曰王命召相國長信侯曰王何
以臣為曰臣不知也王急召君長信侯曰吾内王于秦
者寧以為秦都以為魏也期曰君無為魏計其自為計
且安死乎安生乎安窮乎安貴乎君其先自為計長信
侯曰樓公將入矣(謂樓緩)臣今從期曰王急召君君不行
血濺君襟矣長信侯行期先入謂王曰偽病而見之臣
已恐之矣長信侯入王曰病甚奈何吾始已諾于應侯
矣意雖道死行乎長信侯曰王毋行矣臣能得之于應
侯願王無憂也(國策)
論曰魏至昭釐秦患偪矣乃縱横之士挾詐乘危繻補
漏舟苟且而已而芒卯方且以詐重噫世風之汚顧若
是乎斯時也儻有正言如孟子者將一握笑之乎
唐睢
唐睢者魏人年九十餘矣魏安釐王時秦魏為與國齊
楚約而攻魏魏使求救于秦冠蓋相望秦救不出睢謂
王曰老臣請西說秦令兵先臣出王曰敬諾遂約車而
遣之睢見秦王秦王曰丈人芒然乃遠至此甚苦矣魏
來求救數矣寡人知魏之急矣睢對曰大王已知魏之
急而救不發者是籌策之臣無任矣夫魏一萬乘之國
稱東藩受冠帶祠春秋者以為秦之強足以為與也今
齊楚之兵已在郊矣大王之救不至魏急則且割地而
約齊楚王雖欲救之豈有及哉是亡一萬乘之魏而強
二敵之齊楚也竊以為大王籌策之臣無任矣秦王悟
遽發兵日夜赴魏齊楚聞之乃引去(史記世家在安釐王十一年)信
陵君殺晉鄙救邯鄲破秦存趙趙王自郊迎睢謂信陵
君曰臣聞之曰事有不可知者有不可不知者有不可
忘者有不可不忘者信陵君曰何謂也對曰人之憎我
也不可不知也吾憎人也不可得而知也人之有德于
我也不可忘也吾有德于人也不可不忘也今君殺晉
鄙救邯鄲破秦存趙此大德也今趙王自郊迎卒然見
趙王臣願君之忘之也信陵君曰無忌謹受教景閔王
時秦王使人謂安陵君(安陵君趙之别封)曰寡人欲以五百里
之地易安陵安陵君其許寡人安陵君曰大王加惠以
大易小甚善雖然受地于先王願終守之弗敢易秦王
不說安陵君使唐睢使于秦秦王謂睢曰寡人以五百
里之地易安陵安陵君不聽寡人何也且秦滅韓亡魏
而君以五十之地存者以君為長者故不錯意也今君
逆寡人者輕寡人與睢對曰否非若是也安陵君受地
于先王而守之雖千里不敢易也豈直五百里哉秦
王怫然怒謂睢曰公亦嘗聞天子之怒乎天子之怒伏
屍百萬流血千里睢曰大王嘗聞布衣之怒乎秦王曰
布衣之怒亦免冠徒跣以頭搶地耳睢曰夫專諸之刺
王僚也彗星襲月聶政之刺韓傀也白虹貫日要離之
刺慶忌也倉鷹擊于殿上此三子者皆布衣之士也懷
怒未發休祲降于天與臣而將四矣若士必怒伏尸二
人流血五步天下縞素今日是也挺劍而起秦王色撓
長跪而謝之曰先生坐何至此寡人諭矣夫韓魏滅亡
而安陵以五十里之地存者徒以有先生也(國策十按釐王一)
(年唐睢說秦救魏年已九十餘又二十六年而為景閔王元年是時睢已百二十歲有奇矣然有滅韓亡魏之)
(文是又在後十八年也秦相應侯使唐睢居武安以五百金散從或别是一人)
朱已(季梁附)
朱已者亦當安釐王時安釐王將與秦攻韓已謂王曰
秦與戎翟同俗有虎狼之心貪戾好利而無信不識禮
義德行苟有利焉不顧親戚兄弟若禽獸耳此天下所
同知也非有所施厚積德也故太后母也而以憂死穰
侯舅也功莫大焉而竟逐之兩弟無罪而再奪之國此
于親戚兄弟若此而况于仇讐之敵國乎今王與秦伐
韓而益近秦臣甚惑之而王弗識則不明矣羣臣知之
而莫以此諫則不忠矣今韓氏以一女子承一弱主内
有大亂外安能支強秦魏之兵王以為不破乎韓亡秦
有鄭地與大梁鄰王以為安乎王欲得故地而負強秦
之禍王以為利乎秦非無事之國也韓亡必且更事更
事必就易與利就易與利必不伐楚與趙矣是何也夫
越山踰河絶韓之上黨而攻強趙是復閼與之事(秦韓相攻)
(閼與而趙奢破秦軍)秦必不為也若道河内倍鄴朝歌絶漳滏之
水與趙兵决勝邯鄲之郊是受智伯之禍也秦又不敢
伐楚道涉山谷行三千里而攻危隘之塞所行甚遠所
攻甚難秦又弗為也若道河外倍大梁而右上蔡召陵
與楚兵决陳郊秦又不敢也故曰秦必不伐楚與趙矣
又不攻衛與齊矣韓亡之後兵出之日非魏無攻矣秦
故有懷地邢邱安城垝津以臨河内河内之共汲莫不
危秦有鄭地得垣雍决滎澤而水大梁大梁必亡王之
使者大過乃惡安陵君于秦秦欲許之久矣秦之葉陽
昆陽與舞陽高陵鄰聽使者之惡也隨安陵氏而欲亡
之秦繞舞陽之北以東臨許南國必危南國雖無危魏
豈得安哉夫憎韓不愛安陵氏可也夫不患秦之不愛
南國非也異日者秦在河西去梁千里有河山以闌之
有周韓而間之從林軍以至于今(林一作横)十攻魏五入國
中邊城盡拔文臺墮垂都焚林木伐䴢鹿盡而國繼以
圍又長驅梁北東至陶衛之郊北至平闞所亡乎秦者
山北河外河内大縣數百名都數十秦乃在河西晉去
大梁尚千里而禍若是矣又况于使秦無韓而有鄭地
無河山以闌之無周韓以間之去大梁百里禍必百此
矣異日者從之不成也楚魏疑而韓不可得約也今韓
受兵三年矣秦撓之以講韓知亡弗聽投質于趙請為
天下鴈行頓刃以臣觀之楚趙必與之攻矣何也知秦
欲之無窮也非盡亡天下之兵而臣海内之民必不休
矣是故臣願以從事王王速受楚趙之約而挾韓之質
以存韓因求故地于韓韓必效之如此則士民不勞而
故地得其功多于與秦共伐韓而無與強秦鄰之禍夫
存韓安魏而利天下此亦王之天時已通韓之上黨于
共莫使(言通其道不通它使也史記世家作共寗共衛州共城縣寗懷州脩武縣)道已通因
而關之出入賦之是魏重質韓以其上黨也共有其賦
足以富國韓必德魏愛魏重魏畏魏韓必不敢反魏韓
是魏之縣也魏得韓以為縣則衛大梁河外必安矣今
不存韓則二周必危安陵必易楚趙大破衛齊甚畏天
下西鄉而馳秦入朝而臣不久矣(史記世家朱已作信陵君無忌)王又
欲攻邯鄲季梁者亦魏人也聞之中道而反衣焦不申
頭塵不去往見王曰今者臣來見人于大行方北面而
持其駕告臣曰我欲之楚臣曰君之楚將奚為北面曰
吾馬良臣曰馬雖良此非楚之路曰吾用多臣曰用雖
多此非楚路也曰吾御者善此數者愈善而離楚愈遠
耳今王動欲成霸王舉欲信于天下恃國之大兵之精
銳攻邯鄲以廣地尊名王之動愈數而離王愈遠耳猶
之楚而北行也(國策)
范痤
范痤者魏相也安釐王時虞卿謂趙王曰人之情寕朝
人乎寧朝于人也趙王曰人亦寧朝人耳何故寧朝于
人虞卿曰夫魏為從主而違者范痤也今王能以百里
之地若萬戶之都請殺痤于魏痤死則從事可移于趙
趙王曰善乃使人以百里之地請殺范痤于魏王許諾
使司徒執痤而未殺也痤獻書于王曰臣聞趙王以百
里之地請殺痤夫殺無罪范痤薄故也而得百里之地
大利也臣竊為王美之雖然百里之地不可得而死者
不可復生也則王必為天下笑矣臣竊以為與其以死
痤市不若以生痤市也
史記世家吏捕痤圍而未殺痤上屋騎危與使者言
又遺後相信陵君書曰夫趙魏敵戰之國也趙王以咫
尺之書來而王輕為之殺無罪之痤痤雖不肖故魏之
免相也嘗以魏之故得罪于趙夫國無用臣外雖得地
勢不能守今能守魏者莫如君矣王聽趙殺痤之後強
秦襲趙之欲倍趙之割則君將何以止之此君之累也
信陵君遽言之王而出之(國策)
論曰七國之勢秦最強而能制秦者在韓魏以其操搤
吭之權也越國以攻燕趙秦之所難楚雖壤接兵出而
三晉議其後秦雖彊無如之何也自范睢主遠交近攻
之論而諸侯墮其術敗從約爭秦交遂資秦帝業已夫
築防以遏水水與防若二事也而遏之之道寔在防結
韓魏以制秦非愛韓魏也而制之之道寔在韓魏從約
解則韓魏不支韓魏不支禍且及天下因勢借力以資
秦是毁防遏水之道也朱已之說得秦計最深天下至
亡不悟諸侯之愚也然智數如唐睢且將與秦焉它可
知也
宋就
宋就梁大夫也為邊縣令與楚鄰界梁亭楚亭皆種瓜
梁亭劬力數灌其瓜瓜美楚亭田窳稀灌其瓜瓜惡楚
令怒夜竊搔梁瓜有焦死者梁亭覺之請其尉亦欲竊
往報搔瓜宋就曰是構怨召禍之道也令人竊為楚亭
夜灌其瓜楚亭旦而往瓜則已灌瓜日以美怪而察之
則梁亭之為也楚令大說因以聞楚王楚王曰此之謂
隂讓也乃謝以幣而請交于梁(新書)
國策衛客使魏三年不得見衛客乃見梧下先生許
之以百金梧下先生見魏王曰臣聞秦出兵未知其
所之秦魏交而不修之日久矣願王專事秦魏王曰
諾趨出至郎門而返曰臣恐王事秦之晚王曰何也
曰夫人于事己者過急于事人者過緩今王緩于事
己者安能急于事人奚以知之衛客曰事王三年不
得見臣以是知王緩也魏王趨見衛客新序魏王將
起中天臺令曰敢諫者死許綰負畚操鍤入曰聞王
將起中天臺願加一力王曰子何力有加曰能商王
曰若何曰臣聞天與地相去萬五千里今半之當起
七千五百里高既如是其趾須方八千里盡王之地
不足以為臺古者堯舜建諸侯地方五千里王必建
此臺先伐諸侯又伐四夷得方八千里乃足以為趾
林木之積人徒之衆倉廪之儲數以萬億臺具以備
乃可以作魏王默然乃罷起臺
魏諸公子傳公子成
公子成又曰公孫成季文侯之弟魏成子也成進卜子
夏田子方叚干木于文侯而文侯皆師之文侯以成賢
遂以為相(史記世家)
說苑文侯御廪災文侯素服辟正殿五日羣臣皆弔
公子成父獨不弔文侯復殿成父趨而入賀曰甚大
善矣御廪之災也文侯作色不說曰夫御廪者寡人
寳之所藏今火災羣臣皆弔而子大夫不弔猶入賀
何為成父曰臣聞之天子藏于四海之内諸侯藏于
竟内大夫藏于其家士庶人藏于篋櫝非其所藏者
不有天災必有人患今幸無人患乃有天災不亦善
乎文侯喟然歎曰善韓詩外傳作晉平公
公中緩
公中緩武侯之子也
紀年武侯元年封公子緩
武侯之薨也子罃與公中緩争為大子公孫頎自宋入
趙自趙入韓謂韓懿侯曰魏罃與公中緩争為大子君
亦聞之乎今魏罃得王錯(大夫)挾上黨固半國也因而除
之破魏必矣不可失也懿侯說乃與趙成侯合軍以伐
魏戰于濁澤魏氏大敗或為趙謂韓曰除魏君立公中
緩割地而退我且利韓曰不可殺魏君人必曰暴割地
而退人必曰貪不如兩分之魏分為兩不彊于宋衛則
我終無魏患矣趙不聽韓不說以其少卒夜去(史記世家)
子罃卒立是為惠王
大子申公子理
大子申惠王大子公子理申之弟也惠王三十年王起
境内衆將大子申而攻齊大子過宋外黃外黃徐子曰
臣有百戰百勝之術大子能聽臣乎大子曰願聞之客
曰固願效之今大子自將攻齊大勝并莒則富不過有
魏而貴不益為王若戰不勝則萬世無魏此臣之百戰
百勝之術也大子曰諾請必從公之言而還客曰大子
雖欲還不得矣彼利大子之戰攻而欲滿其意者衆大
子雖欲還恐不得矣大子上車請還其御曰將出而還
與北同不如遂行遂與齊人戰而死大子之自將也客
謂公子理傳曰何不令公子泣王大后止大子之行事
成則樹德不成則為王矣大子年少不習于兵田肹宿
將也而孫子善用兵戰必不勝不勝必禽公子争之于
王王聽公子公子必封不聽公子大子必敗敗公子必
立立必為王也(國策)
大子申死魏立大子鳴(史記世家以公子赫為大子系本㐮王名嗣未詳孰是)
論曰語有之君終無適子其國可破也武侯賢而身蹈
之惠王之身不死國不分幾希矣申之攻齊與申生異
苟納徐生之言不戰而還亦無後憂乃啜汁者在求無
覆餗得乎
公子無忌(信陵君)(公子牟附)
魏公子無忌者魏昭王少子而魏安釐王異母弟也昭
王薨安釐王即位封公子為信陵君是時范睢亡魏相
秦以怨魏齊故秦兵圍大梁破魏華陽下軍走芒邜魏
王及公子患之公子為人仁而下士士無賢不肖皆謙
而禮交之不敢以其富貴驕士士以此方數千里爭往
歸之致食客三千人當是時諸侯以公子賢多客不敢
加兵謀魏十餘年公子與魏王博而北境傳舉烽言趙
寇至且入界魏王釋博欲召大臣謀公子止王曰趙王
田獵耳非為寇也復博如故王恐心不在博居頃復從
北方來傳言曰趙王獵耳非為寇也魏王大驚曰公子
何以知之公子曰臣之客有能探得趙王隂事者趙王
所為客輙以報臣臣以此知之是後魏王畏公子之賢
能不敢任公子以國政魏有隐士曰侯嬴年七十家貧
為大梁夷門監者公子聞之往請欲厚遺之不肯受曰
臣修身絜行數十年終不以監門困故而受公子財公
子于是乃置酒大會賓客坐定公子從車騎虛左自迎
夷門侯生侯生攝弊衣冠直上載公子上坐不讓欲以
觀公子公子執轡愈恭侯生又謂公子曰臣有客在市屠
中願枉車騎過之公子引車入市侯生下見其客朱亥
俾倪故久立與其客語微察公子公子顔色愈和當是
時魏將相宗室賓客滿堂待公子舉酒市人皆觀公子
執轡從騎皆竊罵侯生侯生視公子色終不變乃謝客
就車至家公子引侯生坐上坐徧贊賓客賓客皆驚酒
酣公子起為夀侯生前侯生因謂公子曰今日嬴之為
公子亦足矣嬴乃夷門抱關者也而公子親枉車騎自
迎嬴于衆人廣坐之中不宜有所過今公子故過之然
嬴欲就公子之名故立久公子車騎市中過客以觀公
子公子愈恭市人皆以嬴為小人而以公子為長者能
下士也于是罷酒侯生遂為上客侯生謂公子曰臣所
過屠者朱亥此子賢者世莫能知故隐屠間耳公子往
數請之朱亥故不復謝公子怪之魏安釐王二十年秦
昭王已破趙長平軍又進兵圍邯鄲公子姊為趙惠文
王弟平原君夫人數遺魏王及公子書請救于魏魏王
使將軍晉鄙將十萬衆救趙秦王使使者告魏王曰吾
攻趙旦暮且下而諸侯敢救者已拔趙必移兵先擊之
魏王恐使人止晉鄙留軍壁鄴名為救趙寔持兩端以
觀望平原君使者冠蓋相屬于魏讓魏公子曰勝所以
自附為㛰姻者以公子之高義為能急人之困今邯鄲
旦暮降秦而魏救不至安在公子能急人之困也且公
子縱輕勝棄之降秦獨不憐公子姊邪公子患之數請
魏王及賓客辯士說王萬端魏王畏秦終不聽公子公
子曰度終不能得之于王計不獨生而令趙亡乃請賓
客約車騎百餘乘欲以客往赴秦軍與趙俱死行過夷
門見侯生具告所以欲死秦軍状辭决而行侯生曰公
子勉之矣老臣不能從公子行數里心不快曰吾所以
待侯生者備矣天下莫不聞今吾且死而侯生曾無一
言半辭送我我豈有所失哉復引車還問侯生侯生笑
曰臣固知公子之還也曰公子喜士名聞天下今有難
無他端而欲赴秦軍譬若以肉投餒虎何功之有哉尚
安事客然公子遇臣厚公子往而臣不送以是知公子
恨之復返也公子再拜因問侯生乃屛人間語曰嬴聞
晉鄙之兵符常在王卧内而如姬最幸出入王卧内力
能竊之嬴聞如姬父為人所殺如姬資之三年自王以
下欲求報其父仇莫能得如姬為公子泣公子使客斬
其仇頭敬進如姬如姬之欲為公子死無所辭顧未有
路耳公子誠一開口請如姬如姬必許諾則得虎符奪
晉鄙軍北救趙而西却秦此五霸之伐也公子從其計
請如姬如姬果盗晉鄙兵符與公子公子行侯生曰將
在外主令有所不受以便國家公子即合符而晉鄙不
授公子兵而復請之事必危矣臣客屠者朱亥可與俱
此人力士晉鄙聽大善不聽可使擊之于是公子泣侯
生曰公子畏死耶何泣也公子曰晉鄙嚄唶宿將往恐
不聽必當殺之是以泣耳豈畏死哉于是公子請朱亥
朱亥笑曰臣乃市井鼓刀屠者而公子親數存之所以
不報謝者以為小禮無所用今公子有急此乃臣效命
之秋也遂與公子俱公子過謝侯生侯生曰臣宜從老
不能請數公子行日以至晉鄙軍之曰北鄉自剄以送
公子公子遂行至鄴矯魏王令代晉鄙晉鄙合符疑之
舉手視公子曰今吾擁十萬之衆屯于境上國之重任
今單車來代之何如哉欲無聽朱亥袖四十斤鐵椎椎
殺晉鄙公子遂將晉鄙軍勒兵下令軍中曰父子俱在
軍中父歸凡弟俱在軍中兄歸獨子無兄弟歸飬得選
兵八萬人進兵擊秦軍秦軍觧去遂救邯鄲存趙趙王
及平原君自迎公子于界平原君負䪍矢為公子先引
趙王再拜曰自古賢人未有及公子者也當此之時平
原君不敢自比于人公子與侯生决至軍侯生果北鄉
自剄魏王怒公子之盗其兵符矯殺晉鄙公子亦自知
也己却秦存趙使將將其軍歸魏而公子獨與客留趙
趙孝成王德公子之矯奪晉鄙兵而存趙乃與平原君
計以五城封公子公子聞之意驕矜而有自功之色客
有說公子曰物有不可忘或有不可不忘夫人有德于
公子公子不可忘也公子有德于人願公子忘之也且
矯魏王令奪晉鄙兵以救趙于趙則有功矣于魏則未
為忠臣也公子乃自矯而功之竊為公子不取也于是
公子立自責似若無所容者趙王埽除自迎執主人之
禮引公子就西階公子側行辭讓從東階上自言&KR1412;過
以負于魏無功于趙趙王侍酒至暮口不忍獻五城以
公子退讓也公子竟留趙趙王以鄗為公子湯沐邑魏
亦復以信陵奉公子公子聞趙有處士毛公藏于博徒
薛公藏于賣漿家公子欲見兩人兩人自匿不肯見公
子公子聞所在乃間步往從此兩人游甚歡平原君聞
之謂其夫人曰始吾聞夫人弟公子天下無雙今吾聞
之乃妄從博徒賣漿者游公子妄人耳夫人以告公子
公子乃謝夫人去曰始吾聞平原君賢故負魏王而救
趙以稱平原君平原君之遊徒豪舉耳不求士也無忌
自在大梁時常聞此兩人賢至趙恐不得見以無忌從
之游尚恐其不我欲也今平原君乃以為羞其不足從
遊乃装為去夫人具以語平原君平原君乃免冠謝固
留公子平原君門下聞之半去平原君歸公子天下士
復往歸公子公子傾平原君客公子留趙十年不歸秦
聞公子在趙日夜出兵東伐魏魏王患之使使往請公
子公子恐其怒之乃誡門下有敢為魏王使通者死賓
客皆背魏之趙莫敢勸公子歸毛公薛公兩人往見公
子曰公子所以重于趙名聞諸侯者徒以有魏也今秦
攻魏魏急而公子不恤使秦破大梁而夷先王之宗廟
公子當何面目立天下乎語未及卒公子立變色告車
趣駕歸救魏魏王見公子相與泣而以上將軍印授公
子公子遂將魏安釐王三十年公子使使遍告諸侯諸
侯聞公子將各遣將將兵救魏公子率五國之兵破秦
軍于河外走蒙驁遂乘勝逐秦軍至函谷關抑秦兵秦
兵不敢出當是時公子威振天下諸侯之客進兵法公
子皆名之故世俗稱魏公子兵法秦王患之乃行金萬
斤于魏求晉鄙客令毁公子于魏王曰公子亡在外十
年矣今為魏將諸侯將皆屬諸侯徒聞魏公子不聞魏
王公子亦欲因此時定南面而王諸侯畏公子之威方
欲共立之秦數使反間偽賀公子得立為魏王未也魏
王日聞其毁不能不信後果使人代公子將公子自知
再以毁廢乃謝病不朝與賓客長夜飲飲醇酒多近婦
女日夜為樂飲者四歲竟病酒而卒其歲魏安釐王亦
薨秦聞公子死使蒙驁攻魏拔二十城初置東郡其後
秦稍蠶食魏十八歲而虜魏王屠大梁(史記)
列士傳無忌方食有鳩飛入案下望見一鷂在屋上
飛去乃縱鳩鷂逐而殺之公子不食曰鳩避惡歸吾
竟為鷂得吾負之捕得鷂者吾無所愛左右捕鷂二
百餘奉公子公子按劍至籠上曰誰獲罪吾者一鷂
獨低頭不敢仰視乃殺之放其餘列士傳秦召無忌
無忌不行使朱亥奉璧一雙秦王大怒將朱亥著猛
獸圈中亥瞋目視之眥裂血濺獸不敢動
兵形勢魏公子二十一篇圖十卷(漢書)
安釐王時有公子牟公子牟游于秦說應侯(見趙豹傳)過趙
說趙王(見建信君傳國策)道家公子牟四篇(漢書)
列子中山公子牟魏之賢公子也好與賢人游不恤
國事而說趙人公孫龍樂正子輿之徒笑之曰公孫
之為人也佞給而不中漫衍而無家惑人之心屈人
之口與韓檀等肄之牟變容曰何子狀公孫之過與
請問其寔子輿曰龍詒孔穿言善射者能令後鏃中
前括發發相及矢矢相屬前矢造凖而無絶落後矢
之括猶銜弦視之若一焉此未其妙者逢蒙之弟子
鴻超怒其妻而怖之射其目矢來注眸子而眶不睫
矢墜地而塵不揚是豈智者之言與牟曰後鏃中前
括鈞後于前矢注眸子而不睫盡矢之勢也子何疑
焉子輿曰子龍之徒焉得不飾其闕吾又言其尤者
龍誑魏王曰有意不心有指不至有物不盡有形不
移髮引千鈞白馬非白狐犢未嘗有母牟曰夫無意
則心同無指則皆至盡物者常有形不疑者說在改
也髮引千鈞勢至等也白馬非白形名離也狐犢未
嘗有母非孤犢也子輿曰子以龍之鳴皆條也設令
發于餘竅子亦將承之牟默然退莊子公子牟謂瞻
子曰身在江海之上心居乎魏闕之下奈何瞻子曰
重生重生則利輕牟雖知之未能勝也瞻子曰不能
自勝則從神無惡乎不能自勝而強不從者此之謂
重陽重陽之人無夀類矣魏牟萬乘之公子也其隠
巖穴也難為于布衣之士
論曰戰國四君信陵最賢漢高過魯祀孔子過大梁祠
信陵深賢之也然而竊符救趙矯以濟事微毛薛不幾
客鄗以死乎雖然信陵將而函谷塞身殁十八年而魏
亡公子之繫魏重若此予嘗過大梁之墟監門博徒庸
有之而邈乎無公子之風矣
魏嬖臣傳龍陽君
龍陽君者魏之幸臣也(史記失其名)安釐王與龍陽君共船
而釣龍陽君得十餘魚而涕下王曰有所不安乎對曰
無敢不安也曰然則何為涕出曰臣為臣之所得魚也
王曰何謂也曰臣之始得魚也甚喜後得又益大今臣
直欲棄臣前之所得矣以臣之凶惡而得為拂枕席臣
爵至人君走人于庭避人于途四海之内美人亦甚多
矣聞臣之得幸于王也必褰裳而趨王臣亦猶曩之前
所得魚也亦將棄矣能無涕出乎王曰誤有是心也何
不相告也于是布令曰敢言美人者族(國策)
尚史卷六十八
