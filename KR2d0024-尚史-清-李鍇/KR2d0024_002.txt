尚史卷二本紀一
鑲白旗漢軍李鍇撰
軒轅本紀
世傳三皇多以伏羲神農其一或曰燧人曰祝融曰
女媧漢孔氏書序曰伏羲神農黃帝之書謂之三墳
少皥顓頊高辛唐虞之書謂之五典故黃帝以上為
三皇少皥以下為五帝雖不知其所本然其序五帝
與家語宰我問及春秋内外傳大戴禮略合至宋五
峯胡氏直斷以易大傳以伏羲神農黃帝堯舜為五
帝然亦非繫辭本旨不足以為定論今從書序紀五
帝又上溯黃帝以紀其所自出而略羲農懼邃遠無
徵云
黃帝
黃帝者少典之子
史記索隠少典諸侯國號
姬姓也
史記姓公孫
母曰附寳感大電遶北斗樞星照郊野而孕二十四月
生黃帝於壽邱長於姬水受國於有熊居軒轅之邱因
以為名又以為號(帝王世紀)
左傳號帝鴻氏白虎通黃帝有天下號曰自然拾遺
記軒轅出自有熊之國母曰昊樞以戊巳之日生故
以土德王時有黃星之祥五行書以戊子日生
生而神靈弱而能言幼而徇齊長而敦敏成而聰眀
白虎通黃帝龍顔得天匡陽上法中宿取象文昌鬻
子黃帝十歲知神農之非而改其政今本無
軒轅之時神農氏世衰諸侯相侵伐暴虐百姓而神農
氏弗能征於是黃帝乃習用干戈以征不享諸侯咸來
賓從而蚩尤最為暴莫能伐炎帝欲侵陵諸侯諸侯咸
歸黃帝黃帝乃修德振兵治五氣藝五種撫萬民度四
方教熊羆貔貅貙虎以與炎帝戰於阪泉之野
帝王世記黃帝乃擾馴猛獸與神農氏戰於阪泉之野
史記索隠猛獸可以教戰周禮有服不氏掌教擾猛
獸即古服牛乘馬之類正義言教士卒習戰以猛獸
之名名之用威敵也此說近是
三戰然後得志
國語少典取有嶠氏女而生黃帝炎帝成而異德用
師以相濟也韋昭注言生者謂二帝本所生出也黃
帝滅炎帝滅其子孫耳明非神農也賈誼新書炎帝
者黃帝同母異父兄弟各有天下之半黃帝行道而
炎帝不聽故戰于涿鹿之野血流漂杵歸藏黃帝與
炎帝争鬭涿鹿之野將戰筮于巫咸曰果哉而有咎
蚩尤作亂不用帝命於是黃帝乃徵師諸侯與蚩尤戰
於涿鹿之野遂禽殺蚩尤
崔豹古今注黃帝與蚩尤戰于涿鹿之野蚩尤作大
霧兵士皆迷於是作指南車以示四方遂擒蚩尤故
後常建焉又涿鹿之戰常有五色雲氣金枝玉葉止於
帝上有花葩之象故作華蓋鹽鐵論軒轅戰涿鹿殺
兩曎蚩尤而為帝
而諸侯咸尊黃帝為天子代神農氏有土德之瑞故號
黃帝
吕氏春秋黃帝之時天先見大螾大螻黃帝曰土氣
勝土氣勝故其色尚黃其事則土螾土精大五六圍
長十餘丈
天下有不順者黃帝從而征之平者去之
萬機論黃帝之初養性愛民不好戰伐而四帝各以
方色稱號交共謀之邊城日警介胄不釋黃帝嘆曰
君危于上民不安于下主失于國其臣再嫁厥疾之
由非養寇邪今取民萌之上而四道亢衡逓震予師
於是遂師營壘以滅四帝向令黃帝若不龍驤虎變
而與俗同道則其民臣亦嫁於四帝矣
披山通道未嘗寧居東至于海登九山及岱宗西至于
空峒登鷄頭南至于江登熊湘北逐葷粥合符釜山而
邑于涿鹿之阿遷徙往來無常處以師兵為營衛官名
皆以雲命為雲師
杜預左傳注黃帝受命有雲瑞故百官師長皆以雲
名為號縉雲氏其一官也
置左右大監于萬國萬國和獲寳鼎
漢書黃帝作寳鼎三象天地人
迎日推策
按日月朔望未來而逆推之故曰迎日
舉風后力牧常先大鴻以治民
尸子子貢問於孔子曰古者黃帝四面信乎孔子曰
黃帝取合已者四人使治四方不謀而親不約而成
功此之謂四面也
順天地之紀幽明之占死生之說存亡之難時播百榖
草木淳化鳥獸蟲蛾旁羅日月星辰水波土石金玉勞
勤心力耳目節用水火材物(史記)
黃帝内傳黃帝升為天子地獻草木述耕種之利因
之以廣耕種拾遺記軒轅考定歷紀吹玉律正璇衡
譙周古史考黃帝作釜甑始蒸榖為飯烹榖為粥
天下人民野居穴處未有室屋則與鳥獸同域於是黃
帝乃伐木構材築作宫室上棟下宇以避風雨(賈誼新書)
始作合宫祀上帝布政教(國語)
白虎通黃帝作宫室以避暑寒此宫室之始也黃帝
内傳帝既斬蚩尤因立臺榭
始作舟車以濟不通旁行天下方制萬里畫埜分州得
百里之國萬區(漢書)
古史考黃帝作車引重致遠少昊時略加牛禹時奚
仲加馬帝王世紀自神農以上有大九州柱州迎州
神州之等黃帝以來德不及遠惟於神州内分為九
州黃帝受命風后受圖割地布九州置十二國拾遺
記置四史以主圖籍使九行之士以統萬國九行者
孝慈文信言忠恭勇義以觀天地以祠萬靈
始造書契服冕垂衣(拾遺記)
鑄十二鐘以和五音以施英韶以仲春之月日在奎始
奏之命之曰咸池(吕氏春秋)
黃帝崩葬橋山(史記)
帝王世紀黃帝在位百年而崩年百一十歲或傳以
為仙或言壽三百歲皇覽黃帝冡在上郡橋山地理
志在上郡陽周縣橋山南括地志在寧州羅川縣東
八十里子午山
黃帝之治天下也其民不引而來不推而往不使而成
不禁而止黃帝之治也置法而不變使民安其位(管子)
黃帝之治天下也日月精明星辰不失其行風雨時節
五榖登孰青龍進駕飛黃伏皂諸北儋耳之國莫不獻
其貢職然猶未及虙戱氏之道也(淮南子)
尸子四夷之民有貫胷者有深目者有長肱者黃帝
之德嘗致之
黃帝二十五子子青陽之子孫曰摯立是為帝少皥
春秋命歷序黃帝傳十世一千五百二十歲
兵隂陽有黃帝十六篇圖三卷道家黃帝四經四篇銘
六篇黃帝君臣十篇雜黃帝五十八篇小說家黃帝說
四十篇(漢書)
列子黃帝書曰形動不生形而生影聲動不生聲而
生響無動不生無而生有形必終者也天地終乎與
我偕終終進乎不知也道終乎本無始進乎本不久有
生則復于不生有形則復于無形不生者非本不生
者也無形者非本無形者也生者理之必終者也終
者不得不終亦如生者不得不生而欲恒有生畫其
終惑于數也精神者天之分骨骸者地之分屬天清
而散屬地濁而聚精神離形各歸其真故謂之鬼者
歸也歸其真宅黃帝曰精神入其門骨骸反其根我
尚何存新書黃帝曰道若川谷之水其出無已其行
無止故服人而不為仇分人而不譐者惟其道矣故
播之于天下而不忘者其惟道矣吕氏春秋黃帝言
曰聲禁重色禁重衣禁重香禁重味禁重室禁重按
三墳為軒轅政典然與隂符蓋皆附會非黃帝之書
太史公所謂文不雅馴者近是今並略之
贊曰世傳黃帝實仙去不死如皇覽古今注世紀諸說
棼如而鑄鼎騎龍且自史遷發之列仙䜟緯又其下已
槩不具載具載其規矩天地軌範百王者如紀其神明
之德謂實不死可也
五帝紀(說見前)
少皥金天氏
帝少皥名摯(周書摯作質)黃帝子青陽氏之裔也土生金故
為金德天下號曰金天氏(漢書)
帝十二而冠(八代記引公羊疏)初降居江水有聖德邑于窮桑
以登帝位都曲阜故又謂之窮桑氏(帝王世紀)
古史考或曰宗師太皥之道故曰少皥氏拾遺記云
少皥以主西方一號金天氏亦曰金窮氏時有五鳳
隨方色集于庭因曰鳳鳥氏又號窮桑氏亦曰桑邱
氏金鳴于山銀湧于地或如龜蛇有水屈曲如龍鳳
有山盤紆如屈龍故有龍山龜山鳳水之目亦因以
為姓末代為龍邱氏蛇邱氏曰皇蛾
白帝子降與皇蛾讌喜而生少昊荒誕大甚略存一
二
少皥摯之立也鳳鳥適至故紀於鳥為鳥師而鳥名鳳
鳥氏歷正也(鳳知天時故名歷正)元鳥氏司分者也(元鳥燕也以春分來秋分)
(去)伯趙氏司至者也(伯趙伯勞也以夏至鳴冬至止)青鳥氏司啓者也
(青鳥鶬鷃也以立春鳴立夏止)丹鳥氏司閉者也(丹鳥鷩雉也以立秋來立冬去四時皆歷)
(正之屬官)祝鳩氏司徒也(祝鳩鷦鳩也孝故為司徒主教民)鴡鳩氏司馬也
(鴡鳩王鴡也鷙而有别故為司馬主法制)鳲鳩氏司空也(鳲鳩鴣鵴也平均故為司空平水土)
爽鳩氏司寇也(爽鳩鷹也鷙故為司寇主盗賊)鶻鳩氏司事也(鶻鳩鶻鵰也春)
(來冬去故為司事)五鳩鳩民者也五雉為五工正(雉有五種西方曰鷷雉攻)
(木之工東方曰鶅雉塼埴之工南方曰翟雉攻金之工北方曰鵗雉攻皮之工伊洛而南曰翬雉設五色之工)
利器用正度量夷民者也九扈為九農正(扈有九種春扈鳻鶞相五)
(土之宜趣民耕種夏扈竊元趣民耘苗秋扈竊藍趣民收斂冬扈竊黃趣民蓋藏棘扈竊丹為果驅鳥行扈唶)
(唶晝為民驅鳥宵扈嘖嘖夜為農驅獸桑扈竊脂為蠶驅雀老扈鷃鷃趣民收麥令不得晏起)扈民無
淫者也(扈止也左傳)
在位百年而崩(帝王世紀)
外紀在位八十四年壽百歲紀年或曰名清不居帝
位帥鳥師居西方以鳥紀官周書赤帝命蚩尤于宇
少昊以正四方及黃帝執殺蚩尤乃命少昊請司馬
鳥師以正五帝乏官
少皥氏衰帝顓頊嗣
春秋命歷序少皥傳八世
顓頊高陽氏
帝顓頊高陽者黃帝子昌意之裔也母曰景僕蜀山氏
之女謂之女樞
大戴禮記昌意娶于蜀山氏之子謂之昌僕氏産顓
頊山海經昌意降處若水生韓流韓流擢首謹耳人
面豕喙麟身渠股豚止取淖子曰阿女生顓頊韓
流或作乾荒河圖瑶光如蜺貫月正白感女樞于幽房
之宫生顓頊首戴干戈有德文白虎通顓頊戴午是
謂清明發節移度蓋象招搖潜夫論顓頊其相駢幹
金天氏之末女樞生顓頊於若水昌意雖黃帝之嫡以
德劣降居若水世為諸侯及顓頊生十年而佐少昊氏
二十而登帝位(帝王世紀)
鬻子顓頊年十五而佐黃帝二十而治天下其治天下
也上緣黃帝之道而行之學黃帝之道而常之吕氏
春秋黃帝誨顓頊曰爰有大圜在上大矩在下汝能
法之為民父母按二說則顓頊逮事黃帝中闕少
皥一世與史說近非是今從世紀而所謂少昊者乃
其子孫非謂帝摯與世紀異
静淵以有謀疏通而知事養材以任地載時以象天依
鬼神以剬義治氣以教化潔誠以祭祀北至于幽陵南
至于交趾西至于流沙東至于蟠木動静之物大小之
神日月所照莫不砥屬(史記)
以孟春正月為元其時正朔立春五星會于天歷營室
天曰作時地曰作昌人曰作樂鳥獸萬物莫不應和(古史)
(考)
平九黎之亂(黎氏九人)以水事紀官南正重司天以屬神北
至黎司地以屬民民神不雜萬物有序始都窮桑徙桑
邱(帝王世紀)
淮南子顓頊之法婦人不避男子于路者拂之于四
達之衢
令飛龍作效八風之音命之曰承雲以祭上帝(吕氏春秋)
金生水故為水德天下號曰高陽氏(漢書)
新書帝顓頊曰至道不可過也至義不可易也是故
以後者復迹也故上緣黃帝之道而行之學黃帝之
道而常之加而弗損天下亦平也又曰功莫美于去
惡而為善罪莫大于去善而為惡故非吾善善而已
也善緣善也非惡惡而已也惡緣惡也吾日慎一日
其此已也
在位七十八年年九十八歲歲在鶉火而崩葬東郡頓
邱廣陽里(帝王世紀)
皇覽顓頊冢在東郡濮陽頓邱城門外廣陽里中山
海經漢水出鮒魚之山帝顓頊葬于陽九嬪葬于隂
四蛇衛之
顓頊崩而元囂之裔高辛立是為帝嚳
春秋命歷序顓頊傳二十世三百五十歲或曰傳十
世
帝嚳高辛氏帝摯
帝嚳高辛者黃帝之子元囂之裔孫也
大戴禮記黃帝生元囂元囂生蟜極蟜極生高辛
生而神異自言其名曰夋
白虎通帝嚳駢齒上法月參康度成紀取理隂陽桓
譚新論帝嚳戴肩
齠齓有聖德年十五而佐高陽氏三十登帝位都亳(帝王)
(世紀)
其治天下也緣黃帝之道而眀之學帝顓頊之道而行
之(鬻子)
普施利物不於其身聰以知遠明以察微順天之義知
民之急仁而威惠而信修身而天下服取地之財而節
用之撫教萬民而利誨之歷日月而迎送之明鬼神而
迎送之明鬼神而敬事之其色郁郁其德嶷嶷其動也
時其服也士(言其公且廉也)帝嚳溉執中而徧天下(言若水之灌溉平等)
(而執中正徧于天下)日月所照風雨所至莫不從服(史記)
以人事紀官故以勾芒為木正祝融為火正蓐收為金
正元冥為水正后土為土正五行之官分職而治諸侯
於是化被天下(帝王世紀)
共工氏作亂帝嚳使重黎誅之(史記)
命咸黑作為聲歌九招六列六英(吕氏春秋)
水生木故為木德天下號曰高辛氏(漢書)
潜夫論帝嚳代顓頊氏其號高辛厥質神靈德行祗
肅迎送日月順天之則能叙三辰以周民作樂六英
新書帝嚳曰緣道者之辭而學為己緣巧者之事而
學為巧行仁者之操而學為仁也故節仁之器以修
其躬而身專其美矣故上緣黃帝之道而明之學帝
顓頊之道而行之而天下亦平也潜夫論德莫高於
博愛人政莫高於博利人故政莫大於信治莫大於
仁吾慎此而已也
帝嚳在位七十年年百五歲而崩葬東郡頓邱廣陽里
(帝王世紀)
皇覽帝嚳冢在東郡濮陽頓邱城南臺隂野中
高辛氏之後曰摯嗣摯立者曰放勲是為帝堯
史記嚳子摯代立摯立不善崩弟放勲立帝王世紀
摯在位九年政微弱而唐侯德盛諸侯歸之摯服其
義乃率羣臣造唐而致禪唐侯自知有天命乃受帝
禪封摯於高辛綱目前編摯荒淫無度諸侯廢之而
推堯為天子書帝摯有疾弗豫傳帝摯弱足不良春
秋命歷序帝嚳傳十世
帝堯陶唐氏
帝堯陶唐氏祁姓也
大戴禮記帝嚳産放勲是為帝堯
母慶都孕十四月而生堯於丹陵是曰放勲鳥庭荷勝
眉有八采豐下銳上或從母姓伊氏(世紀)
世紀堯初生時其母在三阿之南寄于伊長孺之家
故從母所居為姓宋書符瑞志慶都觀于三河常有
龍隨之一旦龍負圖而至其文要曰赤受天祐眉八
采鬢髮長七尺二寸面銳上豐下足履翼宿既而生
堯於丹陵其狀如圖帝堯碑赤龍負圖出慶都讀之
云赤受天運其下圖人衣赤衣鬢鬚尺餘長七尺二
寸兌下豐上足履翼星題曰赤帝起成天下寶淮南
子堯眉八采九竅通洞而公正無私一言而萬民齊
春秋元命苞堯眉八采是謂通眀歷象日月璇璣玉
衡尚書大傳堯八眉八者如八字也
年十五而佐帝摯受封于唐為諸侯身長十尺嘗夢天
而上之故二十而登帝位都平陽(帝王世紀)
其仁如天其知如神就之如日望之如雲富而不驕貴
而不舒黃收純衣彤車乘白馬(史記)
克明峻德以親九族九族既睦平章百姓百姓昭眀協
和萬邦黎民於變時雍乃命羲和欽若昊天歷象日月
星辰敬授人時帝曰咨汝羲暨和期三百有六旬有六
日以閏月定四時成歲允釐百工庶績咸熙
論衡堯候四時之中命羲和察四星以占時氣
帝曰疇咨若時登庸放齊曰胤子朱啟明帝曰吁嚚訟
可乎帝曰疇咨若予采讙兜曰都共工方鳩僝功帝曰
吁静言庸違象恭滔天帝曰咨四岳湯湯洪水方割蕩
蕩懷山襄陵浩浩滔天下民其咨有能俾乂僉曰於鯀
哉帝曰吁咈哉方命圯族岳曰异哉試可乃已帝曰往
欽哉九載績用弗成帝曰咨四岳朕在位七十載汝能
庸命巽朕位岳曰否德忝帝位曰眀眀揚側陋師錫帝
曰有鰥在下曰虞舜帝曰俞予聞如何岳曰瞽子父頑
母嚚象傲克諧以孝烝烝乂不格姦帝曰我其試哉女
于時觀厥刑于二女釐降二女于媯汭嬪于虞帝曰欽
哉(尚書)
帝知丹朱之不肖不足授天下召舜曰女謀事至而言
可績三年矣女登帝位舜讓于德不懌正月上日受終
于文祖文祖者帝大祖也於是帝堯老命舜攝行天子
之政以觀天命帝立七十年得舜二十年而老薦之于
天帝辟位(史記)
二十有八載帝乃殂落百姓如喪考妣三載四海遏密
八音(尚書)
帝之治天下也猶埴之在埏唯陶之為金之在罏唯冶
之鑄其民引之而來推之而往使之而成禁之而止(管子)
立誹謗之木(尸子)
崔豹古今注堯設誹謗之木今之華表木也狀若花
形似桔槹大路交衢悉施焉或謂之表木以表王者
納諫亦以表識衢路也
置敢諫之鼓諸侯有苗氏處南蠻而不服帝征而克之
于丹水之浦(帝王世紀)
吕氏春秋堯戰于丹水之浦以服南蠻
命質作樂名之曰大章以祭上帝(吕氏春秋)
帝之治天下也舜為司徒契為司馬禹為司空后稷為
大田師奚仲為工其導民也水處者漁山處者木谷處
者牧陸處者農地宜其事事宜其械械宜其用用宜其人
澤臯織網陵阪耕田得以所有易所無以所工易所拙
若風之遇簫忽然感之各以清濁應矣
說苑當堯之時舜為司徒契為司馬禹為司空后稷
為田疇䕫為樂正倕為工師伯夷為秩宗臯陶為大
理益掌敺禽堯知九職之事使九子者各封其事皆
勝其任以成九功堯遂成厥功以王天下韓詩外傳
辟土殖榖者后稷也決江疏河者禹也聽獄執中者
臯陶也然而有聖名者堯也列子堯治天下五十年
不知天下治不乃微服游於康衢聞童兒謠曰立我
蒸民莫匪爾極不識不知順帝之則堯喜還宫召舜
因禪以天下新書帝堯曰吾存心于先古加意于窮
民痛萬姓之罹罪憂衆生之不遂也故一民或饑曰
我饑之一民或寒曰我寒之一民有罪曰我陷之
帝之有天下也茅茨不翦采椽不斵大路不畫越席不
緣大羹不和粢食不毇巡狩行教勤勞天下舉天下而
傳之舜若釋重負然(淮南子)
帝以甲申歲生甲辰即帝位甲午徵舜甲寅舜代行天
子事辛巳崩年百十八在位九十八年葬于濟隂之城
陽西北是為榖林(帝王世紀)
墨子堯北教乎八狄道死葬鞏山之隂衣衾三領榖
木之棺葛以緘之既&KR3423;而後哭滿陷無封已葬而牛
馬乘之吕氏春秋堯葬于榖林通樹之皇覽堯冡在
濟隂城陽山海經狄山帝堯葬于陽帝嚳葬于隂
帝舜有虞氏
帝舜有虞氏姚姓也目重瞳故名重華字都君有聖德
(帝王世紀)
宋書符瑞志母曰握登見大虹意感而生舜于姚墟
目重瞳子故名重華龍顔大口黑身長六尺一寸真
源賦舜字仲華白虎通舜重瞳子是謂元景上應攝
提以象三光元命苞元景作滋凉淮南子舜二瞳子
是謂重明作事成法出言成章春秋繁露舜形體大
上而圓首長于天文純於孝慈荀子堯舜參牟子蔡
沈書傳重華言其光重合于堯
舜祖曰虞幕生窮蟬窮蟬生敬康敬康生句望句望
生橋牛橋牛生瞽叟瞽叟生舜(路史)
吕梁碑同而無句望一世史記窮蟬以下皆同而以
窮蟬父曰帝顓頊帝顓頊父曰昌意以至舜七世自
窮蟬以至帝舜皆微為庶人
舜父瞽叟盲而舜母死瞽叟更娶妻而生象瞽叟愛後
妻子舜順事父及後母與弟日以篤謹匪有懈(史記)
舜鰥在側陋(論衡)
父母使舜完廩捐階瞽叟焚廪使浚井出從而掩之(孟子)
論衡瞽叟與象謀殺之使之完廪火燔其下令之浚
井土掩其上舜得下廪不被火災穿井旁出不觸土
害宋書符瑞志舜父母憎舜使其塗廩自下焚之舜
服鳥工衣飛去又使浚井自上填之以石舜服龍工
衣自旁而出通史瞽叟使舜滌廪舜告堯二女女曰
時其焚汝鵲汝衣裳鳥工往舜得免去舜穿井又告
二女女曰去汝衣裳龍工往入井瞽叟實井舜從他
井出按孟子有琴朕弤朕二嫂使治朕栖之說然
經曰克諧以孝烝烝乂不格姦又曰祗載見瞽叟䕫
䕫齊慄瞽亦允若蓋瞽叟實底豫于舜未遇之先也
今從論衡
舜父頑母嚚弟象傲皆欲殺舜欲殺不可得即求嘗在
側舜二十以孝聞
帝王世紀舜能和諧大杖則避小杖則受越絶書舜
親父假母母常欲殺舜舜去耕歷山三年大熟身自
外養父母皆饑舜父頑母嚚兄狂弟傲舜求為變心
易志瞽&KR1363;欲殺舜未嘗可得呼而使之未嘗不在側
抱朴子有虞至孝三足烏集其庭真源賦舜糶于平
陽中父認之乃䑛其目目以光明劉向孝子傳舜父
糴稻榖中有錢乃三日三夜仰天自告舜過前䑛之
目霍然開按劉向儒者不應誕謬若此
舜冀州之人也舜耕歷山漁雷澤陶河濱作什器于壽
邱就時于負夏舜耕歷山歷山之人皆讓畔漁雷澤雷
澤上人皆讓居陶河濱河濱器皆不苦窳一年而所居
成聚二年成邑三年成都
尚書大傳舜耕于歷山夢眉與髮等尸子舜灰于常
羊什器于夀邱就時于負夏未嘗暫息頓邱買貴于
是販于頓邱傳虚賣賤于是債于傳虛以均救之又
曰其田歷山也荷彼耒耜耕彼南畆俱有其利其漁
雷澤也旱則為耕者鑿瀆儉則為獵者表虎墨子舜
耕于歷山陶于河濱漁于雷澤灰于常陽堯得之服
澤之陽立為天子公孫尼子舜牧牛于潢陽堯舉之
以為天子魯連子舜耕于歷山而友益陶于河濱而
友禹吕氏春秋舜耕于歷山陶于河濱釣于雷澤天下
說之秀士從之帝王世紀舜始遷于負夏販于頓邱
債于傳虛家本冀州每徙則百姓歸之淮南子舜耕
于歷山期年而田者争處墝埆以封壤肥饒相讓釣
于河濱期年而漁者争處湍瀨以曲隈深潭相予
舜年三十而帝堯問可用者四嶽咸薦舜曰可於是帝
乃以二女妻舜以觀其内使九男與處以觀其外舜居
媯汭内行彌謹帝二女不敢以貴驕事舜親戚帝九男
皆益篤(史記)
淮南子堯妻以二女以觀其内任以百官以觀其外
乃屬以九子贈以昭華之玉吕氏春秋堯傳天下于
舜禮之諸侯妻以二女臣以十子身請北面朝之尸
子有虞氏身有南畝妻有桑田又曰舜一徙成邑再
徙成都三徙成國堯聞其賢徵之草茅之中與之語
禮樂而不逆與之語政至簡而行與之語道廣大而
不窮于是妻之以媓媵之以娥九子事之而託天下
焉
帝乃命以位慎徽五典五典克從納于百揆百揆時叙
賓于四門四門穆穆納于大麓烈風雷雨弗迷
論衡試之于職官治職修事無廢亂使入大麓之野
虎狼不摶蝮蛇不噬逢烈風疾雨行不迷惑
帝曰格汝舜詢事考言乃言底可績三載汝陟帝位舜
讓于德弗嗣正月上日受終于文祖在璿璣玉衡以齊
七政肆類于上帝禋于六宗望于山川徧于羣神輯五
瑞(五瑞五玉也公執桓圭侯執信圭伯執躬圭子執榖璧男執蒲璧)既月乃日覲四岳
羣牧班瑞于羣后歲二月東巡守至于岱宗柴望秩于
山川肆覲東后五玉三帛二生一死贄(三帛諸侯世子執纁公之孤執)
(元附庸之君執黃二生卿執羔大夫執雁一死士執雉)協時月正日同律度量衡
修五禮(吉凶軍賓嘉也)如五器卒乃復五月南巡守至于南岳
如岱禮八月西巡守至于西岳如初十有一月朔巡守
至于北岳如西禮歸格于藝祖(藝祖疑即文祖或曰文祖藝祖之所自出)用
特五載一巡守羣后四朝敷奏以言眀試以功車服以
庸
文中子舜一歲而巡四岳兵衛少而徵求寡也
肇十有二州封十有二山濬川象以典刑流宥五刑(墨劓)
(剕宫大辟也)鞭作官刑扑作教刑金作贖刑眚災肆赦怙終
賊刑欽哉欽哉惟刑之恤哉流共工于幽州放驩兜于
崇山竄三苗于三危殛鯀于羽山四罪而天下咸服二
十有八載帝乃殂落百姓如喪考妣三載四海遏密八
音(尚書)
堯崩三年之喪畢舜避堯之子于南河之南天下諸侯
朝覲者不之堯之子而之舜獄訟者不之堯之子而之
舜謳歌者不謳歌堯之子而謳歌舜故曰天也夫然後
之中國踐天子位焉(孟子)
是為帝舜(史記)
其社用土祀中霤葬成畝其樂咸池承雲九韶其服尚
黃(淮南子)
竹書紀年堯德衰為舜所囚又云舜復偃塞丹朱使
不與父相見狂怪之語所不忍聞
月正元日舜格于文祖
孔安國傳舜服堯三年喪畢將即政復至文祖廟告
詢于四岳闢四門明四目達四聰咨十有二牧曰食哉
惟時柔遠能邇惇德允元而難任人蠻夷率服舜曰咨
四岳有能奮庸熙帝之載使宅百揆亮采惠疇(言有能奮起事)
(功以廣帝堯之事者使居百揆以明亮庶事而順成庶類也載采並訓事疇類也)僉曰伯禹作
司空帝曰俞咨禹汝平水土惟時懋哉禹拜稽首讓于
稷契暨臯陶帝曰俞汝往哉帝曰棄黎民阻飢汝后稷
播時百榖帝曰契百姓不親五品不遜汝作司徒敬敷
五教在寬帝曰臯陶蠻夷猾夏寇賊姦宄汝作士五刑
有服五服三就五流有宅五宅三居惟明克允(服服其罪也所)
(謂上服下服是也三就孔氏以為大罪于原野大夫于朝士于市蔡沈以為大辟于市宫辟蠶室餘刑亦就屏)
(處五流五等象刑之當宥者也五宅三居者流雖有五而宅之但為三等之居孔氏以為大罪居于四裔次九)
(州之外次千里之外)帝曰疇若予工僉曰垂哉帝曰俞咨垂汝共
工垂拜稽首讓于殳斨暨伯與帝曰俞往哉汝諧帝曰
疇若予上下草木鳥獸僉曰益哉帝曰俞咨益汝作朕
虞益拜稽首讓于朱虎熊羆帝曰俞往哉汝諧帝曰咨
四岳有能典朕三禮(三禮祀天神享人鬼祭地祗)僉曰伯夷帝曰俞
咨伯汝作秩宗夙夜惟寅直哉惟清伯拜稽首讓于䕫
龍帝曰俞往欽哉帝曰䕫命汝典樂教胄子直而温寬
而栗剛而無虐簡而無傲詩言志歌永言聲依永律和
聲八音克諧無相奪倫神人以和帝曰龍朕塈讒說殄
行震驚朕師命汝作納言夙夜出納朕命惟允帝曰咨
汝二十有二人欽哉惟時亮天功三載考績三考黜陟
幽明庶績咸熙分北三苗(尚書)
帝之踐帝位載天子旗往朝父瞽叟䕫䕫唯謹如子道
封弟象為諸侯(史記)
帝以堯之二十一年甲子生五十一年甲午徵用七十
九年壬午即真百歲癸夘南征崩于鳴條以瓦棺葬于
蒼梧九疑山之陽是為零陵謂之紀市(帝王世紀)
皇覽舜冢在零陵營浦縣其山九谿皆相似故曰九
疑論衡舜葬蒼梧象為之耕山海經蒼梧之山帝舜
葬于陽帝丹朱葬于隂又曰赤水之中有蒼梧之野
舜與叔均之所葬也墨子舜西教乎七戎道死葬南
已之市衣衾三領榖木之棺葛以緘之已葬而市人
乘之吕氏春秋舜葬于紀市不變其肆述異記會稽
山有虞舜巡狩臺臺下有望陵祠帝舜南巡葬于九
疑民思之立祠曰望陵
有虞氏之王也燒曾藪斬羣害以為民利封土為社置
木為閭民始知禮也當是時民無愠惡不服而天下化
之(管子)
新書帝舜曰吾盡吾敬以事吾上故見謂忠焉吾盡
吾敬以接吾敵故見謂信焉吾盡吾敬以使吾下故
見謂愛焉是以見愛親于天下之民而見貴信于天
下之君故吾取之以敬也吾得之以敬也古史考舜
作瓦棺土塈淮南子舜作室築墻茨屋辟地樹榖令
民皆知去巖穴各有家室韓詩外傳舜甑盆無膻而
下不以餘獲罪飯乎土簋啜乎土型而農不以力獲
罪麑衣而盩領而女不以巧獲罪法下易由事寡易
為功而民不以政獲罪吕氏春秋舜之耕漁其賢不
肖與為天子同其未遇時也以其徒屬掘地財取水
利編蒲葦結罘網手足腁胝不居然後免于凍餒之
患其遇時也登為天子賢士歸之萬民譽之丈夫女
子振振殷殷無不戴說舜自為詩曰普天之下莫非
王土率土之濱莫非王臣尸子舜之陶也不能利其
巷南面而治天下則蠻夷蒙福又曰舜南面而治天
下天下太平調于玉燭息于永風食于膏火飲于醴
泉舜之行其猶河海乎千仞之谿亦滿焉螻蟻之穴
亦滿焉
帝子商均亦不肖帝乃豫薦禹于天十七年而崩三年
喪畢禹亦讓舜子如舜讓堯子諸侯歸之然後禹踐天
子位(史記)
贊曰自少皥至高辛代有統系顧典策闕焉學者遂難
言之史遷則遺金天氏不錄以遷就五帝之說又以顓
頊傳帝嚳帝嚳傳摯遂及堯傳不以賢又不以子蓋祖
世本雜說遂引紛紜之緒遷之疎也少皥有聖德其裔
孫食郯與祝焦薊陳並垂祀焉庸可略乎
尚史卷二
