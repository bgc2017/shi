尚史卷四十二列傳二十
鑲白旗漢軍李鍇撰
晉諸臣傳
羊舌大夫羊舌職羊舌赤(伯華)羊舌肹(叔向)
羊舌鮒(叔魚)羊舌虎(叔虎)楊石(楊食我)(子容附)
羊舌大夫者失其名事獻公為軍尉
家語晉平公問祁奚曰羊舌大夫何如對曰其為人
也數變其十五年也廉以不匿其過其二十也仁以
喜義其三十也為晉中軍尉勇以喜仁其年五十也
為邊城將遠者復親公曰果賢大夫也每變益上矣
子職事景公為大夫邲之敗也荀林父請死士渥濁
諫公免之及林父敗赤狄滅潞公賞林父狄臣千室亦
賞渥濁以瓜衍之田曰微子吾喪伯氏矣職說是賞也
曰周書所謂庸庸祇祇者謂此物也夫士伯(即士渥濁)庸中
行伯(即荀林父)君信之亦庸士伯此之謂眀德矣文王所以
造周不是過也故詩曰陳錫哉周能施也率是道也其
何不濟景公七年(宣十六年)公命士會將中軍且為大傅于
是晉國之盗逃奔于秦職曰吾聞之禹稱善人不善人
遠此之謂也夫詩曰戰戰兢兢如臨深淵如履薄冰善
人在上也善人在上則國無幸民諺曰民之多幸國之
不幸也是無善人之謂也及悼公即位使祁奚為中軍
尉職佐之
國語知羊舌職之聰敏肅給也使佐之
悼公三年(襄三年)職卒(左傳)
子四曰赤肹鮒虎
羊舌赤者所謂銅鞮伯華也事悼公悼公三年(襄三年)代
職佐中軍尉士匄與龢大夫争田欲攻之問于赤赤曰
外有軍内有事赤也外事也不敢侵官且吾子之心有
出焉可徵訊也(謂以軍旅出可召問也國語)
及欒盈之難士匄囚赤及其弟肹既而免之(左傳)
赤之子曰子容
羊舌肹字叔向食邑于楊又曰楊肹悼公時使傅太子
彪(即平公國語)
平公即位肹為太傅肹弟虎字叔虎美而有勇力欒盈
嬖之平公六年(襄二十一年)士匄逐欒盈殺虎且囚肹人謂
肹曰子離于罪其為不知乎肹曰與其死亡若何詩曰
優哉游哉聊以卒歲知也會祁奚請肹肹免冬公會諸
侯于商邱錮欒氏也齊侯衛侯不敬肹曰二君者必不
免會朝禮之經也禮政之輿也政身之守也怠禮失政
失政不立是以亂也十一年(哀二十六年)我以孫林父故執衛侯
齊侯鄭伯為衛侯故來公兼享之賦嘉樂國弱相齊侯
賦蓼蕭公孫舍之(即子展罕氏也)相鄭伯賦緇衣肹命公拜二
君曰寡君敢拜齊君之安我先君之宗祧也敢拜鄭君
之不貳也國弱使晏嬰私于肹曰晉君盟主也今為臣
執君若之何肹告趙武武以告公公言衛侯之罪使肹
告二君(告殺晉戍三百人之罪)國弱賦轡之柔矣舍之賦將仲子
兮公乃許歸衛侯肹曰鄭七穆(謂罕氏駟氏國氏良氏游氏豐氏印氏也鄭穆公十)
(一子子然二子孔三族已亡子羽不為卿故曰七穆)罕氏其後亡者也子展儉而
壹十二年(襄二十七年)宋向戌欲弭諸侯之兵為會于宋五
月趙武至于宋宋人享武肹為介及楚屈建至將盟楚
人衷甲趙武患之以告肹肹曰何害也匹夫一為不信
猶不可單斃其死(單盡斃踣也)若合諸侯之卿以為不信必
不捷矣食言者不病(不病者單斃于死)非子之患也夫以信召
人而以僭濟之必莫之與也安能害我且吾因宋以守
病(為楚所病則入宋城)則夫能致死與宋致死雖倍楚可也子何
懼焉又不及是曰弭兵以召諸侯而稱兵以害我吾庸
多矣非所患也
國語諸侯之大夫盟于宋楚令尹子木欲襲晉軍文
子謂叔向曰若之何叔向曰子何患焉忠不可暴信
不可犯忠自中而信自身其為德也深矣其置本也
固矣故不可抈也今我以忠謀諸侯而以信覆之荆
之逆諸侯也亦云是以在此若襲我是自背其信而
塞其忠也信反必弊忠塞無用安能害我且夫合諸
侯以為不信諸侯何望焉此行也荆敗我諸侯必叛
之子何愛于死死而可以固晉國之盟主何懼焉是
行也以蕃為軍攀輦即利而舍候遮扞衛不行楚人
不敢謀畏晉之信也
及盟晉楚争先歃肹謂趙武曰諸侯歸晉之德只非歸
其尸盟也子務德無争先且諸侯盟小國固必有尸盟
者楚為晉細不亦可乎乃先楚人
國語宋之盟楚請先歃叔向謂趙文子曰夫伯王之
勢在德不在先歃子若能以忠信贊君而禆諸侯之
闕歃雖後諸侯將戴之何争于先若違于德而以賄
成事今雖先歃諸侯將棄之何欲于先昔成王盟諸
侯于岐陽楚為荆蠻置茅蕝設望表與鮮牟守燎故
不與盟今將與狎主諸侯之盟唯有德也子務德勿
争先
宋公享晉楚之大夫趙武為客(一坐所尊為客)屈建與之言弗
能對使肹侍言焉屈建亦不能對也十七年(昭元年)趙武
會楚公子圍于虢尋宋之盟也公子圍設服離衛(設君服陳)
(兵衛)事畢趙武謂肹曰令尹(即公子圍)自以為王矣何如對曰
王弱令尹彊其可哉雖可不終武曰何故對曰彊以克
弱而安之彊不義也不義而彊其斃必速詩曰赫赫宗
周褒姒滅之彊不義也令尹為王必求諸侯晉少懦矣
諸侯將往若獲諸侯其虐滋甚民弗堪也將何以終夫
以彊取不義而兄必以為道道以淫虐弗可久矣是年
冬十一月公子圍弑楚王右尹王子比(即子干)來奔從車
五乘先是秦公子鍼(景公母弟)亦來奔其車千乘肹使與秦
公子同食皆百人之餼趙武(國語作韓宣子)曰秦公子富肹曰
底禄以德德鈞以年年同以尊公子以國不聞以富且
夫以千乘去其國彊禦已甚詩曰不侮鰥寡不畏彊禦
秦楚匹也十八年(昭二年)韓須如齊逆女齊陳無宇送女
致少姜公以其非卿執諸中都少姜為之請不許少姜
卒肹言陳無宇于公曰彼何罪君使公族逆之齊使上
大夫送之猶曰不共君求以貪國則不共而執其使君
刑已頗何以為盟主且少姜有辭乃歸陳無宇十九年
(昭三年)齊侯使晏嬰請繼室于我公使肹許之既成昏晏
嬰受禮肹從之晏相與語肹曰齊其何如晏嬰曰此季
世也吾弗知齊其為陳氏矣公棄其民而歸于陳氏齊
舊四量豆區釜鍾四升為豆各自其四以登于釜(四豆為區)
(區斗六升四區為釜釜六斗四升)釜十則鍾(六斛四斗)陳氏三量皆登一焉
鍾乃大矣(豆區釜三等皆加舊量之一以五升為豆五豆為區五區為釜則區一斗釜八斗鍾八斛)
以家量貸而以公量收之山木如市弗加于山魚鹽蜃
蛤弗加于海民參其力二入于公而衣食其一公聚朽
蠧而三老(上夀中夀下夀皆八十以上者)凍餒國之諸市屨賤踊貴(踊刖)
(足者之屨)民人痛疾而或燠休之其愛之如父母而歸之如
流水欲無獲民將焉辟之箕伯直柄虞遂伯戲(皆舜後陳氏之)
(先)其相胡公大姬已在齊矣(胡公四人之後始封陳之祖大姬其妃也言陳氏將)
(有國其先祖鬼神已與胡公共在齊)肹曰然雖吾公室今亦季世也戎馬
不駕卿無軍行公乘無人卒列無長庶民罷敝而宫室
滋侈道殣相望而女富溢尤民聞公命如逃寇讐欒郤
胥原狐續慶伯(八姓晉□臣之族)降在皂隸政在家門民無所依君日
不悛以樂慆淫公室之卑其何日之有讒鼎之銘曰昧旦丕顯
後世猶怠况日不悛其能久乎晏嬰曰子將若何肹曰晉之
公族盡矣肹聞之公室將卑其宗族枝葉先落則公從之肹之
宗十一族唯羊舌氏在而已肹又無子(無賢子)公族無度幸而得
死豈其獲祀秋七月鄭罕虎來賀夫人且告曰楚人日徵敝
邑以不朝立王之故(楚靈王新立)往則畏執事謂寡君有外心不
往則宋之盟云(宋盟交相見)進退罪也寡君使虎布之韓起使肹
對曰君若辱有寡君在楚何害修宋盟也君苟思盟寡君
乃知免于戾矣君若不有寡君雖朝夕辱于敝邑寡君猜焉
君實有心何辱命焉君其往也苟有寡君在楚猶在晉也二
十一年(昭五年)韓起如楚送女肹為介鄭罕虎游吉勞諸索
氏游吉謂肹曰楚王汰侈已甚子其戒之肹曰汰侈已甚
身之災也焉能及人若奉吾幣帛慎吾威儀守之以信
行之以禮敬始而思終終無不復從而不失儀敬而不
失威道之以訓辭奉之以舊法考之以先王度之以二
國雖汰侈若我何及楚楚子欲以韓起為閽(刖足使守門)以
肹為司宫(加官刑)以辱我薳啟彊諷楚子楚子乃謝厚為
韓起禮又欲敖肹以其所不知而不能亦厚其禮二十
二年(昭六年)鄭人鑄刑書肹使詒公孫僑書曰始吾有虞
于子今則已矣昔先王議事以制不為刑辟懼民之有
争心也猶不可禁禦是故閑之以義糾之以政行之以
禮守之以信奉之以仁制為禄位以勸其從嚴斷刑罰
以威其淫懼其未也故誨之以忠聳之以行教之以務
使之以和臨之以敬涖之以彊斷之以剛猶求聖哲之
上眀察之官忠信之長慈惠之師民于是乎可任使也
而不生禍亂民知有辟則不忌于上並有争心以徵于
書而徼幸以成之弗可為矣夏有亂政而作禹刑商有
亂政而作湯刑周有亂政而作九刑(九刑或即吕刑)三辟之興
皆叔世也今吾子相鄭國作封洫立謗政(作邱賦)制參辟
鑄刑書(參辟謂用三代之末法)將以靖民不亦難乎詩曰儀式刑
文王之德日靖四方又曰儀刑文王萬邦作孚如是何
辟之有民知争端矣將棄禮而徵于書錐刀之末將盡
争之亂獄滋豐賄賂並行終子之世鄭其敗乎肹聞之
國將亡必多制其此之謂乎僑復書曰若吾子之言僑
不才不能及子孫吾以救世也既不承命敢忘大惠夏
六月楚公子棄疾來聘報韓起也起之適楚楚人弗逆棄
疾及晉竟公將亦弗逆肹曰楚辟我衷(辟邪衷正也)若何效
辟詩曰爾之教矣民胥效矣從我而已焉用效人之辟
書曰聖作則無寧以善人為則而則人之辟乎匹夫為
善民猶則之况國君乎公說乃逆之二十五年(昭九年)周
甘人與閻嘉(晉閻縣大夫)争閻田我率隂戎伐穎(周邑)王使詹
桓伯辭于我曰文武成康之建母弟以蕃屏周亦其廢
隊是為豈如弁髦而因以敝之(童子垂髦始冠必以弁故曰弁髦緇布冠也既)
(三加冠成禮棄其緇布之冠永不復用)后稷封殖天下今戎制之不亦難
乎肹謂韓起曰文之伯也豈能改物翼戴天子而加之
以共自文以來世有衰德而暴滅宗周以宣示其侈諸
侯之貳不亦宜乎且王辭直子其圖之韓起說乃致閻
田反潁俘平公薨事昭公昭公元年(昭十一年)楚子召蔡靈
侯而殺之圍蔡韓起問于肹曰楚其克乎對曰克哉蔡
侯獲罪于其君(謂弑父而立)而不能其民天將假手于楚以
斃之何故不克然肹聞之不信以幸其可再也楚王奉
孫吳以討于陳曰將定而國陳人聽命而遂縣之今又
誘蔡而殺其君以圍其國雖幸而克必受其咎弗能久
矣桀克有緍以喪其國紂克東夷而隕其身楚小位下
而亟暴于二王能無咎乎天之假助不善非祚之也厚
其凶惡而降之罰也且譬之如天其有五材(即五行)而將
用之力盡而敝之是以無拯不可没振(猶言没不可復振)夏五
月周單成公會韓起于戚視下言徐肹曰單子其將死
乎朝有著定(朝内列位常處謂之表著)會有表(野會設表以為位)衣有襘帶
有結(禬領禬結帶結)會朝之言必聞于表著之位所以昭事序
也視不過結禬之中所以道容貌也言以命之容貌以
明之失則有闕今單子為王官伯而命事于會視不登
帶言不過步貌不道容而言不昭矣不道不共不昭不
從(貌正曰共言順曰從)無守氣矣魯齊歸(昭公母)薨大蒐于比蒲及
葬魯侯不慼肹曰魯公室其卑乎君有大喪國不廢蒐
有三年之喪而無一日之慼國不恤喪不忌君也君無
慼容不顧親也國不忌君君不顧親能無卑乎殆其失
國三年(昭十三年)楚觀從(觀起之子)召公子比(即子干)公子黑肱(即子)
(晳元年子干奔晉子晳奔鄭)將為亂于楚公子比歸韓起問于肹曰
子干其濟乎對曰難起曰同惡相求如市賈焉何難對
曰無與同好誰與同惡取國有五難有寵而無人一也
有人而無主二也有主而無謀三也有謀而無民四也
有民而無德五也子干在晉十三年矣晉楚之從不聞
達者可謂無人族盡親叛可謂無主無釁而動可謂無
謀為羇終世可謂無民亡無愛徵可謂無德王虐而不
忌楚君子干涉五難以弑舊君誰能濟之有楚國者其
棄疾乎(棄疾楚平王名)君陳蔡城外屬焉苛慝不作盗賊伏隠
私欲不違民無怨心先神命之(共王以璧見于羣望曰當璧而拜者神所立乃)
(密埋璧于庭使五人入拜康王跨之靈王肘加焉子干子晳皆遠之平王再拜皆厭紐)國民信之
芈姓有亂必季實立楚之常也獲神一也有民二也令
德三也寵貴四也居常五也有五利以去五難誰能害
之子干之官則右尹也數其貴寵則庶子也以神所命
則又遠之其貴亡矣其寵棄矣民無懷焉國無與焉將
何以立起曰齊桓晉文不亦是乎對曰齊桓衛姬之子
也有寵于僖有鮑叔牙賓須無隰朋以為輔佐有莒衛
以為外主有高國以為内主從善如流下善齊肅不藏
賄不從欲施舍不倦求善不厭是以有國不亦宜乎我
先君文公狐季姬之子也有寵于獻好學而不貳生十
七年有士五人有先大夫子餘(趙衰)子犯(狐偃)以為腹心有
魏犫賈佗以為股肱有齊宋秦楚以為外主有欒郤狐
先以為内主亡十九年守志彌篤惠懷棄民民從而與
之獻無異親民無異望天方相晉將何以代文此二君
者異于子干共有寵子國有奥主(寵子奥主并謂棄疾)無施于民
無援于外去晉而不送歸楚而不逆何以冀國晉成虒
祁(宫名)諸侯朝而歸者皆有貳心為魯取郠故(在十年)我將
以諸侯討魯肹曰諸侯不可以不示威乃并徵會告于
吳吳子辭還秋七月遂合諸侯于平邱將尋盟齊人不
可肹告于齊曰諸侯求盟已在此矣今君弗利寡君以
為請對曰諸侯討貳則有尋盟若皆用命何盟之尋肹
曰國家之敗有事而無業事則不經有業而無禮經則
不序有禮而無威序則不共有威而無昭共則不明不
明棄共百事不終所由傾覆也是故眀王之制使諸侯
歲聘以志業(歲聘以修其職業)間朝以講禮(三年一朝王班爵之義率長幼之序)
再朝而會以示威(六年一會以訓上下之則制財用之節)再會而盟以顯
昭眀(十二年一盟所以昭信義凡八聘四朝再會王一巡守盟于方嶽之下)志業于好講
禮于等示威于衆昭明于神自古以來未之或失也存
亡之道恒由是興晉禮主盟懼有不治奉承齊犧(齊盟之犧)
(牲)而布諸君求終事也君曰余必廢之何齊之有唯君
圖之齊人懼對曰小國言之大國制之敢不聽從肹曰
諸侯有間矣不可以不示衆八月治兵建而不旆(建立旌旗)
(不曳其旆旆游也)既而旆之(軍將戰則旆故復旆以恐之)諸侯畏之公以邾
莒愬故不見魯侯使肹往辭曰諸侯將以甲戌盟寡君
知不得事君矣請君無勤魯人對曰君信蠻夷之訴以
絶兄弟之國寡君聞命矣肹曰寡君有甲車四千乘在
雖以無道行之必可畏也况其率道其何敵之有牛雖
瘠僨于豚上其畏不死(僨仆也以瘠牛仆于小豚之上牛不畏豚之不死亦猶晉不畏)
(魯之不亡也)南蒯子仲之憂(子仲公子憗憗與南蒯謀季氏南蒯叛而憗奔齊)其庸
可棄乎若奉晉之衆用諸侯之師因邾莒杞鄫之怒
以討魯罪間其二憂何求而弗克魯人懼聽命甲戌同
盟于平邱五年(昭十五年)荀躒如周葬穆后(大子壽之母)籍談為
介既葬除喪以荀躒宴樽以魯壺王讓晉不脩職貢無
彛器籍談歸以告肹肹曰王其不終乎吾聞之所樂必
卒焉今王樂憂若卒以憂不可謂終王一歲而有三年
之喪二焉(謂大子壽及穆后天子絶期唯服三年故后雖期通謂之三年喪)于是乎以
喪賓宴又求彛器樂憂甚矣且非禮也彛器之來嘉功
之由非由喪也三年之喪雖貴遂服禮也王雖弗遂宴
樂以早亦非禮也禮王之大經也一動而失二禮無大
經矣言以考典典以志經忘經而多言舉典將焉用之
(左傳)
肹卒子楊石初平公射鴳(鴳扈小鳥)不死使竪襄搏之失公
怒拘將殺之肹聞之夕(夕至于朝)公告之肹曰君必殺之昔
吾先君唐叔射兕于徒林殪以為大甲以封于晉今君
嗣吾先君唐叔射鴳不死搏之不得是揚吾君之耻者
也君其必速殺之勿令遠聞公忸怩乃趣赦之
說苑平公使叔向聘于吳吳人拭舟以逆之左右五
百人有繡衣而豹裘錦衣而狐裘者歸以告公公曰
吳其亡乎奚以敬舟奚以敬民叔向對曰君為馳底
之臺上可發千兵下可陳鐘鼓諸侯亦曰奚以敬臺
奚以敬民所敬各異也公乃罷臺又曰公問叔向曰
歲饑民疫翟人攻我將若何對曰歲饑來年反矣疫
將止矣翟不足患也曰患有大于此者乎對曰夫大
臣重禄而不諫近臣畏罪而不言左右顧寵于小官
而君不知此患之大者也公曰善韓非子叔向御坐
平公請事公腓痛足痺轉筋而不敢壊坐高士傳亥
唐晉人也平公與亥唐坐亥唐出叔向入平公伸足
曰向與亥唐坐腓痛足痺不敢伸叔向勃然不說公
曰亥先生無欲也吾非正坐無以養之子何不說乎
肸見女叔齊之子(齊即司馬侯其子盖即女叔寬)撫而泣之曰自此其
父之死吾蔑與比而事君矣昔者此其父始之我終之
我始之夫子終之無不可籍偃(籍季之子)在側曰君子有比
乎肸曰君子比而不别比德以贊事比也引黨以封己
利己而忘君别也肸嘗見韓起韓起憂貧肸賀之起曰
吾有卿之名而無其實無以從二三子吾是以憂子賀
我何故對曰昔欒武子(欒書)無一卒之田其官不備其宗
噐(宗廟祭噐)宣其德行順其憲則使越于諸侯諸侯親之戎
狄懷之以正晉國行刑不疚以免于難及桓子(書之子黶)驕泰
奢侈貪欲無藝略則行志假貸居賄宜及于難而頼武
之德以没其身及懷子(黶之子盈)改桓之行而修武之德可
以免于難而離桓之罪以亡于楚夫郤昭子(郤至)其富
半公室其家半三軍恃其富寵以泰于國其身尸于朝
其宗戮于絳不然夫八郤五大夫三卿其寵大矣一朝
而滅莫之哀也唯無德也今吾子有欒武子之貧吾以
為能其德矣是以賀若不憂德之不建而患貨之不足
將弔不暇何賀之有趙鞅嘗曰魯孟獻子有鬭臣五人
我無一何也肹曰子不欲也若欲之肹也待交捽可也
(國語)
新序趙文子問于叔向曰晉六將軍孰先亡乎對曰
中行氏乎中行氏之為政也以苛為察以欺為明以
刻為忠以計多為善以聚歛為良譬之猶鞟革者也
大則大矣裂之道也說苑韓平子問于叔向曰剛與
柔孰堅曰臣年八十矣齒再墮而舌尚存知柔之堅
于剛也韓非子叔向賦獵功多者受多功少者受少
羊舌鮒字叔魚肹之弟也平公三年(昭十三年)平公合諸侯
于平邱鮒攝司馬次于衛地鮒求貨于衛淫芻蕘者(淫縱)
(也)衛使饋肹羹與一篋錦曰諸侯事晉未敢擕貳况衛
在君之宇下而敢有異志芻蕘者異于他日敢請之肹
受羹反錦曰晉有羊舌鮒者瀆貨無厭亦將及矣為此
役也子若以君命賜之其已客從之未退而禁之我以
邾莒故執魯季孫意如既而歸之意如請從于會(欲得盟會)
(見遣不欲私去)士匄患之謂肹曰子能歸季孫乎對曰不能鮒
也能乃使鮒鮒見意如曰昔鮒也得罪于晉君自歸于
魯君(蓋坐叔虎欒盈事)微武子(意如之祖季孫宿)之賜不至于今雖獲
歸骨于晉猶子則肉之敢不盡情歸子而不歸鮒也聞
諸吏將為子除館于西河其若之何且泣意如懼遂先
歸邢侯(楚申公巫臣之子)與雍子(亦故楚人)争鄐田久而無成四年
(昭十四年)理官士彌牟如楚鮒攝理韓起命斷舊獄罪在雍
子雍子納其女于鮒鮒蔽罪邢侯(曲斷其罪也)邢侯怒殺鮒
與雍子于朝韓起問其罪于肹肹曰三人同罪施生戮
死可也(施行罪也)雍子自知其罪而賄以買直鮒也鬻獄邢
侯專殺其罪一也已惡而掠美為昏貪以敗官為墨殺
人不忌為賊夏書曰昏墨賊殺臯陶之刑也請從之乃
施邢侯而尸雍子與鮒于市仲尼曰叔向古之遺直也
治國制刑不隠于親三數叔魚之罪(平邱之會數其賄也歸魯季孫稱其)
(詐也邢侯之獄言其貪也)不為末減曰義也夫可謂直矣楊石字伯
石又名楊食我肹之子也頃公十二年(昭二十八年)祁盈專
殺頃公殺盈及食我食我黨盈而助亂也遂滅祁氏羊
舌氏(左傳)
事見祁盈傳
史記晉之宗家祁奚孫叔嚮子相惡于君六卿欲弱
公室乃遂以法盡滅其族而分其邑為十縣各令其
子為大夫
論曰或謂春秋莫賢于子産予曰其叔向乎美足以正
君知足以周物水德盈科無所慊焉疇能及之然知其
無子不獲終祀而義短石碏私討不及豈三數弟魚不
能加諸食我哉
慶鄭蛾晳梁由靡虢射家僕徒(司馬說附)
慶鄭者晉之舊姓也梁由靡虢射家僕徒蛾晳並為晉
大夫事惠公惠公許賄秦五城既入而背之惠公四年
(僖十三年)我饑秦輸之粟眀年秦饑使乞糴于我我弗與慶
鄭曰背施無親幸災不仁貪愛不祥怒鄰不義四德皆
失何以守國虢射曰皮之不存毛將安傅(皮以喻所許秦城毛以喻)
(糴)慶鄭曰棄信背鄰患孰恤之無信患作失援必斃是
則然矣虢射曰無損于怨而厚于寇不如勿與慶鄭曰
背施幸災民所棄也近猶讎之况怨敵乎弗聽退曰君
其悔是哉六年(僖十五年)秦伯伐我及韓公謂慶鄭曰寇深
矣若之何對曰君實深之可若何公曰不孫卜右慶鄭
吉弗使使步揚(郤讎之父)御戎家僕徒為右乘小駟鄭入也
慶鄭曰古者大事必乘其産生其水土而知其人心安
其教訓而服習其道唯所納之無不如志今乘異産以
從戎事及懼而變將與人易亂氣狡僨隂血周作張脉
僨興外疆中乾進退不可周旋不能君必悔之弗聽戰
于韓原晉戎馬還濘而止公號慶鄭鄭曰愎諫違卜固
敗是求又何逃焉遂去之梁由靡御韓簡(韓簡晉卿韓萬之孫)虢
射為右輅秦伯將止之(輅迎也)慶鄭以救公誤之遂失秦
伯而秦乃獲公以歸(左傳)冬十一月秦伯將歸公未至蛾
晳謂慶鄭曰君之止子之罪也今君將來子何俟慶鄭
曰鄭也聞之曰軍敗死之將止死之二者不行又重之
以誤人而喪其君有大罪三將安適君若來將待刑以
快君志君若不來將獨伐秦不得君必死之此所待也
臣得其志而使君瞢是犯也(瞢慙犯逆也)君行犯猶失其國
而况臣乎公止于絳郊聞慶鄭止使家僕徒召之曰鄭
也有罪猶在乎慶鄭曰臣怨君始入而報德不降(韋注不自)
(降下而背秦愚意謂秦兵不東降而伐晉)降而聽諫不戰戰而用良不敗既
敗而誅又失有罪不可以封國臣是以待即刑以成君
政公曰刑之慶鄭曰下有直言臣之行也上有直行君
之眀也臣行君明國之利也君雖弗刑必自殺也蛾晳
諫曰臣聞之奔刑之臣不若教之以報讎君盍赦之以
報于秦梁由靡曰不可我能之秦豈不能且戰不勝而
報之以賊不武出戰不克入處不安不知成而反之不
信失刑亂政不威出不能用入不能治敗國且殺孺子
(孺子子圉也秦復惠公而質子圉言伐秦秦必殺之)不若刑之公曰斬鄭無使自
殺家僕徒諫曰有君不忌有臣死刑其聞賢于刑之梁
由靡曰夫君政刑是以治民不聞命而擅進退犯政也
快意喪君犯刑也鄭也賊而亂國不可失也且戰而自
退退而自殺臣得其志君失其刑後不可用也公命司
馬說(軍司馬說其名也)刑之司馬說進三軍之士而數慶鄭曰
夫韓之誓曰失次犯令死將止不面夷死(將為敵獲而面不受傷者)
(死)偽言誤衆死今鄭失次犯令而罪一也鄭擅進退而
罪二也女誤梁由靡使失秦而罪三也君親止女不面
夷而罪四也鄭也就刑慶鄭曰說三軍之士皆在有人
能坐待刑而不能面夷趣行事乎遂斬鄭(國語)
梁由靡虢射逮事獻公獻公二十四年(僖七年)里克伐狄
梁由靡御虢射為右敗狄于采桑梁由靡曰狄無耻從
之必大克里克曰懼之而已無速衆狄虢射曰期年狄
必至示之弱矣眀年狄果伐我(左傳)
顛頡舟之僑祁瞞
顛頡事公子重耳驪姬之難頡從重耳出亡賢而有功
卒相重耳反晉國文公五年(僖二十八年)公入曹令無入僖
負羈之宫而免其族報施也(文公過曹負羈饋飱置璧)頡及魏犫怒
曰勞之不圖報于何有爇僖負羈氏公舍魏犫而殺頡
以徇于師立舟之僑為戎右以代魏犫夏四月我師敗
楚師于城濮濟河舟之僑先歸既入殺舟之僑以徇于
國是役也祁瞞奸命中軍風于澤(牛馬相風而走皆失之)亡大旆
之左旃司馬殺之徇于諸侯民于是大服君子謂文公
其能刑矣三罪而民服(左傳)
舟之僑者故事虢公以其族適晉而虢亡(見虢志)祁瞞祁
氏族
韓非子公問于狐偃曰寡人甘肥周于堂巵酒豆肉
集于宫殺一牛遍于國中一歲之功盡以衣士卒足
以戰乎曰不足公曰弛關市之征而緩刑罰足以戰
乎曰不足公曰吾民有喪者使郎中視事有罪者赦
之貧窮不足者與之足以戰乎曰不足此皆所以慎
産也而戰之者殺之也民之從公為慎産也因而迎
殺之失所以從公矣曰然則如何曰令無得不戰公
曰無得不戰奈何曰信賞必罰其足以戰公曰刑罰
之極安至曰不辟親貴法行所愛公曰善眀日田于
圃陸顛頡後期遂斬以徇而百姓皆懼此說獨異
李離
李離者文公之理也過聽殺人自拘當死公曰官有貴
賤罰有輕重下吏有過非子之罪也離曰臣居官為長
不與吏讓位受禄為多不與下分利今過聽殺人傅其
罪下吏非所聞也辭不受令公曰子自以為有罪寡人
亦有罪邪離曰理有法失刑則刑失死則死公以臣能
聽微决疑故使為理今過聽殺人罪當死遂不受令伏
劒而死(史記)
新序李離曰君量能而授官臣奉職而任事君命曰
必以仁義輔政寧過于生勿失于殺臣受命不稱壅
惠蔽恩如臣之罪乃當死君何道乎今離刻深不顧
仁義信文墨不察是非聽他辭不精事實掠服無罪
使百姓怨怨積于百姓惡揚于天下權輕于諸侯如
臣之罪是當重死文公曰吾聞之也直而不枉不可
與往方而不圓不可與長存願子以此聽寡人也離
曰君以所私害公法殺無罪而生當死二者非所以
教于國也離不敢受命
論曰武事尚信慶鄭之誅三罪之服均于信矣而惠公
有私焉非中于刑也慶鄭快意喪君雖待以即刑非李
離之亞已
尚史卷四十二
