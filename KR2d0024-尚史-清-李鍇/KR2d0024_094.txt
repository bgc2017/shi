尚史卷九十五志三
鑲白旗漢軍李鍇撰
五行志
夫天人者一於氣交者也聖人在上仁生義殺合德天
地則雷動風化火蒸水潤陽無凌陰陰無冒陽萬物以
孳而四氣順焉謂之至治其或逞欲縱慝紊蔑綱紀鬱
折否塞坌涌旁達則淫沴之氣作而為妖星辰錯行毛
羽生孽洪範所謂狂而恒雨僣而恒暘豫而恒燠急而
恒寒捷於景響也然人作於下天變於上皆已事之徵
非前事之罰乎劉向曰妖孽應行而自見非見而為害
也歆曰經書災而不記其故蓋吉凶亡常隨行而成禍
福也然則高明之家擿事應以實之梓慎禆諶顧或爽
焉夫大札緩報庶眚隠符不亦難言已乎要之天變修
德地變修刑敬威與怒克其在已而已紀其變削其兆
述五行志
惟十有三祀王訪于箕子王迺言曰烏嘑箕子惟天陰
隲下民相協厥居我不知其彛倫攸叙箕子迺言曰我
聞在昔鯀陻洪水汩陳其五行帝乃震怒弗畀洪範九
疇彛倫攸斁鯀則殛死禹乃嗣興天迺錫禹洪範九疇
彛倫攸叙初一曰五行次二曰羞用五事次三曰農用
八政次四曰協用五紀次五曰建用皇極次六曰乂用
三德次七曰明用稽疑次八曰念用庶徵次九曰嚮用
五福威用六極
漢書此六十五字皆雒書本文劉向洪範傳次第之
數禹加之龜文總三十八字劉歆洪範傳敬用等亦
禹所第叙龜文唯二十字
初一曰五行五行一曰水二曰火三曰木四曰金五曰
土水曰潤下火曰炎上木曰曲直金曰從革土爰稼穡
傳曰田獵不宿飲食不享出入不節奪民農時及有姦
謀則木不曲直棄法律逐功臣殺大子以妾為妻則火
不炎上治宫室飾臺榭内滛亂犯親戚侮父兄則稼穡
不成好戰攻輕百姓飾城郭侵邊境則金不從革簡宗
廟不禱祠廢祭祀逆天時則水不潤下(伏勝五行傳)
次二曰羞用五事五事一曰貌二曰言三曰視四曰聽
五曰思貌曰恭言曰從視曰明聽曰聰思曰睿恭作肅
從作乂明作哲聰作謀睿作聖休徵曰肅時雨若乂時
𤾉若哲時燠若謀時寒若聖時風若咎徵曰狂恒雨若
僣恒𤾉若舒恒燠若急恒寒若蒙恒風若
𫝊曰貌之不恭是謂不肅厥咎狂厥罰恒雨厥極惡時
則有服妖時則有龜孽時則有雞旤時則有下體生上
之痾時則有青眚青祥惟金沴木言之不從是謂不乂
厥咎僣厥罰恒𤾉厥極憂時則有詩妖時則有介蟲之
孽時則有犬旤時則有口舌之痾時則有白眚白祥惟
木沴金視之不明是謂不哲厥咎舒厥罰恒燠厥極疾
時則有草妖時則蠃蟲之孽時則有羊旤時則有目痾
時則有赤眚赤祥惟水沴火聽之不聰是謂不謀厥咎
急厥罰恒寒厥極貧時則有鼔妖時則有魚孽時則有
豕旤時則有耳痾時則有黑眚黑祥惟火沴水思心之
不睿是謂不聖厥咎蒙厥罰恒風厥極凶短折時則有
脂夜之妖時則有華孽時則有牛旤時則有心腹之痾
時則有黃眚黃祥時則有金木水火沴土(伏勝五行傳)
次五曰建用皇極(尚書)
傳曰皇之不極是謂不建厥咎眊厥罰恒陰厥極弱時
則有射妖時則有龍蛇之孽時則有馬旤時則有下人
伐上之痾時則有日月亂行星辰逆行(伏勝五行志)
水不潤下
魯桓公元年秋大水
十三年夏大水
莊公七年秋大水亡麥苗
十一年秋宋大水
二十四年大水
宣公十年秋大水饑
成公五年秋大水
襄公二十四年秋大水
趙惠文王二十七年河水出大潦
顓事有知誅罰絶理厥災水其水也雨殺人以隕霜
大風天黃饑而不損兹謂泰厥災水水殺人辟遏有
德茲謂狂厥災水水流殺人已水則地生蟲歸獄不
解茲謂追非厥水寒殺人追誅不解茲謂不理厥水
五穀不收大敗不解茲謂皆陰解舍也王者于大敗
誅首惡赦其衆不則皆函陰氣厥水流入國邑隕霜
殺穀(京房易傳)
火不炎上
魯桓公十四年八月壬申御廪災
劉向洪範傳夫人八妾所舂米之臧以奉宗廟者劉
歆洪範傳公所親耕藉田以奉粢盛者
莊公二十年夏齊大災
僖公二十年五月己巳西宫災
左傳公宫也穀梁愍公宫董舒仲繁露小寢夫人之
宫
宣公十六年夏成周宣榭火
榭者所以藏樂器宣其名也左傳人火曰火榭者講
武之坐屋
成公三年二月甲子新宫災
穀梁宣宫
襄公九年春宋災
三十年五月甲午宋災
昭公六年六月丙戌鄭災
九年夏四月陳災
十八年五月壬午宋衛陳鄭災
定公二年五月雉門及兩觀災
哀公三年五月辛卯桓僖宫災
四年六月辛丑亳社災
君不思道厥妖火燒宫(京房易傳)
稼穡不成
魯莊公七年秋大水亡麥苗
二十八年冬大亡麥禾
襄公二十四年大饑
趙幽繆王六年大饑
秦始皇帝三年歲大饑
十九年大饑
水旱當書不書水旱而曰大亡麥禾者土氣不養稼
穡不成者也(劉向洪範傳)
金不從革
魯昭公八年春石言于晉
秦獻公十八年雨金于櫟陽
晉平公問于師曠對曰石不能言神或馮焉作事不
時怨讟動于民則有非言之物而言今宫室崇侈民
力雕盡怨讟並興莫信其性石之言不亦宜乎(左傳)
金石同類是為金不從革失其性也(劉歆洪範傳)
木不曲直
魯成公十六年正月雨木冰
冰者陰之盛而水滯者也木者少陽貴臣卿大夫之
象也此人將有害則陰氣脅木木先寒故得雨而冰
也(劉向洪範傳)
恒雨(以下貌不恭之咎)
魯隠公九年三月癸酉大雨震電庚辰大雨雪
僖公二十九年大雨雹
昭公三年大雨雹
服妖
魯閔公二年晉獻公使太子申生帥師公衣之偏衣佩
之金玦後四年申生以讒自殺
鄭子臧好聚鷸冠鄭文公惡之使盗殺之
近服妖也(劉向洪範傳)
行不順厥咎人奴冠天下亂辟無適妾子拜又曰君
不正臣欲簒厥妖狗冠出朝門(京房易傳)
雞旤
周景王時大夫賓起見雄雞自斷其尾
近雞旤也(劉向洪範傳)
有始無終厥妖雄雞自齧斷其尾又曰賢者居明夷
之世知時而傷或衆在位厥妖雞生角雞生角時主
獨又曰婦人顓政國不静牝雞雄鳴主不榮(京房易傳)
青眚青祥
魯宣公七年正月鼷鼠食郊牛角改卜牛又食其角
定公十五年鼷鼠食郊牛牛死
哀公元年正月鼷鼠食郊牛
近青祥亦牛旤也不敬而備霿之所致也(劉向洪範傳)
祭天不慎厥妖鼷鼠齧郊牛角又曰子不子鼠食其
郊牛又曰誅不原情厥妖鼠舞門臣私禄罔辟厥妖
鼠巢(京房易傳)
鼷鼠食郊牛養牲不謹也(董仲舒繁露)
金沴木
魯文公十三年太室屋壞
上下咸誖厥妖城門壞(京房易傳)
恒𤾉(以下言不從之咎)
魯莊公三十一年冬不雨
僖公二年冬十月不雨
三年春正月不雨夏四月不雨六月雨
二十一年夏大旱
文公二年自十有二月不雨至于秋七月
十年自正月不雨至于秋七月
十三年自正月不雨至于秋七月
宣公七年秋大旱
襄公五年秋大雩
八年九月大雩
二十八年八月大雩
昭公三年八月大雩
六年九月大雩
十六年九月大雩
二十四年八月大雩
二十五年七月上辛大雩季辛又雩旱甚也
定公十年九月大雩
秦始皇帝十二年天下大旱六月至八月乃雨
大旱也其夏旱雩祀謂之大雩不傷二穀謂之不雨
(劉向洪範傳)
欲德不用茲謂張厥災荒荒旱也其旱陰雲不雨變
而赤因而除師出過時茲謂廣其旱不生上下皆蔽
茲謂隔其旱天赤三月時有雹殺飛禽上緣求妃兹
謂僣其旱三月大温亡雲居高臺府兹謂犯陰侵陽
其旱萬物根死數有火災庶位踰節兹謂僣其旱澤
物枯為火所傷(京房易傳)
詩妖
宣王時童女謠曰檿弧箕服實亡周國有夫婦賣是器
者宣王聞之使執而戮之逃于道見妖子哀而收之是
為褒姒後申侯殺幽王驪山下擄褒姒
晉獻公時童謠曰丙之辰龍尾伏辰袀服振振取虢之
旗鶉之賁賁天策焞焞火中成軍虢公其犇冬十二月
丙子朔晉滅虢虢公醜犇周
晉惠公時童謠曰恭大子更葬兮後十四年晉亦不昌
昌迺在兄公後為秦所獲立十四年而死晉人更立其
兄重耳
文成之世童謠曰鸜之鵒之公出辱之鸜鵒之羽公在
外野往饋之馬鸜鵒跦跦公在乾侯徵裳與𥜗鸜鵒之
巢遠哉搖搖禂父喪勞宋父以驕鸜鵒鸜鵒往歌來哭
至昭公時鸜鵒來巢公攻季氏敗出奔乾侯八年死于
外昭公名禂公子宋立是為定公
毛蟲之孽
魯莊公十七年冬多麋
麋色青近青祥麋之為言迷也蓋牝獸之滛者(劉向洪範)
(傳)
毛蟲之孽為災(劉歆洪範傳)
廢正作淫大不明國多麋又曰震遂泥厥咎國多麋
(京房易傳)
犬旤
魯襄公十七年十一月甲午宋國人逐狾狗狾狗入于
華臣氏國人從之臣懼遂犇陳先是臣兄閱為宋卿閱
卒臣使賊殺閱家宰遂就其妻宋平公欲逐之左師向
戌曰不如蓋之乃止臣内不自安故犬旤至
執政失下將害之厥妖狗生角君子苟免小人陷之
厥妖狗生角夫婦不嚴厥妖狗與豕交兹謂反德國
有兵革(京房易傳)
白眚白祥
敬王二年十月癸酉王子朝以成周之寶圭沈于河幾
以獲神助津人得之河上陰不佞取將賣之則為石後
二年子朝犇楚而死
秦始皇帝三十六年鄭客從關東來至華陰望見素車
白馬從華山上下知其非人道住止而待之遂至持璧
與客曰為我遺鎬池君今年祖龍死忽不見璧即始皇
帝二十八年過江所沈璧也
泰山之石顛而下聖人受命人君虜又曰石立如人
庶士為天下雄立于山同姓平地異姓立于水聖人
于澤小人前樂後憂厥妖雨羽又曰邪人進賢人逃
天雨毛(京房易傳)
木沴金
威烈王二十三年九鼎震
恒燠(以下視不明之咎)
魯桓公十五年春亡冰
成公元年二月亡冰
襄公二十八年春亡冰
禄不遂行兹謂欺厥咎奥雨雪四至而温臣安禄樂
逸茲謂亂奥而生蟲知罪不誅茲謂舒其奥夏則暑
殺人冬則物華實重過不誅茲謂亡徵其咎當寒而
奥六日也(京房易傳)
草妖
殷太戊時亳有祥桑穀共生于朝一暮大拱
二木合生不恭之罰(孔安國傳)
桑猶喪也穀猶生也殺生之秉失而在下近草妖也
(劉向洪範傳)
魯僖公三十三年冬十二月隕霜不殺草李梅實
秦獻公十六年桃冬花
周十二月今十月也十月隕霜而不能殺草此君誅
不行舒緩之應也李梅當剥落反華實近草妖也(劉向)
(洪範傳)
李梅實臣下彊也(董仲舒繁露)
枯楊生梯枯木復生人君亡子王德衰下人將起則
有木生為人狀棄正作淫厥妖木斷自属妃后有顓
木仆反立斷枯復生天辟惡之君吝于禄信衰賢去
厥妖天雨草(京房易傳)
羽蟲之孽
殷高宗時祭成湯有蜚雉登鼎耳而雊
魯昭公二十五年夏有鸜鵒來巢
哀公時有隼集于陳廷而死楛矢貫之石砮長尺有咫
秦文公時陳倉人獵得獸若彘不知名牽以獻之逢二
童子童子曰此名為媦常在地中食死人腦即欲殺之
拍捶其首媦亦語曰二童子名陳寶得雄者王得雌者
霸陳倉人逐二童子化為雉雌止陳倉北坂為石秦祠
之
鸜鵒白羽旱之祥也穴居而好水黑色為主急之應
也隼近黑祥貪暴類也矢貫之近射妖也死于廷國
亡表也(劉向洪範傳)鸜鵒羽蟲之孽其色黑又黑祥也視
不明聽不聰之罰也(劉歆洪範傳)
逆親親厥妖白黑烏鬭于國專征劫殺厥妖烏鵲鬭
辟退有德厥咎狂厥妖水鳥集于國中人君暴虐鳥
焚其舍賊臣在國厥咎燕生爵諸侯銷一曰生非其
類子不嗣世(京房易傳隼入射妖今入羽蟲之孽)
羊旤
魯定公時季桓子穿井得土缶中得蟲若羊
赤眚赤祥
魯襄公時宋有生女子赤而毛棄之隄下宋平公母共
姬之御者見而收之因名曰棄長而美好納之平公生
子曰佐後宋臣伊戾讒太子痤而殺之
時則火災赤眚之明應也(劉向洪範傳)尊卑不别厥妖女
生赤毛又曰歸獄不解兹謂追非厥咎天兩血茲謂
不親民有怨心不出三年無有宗人又曰佞人禄功
臣僇天雨血(京房易傳)
恒寒(以下聽不聰之咎)
魯桓公八年冬十月雨雪
僖公十年冬十月大雨雪
昭四年正月大雨雪
定公元年十月隕霜殺菽
趙成侯二年六月雨雪
秦始皇帝九年四月寒凍有死者
二十一年大雨雪深二尺五寸
雨雪雨雹隕霜殺菽皆常寒之罰(劉向洪範傳)
夏雨雪戒臣為亂又曰有德遭險兹謂逆命厥異寒
誅過深當奥而寒盡六日亦為雹害正不誅兹謂飬
賊寒七十二日殺蜚禽道人始去兹謂傷其寒物無
霜而死涌水出戰不量敵兹謂辱命其寒雖雨物不
茂聞善不予厥咎聾又曰興兵妄兹謂亡法厥災霜
夏殺五穀冬殺麥誅不原情茲謂不仁其霜夏先大
雷風冬先雨迺隕霜有芒角賢聖遭害其霜附木不
下地佞人依刑茲謂私賊其霜在草根土隙間不教
而誅兹謂虐其霜反在草下(京房易傳)
鼓妖
魯僖公三十二年十二月己夘晉文公卒庚辰將殯于
曲沃出綘柩有聲如牛
近鼓妖也喪凶事聲如牛怒象也(劉向洪範傳)
秦始皇帝五年冬雷
秦二世元年天無雲而雷
令不修本下不安金母故自動若有音(京房易傳)
魚孽
秦始皇帝八年河魚大上
衆逆同志厥妖河魚逆流上又曰海數見巨魚邪人
進賢人疎(京房易傳)
介蟲之孽
魯桓公五年秋螽
僖公十五年八月螽
文公三年秋雨螽于宋
八年十月螽
宣公六年八月螽
十五年秋螽
襄公七年八月螽
哀公十二年十二月螽
十三年九月螽十二月螽
宣公十五年冬蝝生
貪虐取民則螽介蟲之孽與魚同占蝝螕□之有翼
者食榖為災黑眚也(劉歆洪範傳)
蝝螟始生也嬴蟲之孽(劉向洪範傳)
豕旤
魯莊公八年齊襄公田于貝邱從者曰公子彭生也公
怒射之豕人立而嗁公懼墜車傷足喪屨
衆心不安君政厥妖豕入居室(京房易傳)
火沴水
靈王二十二年穀洛水鬭將毁王宫王擁之
秦武王三年渭水赤三日
秦昭王三十四年渭水赤三日
近火沴水也(劉向洪範傳)
天子弱諸侯力政厥異水鬭君湎于酒淫于色賢人
潛國家危厥異流水赤(京房易傳)
恒風(以下思心不睿之咎)
成王二年秋大熟未獲雨大雷電以風禾盡偃大木斯
拔
魯僖公十六年正月六鶂退蜚過宋都
左氏傳曰風也經以見者為文故記退蜚傳以實應
著言風常風之罰也(劉歆洪範傳)
距諫自彊兹謂郤行厥異鶂退飛適當黜則鶂退飛
又曰潛龍勿用衆逆同心至德迺潛厥異風其風也
行不解物不長兩小而傷政悖德隠兹謂亂厥風先
風也雨大風暴起發屋折木守義不進茲謂耄厥風
與雲俱起折五穀莖臣易上政茲謂不順厥風大焱
發屋賦歛不理茲謂禍厥風絶經緯止即温温即蟲
侯專封茲謂不統厥風疾而樹不搖穀不成辟不思
道利茲謂無澤厥風不搖木旱無雲傷禾公常于利
茲謂亂厥風微而温生蟲蝗害五穀棄正作滛茲謂
惑厥風温螟蟲起害有益人之物侯不朝茲謂叛厥
風無恒地變赤而殺人(京房易傳)
脂夜之妖
魯桓公十五年九月己夘晦震夷伯之廟
晦暝也震雷也晦暝雷擊其廟所謂夜妖也(劉向洪範傳)
春秋及朔言朔及晦言晦月晦也(劉歆洪範傳)
蠃蟲之孽
魯隠公五年秋螟
八月九月螟
莊公六年秋螟
十八年秋有蜮
二十九年有蜚
臣安禄茲謂貪厥災蟲蟲食根德無常茲謂煩蟲食
葉不絀無德蟲食本與東作争茲謂不時蟲食節蔽
惡生孽蟲食心又曰忠臣進善君不試厥咎國生蜮
(京房易傳)
蜮生南越越男女同川淫女為主亂氣所生在水旁
能射人近射妖死亡之象也蜚色青近青眚也非中
國所有南越盛暑男女同川澤淫風所生(劉向洪範傳)
蜮盛暑所生非自越來蜚負蠜也性不食穀食穀為
災(劉歆洪範傳)
牛旤
魯宣公三年郊牛之口傷改卜牛牛死
秦文公時雍南山有梓樹使人被髮以朱絲繞樹伐樹
斷中有青牛出走入豐水中
秦孝文王五年斿朐衍有獻五足牛者
興徭役奪民時厥妖牛生五足(京房易傳)
心腹之痾
景王鑄無射鐘冷州鳩曰王其以心疾死乎明年以心
疾崩
黃眚黃祥
春秋無其應
聞善不與茲謂不知厥異黃厥咎聾厥災不嗣黃者
日上黃光不散如火然有黃濁氣四塞(京房易傳)
金木水火沴土
夏末伊雒竭商末河竭
幽王二年周三川皆震是歲三川竭岐山崩
魯文公九年九月癸酉地震
襄公十六年五月甲子地震
昭公十九年五月己夘地震
敬王元年八月丁酉南宫極震己未魯地震
哀公二年四月甲午地震
僖公十四年秋八月辛夘沙鹿崩(晉地山名河上邑)
成公五年夏梁山崩癰河三日不流晉君帥羣臣而哭
之迺流
趙幽繆王五年代地大動自樂以西北至平陰屋太半
壞地坼東西百三十步
秦始皇帝十五年地震
十七年地震
伯陽甫曰陽伏而不能出陰迫而不能升于是地震
陽失其所而填陰也陽失而在陰原必寒塞必竭川
竭必山崩山崩川竭亡之徵也(史記)陽失在陰謂火氣
來煎枯水故川竭也山川連體下竭上崩事勢然也
以為金木水火沴土者也(劉向洪範傳)
君臣相背厥異名水絶又曰臣事雖正專必震其震
于水則波于木則搖于屋則瓦落大經在辟而易臣
茲謂陰動厥震搖政宫大經搖政茲謂不陰厥震搖
山山出涌水嗣子無德專禄茲謂不順厥震動邱陵
涌水出又曰小人剥廬厥妖山崩茲謂陰乘陽弱勝
彊(京房易傳)
常陰(以下皇極不建之咎)
春秋亡其應
有蜺蒙霧霧上下合也蒙如塵雲蜺日旁氣也后妃
有專蜺再重赤而專至衝旱妻不壹順黑蜺四背又
白蜺雙出日中妻以貴高夫茲謂擅陽蜺四方日光
不揚解而温内取茲謂禽蜺如禽在日旁以尊降妃
茲謂薄嗣蜺直而塞六辰迺除夜星見而赤女不變
始茲謂乘夫蜺白在日側黑蜺果之氣正直妻不順
正茲謂擅陽蜺中窺貫而外專夫妻不嚴茲謂媟蜺
與日會婦人擅國茲謂頃蜺白貫日中赤蜺四背適
不答茲謂不次蜺直在左蜺交在右取于不專茲謂
危嗣蜺抱日兩未及君淫外茲謂亡蜺氣左日交于
外取不達茲謂不知蜺日奪明而大温温而雨尊卑
不别茲謂媟蜺三出三已三辰除除則日出且雨臣
私禄及親茲謂罔辟厥異蒙其蒙先大温已蒙起日
不見行善不請于上茲謂作福蒙一日五起五解辟
不下謀臣辟異道茲謂不見上蒙下霧風三變而俱
解立嗣子疑茲謂動欲蒙赤日不明德不序茲謂不
聰蒙日不明温而民病德不試空言禄茲謂主窳臣
天蒙起而白君樂逸人茲謂放蒙日青黑雲夾日左
右前後行過日公不任職茲謂怙禄蒙三日又大風
五日蒙不解利邪以食茲謂閉上蒙大起白雲如山
行蔽日公懼不言道茲謂蔽下蒙大起日不見若雨
不雨至十二日解而有大雲蔽日禄生于下茲謂誣
君蒙微而小雨已乃大雨下相攘善茲謂盗明蒙黃
濁下陳功求于上茲謂不知蒙微而赤風鳴條解復
蒙下專刑茲謂分威蒙而日不得明大臣厭小臣茲
謂蔽蒙微日不明若解不解大風發赤雲起而蔽日
衆不惡惡茲謂蔽蒙尊卦用事三日而起日不見漏
言亡喜茲謂下厝用蒙微日無光有雨雲雨不降廢
忠惑佞茲謂亡蒙天先清而暴蒙微而日不明有逸
民茲謂不明蒙濁奪日光公不任職茲謂不絀蒙白
三辰止則日青青而寒寒必雨忠臣進善君不試茲
謂遏蒙先小雨雨已蒙起微而日不明衆惑在位茲
謂覆國蒙微而日不明一温一寒風揚塵知佞厚之
茲謂痺蒙甚而温君臣故弼茲謂悖厥災風雨霧風
拔木亂五穀已而大霧庶正蔽惡茲謂生孽災厥異
霧此皆陰雲之類云(京房易傳)
射妖
宣王殺杜伯而無罪王會諸侯田于圃中日中杜伯起
于道左射王中心而死(志無之今入射妖)
龍蛇之孽
夏后氏之衰有二龍止于夏廷而言予褒之二君也夏
帝卜殺之去之止之莫吉卜請其漦而藏之乃吉于是
布幣策而告之龍亡而漦在乃匵去之夏亡傳匵殷周
三代莫發至厲王末發之漦流于廷不可除王使婦人
嬴而譟之漦化為玄黿入後宫處妾遇之而孕生子懼
而棄之後有夫婦鬻檿弧萁服之器者見處妾所棄妖
子聞其夜號哀而收之遂亡奔褒褒人有罪入妖子以
贖是為褒姒
魯昭公十九年龍鬭于鄭時門之外洧淵
衆心不安厥妖龍鬭有德遭害厥妖龍見井中行刑
暴惡黑龍從井出(京房易傳)
魯莊公八年有内蛇與外蛇鬭于鄭南門中内蛇死
文公十六年夏有蛇自泉宫出入于國如先君之數
立嗣子疑厥妖蛇居國門鬭(京房易傳)
泉宫在囿中蛇從宫出象宫將不居近蛇孽也(劉向洪範)
(傳)
馬旤
魯定公十年宋公子地有白馬駟公嬖向魋取而朱其
尾鬛以予之公子地公弟辰入于蕭以叛
秦孝公二十一年有馬生人
秦昭王二十年牡馬生子而死
皆馬旤也諸畜生非其類子孫必有非其姓者(劉向洪範)
(傳)
方伯分威厥妖牡馬生子亡天下諸侯相伐厥妖馬
生人臣易上政不順厥妖馬生角茲謂賢士不足又
曰天子親伐馬生角(京房易傳)
下人伐上之痾
魯文公十一年敗狄于鹹長狄兄弟三人一者之魯一
者之齊一者之晉皆殺之身横九畮斷其首而載之眉
見于軾
秦始皇帝二十六年有大人長五丈足履六尺皆夷狄
服凡十二人見于臨洮
君暴亂疾有道厥妖長狄入國又曰豐其屋下獨苦
長狄生世主擄(京房易傳)
魯宣公八年晉人獲秦諜殺諸絳市六日而蘇
魏襄王十三年有女子化為丈夫
人變属黃祥属羸蟲之孽一曰天地之性人為貴人
變皆属皇極下人伐上之痾(劉歆洪範傳)
幹父之蠱有子考亡咎子三年不考父道思慕不皇
亦重見先人之非不則為私厥妖人死復生一曰至
陰為陽下人為上睽孤見豕負塗厥妖人生兩頭下
相攘善妖亦同人若六蓄首目在下茲謂亡上正將
變更凡妖之作以譴失正各象其類二首下不一也
足多所任邪也足少下不勝任或不任下也凡下體
生于上不敬也上體生于下媟瀆也生非其類淫亂
也人生而大上速成也生而能言好虛也羣妖推此
類不改乃成凶也又曰冡宰專政厥妖人生角妖言
動衆路將亡人司馬死(京房易傳)
魯莊公三十二年秋七月有神降于莘神居莘六月虢
公使祝應宗區史嚚享焉神賜之土田史嚚曰虢其亡
乎國將興聽于民將亡聽于神
僖公十年秋狐突適下國遇大子大子使登僕而告之
曰夷吾無禮余得請于帝矣將以晉畀秦秦將祀余對
曰臣聞之神不歆非類民不祀非族君祀無乃殄乎且
民何罪失刑乏祀君其圖之君曰諾吾將復請七日新
城西偏將有巫者而見我焉許之遂不見及期而往告
之曰帝許我罰有罪矣敝于韓(志無之今入人變)
日月亂行
夏仲康五年九月朔日有食之
周幽王六年十月辛夘朔日有食之
魯隠公三年二月己巳日有食之
桓公三年七月壬辰朔日有食之既
十七年十月朔日有食之
莊公十八年三月日有食之
二十五年六月辛未朔日有食之
二十六年十二月癸亥朔日有食之
三十年九月庚午朔日有食之
僖公五年九月戊申朔日有食之
十二年三月庚午朔日有食之
十五年五月日有食之
文公元年二月癸亥日有食之
十五年六月辛丑朔日有食之
宣公八年七月甲子日有食之
十年四月丙辰日有食之
十七年六月癸夘日有食之
成公十六年六月丙寅朔日有食之
十七年十二月丁巳朔日有食之
襄公十四年二月乙未朔日有食之
十五年八月丁巳日有食之
二十年十月丙辰朔日有食之
二十一年九月庚戌朔日有食之
十月庚辰朔日有食之
二十三年二月癸酉朔日有食之
二十四年七月甲子朔日有食之既
八月癸巳朔日有食之
二十七年十二月乙亥朔日有食之
昭公七年四月甲辰朔日有食之
十五年六月丁巳朔日有食之
十七年六月甲戌朔日有食之
二十一年七月壬午朔日有食之
二十二年十二月癸酉朔日有食之
二十四年五月乙未朔日有食之
三十一年十二月辛亥朔日有食之
定公五年三月辛亥朔日有食之
十二年十一月丙寅朔日有食之
十五年八月庚辰朔日有食之
哀公十四年五月庚申朔日有食之
秦昭襄王六年日食晝晦
秦莊襄王三年四月日食
凡日食不以晦朔者曰薄人君誅將不以理或賊臣
將暴起日月雖不同宿陰氣盛薄日光也又曰亡師
茲謂不御厥異日食其食也既並食不一處誅衆失
理茲謂生叛厥食既光散縱畔茲謂不明厥食先大
雨三日雨除而寒寒即食專禄不封茲謂不安厥食
既先日出而黑光反燭君臣不通茲謂亡厥食三既
同姓上侵茲謂誣君厥食四方有雲中央無雲其日
大寒公欲弱主位茲謂不知厥食中白青四方赤食
已地震諸侯相侵茲謂不承厥食三毁三復君疾善
下謀上茲謂亂厥食既先雨雹殺走獸殺君獲位茲
謂逆厥食既先雨風折水日赤内臣外鄉茲謂背厥
食食且雨地中鳴冡宰專政茲謂因厥食先大風食
時日居雲中四方亡雲伯正越職茲謂分威厥食日中
分諸侯争美于上茲謂泰厥食日傷月食半天營而
鳴賦不得茲謂竭厥食星隨而下受命之臣專征云
試厥食雖侵光猶明若文王臣獨誅紂矣小人順受
命者征其君云殺厥食五色至大寒隕霜若紂臣順
武王而誅紂矣諸侯更制茲謂叛厥食三復三食食
已而風地動適讓庶茲謂生欲厥食日失位光晻晻
月形見酒亡節茲謂荒厥食乍青乍黑乍赤明日大
雨發霧而寒凡食二十占其形二十有四改之輒除
不改三年三年不改六年六年不改九年又曰美不
上人茲謂上弱厥異日白七日不温順亡所制茲謂
弱日白六十日物亡霜而死天子親伐茲謂不知日
白體動而寒弱而有任茲謂不亡日白不温明不動辟諐
公行茲謂不伸厥異日黑大風起天無雲日光晻不難上政
茲謂見過日黑居仄大如彈丸辟不聞道茲謂亡厥異日赤
祭天不順茲謂逆厥異日赤其中黑聞善不予茲謂失知
厥異日黃色不虛改形不虛毁觀日之五變足以監矣又曰
君弱婦彊為陰所乘則月並出晦而月見西方謂之朓朔而
月見東方謂之仄慝則侯王其肅朓則侯王其舒(京房易傳)
朓者疾也君舒緩則臣驕慢故日行遲月行疾也仄
慝者不進之意君肅急則臣恐懼故日行疾月行遲
也不舒不急以正失之者食朔日(劉向洪範傳)
舒者侯王展意顓事臣下促急月行疾肅者侯王縮
朒不任事臣下㢮縱月行遲當春秋時侯王縮朒不
任事故食二日仄慝者十八食晦舊朓者一此其效
也此皆謂日月亂行者也(劉歆洪範傳)
星辰逆行
魯文公十四年七月有星孛入于北斗
魯昭公十七年冬有星孛于大辰
齊景公三十二年十二月彗星見
魯哀公十三年冬十一月有星孛于東方
魯哀公十四年有星孛
魯莊公七年四月辛夘夜恒星不見夜中星隕如雨
魯僖公十六年正月朔隕石于宋五是月六鶂退飛過
宋都
魏惠王十二年彗星見星墜有聲
秦昭襄王二年彗星見
四年彗星見
十一年彗星見
始皇帝七年彗星先出東方見北方五月見西方已而
彗星復見西方十六日
九年彗星見或竟天又見西方又見北方從斗以南八
十日
十三年正月彗星見東方
三十三年明星出西方
三十六年有墜星下東郡至地為石或刻其石曰始皇
帝死而地分
孛者惡氣所生孛孛有所妨蔽闇亂不明之貌北斗
大國象大辰心也心為明堂天子之象常星二十八
宿人君之象衆星萬民之類也列星不見象諸侯微
也衆星隕墜民失其所也(董仲舒繁露)
君不任賢厥妖天雨星又曰距諫自彊茲謂郤行厥
異鶂退飛適當黜則鶂退飛(京房易傳)
君臣亂于朝政令虧于外則上濁三光之精五星贏
縮變色逆行甚則為孛又曰石陰類五陽數自上而
隕陰而陽行欲高反下也石金同類色白近白祥也
鶂水鳥六陰數退飛欲進反退也色青青祥也(劉向洪範)
(傳)
斗天之三辰綱紀星也彗所以除舊布新也大辰房
心尾也晝象中國夜象夷狄夜明故常見之星不見
象中國微也明雨與星隕兩變相成也(劉歆洪範傳)
按戾德致災禍敗應慝致之之繇不一應之之端亦
不一也今削其應而著其繇蓋欲先事而樹防焉故
故附諸傳于羣類之末三代迄秦事亦隨類而增益
之
尚史卷九十五
