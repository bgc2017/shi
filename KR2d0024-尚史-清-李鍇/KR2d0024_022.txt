尚史卷二十二世家十五
鑲白旗漢軍李鍇撰
秦世家(始孝王時至赧王五十九年滅周又十年而帝蓋六百五十年有竒大業至大駱系年莫攷自)
(非子至公子嬰傳三十六世)
非子秦侯公伯秦仲莊公
秦嬴姓少昊之後也(秦趙以母族而祖顓頊非是按左傳郯少昊之後嬴姓知秦為少昊)
(後)秦之先帝顓頊之苖裔孫曰女脩女脩生子大業(其父)
(不著又按史云女脩織玄鳥隕卵女脩吞之生大業蓋因商事附會故削之)大業取少典之
子曰女華女華生大費與禹平水土已成帝錫玄圭禹
受曰非予能成亦大費為輔帝舜曰咨爾費贊禹功其
賜爾皂游爾後嗣將大出乃妻之姚姓之玉女大費拜
受佐舜調馴鳥獸鳥獸多馴服是為栢翳舜賜姓嬴氏
大費生子二人一曰大廉實鳥俗氏二曰若木實費氏
其玄孫曰費昌子孫或在中國或在夷狄費昌當夏桀
之時去夏歸商為湯御以敗桀于鳴條大廉玄孫曰孟
戲中衍鳥身人言帝大戊聞而卜之使御吉遂致使御
而妻之自大戊以下中衍之後遂世有功以佐殷國故
嬴姓多顯遂為諸侯其玄孫曰仲潏在西戎保西垂生
蜚廉蜚廉生惡來惡來有力(晏子舂秋惡來子裂虎兕)蜚廉善走父
子俱以材力事殷紂周武王伐紂並殺惡來是時蜚廉
為紂石北方還無所報為壇霍太山而報得石棺銘曰
帝令處父不與殷亂(處父蜚廉别號)賜爾石棺以華氏死遂葬
于霍太山蜚廉復有子曰季勝季勝生孟增孟增幸于
成王是為宅臯狼臯狼生衡父衡父生造父造父以善
御幸于繆王得驥温驪(温音盗盗竊也淺青色)驊騮騄耳之駟西
廵狩樂而忘歸徐偃王作亂造父為繆王御長驅歸周
以救亂繆王以趙城封造父造父族由此為趙氏自蜚
廉生季勝已下五世至造父别居趙趙衰其後也惡來
革者蜚廉子也蚤死(與前惡來或是二人)有子曰女防女防生旁皋旁
臯生大凡大凡生大駱大駱生非子以造父之寵皆蒙
趙城姓趙氏非子居犬邱好馬及畜善養息之犬邱人
言之孝王孝王召使主馬于汧渭之間馬大蕃息孝王
欲以為大駱適嗣申侯之女為大駱妻生子成為適申
侯乃言于孝王曰昔我先酈山之女為戎胥軒妻生中
潏以親故歸周保西垂西垂以其故和睦今我復與大
駱妻生適子成申駱重婚西戎皆服所以為王王其圖
之于是孝王曰昔伯翳為舜主畜畜多息故有土賜姓
嬴今其後世亦為朕息馬朕其分土為附庸邑之秦使
復續嬴氏祀號曰秦嬴亦不廢申侯之女子為駱適者
以和西戎秦嬴生秦侯秦侯立十八年卒生公伯公伯
立三年卒生秦仲秦仲立三年厲王無道諸侯或叛之
西戎反王室滅犬邱大駱之族宣王即位乃以秦仲為
大夫誅西戎西戎殺秦仲秦仲立二十三年死于戎有
子五人其長曰莊公宣王乃召莊公昆弟五人與兵七
千使伐西戎破之于是復與秦仲後及其先大駱地犬
邱并有之為西垂大夫莊公居其故西犬邱立四十四
年薨(史記)
襄公(世父附)
襄公莊公之子也莊公子三人其長男世父世父曰戎
殺我大父仲我非殺戎王則不敢入邑遂將擊戎讓其
弟襄公為大子莊公薨襄公即位元年以女弟穆嬴為
豐王妻二年戎圍犬邱世父世父擊之為戎人所虜歲
餘復歸世父七年犬戎與申侯伐周殺幽王酈山下公
將兵救周戰甚力有功周避犬戎難東徙雒邑公以兵
送平王王封公為諸侯賜之岐以西之地曰戎無道侵
奪我岐豐地秦能攻逐戎即有其地與誓封爵之公于
是始國與諸侯通使聘享之禮乃用駵駒黃牛羝羊各
三祠上帝西畤十二年伐戎而至岐薨(史記)
在位十二年諡曰襄
文公(四十四年入春秋竫公附)
文公襄公之子也襄公薨公即位元年居西垂宫三年
以兵七百人東獵四年至汧渭之會曰昔周邑我先秦
嬴于此後卒獲為諸侯乃卜居之占曰吉即營邑之十
年初為鄜畤
括地志秦文公薨黃蛇自天而下屬地其口止于鄜
衍作畤郊祭白帝曰鄜畤
用三牢十三年初有史以紀事民多化者十六年公以
兵伐戎戎敗走于是遂收周餘民有之地至岐岐以東
獻之周十九年得陳寳
晉太康地志文公時陳倉人獵得獸若彘不知名牽
以獻之逢二童子童子曰此名為媦常在地中食死
人腦即欲殺之拍捶其首媦亦語曰二童子名陳寳
得雄者王得雌者霸陳倉人乃逐二童子化為雉雌
止陳倉北坂為石秦祠之
二十年法初有三族之罪二十七年伐南山大梓豐大
特
錄異傳文公時雍南山有大梓樹公伐之輙有大風
雨樹生合不斷時一人病夜往山中聞鬼語樹神曰
秦若使人被髮以朱絲繞樹伐汝汝得不困邪樹神
無言明日病人語聞公如其言伐樹斷中有一青牛
出走入豐水中其後牛出豐水中使騎擊之不勝有
騎墮地復上髮解牛畏之入不出故置旄頭武都郡
立怒特祠是大梓牛神也
四十四年魯隠公初即位四十八年(隠五年)太子卒賜諡
為竫公竫公之長子為太子五十年(隠七年)公薨葬西山
(史記)
諡曰文在位五十年
寧公
寧公竫公之子文公之孫也文公薨公即位二年(隠九年)
徙居平陽遣兵伐蕩社
索隠西戎之君號曰亳王蓋成湯之胤其邑曰蕩社
三年(隠十年)與亳戰亳王奔戎遂滅蕩社十二年(桓八年)伐
蕩氏取之公生十歲立立十二年薨葬西山(史記)
帝王世紀寧公葬西山大麓號秦陵山
諡曰寧在位十二年
武公(出子附)
武公寧公長男為太子魯姬子(寧公妾)生出子寧公薨大
庶長弗忌威壘三父廢太子而立出子為君(史記)
出子二年(桓十年)我納芮伯萬于芮初芮伯出居魏芮更
立君寧公時我侵芮敗焉我會王師圍魏執芮伯以歸
至是納之(左傳)
六年(桓十四年)三父等復共令人賊殺出子出子生五歲立
立六年卒三父等乃復立故太子武公公元年(桓十五年)伐
彭戲氏(戎號也)至于華山下居平陽封宫三年(桓十七年)誅三
父等夷三族以其殺出子也十年(莊六年)伐邽冀戎初縣
之十一年(莊七年)初縣杜鄭滅小虢(虢叔所封是曰西虢)二十年(莊十)
(六年)公薨葬雍平陽初以人從死從死者六十六人(史記)
諡曰武在位二十年
德公
德公武公同母弟也武公薨公即位元年(莊十七年)初居雍
城大鄭宫以犧三百牢祠鄜畤卜居雍後子孫飲馬于
河梁伯芮伯來朝二年(莊十八年)初伏(正義伏者隠伏避盛暑也歴忌金氣伏蔵)
(之日也)以狗禦蠱德公生三十三歲而立立二年薨(史記)
諡曰德在位二年
宣公成公
宣公德公長子也德公薨公即位元年(莊十九年)衛燕伐周
出惠王立王子頽三年(莊二十一年)鄭伯虢叔殺子頽入惠
王四年(莊二十二年)作密畤(括地志秦宣公作密畤于渭南祭青帝)與晉戰河
陽勝之十二年(莊三十年)公薨諡曰宣在位十二年宣公生
子九人莫立立其弟成公公元年(莊三十一年)梁伯芮伯來
朝四年(閔二年)公薨諡曰成在位四年成公生子七人莫
立立其弟任好是為穆公(史記)
穆公
穆公名任好德公之少子也成公薨公即位元年(僖元年)
公伐茅津勝之四年(僖四年)逆夫人于晉申生姊也五年
(僖五年)授百里奚政號曰五羖大夫以蹇叔為上大夫秋
公伐晉戰于河曲(史記)
七年(僖七年)閏月惠王崩襄王立九年(僖九年)晉獻公卒晉
亂公子夷吾重賂我以求入冬我會齊師納晉惠公惠
公入而背我十年(僖十年)晉㔻鄭來聘鄭言于公請召吕
甥郤芮臣出晉君君納重耳公使冷至(大夫)報問且召吕
郤郤芮殺㔻鄭鄭子豹來奔言于公曰晉侯背大主而
忌小怨民弗與也伐之必出公曰失衆焉能殺違禍誰
能出君十三年(僖十三年)晉薦饑乞糴于我㔻豹請伐晉公
曰其君是惡其民何罪于是輸粟于晉自雍及絳相繼
命之曰汎舟之役十四年(僖十四年)我饑乞糴于晉晉弗與
十五年(僖十五年)公伐晉使卜徒父筮之吉涉河侯車敗公
詰之對曰乃大吉也三敗必獲晉君其卦遇蠱䷑曰
千乘三去三去之餘獲其雄狐夫狐蠱必其君也(千乘三句筮書雜辭)
(狐蠱為君義喻晉侯其象未聞)蠱之貞風也其悔山也歲云秋矣我落
其實而取其材所以克也實落材亡不敗何待九月戰
于韓獲晉侯以歸
史記晉君棄其軍與秦爭利還而馬騺繆公以麾下
馳追之不得晉君反為晉軍所圍晉擊繆公繆公傷
于是岐下食善馬者三百人馳冒晉軍晉軍解遂脱
繆公而反得晉君初繆公亡善馬岐下野人共得
而食之者三百餘人吏逐得欲法之繆公曰君子不
以畜産害人吾聞食善馬肉不飲酒傷人乃皆賜酒
而赦之三百人者聞秦擊晉皆求從從而見繆公窘
亦皆推鋒争死以報食馬之德吕氏春秋穆公車敗
右服失而野人取之方將食于岐山之陽公曰食馬
肉而不還飲酒余恐傷女也徧飲而去處一年韓原
之戰晉人已環穆公之車矣梁由靡已扣穆公之左
驂矣惠公之右路石奮投而擊穆公之甲中之者已
六札矣野人食馬肉者三百餘人畢力為穆公疾鬭
于車下遂克晉反獲惠公
夫人以免服衰絰逆乃舍諸靈臺許晉平冬與吕甥盟
于五城改館晉侯饋七牢十一月歸晉侯是歲晉又饑
公又餼之粟曰吾怨其君而矜其民且吾聞唐叔之封
也箕子曰其後必大晉其庸可冀乎姑樹德焉以待能
者于是我始征晉河東置官司焉十七年夏晉太子圉
為質于我因歸河東而妻之十八年(僖十八年)取梁新里十
九年(僖十九年)滅梁(史記二十年滅梁芮)二十二年(僖二十二年)晉子圉亡
歸晉明年晉公子重耳來二十四年(僖二十四年)晉惠公卒
公納公子重耳重耳入立是為文公文公殺懷公(即子圉)
于高梁公誘殺吕甥郤芮于河上秋王叔帶以狄師攻
襄王王出適鄭二十五年(僖二十五年)公師于河上將納王
晉辭我師而納王秋及晉伐鄀(秦楚界上小國)楚商密降我師
二十八年(僖二十八年)少子憖(穆公子)及晉侯敗楚師于城濮
冬我及諸侯(晉魯齊宋蔡鄭陳莒邾)會于温天王狩于河陽二十
九年(僖二十九年)小子憖會盟于翟泉三十年(僖三十年)公會晉
侯圍鄭鄭使燭之武說公公與鄭人盟使杞子逢孫楊
孫戌之而還晉師亦還三十二年(僖三十二年)杞子使告于
我請襲鄭公訪諸蹇叔蹇叔不可公辭焉召百里孟明
視西乞術白乙丙使出師明年及滑鄭覺之杞子奔齊
逢孫揚孫奔宋我師滅滑而還晉敗我師于殽獲視乞
術既而歸之公素服郊次鄉師而哭曰孤違蹇叔以辱
二三子孤之罪也不替孟明孤之過也大夫何罪且吾
不以一眚掩大德三十五年(文二年)孟明視帥師伐晉戰
于彭衙我師敗績公猶用孟明視增修國政重施于民
三十六年(文三年)公伐晉取王官及郊晉人不出遂自茅
津濟封殽尸而還遂霸西戎三十七年(文四年)晉伐我圍
邧新城以報王官之役楚滅江公為之降服出次不舉
過數(言素服辟正寝去盛饌而過其禮數也)大夫諫公曰同盟滅雖不能
救敢不矜乎吾自懼也三十八年(文五年)春公薨以奄息
仲行鍼虎為殉(左傳)
諡曰穆在位三十九年
康公
康公名罃穆公太子也穆公薨公即位晉襄公卒先蔑
士會來逆公子雍將立之康公元年(文七年)公送公子雍
于晉晉背先蔑而立靈公敗我師于令狐先蔑士會來
奔二年(文八年)我伐晉取武城以報令狐之役秋八月襄
王崩頃王立三年(文九年)我歸魯僖公成風之禭(衣服曰禭)四
年(文十年)晉伐我取少梁夏我伐晉取北徵六年(文十二年)公
使西乞術如魯聘冬公伐晉取羈馬晉禦我師于河曲
我師歸復侵晉入瑕八年(文十四年)頃王崩匡王立十二年
(文十八年)春二月公薨(左傳)
諡曰康在位十二年
共公
共公名稻(索隠名猳)康公之子也康公薨公即位元年(宣元年)
晉侵崇以求成于我(崇秦與國)我弗與成二年(宣二年)我伐晉
報崇遂圍焦冬十月匡王崩定王立四年(宣四年)春正月
公薨(左傳)
諡曰共在位四年(史記作五年)
桓公
桓公(索隠自桓公至靈公並失名)共公之子也(史記)
共公薨公即位四年(宣八年)晉及白狄伐我獲我諜殺諸
絳市六日而蘇(史記三年晉敗我一將蓋即此事)十一年(宣十五年)公伐晉
晉敗我師于輔氏獲杜回十六年(成二年)右大夫說及魯
侯諸侯之大夫(楚宋陳衛鄭齊曹邾薛鄫蔡許)盟于蜀十九年(成五年)冬
十一月定王崩簡王立二十三年(成九年)我及白狄伐晉
二十五年(成十一年)我及晉成將會于令狐公不肯涉河次
于王城使史顆盟晉侯于河東晉郤犨盟公于河西公
歸而背成二十七年(成十三年)晉以諸侯之師伐我戰于麻
隧我師敗績獲我成差及不更女父二十八年(成十四年)冬
十月公薨(左傳)
諡曰桓在位二十八年(史記作二十七年)
景公
景公(世本景公名后伯車非是后伯車景公之弟鍼也)桓公之子也桓公薨公
即位五年(襄元年)秋九月簡王崩靈王立十三年(襄九年)公
使士雃(大夫)乞師于楚將以伐晉楚許之秋我侵晉楚子
師于武城以為我援十四年(襄十年)晉伐我十五年(襄十一年)
楚乞師于我使右大夫詹從楚子伐鄭鄭伯逆之伐宋
冬我伐晉戰于櫟晉師敗績十六年(襄十二年)庶長無地及
楚師伐宋秦嬴歸于楚楚公子午來聘十八年(襄十四年)晉
以諸侯之師伐我濟涇而次我毒涇上流師人多死晉
師還士鞅來奔已而復之
史記十八年晉悼公彊數會諸侯率以伐秦敗秦軍
秦軍走晉兵追之遂渡涇至棫林而還
二十八年(襄二十四年)及晉成晉韓起來涖盟公子鍼如晉
涖盟三十年(襄二十六年)鍼如晉脩成夏及楚子侵吳三十
一年(襄二十七年)宋欲弭諸侯之兵為會于宋來告許之(會宋)
(經傳皆不書秦蓋以微者會故)三十二年(襄二十八年)冬十二月靈王崩景
王立三十六年(昭元年)公子鍼出奔晉終景公世乃復歸
四十年(昭五年)秋七月公薨明年春正月葬(左傳)
諡曰景在位四十年
哀公惠公悼公
哀公景公之子也景公薨公即位十四年(昭十九年)楚費無
忌來逆女夏楚陽匄來聘拜夫人也十七年(昭二十二年)夏
四月景王崩悼王立王子朝作亂入于王城冬悼王崩
敬王立二十一年(昭二十六年)冬十月王入于成周王子朝
奔楚三十一年(定四年)吳入郢楚昭王奔隨申包胥來乞
師依庭墻哭七日公為之賦無衣使子蒲子虎帥車五
百乘以救楚明年敗吳師于沂秋滅唐又敗吳師于雍
澨三十六年(定九年)秋公薨冬葬哀公諡曰哀在位三十
六年孫惠公即位公九年(哀三年)冬十月薨子悼公即位
公元年(哀四年)春二月葬惠公十三年(哀十六年)孔子卒十五
年(哀十八年)公薨是年敬王崩元王立(左傳)
惠公在位九年悼公在位十五年(史記惠公十年悼公十四年)
厲共公躁公懷公靈公簡公惠公
(出子附)
厲共公悼公之子也悼公薨厲共公即位二年蜀人來
賂八年元王崩定王立十六年壍河旁以兵二萬伐大
荔取其王城二十一年初縣頻陽二十五年晉殺智伯
瑶智開來奔三十三年伐義渠虜其王三十四年公薨
諡曰厲共在位三十四年子躁公即位躁公二年南鄭反
是年定王崩考王立十三年義渠伐我至渭南十四年
公薨諡曰躁在位十四年弟懷公即位懷公三年考王
崩威王烈立四年庶長鼂與大臣圍懷公公自殺諡曰
懷在位四年公太子昭子蚤死大臣乃立昭子之子是
為靈公靈公懷公孫也靈公六年晉城少梁我擊之十
三年城籍姑公薨諡曰靈在位十三年靈公季父悼子
即位是為簡公公昭子之弟而懷公之子也簡公六年
令吏初帶劒壍洛城重泉十年威烈王崩安王立十六
年公薨諡曰簡在位十六年子惠公即位(前有惠公不應上同先諡)
(史或誤)惠公十三年伐蜀取南鄭公薨諡曰惠在位十三
年子出子即位出子二年庶長改迎獻公殺出子及其
母沈之淵旁(史記)
獻公孝公
獻公名師隰靈公之子也靈公薨公不得立出子二年
庶長迎公于河西而立之是為獻公秦以往者數易君
君臣乖亂故晉復奪我河西地獻公元年止從死二年
城櫟陽五年安王崩烈王立十一年周太史儋見公曰
周故與秦國合而别别五百歲復合合七十七歲而霸
王出十六年烈王崩顯王立桃冬花十八年雨金櫟陽
二十一年及晉戰于石門斬首六萬天子賀以黼黻二
十三年及魏晉戰少梁虜其將公孫痤二十四年公薨
諡曰獻在位二十四年孝公即位孝公名渠梁年已二
十一歲矣元年河山以東彊國六與齊威楚宣魏惠燕
悼韓哀趙成侯並淮泗之間小國十餘周室微諸侯力
政爭相併秦僻在雍不得與中國諸侯之會盟夷翟遇
之孝公于是布惠振孤寡招戰士明功賞下令國中曰
昔我穆公自岐雍之間修德行武東平晉亂以河為界
西霸戎翟廣地千里天子致伯諸侯畢賀為後世開業
甚光美會往者厲躁簡公出子之不寧國家内憂未遑
外事三晉攻奪我先君河西地諸侯卑秦醜莫大焉獻
公即位鎮撫邊境徙治櫟陽且欲東伐復穆公之故地
修穆公之政令寡人思念先君之意常痛于心賓客羣
臣有能出竒計彊秦者吾且尊官與之分土于是乃出
兵東圍陜城西斬戎之獂王衛鞅聞是令下西入秦見
公二年天子致胙三年鞅說公變法修刑内務耕稼外
勸戰死之賞罰公善之拜鞅為左庶長七年及魏惠王
會杜平八年及魏戰元里十年衛鞅圍魏安邑降之十
二年作為咸陽築冀闕徙都之并諸小鄉聚集為大縣
縣一令四十一縣為田開阡陌(南北為阡東西為陌河東以東西為阡南北為)
(陌)東地渡洛十四年初為賦(為軍賦也)十九年天子致伯二
十年諸侯畢賀使公子少官率師會諸侯逢澤朝天子
二十二年衛鞅擊魏虜魏公子卬二十四年及晉戰鴈
門虜其將魏錯公薨(史記)
諡曰孝在位二十四年
惠文王
惠文王(史記作君恐誤)名駟孝公之子也孝公薨惠文王即位
誅衛鞅元年楚韓趙蜀人來朝二年天子賀三年稱王
王冠四年天子致文武胙六年魏納隂晉更名寧秦七
年公子卬及魏戰虜其將龍賈斬首八萬八年魏納河
西地九年渡河取汾隂皮氏會魏王于應圍焦降之十
年張儀相魏納上郡十五縣十一年縣義渠歸魏焦曲
沃義渠君為臣十二年初臘十三年張儀取陜出其人
與魏十四年更為元年(後世改元始此)二年張儀及齊楚大臣
會齧桑三年韓魏太子來朝張儀相魏四年周顯王崩
慎靚王立五年王游至北河七年樂池相韓趙魏燕齊
帥匈奴共攻我我使庶長疾與戰修魚虜其將申差(五國)
(共伐而曰虜其將是司馬疎漏處申差盖魏將也)敗趙公子渴韓太子奐斬首
八萬二千八年張儀復相九年司馬錯伐蜀滅之(史記于是)
(年書錯伐蜀滅之于十一年書公子通封于蜀又書丹犂臣蜀相壮殺蜀侯來降武王元年書誅蜀相壯按)
(錯既已滅蜀安得又有相殺蜀侯事若以蜀侯為公子通通為秦公子又秦所封相壯既殺通豈復敢來降秦)
(攷華陽國志陳壯反殺蜀侯通秦遣甘茂張儀司馬錯伐蜀誅壯盖即一事而史遷誤分為三又以蜀侯通誤)
(為公子通也)取趙中都西陽十年周慎靚王崩赧王立韓太
子倉來質取韓石章敗趙將泥取義渠二十五城十一
年㯉里疾攻魏焦降之敗韓岸門斬首萬走其將犀首
十二年王與梁王會臨晉庶長疾攻趙虜趙將壯張儀
相楚十三年庶長章擊楚于丹陽虜將屈匄斬首八萬
又攻楚漢中取地六百里置漢中郡使庶長疾助韓東
攻齊到滿助魏攻燕十四年伐楚取召陵王薨(史記)
諡惠文在位二十七年
武王
武王名蕩惠文王之子也惠文王薨王即位韓魏齊楚
趙(一作越非是)皆賓從元年及魏哀王會臨晉(史記作惠王誤表作哀王)
張儀魏章皆東出之魏伐義渠丹犂二年初置丞相㯉
里疾甘茂為左右丞相三年及韓襄王會臨晉外㯉里
疾相韓王謂甘茂曰寡人欲容車通三川窺周室死不
恨矣秋使甘茂庶長封伐宜陽四年拔宜陽斬首六萬
涉河城武遂(韓邑)魏太子來朝王有力好戲力士任鄙烏
獲孟說皆至大官王與孟說舉鼎絶臏八月王薨(史記)
帝王世紀秦武王好力烏獲孟賁之徒歸焉孟賁生
拔牛角秦王舉周鼎烏獲兩目血出韓非子孟賁過
河先其五船人怒以楫虓其頭中河孟賁瞋目而視
船人髮植目裂鬢指舟中之人揚播入于河
諡曰武在位四年(皇覽秦武王冡在扶風安陵縣西北畢陌中大冢是也人以為周文王冢)
(非)
昭襄王
昭襄王名則一名稷武王異母弟也母楚人芉氏號宣
太后武王取魏女為后無子王薨時昭襄王為質于燕
燕人送歸遂即位元年嚴君疾為相(或即㯉里疾封蜀郡嚴道縣因號嚴)
(君)二年庶長壯與大臣諸侯公子為逆皆伏誅及惠文
后皆不得良死
紀年秦内亂殺其太后及公子雍公子壯史冉侯傳
后先武王死
悼武王后出歸位三年王冠與楚王會黃棘與楚上庸
四年取蒲坂五年魏王來朝應亭復與魏蒲坂六年蜀
侯煇反司馬錯定蜀
華陽國志秦封王子煇為蜀侯蜀侯祭歸胙于王後
母疾之加毒以進王使司馬錯賜煇劔
庶長奐伐楚斬首二萬七年拔新城㯉里疾卒八年使
將軍芈戎攻楚取新市九年孟嘗君薛文來相奐攻楚
取八城十年楚懷王來朝我留之薛文以金受免(正義金受)
(秦相名)樓緩為丞相十一年齊韓魏趙宋中山五國共攻
我至鹽氏而還與韓魏河北及封陵以和楚懷王走之
趙趙不受還之秦即死歸葬十二年樓緩免穰侯魏冉
為相予楚粟五萬石十三年向夀伐韓取武始左更白
起攻新城十四年白起攻韓魏于伊闕斬首二十四萬
虜公孫喜拔五城十五年白起攻魏取垣復予之攻楚
取宛十六年左更錯取軹及鄧魏冉免十七年城陽君
入朝及東周君來朝王之宜陽十八年錯攻垣河雍决
橋取之十九年王為西帝齊為東帝皆復去之吕禮來
自歸任鄙卒二十年王之漢中又之上郡北河二十一
年錯攻魏河内魏獻安邑出其人募徙河東賜爵赦罪
人遷之二十二年蒙武伐齊河東為九縣與楚王會宛
與趙王會中陽二十三年尉斯離與三晉燕伐齊破之
濟西與魏王會宜陽與韓王會新城二十四年與楚王
會鄢又會穰取魏安城至大梁燕趙救之我軍去魏冉
免相(十六年已書再免今復書免相蓋脱再相事)二十五年拔趙二城與韓
王會新城與魏王會新明邑二十六年赦罪人遷之冉
復相二十七年錯攻楚赦罪人遷之南陽白起攻趙取
代光狼城司馬錯攻楚黔中拔之二十八年白起攻楚
取鄢鄧赦罪人遷之二十九年白起攻楚取郢為南郡
楚王走周君來王與楚王會襄陵三十年蜀守若伐取
巫郡及江南為黔中郡三十一年白起伐魏取兩城楚
人反我江南(正義黔中郡反歸楚法按此當云我反楚人江南今書獨異未詳)三十二
年魏冉攻魏至大梁破暴鳶斬首四萬魏入三縣請和
三十三年客卿胡傷攻魏卷蔡陽長社取之擊芒卯華
陽破之斬首十五萬魏入南陽以和三十四年與魏韓
上庸地為一郡南陽免臣遷居之三十五年佐韓魏楚
伐燕初置南陽郡三十六年客卿竈攻齊取剛夀三十
八年胡傷攻趙閼與不能取四十年悼太子死四十一
年夏攻魏取邢邱懷四十二年安國君為太子十月宣
太后薨四十三年白起攻韓拔九城斬首五萬四十四
年攻韓南郡取之四十五年五大夫賁攻韓取十城四
十七年攻韓上黨上黨降趙我因攻趙趙發兵相距我
使白起擊大破趙于長平四十餘萬盡殺之四十八年
韓獻垣雍王齕伐趙武安皮牢拔之司馬梗北定太原
盡有韓上黨五大夫陵攻趙邯鄲四十九年益發卒佐
陵陵免王齕代將將軍張唐攻魏為蔡尉捐弗守還斬
之五十年白起有罪為士伍遷隂密張唐攻鄭拔之益
發卒軍汾城旁白起有罪死齕攻邯鄲不拔去還奔汾
軍二月餘攻晉軍斬首六千晉楚流死河二萬人攻汾
城即從唐拔寧新中更名安陽初作河橋五十一年將
軍摎攻韓取陽城負黍斬首四萬攻趙取二十餘縣首
虜九萬西周君背我與諸侯約從將天下銳兵出伊闕
攻我令我毋得通陽城我使將軍摎攻西周西周君走
來自歸頓首受罪盡獻其邑三十六城口三萬王受獻
歸其君于周五十二年周民東亡其器九萬入秦周亡
五十三年天下來賓魏後我使摎伐魏取吳城韓王入
朝魏委國聽令五十四年王郊見上帝于雍五十六年
秋王薨(史記)
韓非子昭王病百姓為之禱病愈殺牛塞禱郎中閻
遏公孫衍出見之見王賀曰過堯舜矣王病民以牛
禱病愈殺牛塞禱以王為過堯舜也王訾其里正與
伍老屯二甲居數月王飲酒酣閻遏公孫衍謂王曰
前時臣竊以王為過堯舜非敢諛也堯舜病民未至
為之禱也王病而民以牛禱病愈殺牛塞禱今乃訾
其里正與伍老屯二甲臣竊怪之王曰彼民之所以
為我用者非以吾愛之為我用以吾勢之為我用也
吾釋勢與民相收若是吾適不愛而民因不為我用
也故絶愛道也又曰昭王令工施鈎梯上華山以
松柏之心為博箭長八尺棋長八寸而勒之曰昭王
嘗與天神博于此
諡昭襄在位五十六年
孝文王莊襄王
孝文王名柱昭襄王之子也昭襄王薨王即位尊唐八
子為唐太后而合其葬于先王(正義以其母為太后與昭王合葬)韓王
衰絰入弔祠諸侯皆使使來弔祠視喪事元年赦罪人
修先王功臣褒厚親戚弛苑囿王除喪十月己亥即位
三日辛丑薨(索隠五十三而立立一年卒葬夀陵)謚孝文在位一年子莊
襄王即位王名楚元年大赦罪人修先王功臣施德厚
骨肉而布惠于民東周君與諸侯謀我我使相國吕不
韋誅之盡入其國不絶其祀以陽人地賜周君奉其祭
祀使蒙驁伐韓韓獻成臯鞏秦界至大梁初置三川郡
二年使蒙驁攻趙定太原三年驁攻魏高都汲拔之攻
趙榆次新城狼孟取三十七城四月日食四年王齕攻
上黨初置太原郡魏將無忌率五國兵擊我我郤于河
外蒙驁敗解而去夏五月王薨(史記索隠三十二而立立四年葬陽陵)謚
莊襄在位四年子政即位是為秦始皇帝
贊曰秦至襄公始國與諸侯通乃文立三族之法武以
人從死馴至于穆遂殉三良其慘刻寡恩有非忠厚之
遺及乎商鞅變法古則蕩然詩書之燼孝公誠為之嚆
矢矣詩曰不愆不忘率由舊章書曰不師古訓于何其
訓秦德戾古若是而威張欲從卒基帝業詎先民之言
有不信乎火必熛而後熸水必滿而後决張秦乃所以
絶秦夫賈生云秦既逆取使得中主且可以守豈其然
乎自獻公至莊襄計首功者凡百四十二萬八千天生
胡亥毒噬諸嬴而滅頂望夷一以酬萬猶為歉夫
尚史卷二十二
