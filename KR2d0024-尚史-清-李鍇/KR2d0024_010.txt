尚史卷十世家三
鑲白旗漢軍李鍇撰
晉世家上(始成王元年終烈王二年凡七百四十二年傳三十八世)
唐叔虞晉侯武侯成侯厲侯靖侯
釐侯獻侯穆侯(殤叔附)文侯昭侯孝侯
曲沃桓叔
唐叔虞者姓姬氏字子于武王子母曰邑姜
左傳邑姜方娠大叔
初武王與邑姜會時夢天謂武王曰余命女生子名虞
余與之唐及生子文在其手曰虞故遂命之曰虞武王
崩成王立唐有亂
左傳成王時唐人作亂成王滅之而封大叔
周公誅滅唐成王與叔虞戲削桐葉為珪以與叔虞曰
以此封若史佚因請擇日立叔虞成王曰吾與之戲耳
史佚曰天子無戲言言則史書之禮成之樂歌之于是
遂封叔虞于唐
吕氏春秋說苑並以史佚作周公
唐在河汾之東方百里故曰唐叔虞唐叔子燮是為晉
侯
國都城記叔虞之子燮父徙居晉水傍改號曰晉
晉侯子寧族是為武侯
系本作曼期古史考作曼旗
武侯之子服人是為成侯成侯子福
系本作輻
是為厲侯厲侯之子宜臼是為靖侯靖侯已來年紀可
推自唐叔至厲侯五世無其年數靖侯元年當厲王二
十一年
按自成王元年至厲王二十年計二百五十七年而
晉系裁五代恐誤當必有脱漏
十七年厲王迷惑暴虐國人作亂王出奔彘大臣行政
故曰共和十八年靖侯薨子釐侯司徒即位釐侯十四
年宣王初立十八年釐侯薨子獻侯籍即位
系本古史考並作蘇
十一年獻侯薨子穆侯費王即位
鄒誕本作弗生或作㵒王
穆侯四年取齊女姜氏為夫人七年伐條生大子仇十
年伐千畆有功生少子名曰成師師服曰異哉君之命
子也適庶名反逆晉其能毋亂乎二十七年穆侯薨弟
殤叔自立大子仇出奔殤叔三年宣王崩幽王立四年
大子仇率其徒襲殤叔而立是為文侯(史記)文侯十年申
侯與犬戎殺幽王文侯與衛武公迎太子宜臼立之是
為平王平王乃以文侯為方伯錫秬鬯圭瓉作文侯之
命(書傳)王若曰父義和丕顯文武克慎明德昭升于上敷
聞在下惟時上帝集厥命于文王亦惟先正充左右昭
事厥辟越小大謀猷罔不率從肆先祖懷在位嗚呼閔
予小子嗣造天丕愆殄資澤于下民侵戎我國家純既
我御事罔或耆夀俊在厥服予則罔克曰惟祖惟父其
伊恤朕躬嗚呼有績予一人永綏在位父義和汝克紹
乃顯祖汝肇刑文武用會紹乃辟追孝于前文人汝多
修扞我于艱若汝予嘉王曰父義和其歸視爾師寧爾
邦用賚爾秬鬯一卣彤弓一彤矢百盧弓一盧矢百馬
四匹父往哉柔遠能邇惠康小民無荒寧簡恤爾都用
成爾顯德(尚書)三十五年文侯薨子昭侯伯即位昭侯元
年封文侯弟成師于曲沃曲沃邑大于翼翼晉侯都邑
也成師封曲沃號為桓叔桓叔是時年五十八矣好德
晉國之衆皆附焉君子曰晉之亂其在曲沃矣末大于
本而得民心不亂何待七年晉大臣潘父弑其君昭侯
而迎曲沃桓叔桓叔欲入晉晉人發兵攻桓叔桓叔敗
還歸曲沃晉人共立昭侯子平為君是為孝侯誅潘父
左傳惠之三十年潘父弑昭侯是昭侯在位七年與
世家同年表作六年今遵世家
孝侯七年曲沃桓叔卒子鱓代立是為曲沃莊伯(史記)十
五年曲沃莊伯伐翼弑孝侯(表作十六年)翼人立其弟鄂侯
(左傳)
鄂侯(以下入春秋)哀侯小子侯晉侯緡
曲沃莊伯武公
鄂侯名郄
系本作郄他本作都
孝侯弟
史記世家作孝侯子
鄂侯二年魯隠公初立四年(隠三年)
平王崩桓王立六年(隠五年)
曲沃莊伯以鄭人邢人伐翼王使尹氏武氏助之鄂侯
奔隨是年秋曲沃叛王王命虢公伐曲沃而立鄂侯子
哀侯于翼明年翼九宗五正
九宗一姓為九族五正五官之長
頃父之子嘉父逆晉侯于隨納諸鄂晉人謂之鄂侯(左傳)
紀年鄂侯五年十月莊伯以曲沃叛伐翼公子萬救
翼荀叔軫追之至于家谷翼侯焚曲沃之禾而還翼
侯伐曲沃大捷武公請成于翼至相而還又曰六年
王使虢公伐晉之曲沃晉鄂侯卒曲沃莊伯復伐晉
立鄂侯子光是為哀侯公子萬救翼荀叔軫追之至
于家谷史世家鄂侯六年卒曲沃莊伯乃興兵伐晉
周平王使虢公伐莊伯莊伯走保曲沃晉人立鄂侯
子光是為哀侯按傳哀侯立于翼鄂侯立于鄂是
父子分立非鄂侯卒而後哀侯立也又鄂侯六年為
桓王二年作平王亦誤
鄂侯七年
紀年史世家並曰鄂侯六年卒按傳隠六年嘉父
納諸鄂謂之鄂侯隠六年是鄂侯七年也傳雖不書
鄂侯卒年以哀侯考之蓋哀侯立于隠五年至隠六
年鄂侯卒而後稱元也
哀侯之元年也哀侯二年(隠七年)曲沃莊伯卒子稱代立
是為曲沃武公(史記)
紀年哀侯二年曲沃莊伯卒子稱立是為武公尚一
軍三年荀人董伯皆叛曲沃
哀侯既立侵陘庭之田陘庭南鄙啟曲沃伐翼
史世家在哀侯八年
九年(桓三年)曲沃武公伐翼次于陘庭韓萬御戎梁弘為
右逐哀侯于汾隰驂絓而止夜獲之及欒賓(左傳)晉人乃
立哀侯子小子為君是為小子侯小子侯元年(桓四年)曲
沃武公使韓萬殺哀侯曲沃益強晉無如之何(史記)四年
(桓七年)曲沃武公誘晉小子侯殺之
紀年曲沃滅荀以其地賜大夫原氏黯是為荀叔
明年滅翼冬王命虢仲立哀侯之弟緡于晉晉侯緡二
年(桓九年)虢仲芮伯梁伯荀侯賈伯伐曲沃(左傳)
紀年晉侯緡九年曲沃尚一軍異于晉
八年(桓十五年)桓王崩莊王立二十三年(莊十二年)莊王崩僖王
立二十七年(莊十六年)曲沃武公伐晉侯緡滅之盡以其寳
器賂獻于僖王王命曲沃武公以一軍為晉侯列為諸
侯于是盡併晉地而有之曲沃武公已即位三十七年
更號曰晉武公晉武公始都晉國前即位通年三十八
年自桓叔初封曲沃以至武公滅晉凡六十七歲而卒
代晉為諸侯武公代晉二年卒在位三十九年子獻公
詭諸嗣(史記)
獻公
獻公名詭諸曲沃武公子也武公卒獻公即位是年僖
王崩惠王立獻公元年(莊十八年)春公及虢公朝王王饗醴
命之宥皆賜玉五㲄馬三匹(左傳)
五年(莊二十二年)伐驪戎得驪姬驪姬弟俱愛幸之(史記)
六年(莊二十三年)晉桓莊之族偪公患之士蒍曰去富
子則羣公子可謀也已公曰爾試其事士蒍與羣公子
謀譖富子而去之明年士蒍又與羣公子謀使殺游氏之
二子八年(莊二十五年)晉士蒍使羣公子盡殺游氏之族乃
城聚而處之冬公圍聚盡殺羣公子九年(莊二十六年)士蒍
為大司空夏士蒍城絳以深其宫
史世家士蒍說公曰故晉之羣公子多不誅亂且起
乃使盡殺諸公子而城聚都之命曰絳按史以桓
莊之族為故晉公子又以聚為絳並誤
秋虢人侵我冬虢人又侵我
史記世家羣公子亡奔虢虢以其故再伐晉弗克
十年(莊二十七年)公將伐虢士蒍曰不可虢公驕必棄其民
無衆而後伐之初公烝于齊姜生大子申生又娶二女
于戎大戎狐姬生重耳小戎子生夷吾晉伐驪戎以驪
姬歸生奚齊其娣生卓子驪姬嬖欲立其子賂外嬖
梁五與東關嬖五使言于公曰曲沃君之宗也蒲與
二屈君之疆也不可以無主若使大子主曲沃重耳
夷吾主蒲與屈可以威民而懼戎且旌君伐公說十
一年(莊二十八年)夏使大子居曲沃重耳居蒲城夷吾居
屈羣公子皆鄙唯二姬之子在絳十六年(閔元年)作二
軍
按周制大國三軍次國二軍小國一軍晉本大國自
前僖王命曲沃伯以一軍為晉侯遂從小國之制
公將上軍大子申生將下軍趙夙御戎畢萬為右以滅
耿滅霍滅魏還為大子城曲沃賜趙夙耿畢萬魏以為
大夫士蒍曰大子不得立矣分之都城而位以卿先為
之極又焉得立十七年(閔二年)冬十二月公使大子申生
伐東山臯落氏里克諫公曰寡人有子未知其誰立焉
十九年(僖二年)使荀息假道于虞以伐虢虞公許之夏里
克荀息帥師會虞師伐虢滅下陽二十一年(僖四年)驪姬
謂大子曰君夢齊姜必速祭之大子祭于曲沃歸胙于
公公田姬寘諸宫六日公至毒而獻之公祭之地地墳
與犬犬斃與小臣小臣亦斃姬泣曰賊由太子大子奔
新城公殺其傅杜原欵冬十二月申生縊于新城姬遂
譛二公子曰皆知之重耳奔蒲夷吾奔屈二十二年(僖五)
(年)公使寺人披伐蒲重耳奔翟秋晉復假道于虞伐虢
八月圍上陽冬十二月晉滅虢虢公醜奔京師
紀年十九年會虞師伐虢虢公醜奔衛
師還館于虞遂襲虞滅之執虞公
韓非子獻公欲伐虞遺之屈産之乘垂棘之璧女樂
六以榮其意而亂其政
二十三年(僖六年)公使賈華伐屈夷吾不能守奔梁二十
五年(僖八年)閏月惠王崩襄王立
按惠王實以七年閏月崩襄王懼叔帶之難至八年定
位而後發喪
初里克敗狄于采桑夏狄伐我報采桑之役也二十六年
(僖九年)夏公將會諸侯于葵邱遇周宰孔曰可無會齊侯
不務德而勤遠略公乃還秋九月公薨里克㔻鄭以三
公子之徒作亂冬十月里克殺奚齊于次荀息立公子
卓以葬十一月里克殺公子卓于朝荀息死之齊侯以
諸侯之師伐我及高梁而還齊隰朋帥師會秦師納公
子夷吾(左傳)
公在位二十六年謚曰獻
惠公懷公
惠公名夷吾獻公之子也驪姬之亂夷吾奔梁曰梁近
秦而幸焉及獻公薨夷吾重賄秦以求入惠公元年(僖十)
(年)夏四月周公忌父王子黨會齊隰朋立夷吾是為惠
公公殺里克以說于是㔻鄭聘于秦且謝緩賂故不及
公改葬共大子秋狐突適下國遇大子告之曰夷吾無
禮余得請于帝矣將以晉畀秦秦將祀余對曰神不歆
非類民不祀非族君祀無乃殄乎君曰諾吾將復請七
日新城西偏將有巫者而見我焉及期往告之曰帝許
我罰有罪矣敝于韓㔻鄭如秦請納重耳遂殺㔻鄭祁
舉及七輿大夫㔻豹(㔻鄭子)奔秦二年(僖十二年)王使召武公
内史過賜公命夏戎伐京師秦晉伐戎以救周秋公平
戎于王四年(僖十三年)冬晉薦饑乞糴于秦秦輸粟于晉自
雍及絳相繼五年(僖十四年)秋八月沙鹿崩冬秦饑乞糴于
晉晉人弗與公之入也秦穆姬
申生姊秦穆夫人
屬賈君焉
獻公次妃賈女也
且曰盡納羣公子公烝于賈君又不納羣公子是以穆
姬怨之公許賂中大夫
里㔻等
既而皆背之賂秦伯以河外列城五東盡虢略南及華
山内及解梁城既而不與晉饑秦輸之粟秦饑晉閉之
糴六年(僖十五年)秋秦伯伐我公謂慶鄭曰寇深矣若之何
對曰君實深之可若何公曰不孫卜右慶鄭吉弗使步
揚御戎家僕徒為右公逆秦師使韓簡視師復曰師少
于我鬭士倍我公曰何故對曰出因其資入用其寵饑
食其粟三施而無報是以來也今又擊之我怠秦奮倍
猶未也公曰一夫不可狃况國乎遂使請戰曰寡人不
佞能合其衆而不能離也君若不還無所逃命秦伯使
公孫枝對曰君之未入寡人懼之入而未定列猶吾憂
也苟列定矣敢不承命韓簡退曰吾幸而得囚戰于韓
原晉戎馬還濘而止公號慶鄭鄭曰愎諫違卜固敗是
求又何逃焉遂去之梁由靡御韓簡虢射為右輅秦伯
將止之鄭以救公誤之遂失秦伯秦獲公以歸晉大夫
反首拔舍
反垂頭髮拔草舍止
從之秦伯使辭焉曰二三子何其慼也寡人之從君而
西也亦晉之妖夢是踐豈敢以至晉大夫三拜稽首曰
君履后土而戴皇天皇天后土實聞君之言羣臣敢在
下風穆姬聞晉侯將至以大子罃弘與女簡璧登臺而
履薪焉使以免服衰絰逆乃舍諸靈臺大夫請以入公
曰獲晉侯以厚歸也既而喪歸焉用之大夫其何有焉
且晉人慼憂以重我天地以要我不圖晉憂重其怒也
我食吾言背天地也重怒難任背天不祥必歸晉君乃
許晉平公使郤乞告瑕吕飴甥且召之飴甥教之言曰
朝國人而以君命賞且告之曰孤雖歸辱社稷矣其卜
貳圉也衆皆哭晉于是乎作爰田
分公田之税應入公者爰之于所賞之衆爰易也
飴甥曰君亡之不恤而羣臣是憂惠之至也將若君何
衆曰何為而可對曰征繕以輔孺子衆說晉于是乎作
州兵十月飴甥會秦伯盟于王城秦改館公饋七牢十
一月公歸殺慶鄭而後入是歲晉又饑秦伯又餼之粟
曰吾怨其君而矜其民于是秦始征晉河東置官司焉
即河外列城五始歸之秦也
七年(僖十六年)秋狄侵我取狐厨受鐸涉汾及昆都八年(僖十)
(七年)大子圉為質于秦秦歸河東而妻之十三年(僖二十二年)
大子圉逃歸十四年(僖二十三年)秋九月公薨子圉立是為
懷公明年秦納重耳殺懷公于高梁(左傳)
公在位十四年諡曰惠懷公在位一年諡曰懷
文公
文公名重耳獻公子狄女狐姬之所生也獻公十三年
以驪姬故公子重耳備蒲城守秦(史記)
及難作晉人伐諸蒲城蒲城人欲戰公子不可曰保君
父之命而享其生禄于是乎得人有人而校罪莫大焉
吾其奔也遂奔狄從者狐偃趙衰顛頡魏犨胥臣(左傳)
史記重耳少好士年十七有賢士五人曰趙衰狐偃
賈佗先軫魏武子自獻公為太子時重耳固已成人
矣獻公即位重耳年二十一獻公十三年以驪姬故
重耳備蒲城守秦二十一年殺大子申生驪姬讒之
恐不辭獻公而守蒲城二十二年獻公使宦者履鞮
趣殺重耳重耳遂奔狄狄其母國也是時重耳年四
十三從此五士其餘不名者數十人
居狄五歲獻公薨里克殺奚齊卓子使人迎立公子公
子畏殺固謝不敢入晉更迎夷吾立之是為惠公惠公
使殺公子公子適齊居狄凡十二年而去(史記)
過衛衛文公不禮焉出于五鹿乞食于野人野人與之塊公子怒
欲鞭之狐偃曰天賜也稽首受而載之及齊齊桓公妻
之有馬二十乘公子安之從者以為不可姜氏與狐偃
謀醉而遣之醒以戈逐狐偃及曹曹共公聞其駢脅欲
觀其裸浴薄而觀之僖負羈(曹大夫)之妻曰晉公子必反
其國子盍蚤自貳焉乃饋盤飱寘璧焉公子受飱反璧
及宋宋襄公贈之以馬二十乘及鄭鄭文公亦不禮焉
叔詹諫弗聽及楚楚成王饗之曰公子若反晉國則何
以報不穀對曰子女玉帛則君有之羽毛齒革則君地
生焉其波及晉國者君之餘也其何以報君曰雖然何
以報我對曰若以君之靈得反晉國晉楚治兵遇于中
原其辟君三舍若不獲命其左執鞭弭右屬櫜鞬以與
君周旋得臣(楚大夫)請殺之成王不可乃送諸秦
史記居楚數月晉大子圉亡秦秦怨之聞重耳在楚
乃召之成王曰楚遠更數國乃至晉秦晉接境子其
勉行
秦穆公納女五人懷嬴與焉(子圉妻)他日公享之狐偃曰
吾不如衰之文也請使衰從公子賦河水公賦六月趙
衰曰重耳拜賜公子降拜稽首公降一級而辭焉衰曰
君稱所以佐天子者命重耳重耳敢不拜文公元年(僖二)
(十四年)春正月秦穆公納公子濟河圍令狐入桑泉取白
襄二月甲午晉師軍于廬柳穆公使公子縶如晉師師
退軍于郇辛丑狐偃及秦晉之大夫盟于郇壬寅公子
入于晉師丙午入于曲沃丁未朝于武宫戊申使殺懷
公于高梁
史世家重耳出亡凡十九歲而得入時年六十二矣
晉人多附焉
吕甥郤芮(惠公舊臣)畏偪將焚公宫而弑公寺人披(史作履鞮)請
見以難告三月公潛會秦穆公于王城己丑晦公宫火
吕甥郤芮不獲公乃如河上穆公誘而殺之公逆夫人
嬴氏以歸穆公送衛于晉三千人實紀綱之僕(左傳)公屬
百官賦職任功棄責薄歛施舍分寡輕關易道通商寬
農省用足財利器明德以厚民性舉善援能官方定物
正名育類昭舊族愛親戚明賢良尊貴寵賞功勞事耉
老禮賓旅友舊故胥籍狐箕欒郤伯先羊舌董韓實掌
近官諸姬之良掌其中官異姓之能掌其遠官公食貢
大夫食邑士食田庶人食力工商食官皂隸食職官宰
食加
官宰家臣加大夫之家田也
政平民阜財用不匱襄王使大宰文公及内史興賜公
命上卿逆于境公郊勞館諸宗廟饋九牢設庭燎及期
命于武宫設桑主布几筵大宰涖之公端委以入大宰
以王命命冕服大史贊之三命而後即冕服既畢賓饗
贈餞如公命侯伯之禮而加之以宴好内史興歸以告
王曰晉不可不善也其君必霸逆王命敬奉禮義成王
其善之(國語)是年秋叔帶以狄師攻王王出適鄭處于汜
叔帶居温二年(僖二十五年)春秦穆公師于河上將納王狐
偃言于公曰求諸侯莫如勤王諸侯信之且大義也公
使卜之吉筮之又吉乃辭秦師而下三月次于陽樊右
師圍温左師逆王夏四月王入于王城取叔帶于温殺
之公朝王王饗禮命之宥
設醴酒又加之幣帛以助勤宥助也
請隧
闕地通路曰隧王之葬禮也諸侯皆縣柩而下
弗許曰王章也與之陽樊温原攅茅之田晉于是始啟
南陽陽樊不服圍之出其民秋及秦師伐鄀(秦楚間小國)冬
圍原命三日之糧原不降命去之退一舍而原降遷原
貫于冀趙衰為原大夫狐溱為温大夫冬楚人伐宋圍
湣四年(僖二十七年)冬楚人及陳蔡鄭許圍宋宋使來告急
先軫曰報施救患取威定霸于是乎在矣狐偃曰楚始
得曹而新昏于衛若伐曹衛楚必救之則齊宋免矣于
是乎蒐于被廬作三軍謀元帥趙衰曰郤縠可乃使郤
縠將中軍郤臻佐之使狐偃將上軍讓于狐毛而佐之
命趙衰為卿讓于欒枝先軫佐之荀林父御戎魏犫為
右五年(僖二十八年)春伐曹假道于衛衛弗許還自河南濟
侵曹伐衛取五鹿二月郤縠卒先軫將中軍胥臣佐下
軍公及齊侯盟于歛盂衛侯請盟弗許國人出其君以
說于我公圍曹門焉多死曹人尸諸城上公患之聽輿
人之謀曰稱舍于墓(為將發冢)師遷焉曹人兇懼為其所得
者棺而出之因其兇也而攻之三月入曹數之以其不
用僖負羈而乘軒者三百人且令無入僖負羈之宫而
免其族報施也魏犨顛頡爇僖負羈氏公愛魏犨材舍
之殺顛頡以徇于師立舟之僑以為戎右宋使來告急
公曰宋人告急舍之則絶告楚不許我欲戰矣齊秦未
可若之何先軫曰使宋舍我而賂齊秦藉之告楚我執
曹君而分曹衛之田以賜宋人楚愛曹衛必不許也喜
賂怒頑能無戰乎公從之楚成王入居于申使申叔去
穀使得臣去宋曰無從晉師得臣請戰王怒少與之師
唯西廣東宫與若敖之六卒實從之得臣使宛春(楚大夫)
告于我師曰請復衛侯而封曹臣亦釋宋之圍狐偃曰
子玉無禮哉君取一臣取二不可失矣先軫曰子與之
定人之謂禮楚一言而定三國我一言而亡之我則無
禮何以戰乎不如私許復曹衛以攜之執宛春以怒楚
既戰而後圖之公從之得臣怒從我師我師退三舍楚
衆欲止得臣不可夏四月公次于城濮楚師背酅而舍
公患之聽輿人之誦曰原田每每舍其舊而新是謀公
疑焉狐偃曰戰也戰而捷必得諸侯若其不捷表裏山
河必無害也公曰若楚惠何欒枝曰漢陽諸姬楚實盡
之思小惠而忘大恥不如戰也公夢與楚子博楚子伏
已而盬其腦是以懼狐偃曰吉我得天楚伏其罪吾且
柔之矣得臣使鬭勃請戰公使欒枝對曰寡君聞命矣
楚君之惠未之敢忘是以在此為大夫退其敢當君乎
既不獲命矣敢煩大夫謂二三子戒爾車乘敬爾君事
詰朝將見晉車七百乘韅靷鞅靽
在背曰韅在胸曰靷在腹曰鞅在後曰靽一云著掖
皮曰韅軸曰靷頸皮曰鞅縶曰靽
公登有莘之虛以觀師曰少長有禮其可用也遂伐其
木以益其兵己巳晉師陳于莘北胥臣以下軍之佐當
陳蔡得臣以若敖之六卒將中軍曰今日必無晉矣鬭
宜申將左鬭勃將右胥臣蒙馬以虎皮先犯陳蔡陳蔡
奔楚右師潰狐毛設二旆而退之欒枝使輿曳柴而偽
遁楚師馳之先軫郤溱以中軍公族横擊之狐毛狐偃
以上軍夾攻鬭宜申楚左師潰楚師敗績得臣收其卒
而止故不敗晉師三日館穀及癸酉而還至于衡雍作
王宫于踐土鄭伯為楚師既敗懼行成于我欒枝入盟
鄭伯五月公及鄭伯盟于衡雍獻楚俘于王駟介百乘
徒兵千鄭伯傅王用平禮也
用平王享晉文侯仇之禮史世家周作晉文侯命王
若曰父義和丕顯文武能慎明德昭登于上布聞在
下維時上帝集厥命于文武恤朕身繼予一人永在
其位于是晉文公稱伯史記誤
王享醴命公宥王命尹氏及王子虎内史叔興父策命
公為侯伯賜之大輅之服戎輅之服彤弓一彤矢百玈
弓矢千秬鬯一卣虎賁三百人曰王謂叔父敬服王命
以綏四國紏逖王慝公三辭從命曰重耳敢再拜稽首
奉揚天子之丕顯休命受策以出出入三覲衛侯聞楚
師敗懼出奔使元咺(衛大夫)奉叔武(衛侯弟)以受盟王子虎
盟諸侯于王庭曰皆奬王室無相害也有渝此盟明神
殛之
說苑公合諸侯而盟曰吾聞國之昏不由聲色必由
姦利好樂聲色者淫也貪姦者惑也夫淫惑之國不
亡必殘自今以來無以美妾疑妻無以聲色妨正無
以姦情害公無以貨利示下其有之者是謂伐其根
素流于華葉若此者有患無憂有寇勿弭不如言者
盟示之
楚得臣歸及連穀而死公聞之而後喜可知也曰莫余
毒也已蒍吕臣實為令尹奉已而已不在民矣
史記世家晉焚楚軍火數日不息公歎左右曰勝楚
而君猶憂何公曰吾聞能戰勝安者唯聖人是以懼
且子玉猶在庸可喜乎子玉歸自殺公曰我擊其外
楚擊其内内外相應于是乃喜說苑晉文公與楚人
戰大勝之燒其軍火三日不滅文公退而有憂色侍
者曰君有憂色何也公曰戰勝而安者唯聖人乎若
夫詐勝之徒未嘗不危也吾是以憂
六月復衛侯城濮之戰晉中軍風于澤
牛馬因風而走皆失之
亡大旆之左旃祁瞞干命司馬殺之以徇于諸侯師還
濟河舟之僑先歸秋七月振旅愷以入于晉獻俘授馘
飲至大賞徵會討貳殺舟之僑以徇于國民于是大服
史記世家晉侯歸國行賞狐偃為首或曰城濮之戰
先軫之謀公曰城濮之事偃說我毋失信先軫曰軍
事勝為右吾用之以勝然此一時之說偃言萬世之
功奈何以一時之利而加萬世功吕氏春秋文公將
戰于城濮召咎犯而問曰楚衆我寡奈何對曰臣聞
繁禮之君不足于文繁戰之君不足于詐君亦詐之
而已公告雍季雍季曰竭澤而漁豈不獲得而明年
無魚焚藪而田豈不獲得而明年無獸詐偽之道雖
今偷可後將無復非長術也公用咎犯之言敗楚反
而為賞雍季在上左右曰城濮之功咎犯之謀君用
其言而賞後其身或者不可乎公曰雍季之言百世
之利咎犯之言一時之務也焉有一時之務先百世
之利者乎韓非子同
冬公及諸侯會于温執衛侯歸之于京師是會也公召
王以諸侯見且使王狩仲尼曰以臣召君不可以訓故
書曰天王狩于河陽諸侯圍許公有疾曹伯之豎侯獳
貨筮史使曰以曹為解公復曹伯遂會諸侯圍許公作
三行以禦狄荀林父將中行屠擊將右行先蔑將左行
六年(僖二十九年)夏狐偃會周王子虎魯公及諸侯之大夫
盟于翟泉
尋踐土盟且謀伐鄭
七年(僖三十年)春侵鄭公酖衛侯不死納玉于王與公皆
十㲄乃釋衛侯秋九月公及秦伯圍鄭秦伯與鄭盟
而還公亦去之冬魯公子遂初来聘八年(僖三十一年)春分
魯濟西田(曹地也)魯公子遂来聘秋蒐于清原作五軍以
禦狄
晉作三行今罷之更為上下新軍
趙衰為卿九年(僖三十二年)春楚請平使陽處父報之晉楚
始通冬公薨(左傳)
謚曰文在位九年公大布之衣䍧羊之裘韋以帶劍威
立于海内昔齊桓公合諸侯以乘車退誅于國以斧鉞
文公合諸侯以革車退行于國以禮義桓公前柔而後
剛文公前剛而後柔然而令行天下權制諸侯鈞者審
于勢之變也(淮南子)
韓非子文公伐宋乃先宣言曰吾聞宋君無道侮蔑
長老分財不中教令不信余來為民誅之說苑文公
伐衛入郭坐士令食曰今日必得大垣公子慮俛而
笑公曰奚笑對曰臣之妻歸臣送之反見桑者而助
之顧臣之妻則亦有送之者矣公懼還師而貉人攻
其地列子作公子鋤伐宋事傳不載伐衛遂伐曹
亦無還師事說並誣說苑大功之效在于用賢積道
衰滅之過在于得意而怠晉文公是其效也文公出
亡修道不休得至于饗國于是任咎犯先軫陽處父
畜愛百姓厲養戎士政治内定則舉兵伐衛執曹伯
敗強楚率諸侯而朝天子天下平定周室尊顯故曰
大功之效在于用賢積道文公霸功立期至意得一
年用三師進而圍許兵弊不服罷諸侯而歸自此怠
政事狄泉之盟不親至威武詘折諸侯不朝鄭叛狄
侵衛遷帝邱故曰衰滅之過在于得意而怠新序文
公出獵前驅曰前有大蛇高如隄阻道竟之公曰寡
人有過天以戒寡人還車而反前驅曰臣聞之喜者
無賞怒者無刑今禍福已在前矣不可變何不遂驅
之公曰不然夫神不勝道妖不勝德禍福未發猶可
化也還車反宿齋三日請于廟曰孤少犧不肥幣不
厚罪一弋獵無度罪二多賦歛重刑罰罪三請自今
關市無征澤梁無賦赦罪人舊田半税新田不稅行
令未半旬守蛇吏夢天帝殺蛇發夢蛇腐矣謁之公
曰然神果不勝道妖亦不勝德應之以德而已按
文公他事殊夥具散見諸傳中
襄公
襄公名驩文公子文公薨襄公即位元年(僖三十三年)春秦
襲鄭滅滑而還公發命興姜戎公墨衰絰
文公未葬以凶服從戎故墨染其衰而加絰
夏四月敗秦師于殽獲百里孟明視西乞術白乙丙以
歸遂墨以葬文公晉于是始墨文嬴請三帥使歸就戮
公許之秋狄伐我及箕八月公敗狄于箕郤缺獲白狄
子先軫死之冬及陳鄭伐許
討其貳于楚也
陽處父侵蔡(蔡即楚故)楚鬭勃救之我師歸文公之季年衛
成公不朝我而侵鄭二年(文元年)夏四月公既祥使告于
諸侯而伐衛及南陽先且居曰效尤禍也請君朝王臣
從師公朝王于温先且居胥臣伐衛五月圍戚取之獲
孫昭子(昭子名未詳)衛告于陳陳曰更伐之衛孔達(衛大夫)伐
我秋疆戚田三年(文二年)春秦伐我戰于彭衙秦師敗績
夏四月陽處父及魯公盟
我以不朝討魯魯公來使大夫盟以恥之
六月士縠盟諸侯于垂隴討衛故陳為衛請成于我執
孔達以說冬先且居會諸侯大夫伐秦取汪及彭衙而
還四年(文三年)春會諸侯之師伐沈沈潰夏五月秦伐我
取王官及郊秋楚圍江先僕伐楚以救江冬以江故告
于周王叔桓公陽處父伐楚以救江十二月魯公來公
及魯公盟
陽處父之盟懼無禮于魯請改盟故
五年(文四年)春歸孔達于衛夏衛侯來拜曹伯來會正秋
公伐秦圍邢新城六年(文五年)冬陽處父聘于衛趙衰欒
枝先且居胥臣皆卒七年(文六年)春蒐于夷舍二軍(文公時作)
(五軍今舍二軍復三軍之制)使狐射姑將中軍趙盾佐之陽處父改
蒐于董謂趙盾能易中軍盾始為政秋八月公薨(左傳)
諡曰襄在位七年
靈公
靈公名夷臯襄公大子母曰穆嬴襄公七年(文六年)薨靈
公少我以難故欲立長君當趙盾為政欲立公子雍狐
射姑曰不如立公子樂(雍樂並文公子)盾不可使先蔑士會如
秦逆雍射姑亦使召樂于陳盾殺諸郫秋九月狐射姑
使續鞫居(狐氏族)殺陽處父冬十一月殺續鞫居射姑奔
狄靈公元年(文七年)秦送公子雍穆嬴日抱大子以啼于
朝又抱以適趙氏責盾盾乃背先蔑而立大子是為靈
公盾禦秦師敗秦師于令狐先蔑士會奔秦秋八月趙
盾會諸侯(齊宋衛陳鄭許曹)盟于扈(靈公立故)二年(文八年)春歸匡戚
之田于衛且致公壻池(晉君女壻)之封自申至于虎牢之竟
夏秦伐我取武城秋八月襄王崩頃王立我以扈之盟
討魯(魯公後至)冬魯公子遂會趙盾盟于衡雍三年(文九年)春
賊殺先克(夷之蒐襄公將登箕鄭父先都使士縠梁益耳將中軍先克不可克又奪蒯得田故五人)
(作亂)討其亂殺先都梁益耳三月殺士縠箕鄭父蒯得楚
伐鄭趙盾會諸侯之大夫救鄭不及楚師四年(文十年)春
伐秦取少梁夏秦伐我取北徵五年(文十一年)夏郤缺會魯
叔仲彭生于承筐(謀諸侯之從楚者)六年(文十二年)冬秦伐我取羈
馬我禦之于河曲秦師夜遁復侵我入瑕七年(文十三年)公
使詹嘉處瑕以守桃林之塞(備秦也)夏士會歸自秦冬十
二月魯公來朝公及魯公盟八年(文十四年)春頃王崩匡王
立夏五月邾捷菑來奔六月趙盾會諸侯(魯宋陳衛鄭許曹)同
盟于新城(從楚者服且謀納邾捷菑)盾以諸侯之師八百乘納捷菑
于邾弗克納新城之盟蔡人不與九年(文十五年)夏六月郤
缺以上軍下軍伐蔡戊申入蔡秋齊侵魯魯來告冬十
一月公會諸侯(宋衛蔡陳鄭許曹)盟于扈尋新城之盟且謀伐
齊齊人賂公故不克而還宋弑昭公十一年(文十七年)春荀
林父會伐宋立文公而還夏六月公蒐于黃父復合諸
侯于扈平宋也公不見鄭伯以為貳于楚鄭子家以書
告趙盾鞏朔遂行成于鄭晉鄭交質河曲之役(在文十二年)
秦師將遁臾駢請薄之趙穿胥甲父不可當軍門呼十
三年(宣元年)夏放胥甲父于衛而立胥克秋楚侵陳遂侵
宋趙盾救陳宋會諸侯(宋陳衛曹)于棐林伐鄭楚救鄭囚解
揚(大夫)我師乃還我欲求成于秦冬侵崇(小國名)以求成秦
弗與成我伐鄭十四年(宣二年)春秦伐我圍焦夏趙盾救
焦遂及諸侯之師(宋衛陳)侵鄭楚鬭椒救鄭盾去之公不
君厚歛以彫牆從臺上彈人而觀其辟丸也宰夫胹熊
蹯不熟殺之寘諸畚使婦人載以過朝趙盾士會諫不
聽盾驟諫公患之將攻盾盾遂自亡秋九月趙穿弑公
于桃園(左傳)
說苑靈公造九層之臺費用千億曰敢諫者斬孫息
曰臣能累十三博棋加九雞子其上即以棋子置其
下加九雞子其上公曰危哉曰是不危也九層之臺
三年不成國用空虚鄰國謀議社稷一滅君何所望
公乃壊臺又曰孫息學悲歌引琴作鄭衛之音靈公
大惑琴清英有孫息鼓琴晉王傷心如雍門周事
諡曰靈在位十四年
成公
成公名黑臀文公少子其母周女也(史記)
靈公十四年(宣二年)趙穿弑靈公趙盾使穿逆公子于周
而立之是為成公初麗姬之亂詛無畜羣公子自是晉
無公族及公即位乃宦卿之適子而為之田以為公族
又宦其餘子亦為餘子(餘子適子之母弟)其庶子為公行晉于
是有公族餘子公行冬十月匡王崩定王立成公元年
(宣三年)春公伐鄭及郔鄭平士會入盟三年(宣五年)冬楚伐
鄭陳及楚平荀林父救鄭伐陳四年(宣六年)春趙盾及衛
侵陳秋赤狄伐我圍懷及邢邱五年(宣七年)夏赤狄侵我
取向隂之禾鄭及我平冬公會諸侯(魯宋衛鄭曹)盟于黑壤
周王叔桓公臨之以謀不睦六年(宣八年)春白狄及我平
夏會狄伐秦冬陳及我平七年(宣九年)秋九月公會諸侯
(宋衛鄭曹)于扈陳侯不會荀林父以諸侯之師伐陳公薨于
扈(左傳)
謚曰成在位七年
尚史卷十
