尚史卷十六世家九
鑲白旗漢軍李鍇撰
楚世家(始成王元年終秦始皇二十四年凡八百九十三年傳四十一世)
鬻熊熊麗熊狂
楚之先祖出自帝顓頊高陽
史記世家高陽者黃帝之孫昌意之子詳帝紀
高陽生稱稱生卷章卷章生重黎重黎為帝嚳高辛居
火正甚有功能光融天下帝嚳命曰祝融共工氏作亂
帝嚳使重黎誅之而不盡帝乃以庚寅日誅重黎而以
其弟吳回為重黎後復居火正為祝融吳回生陸終陸
終生子六人
世家曰坼剖而産譙周古史考廢而不論殊是
長曰昆吾二曰參胡三曰彭祖四曰會人五曰曹姓六
曰季連芈姓楚其後也昆吾氏夏之時嘗為侯伯桀之
時湯滅之彭祖氏殷之時嘗為侯伯殷之末世滅彭祖
氏季連生附沮附沮生穴熊其後中微或在中國或在
蠻夷弗能紀其世鬻熊季連之苗裔也鬻熊事文王蚤
卒(見諸子傳)其子曰熊麗熊麗生熊狂熊狂生熊繹(史記世家)
熊繹熊艾熊䵣熊勝熊楊
熊繹楚始封之君也當周成王之時舉文武勤勞之後
嗣而封熊繹于楚蠻封以子男之田姓芉氏居丹陽楚
子熊繹與魯公伯禽衛康叔子牟晉侯燮齊大公子吕
伋俱事成王熊繹生熊艾熊艾生熊䵣熊䵣生熊勝熊
勝以弟熊楊為後(鄒誕本楊作錫又作煬)熊楊生熊渠(史記世家)
熊渠熊翔(熊摯附)熊延熊勇熊嚴熊霜
(仲雪附)熊徇熊咢
熊渠當周夷王之時王室微諸侯或不朝相伐熊渠甚
得江漢間民和乃興兵伐庸楊越至于鄂熊渠生子三
人熊渠曰我蠻夷也不與中國之號謚乃立其長子康
為句亶王(系本康作庸亶作袒)中子紅為鄂王(一本作䙝紅䙝音贄非是)少子
執疵為越章王(系本無執字越作就)皆在江上楚蠻之地及周厲
王之時暴虐熊渠畏其伐楚亦去其王後為熊母康母
康蚤死熊渠卒(史記世家)
子熊翔即位卒長子摯有疾少子熊延即位(古史考)
宋均樂緯注熊渠嫡嗣曰熊摯有惡疾不得為後别
居于夔為楚附庸後王命曰夔子也按史記熊渠
子三人又曰母康蚤死熊渠卒子熊摯紅立摯紅卒
其弟弑而代立曰熊延所謂母康或即長子康摯紅
或即中子紅而熊延者豈即少子執疵歟又曰弑而
代立所弑為誰復不可知所叙不甚詳晰今姑從譙
說
熊延生熊勇熊勇六年而周人作亂攻厲王厲王出奔
彘熊勇十年卒弟熊嚴為後熊嚴十年卒有子四人長
子伯霜中子仲雪次子叔堪少子季徇熊嚴卒長子伯
霜即位熊霜元年周宣王初立熊霜六年卒三弟争立
仲雪死叔堪亡避難于濮而少弟季徇即位是為熊徇
熊徇二十二年卒子熊咢即位熊咢九年卒子熊儀即
位(史記世家)
熊儀(若敖)熊坎(霄敖)熊眴(蚡冐)
熊儀是為若敖若敖元年周宣王三十八年也若敖二
十年幽王為犬戎所弑周東徙二十七年若敖卒子熊
坎即位是為霄敖霄敖六年卒子熊眴即位是為蚡冐
蚡冐十七年卒其子即位(史記世家)
武王(十九年入春秋)
武王名熊通蚡冐之弟也蚡冐卒通弑其子而代立是
為楚武王(史記世家)
武王十九年魯隠公即位二十一年(隠三年)周平王崩桓
王立三十五年(桓六年)我侵隨(國名)使薳章求成三十七年
(桓八年)武王合諸侯于沈鹿黃隨不會(黃亦國名)使薳章讓黃
王伐隨隨及我平乃盟而還(左傳)
是年楚自立為武王始開濮地而有之(史記世家)
世家楚伐隨曰我蠻夷也欲觀中國之政請王室尊
吾號隨為之請王室不聽熊通怒曰吾先鬻熊文王
之師也蚤終成王舉我先公乃以子男田令居楚蠻
夷皆率服而王不加位我自尊耳乃自立為武王
三十八年(桓九年)我圍鄧鄾(鄧邑)敗鄧師鄾潰四十年(桓十一年)
我將盟貳軫(二國名)鄖人將與隨絞州蓼(絞州蓼三國名)伐我師
我敗諸蒲騷及貳軫盟四十一年(桓十二年)伐絞大敗之為
城下之盟而還伐絞之役羅(熊姓國)人欲伐我四十二年
(極十三年)伐羅我師敗績屈瑕縊羣帥囚于冶父以聽刑王
曰孤之罪也皆免之四十四年(桓十五年)周桓王崩莊王立
五十一年(莊四年)王荆尸授師孑焉以伐隨(荆亦楚號尸陳也更為楚)
(陳兵之法揚雄方言孑者戟也然則楚始于此參用戟為陳)春三月王薨于樠木之
下令尹鬭祈莫敖屈重除道梁溠營軍臨隨隨懼行成
屈重入盟且請為會于漢汭而還濟漢而後發喪(左傳)
謚曰武在位五十一年
文王
文王名熊貲武王之子也文王二年(莊六年)王伐申自申
還伐鄧
說苑文王伐鄧使王子革王子靈捃菜二子見老人
載畚乞焉不與搏而奪之王聞之拘二子將殺之大
夫辭曰殺之非其罪也言卒丈人造軍而言曰鄧無
道故伐之今君公之子搏而奪吾畚無道甚于鄧君
見之曰討有罪而横奪非所以禁暴也恃力虐老非
所以教幼也愛子棄法非所以保國也私二子滅
三行非所以從政也丈人舍之矣謝之軍門之外
六年(莊十年)王伐息(國名)蔡救息我敗蔡師于莘以蔡侯獻
舞歸八年(莊十二年)周莊王崩僖王立初蔡哀侯繩息媯以
語王王如息以食入享遂滅息以息媯歸十年(莊十四年)楚
子以息媯故伐蔡入之十二年(莊十六年)伐鄭及櫟十三年
(莊十七年)周僖王崩惠王立十四年(莊十八年)閻敖之族為亂(閻敖)
(大夫先是文王弑之)冬巴人因之以伐我(巴國名)十五年(莊十)
(九年)王禦巴師大敗于津還鬻拳(大夫)弗納遂伐
黃(嬴姓國)敗黃師于踖陵還及湫有疾夏六月薨葬夕室
(左傳)
謚曰文在位十五年
史記世家十三年卒淮南子楚文王好服獬冠楚國
效之又曰文王汚膺鮑申傴背以成楚國之治說苑
荆文王得如黃之狗箘簬之矰畋于雲夢二月不反
得舟之姬朞年不聽朝保申諫曰先王卜以臣為保
吉今王罪當笞匍伏將笞王王曰不榖託于諸侯矣
願請無笞保申曰臣承先王之命無敢廢王不受笞
是廢先王之命也王曰敬諾乃席王王伏束細箭五
十跪而加之王背如此者再王曰有笞之名一也遂
致之保申曰臣聞之君子恥之小人痛之恥之不變
痛之何益保申趨出欲自流王曰此不穀之過保何
罪乃變行從保申殺如黃之狗折箘簬之矰逐舟之
姬務治乎荆吕覽舟作丹
堵敖成王
堵敖(楚始號君曰敖自此以下以未成君者曰敖)名熊囏文王之子堵敖元
年魯莊公之二十年也(史記世家在十八年)在位三年弟熊惲弑
之而代立是為成王成王四年(莊二十三年)始聘于魯六年
(莊二十八年)我伐鄭諸侯救鄭我師夜遁八年(莊三十年)殺令尹
公子元十三年(僖元年)始改號曰楚秋伐鄭(鄭即齊故)十四年
(僖二年)侵鄭十五年(僖三年)伐鄭十六年(僖四年)齊以諸侯之
師侵蔡蔡潰遂伐我王使屈完如師屈完及諸侯盟于
召陵十七年(僖五年)滅弦(國名)十八年(僖六年)諸侯伐鄭我圍
許以救鄭諸侯救許乃還冬蔡侯將許男見王于武城
許男面縛銜璧大夫衰絰士輿櫬王問諸逢伯對曰昔
武王克殷微子啟如是武王親釋其縛受其璧而祓之
焚其櫬禮而命之使復其所王從之二十年(僖八年)周惠
王崩襄王立二十三年(僖十一年)黃人不歸我貢我伐黃滅
之二十七年(僖十五年)我伐徐諸侯伐厲(楚與國)以救徐冬我
敗徐于婁林二十八年(僖十六年)齊伐厲明年伐英氏(楚與國)
以報婁林之役三十年(僖十八年)鄭伯始來朝王賜之金既
而悔之與之盟曰無以鑄兵故以鑄三鐘三十二年(僖二)
(十年)隨以漢東諸侯叛我我伐隨取成而還三十三年(僖二)
(十一年)及宋人齊人盟于鹿上秋王及諸侯(宋陳蔡鄭許曹)會于
盂執宋公以伐宋冬會于薄以釋之三十四年(僖二十二年)
宋伐鄭我伐宋以救鄭及宋師戰于泓宋師敗績鄭勞
王于柯澤王取鄭二姬以歸三十五年(僖二十三年)伐陳取
焦夷城頓(四邑名)而還三十六年(僖二十四年)我及宋平宋公
來朝周王子帶以狄師伐周周襄王處于氾三十七年
(僖二十十五)晉納襄王殺王子帶秋秦晉伐鄀(小國名)我以申
息之師戍商密(鄀别邑)商密降秦秦囚鬭克屈禦寇(二公子)
以歸三十八年(僖二十六年)魯公子遂來乞師道我伐齊宋
秋我滅夔以夔子歸宋叛我即晉冬伐宋圍緡魯侯以
我師伐齊取榖寘桓公子雍于榖申公叔侯戍之三十
九年(僖二十七年)王及諸侯(陳蔡鄭許)圍宋四十年(僖二十八年)晉伐
曹衛以救宋王入居于申使申公叔侯去穀使成得臣
去宋曰無從晉師得臣請戰王怒少與之師得臣及晉
師戰于城濮我師敗績我殺得臣衛侯來奔四十四年
(僖三十二年)晉楚平四十五年(僖三十三年)令尹鬭勃侵陳蔡陳
蔡成遂伐鄭(將納公子瑕)晉侵蔡我救之不戰而歸王殺鬭
勃四十六年(文元年)冬十月大子商臣以宫甲圍王王請
食熊蹯而死弗聽丁未王縊謚之曰靈不瞑曰成乃瞑
(左傳)
在位四十六年
穆王
王名商臣成王之大子也成王既立商臣又欲立王子
職商臣遂殺成王而自立是為穆王王二年(文三年)我圍
江(江國名)晉伐我以救江冬晉告于周周及晉伐我門于
方城而還三年(文四年)我滅江四年(文五年)滅六冬滅蓼(六蓼)
(並國名)七年(文八年)周襄王崩頃王立八年(文九年)王師于狼
淵以伐鄭鄭及我平夏侵陳克壺邱秋公子朱伐陳陳
人敗之獲公子茷陳懼及我平冬使越椒如魯聘九年
(文十年)鬭宜申與仲歸謀弑王王殺宜申及仲歸秋陳鄭
會王于息遂及蔡侯次于厥貉將以伐宋宋逆王遂導
以田孟諸十年(文十一年)伐麇十一年(文十二年)羣舒叛(舒偃姓)我
執舒子平及宗子遂圍巢(宗巢二國羣舒之屬)十二年(文十三年)王薨
(左傳)
謚曰穆在位十二年
莊王
莊王名旅(史記名侣)穆王之子也元年(文十四年)春周頃王崩匡
王立秋令尹成嘉大師潘崇將襲羣舒使公子燮與鬭
克守燮克作亂城郢使賊殺成嘉不克而還秋八月燮
克以王出將如商密廬戢黎(守廬大夫)誘之殺燮及克
史記莊王即位三年不出號令日夜為樂令國中曰
敢諫者死伍舉入王左抱鄭姬右抱越女坐鐘鼓之
間伍舉曰願有進隠曰有鳥在阜三年不蜚不鳴是
何鳥也王曰三年不蜚蜚將冲天三年不鳴鳴將驚
人舉退矣吾知之矣居數月淫益甚大夫蘇從入諫
王曰若不聞令乎對曰殺身以明君臣之願也于是
罷淫樂聽政所誅者數百人所進者數百人任伍舉
蘇從以政國人大說吳越春秋作伍舉說苑作蘇從
吕氏春秋作成公賈韓非子作右司馬御新序作士
慶
三年(文十六年)庸人帥羣蠻以叛廬戢黎侵庸王乘馹會師
于臨品秦人巴人從我師羣蠻從王盟遂滅庸六年(宣元)
(年)王侵陳遂侵宋晉伐鄭我救鄭晉師還七年(宣二年)晉
侵鄭我救之晉師去
新序晉伐楚三舍不止大夫請擊之莊王曰先君之
時晉不伐楚及孤之身而伐楚是孤之過也大夫曰
先臣之時晉不伐楚今臣之身而伐楚此臣之罪也
請擊之王俛而泣起而拜羣大夫晉人聞之曰君臣
争以過為在已且君下其臣不可伐也乃夜還師韓
非子莊王欲伐越杜子諫曰王之伐越何也曰政亂
兵弱杜子曰臣愚患知之如目也能見百步之外而
不能自見其睫王之兵敗于秦晉喪地數百里此兵
之弱也莊蹊蹻為盜于境内而吏不能禁此政之亂
也王之弱亂非越之下也欲伐越此知之如目也王
乃止說苑莊王伐陽夏師久而不罷王獵于雲夢椒
舉進諫曰王所以多得獸者馬也而王國亡王之馬
豈可得哉王曰不榖知詘強國之可以長諸侯也知
得地之可以為富也而忘吾民之不用也明日飲諸
大夫酒以椒舉為上客罷陽夏之師又曰莊王欲伐
晉使豚尹觀焉反曰不可伐也其憂在上其樂在下
且賢臣在焉曰沈駒明年又使豚尹觀反曰可矣初
之賢人死矣諂䛕多在君之廬其君好樂而無禮其
下危處以怨上伐之民必先反韓詩外傳莊王將伐
晉孫叔敖以螳螂黃雀諫語同國語莊辛諸說皆
無徵
冬周匡王崩定王立八年(宣三年)王伐陸渾之戎遂至于
雒觀兵于周疆定王使王孫滿勞王王問鼎之大小輕
重焉對曰在德不在鼎周德雖衰夭命未改鼎之輕重
未可問也鄭即晉夏我侵鄭九年(宣四年)令尹越椒殺蒍
賈將攻王王以三王之子為質(三王文成穆)弗受王與若敖
氏戰于臯滸滅之冬伐鄭十年(宣五年)伐鄭陳及我平晉
救鄭伐陳十一年(宣六年)伐鄭取成而還既成鄭伯逃歸
十三年(宣八年)滅舒蓼王疆之及滑汭盟吳越而還冬伐
陳取成而還十四年(宣九年)伐鄭(鄭伯逃歸故)晉救鄭鄭敗我
師于柳棼十五年(宣十年)鄭及我平諸侯伐鄭鄭又及諸
侯平冬我伐鄭晉救之逐我師于潁北十六年(宣十一年)我
伐鄭及櫟鄭成夏王及陳侯鄭伯盟于辰陵鄭又徼事
于晉陳弑靈公冬伐陳遂入陳殺夏徵舒納公孫寧儀
行父于陳
說苑莊王伐陳使人視之使者曰不可伐也城高溝
深蓄積多其國寧也王曰陳小國也而蓄積多賦斂
重矣城高溝深民力罷矣伐陳遂取之又有莊王伐
陳吳救之左史倚相敗吳師事按陳至弑君何謂
國寧倚相亦不當莊王時說謬
十七年(宣十二年)春王圍鄭克之鄭伯肉袒牽羊以逆左右
曰不可許也得國無赦王曰其君能下人必能信用其
民矣庸可幾乎退三十里而許之平
公羊莊王伐鄭鄭伯肉袒以逆莊王莊王親自手旌
左右撝軍退舍七里將軍子重諫曰南郢之與鄭相
去數千里諸大夫死者數人厮役扈養死者數百人
今君勝鄭而不有無乃失民臣之力乎莊王曰古者
杆不穿皮不蠧則不出于四方是以君子篤於禮而
薄于利要其人而不要其主告從不赦不祥吾以不
祥道民災及吾身何日之有
潘尫入盟鄭公子去疾出質夏六月晉師救鄭濟河王
北師次于郔將飲馬于河而歸聞晉師既濟王欲還嬖
人伍參欲戰王改乘轅而北之次于管以待之
公羊晉師救鄭者至請戰莊王許諾將軍子重諫曰
晉大國也王師淹病矣君請勿許也莊王曰弱者吾
威之強者吾辟之是使寡人無以立乎天下令之還
師而逆晉寇
晉師在敖鄗之間王使少宰如晉師且使求成于晉晉
人許之盟有日矣我使樂伯致晉師既免晉使魏錡來
請戰趙旃來召盟王乘左廣逐趙旃會晉使軘車逆之
潘黨望其塵告曰晉師至矣我亦懼王之入晉軍也遂
出陳疾進師車馳卒奔乘晉軍晉師右移上軍未動工
尹齊將右拒卒以逐下軍王使唐狡與蔡鳩居(並大夫)告
唐惠侯曰不榖不德而貪以遇大敵不穀之罪也然楚
不克君之羞也敢藉君靈以濟楚師使潘黨將游闕四
十乘從唐侯以為左拒以從上軍及昏我師軍于邲晉
之餘師不能軍宵濟亦終夜有聲丙辰楚重至于邲遂
次于衡雍潘黨曰君盍築武軍而收晉師以為京觀臣
聞克敵必示子孫以無忘武功王曰非爾所知也夫文
止戈為武武王克商作頌曰載戢干戈載櫜弓矢我求
懿德肆于時夏允王保之又作武其卒章曰耆定爾功
其三曰敷時繹思我徂惟求定其六曰綏萬邦屢豐年
夫武禁暴戢兵保大定功安民和衆豐財者也故使子
孫無忘其章今我使二國暴骨暴矣觀兵以威諸侯兵
不戢矣暴而不戢安能保大猶有晉在焉能定功所違
民欲猶多民何安焉無德而強争諸侯何以和衆利人
之幾而安人之亂以為已榮何以豐財武有七德我無
一焉何以示子孫其為先君宫告成事而已武非吾功
也古者明王伐不敬取其鯨鯢而封之以為大戮于是
乎有京觀以懲淫慝今罪無所而民皆盡忠以死君命
又何以為京觀乎祀于河作先君宫告成事而還
新書莊王伐鄭南與晉戰于两棠大克晉人王歸過
申侯之邑申侯進食日中而王不食申侯請罪王歎
曰吾聞之君賢而有師者王中君而有師者霸下君
而羣臣莫若者亡今我下君也而羣臣又莫若不榖
不榖恐亡且世不絶賢天下有賢而我獨不得若吾
生者何以食為吕氏春秋莊王獵于雲夢射隨兕中
之申公子培劫而奪之王曰何暴而不敬也命吏誅
之大夫諫曰子培賢者也此必有故願察之不出三
月子培疾而死两棠之戰大勝晉歸而賞功子培之
弟請賞曰臣兄之有功也于車下王曰奚謂也對曰
臣之兄嘗讀故記曰射隨兕者不出三月臣之兄懼
而争之故死王命發平府書而視之于故記有焉乃
厚賞之說苑莊王好獵大夫諫曰晉敵國也楚不謀
晉晉必謀楚今王無乃躭于樂乎王曰吾獵以求士
也其榛叢刺虎豹者吾以知其勇其攫犀搏兕者吾
以知其勁有力罷田而分所得吾以知其仁因是道
也而得三士焉又曰莊王賜羣臣酒日暮酒酣燭滅
有引婦人之衣者美人援絶其冠纓告王曰今者燭
滅有引妾衣者妾援得其冠纓趣火來上視絶纓者
王曰賜人酒使醉失禮奈何欲顯婦人之節而辱士
乎乃命曰今日與寡人飲不絶纓者不懽羣臣皆絶
其冠纓而上火卒盡歡而罷居二年晉與楚戰有一
臣常在前五合五獲首却敵卒得勝之王怪而問曰
寡人未嘗異子子何出死不疑對曰臣夜絶纓者也
又曰莊王與晉戰勝之懼諸侯之畏已也乃築為五
仞之臺而觴諸侯諸侯請約莊王曰我薄德之人也
仰而曰將將之臺窅窅其謀我言而不當諸侯伐之
于是遠者來朝近者入賓又曰莊王築層臺延石千
重延壤百里諫者七十二人皆死諸御已諫遂解層
臺而罷民淮南子令尹子佩請飲莊王莊王許諾子
佩疏揖北面立于殿下曰昔者王許之今不果往意
者臣有罪乎王曰吾聞子具于強臺強臺者南望料
山以臨方皇左江而右淮其樂忘死吾薄德之人不
可以當此樂也諸說荒誕吕覽尤妄
鄭伯許男來冬伐蕭(附庸國)宋以蔡人救之遂滅蕭十八
年(宣十三年)伐宋十九年(宣十四年)鄭伯來謀晉王使申舟聘于
齊無假道于宋宋殺之秋九月王圍宋二十年(宣十五年)夏
五月宋及我平二十三年(宣十八年)秋七月王薨(左傳)
韓非子莊王有茅門之法曰羣臣入朝馬蹄踐霤者
斬其輈而戮其御大子入朝馬蹄踐霤廷理斬其輈
而戮其御大子入泣曰為我誅廷理王曰法者所以
敬宗廟尊社稷夫犯法廢令不尊敬社稷是臣乘君
下尚校也臣乘君則主失威下尚校則上位危社稷
不守何以遺子孫大子乃還走避舍再拜請死說苑
作少師慶尸子雨雪莊王被裘當戸曰我猶寒彼百
姓賓客甚矣乃使巡國中求百姓賓客之無居宿絶
糧者賑之國人大說說苑莊王見天不見妖地不出
孽則禱于山川曰天其忘予歟淮南子莊王好觟冠
楚國倣之又曰莊王裾衣博袍令行乎天下遂霸諸
侯
謚曰莊在位二十三年
共王
共王名審莊王之子也王二年(成二年)王將伐魯使屈巫
聘于齊告師期適魯會晉伐齊我侵魯及陽橋以救齊
魯請盟許之冬十一月公子嬰齊及魯侯蔡侯許男諸
侯之大夫(秦宋陳衛鄭齊曹邾薛鄭)盟于蜀三年(成三年)諸侯伐鄭鄭
敗諸邱輿皇戍來獻捷我歸荀罃于晉四年(成四年)晉伐
鄭我救之五年(成五年)許愬鄭于我我執鄭皇戍鄭叛我
及晉平冬定王崩簡王立六年(成六年)伐鄭晉救之遇于
繞角我師還晉師遂侵蔡我救蔡禦諸桑隧晉師還七
年(成七年)伐鄭諸侯救鄭鄭軍我師囚鍾儀獻諸晉八年
(成八年)晉侵蔡遂侵我獲申驪九年(成九年)我以重賂求鄭
鄭伯會公子成于鄧秋晉執鄭伯伐鄭我侵陳以救鄭
晉歸鍾儀于我以求成冬自陳伐莒莒潰遂入鄆十二
月使公子辰如晉報鍾儀之使請修好結成十一年(成十)
(一年)宋華元來遂如晉合晉楚之成十二年(成十二年)夏五月
公子罷許偃會晉士燮盟于宋西門之外諸侯遂會于
瑣澤晉郤至來聘且涖盟冬公子罷如晉聘且涖盟十
二月及晉侯盟于赤棘十五年(成十五年)我侵鄭遂侵衛鄭
侵我取新石冬遷許于葉十六年(成十六年)王使公子成以
汝隂之田求成于鄭鄭叛魯及王盟于武城晉伐鄭王
救之晉楚遇于鄢陵及戰射王中目王宵遁殺公子側
以公子嬰齊為令尹
淮南子恭王戰于隂陵潘尫養由基黃衰微公孫丙
相與簒之王懼而失體黃衰微舉足蹵其體王乃覺
怒其失禮奮體而起四大夫載而行
十七年(成十七年)我戍鄭晉會諸侯伐鄭我救之諸侯還冬
諸侯復伐鄭我救之諸侯還十八年(成十八年)鄭會王伐宋
彭城納宋魚石向為人鱗朱向帶魚府以三百乘戍之
而還宋圍彭城我救之伐宋宋告急于晉晉侯師于台
谷以救宋遇我師于靡角之谷我師還十九年(襄元年)晉
會諸侯伐鄭晉師自鄭侵我焦夷及陳秋我救鄭侵宋
吕留周簡王崩靈王立二十年(襄二年)殺右司馬公子申
二十一年(襄三年)公子嬰齊伐吳克鳩兹至于衡山使鄧
廖侵吳吳獲鄧廖師歸吴伐我取駕嬰齊卒以公子壬
夫為令尹陳叛我冬侵陳陳成公卒乃止二十二年(襄四)
(年)侵陳二十三年(襄五年)討陳叛故殺公子壬夫以公子
貞為令尹冬公子貞伐陳諸侯救陳二十五年(襄七年)貞
圍陳諸侯會于鄬以救之陳使公子黃來(哀公弟)執之二
十六年(襄八年)鄭侵蔡我伐鄭鄭成二十七年(襄九年)秦使
來乞師將伐晉許之秋共王師于武城以為秦援冬諸
侯伐鄭十二月復伐鄭鄭成我伐鄭鄭又及我平同盟
于中分(鄭城中里名)二十八年(襄十年)我及鄭圍宋秋侵魯西
鄙還圍蕭諸侯伐鄭城虎牢而戍之鄭及晉平公子貞
救鄭鄭又與我盟諸侯之師還我師亦還二十九年(襄十)
(一年)諸侯圍鄭鄭成同盟于亳公子貞乞旅于秦以代鄭
鄭伯逆之伐宋秋諸侯悉師以復伐鄭鄭成冬鄭及諸
侯會于蕭魚三十年(襄十二年)我及秦伐宋(報晉取鄭故)秦嬴歸
于我(秦景公妹為共王夫人)我使公子午聘于秦三十一年(襄十三年)
王疾告大夫曰不榖不德少主社稷生十年而喪先君
未及習師保之教訓而應受多福是以不德而亡師于
鄢以辱社稷為大夫憂其弘多矣若以大夫之靈獲保
首領以殁於地唯是春秋窀穸之事所以從先君于禰
廟者請為靈若厲大夫擇焉莫對及五命乃許冬十二
月王薨公子貞謀謚大夫曰君有命矣貞曰君命以共
若之何毁之赫赫楚國而君臨之撫有蠻夷奄征四海
以屬諸夏而知其過可不謂共乎請謚之大夫從之(左傳)
在位三十一年
康王
康王名昭共王之子也共王三十一年(襄十三年)薨王即位
是年吳侵我戰于庸浦大敗吳師王元年(襄十四年)公子貞
伐吳師還弗儆吳人自臯舟之隘要而擊之敗我師冬
公子貞卒公子午為令尹三年(襄十六年)晉伐我我及晉師
戰于湛阪我師敗績晉師遂侵方城之外五年(襄十八年)鄭
公子嘉欲去諸大夫將叛晉而起我師以去之冬十二
月使告公子午午不許王聞而讓午午曰諸侯方睦于
晉臣請嘗之午治兵于汾鄭知之完守入保公子嘉不
敢會我師我師伐鄭門于純門信于城下而還涉于魚
齒之下甚雨及之我師多凍役徒幾盡八年(襄二十一年)公
子午卒使薳子馮為令尹馮辭以疾使公子追舒為令
尹九年(襄二十二年)殺公子追舒復使薳子馮為令尹十一
年(襄二十四年)我為舟師伐吳不為軍政無功而還齊侯伐
晉懼而欲見王王使薳啟疆如齊聘秋齊陳無宇來乞
師諸侯將伐齊冬王伐鄭以救齊諸侯還救鄭王使薳
啟疆送陳無宇十二年(襄二十五年)薳子馮卒屈建為令尹
舒鳩人叛屈建伐之吳救之大敗吳師滅舒鳩冬十二
月吳子伐我門于巢巢人牛臣射殺之十三年(襄二十六年)
我及秦人侵吳遂侵鄭秋許男來請伐鄭遂卒于楚王
曰不伐鄭何以求諸侯冬伐鄭涉于汜而歸十四年(襄二)
(十七年)宋向戍欲弭諸侯之兵如晉告晉許之告于我我
亦許之告于諸侯皆許之秋七月屈建及諸侯之大夫
盟于宋蒙門之外晉荀盈來涖盟冬薳罷如晉涖盟十
五年(襄二十八年)秋九月鄭伯來冬十一月魯侯宋公陳侯
許男來十二月靈王崩景王立乙未王薨明年夏四月
葬王諸侯送葬至于西門之外諸侯之大夫皆至于墓
(左傳)
謚曰康在位十五年
郟敖
郟敖名麇康王之子也郟敖元年(襄二十九年)屈建卒公子
圍(康王庶弟)為令尹二年(襄三十年)使薳罷如魯聘秋公子圍殺
大司馬蒍掩而取其室三年(襄三十一年)衛侯來四年(昭元年)
公子圍聘于鄭且娶于公孫段氏遂及諸侯之大夫會
于虢冬公子圍將聘于鄭未出竟聞王有疾而還十一
月至入問王疾縊而殺之遂殺其二子幕及平夏殺大
宰伯州犁于郟葬王于郟謂之郟敖(左傳)
在位四年無謚
靈王
靈王初名圍共王之子康王之庶弟也初為令尹郟敖
四年(昭元年)弑郟敖而自立改名虔是為靈王以薳罷為
令尹是年鄭游吉來葬郟敖且聘立君王二年(昭三年)鄭
伯來與之田于江南之夢三年(昭四年)許男來王止之遂
止鄭伯復田江南使椒舉如晉求諸侯且請昏晉許之
夏六月王及諸侯(蔡陳鄭許徐滕頓胡沈小邾宋)淮夷會于申徐子吳
出也以為貳執于申秋七月王以諸侯伐吳圍朱方執
齊慶封殺之遂滅賴遷賴于鄢欲遷許于賴伇鬭韋龜
與公子去疾城之而還冬吳伐我入棘櫟麻東國水不
可以城彭生(楚大夫)罷賴之師四年(昭五年)殺大夫屈申(貳于)
(吳故)以屈生(屈建子)為莫敖使與薳罷如晉逆女晉韓起來
送女羊舌肹為介王欲以起為閽肹為司宫以辱晉薳
啟疆進說乃厚為之禮冬十月王以諸侯(蔡陳許頓沈徐越)伐
吳吳子使其弟蹶由來犒師執之將以釁鼓既而赦之
及汝清吳不可入遂觀兵于坻箕之山無功而還王懼
吳使沈尹射待命于巢薳啟疆待命于雩婁五年(昭六年)
公子棄疾如晉秋徐儀楚(徐大夫)來聘王執之逃歸懼其
叛也伐徐吳救之薳罷伐吳吳敗我師于房鍾六年(昭七)
(年)王成章華之臺願與諸侯落之薳啟疆曰臣能得魯
君遂如魯召魯侯魯侯來王享之于新臺好以大屈(弓名)
既而悔之薳啟疆說魯侯使反之
新書翟使至楚楚王誇以章華之臺臺甚高三休乃
至楚王曰翟亦有此臺乎使者曰否翟窶國惡見此
臺也翟王之室也堂高三尺壤陛三絫茆茨弗翦采
椽弗刮猶以作者大苦居者大佚翟惡見此臺也
七年(昭八年)陳殺其世子偃師哀公縊使行人干徵師來
赴殺之秋公子去疾圍陳冬滅陳使穿封戍為陳公八
年(昭九年)諸侯之大夫(魯宋鄭衛)會王于陳公子去疾遷許于
夷然丹還城父人于陳遷方城外人于許夏四月陳災
十年(昭十一年)王在申召蔡侯伏甲而饗之殺蔡侯刑其士
七十人(蔡侯弑父故)公子棄疾圍蔡晉使請蔡弗許冬滅蔡
用隠大子于岡山遂城陳蔡不羹使棄疾為蔡公十一
年(昭十二年)殺大夫成熊(令尹成得臣孫)冬圍許以懼吳王次于乾
谿以為之援十二年(昭十三年)春王在乾谿初王之殺郟敖
也公子比出奔晉公子黑肱出奔鄭及是黑肱公子棄
疾因四族(薳氏許圍蔡洧蔓成然)之徒以入楚殺大子禄及公子
罷敵公子比為王黑肱為令尹棄疾為司馬先除王宫
使觀從從帥于乾谿而告之師潰
公羊靈王為無道作乾谿之臺三年不成楚公子棄
疾脅比而立之然後令于乾谿之役曰比已立矣後
歸者不得復其田里衆罷而去之
王聞羣公子之死也自投于車下曰人之愛其子也亦
如余乎侍者曰甚焉小人老而無子知擠于溝壑矣王
曰余殺人子多矣能無及此乎然丹曰請待于郊以聽
國人王曰衆怒不可犯也曰若入于大都而乞師于諸
侯王曰皆叛矣曰若亡于諸侯以聽大國之圖君也王
曰大福不再祗取辱焉王㳂夏將欲入鄢
史記靈王獨傍偟山中野人莫敢入王王行遇故鋗
人謂曰為我求食我已不食三日矣鋗人曰新王下
法有敢饟王從王者罪及三族且又無所得食王枕
其股而卧鋗人以土自代逃去王覺而弗見遂饑弗
能起
申亥求王遇諸棘闈以歸夏五月王縊于申亥氏申亥
以其二女殉而葬之平王時申亥以王柩告乃改葬之
初王卜曰余尚得天下不吉投龜詬天而呼曰是區區
者而不余畀余必自取之民患王之無厭也故從亂如
歸(左傳)
墨子靈王好士細腰王之臣皆以一飯為節肱息然
後帶扶墻然後起期年朝有黧黑之危春秋繁露靈
王行強乎陳蔡意廣以武不顧其行慮所美内罷其
衆乾谿有物女水盡則女見水滿則不見靈王舉發
其國而役三年不罷楚國大怒繁露語頗未詳
在位十二年謚曰靈
平王(公子比附)
平王名棄疾及公子比公子黑肱皆共王之子靈王之
弟也棄疾初事靈王遷許滅陳皆有功及滅蔡遂為蔡
公靈王十二年(昭十三年)王在乾谿觀從自蔡召比及黑肱
入襲蔡蔡公將食見之而逃觀從徇于蔡曰蔡公召二
子將納之衆乃奉蔡公召二子而盟于滕依陳蔡人以
國遂入楚及郊陳蔡欲為名故請為武軍(欲築壘壁示後人為復讐)
(之名)蔡人知之曰欲速(言宜速入)且役病矣請藩而已乃藩為
軍蔡公使須務牟與史禆(並大夫)先入因正僕人殺大子
禄及公子罷敵比自立為王黑肱為令尹次于魚陂蔡
公為司馬先除王宫觀從謂比曰不殺棄疾雖得國猶
受禍也比曰余不忍也觀從曰人將忍子夏五月靈王
縊國人未及知國每夜駭曰王入矣乙卯夜蔡公使周
走而呼走曰王至矣國人大驚使鬭成然走告比及黑
肱曰王至矣國人殺君司馬將來矣君若早自圖也可以
無辱衆怒如水火焉不可為謀又有呼而走至者曰衆
至矣比黑肱皆自殺比字子千初為右尹黑肱别有傳
丙辰棄疾即位改名曰熊居是為平王葬比于訾謂之
訾敖殺囚衣之王服而流諸漢乃取而葬之以靖國人
使鬭成然為令尹平王封陳蔡復遷邑致羣賂施舍寬
民宥罪舉職使枝如子躬聘于鄭初共王無冡適有寵
子五人無適立焉乃大有事于羣望而祈曰請神擇于
五人者使主社稷乃徧以璧見于羣望曰當璧而拜者
神所立也誰敢違之既乃與巴姬密埋璧于大室之庭
使五人齊而長入拜(從長幼以次拜)康王跨之靈王肘加焉公
子比公子黑肱皆遠之王弱抱而入再拜皆厭紐楚之
滅蔡也靈王遷許胡沈(三小國)道房申(皆故諸侯)于荆焉王即
位封陳蔡而皆復之隠大子之子廬歸于蔡悼大子之
子吳歸于陳王元年(昭十四年)使然丹簡上國之兵于宗邱
且撫其民使屈罷簡東國之兵于召陵好于邊疆息民
五年而後用師秋九月殺鬭成然以陽匄為令尹三年
(昭十六年)王誘戎蠻子嘉殺之取蠻氏既而復立其子五年
(昭十八年)吳伐我戰于長岸大敗吳師獲其乘舟餘皇吳夜
從之大敗我師取餘皇以歸冬遷許于白羽六年(昭十九年)
遷陰于下陰城郟(陰郟並楚邑)王使費無極為大子建聘于
秦無極勸王取之正月夫人嬴氏至自秦使大子建居
城父使陽匄聘于秦拜夫人也冬歸吳蹶由(吳王弟靈王所執)
七年(昭十二年)王殺大子傳伍奢使司馬奮揚殺大子建建
奔宋宋華氏亂薳越帥師逆華氏九年(昭二十一年)宋華亥
向寧來奔夏四月景王崩悼王立王子朝作亂冬悼王
崩敬王立十年(昭二十三年)吳伐州來我及諸侯之師救之
令尹陽匄卒于軍戰于雞父我師大奔以囊瓦為令尹
城郢十一年(昭二十四年)王為舟師以略吳疆及圉陽而還
吳踵我滅巢及鍾離而還十二年(昭二十五年)城州屈復茄
人城邱皇遷訾人(州屈邱皇並楚邑)郭巢郭卷(巢卷亦楚邑為之築郭)十
三年(昭二十六年)秋九月王薨(左傳)
謚曰平在位十三年
新語楚平王奢侈縱恣不能制下檢民以德增駕百
馬而行欲令天下人餒財富利明不可及于是楚國
通奢君臣無别
昭王
昭王名軫平王之大子也平王十三年(昭二十六年)薨王即
位冬十一月周敬王入于成周王子朝來奔王元年(昭二)
(十七年)吳伐我使公子掩餘公子燭庸圍潜我救潜一師
遇于窮一師至于潜吳師不能退吳弑其王僚掩餘奔
徐燭庸奔鍾吾我師還夏四月殺大夫郤宛秋九月殺
費無極盡滅其族四年(昭十三年)吳公子掩餘燭庸來奔王
使居養(楚邑)以害吳冬吳執鍾吾子遂滅徐我救徐弗及
遂城夷(夷城父也)使徐子處之五年(昭三十十年)吳侵我伐夷侵
潜六(並楚邑)我救潜吳師還吳圍弦我救弦及豫章吳師
還八年(定二年)囊瓦伐吳師于豫章吳敗我師遂圍巢克
之獲我公子繁十年(定四年)蔡滅沈我為沈故圍蔡冬蔡
侯吳子唐侯伐我十二月陳于栢舉吳擊我師大敗之
囊瓦奔鄭五戰及郢昭王取妺芊畀我(平王女)以出涉睢
鍼尹固與同舟王使執燧象以奔吳師(燒火燧繫象尾驚却吳師)遂
濟江入于雲中王寝盜攻之以戈王奔鄖鄖公辛與其
弟巢以王奔隨吳人從之使出王王之兄公子結似王
逃王而已為王曰以我與之隨人卜與之不吉乃辭吳
人王割公子結之心以與隨人盟(當心前割取血以盟)申包胥如
秦乞師十一年(定五年)夏六月申包胥以秦師救我大敗
吳師于沂又敗之軍祥遂滅唐又敗吳師于公壻之谿
(沂軍祥公壻之谿並楚地)冬十月王入郢
榖梁昭王之軍敗而逃父老送之曰寡人不肖亡先
君之邑父老反矣何憂無君寡人且用此入海矣父
老曰有君如此其賢也以衆不如吳以不死不如楚
相與擊之一夜而三敗吳人新書昭王與吳人戰軍
敗昭王走而屨決失之行三十步復旋取屨及至于
隨左右問曰王何惜一踦屨乎王曰楚雖貧豈愛一
踦屨哉惡與偕出弗與偕反也自是楚俗無相棄者
又曰昭王當房而立愀然有寒色曰寡人朝時酒二
&KR0008;重裘而立猶憯然有寒氣奈我百姓何是日也出
府之裘以衣寒者出倉之粟以賑饑者居二年闔廬
襲郢昭王奔隨諸當王之賜者請還戰至死之寇闔
廬一夕五徙不能賴楚曳師而去昭王乃復
十二年(定六年)吳敗我舟師公子結又以陵師敗于繁陽
我大惕懼亡遷郢于鄀而改紀其政二十年(定十四年)滅頓
以頓子牂歸二十一年(定十五年)滅胡二十二年(哀元年)圍蔡
使疆于江汝之間師還蔡請遷于吳二十五年(哀四年)我
克夷虎(蠻夷叛我者)圍蠻氏蠻氏潰蠻子赤奔晉晉執之歸
于我二十七年(哀六年)吳伐陳昭王曰吾先君與陳有盟
不可以不救乃救陳秋七月師于城父卜戰不吉卜退
不吉王曰然則死也再敗楚師不如死棄盟逃讐亦不
如死死一也其死讐乎命公子申為王不可命公子結
亦不可命公子啟五辭而後許將戰王有疾庚寅王攻
大冥薨于城父公子啟與公子申公子結謀潜師閉塗
逆越女之子章立之而後還是歲也有雲如衆赤鳥夾
日以飛三日王使問諸周大史(說苑作大史州黎)周大史曰其
當王身乎若禜之可移于令尹司馬王曰除腹心之疾
而寘諸股肱何益不榖不有大過天其夭諸有罪受罰
又焉移之遂弗禜及王有疾卜曰河為祟王弗祭大夫
請祭諸郊王曰三代命祀祭不越望江漢睢章楚之望
也禍福之至不是過也不榖雖不德河非所獲罪也遂
弗祭孔子曰楚昭王知大道矣其不失國也宜哉(左傳韓)
(詩外傳作莊王誤)在位二十七年謚曰昭
惠王
惠王名章昭王妾越女所生也昭王薨章即位于城父
是為惠王元年魯哀公七年也三年(哀九年)我伐陳(陳即吳故)
四年(哀十年)伐陳吳救陳不戰而還七年(哀十三年)伐陳九年
(哀十五年)伐吳及桐汭秋齊陳瓘來十年(哀十六年)孔子卒六月
晉伐鄭我救之白公勝作亂殺公子申公子結而劫惠
王欲以公子啟為王啟不可殺之以王如高府(楚别府)圉
公陽(大夫)穴宫負王以如昭夫人之宫葉公沈諸梁攻勝
勝縊國寧使公子申之子寧為令尹公子結之子寬為
司馬十一年(哀十七年)滅陳(史紀世家在十年)十二年(哀十八年)巴人伐
我圍鄾我敗之于鄾冬周敬王崩元王立十三年(哀十九年)
越侵我我追越師至冥不及而還(冥越地史記世家吳來伐楚無越事)秋
我伐東夷三夷男女及我師盟于敖(敖東夷地左傳)二十年
(哀二十六年)周元王崩定王立四十二年(悼二十一年)滅蔡四十
四年(悼二十三年)滅杞與秦平是時越已滅吳而不能正江
淮北我東侵廣地至泗上四十八年(悼二十七年)周定王崩
考王立五十七年(悼三十六年)王薨(史記史家)
謚曰惠在位五十七年
新序楚惠王食寒葅而得蛭因遂吞之腹有疾不能
食令尹入問疾王曰我食寒葅而得蛭念譴之而不
行其罪是法廢而威不立也譴而行其誅則庖宰食
監法皆當死心又不忍也吾恐蛭之見也因遂吞之
令尹再拜而賀曰臣聞天道無親惟德是輔君有仁
德天之所奉也病不為傷是夕也惠王之後蛭出新
書同
簡王(以下戰國)聲王悼王肅王宣王威王
簡王名中惠王之子也簡王元年北伐滅莒六年周考
王崩威烈王立二十四年簡王薨子聲王當即位聲王
六年盜殺聲王子悼王疑即位是年周威烈王崩安王
立悼王二年三晉來伐我至乘邱而還四年我伐周九
年伐韓取負黍十一年三晉伐我敗我大梁榆關我厚
賂秦與之平二十一年悼王薨子肅王臧即位肅王四
年蜀伐我取兹方于是為扞關以拒之五年周安王崩
烈王立十年魏取我魯陽十一年肅王薨無子立其弟
良夫是為宣王宣王立年周烈王崩顯王立六年周天
子賀秦獻公秦始復彊而三晉益大三十年秦封衛鞅
于商南侵我是年宣王薨子威王商即位威王六年越
王無彊伐齊齊說之伐我越王從之我興師伐之大敗
越人殺王無彊盡取故吳地七年齊田嬰欺我我伐齊
敗之于徐州十一年威王薨(史記世家)
懷王頃襄王
懷王名槐威王之子也威王十一年薨王即位魏聞楚
喪伐楚取我陘山六年使柱國昭陽將兵攻魏破之于
襄陵八邑秦使張儀與楚齊魏相會盟齧桑八年周顯
王崩慎靚王立十四年慎靚王崩赧王立十一年蘇秦
約從山東六國共攻秦王為從約長至函谷關秦出兵
擊六國六國兵皆引而歸十六年秦欲伐齊而楚與齊
從親秦患之乃使張儀南見王請楚絶齊西從儀取商
於之地六百里王大悦乃置相璽于張儀日與置酒宣
言吾復得吾商於之地羣臣皆賀而陳軫獨弔且曰地
未可得而齊交先絶是楚孤也必見欺于張儀弗聽絶
齊齊怒折楚符而合于秦張儀乃謂楚將曰子受地從
某至某廣袤六里王大怒興師將伐秦陳軫曰伐秦非
計也不如與之伐齊是我亡于秦取償于齊也王不聽
發兵西攻秦秦亦發兵擊之十七年戰于丹陽大敗我
軍斬甲士八萬虜屈匄遂取漢中郡王大怒悉國兵復
襲秦戰于藍田大敗我軍韓魏聞楚之困乃南襲楚至
于鄧楚乃引兵歸十八年秦使約復與楚親分漢中之
半以和楚王曰願得張儀不願得地張儀使楚王囚張
儀儀私與靳向靳向與夫人鄭袖言于王而出之儀因
說王以叛從約而與秦合親約婚姻張儀去是年秦惠
王卒二十年齊湣王欲為從長惡楚與秦合乃使使遺
王書曰寡人患楚之不察于尊名也今秦惠王死武王
立張儀走魏樗里疾公孫衍用而楚事秦夫樗里疾善
乎韓而公孫衍善乎魏楚必事秦韓魏恐必因二人求
合于秦則燕趙亦宜事秦四國爭事秦則楚為郡縣矣
王何不與寡人并力收韓魏燕趙與為從而尊周室以
案兵息民令于天下莫敢不樂聽則王名成矣王率諸
侯並伐則破秦必矣王取武關蜀漢之地私吳越之富
而擅江漢之利韓魏割上黨西薄函谷則楚之彊百萬
也且王欺于張儀亡地漢中兵銼藍田天下莫不代王
懷怒今乃欲先事秦願大王熟計之王見齊王書猶豫
不決下其議羣臣羣臣或言和秦或曰聽齊昭睢曰王
必取地于秦而後足以刷恥于諸侯王不如深善齊韓
以重樗里疾如是則王得韓齊之重以求地樗里子必
言秦復與楚之侵地矣于是王許之竟不合秦而合齊
以善韓二十四年倍齊而合秦秦昭王初立乃厚賂于
楚楚往迎婦二十五年王入與秦昭王盟于黃吉秦復
與我上庸二十六年齊韓魏為楚負從親三國共伐楚
楚使大子入質于秦請救秦遣將將兵救楚三國引兵
去二十七年大子殺秦大夫而亡歸二十八年秦與齊
韓魏共伐楚殺楚將唐昩取我重邱而去二十九年秦
復攻楚大破楚楚軍死者二萬殺我將軍景缺王恐乃
使大子為質于齊以求平三十年秦復伐楚取八城秦
昭王遺王書曰始寡人與王約為兄弟盟于黃棘大子
為質至驩也大子陵殺寡人之重臣不謝而亡去寡人
誠不勝怒使兵侵君王之邊今聞君王乃令大子質于
齊以求平寡人與楚接境壤界故為婚姻所從相親久
矣而今秦楚不驩則無以令諸侯寡人願與君王會武
關面相約結盟而去寡人之願也敢以聞下執事王見
秦王書患之欲往恐見欺無往恐秦怒昭睢曰王母行
發兵自守耳懷王子子蘭勸王行曰奈何絶秦之驩心
于是往會秦昭王昭王詐令一將軍伏兵武關號為秦
王王至則閉武關遂與西至咸陽朝章臺如蕃臣不與
亢禮王大怒悔不用昭睢言秦因留王要以割巫黔中
之郡王欲盟秦欲先得地王怒曰秦詐我而又彊要我
以地不復與秦秦因留之楚大臣患之乃詐赴于齊齊
歸大子大子横至立為王是為頃襄王乃告于秦(世家作齊)
(誤今正之)曰賴社稷神靈國有王矣頃襄王元年秦要懷王
不可得地楚立王以應秦秦昭王怒發兵出武關攻楚
大敗我軍斬首五萬取析十五城而去二年懷王亡逃
歸秦覺之遮楚道懷王恐乃從間道走趙以求歸趙惠
王不敢入懷王懷王欲走魏秦追至遂與秦使復之秦
懷王遂發病三年懷王薨于秦秦歸其喪于楚楚人皆
憐之如悲親戚諸侯由是不直秦秦楚絶
新書楚懷王心矜好高人鑄金以象諸侯令大國之
君編而先馬梁王御宋王驂乘周召畢陳滕薛衛中
山之君皆象使隨而趨諸侯聞之興師伐楚楚王徵
役萬人且掘國人之墓國人振動晝旅而夜亂齊人
襲楚師之潰懷王逃適秦免尹殺之西河按此獨
與史記異
六年秦敗韓于伊闕斬首二十四萬秦乃遺頃襄王書
曰楚倍秦秦且率諸侯伐楚争一旦之命願王之飭士
卒樂得一戰王患之乃謀復與秦平七年楚迎婦于秦
秦楚復平十四年王與秦昭王好惠于宛結和親十五
年與秦三晉燕共伐齊取淮北十六年與秦昭王好會
于鄢秋復會于穰十八年楚人有好以弱弓微繳加歸
鴈之上者王聞召而與之語遂言曰先王為秦所欺而
客死于外怨莫大焉今以匹夫有怨尚有報萬乘白公
子胥是也今楚地方五千里帶甲百萬猶足以踊躍中
野而坐受困臣竊為大王弗取也于是王遣使于諸侯
復為從欲以伐秦秦聞之發兵來伐楚楚欲與齊韓連
和伐秦因欲圖周周王赧使武公(定王曾孫西周惠公之子)說昭睢
于是計輟不行十九年秦伐楚楚軍敗割上庸漢北地
予秦二十年秦拔我西陵二十一年秦白起拔我郢燒
先王墓夷陵王兵散遂不復戰東北保于陳城二十二
年秦復拔我巫黔中郡二十三年王收東地兵十餘萬
復西取秦所拔我江旁十五邑以為郡距秦二十七年
使三萬人助三晉伐燕復與秦平入大子為質于秦三
十六年王病大子亡歸秋王薨謚曰頃襄(史記世家)
淮南子頃襄好色不使風議而民多昏亂其積至昭
竒之禍
考烈王
考烈王名元頃襄王之大子也頃襄王薨大子即位以
左徒黃歇為令尹號春申君王元年納州于秦以平是
時楚益弱六年秦圍邯鄲趙告急楚楚救趙七年至新
中(中當為市在鉅鹿)秦兵去十二年秦昭王卒使黃歇弔祠于
秦十六年秦王政立二十二年與諸侯共伐秦不利而
去東徙都壽春命曰郢二十五年王薨謚曰考烈(史記世家)
幽王哀王王負芻
幽王名悍考烈王之子李園女弟之所生也(李園女弟幸于黃歇)
(有身而後進之考烈王故太史公于幽王之前特書秦趙政立後書吕不韋卒盖微辭也)考烈王薨
幽王即位李園殺黃歇幽王三年秦魏伐楚十年幽王
薨同母弟猶代立是為哀王哀王立二月餘哀王庶兄
負芻之徒襲殺哀王而立負芻為王負芻二年秦伐楚
大破我軍亡十餘城四年秦將王翦破我軍于蘄殺將
軍項燕五年王翦蒙武遂破楚國虜王負芻滅楚名為
楚郡云(史記世家)
始皇本紀始皇二十三年王翦擊荆虜荆王項燕立
昌平君為荆王反秦于淮南二十四年王翦復破荆
軍昌平君死項燕自殺按昌平君者楚人為始皇
相國攻嫪毐者是也始皇二十一年將攻荆徙昌平
君于郢本紀誤
贊曰楚始蠻夷不與中國通自邲之捷遂枙天下權擠
盟主而上之楚故祖祝融火烈象成也靈平之際焱焰
愈熾然猛勢外灼而陰中闇虚微昭賢楚灰滅矣雖然
東挫于句吳北衂于彊秦天之所壊庸可支乎百昭且
危懷襄何有
尚史卷十六
