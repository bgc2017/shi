尚史卷十三世家六
鑲白旗漢軍李鍇撰
衛世家(始武王十三年終秦二世元年凡九百一十四年傳三十七世)
康叔康伯考伯嗣伯康伯靖伯
貞伯頃侯
衛康叔名封周武王同母弟也武王即位于社南羣臣
畢從毛叔鄭奉明水康叔封傳禮
史記康叔封布兹
召公奭贊采師尚父牽牲(汲冢周書)
既克殷封康叔為衛侯
書序成王既伐管蔡以殷餘民封康叔史記因之蔡
氏識其誤以為武王封之今從蔡氏
居河淇之間分之以大路少帛綪茷旃旌大吕殷民七
族陶氏施氏繁氏錡氏樊氏饑氏終葵氏封畛土疆自
武父之南及圃田之北竟取于有閻之土以共王職取
于相土之東都以會王之東蒐𥅆季授土陶叔授民(左傳)
王若曰孟侯朕其弟小子封惟乃丕顯考文王克明德
慎罸不敢侮鰥寡庸庸祗祗威威顯民用肇造我區夏
越我一二邦以修我西土惟時怙冒聞于上帝帝休天
乃大命文王殪戎殷誕受厥命越厥邦厥民惟時叙乃
寡兄勖肆汝小子封在兹東土王曰嗚呼封汝念哉今
民將在祗遹乃文考紹聞衣德言往敷求于殷先哲王
用保乂民汝丕遠惟商耉成人宅心知訓别求聞由古
先哲王用康保民弘于天若德裕乃身不廢在王命王
曰嗚呼小子封恫瘝乃身敬哉天畏棐忱民情大可見
小人難保往盡乃心無康好逸豫乃其乂民我聞曰怨
不在大亦不在小惠不惠懋不懋已汝惟小子乃服惟
弘王應保殷民亦惟助王宅天命作新民王曰嗚呼封
敬明乃罰人有小罪非𤯝乃惟終自作不典式爾有厥
罪小乃不可不殺乃有大罪非終乃惟𤯝災適爾既道
極厥辜時乃不可殺王曰嗚呼封有叙時乃大明服惟
民其勅懋和若有疾惟民其畢棄咎若保赤子惟民其
康乂又曰非汝封刑人殺人無或刑人殺人非汝封劓
刵人無或劓刵人王曰外事汝陳時臬司師兹殷罰有
倫又曰要囚服念五六日至于旬時丕蔽要囚王曰汝
陳時臬事罰蔽殷彛用其義刑義殺勿庸以次汝封乃
汝盡遜曰時叙惟曰未有遜事已汝惟小子未其有若
汝封之心朕心朕德惟乃知凡民自得罪寇攘姦宄殺
越人于貨睯不畏死㒺弗憝王曰封元惡大憝惟不孝
不友子弗祇服厥父事大傷厥考心于父不能字厥子
乃疾厥子于弟弗念天顯乃弗克恭厥兄兄亦不念鞠
子哀大不友于弟惟弔兹不于我政人得罪天惟與我
民彛大泯亂曰乃其速由文王作罰刑兹無赦不率大
戞矧惟外庶子訓人惟厥正人越小臣諸節乃别播敷
造民大譽弗念弗庸瘝厥君時乃引惡惟朕憝已汝乃
其速由兹義率殺亦惟君惟長不能厥家人越厥小臣
外正惟威惟虐大放王命乃非德用乂汝亦㒺不克敬
典乃由裕民惟文王之敬忌乃裕民曰我惟有及則予
一人以懌王曰封爽惟民廸吉康我時其惟殷先哲王
德用康乂民作求矧今民㒺廸不適不廸則罔政在厥
邦王曰封予惟不可不監告汝德之說于罰之行今惟
民不静未戾厥心廸屢未同爽惟天其罰殛我我其不
怨惟厥罪無在大亦無在多矧曰其尚顯聞于天王曰
嗚呼封敬哉無作怨勿用非謀非彛蔽時忱丕則敏德
用康乃心顧乃德遠乃猷裕乃以民寧不汝瑕殄王曰
嗚呼肆汝小子封惟命不于常汝念哉無我殄享明乃
服命高乃聽用康乂民王若曰往哉封勿替敬典聽朕
告汝乃以殷民世享(尚書)
商受酗酒天下化之妹土商之都邑染惡尤甚武王以
其地封康叔故又作酒誥梓材教之(書序)
衛世家梓材示君子可法則故謂之康誥酒誥梓材
以命之按蔡傳以梓材文多不類若人臣進戒之
辭仁山金氏亦以為治洛命侯邦之文詳辭義信非
命康叔之文故不錄
康叔之國既以此命能和集其民民大說武王崩成王
立舉康叔為周司寇康叔薨子康伯即位
系本康伯名髠宋忠云即王孫牟也事康王為大夫
左傳所謂王孫牟父是也譙周古史考作牟伯
康伯薨子考伯即位考伯薨子嗣伯即位嗣伯薨子康
伯即位(系本作摯伯)康伯薨子靖伯即位靖伯薨子貞伯即
位(系本作箕伯)貞伯薨子頃侯即位
史記頃侯厚賂周夷王命衛為侯孔安國曰方伯州
牧也五代恒為方伯至頃侯德衰不監諸侯乃從本
爵而稱侯非是至子而削爵及賄夷王而稱侯也
按世家云頃侯立十二年卒子釐侯立釐侯十三年
厲王出犇于彘以犇彘之年逆推之頃侯元年當在厲王十
三年而夷王已前死十餘年其曰賂夷王命為侯誤
頃侯十二年薨子僖侯即位十三年厲王犇于彘共和
行政二十八年宣王立四十二年僖侯薨(史記)
諡曰僖在位四十二年
武公
武公名和僖侯子僖侯世子恭伯恭伯早卒(詩序)
僖侯薨恭伯弟和立是為武公
史衛世家釐侯卒大子共伯餘立為君共伯弟和有
寵于釐侯多與之賂和以其賂賂士以襲攻共伯于
墓上共伯入釐侯羡自殺衛人因葬之釐侯傍謐曰
共伯而立和是為武公楊慎曰大史公未見毛詩左
傳附會至此
武公元年宣王十六年也武公即位修康叔之政百姓
和集三十一年宣王崩幽王立四十二年犬戎殺幽王
武公將兵往佐周平戎甚有功平王命武公為公五十
五年薨(史記)
衛本侯爵自武公以下皆稱公按春秋經魯隠公八
年春宋公衛侯遇于垂固知稱公之僭自武公始也
或平王止命武公為公如史之說而莊公以下遂稱
之也
在位五十五年諡曰武武公年九十五猶箴儆于國曰
自卿以下至于師長士苟在朝者無謂我老髦而舍我
必恪恭于朝夕以交戒我在輿有旅賁之規位宁有官
師之典倚几有誦訓之諫居寝有&KR0591;御之箴臨事有瞽
史之道宴居有工師之誦史不失書矇不失誦以訓御
之于是作懿戒(即大雅抑之詩)以自儆(國語)
又飲酒悔過作賓之初筵(韓詩外傳)
及其沒也謂之叡聖武公
莊公桓公(十三年入春秋)
莊公名揚武公薨莊公即位在位二十三年薨諡曰莊
莊公有寵妾生子州吁長好兵莊公使將石碏諫不聽
及莊公薨大子完即位是為桓公桓公二年州吁驕奢
公絀之州吁出奔十三年(隠元年)鄭伯弟段攻其兄不勝
亡而州吁求與之友十五年(隠三年)平王崩桓王立十六
年(隠四年)州吁收聚衛亡人以襲殺桓公州吁自立為衛
君(史記)
夏及宋公陳侯蔡人伐鄭秋復伐鄭(左傳)
詩序州吁用兵暴亂使公孫文仲與陳蔡伐鄭國人
怨其勇而無禮作擊鼓之詩
州吁好兵弑桓公衛人不愛秋州吁如陳石碏使右宰
醜涖殺州吁于濮而迎桓公弟晉于邢而立之是為宣
公(史記)
宣公元年(隠五年)夏四月葬桓公(左傳)
在位十六年諡曰桓
宣公
宣公名晉元年(隠五年)秋我師入郕(衛亂郕侵衛故)四年(隠八年)齊
侯將平宋衛于鄭春公及宋公遇于垂齊人卒平宋衛
于鄭秋七月公及宋公齊侯會于温盟于瓦屋六年(隠十)
(年)宋公不王鄭以王命伐宋秋七月我及宋人入鄭蔡人從
之伐戴鄭伯圍戴克之取三師(宋衛蔡三國師)十年(桓三年)夏公及齊
侯胥命于蒲(申約言以相命而不㰱血也)十一年(桓五年)夏我及陳蔡
從王伐鄭十四年(桓七年)秋我及齊鄭伐盟向(二邑求成于鄭而背)
(之故)十七年(桓十年)秋魯侯會公于桃邱弗遇冬十二月公
齊侯鄭伯戰魯于郎十八年(桓十一年)春正月我及齊鄭宋
盟于惡曹(經不書宋)夏鄭祭仲立公子突(即厲公)鄭忽(即昭公)來
奔十九年(桓十二年)冬十一月公薨惠公元年(桓十三年)葬(左傳)
在位十九年諡曰宣
惠公
惠公名朔宣公子宣公烝于夷姜生㥯子屬諸右公子
職為之娶于齊而美公取之(是為宣姜)生夀及朔屬夀于左
公子洩宣姜與朔構急子公使盗殺夀及急子宣公薨
朔立是為惠公惠公元年(桓十三年)春二月魯侯會紀侯鄭
伯及公齊侯宋公燕人戰我師齊師宋師燕師敗績(宋立)
(突多責賂于鄭鄭不堪命故)二年(桓十四年)冬十二月宋以諸侯(齊蔡衛陳)伐
鄭三年(桓十五年)春三月桓王崩莊王立冬公會諸侯(魯宋陳)
于袲伐鄭將納厲公弗克而還四年(桓十六年)春正月公會
諸侯(魯宋蔡)于曹謀伐鄭夏公會諸侯(魯宋蔡衛)伐鄭冬十一
月左公子洩右公子職怨公立公子黔牟公出奔齊
公羊天子使守衛朔而不能使衛小衆越在岱隂齊
屬負兹舍不即罪爾注言以朝廟告月朔使衛發小
衆不能使行走越于齊託有疾止不就罪也天子有
疾稱不豫諸侯曰負兹大夫稱犬馬士曰負薪榖梁
天子召而不往也
五年(桓十七年)及宋人魯人伐邾十一年(莊五年)冬魯伐我納
公十二年(莊六年)春正月王人子突救我夏公入放黔牟
于周放寗跪于秦殺左公子洩右公子職十八年(莊十二年)
莊王崩僖王立(經傳不載)二十年(莊十四年)冬我會周單伯諸侯
(齊宋鄭)于鄄(宋服故)二十一年(莊十五年)春復會諸侯(齊宋陳衛鄭)于
鄄齊桓公始霸二十二年(莊十六年)夏我及宋人齊人伐鄭
(鄭侵宋故)冬十二月公會諸侯(齊宋陳鄭許滑滕)同盟于幽(鄭成故)二
十三年(莊十七年)僖王崩惠王立(亦不載)二十五年(莊十九年)秋周
子頽伐惠王弗克出奔温蘇子奉子頽來奔我師燕師
伐周冬立子頽二十六年(莊二十年)春鄭伯虢叔納王殺子
頽三十一年(莊二十五年)夏五月公薨(左傳)
在位二十一年諡曰惠
懿公
懿公名赤惠公子惠公薨赤立是為懿公懿公二年(莊二)
(十七年)惠王使齊請伐我以我立子頽也三年(莊二十八年)春
三月齊伐我我及齊人戰我師敗績戴公元年(閔一年)冬
十二月狄人伐我公好鶴鶴有乘軒者將戰國人受甲
者皆曰使鶴鶴實有禄位余焉能戰及狄人戰于熒澤
我師敗績公不去其旗是以甚敗遂滅衛(左傳)
紀年晉獻公十七年衛懿公及赤狄戰于洞澤按
洞當作泂
戴公
戴公名申惠公庶兄公子頑烝于宣姜生齊子戴公申
文公燬宋桓夫人許穆夫人戴公元年(閔二年)狄敗衛宋
桓公逆諸河宵濟衛之遺民男女七百三十人益之以
共滕之民為五千人立戴公以廬于曹許穆夫人賦載
馳齊侯使公子無虧帥車三百乘甲士三千人以戍曹
歸公乘馬祭服五稱牛羊豕雞狗皆三百與門材歸夫
人魚軒重錦三十兩是年公薨(左傳)
文公
文公名燬戴公薨文公立二年(僖二年)春諸侯城楚邱而
封我四年(僖四年)春公會諸侯(齊魯宋陳鄭許曹)侵蔡蔡潰遂伐
楚次于陘冬我會諸侯之師(齊魯宋鄭許曹)侵陳陳成(討轅濤塗不忠)
五年(僖五年)夏公及諸侯(齊魯宋陳鄭許曹)會王世子于首止謀
寧周秋八月諸侯盟于首止鄭伯逃歸不盟六年(僖六年)
夏公會諸侯(齊魯宋陳曹)伐鄭圍新城(逃首止盟故)八年(僖八年)春
正月公會王人諸侯(齊魯宋許曹陳)盟于洮謀王室(時惠王已崩襄王惡)
(大叔帶之難懼不發喪而告難于齊)冬十二月惠王崩(惠王實以七年閏月崩)子襄
王立九年(僖九年)夏公會宰周公諸侯(齊魯宋鄭許曹)于葵邱齊
侯以諸侯之師伐晉(討晉里克之亂)十年(僖十年)春狄滅温温子
來奔十二年(僖十二年)春諸侯城我楚邱之郛十三年(僖十三年)
春狄侵我夏公會諸侯(齊魯宋陳鄭許曹)于鹹淮夷病把故且
謀王室秋為戎難故諸侯戍周十四年(僖十四年)春諸侯城
緣陵遷把十五年(僖十五年)春楚伐徐公會諸侯(前諸侯)盟于
牡邱遂次于匡諸侯之大夫救徐十六年(僖十六年)秋王以
戎難告于齊齊徵諸侯戍周冬十二月公會諸侯(齊魯宋陳)
(鄭許邢曹)于淮(謀鄫且東略)齊桓公卒齊立無虧孝公奔宋十八
年(僖十八年)春宋以我師及諸侯(曹邾)伐齊齊殺無虧冬邢人
狄人伐我圍莵圃公以國讓父兄子弟及朝衆曰苟能
治之燬請從焉衆不可而後師于訾婁狄師還十九年
(僖十九年)秋伐邢二十一年(僖二十一年)春狄侵我二十五年(僖二)
(十五年)春正月伐邢遂滅邢夏四月公薨諡曰文秋葬文
公文公之封于楚邱也大布之衣大帛之冠務材訓農
通商惠工敬教勸學授方任能元年革車三十乘季年
乃三百乘(左傳)
文公在位二十五年
成公
成公名鄭文公子文公二十五年(僖二十五年)薨成公立我
平魯莒冬十二月公會魯侯莒慶盟于洮成公元年(僖二)
(十六年)春正月寗速會魯侯莒子盟于向夏齊伐魯北鄙
我伐齊三年(僖二十八年)春晉侯將伐曹假道于我我弗許
晉侵曹伐我取五鹿二月晉齊盟于歛盂公請盟晉人
弗許公欲與楚國人不欲故出公以說于晉公出居襄
牛楚人救我夏四月戰于城濮楚師敗績公聞楚師敗
懼出奔楚遂適陳五月元咺奉叔武(成公弟)會諸侯(晉魯齊宋)
(蔡鄭莒)盟于踐土或訴元咺于公曰立叔武矣其子角從
公公使殺之六月晉人復公寗俞(衛大夫)與國人盟于宛
濮曰既盟之後行者無保其力居者無懼其罪有渝此
盟明神先君是糾是殛國人聞此盟也而後不貳公先
期入寗俞先長牂(衛大夫)守門以為使也與之乘而入公
子顓犬華仲(並衛大夫)前驅射殺叔武公知其無罪也枕之
股而哭之顓犬走出公使殺之元咺出奔晉(公羊晉文公逐衛侯)
(而立叔武叔武辭立而他人立則恐衛侯之不得反也故于是已立然後為踐土之會治反衛侯衛侯得反曰)
(叔武簒我元咺争之曰叔武無罪終殺叔武元咺走而出)冬諸侯(晉魯齊宋蔡鄭陳莒邾秦)會于
温公與元咺訟公不勝執公歸之于京師寘諸深室元
咺歸于衛立公子瑕五年(僖十三年)晉侯酖公不死會魯為
之請納玉于王與晉侯皆十㲄王許之秋乃釋公公使
賂周歂冶厪(並衛大夫)曰苟能納我吾使爾為卿歂厪殺元
咺及公子瑕瑕弟子儀公復入六年(僖三十十年)冬狄圍我
我遷于帝邱卜曰三百年七年(僖三十二年)夏狄有亂我侵
狄狄請平秋我及狄盟晉文公之末年諸侯朝晉公不
朝使孔逹侵鄭伐緜訾及匡九年(文元年)晉襄公使先且
居胥臣伐我圍戚夏六月取之獲孫林父我使告于陳
陳共公曰更伐之我辭之孔逹伐晉十年(文二年)夏六月
晉士縠會諸侯(宋陳鄭魯)盟于垂隴陳共公為我請成于晉
執孔逹以說十一年(文三年)春公如陳(拜晉成)十二年(文四年)
春晉歸孔逹夏公如晉拜秋使寗俞如魯聘十三年(文五)
(年)冬晉陽處父來聘十五年(文七年)秋八月公會諸侯晉
大夫(魯齊宋陳鄭許曹晉趙盾)盟于扈十六年(文八年)秋八月襄王崩
子頃王立十七年(文九年)春楚伐鄭孔逹會諸侯之大夫
(晉魯宋許)救鄭二十一年(文十三年)冬魯侯如晉朝公會魯侯于
沓請平于晉(我貳于楚故)狄侵我二十二年(文十四年)春頃王崩
匡王立夏六月公會諸侯晉大夫(魯宋陳鄭許曹晉趙盾)同盟于
新城(從楚者服且謀納邾捷菑)二十三年(文十五年)冬十一月公及諸侯
(晉宋蔡陳鄭許曹)盟于扈(尋新城之盟且謀伐齊齊執周單伯且數伐魯故齊人賂晉侯不克伐而)
(還)宋人弑昭公二十五年(文十七年)春孔逹及晉陳鄭之大
夫伐宋二十八年(宣二年)夏晉以我師宋師陳師侵鄭(鄭為)
(楚伐宋故)冬十月匡王崩定王立三十二年(宣六年)春孫免及
晉趙盾侵陳(陳即楚故)三十三年(宣七年)春使孫良夫如魯盟
冬公會諸侯(晉魯宋鄭曹)盟于黑壤三十五年(宣九年)秋九月
公會諸侯(晉宋鄭曹)于扈陳侯不會晉荀林父以諸侯之師
伐陳冬十月公薨(左傳)
諡曰成在位三十五年
穆公
穆公名遫成公子成公薨穆公即位元年(宣十年)夏六月
晉以我師宋師曹師伐鄭(鄭及魯平故)取成而還三年(宣十二年)
孔達及晉宋曹同盟于清邱宋為盟故伐陳(陳貳于楚故)我救
陳晉以為討五年(宣四十年)春我殺孔達以說于晉八年(宣十七年)
夏六月公會諸侯(晉魯曹邾)于斷道(將伐齊)九年(宣十八年)春世子臧
會晉侯伐齊十一年(成二年)春孫良夫侵齊齊敗我師于新
築良夫遂如晉乞師魯臧孫許亦如晉乞師夏六月孫良
夫會晉師魯師曹師及齊侯戰于鞌齊師敗績秋九月公
薨謚曰穆定公元年葬穆公(左傳)穆公在位十一年
定公
定公名臧穆公子穆公十一年(成二年)薨定公即位是年
冬楚鄭侵我我請平十一月孫良夫及楚公子嬰齊魯侯
蔡侯許男及諸侯之大夫(秦宋陳鄭齊曹邾薛鄫)盟于蜀定公元年
(成三年)春正月公會諸侯(晉魯宋鄫)伐鄭(討邲之役)秋孫良夫晉郤
克伐廧咎如(赤狄之餘)廧咎如潰冬十一月使良夫如魯聘
丁未盟三年(成五年)冬十一月定王崩簡王立十二月公
會諸侯(晉魯齊宋鄭曹邾杞)同盟于蟲牢(鄭服故)諸侯謀復會宋辭
四年(成六年)春三月孫良夫及晉師鄭師伊雒之戎陸渾
蠻氏侵宋五年(成七年)秋楚伐鄭公會諸侯(晉魯齊宋曹莒邾杞)救
鄭八月同盟于馬陵公惡孫林父(良夫之子)冬林父以戚奔
晉公如晉晉反我戚七年(成九年)春正月公會諸侯(晉魯齊宋)
(鄭曹莒邾)同盟于蒲將會吳吳人不至晉以鄭貳于楚執鄭
伯八年(成十年)春黑背(公弟)侵鄭夏五月公會諸侯(晉魯齊宋曹)
伐鄭鄭成鄭伯歸十年(成十二年)夏公會晉侯魯侯于𤨏澤
(晉楚成故)十一年(成十三年)夏五月公從劉康公成肅公會諸侯
(晉魯齊宋鄭曹邾滕)伐秦戰于麻隧秦師敗績十二年(成十四年)春公
如晉晉侯強見孫林父公不可夏晉侯使郤犨送林父
公見而復之公有疾使孔烝鉏寗殖立子衎為大子冬
十月公薨諡曰定獻公元年(成十五年)春二月葬定公(左傳)
定公在位十二年
獻公殤公
獻公名衎定公子母曰敬姒定公薨獻公即位元年(成十)
(五年)春三月公會諸侯(晉魯鄭曹宋齊邾)同盟于戚晉執曹伯歸
于京師(討其殺大子而自立)冬十一月孫林父會諸侯之大夫(晉魯)
(齊宋鄭邾)會吳于鍾離二年(成十六年)鄭從初夏四月公伐鄭至
于鳴鴈晉伐鄭郤犨來乞師戰于鄢陵之日公出于衛
秋公會諸侯(晉魯齊宋邾)于沙隨三年(成十七年)春鄭侵晉北宫
括救晉侵鄭至于高氏夏五月公會尹武公單襄公及
諸侯(晉魯宋曹齊邾)伐鄭六月同盟于柯陵冬公會單襄公及
諸侯伐鄭十月圍鄭楚救之諸侯還四年(成十八年)楚伐宋
冬十二月公會諸侯(晉宋邾)及魯齊之大夫同盟于虚朾
謀救宋五年(襄元年)春正月寗殖會諸侯之大夫(晉齊宋曹莒邾)
(滕薛)圍宋彭城(宋魚石叛討魚石也)夏晉韓厥伐鄭公次于戚以為
之援秋九月簡王崩子靈王立冬使公孫剽如魯聘六
年(襄二年)夏寗殖及晉師宋師侵鄭秋七月孫林父會諸
侯之大夫(晉魯宋曹邾)于戚(謀鄭故)冬復會于戚城虎牢以偪
鄭鄭人乃成七年(襄三年)夏六月公會單頃公及諸侯(晉宋)
(鄭莒邾齊)同盟于雞澤陳使袁僑如會戊寅及陳袁僑盟九
年(襄五年)春孫林父會吳于善道秋公會諸侯(晉魯宋陳鄭曹莒邾)
(滕薛齊吳鄫)于戚會吳且命戍陳冬楚伐陳十一月公會諸
侯(晉魯宋鄭曹齊)于城棣以救陳十一年(襄七年)秋魯季孫宿來
冬十月使孫林父如魯聘壬戌及魯盟楚圍陳十二月
公會諸侯(晉魯宋陳曹莒邾)于鄬以救陳十二年(襄八年)夏五月
寗殖會諸侯(晉鄭齊宋邾)于邢邱十三年(襄九年)冬十月公會
諸侯(晉魯宋曹莒邾滕薛杞小邾齊)伐鄭(鄭從楚故)鄭行成十二月同盟于
戲晉以諸侯復伐鄭閏月侵鄭次于隂口而還十四年
(襄十年)春公會諸侯(前諸侯)會吳于柤夏五月楚鄭伐宋公
救宋師于襄牛鄭皇耳侵我我追之獲皇耳秋公會諸
侯(前諸侯)伐鄭師于牛首城號牢而戍之鄭及晉平會楚
救鄭鄭又與楚人盟諸侯之師還侵鄭北鄙而歸十五
年(襄十一年)夏四月公會諸侯(前諸侯)伐鄭鄭行成秋七月同
盟于亳城北楚伐鄭鄭逆之伐宋九月諸侯悉師復伐
鄭冬十月鄭成十二月會于蕭魚楚敗吳十八年(襄十四年)
春正月北宫括會諸侯(前諸侯)之大夫會吳于向夏四月
北宫括會諸侯(前諸侯)之大夫伐秦公怒孫林父寗殖林
父殺羣公子公出奔齊齊人以郲寄公國人立公孫剽
是為殤公殤公者穆公孫也孫林父寗殖相之以聽命
于諸侯冬孫林父會諸侯之大夫(晉魯宋鄭莒邾)于戚謀定我
殤公二年(襄十六年)春三月公會諸侯(晉魯宋鄭曹莒邾薛杞小邾)于溴
梁戊寅寗殖及諸侯大夫盟三年(襄十七年)石買孫蒯伐曹
取重邱四年(襄十八年)夏晉執我行人石買及孫蒯(為曹故)冬
十月公會諸侯(晉魯宋鄭曹莒邾滕薛杞小邾)同圍齊五年(襄十九年)春正
月諸侯(前諸侯)盟于祝柯夏孫林父晉欒訪伐齊六年(襄二)
(十年)夏六月公會諸侯(晉魯齊宋鄭曹莒邾滕薛杞小邾)盟于澶淵(齊成故)
七年(襄二十一年)晉欒盈亂春公會諸侯(晉魯齊宋鄭曹莒邾)于商任
錮欒氏八年(襄二十二年)冬公會諸侯(晉魯齊宋鄭曺莒邾薛杞小邾)于沙
隨復錮欒氏九年(襄二十三年)秋齊伐我自我伐晉十年(襄二)
(十四年)秋八月公會諸侯(晉魯宋鄭曹莒邾滕薛杞小邾)于夷儀將以伐
齊水不克冬楚伐鄭以救齊諸侯還救鄭十一年(襄二十五)
(年)夏五月公會諸侯(前諸侯)于夷儀伐齊齊已弑莊公遂
與晉平晉侯使魏舒宛沒逆獻公將使衛與之夷儀齊
崔杼止其帑以求五鹿秋七月諸侯(前諸侯)同盟于重邱
(齊成故)八月獻公入于夷儀獻公自夷儀使母弟鱄與寗
喜言曰苟反政由寗氏祭則寡人寗喜許之十二年(襄二)
(十六年)春二月寗喜殺孫襄(林父子)弑殤公剽孫林父以戚
如晉甲午獻公入大夫逆于竟者執其手而與之言道
逆者自車揖之逆于門者頷之而已公至使讓大叔儀
曰寡人淹恤在外獨子不在寡人對曰臣不能負羈紲
從扞牧圉罪一臣不能貳通外内之言罪二有二罪敢
忘其死乃行公使止之我侵戚孫林父愬于晉晉戍茅
氏殖綽伐茅氏殺晉戍三百人夏六月魯侯會諸侯大
夫(晉鄭宋曹)于澶淵以討我疆戚田取我西鄙懿氏六十以
與孫氏秋晉執寗喜公如晉晉人執而囚之于士弱氏
齊侯鄭伯如晉請公晉許之冬十二月我歸衛姬于晉
晉乃釋公獻公後元年(襄二十七年)春石惡會諸侯之大夫
(晉魯楚蔡陳鄭許曹)于宋寗喜專公患之公孫免餘(衛大夫)攻寗氏
殺喜及右宰榖母弟鱄出奔晉公使免餘為卿辭曰大
叔儀不貳乃使大叔儀為卿秋七月諸侯之大夫盟于
宋二年(襄二十八年)討寗氏之黨石惡出奔晉冬十二月靈
王崩景王立(實以十一月癸巳崩)三年(襄二十九年)夏五月公薨諡曰
獻秋九月葬獻公(左傳)
獻公在位十八年出亡殤公立殤公立十二年遇弑獻
公復入入三年薨獻公前後通在位二十一年
襄公
襄公名惡獻公子獻公後三年(襄二十九年)薨襄公即位夏
五月世叔儀會諸侯之大夫(晉魯齊宋鄭曹莒滕薛小邾)城杞六月
吳子使札來襄公元年(襄三十年)冬十月北宫佗會諸侯之
大夫(晉齊宋鄭曹莒邾滕薛杞小邾)于澶淵宋災故(謀歸宋財既而無歸)二年(襄三)
(十一年)冬十二月公如楚三年(昭元年)春正月齊惡會諸侯
之大夫(晉楚魯齊宋陳蔡鄭許曹)于虢尋宋盟(宋盟在襄二十七年)四年(昭二年)
春晉韓起來聘九年(昭七年)秋八月公薨晉士鞅來弔且
反戚田齊惡告喪于周且請命王使成簡公來弔且追
命公曰叔父陟恪在我先王之左右以佐事上帝余敢
忘高圉亞圉諡曰襄冬十二月葬襄公(左傳)
在位九年
靈公
靈公名元襄公子襄公嬖人婤姶生孟縶孟縶之足不
良能行孔烝鉏(衛卿)夢康叔謂已立元史朝亦夢襄公四
年(昭二年)婤姶生子名之曰元公薨烝鉏立之是為靈公
靈公二年(昭九年)春趙黶及魯宋鄭之大夫會楚子于陳
三年(昭十年)晉平公卒秋九月北宫喜如晉會葬四年(昭十)
(一年)楚圍蔡秋北宫佗會諸侯之大夫(晉魯齊宋鄭杞曹)于厥憖
謀救蔡五年(昭十二年)夏公如晉(朝嗣君)六年(昭十三年)秋七月公
會周劉子諸侯(晉魯齊宋鄭曹莒邾滕薛杞小邾)于平邱公兄孟縶狎
齊豹奪之司寇與鄄又惡北宫喜禇師圃欲去之公子
朝通于襄夫人宣姜(靈公嫡母)懼而欲以作亂故齊豹北宫
喜禇師圃公子朝作亂十三年(昭二十年)夏六月公在平夀
齊氏殺孟縶公聞亂乘驅自閱門入載寶以出如死鳥
會齊侯使公孫青來聘遂從諸死鳥請將事辭曰亡人
不佞失守社稷越在草莽吾子無所辱君命賓曰寡君
命下臣于朝曰阿下執事臣不敢貳主人曰君若惠顧
先君之好照臨敝邑鎮撫其社稷則有宗祧在乃止齊
氏之宰渠子召北宫子北宫氏之宰不與聞謀殺渠子
遂伐齊氏滅之公入與北宫喜盟于彭水之上秋七月
朔遂盟國人八月公子朝禇師圃子玉霄子高魴出奔
晉(霄魴並齊氏黨)閏月殺宣姜公子朝尋復入(子朝復入傳無明文)十四
年(昭二十一年)宋華氏叛冬十一月公子朝會諸侯之大夫
(晉齊曹)救宋十五年(昭二十二年)夏四月景王崩子猛立是為
悼王子朝作亂冬十月晉納王于王城十一月悼王崩
母弟敬王立居于狄泉十八年(昭二十五年)夏北宫喜會諸
侯之大夫(晉魯宋鄭曹邾滕薛小邾)于黃父晉趙鞅令輸王粟具戍
人曰明年將納王十九年(昭二十六年)冬十月晉納王王入
于成周二十年(昭二十七年)秋北宫喜會諸侯之大夫(晉宋曹邾)
(滕)于扈戍周且謀納魯昭公(昭公時出居鄆)二十五年(昭三十二年)
冬世叔申會諸侯之大夫(晉魯齊宋鄭曹莒薛杞小邾)于狄泉謀城
成周二十六年(定元年)春正月城成周二十九年(定四年)春
三月公會周劉子諸侯(晉魯宋蔡鄭陳許曹莒邾頓胡滕薛杞小邾齊)于召陵
侵楚三十一年(定六年)魯侵鄭不假道于我及還陽虎使
季孟自南門入出自東門舍于豚澤公怒使彌子瑕追
之公叔發諫乃止三十二年(定七年)秋齊侯鄭伯盟于鹹
徵會于我公欲叛晉諸大夫不可公使北宫結如齊而
私于齊侯曰執結以侵我齊從之公及齊侯盟于𤨏三
十三年(定八年)夏齊伐魯晉師救魯將盟公于剸澤趙鞅
曰誰敢盟衛侯者(以衛叛晉欲摧辱之)涉佗成何(並晉大夫)曰我能盟
之衛人請執牛耳(盟禮尊者涖牛耳主次盟者衛侯與晉大夫盟自以當涖牛耳)
成何曰衛吾温原也焉得視諸侯將㰱涉佗捘公之手
及捥(擠血至捥)公怒乃叛晉晉人請改盟弗許秋晉士鞅侵
鄭遂侵我九月魯季孫斯仲孫何忌侵我冬公及鄭伯
盟于曲濮三十四年(定九年)秋齊伐晉克夷儀齊侯在五
氏(晉地)公將如五氏卜過中牟龜焦公曰可也衛車當其
半寡人當其半敵矣乃過中牟中牟人欲伐之禇師圃
亡在中牟曰衛雖小其君在焉未可勝也不如從齊乃
伐齊敗之齊侯致禚媚杏于我三十五年(定十年)夏晉趙
鞅圍我晉討我之叛故曰由涉佗成何于是執涉佗成
何以求成于我我不許晉人殺涉佗成何奔燕冬公及
齊侯鄭游速會于安甫三十七年(定十二年)夏公孟彄伐曹
克郊三十八年(定十三年)春公及齊侯次于垂葭使師伐晉
河内公惡公叔戍(戍文子公叔發之子)以其富也戍又將去夫人
之黨夫人愬之曰戍將為亂三十九年(定十四年)春公逐公
叔戍戍奔魯其黨趙陽奔宋夏北宫結奔魯(亦黨戍)晉范
中行氏叛晉圍朝歌五月公會齊侯魯侯于牽謀救范
中行氏大子蒯聵將殺夫人南子夫人覺之大子奔宋
盡逐其黨公孟彄出奔鄭自鄭奔齊四十年(定十五年)夏鄭
伐宋公及齊侯次于渠蒢謀救宋晉趙稷以邯鄲叛四
十一年(哀元年)夏四月公及齊侯救邯鄲圍五鹿秋八月
公會齊侯于乾侯救范氏孔圉及魯師齊師鮮虞人伐
晉取棘蒲四十二年(哀二年)夏四月公薨諡曰靈
新序衛靈公天寒鑿池宛春諫曰天寒起役恐傷民
公曰天寒乎曰君衣狐裘坐熊席隩隅有竈民衣敝
不補履决不苴君則不寒民誠寒矣公曰善令罷役
左右諫曰罷役是德歸宛春怨歸于君公曰春也有
善寡人有春之善非寡人之善與王孫子衛君重裘
而坐見負薪而哭者問曰何也對曰雪下衣薄衛君
懼見于色曰為君而不知民孰以我為君于是出倉
粟以賑貧窮又曰靈公坐重華之臺侍御數百隋
侯照日羅衣從風仲叔敖入諫曰昔桀紂行此而亡
今君内寵無乃大盛與靈公再拜曰寡人過矣于是
出宫女數百人二說不實而宛春之論足為君範
冬十月葬靈公(左傳)
博物志衛靈公葬得石槨銘曰不逢箕子靈公奪我
里
靈公在位四十二年
出公
出公名輙太子蒯聵子靈公適孫也靈公四十二年(哀二)
(年)薨大子得罪出亡乃立輙是為出公是年夏六月晉
趙鞅納太子于戚出公元年(哀三年)春石曼姑及齊國夏
圍戚求援于中山(即鮮虞)二年(哀四年)秋七月寗跪及齊陳
乞救晉范氏圍五鹿三年(哀五年)夏晉趙鞅伐我圍中牟
四年(哀六年)秦晉魏曼多侵我八年(哀十年)公孟彄自齊來
歸(定十四年逐大子黨彄奔齊)九年(哀十一年)冬世叔齊出奔宋十年(哀十)
(二年)吳徵會于我初衛人殺吳行人公懼秋公會吳于鄖
及魯侯宋皇瑗盟而卒辭吳盟吳人藩公之舍子貢說
太宰嚭乃舍公十一年(哀十三年)秋晉魏曼多侵我十二年
(哀十四年)秋晉趙鞅伐我莊公元年(哀十五年)秋八月晉趙鞅伐
我冬公孟彄出奔齊閏月大子入立是為莊公公出奔
魯(經在十六年從告)自公之出亡也莊公立國人出莊公晉立
襄公之孫般師齊人執般師衛立公子起君起元年(哀十)
(八年)夏石圃逐君起起奔齊出公自齊復歸逐石圃而復
石魋與大叔遺(皆莊公所逐)是年敬王崩元王立出公後七
年(哀二十五年)夏五月禇師比公子彌牟等作亂公出奔宋
公為支離之卒(支離陳名)因祝史揮以侵衛衛逐揮公館諸
外里使如越請師後八年(哀二十六年)夏五月越臯如后庸
宋樂茷魯叔孫舒帥師納公公孫彌牟致衆而問焉曰
請納之衆曰勿納曰彌牟亡而有益請自北門出衆曰
勿出乃重賂越人申開守陴而納公公不敢入師還立
莊公庶弟公子黚是為悼公出公遂卒于越是年元王
崩定王立(左傳)
出公在位十二年出奔魯亡三年復入又七年復出奔
宋前後通在位十九年(史記作二十一年誤)
莊公(般師起附公子)
莊公名蒯聵靈公大子也宋公子朝舊通于靈公夫人
南子朝在宋靈公召之靈公三十九年(定十四年)秋齊宋會
于洮大子獻盂(邑名)于齊過宋野野人歌之曰既定爾婁
豬盍歸吾艾豭大子羞之謂戲陽速(家臣)曰從我而見少
君少君見我我顧乃殺之速曰諾乃朝夫人夫人見大
子大子三顧速不進夫人見其色啼而走曰蒯聵將殺
余靈公執其手以登臺大子奔宋大子告人曰戲陽速
禍余速告人曰大子則禍余大子無道使余殺其母余
不許將戕于余若殺夫人將以余說余是故許而弗為
以紓余死諺曰民保于信吾以信義也四十二年(哀二年)
靈公薨出公輙立夏六月晉趙鞅納大子于戚宵迷陽
虎(魯家臣奔晉)曰右河而南必至焉使大子絻(始發喪之服)八人
衰絰偽自衛逆者告于門哭而入遂居之荀寅士吉射
叛晉秋八月齊人輸范氏粟鄭師送之晉趙鞅禦之將
戰郵無恤御趙鞅大子為右登鐵上望見鄭師衆大子
懼自投于車下無恤授大子綏而乘之曰婦人也趙鞅廵
列曰畢萬匹夫也七戰皆獲有馬百乘死于牖下羣子
勉之死不在寇大子禱曰曾孫蒯聵敢昭告皇祖文王
烈祖康叔文祖襄公鄭勝亂從晉午在難不能治亂使
鞅討之蒯聵不敢自佚備持矛焉敢告無絶筋無折骨
無面傷以集大事無作三祖羞大命不敢請佩玉不敢
愛鄭人擊趙鞅中肩斃于車中獲其蠭旗大子救之以
戈鄭師北大子復伐之鄭師大敗趙鞅喜曰可矣出公
元年(哀三年)春齊衛圍戚初孔圉娶大子之姊生悝孔氏
之豎渾良夫長而美孔圉卒通于内(良夫通孔伯姬)大子在戚
孔姬使之焉大子與之言曰苟使我入獲國服冕乘軒
三死無與與之盟為請于伯姬莊公元年(哀十五年)冬閏月
良夫與大子入迫孔悝于厠強盟之遂劫以登臺出公
輙奔魯孔悝立大子是為莊公公害故政欲盡去之先
謂司徒瞞成曰寡人離病于外久矣子請亦嘗之歸告
禇師比欲與之伐公不果二年(哀十六年)春瞞成禇師比出
奔宋公使鄢肹告于周曰蒯聵得罪于君父君母逋竄
于晉晉以王室之故不棄兄弟寘諸河上天誘其衷獲
嗣守封焉使下臣肹敢告執事王使單平公對曰肹以
嘉命來告余一人往謂叔父余嘉乃成世復爾禄次敬
之哉方天之休弗敬弗休悔其可追夏四月孔子卒六
月公逐孔悝悝出奔宋秋七月逐大叔遺遺奔晉公與
渾良夫謀召出公輙大子疾(亦莊公子)劫公強盟之求必立
已且請殺渾良夫三年(哀十七年)春大子殺渾良夫晉趙鞅
召公若大子來公辭以難大子又使㭬之夏六月趙鞅
圍我齊救我鞅乃還冬十月晉復伐我入其郛我出公
而與晉平晉立襄公之孫般師而還十一月公自鄄入
般師出初公登城以望見戎州問之以告公曰我姬姓
也何戎之有焉翦之公使匠久又欲逐石圃辛巳石圃
因匠氏攻公公閉門而請弗許踰于北方而隊折股戎
州人攻之大子疾公子青踰從公戎州人殺之公入于
戎州己氏初公自城上見己氏之妻髮美使髠之以為
吕姜髢既入焉而示之璧曰活我吾與女璧己氏曰殺
女璧其焉往遂殺之而取其璧國人復公孫般師而立
之十二月齊人伐我我請平立靈公子起執般師以歸
舍諸潞(齊邑)君起元年(哀十八年)夏石圃逐君起起奔齊出公
輙自齊復歸(左傳)
莊公為大子出亡十六年入立為諸侯在位三年遇弑
諡曰莊般師凡兩立隨廢公子起在位一年
悼公(以下戰國)敬公昭公懷公慎公聲公
成侯平侯嗣君懷君元君君角
悼公名黚
系本名虔史記作黔
莊公庶弟悼公元年(哀二十六年)越人帥師納出公不克而還
我立公子黚是為悼公(史記出公李父黔攻出公子而自立)公孫彌牟相之
以城鉏(衛邑)與越人(左傳)
悼公五年薨
紀年四年卒于越
子敬公弗即位(世本作費)敬公十九年薨子昭公紏即位
系本敬公生橈公舟非是
是時三晉彊衛如小侯屬之昭公三年定王崩考王立
六年公子亹弑公代立是為懷公懷公十一年公子頽
弑懷公而代立是為慎公慎公父公子適(系本適作虔虔悼公也)
適父敬公也慎公元年考王崩威烈王立二十五年威
烈王崩安王立四十二年慎公薨子聲公訓即位(系本作聖)
(公馳)聲公十年安王崩烈王立十一年聲公薨子成侯速
即位(系本作不逝更按上穆公名遫不得成侯名速系本是)
成侯十六年衛貶號曰侯二十九年成侯薨子平侯立
平侯八年薨子嗣君立(紀年作孝襄侯)嗣君五年更貶號曰君
獨有濮陽(史世家)
衛嗣君時胥靡逃之魏衛贖之百金不與乃請以左氏
(衛地)羣臣諫曰以百金之地贖一胥靡無乃不可乎君曰
治無小亂無大教化喻于民三百之城足以為治民無
廉恥雖有十左氏將何以用之四十二年嗣君病富術
謂殷順旦(並衛人)曰子聽吾言以說君勿益損也君必善
子人生之所行與死之心異始君之所行于世者食高
麗也(言養身豐厚)所用者緤錯挐薄也(二臣名)羣臣盡以為君
輕國而好高麗必無與君言國事者子謂君君之所行
于天下者甚謬緤錯主斷于國而挐薄輔之自今以往
公孫氏不血食矣(公孫氏衛國姓)君曰善與之相印曰我死子
制之嗣君死殷順旦以君令相公子期緤錯挐薄之族
皆逐之(國策)
公子期蓋即懷君也懷君三十一年朝魏魏囚殺懷君
魏更立嗣君弟是為元君元君為魏壻故魏立之元君
十四年秦拔魏東地初置東郡更徙衛野王縣而并濮
陽為東郡二十五年元君卒子君角即位
年表元君十一年秦置東郡十二年徙野王二十二
年卒說異
君角九年秦并天下立為始皇帝二十一年二世廢君
角為庶人衛絶祀(史記)
贊曰春秋之際衛亂最甚桓公弑于州吁伋子戕于子
朔懿公滅于狄成公濫叔武之誅獻公構孫寗之禍靈
公逞宣姜之亂莊公出公逆天滅紀父母兄弟相為仇
讐噫使周公秉成衛誅為先矣乃享國數十葉後諸侯
亡由康叔善樹武文善承而衛多君子之故與
尚史卷十三
