尚史卷一百三志十一
鑲白旗漢軍李鍇撰
刑志
在易渙之九五曰渙汗其大號言號之不反猶汗之不
可反也先王制刑號莫大焉出而不反無有二三故曰
慎乃出令令出惟行不惟反也然厥綱有五體協于一
叢目三千用孚于中一者義之矱中者仁之規却仁義
而論刑其不流為刻深禽獸驅民以䧟夫穽穫者幾希
故曰法生于義義生于衆適合乎人心治之要也法非
從天下非從地出發于人間反己自正反己自正仁義
之推也若乃不一不中惂滛以逞輕重任愛憎下上適
喜怒縣象以成而自毁之是反汗也雖然義以一之仁
以中之制其流也若夫未形而塞兑又惟禮是藉夫謹
溯厥原述刑志
古之用刑者畫象而不犯上刑赭衣不絶中刑雜履下
刑墨幪以居州里而人恥之其五刑曰墨劓臏宫殺决
關梁踰城郭而略盗者其刑臏男女不以義交者其刑
宫觸易君命革輿服制度姦宄盗攘傷人者其刑劓非
事而事之出入不以道義而誦不祥之辭者其刑墨降
叛寇賊劫略奪攘撟虔者其刑死(尚書大傳)
畫象者其服象五刑也犯墨者蒙巾犯劓者赭其衣犯
臏者以墨幪其臏處而畫之犯宫者履屝犯大辟者布
衣無領五刑有服此之謂也(白虎通)
慎子以畫跪當黥草纓當劓以履屝當刖以艾&KR0008;當宫
凡斬人之支體鑿其形膚曰刑畫衣寇異章服曰戮
及舜聖德聰明建法曰象以典刑流宥五刑鞭作官刑
扑作教刑金作贖刑𤯝災肆赦怙終賊刑欽哉欽哉惟
刑之恤哉乃命皋陶作士帝曰皋陶蠻夷猾夏寇賊姦
宄女作士五刑有服五服三就(三就大罪于原野大夫于朝士于市)五流
有宅五宅三居(五刑之流各有所居五居之差有三等大罪四裔次九州之外次千里之外)
惟明克允帝曰皋陶惟兹臣庶罔或干予正女作士明
于五刑以弼五教期于子治刑期于無刑民協于中時
乃功懋哉皋陶曰帝德罔愆臨下以簡御衆以寬罰勿
及嗣賞延于世宥過無大刑故無小罪疑惟輕功疑惟
重與其殺不辜寧失不經好生之德洽于民心兹用不
犯于有司及夏作禹刑大辟二百臏辟三百宫辟五百
劓墨各千湯作官刑儆于有位曰敢有恒舞于宫酣歌
于室時謂巫風敢有殉于貨色恒于游畋時謂滛風敢
有侮聖言逆忠直遠耆德比頑童時謂亂風惟兹三風
十愆卿士有一于身家必喪邦君有一于身國必亡臣
下不匡其刑墨具訓于蒙士(尚書)
夏商蓋皆因唐虞之制而其書亡至周刑書始備大司
寇之職掌建邦之三典以佐王刑邦國詰四方一曰刑
新國用輕典二曰刑平國用中典三曰刑亂國用重典
以五刑糾萬民野刑上功糾力(功農功力勤力)軍刑上命糾守
(命將命守不失部伍)鄉刑上德糾孝(德六德)官刑上能糾職(能能其事職事)
(修理)國刑上愿糾暴(愿慤慎暴恭字之誤)以圜土聚教罷民凡害人
者寘之圜土而施職事焉以明刑恥之(明刑書其罪惡于大方版著其)
(罪)其能改者反于中國不齒三年(司圜職上罪三年而舍中罪二年而舍下)
(罪一年而舍不齒不得以年次列于平民)其不能改而出圜土者殺(出逃亡也)以
兩造禁民訟入束矢于朝然後聽之以兩劑禁民獄入
鈞金三日乃致于朝然後聽之(訟謂以財貨相告獄謂以罪相告矢取其直金)
(取其堅)以嘉石平罷民(嘉石文石樹之外朝門左)凡萬民之有罪過而
未麗于法而害于州里者桎梏而坐諸嘉石役諸司空
重罪旬有三日坐朞役其次九日坐九月役其次七日
坐七月役其次五日坐五月役其下罪三日坐三月役
使州里任之則宥而舍之以肺石達窮民(肺石赤石)凡遠近
惸獨老幼之欲有復于上而其長弗達者立于肺石三
日士聽其辭以告于上而罪其長正月之吉始和布刑
于邦國都鄙乃縣刑象之法于象魏使萬民觀刑象挾
日而歛之凡諸侯之獄訟以邦典定之(六典也)凡卿大夫
之獄訟以邦法斷之(八法也)凡庶民之獄訟以邦成弊之
(八成也)小司寇以五刑聽萬民之獄訟附于刑用情訊之
至于旬乃弊之讀書則用法凡命夫命婦不躬坐獄凡
王之同族有罪不即市以五聲聽獄訟求民情曰辭聽
色聽氣聽耳聽目聽以八辟麗邦法附刑罰曰議親之
辟議故之辟議賢之辟議能之辟議功之辟議貴之辟
議勤之辟議賓之辟以三刺斷庶民獄訟之中曰訊羣
臣訊羣吏訊萬民聽民之所刺宥以施上服下服之刑
歲終則令羣士計獄弊訟登中于天府正歲帥其屬而
觀刑象令以木鐸曰不用法者國有常刑令羣士乃宣
布于四方憲刑禁士師掌國之五禁曰宫禁官禁國禁
野禁軍禁以五戒先後刑罰曰誓用之于軍旅誥用之
于會同禁用諸田役糾用諸國中憲用諸邦鄙(糾憲未有聞)
察獄訟之辭以詔司寇斷獄弊訟致邦令掌士之八成
曰邦汋(斟汋盗取國家密事若探刺尚書事)邦賊(為逆亂者)邦諜(為異國反間)犯邦
令撟邦令為邦盗為邦朋為邦誣若邦凶荒則以荒辯
之法治之(辯當為貶遭荒則刑法貶損作權時法)鄉士掌國中各掌其鄉
之民數而糾戒之聽其獄訟異其死刑之罪而要之旬
而職聽于朝司寇聽之斷其獄弊其訟于朝羣士司刑
皆在各麗其法以議獄訟獄訟成士師受中協日刑殺
肆之三日若欲免之則王會其期(謂卿士職聽王朝司宼聽之日王欲赦之)
(則親往議之)遂士掌四郊各掌其遂之民數糾其戒令聽其
獄訟二旬而聽于朝刑殺各于其遂肆之三日若欲免
之則王命三公會其期縣士掌野各掌其縣之民數糾
其戒令聽其獄訟三旬而聽于朝刑殺各就其縣肆之
三日若欲免之則王命六卿會其期方士掌都家聽其
獄訟辨其死刑之罪而要之三月而上獄訟于國獄訟
成士師受中書其刑殺之成與其聽獄訟者(都家吏自恊日刑殺)
(但書其成與治獄吏姓名備反覆失實)訝士掌四方之獄訟諭罪刑于邦
國凡四方之有治于士者造焉(謂讞疑辨事先來詣乃通之于士如郡國遣主)
(者吏詣廷尉議者)四方有亂獄則往而成之朝士掌建邦外朝
之法左嘉石平罷民右肺石達窮民凡士之治有期日
國中一旬郊二旬野三旬都三月邦國朞期内之治聽
期外不聽凡有責者有判書以治則聽(判書半分而合者若今劵書)
凡民同貨財者令以國法行之犯令者刑罰之凡屬責
者以其地𫝊而聽其辭(謂訟地界者田地町畔相比屬謂之屬責)凡盗賊軍
鄉邑及家人殺之無罪凡報仇讐者書于士殺之無罪
若邦凶荒札喪寇戎之故則令邦國都家縣鄙慮刑貶
司刑掌五刑之法以麗萬民之罪墨罪五百劓罪五百
宫罪五百刖罪五百殺罪五百若司寇斷獄弊訟則以
五刑之法詔刑罰而以辨罪之輕重司刺掌三刺三宥
三赦之法以贊司寇聽獄訟三刺曰訊羣臣訊羣吏訊
萬民三宥曰不識過失遺忘三赦曰幼弱老旄蠢愚以
此三法者求民情斷民中而施上服下服之罪然後刑
殺司盟掌盟載之法盟萬民之犯命者詛其不信者有
獄訟者則使之盟詛司厲掌盗賊之任器貨賄辨其物
皆有數量賈而楬之入于司兵其奴男子入于罪隸女
子入于舂稾凡有爵者與七十者與未齓者皆不為奴
司圜掌收教罷民凡害人者弗使冠飾而加明刑焉任
之以事而收教之能改者上罪三年而舍中罪二年而
舍下罪一年而舍其不能改而出圜土者殺雖出三年
不齒凡圜土之刑人也不虧體其罰人也不虧財(以此知其)
(為民所苦而未入刑者也國語罷士無伍罷女無家言為惡無所容入也)掌囚掌守盜賊凡
囚者上罪梏拲而桎中罪桎梏下罪梏王之同族拲有
爵者桎以待弊罪及刑殺告刑于王奉而適朝士加明
梏以適市而刑殺之凡有爵者與王之同族奉而適甸
師氏以待刑殺掌戮掌斬殺賊諜而搏之凡殺其親者
焚之殺王之親者辜之(辜之言枯謂磔也)凡殺人者踣諸市肆
之三日刑盗于市凡罪之麗于法者亦如之唯王之同
族與有爵者殺之于甸師氏凡軍旅田役斬殺刑戮亦
如之墨者使守門劓者使守關宫者使守内刖者使守
囿髠者使守積布憲掌憲邦之刑禁正月之吉執旌節
以宣布于四方而憲邦之刑禁以詰四方邦國及其都
鄙達于四海凡邦之大事合衆庶則以刑禁號令禁殺
戮掌司斬殺戮者凡傷人見血而不以告者攘獄者遏
訟者以告而誅之禁暴氏掌禁庶民之亂暴力正者撟
誣犯禁者作言語而不信者以告而誅之凡國聚衆庶
則戮其犯禁者以徇凡奚隸聚而出入者則司牧之戮
其犯禁者(周官)
其司寇正刑明辟以聽訟獄也必三刺有旨無簡不聽
(簡誠也有其意無其誠者)附從輕赦從重其析言破律亂名改作執
左道以亂政殺作滛聲異服竒技竒器以疑衆殺行偽
而堅言偽而辯學非而博順非而澤以疑衆殺假于鬼
神時日卜筮以疑衆殺此四誅者不以聽凡制五刑必
即天論郵罰麗于事凡聽五刑之訟必原父子之親立
君臣之義以權之意論輕重之序慎測淺深之量以别
之悉其聰明致其忠愛以盡之疑獄汎與衆共之衆疑
赦之必察小大之比以成之成獄辭史以獄成告于正
正聽之正以獄成告于大司寇大司寇聽之棘木之下
大司寇以獄之成告于王王命三公參聽之三公以獄
之成告于王王三又然後制刑凡作刑輕無赦刑者侀
也侀者成也一成而不可變故君子盡心焉其公族有
死罪則磬于甸人公族之罪雖親不以犯有司正術也
所以體百姓也刑于隠者不與國人慮父兄也弗弔弗
為服哭于異姓之廟為黍祖遠之也素服居外不聽樂
私喪之也骨肉之親無絶也公族無宫刑不翦其類也
(禮記)
至穆王作吕刑則曰兩造具備師聽五辭五辭簡孚正
于五刑五刑不簡正于五罰五罰不服正于五過五過
之疵惟官惟反惟内惟貨惟來(或嘗同官位或詐反囚辭或内親用事或行貨)
(枉法或舊相與往來)其罪惟鈞其審克之五刑之疑有赦五罰之
疑有赦其審克之簡孚有衆惟貌有稽(簡核誠信有合衆心惟察其貌)
(有所考令)無簡不聽具嚴天威(無簡核誠信不聽理其獄當嚴敬夭威無輕用刑)墨
辟疑赦其罰百鍰閱實其罪劓辟疑赦其罰惟倍閱實
其罪剕辟疑赦其罰倍差閱實其罪宫辟疑赦其罰六
百鍰閱實其罪大辟疑赦其罰千鍰閱實其罪墨罰之
屬千劓罰之屬千剕罰之屬五百宫罰之屬三百大辟
之罪其屬二百五刑之屬三千上下比罪無僭亂辭勿
用不行惟察惟法其審克之上刑適輕下服下刑適重
上服輕重諸罰有權刑罰世輕世重惟齊非齊有倫有
要罰懲非死人極于病非佞折獄惟良折獄罔非在中
察辭于差非從惟從(非從其偽辭惟從其本情)哀敬折獄明啟刑書
胥占咸庶中正其刑其罰其審克之獄成而孚輸而孚
其刑上備有并兩刑(尚書)
冉有問于孔子曰古者三皇五帝不用五刑信乎孔子
曰聖人之設防貴其不犯也制五刑而不用所以為至
治也凡民之為姦邪竊盗靡法妄行者生于不足不足
生于無度無度則小者偷惰大者侈靡各不知節是以
上有制度則民知所止民知所止則不犯故雖有姦邪
賊盗靡法妄行之獄而無䧟刑之民不孝者生于不仁
不仁者生于喪祭之禮不明喪祭之禮所以教仁愛也
能致仁愛則服喪思慕祭祀不懈人子饋養之道喪祭
之禮明則民孝矣故雖有不孝之獄而無䧟刑之民殺
上者生于不義義所以别貴賤明尊卑也貴賤有别尊
卑有序則民莫不尊上而敬長朝聘之禮者所以明義
也義必刑則民不犯故雖有殺上之獄而無䧟民之刑
鬭變者生于相陵相陵者生于長幼有序而遺敬讓鄉
飲酒之禮者所以明長幼之序而崇敬讓也長幼必序
民懷敬讓故雖有變鬭之獄而無陷刑之民滛亂者生
于男女無别男女無别則夫婦失義婚姻聘享者所以
别男女明夫婦之義也男女既别夫婦既明故雖有媱
亂之獄而無䧟刑之民此五者刑罰之所從生各有源
焉不塞其源而輒繩之以刑是謂為民設穽而䧟之也
刑罰之源生于嗜欲不節夫禮度者所以禦民之嗜慾
而明好惡順天道禮度既陳五教畢修而民猶或未化
尚必明其法典以申固之其犯姦邪靡法妄行之獄者
則飭制量之度有犯不孝之獄者則飭喪祭之禮有犯殺
上之獄者則飭朝覲之禮有犯鬭變之獄者則飭鄉飲
酒之禮有犯媱亂之獄者則飭婚聘之禮三皇五帝之
所化民者如此雖有五刑之用不亦可乎孔子曰大罪
有五而殺人為下逆天地者罪及五世誣文武者罪及
四世逆人倫者罪及三世謀鬼神者罪及二世手殺人
者罪止其身故曰大罪有五而殺人為下矣冉有問于
孔子曰先王制法使刑不上于大夫禮不下于庶人然
則大夫犯罪不可以加刑庶人之行事不可以治于禮
乎孔子曰不然凡治君子以禮御其心所以屬之以廉
恥之節也故古之大夫其有坐不廉汙穢而退放之者
不謂之不廉汙穢而退放則曰簠簋不飭有坐媱亂男
女無别者不謂之媱亂男女無别則曰帷幕不修也有
坐罔上不忠者不謂之罔上不忠則曰臣節未著有坐
罷軟不勝任者不謂之罷軟不勝任則曰下官不職有
坐干國之紀者不謂之干國之紀則曰行事不請此五
者大夫既自定有罪名矣而猶不忍斥然正以呼之也
既而為之諱所以媿恥之是故大夫之罪其在五刑之
域者聞而譴發則白冠釐纓盤水加劍造乎闕而自請
罪君不使有司執縛牽掣而加之也其有大罪者聞命
則北面再拜跪而自裁君不使人捽引而刑殺之也曰
子大夫自取之耳吾遇子有禮矣以刑不上大夫而大
夫亦不失其罪者教使然也凡所謂禮不下庶人者以
庶人遽其事而不能充禮故不責之以備禮也仲弓問
于孔子曰雍聞至刑無所用政至政無所用刑至刑無
所用政桀紂之世是也至政無所用刑成康之世是也
信乎孔子曰聖人之治化也必刑政相參焉太上以德
教民而以禮齊之其次以政言導民以刑禁之刑不刑
也化之弗變導之弗從傷義以敗俗于是乎用刑矣顓
五倫必即天倫行刑罰則輕無赦是故爵人必于朝與
衆共之也刑人必于市與衆棄之也古者公家不畜刑
人大夫弗養其士遇之塗弗與之言屏諸四方唯其所
之弗及與政弗欲生之也仲弓曰其禁何禁孔子曰巧
言破律遁名改作執左道與亂政者殺作媱聲造異服
設伎竒器以蕩上心者殺行偽而堅言詐而辯學非而
博順非而澤以惑衆者殺假于鬼神時日卜筮以疑衆
者殺此四誅者不以聽仲弓曰其禁盡于此而已孔子
曰此其㥯者其餘禁者十有四焉命服命車不粥于市
珪璋璧琮不粥于市宗廟之器不粥于市兵車旍旗不
粥于市犧牲秬鬯不粥于市戎器兵甲不粥于市用器
不中度不粥于市布帛精麤不中數廣狹不中量不粥
于市姦色亂正色不粥于市文錦珠玉之器雕飾靡麗
不粥于市衣服飲食不粥于市菓食不時不粥于市五
木不中伐不粥于市鳥獸魚鼈不中殺不粥于市凡執
此禁以齊衆者不赦過也(家語)
至秦用商鞅設連坐之法造參夷之誅加肉刑大辟者
有鑿顛抽脅鑊烹之法所謂繁于秋荼密于凝脂而上
下相趨奸偽萌生以底于亡是又慘礉苛毒不可以論
于刑已
尚史卷一百三
