尚史卷八十五繫五
鑲白旗漢軍李鍇撰
孔子弟子傳
顓孫師陳人字子張少孔子四十八歲(史記)
為人有容貌資質寬沖博接從容自務居不務立於仁
義之行孔子門人友之而弗敬(家語為孟子注琴張子張也人踸踔譎詭論)
(語曰師也辟故不能甚善而稱狂又善鼓琴號曰琴張按琴張琴牢也說誤)
子張問政子曰師乎前吾語汝乎君子明于禮樂舉而
錯之而已子張復問子曰師爾以為必鋪几筵升降酌
獻酬酢然後謂之禮乎爾以為必行綴兆興羽籥作鐘
鼔然後謂之樂乎言而履之禮也行而樂之樂也君子
力此二者以南面而立夫是以天下太平也諸侯朝萬
物服體而百官莫敢不承事矣禮之所興衆之所治也
禮之所廢衆之所亂也目巧之室則有奥阼席則有上
下車則有左右行則有隨立則有序古之義也室而無
奥阼則亂於堂室也席而無上下則亂於席上也車而
無左右則亂於車也行而無隨則亂於塗也立而無序
則亂於位也昔聖帝明王諸侯辨貴賤長幼遠近男女
外内莫敢相踰越皆由此塗出也(記仲尼燕居家語同)
子張問入官子曰安身取譽為難也有善勿專教不能
勿搢已過勿發失言勿踦不善辭勿遂行事勿留君子
入官自行此六路者則身安譽至而政從矣且夫忿數
者獄之所有生也拒諫者慮之所以塞也慢易者禮之
所以失也墮怠者時之所以後也奢侈者財之所以不
足也專者事之所以不成也歷者獄之所由生也君子
入官除七路者則身安譽至而從政矣故君子南面臨
官大城而公治之精知而略行之合是忠信考是大倫
存是美惡進是利除是害無求其報焉而民情可得也
故臨之無抗民之志勝之無犯民之言量之無狡民之
辭養之無擾于時愛之勿寬于刑則身安譽至而民自
得也故君子南面臨官所見邇故明不可弊也所求邇
故不勞而得也所以治者約故不用衆而譽至也法象
在内故不遠源泉不竭故天下積也而木不寡短長人
得其量故治而不亂故六者貫乎心蔵乎志形乎色發
乎聲若此則身安譽至而民自得也故君子南面臨官
不治則亂至亂至則争争之至又反於亂是故寬裕以
容其民慈愛以優柔之而民自得也已故躬行者政之
始也調說者情之道也善政行易則民不怨言調說則
民不辨法仁在身則民顯以佚之也財利之生徵矣貪
以不得善政必簡矣苟以亂之善言必聽矣詳以失之
規諫曰至煩以不聽矣言之善者在所日聞行之善者
在所能為故上者民之儀也有司執政民之表也邇臣
便辟者羣臣僕之倫也故儀不正則民失誓表弊則百
姓亂邇臣便辟不正廉而羣臣服汙矣故不可不慎乎
三倫矣故君子修身反道察說而邇道之服存焉是故
工女必自擇絲麻良工必自擇齎材賢君良上必自擇
左右始故佚諸取人勞于治事勞於取人佚于治事故
君子欲譽則謹其所便欲名則謹於右右故上者辟如
緣木者務高而畏下者滋甚六馬之離必於四面之衢
民之離必於上之佚政也故上者尊嚴而絶百姓者卑
賤而神民而愛之則存惡之則亡也故君子南面臨官
貴而不驕富恭有本能圖修業居久而譚情邇暢而及
乎遠察一而關于多一物治而萬物不亂者以身為本
者也故君子莅民不可不知民之性達民之情既知其
以生有習然後民特從命也故世舉則民親之政均則
民無怨故君子莅民不臨以高不道以遠不責民之所
不能今臨之明王之成功則民嚴而不迎也道以數年
之業則民疾疾則辟矣故古者冕而前旒所以蔽明也
統絖塞耳所以弇聰也故水至清則無魚人至察則無
徒故枉而直之使自得之優而柔之使自求之揆而度
之使自索之民有小罪必以其善以赦其過如死使之
生其善也是以上下親而不離故惠者政之始也政不
正則不可教也不習則民不可使也故君子欲言之見
信也者莫若先虚其内也欲政之速行也者莫若其身
先之也欲民之速服也者莫若以道御之也故不先以
身雖行必鄰也不以道御之雖服必強矣故非忠信則
無以取親於百姓矣外内不相應則無以取信者矣四
者治民之統也(大戴記)
子夏既除喪而見予之琴和之而不和彈之而不成聲
作而曰哀未忘也先王制禮而弗敢過也子張既除喪
而見予之琴和之而和彈之而成聲作而曰先王制禮
不敢不至焉子張問曰書云高宗三年不言言乃讙有
諸仲尼曰胡為其不然也古者天子崩王世子聽於冡
宰三年
孔叢子子張問曰堯舜之世一人不刑而天下治何
則以教誠而愛深也龍子以為一夫而被以五刑敢
問何謂孔子曰不然五刑所以佐教也龍子未可謂
能為書也孔叢子書曰兹殷罰有倫子張曰何謂也孔
子曰不失其理之謂也今諸候不同德國君異法折
獄無倫以意為限是故知法之難也子張曰古之知
法者與今之知法者異乎孔子曰古之知法者能遠
今之知法者不失有罪不失有罪其于怨寡矣能遠
則於獄其防深矣寡怨近乎濫防深治乎本書曰維
敬五刑以成三德言敬刑所以為德也又曰書曰若
保赤子子張曰聽訟可以若此乎孔子曰可哉古之
聽訟者惡其意不惡其人求所以生之不得其所以
生乃刑之君必與衆共焉今之聽訟者不惡其意而
惡其人求所以殺是反古之道也又曰子張問曰聖
人受命必受諸天而書云受終於文祖何也孔子曰
受命于天者湯武是也受命於人者舜禹是也夫不
讀詩書易春秋則不知聖人之心又無以别堯舜以
禪湯武之伐也又曰子張問曰禮丈夫三十而室昔
者舜三十徵庸而書云有鰥在下曰虞舜何謂也曩
師聞諸夫子曰聖人在上君子在位則内無怨女外
無曠夫堯為天子而有鰥在下何也孔子曰夫男子
二十而冠冠而後娶古今通義也舜父頑母嚚莫克
圖室家之端焉故逮之三十而謂之鰥也詩云娶妻
如之何必告父母父母在則宜圖婚若已殁則已之
娶必告其廟今舜之鰥乃父母之頑嚚也雖堯為天
子其如舜何又曰子張曰女子必漸乎二十而後嫁
何也孔子曰十五許嫁而後從夫是陽動而陰應男
唱而女隨之義也以為繢組紃織絍者女子之所有
事也黼黻文章之義婦人之所有大功也必十五以
往漸乎二十然後可以通乎此事通乎此事然後乃
能上以孝于舅姑下以事夫養子也又曰子張問書
云奠高山何謂也孔子曰高山五嶽定其差秩祀所
視焉子張曰其禮如何孔子曰牲幣之物五嶽視三
公小名山視子男子張曰仁者何樂于山曰夫山者
巋然高曰高則何樂爾曰夫山草木植焉鳥獸蕃焉
財用出焉直而無私焉四方皆伐焉興吐風雲以通
乎天地之間隂陽和合雨露之澤萬物以成百姓咸
饗此仁者之所以樂乎山也
子張病召申詳而語之曰君子曰終小人曰死吾今日
其庶幾乎子張死曾子有母之喪齊衰而往哭之或曰
齊衰不以弔曾子曰我弔也與哉子張之喪公明儀為
志焉禇幕丹質蟻結於四隅殷士也(記檀弓)
韓詩外傳孔子過康子子張子夏從孔子入坐二子
相與論終日不决子夏辭氣甚隘顔色甚變子張曰
子亦聞夫子之論邪徐言誾誾威儀翼翼後言先默
得之推讓巍巍乎蕩蕩乎道有歸矣小人之論也專
意自是瞋目搤腕疾言噴噴一幸得勝疾笑嗌嗌威
儀固陋辭氣鄙俗是以君子賤之也說苑孔子卦得
賁喟然而嘆意不平子張進而問曰師聞賁者吉卦
而歎之乎孔子曰賁非正色也吾思也質素白當正
白黑當正黑夫質何也吾亦聞之丹漆不文白玉不
雕寶珠不飾質有餘者不受飾也新序子張見魯哀
公七日而公不禮託僕夫而去曰臣聞君好士故犯
霜露冒塵垢百舍重趼以見君七日而君不禮君之
好士也有似葉公子高之好龍也葉公子高好龍鉤
以寫龍鑿以寫龍屋室雕文以寫龍于是天龍聞而
下之窺頭于牖拖尾於堂葉公見之棄而還走失其
魂魄五色無主是葉公非好龍也好夫似龍而非龍
者也今臣聞君好士故不遠千里以見君七日不禮
君非好士也好夫似士而非士者也敢託而去中論
孔子謂子張曰師吾欲聞彼將以改此也聞彼而不
改此雖聞何益外傳抑子夏太甚新序好龍之說
有似戰國辨士語附著之以廣所聞
澹臺滅明武城人字子羽少孔子三十九歲(家語作四十九歲)
状貌甚惡
水經注澹臺子羽齎千里之璧渡河陽侯波起兩蛟
挾舟子羽曰吾可以義求不可以威劫撡劎斬蛟蛟
死乃投璧於河三投而輒躍出乃毁璧而去
欲事孔子孔子以為材薄既已受業退而修行行不由
徑非公事不見卿大夫南游至江(索隠吳國東南有澹臺湖)從弟子
三百人設取予去就名施乎諸侯孔子聞之曰吾以言
取人失之宰予以貌取人失之子羽(史記)
家語澹臺子羽有君子之容而行不勝其貌宰我有
文雅之辭而智不充其辨孔子曰里語云相馬以輿
相士以居弗可廢矣以容取人失之子羽以辭取人
失之宰予史云貌惡而家語以為君子之容語正
相反博物志澹臺子羽子溺水死欲葬之滅明曰此
命也與螻蟻何親與魚鱉何讎遂使勿葬
宓不齊字子賤(孔安國曰魯人)少孔子四十九歲(史記十家語作三歲)
仕於魯為單父宰辭行請君之近史二人與之俱至官
宓子戒邑吏令二史書方書輙掣其肘書不善則從而
怒之二史患之辭請歸宓子曰子之書甚不善子免而
歸矣二史歸報於君曰宓子使臣書而掣肘書惡而又
怒臣邑吏皆笑之此臣之所以來也魯君以問孔子孔
子曰宓不齊君子也屈節治單父將以自試也意者以
此為諫乎公寤太息而歎曰寡人不肖亂宓子之政而
責其善者數矣遽發使告宓子曰自今以往單父非吾
有也從子之制有便於民者子决為之五年一言其要
宓子遂得行其政於是單父治焉
說苑宓子賤為單父宰辭于夫子夫子曰母迎而距
也母望而許也許之則失守距之則閉塞譬如高山
深淵仰之不可極度之不可測也說苑子賤為單父
宰過於陽晝曰子亦有以送僕乎陽晝曰吾少也賤
不知治民之術有釣道二焉請以送子夫扱綸錯餌
迎而吸之者陽橋也其為魚薄而不美若存若亡若
食若不食者魴也其為魚也博而厚味子賤曰善未
至單父冠盖迎之者交接於道子賤曰車驅之陽晝
之所謂陽橋者矣至單父請其耆老尊賢者而與之
共治單父
齊人攻魯道由單父單父之老請曰麥熟矣今齊寇至
不及人人自收其麥請放民出穫麥可以益糧且不資
於寇三請而宓子不聽俄而齊寇逮於麥季孫聞之怒
使人讓宓子曰民寒耕熱耘曾不得食豈不哀哉不知
猶可以告者三而子不聽非所以為民也宓子蹵然曰
今兹無麥明年可樹若使不耕者穫是使民樂有寇且
得單父一歲之麥於魯不加彊喪之不加弱若使民有
自取之心其創必數世不息季孫聞之曰地若可入吾
豈忍見宓子哉孔子使巫馬期遠觀政巫馬期入單父
界見漁者得魚輒舍之巫馬期問焉漁者曰魚之大者
名為䲖吾大夫愛之其小者名為鱦吾大夫欲長之是
以得二者輒舍之巫馬期返以告孔子曰宓子之德至
使民闇行若有嚴刑於旁敢問何行而得於是孔子曰
吾嘗與之言曰誠於此者刑乎彼宓子行此術於單父
也(家語)
吕氏春秋同說苑宓子賤治單父彈鳴琴身不下堂
而單父治巫馬期亦治單父以星出以星入日夜不
處而單父亦治巫馬期問其故於宓子宓子曰我之
謂任人子之謂任力任力者固勞任人者固佚說苑
孔子弟子有孔蔑者與宓子賤皆仕孔子過孔蔑問
之曰自子之仕何得何亡孔蔑曰未有所得而所亡
者三曰王事若襲學焉得習以是學不得明所亡者
一也奉禄少鬻鬻不足及親戚親戚益疏所亡者二
也公事多急不得弔死視病朋友益䟽所亡者三也
孔子復見子賤曰自子之仕何得何亡子賤曰未有
所亡而所得者三始誦之文今履而行之是學日益
明所得者一也奉禄雖少鬻鬻得及親戚親戚益親
所得者二也公事雖急夜勤弔死視病朋友益親所
得者三也說苑孔子謂子賤曰子治單父而衆說語
丘所以為之者曰不齊父其父子其子恤諸孤而哀
喪紀孔子曰善小節也小民附矣曰不齊所父事者
三人兄事者五人友者十一人孔子曰父事三人可
以教孝矣兄事五人可以教弟矣友十一人可以教
學矣中節也中民附矣曰此地有賢於不齊者五人
不齊事之教不齊所以治之術孔子曰欲其大者乃
於此在矣昔者堯舜清微其身以聽觀天下務來賢
人夫舉賢者百福之宗也神明之主也不齊之所治
者小也所治者大其與堯舜繼矣韓非子宓子賤治
單父有若見之曰子何臞也宓子曰君不知賤不肖
使治單父官事急心憂之故臞有若曰昔者舜鼓五
絃歌南風之詩而天下治今以單父之細治之而憂
治天下將奈何淮南子賓有見人於宓子者賓出宓
子曰子之賓有三過望我而笑是攓也談語而不稱
師是返也交淺而言深是亂也賓曰望君而笑是公
也談語而不稱師是通也交淺而言深是忠也與
趙策馮忌說同見說客傳韓非子田明辜射宓子賤
宰予不免於田常宋書畢萬保軀宓賤殘領按闞
止事誤宰我已見前宓賤死事當亦誤
儒家宓子十六篇又景子三篇說宓子似其弟子(漢書)
高柴字子臯(又作羔)少孔子三十歲(史記十家語作四歲)
齊人(鄭康成注衛人)高氏之族長不過六尺為人篤孝而有法正(家語)
子臯之執親之喪也泣血三年未嘗見齒君子以為難
仕魯為成宰(家語作武城宰誤)成人有兄死而不為衰者聞子
臯將為成宰遂為衰成人曰蠶則績而蟹有匡范則冠
而蟬有緌兄則死而子臯為之衰子臯葬其妻犯人之
禾申詳以告曰請庚之子臯曰孟氏不以是罪予朋友
不以是棄予以吾為邑長於斯也買道而葬後難繼也
魯子蒲卒哭者呼滅子臯曰若是野哉哭者改之(記檀弓)
後與子路俱仕衛衛蒯聵與孔俚作亂子路聞之馳往
遇子臯出衛城門謂子路曰出公去矣而門已閉子可
還矣母空受其禍子路曰食其食者不避其難子臯卒
去子路死之(史記)
說苑子羔為衛政刖人之足衛亂子羔走郭門郭門
閉刖者守門曰于彼有缺子羔曰君子不踰曰于彼
有竇子羔曰君子不隧曰于此有室子羔入追者罷
子羔將去謂刖者曰吾不能虧損主人法令而親刖
子之足吾在難中此乃子之報怨時也何故逃我刖
者曰斷足固我罪也無可奈何君之治臣也傾
側法令先後臣以法欲臣之免于法也臣知之
獄决罪定臨當行刑君愀然不樂見於顔色臣又知
之君豈私臣哉韓非子同而以孔子為衛相人惡孔
子於衛君衛君欲執孔子孔子走弟子皆逃子臯從
出門誣甚文選注衛蒯聵亂子臯滅髭鬚衣婦人衣
逃出曰父子争國吾何為其間乎
原憲(檀弓作仲憲)字子思宋人(康成注魯人)少孔子三十六歲清
静守節貧而樂道孔子為魯司寇原憲嘗為孔子宰(家語)
孔子卒原憲亡在草澤中(家語作隠於衛)子貢相衛結駟連騎
排藜藿入窮閻過謝原憲憲攝敝衣冠見子貢子貢曰
夫子豈病乎原憲曰吾聞之無財者謂之貧學道而不
能行者謂之病若憲貧也非病也子貢慚不懌而去終
身恥其言之過(史記繁韓詩外傳語而同)
漆雕開字子若(史記作子開)蔡人(康成注魯人)少孔子十一歲習
尚書不樂仕孔子曰子之齒可以仕矣時將過子若曰
吾斯之未能信孔子說(家語)
孔叢子漆雕開形殘非行已之致何傷于德哉說苑
孔子問漆雕馬人曰子事臧文仲武仲孺子容三大
夫者孰為賢漆雕馬人對曰臧氏家有龜焉名曰蔡
文仲立三年為一兆焉武仲立三年為二兆焉孺子
容立三年為三兆焉馬人見之矣若夫三大夫之賢
不賢馬人不識也孔子曰君子哉漆雕氏之子其言
人之美也隐而顯其言人之過也徵而著故智不能
及明不能見得無數卜乎按說苑馬人嘗事臧氏
三世與開不仕者正相反非開明矣而弟子中又無
所謂漆雕馬人者家語作漆雕憑亦無之
有若字子有魯人少孔子三十三歲(史記作四十三歲今本家語作三十)
(六歲)為人彊識好古(家語)
有若問於曾子曰問喪於夫子乎曰聞之矣喪欲速貧
死欲速朽有子曰是非君子之言也曾子曰參也聞諸
夫子也有子又曰是非君子之言也曾子曰參也與子
游聞之有子曰然然則夫子有為言之也曾子以斯言
告於子游子游曰甚哉有子之言似夫子也昔者夫子
居於宋見桓司馬自為石椁三年而不成夫子曰若是
其靡也死不如速朽之愈也死之欲速杇為桓司馬言
之也南宫敬叔反必載寶而朝夫子曰若是其貨也喪
不如速貧之愈也喪之欲速貧為敬叔言之也曾子以
子游之言告有子有子曰然吾固曰非夫子之言也曾
子曰子何以知之有子曰夫子制於中都四寸之棺五
寸之椁以斯知不欲速朽也昔者夫子失魯司寇將之
荆蓋先之以子夏又申之以冉有以斯知不欲速貧也
曾子曰晏子可謂知禮也已恭敬之有焉有若曰晏子
一孤裘三十年遣車一乘及墓而反(言其既窆即歸不留賓客有事也)
國君七個遣車七乘大夫五個遣車五乘(人臣賜車馬者乃得有遣)
(車遣車之差大夫五諸候七个謂所包遣奠牲體之數)晏子焉知禮曾子曰國無
道君子恥盈禮焉國奢則示之以儉國儉則示之以禮
史記孔子既没弟子思慕有若状似孔子弟子相與
共立為師事之如夫子時他日弟子進問曰昔夫子
當行使弟子持雨具已而果雨弟子問曰夫子何以
知之夫子曰詩不云乎月離於畢俾滂沱矣昨暮月
不宿畢乎他日月宿畢竟不雨商瞿年長無子其母
為取室孔子使之齊瞿母請之孔子曰無憂瞿年四
十後當有五丈夫子已而果然敢問夫子何以知之
有若默然無以應弟子起曰有子避之此非子之座
也師事有若史不知何所本謬悠之言不足徵也
有若之喪悼公弔焉子游擯由左(記檀弓)
公西赤字子華(康成注魯人家語同)少孔子四十二歲(史記)
束帶立朝閒賓立之儀(家語)
孔叢子書曰其在祖甲不義惟王公西赤曰聞諸晏
子湯及太甲武丁祖乙天下之大君夫太甲為王居
喪行不義同稱君何也孔子曰君子之於人計功而
除過太甲即位不明居喪之禮而干冡宰之政伊尹
放之於桐憂思三年追悔前愆起而復位謂之明王
以此觀之雖四於三王不亦可乎淮南子公西華之
養親也若與朋友處
南宫縚一名括字子容(孔安國曰魯人)以智自將世清不廢世
濁不汚孔子以其兄之子妻之(家語)
南宫縚之妻之姑之喪夫子誨之曰爾母從從爾(從從高也)
爾母扈扈爾(扈扈廣也)蓋榛以為笄長尺而總八寸(記檀弓)
索隠即孟僖子之子仲孫閱康成注亦同並誤說見
後
巫馬施字子旗(康成注魯人家語巫馬期陳人字子期)少孔子三十歲(史記)
韓詩外傳子路與巫馬期薪於韞邱之下陳之富人
處師氏者指車百乘觴於韞邱之上子路曰使子無
忘子之所知亦無進子之所能得此富終身無復見
夫子子為之乎巫馬期喟然而嘆曰聞之夫子勇士
不忘喪其元志士仁人不忘在溝壑子不知予與試
予與意者其志與子路心慚負薪先歸孔子曰由何
為偕出而先返也子路以告孔子援琴而彈詩曰肅
肅鴇羽集於苞栩王事靡盬不能藝稷黍父母何怙
悠悠蒼天曷其有所子道不行也使汝願者
顔無繇字路路者顔回父父子嘗各異時事孔子(史記)
少孔子六歲孔子始教於闕里而受學焉(家語)
曾蒧字晳曾參父疾時禮教不行欲修之孔子善焉(家語)
司馬耕(家語司馬黎耕)字子牛(孔安國曰宋人)性躁好言語兄桓魋行
惡嘗憂之(家語)
樊須字子遲(康成注齊人家語魯人)少孔子四十六歲弱仕于季
氏(家語左史記少三十六歲為按哀十一年清之戰冉求帥師管周父御樊遲右季孫曰須也弱有子)
(曰就用命焉蓋少孔子四十六歲至此裁二十三歲故云弱)
公晳哀字季次(家語作公晳克魯人)孔子曰天下無行多為家臣
仕於都唯季次未嘗仕(史記困潛夫論顔原公晳饉於郊野)
公冶長齊人字子長(家語魯人名萇范甯云名芝)孔子以其子妻之
(史記)
海錄公治長辨鳥雀語云唶唶嘖嘖白蓮水邊有車
覆粟車脚淪泥犢牛折角收之不盡相呼共啄人驗
之果然張華云公冶長墓在城陽姑幕城東南五里
所墓極高
商瞿魯人字子木少孔子二十九歲孔子傳易於瞿瞿
傳楚人馯臂子弓(史記作宏誤)子弓傳江東人矯子庸疵(漢書)
(作橋疵魯人)疵傳燕人周子家豎(漢書作周醜)豎傳淳于人光子
乘羽羽傳齊人田子莊何何傳東武人王子中同同傳
菑川人楊何(史記)
梁鱣(一作鯉)字叔魚少孔子二十九歲(史記)
家語齊人少孔子三十九歲梁鱣年三十未有子欲
出其妻商瞿謂曰子未也昔吾年三十八無子吾母
為吾更取室夫子使吾之齊母欲請留子曰無憂也
瞿過四十當有五丈夫子今果然吾恐子自晩生耳
未必妻之過從之二年而有子
顔幸字子柳(康成注魯人)少孔子四十六歲(史記)
子柳之母死子碩請具子柳曰何以哉子碩曰請粥庶
弟之母子柳曰如之何其粥人之母以葬其母也不可
既葬子碩欲以賻布之餘具祭器子柳曰不可吾聞之
也君子不家於喪請班諸兄弟之貧者(記檀弓皮註子柳魯叔之子)
(子碩之兄)
冉孺字子魯(一作曾家語魯人字子魚)少孔子五十歲(史記)
公伯寮(史記作繚或云即申繚)字子周(史記翁馬融注魯人弟子也文禮殿圖有家語無)
曹䘏字子循少孔子五十歲(史記)
伯虔字子析(家語作伯處字子晳)少孔子五十歲(史記)
公孫龍字子石(孟子趙人康成注楚人家語作公孫寵衛人詳趙傳)少孔子五十
三歲(史記)
說苑子貢問子石子不學詩乎子石曰吾暇乎哉父
母求吾孝兄弟求吾悌朋友求吾信吾暇乎哉說苑
子石登吳山四望而歎曰嗚呼悲哉世有明於事情
不合於人心者有合於人心不明於事情者弟子問
曰何謂也曰昔者吳王夫差不聽伍子胥盡忠極諫
抉目而辜太宰嚭公孫雒偷合苟容以順志而沈身
江湖頭懸越旗昔者費仲惡來革長鼻抉耳崇侯虎
順紂之欲武王伐紂四子身死牧之野頭足異所比
干盡忠剖心而死今欲明事情恐有抉目剖心之禍
欲合人心恐有頭足異所之患由是觀之君子道狹
耳不逢明主狹道之中又將險危閉塞無可從出者
史記自公孫龍已右顯有年名及受業聞見於書傳
者三十五人
冉季字子産(史記魯康成注人)
公祖句兹字子之(史記祖家語作公兹)
秦商字子丕(史記四康成注楚人家語魯人字丕兹少孔子十歲其父厪父與孔子父叔梁紇)
(俱以力聞蘇轍古史少四歲說似近)
申黨字周(史記周正義魯人或作棠即申棖家語申績字子或作續按鄭康成云申棖蓋孔子)
(弟子申續是申續即申棖也後漢王政碑云有羔羊之潔無申棠之欲是申棠亦即申棖也)
顔之僕字叔(史記記康成注魯人家字子叔)
榮旂字子祺(史記字家語榮祈子顔)
縣成字子祺(康成注魯人家語縣成字子横)
左人郢字行(史記左康成注魯人家語郢字子行)
燕伋字思(史記字家語燕級子思)
薛邦字子從(家語為史記鄭國字子徒蓋誤薛鄭避漢諱邦作國)
秦非字子之(史記魯康成注人)
施之常字子恒(史記子家語字常)
顔噲字子聲(史記魯康成注人)
步叔乘字子車(史記韻康成注齊人廣作少叔乘)
原亢籍(史記正家語原亢字籍義亢作冗)
樂欬字子聲(史記語正義魯人家作樂欣)
廉絜字庸(史記語康成注衛人家字子曹)
叔仲會字子期(史記晉康成注人)
家語魯人少孔子五十歲與孔璇年相比每孺子執
筆記事於夫子二人迭侍左右孟武伯見孔子而問
曰此二孺子之幼也於學豈能識于壮哉孔子曰然
少成則若性也習慣若自然也
顔何字冉(史記稱康成注晉人家語字史記索隠引)
秦祖字子南(史記秦康成注人)
漆雕哆字子歛(史記魯康成注人)
顔高字子驕(史記産家語名)
今本家語作顔刻字子驕少孔子五十歲孔子適衛
子驕為僕衛靈公與夫人南子同車出而使孔子為
次游過市孔子恥之曰吾未見好德如好色者也
漆雕徒父(史記作康成注字子有家語從父字子文)
壤駟赤字子徒(史記語康成注秦人家字子從)
商澤(史記家康成注字子季語字子秀)
石作蜀字子明(史記語康成注成紀人家作石子蜀)
任不齊字選(史記語康成注楚人家字子選)
公良孺字子正(史記周家語陳人賢而有勇孔子行常以家車五乘從)
后處字子里(史記作康成注齊人家語石處字里之)
秦冉字開(史記無家語)
公夏首字乘(史記公康成注魯人家語夏守字子乘)
奚容蒧字子晳(史記奚正義衛人家語蒧字子偕)
公堅定字子中(史記家康成注魯人或云衛人語公肩字子仲)
顔祖字襄(史記顔正義魯人家語相字子襄)
鄡單字子家(史記單家語縣亶字子象之按鄡古作□鄡□亶家象並以音形近而譌以為)
(家語無者誤)
句井疆(史記語康成注衛人家字子疆)
罕父黑字子索(史記一家語字子黑作字索)
狄黑字晳(史記晳家語字之)
邽選字子歛(史記選康成注魯人家語字子飲文翁圖作國蓋亦避漢諱改之劉氏作邽巽)
孔忠(史記子注云字蔑)
家語孔弗字子蔑孔子兄孟皮之子孔蔑問行己之
道子曰知而弗為莫若弗知親而弗信莫若勿親樂
之方至樂而弗驕患之將至思而勿憂孔蔑曰行己
乎子曰攻其所不能補其所不備毋以其所不能疑
人毋以其所能驕人終日言無遺己之憂終身行不
遺己之患唯智者有之
公西輿如字子上(史記西家語作公與)
公西蒧字子上(史記冉康成注魯人家語字子尚者史記自季已後無年及不見書傳四)
(十二人按公良孺顔高秦商叔仲會孔忠家語並有事迹是不見書傳者三十七人)
陳亢陳人字子亢一字子禽少孔子四十歲(家語)
陳子車死於衛其妻與其家大夫謀以殉葬定而後陳
子亢至以告曰夫子疾莫養於下請以殉葬子亢曰以
殉葬非禮也雖然則彼疾當養者孰若妻與宰得已則
吾欲已不得已則吾欲以二子者之為之也於是弗果
用(記檀弓)
琴牢衛人字子開一字子張(家語)
莊子子桑戸死孟子反子琴張編曲鼓琴而歌孔子
使子貢往待事焉反以告孔子曰彼游方之外者也
舊說家語無秦冉顔何鄡單公伯寮而有陳亢琴
牢縣亶按古本家語顔何字稱縣亶即鄡單公伯僚
實愬子路家語黜之是所無者唯秦冉一人而已陳
亢見經琴牢見莊子今增之
孺悲恤由之喪哀公使孺悲之孔子學士喪禮士喪禮
于是乎書(小戴禮雜記之孺悲欲見孔子辭以疾悲遂不得厠弟子列然如戴聖所紀士喪禮由)
(悲而傳闕之非是今增之)
公罔之裘(記射義)
序點孔子射于矍相之圃蓋觀者如堵墻射至于司馬
使子路執弓矢出延射曰賁軍之將亡國之大夫與為
人後者不入其餘皆入蓋去者半入者半又使公罔之
裘序點揚觶而語公罔之裘揚觶而語曰幼壮孝悌耆
耋好禮不從流俗修身以俟死者不在此位也蓋去者
半處者半序點又揚觶而語曰好學不倦好禮不變旄
期稱道不亂者不在此位也蓋㢙有存者(記射義)
仲孫何忌孟僖子之子懿子也孟僖子將死召其大夫
曰孔丘聖人之徒也臧孫紇有言曰聖人有明德者若
不當世其後必有達人今其將在孔丘乎我若獲後必
屬說與何忌于孔子使事之而學禮焉故孟懿子與南
宫敬叔師事仲尼(左傳)
仲孫說(一作閱)懿子之弟居南宫曰南宫敬叔(禮康成注敬叔孟懿)
(子之子仲孫閱又云南宫縚孟僖子之子南宫閱字子容其妻孔子兄女陸德明釋文南宫閱一名縚史記索)
(隠南宫适家語作南宫縚是孟僖子之子仲孫閱則諸說並以南宫适與括與縚與仲孫閱俱為一人按春)
(秋名號歸一圖仲孫即閱南宫敬叔孔子弟子初不言括縚則南宫括别是一人明甚)
孔子與敬叔俱至周問禮樂自周反魯弟子稍益進焉
子曰自南宫敬叔之乘我車也而道加行(家語敬家語南宫叔以)
(富得罪于定公奔衛衛候請復之載其寶以朝夫子聞之曰若是其貨也喪不若速貧之愈按敬叔無奔衛)
(事說由檀弓而誤)
孔璇(家語仲事見前叔會)
惠叔蘭衛將軍文子彌牟之弟為衛司寇子游嘗從孔
子適衛與子蘭相善使之受學于孔子(家語之檀弓記子蘭喪詳子)
(游傳)
左丘明魯太史孔子將修春秋與左邱明乘如周觀書
於周史歸而修春秋之經丘明為之傳(嚴彭祖注)
漢書仲尼與丘明觀魯史記有所褒貶口授弟子弟
子退而異言丘明恐弟子各安其意以失其真故論
本事而作傳論衡春秋諸家去孔子遠左氏傳出孔
子壁中近得其實杜預注邱明受經于仲尼是為素
臣荀崧曰孔子作春秋丘明子夏造膝親受史通丘
明躬為魯史受經于仲尼啖助曰左氏受經于仲尼
博采諸家叙事尤備此餘傳功最高者按諸家並
以丘明受業孔子至宋趙匡則疑左氏在孔子之前
王安石疑左氏在孔子之後並誤葉夢得曰古有左
氏左丘氏太史公稱左丘失明厥有國語今春秋傳
作左氏而國語出左丘氏則不得為一家文體亦自
不同其非一家書明甚矣按此則左丘明實為國語
而作春秋傳者又别有左氏說又獨異
廉瑀(文翁禮殿圖)
林放(文翁禮殿圖)
牧皮事孔子學者(趙岐孟子注)
子服何是為子服景伯(魯峻石壁畫像)
賓牟賈(注不言孔子弟子然問樂免席而請子曰居吾語汝是亦弟子之禮也)賈侍坐于
孔子孔子與之言及樂曰夫武之備戒已久何也(夫武之樂)
(先擊鼓備戒已久乃始作舞)對曰病不得其衆也(武王伐紂病不得衆心故先鳴鼔戒)
(衆久乃出戰今舞象此)咏歎之淫液之何也對曰恐不逮事也(恐諸)
(侯後至不及戰事故長歌以致望慕之情)發揚蹈厲之已蚤何也對曰及時
事也(象及時伐紂不可緩也)武坐致右憲左何也(坐跪也問舞武樂之人有時而)
(跪以右足致地而左足仰何也)對曰非武坐也(賈言非武人坐舞法無坐也)聲淫及
商何也(樂有貪商之聲)對曰非武音也子曰若非武音則何音
也對曰有司失其傳也若非有司失其傳則武王之志
荒矣(言武王實有心取商豈精明神武應天順人之志哉)子曰唯丘之聞諸萇弘
亦若吾子之言是也賓牢賈免席而請曰夫武之備戒
已久則既聞命矣敢問遲之遲而又久何也(言久立于綴也)子
曰居吾語汝夫樂者象成者也總干而山立武王之事
也(將舞舞人總持干盾如山之立此象武王持盾以待諸候之志)發揚蹈厲太公之志
也(象太公鷹揚之志)武亂皆坐周召之治也(樂卒章象周公召公文德之治盖以)
(文而止武也)且夫武始而北出(自南第一位北至第二位為一成)再成而滅
商(自第二位至苐三位而象滅商)三成而南(自第三位至第四位極北而反南象克殷南還)四
成而南國是疆(自北第一位至第二位象伐紂後疆理南國)五成而分周公
左召公右(自第二位至苐三位乃分左右象周召)六成復綴以崇天子(自第)
(三位而復於南頭初位象武功成而歸鎬京四海皆崇武王為天子)夾振之而駟伐盛威
於中國也(夾舞振鐸以為節舞者戈矛四次擊刺象伐紂之兵盛威于中國)夾而進事
蚤濟也(舞者各有部分振鐸者夾之而進於武王之事為蚤成)久立於綴以待諸
侯之至也(久立于行綴之位象武王待諸侯之集)且女獨未聞牧野之語
乎武王克殷反(當作及)商未及下車而封黃帝之後于薊
封帝堯之後於祝封帝舜之後于陳而封夏后氏之後
於杞投殷之後於宋封王子比干之墓釋箕子之囚使
之行商容而復其位庶民弛政庶士倍禄濟河而西馬
散之華山之陽而弗復乘牛散之桃林之野而弗復服
車甲衅而藏之府庫而弗復用倒載干戈包以虎皮將
帥之士使為諸侯名之曰建櫜然後天下知武王之不
復用兵也散軍而郊射左射貍首(左東學在東郊射歌貍首以為節)右
射騶虞(右西學在西郊射歌騶虞以為節)而貫革之射息也禆冕措笏
而虎賁之士說劍也祀乎明堂而民知孝朝覲然後諸
侯知所以臣耕籍然後諸侯知所以敬五者天下之大
教也食三老五更於大學天子袒而割牲執醬而饋執
爵而酳冕而總干所以教諸侯之弟也若此則周道四
達禮樂交通則夫武之遲久不亦宜乎(記樂記)
鞠語景公上路寢聞哭聲曰吾若聞哭聲何為者也梁
邱據對曰魯孔丘之徒鞠語者也明于禮樂審於服喪
其母死葬埋甚厚服喪三年哭泣甚哀公曰豈不可哉
而色悅之(晏子春秋孔叢子同)
顔涿聚(史作濁鄒左傳作顔庚)齊大夫初梁父之大盜也學于孔
子為天下名士以終其夀(吕覽身史記孔子世家弟子三千通六藝者七十有二)
(人如顔濁鄒之徒受業者甚衆而于弟子列傳内無顔涿聚左傳黎邱之役涿聚為晉禽見齊傳史記七十)
(七人外增陳亢以下十七人合九十四人此外申棖申績即申黨鄭國即薛邦不並編入又莊子德充符篇有)
(常季郭象注常季孔子弟子按莊子多寓言不見他本亦不敢以假託編入也)
孔子門人(歐陽子云受業者為弟子受業于弟子者為門人)
成回學於子路三年回恭敬不已子路問其故回對曰
臣聞之行者比于鳥上畏鷹鸇下畏羅網夫人為善者
少為讒者多若身不死安知禍罪不施行年七十常恐
行節之虧回是以恭敬待大命子路稽首曰君子哉(說苑)
馯臂子弓(弓一作弘)楚人孔子傳易于商瞿瞿傳子弓(史記應)
(劭曰子弓子夏門人漢儒林傳商瞿受易仲尼瞿傳魯橋疵子庸子庸傳江東馯臂子弓)
橋疵子庸(疵一作庇)字子肩魯莊公族(世子)
商瞿受易以授橋疵子庸(漢書書史記謂子弓授子庸漢謂子庸授子弓)
魏文候名都(世本名斯)受子夏經藝(史記)
段干木晉之大駔也學于子夏為天下名士顯人以終
其夀(吕覽路史段干氏初邑段後邑干因邑為氏風俗通以為姓段名干木誤)
高行子齊人(趙岐注)
子夏授詩於高行子(徐整注)
曾申字子西曾參之子受詩于子夏(陸德明注)
左丘明授春秋于曾申(劉向别錄)
穆公之母卒使人問于曾子曰如之何對曰申也聞諸
申之父曰哭泣之哀齊斬之情饘粥之食自天子達布
幕衛也縿幕魯也(記檀弓大又曰曾子疾病曾元曾申坐于足戴記作曾華曾子疾病曾)
(元抑首曾華抱足而趙岐注以為曾子之孫誤)
公羊高齊人子夏傳春秋與公羊高(戴宏春秋論受荀崧曰公羊親子)
(夏梁武帝曰公羊稟西河之學孔穎達曰孔子授春秋于卜商商授弟子公羊高穀梁赤各為之傳)
穀梁赤魯人子夏弟子(風俗通孝縻信以為秦孝公同時人阮緒曰名俶字元始顔)
(師古注名喜受經於子夏)
樂正子春曾子弟子(康成注)
樂正子春之母死五日而不食曰吾悔之自吾母而不
得吾情吾惡乎用吾情(記檀弓)
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也樂正子春
曰善如爾之問也善如爾之問也吾聞諸曾子曾子聞
諸夫子曰天之所生地之所養無人為大父母全而生
之子全而歸之可謂孝矣不虧其體不辱其身可謂全
矣故君子頃步而不敢忘孝也今予忘孝之道予是以
有憂色壹舉足而不敢忘父母壹出言而不敢忘父母
壹舉足而不敢忘父母是故道而不徑舟而不游不敢
以先父母之遺體行殆壹出言而不敢忘父母是故惡
言不出於口忿言不反於身不辱其身不羞其親可謂
孝矣(記祭義正韓非子齊伐魯索讒鼎作樂子春事與柳下惠同)
檀弓魯人善於禮(陸德明音義修胡寅曰曾子門人纂論語)
公儀仲子(魯同姓)之喪檀弓免焉仲子舍其孫而立其子
(禮適子死立適孫)檀弓曰何居我未之前聞也趨而就子服伯
子(即子服何景伯)于門右曰仲子舍其孫而立其子何也伯子
曰仲子亦猶行古之道也昔者文王舍伯邑考而立武
王微子舍其孫腯而立衍也夫仲子亦猶行古之道也
子游問諸孔子孔子曰否立孫(記檀弓國孔穎達䟽檀弓在六時知者以仲)
(梁子是六國時人故知也非孔門門徒而于仲梁予之下康成注曰魯人孔疏云魯有仲梁懷仲梁魯姓故知)
(是魯人其說自相舛戾國按記檀弓與孔子同時而云六時人誤)
沈猶行曾子弟子(趙岐注)
曾子居武城有越寇或曰寇至盍去諸曰無寓人于我
室毁傷其薪木寇退則曰修我墻屋我將反寇退曾子
反左右曰待先生如此其忠且敬也寇至則先去以為
民望寇退則反殆於不可沈猶行曰是非汝所知也昔
沈猶有負芻之禍從先生者七十人未有與焉
陽膚曾子弟子(包成論語章句)
公明高曾子弟子(趙岐注)
公明宣學於曾子三年不讀書曾子曰宣而居參之門
三年不學何也公明宣曰宣見夫子居宫庭親在叱吒
之聲未嘗至犬馬宣說之宣見夫子之應賓客恭儉而
不懈惰宣說之宣見夫子之居朝廷嚴臨下而不毁傷
宣說之宣說此三者學而未能宣安敢不學乎曾子避
席謝之曰參不及宣其學而已(說苑)
公明儀子張弟子子張之喪公明儀為志焉又為曾子
弟子(孔穎達疏)
子襄曾子弟子(趙岐注)
公孫尼子七十子之弟子(顔師古注)
沈約曰樂記取公孫尼子劉巘曰緇衣公孫尼子作
孺家有公孫尼子二十八篇雜家有公孫尼一篇(漢書)
世碩陳人七十子之弟子(顔師古注)
世碩以為人情有善有惡在所養焉作養書一篇宓子
賤漆雕開公孫尼子之徒亦論性情與世子相出入(王充)
(論衡)
儒家世子二十一篇(漢書)
景子說宓子語似其弟子(顔師古注)
景子三篇(漢書)
王史氏七十子後學者(顔師古注)
六國時人(劉向别錄)
王史氏二十一篇(漢書)
李克子夏弟子為魏文侯相(顔師古注)
李克七篇(漢書)
芉嬰齊人七十子之後(顔師古注)
芉子十八篇(漢書)
公孫段傳易於孔門者(公孫氏别有三人焉一公孫龍字子石一趙人名龍字子秉為)
(堅白同異之辯者一鄭大夫公孫段字伯石)孔子之後儒分為八有子張氏
子思氏顔氏孟氏漆雕氏仲良氏公孫氏樂正氏之儒
(韓非子一陶潛曰顔氏傳詩為道為諷諫之儒孟氏傳書為道為疏通致遠之儒漆雕氏傳禮為道為恭儉莊)
(敬之儒仲良氏傳樂為道以和隂陽為移風易俗之儒樂正氏傳春秋為道為屬辭比事之儒公孫氏傳易為)
(道為潔靜精微之儒)
縣亶父子象孔子門人(廣韻注檀索隠亶作豊家語無父字記弓有縣子瑣附著于)
(下)
陳莊子(齊陳恒名名伯)死使人赴於魯魯人欲勿哭公召縣子
而問焉縣子曰古之大夫束修之問不出竟雖欲哭之
安得而哭之今之大夫交政于中國雖欲勿哭焉得而
勿哭且臣聞之哭有二道有愛而哭之有畏而哭之公
曰然則如之何而可縣子曰請哭諸異姓之廟于是與
哭諸縣氏縣子瑣曰吾聞之古者不降上下各以其親
(言喪服上不降遠下不降卑)滕伯文(殷時滕君)為孟虎齊衰其叔父也為
孟皮齊衰其叔父也又曰綌衰繐裳非古也歲旱穆公
召縣子而問然曰天久不雨吾欲暴尫而奚若曰天則
不雨而暴人之疾子虐毋乃不可與然則吾欲暴巫而
奚若曰天則不雨而望之愚婦人于以求之毋乃已疏
乎徙市則奚若曰天子崩巷市七日諸侯薨巷市三日
為之徙市不亦可乎(記檀弓别縣子瑣或即是縣亶父或是一人姑附見之)
公休哀孔子門人(廣韻注)
公析哀孔子門人(廣韻注公疑即孔子弟子晢哀)
盆成适孔子門人齊景公宿於路寢之宫夜分聞西方
有男子哭者公悲之明日朝問于晏子晏子對曰西郭
徙居布衣之士盆成适也父之孝子兄之順弟也今其
母不幸而死祔柩未葬家貧身老子&KR3324;恐力不能合祔
是以悲也公曰子為寡人弔之嬰往弔咎公不辱臨公
使男子袒免女子髮笄開凶門而迎适(晏子春秋學孫奭曰嘗欲于)
(孟子誤按孟子時盆成括想别有一人孫奭所注蓋指彼耳)
孟子(孟子弟子附)
孟軻字子輿(文選注子孔叢子作車)鄒人也受業子思之門人
孔叢子孟子車尚幼請見子思子思見之甚說其志
禮敬甚崇客退子上曰白聞士無介不見女無媒不
嫁孟孺子無介而見大人說而敬之白也未喻敢問
子思曰然吾昔從夫子于郯遇程子于塗傾蓋而語
命子路將束帛贈焉以其道同於君子也今孟子車
言稱堯舜性樂仁義世所希有非爾所及也孔叢子孟
子問子思曰堯舜文武之道可力而致乎子思曰稱
其言履其行夜思之晝行之如農之赴時商之趨利
惡有不至者乎孔叢子子思謂孟子曰自大而不修其
所以大不大矣自異而不修其所以異不異矣故君
子高其行人莫能階遠其志人莫能及子思子孟子
問牧民之道何先子思子曰利之孟子曰君子之教
民者亦仁義而已何必曰利子思子曰仁義者固所
以利之也上不仁則不得其所不義則利為詐此為
不利大矣風俗通亦以為受業于子思按孟子上
距孔子百二十年史說為得
道既通游事齊宣王宣王不能用
荀子孟子三見宣王不言事門人曰曷為三遇齊王
而不言事曰我先攻其邪心韓詩外傳孟子說齊宣
王而不說淳于髠侍孟子曰今日說公之君公之君
不說意者其未知善之為善乎髠曰夫子亦誠無善
耳昔者匏巴鼔瑟潛魚出聽伯牙鼓琴六馬猶秣魚
馬猶知善之為善而況君人者孟子曰夫電雷之震
不能使聾者有聞日月之明不能使盲者有見公之
君若此也髠曰不然揖封生高商而齊人好歌杞梁
之妻哭而人稱詠夫聲無細而不聞行無隠而不形
夫子苟賢居魯而魯何也孟子曰吞舟之魚不居潛澤
度量之士不居汙世夫蓺冬至必彫吾亦時矣
適梁梁惠王數敗于軍旅卑禮厚幣以招賢者鄒衍淳
于髠孟子皆至梁梁惠王曰寡人不佞兵三折于外太
子虜上將死國以空虚以羞先君宗廟社稷寡人甚醜
之叟不遠千里辱幸至敝邑之廷將何以利吾國孟子
曰君不可以言利君欲利則大夫欲利大夫欲利則庶
人欲利上下争利國則危矣為人君仁義而已矣何以
利為梁惠王謀欲攻趙孟子稱太王去邠此豈有意阿
世俗苟合而已哉持方枘欲内圓鑿其能入乎(此段舊在作孟)
(子七篇下今易置之新論秦攻梁惠王謂孟子曰秦攻梁先生何以禦乎對曰昔太王居邠狄人攻之太王不)
(欲傷其民乃去邠之岐今王奚不去梁乎惠王不說)梁惠王不果所言則見以為
迂遠而闊于事情
風俗通孟子游于諸侯所言皆以為迂遠而闊于事
情然終不屈道趨合嘗仕於齊位至卿後不能用孟
子去齊絶糧於鄒薛困殆甚退與萬章之徒序詩書
仲尼之意作孟子十一篇梁惠王復聘請之以為上
卿鹽鐵論孟子守舊術不知世務困於梁宋文選注
雖往來屯難不見任用終亦為周威王師仕齊梁
為卿及為周威王師說皆異
當是之時秦用商君富國強兵楚魏用吳起戰勝弱敵
天下方務于合從連衡以攻伐為賢而孟子乃述唐虞
三代之德是以所如不合退而與萬章之徒序詩書述
仲尼之意作孟子七篇(史記)
儒家孟子十一篇(漢書)
馬總意林孟子曰白羽白性輕白雪白性消白玉白
性貞雖俱白其性不同也文選注孟子曰有人道我
善者是吾賊也道吾惡者是吾師也法言孟子曰夫
有意而不至者有矣未有無意而至者矣鹽鐵論孟
子曰今之士大夫皆罪人也逢其意以順其惡又曰
堯舜之道非遠人也人不思之耳漢書孟子曰紂貴
為天子而死曾不如匹夫是紂先自絶久矣非死之
日天去之也風俗通孟子曰堯舜不勝其美桀紂不
勝其惡傳言失指圖景失形廣文選魯平公與齊宣
王會于鳬繹山下樂克備道孟子于平公曰孟子私
淑仲尼其德輔世長民其道發政施仁君何為不見
乎
樂正克孟子弟子為魯臣(趙岐注)
萬章孟子弟子(趙岐注注索隠孟子之門人廣韻離婁之門人)
公孫丑孟子弟子(趙岐注)
浩生不害(浩生一作告)孟子弟子(趙岐注)
孟仲子孟子之從昆弟從學于孟子(趙岐注)
陳臻孟子弟子(趙岐注)
充虞孟子弟子(趙岐注)
屋廬連孟子弟子(趙岐注)
徐辟孟子弟子(趙岐注)
陳代孟子弟子(趙岐注)
彭更孟子弟子(趙岐注)
公都子孟子弟子(趙岐注)
咸丘蒙孟子弟子(趙岐注)
高子齊人嘗學于孟子(趙岐注)
桃應孟子弟子(趙岐注)
滕更滕君之弟來學於孟子(趙岐注)
論曰程子有言曰仲尼元氣也顔子春生孟子秋殺盡
見又曰仲尼無迹顔子微有迹孟子其迹著可謂體聖
賢之審者然振聾昭昧辟邪直枉天生孟子亦寓復於
剥乎四時之氣備而後歲功成孟子蓋董其成者也
尚史卷八十五
