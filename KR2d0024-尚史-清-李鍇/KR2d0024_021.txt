尚史卷二十一世家十四
鑲白旗漢軍李鍇撰
韓世家(始威烈王二十三年終秦始皇十七年凡百七十四年自景侯至王安傳十一世)
景侯列侯文侯哀侯懿侯昭侯
韓之先與周同姓曲沃武公之叔父也自韓萬封韓累
傳至韓厥韓不信(並見晉傳)不信是為韓簡子簡子卒子庚
代是為莊子莊子卒子虎代是為康子康子與趙襄子
魏桓子共敗知伯分其地地益大大子諸侯康子卒子啟章
代是為武子武子二年伐鄭殺其君幽公(紀年晉烈公元年韓武子都平陽)
十六年武子卒子虔代是為景侯景侯元年伐鄭取雍邱
二年鄭敗我負黍六年與趙魏俱得列為諸侯九年鄭
圍我陽翟景侯薨于列侯取即位(系本作武)列侯九年秦伐
我宜陽取六邑十三年薨謚曰列在位十三年子文侯
即位(紀年無文侯系本無列侯)文侯二年伐鄭取陽城伐宋至彭城
執宋君七年伐齊至桑邱九年代齊至靈邱十年薨謚
曰文在位十年子哀侯即位哀侯元年與趙魏分晉國
二年滅鄭因徙都鄭(史記世家)
紀年魏武侯二十二年晉桓公邑韓哀侯于鄭是韓
既徙都因改號曰鄭故國策謂韓惠王曰鄭惠王猶
魏徙大梁稱梁王也
六年韓嚴弑哀侯及相韓傀(國策)
史記年表世家皆書列侯三年聶政殺相俠累
哀侯六年書韓嚴弑哀侯而刺客傳書嚴仲子事哀
侯與相俠累有隙使聶政刺殺之國策韓傀相韓嚴
遂重于其君二人相害嚴遂使聶政刺俠累累走抱
哀侯並中哀侯仲子蓋嚴遂字俠累韓傀字也
謚曰哀在位六年子懿侯即位
紀年韓山堅弑其君哀侯而韓若山立若山即懿侯
韓山堅即韓嚴也
懿侯二年魏敗我馬陵五年與魏惠王會宅陽九年魏
敗我澮十二年薨謚曰懿在位十二年子昭侯即位(紀年)
(名武)昭侯元年秦敗我西山二年宋取我黃池六年伐東
周取陵觀邢邱八年申不害相修術行道國内以治
按此下史云十年韓姬弑其君悼公悼公為誰且昭侯
事中攙入悼公恐誤
十一年昭侯如秦二十四年秦拔我宜陽二十五年旱
作高門二十六年高門成昭侯薨(史記世家)
謚曰昭在位二十六年
宣惠王襄王釐王桓惠王王安
宣惠王昭侯之子也
紀年鄭昭侯武薨次威侯立威侯七年與邯鄲圍襄
陵五月梁惠王會威侯于巫沙十月鄭宣王朝梁威
侯宣王不紀薨立紀年亦不足據也
昭侯薨宣惠王即位八年魏敗我將韓舉
紀年在威侯八年
十一年君號為王與趙會區鼠十四年秦敗我鄢十六
年秦敗我修魚虜我將䱸申差我急將西購于秦與之
南伐楚楚王聞之大恐乃興師言救我戰車滿道路發
信臣多其車重其幣王聞之大說相公仲侈諫不聽遂
絶秦秦因大怒益甲伐我大戰楚救不至十九年大破
我岸門太子倉質于秦以和二十一年與秦共攻楚敗
楚將屈丐是年王薨謚宣惠在位二十一年太子倉即
位是為襄王襄王四年與秦武王會臨晉秋秦甘茂攻
我宜陽五年拔宜陽斬首六萬六年秦與我武遂九年
秦復取我武遂十年太子嬰朝秦而歸十一年秦伐我
取穰與秦伐楚敗楚將唐昩十二年太子嬰死公子咎
公子蟣虱爭為太子時蟣虱質于楚韓咎(韓咎韓人與公子咎别是)
(一人)令楚圍我雍氏將因韓楚奉蟣虱而内之公仲侈以
國合于齊楚于是楚解雍氏圍蟣虱竟不得歸立公子
咎為大子齊魏王來十四年與齊魏共擊秦至函谷而
軍焉十六年秦與我河外及武遂王薨謚曰襄在位十
六年大子咎即位是為釐王釐王三年使公孫喜率周
魏攻秦秦敗我軍二十四萬虜喜伊闕五年秦拔我宛
六年與秦武遂地二百里十年秦敗我師于夏山十二
年與秦昭王會西周佐秦攻齊齊敗十四年與秦會西
周間二十一年使暴䳒救魏為秦所敗䳒走開封二十
三年趙魏攻我華陽我告急于秦秦救我敗趙魏于華
陽之下是年王薨謚曰釐在位二十三年子桓惠王即
位桓惠王元年伐燕九年秦拔我涇城汾旁十年秦擊
我于大行我上黨郡守以上黨降趙十四年秦拔趙上
黨殺趙卒四十餘萬于長平十七年秦拔我陽城負黍
二十四年秦拔我城臯滎陽二十六年秦悉拔我上黨
二十九年秦拔我十三城三十四年王薨謚桓惠在位
三十四年子王安即位王安五年秦攻我我急使韓非
使秦秦留非殺之九年秦虜王安盡入其地為潁川郡
韓遂亡(史記世家)
贊曰厥起厚基韓氏用昌卒得南面平陽分晉滅鄭然
韓最近秦使宣惠以還翼魏挾趙連和齊楚腹心秦疾
秦雖暴無如韓何迺二三厥德詐力相尚逮秦勢既熾
然後仰關西攻偏敗衆携宜不濟也韓業餧肉虎口韓
非鯫生顧將劘其牙而探之悲夫
魏世家(始威烈王二十三年終秦始皇二十二年凡百七十九年自文侯至王假傳九世)
魏桓子文侯武侯
魏之先畢公高之後也高封于畢于是為畢姓其後絶
封為庶人或在中國或在夷狄其苗裔曰畢萬事晉獻
公獻公滅魏以封萬為大夫萬生武子犫犫生莊子絳
史記世家武子生悼子悼子徙治霍系本武仲生莊
子絳無悼子而系本居篇又曰魏武子居魏悼子徙
霍是有悼子也然内外傳皆有悼子
絳生獻子舒
史記世家絳生魏嬴嬴生獻子系本獻子名荼莊子
之子無魏嬴同左氏
舒生簡子取取生襄子曼多
史記世家獻子生魏侈無簡子一代侈一作哆即魏
曼多也以上詳晉列傳
曼多生桓子駒(系本)
按史記以桓子為襄子孫代系多不合
駒與韓康子趙襄子共伐滅知伯分其地駒之孫曰文侯斯
按世本作斯系本同而其傳曰孺子&KR1506;是魏駒之子史
記作都
文侯元年周威烈王之二年也六年城少梁八年復城
少梁十三年使子擊圍繁龐出其民十六年伐秦築臨
晉元里十七年伐中山使子擊守之趙倉唐傅之
說苑文侯使子擊守中山趙倉唐傅之居三年往來
之使不通于君倉唐問曰胡不遣人使上國乎擊曰
願之久矣誰可者倉唐請行問君所嗜好擊曰嗜晨
鳬好壯犬乃遣倉唐緤北犬而奉晨鳬獻于文侯倉
唐至上謁曰孽子擊使者不敢見于朝請以燕閒奉
晨鳬敬獻庖人緤北犬敬上涓人文侯悦曰擊愛我
不忘吾所嗜好者召倉唐見之曰擊無恙乎倉唐曰
唯唯如是者三乃曰太子在外君國名非臣所得聞
也文侯怵然為之變容曰子之君無恙乎曰臣之來
也拜送書于庭文侯顧指左右曰子之君孰與是長
曰擬人必于其倫國君無所擬之文侯曰長大孰與
寡人曰君賜之外府之衣則能勝之賜之斥帶則不
更造矣文侯曰子之君何業曰業詩文侯曰于詩何
好曰好晨風黍離文侯誦晨風曰子之君以我忘之
乎曰非敢也思君耳文侯復誦黍離曰子之君怨乎
曰非敢也思君耳文侯于是遣倉唐賜太子襲衣曰
必以雞鳴時至太子發篋視之衣盡顛倒曰君侯召
擊矣倉唐曰臣未聞命也擊曰君命子以雞鳴至而
衣盡顛倒詩不云乎東方未明顛倒裳衣顛之倒之
自公召之遂西見文侯文侯大喜置酒而稱曰遠賢
而近所愛非社稷之計也乃出少子摯封之中山而
復太子擊
子擊西攻秦至鄭而還築雒陰合陽二十二年列為諸
侯二十四年秦伐我至陽狐二十六年虢山崩壅河三
十二年伐鄭城酸棗敗秦于注三十五年齊伐我取襄
陵三十六年秦侵我陰晉三十八年伐秦敗之武下得
其將識是年文侯薨(史記世家年紀年云五十)
韓趙嘗相難韓索兵于我曰願得借師以伐趙文侯曰
寡人與趙兄弟不敢從趙又索兵以攻韓文侯曰寡人
與韓兄弟不敢從二國不得兵怒而反已乃知文侯已
講于己也皆朝魏文侯與虞人期獵是日飲酒樂天雨
文侯將出左右曰公將焉之文侯曰吾與虞人期獵雖
樂豈可不一會期哉乃往身自罷之(國策略韓非子同)
文侯受子夏經藝客段干木過其廬未嘗不軾也任西
門豹守鄴而河内稱治秦嘗欲伐魏或曰魏君賢人是
禮國人稱仁上下和合未可圖也文侯由此得譽于諸
侯
淮南子觧扁為東封上計而入三倍有司請賞之文
侯曰吾土地非益廣人民非益衆入何以三倍對曰
以冬伐木而積之于春浮之河而鬻之文侯曰民春
以力耕暑以強耘秋以收斂冬閒無事伐林而積之
負軛而浮之河是用民不得休息民以敝矣雖三倍
入將焉用之說苑文侯觴大夫于曲陽飲酣文侯喟
然嘆曰吾獨無豫讓以為臣蹇重舉酒進曰臣請浮
君文侯曰何以對曰臣聞有命之父母不知孝子有
道之君不知忠臣夫豫讓之君亦何如哉文侯曰善
又曰文侯與大夫飲酒使公乘不仁為觴政曰飲不
嚼者浮以大白文侯飲不盡嚼公乘不仁舉白浮君
曰周書曰前車覆後車戒蓋言其危今君已設令令
不行可乎君曰善以公乘不仁為上客新序文侯出
遊見路人反裘而負芻文侯曰胡為反裘而負芻對
曰臣愛其毛文侯曰若不知裏盡而毛無所恃邪明
年東陽上計錢布十倍大夫畢賀文侯曰此非所賀
也無異夫反裘而負芻也今吾田地不加廣士民不
加衆而錢十倍必取之士大夫也吾聞之下不安者
上不可居也又曰文侯見箕季其牆壊而不築文侯
曰何為不築對曰不時牆枉而不端問曰何不端曰
固然從者食其園之桃箕李禁之少焉日晏進糲餐
之食瓜瓠之羹文侯出曰吾一見季而得四焉牆壊
不築云待時者教我無奪農時也牆枉而不端曰固
然者教我無侵封疆也從者食桃箕季禁之教我下
無侵上也食以糲餐者教我無多斂于百姓也韓詩
外傳文侯問狐卷子曰父賢足恃乎曰不足子賢足
恃乎曰不足兄賢足恃乎曰不足弟賢足恃乎曰不
足臣賢足恃乎曰不足文侯作色曰五者一一為不
足何也對曰父堯而丹朱放子舜而瞽瞍頑兄舜而
象傲弟周公而管叔誅臣湯武而桀紂伐望人者不
至恃人者不久君欲治從身始符子文侯見宋陵子
三仕不願文侯曰何貧乎曰楚富者牧羊九十九而
願百其鄰人貧有一羊者富拜之曰吾羊九十九今
君之一盈成我百則牧數足矣鄰人與之從此觀焉
富者非富貧非貧也
薨謚曰文在位三十八年(漢書儒家魏文侯六篇)
子擊即位是為武侯元年趙公子朔為亂敬侯來奔與
我襲邯鄲我敗而去二年城安邑王垣七年伐齊至桑
邱九年翟敗我于澮我使吳起伐齊至靈邱十一年與
韓趙三分晉地滅其後十五年敗趙北藺十六年伐楚
取魯陽武侯薨(史記世家)
謚曰武在位十六年
惠王
惠王名罃武侯之子也武侯薨王即位初武侯之薨也
公中緩與惠王争為太子公孫頎自宋入趙自趙入韓
謂韓懿侯曰魏罃與公中緩争為太子君亦聞之乎今
魏罃得王錯(魏大夫紀年惠王二年魏大夫王錯出奔韓)挾上黨固半國也
因而除之破魏必矣不可失也懿侯說乃與趙成侯伐
我戰于濁澤我大敗或為趙謂韓曰除魏君立公中緩
割地而退我且利韓曰不可殺魏君人必曰暴割地而
退人必曰貪不如两分之魏分為两不彊于宋衛則我
終無魏之患矣趙不聽韓不說以其少卒夜去二年敗
韓于馬陵敗趙于懷三年齊取我觀五年與韓會宅陽
城武堵為秦所敗六年伐宋取儀臺九年取韓于澮與
秦戰少梁虜我將公孫痤取龐十年伐趙取皮牢彗星
見十二年星晝墜有聲十四年與趙會滈十五年魯衛
宋鄭君來朝
按紀年在十四年鄭君鄭釐侯也鄭釐侯者韓昭侯也
韓滅鄭改號鄭
十六年與秦孝公會社平侵宋黃池宋復取之十七年
與秦戰元里秦取我少梁圍趙邯鄲十八年拔邯鄲趙
請救于齊齊救趙敗我桂林十九年諸侯圍我襄陵築
長城塞固陽二十年歸趙邯鄲與盟漳水上
魏策龐葱與太子質于邯鄲謂魏王曰今一人言市
有虎王信之乎王曰否二人言市有虎王信之乎王
曰寡人疑之矣三人言市有虎王信之乎王曰寡人
信之矣龐葱曰夫市之無虎明矣然而三人言而成
虎今邯鄲去大梁也遠于市而議臣者過于三人願
王察之也王曰寡人自為知于是辭行而讒言至後
太子罷質果不得見史無質太子事
十一年與秦會彤二十八年中山君相三十年伐趙趙
告急齊齊救趙擊我我大興師使龐涓將令太子申為
上將軍與齊人戰敗于馬陵齊虜太子申殺將軍涓軍
大破三十一年秦趙齊伐我秦商&KR0008;詐我將軍公子卬
而襲破之秦用商鞅東地至河而齊趙數破我安邑近
秦于是徙治大梁以公子赫為太子三十五年與齊宣
王會平阿南三十六年復與齊王會甄是年王薨
紀年惠成王三十六年改元稱一年後十七年卒
王數敗于軍旅卑禮厚幣以招賢者鄒衍淳于髠孟軻
皆至梁軻以仁義說王王不能用(史記世家)
王在位三十六年謚曰惠
襄王哀王
襄王名嗣(系本)
惠王之子也惠王薨王即位元年與諸侯會徐州稱王
追尊父惠王為王(徐廣曰二年伐趙)五年秦敗我龍賈軍于雕
陰圍我焦曲沃予秦河西地六年與秦會應秦取我汾
隂皮氏焦我伐楚敗之陘山七年我盡入上郡于秦秦
降我蒲陽八年秦歸我焦曲沃十二年楚敗我襄陵諸
侯執政與秦相張儀會齧桑十三年張儀相我有女子
化為丈夫秦取我曲沃平周十六年王薨
紀年魏襄王十九年薛侯來會王于釜邱二十年王
與齊王會于韓
謚曰襄在位十六年子哀王即位
紀年起自黃帝終魏之今王今王者魏惠成王子而
以襄王之年為惠成王之後十七年世本惠王生襄
王襄王生昭王而無哀王並誤
張儀復歸秦哀王元年五國共攻秦(韓魏楚趙燕)不勝而去
二年齊敗我觀津五年秦樗里疾伐我取曲沃走犀首
岸門(索隠犀首官名即公孫衍)六年秦求立公子政為太子(政魏公子)與
秦會臨晉七年攻齊與秦伐燕八年伐衛拔列城二(紀年)
(翟章伐衛)九年與秦王會臨晉張儀魏章皆來歸(章為魏將後相秦)
相田需卒太子為相十一年與秦武王會應十二年太
子朝秦秦伐我皮氏未拔而觧十四年秦來歸我王后
十六年秦拔我蒲反陽晉封陵(紀年作晉陽封谷)十七年與秦
會臨晉秦與我蒲反十八年與秦伐晉二十一年與齊
韓共敗秦軍函谷二十三年秦復予我河外及封陵以
和是年王薨(史記世家)
謚曰哀在位二十三年
紀年終于二十年昭王三年喪畢始稱元年
昭王安釐王景湣王王假
昭王名遫(系本)
哀王之子也哀王薨王即位元年秦拔我襄城二年與
秦戰不利三年佐韓攻秦秦白起破我軍伊闕二十四
萬六年予秦河東地方四百里芒卯以詐重(事見芒卯傳)七
年秦拔我城六十一九年秦拔我新垣曲陽城十年齊
滅宋宋公死我温十二年與秦趙韓燕共伐齊敗之濟
西湣王出亡燕獨入臨菑與秦王會西周十三年秦拔
我安城兵至大梁去(徐廣曰十四年大水)十九年王薨(史記世家)
謚曰昭在位十九年子安釐王即位安釐王名圉(系本)
元年秦拔我两城二年又拔我二城軍在梁下韓來救
予秦温以和三年秦拔我四城斬首四萬四年秦破我
及韓趙殺十五萬人走我將芒卯段干子請予秦南陽
以和九年秦拔我懷十年秦太子外質于我死十一年
秦拔我郪邱齊楚相約而攻我我使求救于秦秦救我
魏氏復定王以秦救我故欲親秦而伐韓以求故地信
陵君無忌諫乃止二十年秦圍邯鄲無忌矯奪將軍晉
鄙兵以救趙趙得全無忌因留趙三十年無忌來歸率
五國兵攻秦敗之河内走蒙驁太子增質于秦秦怒欲
囚增蘇秦為增謂秦王曰公孫衍(史記作公孫喜)固謂魏相曰
請以魏疾擊秦秦王怒必囚增魏王又怒擊秦秦必傷
今王囚增是衍之言中也故不若貴增而合魏以疑之
于齊韓秦乃止三十四年王薨謚安釐在位三十四年
太子增即位是為景湣王(系本作景愍王午)信陵君無忌卒景
湣王元年秦拔我二十城以為東郡二年秦拔我朝歌
三年秦拔我汲五年秦拔我垣蒲陽衍(徐廣曰十二年獻城秦)十
五年王薨謚景湣在位十五年子王假即位(徐廣曰二年新鄭反)
王假三年秦灌大梁虜王假遂滅魏(史記世家)
列女傳秦殺假
贊曰文侯受子夏經客段干木秦遂不敢加兵然則賢
者固所以警敵國禦外侮者歟子輿氏間關造魏庶幾
惠成尚祖德而踵前修蓋深有意也乃蔑仁專利棄賢
勿務兵破于齊地逼于秦舍安邑徙大梁所謂我能往
寇亦能往徙且安之乎本實先拔強延六葉幸矣然信
陵一振五國奮蒙驁犇嗟乎信陵不死魏未必亡信陵
其亦賢者之亞與
趙世家(始威烈王二十三年終秦始皇二十五年凡百八十二年自獻侯至王嘉十十二世)
烈侯武侯敬侯成侯肅侯
趙氏之先與秦共祖至中衍為帝大戊御其後蜚廉有
子二人惡來其後為秦季勝其後為趙季勝生孟增孟
增幸于成周王是為宅臯狼生衡父衡父生造父造父
善御幸于穆王
列子造父之師曰泰豆氏造父始從習御泰豆三年
不告造父執禮愈謹泰豆乃告之曰汝先觀吾趣趣
如吾然後六轡可持六馬可御造父曰唯命泰豆乃
立木為塗僅可容足計步而置履之而行趣走往還
無跌失也造父學之三日盡其巧泰豆嘆曰子何敏
也凡所御者亦如此得之于銜應之于轡得之于轡
應之于手得之于手應之于心則不以目視不以策
驅心閑體正六轡不亂而二十四蹄所投無差迴旋
進退莫不中節然後輿輪之外可使無餘轍馬蹄之
外可使無餘地山谷之險原隰之夷視之一也吾術
窮矣汝其識之
造父取驥之乘匹與桃林盜驪驊騮騄耳獻之穆王穆
王使造父御西巡狩見西王母樂之忘歸而徐偃王反
穆王日馳千里馬攻徐偃王大破之乃賜造父以趙城
繇此為趙氏自造父以下六世至奄父曰共仲宣王伐
戎奄父為御及千畝之戰王師敗績奄父脱王于難奄
父生叔帶叔帶之時幽王無道去周如晉事晉文侯始
建趙氏于晉國自叔帶以下趙宗益興五世而生趙夙
晉獻公之十六年伐霍魏耿而趙夙為將伐霍霍公求
(一作來)犇齊晉大旱卜之曰霍太山為祟夙召霍君于齊
復之以奉霍太山之祀晉復禳獻公賜夙耿夙生共孟
共孟生趙衰衰卒子盾嗣盾卒子朔嗣朔死後十五年
子武嗣武生成成生&KR0008;是為簡子廢太子伯魯而以無
䘏為太子簡子卒無䘏嗣是為襄子于是趙北有
代南并知氏彊于韓魏襄子三十三年卒伯魯孫
浣嗣(史記世家)
按自趙夙至襄子凡九世並見前晉諸臣列傳
是謂獻侯獻侯浣代安成君周之子故太子伯魯之孫
也(系本代成君起即襄子之子)襄子為伯魯之不立也不肯立子代
成君先死乃取代成君子浣立為太子襄子卒浣即位
是為獻侯獻侯少即位治中牟襄子弟桓子逐獻侯自
立于代(系本作襄子子)一年卒國人曰桓子立非襄子意乃共
殺其子而復迎立獻侯十三年城平邑
紀年晉烈公元年趙襄子城泣氏
十五年薨謚曰獻在位十五年子烈候籍即位烈侯六
年韓魏趙皆立為諸侯追尊獻子為獻侯烈侯九年薨
謚曰烈在位九年弟武公即位
譙周云系本及說趙語者並無其事又按三晉皆
自侯僭王無稱公者
武公十三年薨謚曰武在位十三年趙立烈侯太子章
是為敬侯敬侯元年武公子朝作亂不克出奔魏趙始
都邯鄲二年敗齊于靈邱三年救魏于廩邱大敗齊人
四年魏敗我兔臺築剛平以侵衛五年齊魏為衛攻我
取我剛平六年借兵于楚伐魏取棘蒲八年拔魏黃城
九年伐齊齊伐燕我救燕十年與中山戰于房子十一
年韓魏趙共滅晉分其地伐中山又戰于中人十二年
薨謚曰敬在位十二年子成侯種即位成侯元年公子
勝與成侯争立為亂二年六月雨雪三年伐衛取鄉邑
七十三衛敗我藺四年與秦戰高安敗之五年伐齊于
鄄魏敗我懷攻鄭敗之以與韓韓與我長子六年中山
築長城伐魏敗之涿澤圍魏惠王七年侵齊至長城與
韓攻周(此下有八年與韓分周為两事周紀無之)九年與齊戰阿下十年攻
衛取甄十一年秦攻魏我救之石阿十二年秦攻魏少
梁我救之十三年魏敗我澮取皮牢成侯與韓昭侯遇
上黨十四年與韓攻秦十五年助魏攻齊十六年與韓
魏分晉封晉君以端氏十七年成侯與魏惠王遇葛孽
十五年與齊宋會平陸與燕會阿二十年魏獻榮椽
劉氏云榮椽蓋地名康成云榮屋翼也說文椽榱也
屋梠之两頭起者為榮
二十一年魏圍我邯鄲二十二年魏惠王拔我邯鄲齊
亦敗魏于桂陵二十四年魏歸我邯鄲與魏盟漳水上
秦攻我藺二十五年成侯薨謚曰成在位二十五年公
子緤與太子語争立(系本肅侯名語)緤敗亡奔韓太子即位是
為肅侯肅侯元年奪晉君端氏徙處屯留二年與魏惠
王遇于陰晉三年公子范襲邯鄲不勝而死四年朝天
子六年攻齊拔高唐七年公子刻攻魏首垣十一年伐
魏十五年起夀陵(史記世家)
十六年蘇秦自燕之趙始合從說肅侯一韓魏齊楚燕
趙六國從親以儐畔秦肅侯乃封蘇秦為武安君飾車
百乘黃金千鎰白璧百雙錦繡千純以約諸侯(國策)
史記蘇秦既約六國從親歸趙乃投從約書于秦秦
兵不敢闚函谷關十五年其後秦使犀首欺齊魏與
共伐趙敗從約按國策約從在肅侯十六年至十
八年齊魏伐趙蓋即犀首敗從之事然則合從裁及
二年而云十五年不敢闚函谷關史詡辭爾
十七年圍魏黃不克築長城十八年齊魏伐我我決河
水灌之兵去二十二年趙疵與秦戰敗秦殺疵河西取
我藺離石二十三年韓舉與齊魏戰死于桑邱
徐廣曰韓舉韓將非是盖趙將也韓將戰死何預趙
事而紀趙世家紀年亦曰趙將
二十四年肅侯薨秦楚燕齊魏出銳師各萬人來葬(史記)
(世家)
謚曰肅在位二十四年
武靈王惠文王
武靈王名雍肅侯之子也肅侯薨王即位元年陽文君
趙豹相梁襄王與太子嗣韓宣王與太子倉來朝信宫
武靈王少未能聽政博聞師三人左右司過三人及聽
政先問先王貴臣肥義加其秩國三老年八十月致其
禮(年表魏敗我趙護)三年城鄗四年與韓會于區鼠五年娶韓
女為夫人八年五國相王趙獨否曰無其實敢處其名
乎令國人謂己曰君九年與韓魏共擊秦秦敗我斬首
八萬齊敗我觀澤十年秦取我西都及中陽齊破燕十
一年王召公子職于韓立以為燕王使樂池送之
紀年同燕世家無之蓋趙遥立職實未嘗入燕
十三年秦拔我藺虜將軍趙莊楚魏王來過邯鄲十四
年趙何攻魏十七年王出九門為野臺以望齊中山之
竟十八年秦武王死王使代相趙固迎公子稷于燕送
歸立之是為昭王十九年春正月大朝信宫召肥義與
議天下五日而畢王北略中山之地至于房子遂之代
北至無窮西至河登黃華之上召樓緩(别是一人非武成王時樓緩也)
謀欲胡服騎射以教百姓樓緩曰善羣臣皆不欲使告
公子成公子成不可王遂自請之(語見公子成傳)公子成聽命
于是遂胡服招騎射
淮南子武靈王貝帶鵕翿而朝趙國化之
二十年王略中山地至寧葭西略地至榆中林其王
獻馬歸使樓緩之秦仇液之韓王賁之楚富丁之魏趙
爵之齊趙固致中林兵二十一年攻中山趙祒為右
軍許鈞為左軍公子章為中軍王并將之牛翦將軍騎
趙希并將燕代趙與之陘合軍曲陽攻取丹邱華陽鴟
之塞王軍取鄗石邑封龍東垣中山獻四邑和王許之
罷軍二十三年攻中山二十五年惠后卒(太子章之母)使周
祒胡服傅王子何二十六年復攻中山攘地北至燕代
西至雲中九原二十七年五月戊申大朝于東宫傳國
立王子何為王是為惠文王惠文王惠后吳娃子也武
靈王自號為主父主父欲令子主治國而身胡服將士
大夫西北略燕地而欲從雲中九原直南襲秦于是詐
自為使者入秦秦昭王不知已而怪其狀甚偉非人臣
之度使人逐之而主父馳已脱關矣審問之乃主父也
秦人大驚主父所以入秦者欲自略地形因觀秦王之
為人也惠文王二年主父行新地遂出代西遇樓煩王
于西河而致其兵三年滅中山遷其王于膚施起靈壽
北地方從代道大通還歸行賞大赦置酒酺五日封長
子章為代安陽君四年主父及王遊沙邱異宫公子章
作亂殺肥義公子成李兑以兵入距難公子章敗往走
主父主父開之(謂容其入宫藏也)成兌因圍主父宫公子章死
成兑謀曰以章故圍主父即觧兵吾屬夷矣乃遂圍主
父令宫中後出者夷宫中人悉出主父欲出不得又不
得食探爵鷇而食之三月餘而餓死沙邱宫
索隠武靈王葬代郡靈邱縣括地志墓在蔚州靈邱
縣東三十里
主父定死乃發喪赴諸侯主父謚武靈在位二十七年
而傳位又四年薨是時王少成兌專政五年與燕鄭易
八年城南行唐九年趙梁將與齊合軍攻韓至魯關下
十一年董叔與魏伐宋得河陽于魏秦取梗陽十二年
趙梁將攻齊十三年韓徐將攻齊十四年相國樂毅將
趙秦韓魏燕攻齊取靈邱與秦會中陽十五年燕昭王
來見趙與韓魏秦共攻齊齊王敗走燕深入取臨菑十
六年秦復與趙數擊齊齊人患之蘇厲為齊遺王書曰
齊之所以伐者以事王也天下屬行以謀王也齊背五
國之約而殉王之患西兵以擊彊秦齊之事王宜為上
佼而今乃抵罪今王毋與天下攻齊天下必以王為義
齊抱社稷而厚事王王以天下善秦秦暴王以天下禁
之是一世之名寵制于王也于是趙乃謝秦不擊齊王
與燕王遇廉頗將攻齊昔陽取之十七年樂毅將攻魏
伯陽秦怨趙不擊齊伐趙拔我两城十八年秦拔我石
城王再之衛東陽決河水伐魏大潦漳水出魏冉來相
十九年秦拔我二城趙與魏伯陽趙奢將攻齊麥邱取
之二十年廉頗將攻齊與秦昭王遇西河外(年表與秦會澠池)
二十一年徙漳水武平西二十二年大疫置公子丹為
太子二十三年樓昌將攻魏幾不能取廉頗攻幾取之
二十四年廉頗將攻魏房子拔之又攻安陽取之二十
五年燕周將攻昌城高唐取之與魏共擊秦秦將白起
破我華陽得一將軍二十六年取東胡歐代地二十七
年徙漳水武平南封趙豹為平陽君(王母弟)河水出大潦
二十八年藺相如伐齊至平邑罷城北九門大城二十
九年秦韓相攻而圍閼與趙使趙奢將擊秦大破秦軍
閼與下三十三年王薨(史記世家)
謚惠文在位三十三年
孝成王悼襄王幽繆王趙王嘉
孝成王名丹惠文王太子也惠文王薨太子丹即位是
為孝成王元年秦伐我拔三城王新立秦急攻之我求
救于齊以長安君為質(長安君惠文王少子)齊兵將出齊田單將
我師而攻燕中陽拔之又攻韓注人拔之二年惠文后
卒田單為相四年王夢衣偏裻之衣乘飛龍上天不至
而墜見金玉之積如山明日王召筮史敢占之曰夢偏
衣裻之衣者殘也乘飛龍上天不至而墜者有氣而無
實也見金玉之積如山者憂也後三日韓上黨守馮亭
使者至曰韓不能守上黨欲入之秦吏民安為趙不欲
為秦有城市邑十七願入之趙趙遂發兵取上黨廉頗
將軍軍長平七年廉頗免趙括代將秦圍括括以軍降
卒四十餘萬皆阬之王還不聽秦秦圍邯鄲八年趙勝
如楚請救還楚來救九年魏公子無忌亦來救秦圍乃
解十年燕攻昌壯(壯當作城一作社)拔之樂乘慶舍攻秦信梁
軍破之太子死
索隠趙太子史失名徐廣曰是歲周郝王卒或者太
子云天子此說誤書法無曰天子死者
而秦攻西州拔之徒父祺出
索隠祺趙大夫正義秦拔西州故令徒父祺將兵出
境按史記十年事多未詳或太子死當在拔西州
之下蓋趙破秦軍而秦拔西州為一事太子死而徒
父祺出為一事不然而字義不屬
十一年城元氏縣上原十四年趙勝卒十五年封廉頗
為信平君燕王令丞相栗腹約驩以五百金為王酒還
歸伐我栗腹攻鄗卿秦攻代廉頗將破殺栗腹虜卿秦
十六年廉頗圍燕以樂乘為武襄君十七年樂乘攻燕
圍其國十八年延陵鈞帥師從廉頗助魏攻燕秦拔我
榆次三十七城十九年趙與燕易土以龍兑汾門臨樂
與燕燕以葛武陽平舒與趙二十年秦拔我晉陽二十
一年王薨謚孝成(史記世家)
初齊人李伯見孝成王王說之以為代郡守居無幾何
人告之反孝成王方饋不墮食告者復至孝成王不應
已乃使使者言齊舉兵擊燕(按代地非齊所經恐誤)恐以擊燕為
名而絶趙故發兵自備今燕齊已合臣請要其敝而地
可多割也自是之後為孝成王從事于外者人無自疑
(趙策)孝成王在位二十一年子偃即位是為悼襄王是年
廉頗將攻繁陽取之使樂乘代之廉頗攻樂乘乘走廉
頗亡入魏悼襄王元年大備
正義謂行大備之禮徐廣曰一作修
魏欲通平邑中牟之道不成
正義平邑中牟時屬魏欲渡黃河作道相通遂不成
也按上大備之義未詳且無此書法又魏欲通
道當繫之魏世家不應入趙竊謂悼襄既立而廉頗
入魏或畏其來攻故大備魏也又按下文五年傅抵
將居平邑是平邑屬趙不屬魏蓋趙欲以平邑與魏
中牟之道相通而不成也武靈王時起靈壽北地方
從代道大通還歸行賞是通道為趙之故事然則大
備魏當為句通平邑趙事故繫之趙世家
二年李牧將攻燕拔武遂方城秦召春平君
年表太子從質秦歸正義太子即春平君按此盖
即趙王遷也
因而留之泄鈞(趙人)說秦秦遣之我城韓臯三年龐煖將
攻燕擒其將劇辛四年龐煖將趙楚魏燕之銳師攻秦
蕞不拔移攻齊取饒安五年傅抵將居平邑慶舍將東
陽河外師守河梁六年魏與我鄴九年攻燕取貍陽城
(貍當作漁)兵未罷秦攻鄴拔之是年王薨謚悼襄在位九年
攻燕取貍幽繆王遷即位遷母倡也嬖于悼襄王悼襄
王廢適子嘉立遷幽繆王元年城栢人二年秦攻武城扈輒
率師救之軍敗死焉三年秦攻赤麗宜安李牧率師與
戰肥下却之封牧為武安君四年秦攻番吾李牧却之
五年代地大動自樂徐以西北至平陰屋大半壊地坼
東西百三十步六年大饑七年秦攻趙李牧司馬尚擊
之李牧誅司馬尚免趙忽(國策忽作葱)及齊將顔聚代之趙
忽軍破顔聚亡去以王遷降
徐廣曰王遷流于房陵思故鄉作山水之謳聞者莫
不隕涕
王遷無行信讒誅良將李牧用郭開以至于亡王遷在
位七年追謚為幽穆王
徐廣曰王遷無謚蓋趙滅後人竊追謚之或太史公
别有所見而記之括地志王遷墓在房州房陵縣西
九里
八年邯鄲為秦趙之亡大夫共立悼襄王故適子嘉為
王王代六歲秦進兵破之遂滅趙以為郡(史記世家)
贊曰毋䘏雄桀也而嗣趙趙之興也宜矣通其志者為
武靈方其胡服騎射略樓煩中山欲從雲中九原直南
襲秦何其壯也武靈不死秦之北門殆不啟與迺猛噬
之氣馴諸枕席食鷇沙邱為天下笑夫春秋多楚患制
楚者晉也而鄭實操其紐六國苦秦暴制秦者齊也而
趙實扼其吭卒之閼與前振長平繼隳廉藺奢牧接踵
無補魚爛自中若薦腥然秦雖不欲虎噬又安得耶
田齊世家(始安王十六年終秦始皇二十六年凡百六十六年自太公至王建傳七世)
太公桓公
陳之先完者陳厲公躍之子也(史記世家作佗非是)完為陳大夫
宣公殺太子禦寇完奔齊為工正卒謚為敬仲完生穉
孟夷(系本作夷孟思)完之如齊以陳字為田氏
應劭云始食采地由是改姓田氏索隠陳田二字聲
相近遂為田氏
田穉孟夷生湣孟莊(系本作閩孟克莊一作芷)湣孟莊生文子須無
文子卒生桓子無字桓子卒生武子開與僖子乞僖子
行陰德于民得齊衆心宗族益彊民思田氏僖子立齊
悼公為相專齊僖子卒子常嗣是為田成子成子弑齊
簡公立平公成子為相齊國之政皆歸成子割齊自安
平以東至郎邪自為封邑封邑大于平公之所食成子
卒(成子以上詳見齊傳)子襄子盤嗣
世本名班史記世家田常選齊國中女子長七尺以
上為後宫後宫以百數而使賓客舍人出入不禁及
常卒有七十餘男鮑昱云陳成子有數十婦生男百
餘譙周古史考按春秋陳恒雖負殺君之名至于行
事亦修整非苟為獸禽之行夫成事在姦雖子七十
祗以長亂事豈然哉
襄子相齊宣公使其兄弟宗人盡為齊都邑大夫且以
有齊國襄子卒子莊子伯嗣莊子相宣公莊子卒子太
公和嗣
紀年齊宣公十五年田莊子卒明年立田悼子宣公
四十七年悼子卒次立和莊子田成子殺齊君十二
代而有齊國鬼谷子同按十二代者蓋自成子上
下推之而中加悼子也
太公亦相宣公宣公卒子康公淫于酒婦人不聽政太
公乃遷康公于海上食一城以奉其先祀康公之十八
年太公與魏文侯會濁澤求為諸侯魏文侯乃使使言
周天子及諸侯天子許之田和立為齊侯列于周室太
公元年周安王之十六年也二年(徐廣曰伐魯破之)太公薨子
桓公午即位
紀年齊康公五年田侯午生二十二年田侯剡立後
十年田午弑其君及孺子喜而為公春秋後傳田午
弑田侯及孺子喜而兼齊是為桓侯按後傳脱剡
一代
桓公五年韓魏趙伐我至桑邱
此下云秦魏攻韓韓求救于齊齊陰許之而起兵襲
燕取桑邱按此乃湣王十年伐燕噲子之之事史
記誤
六年救衛
紀年桓公十一年弑其君母
是年桓公薨
紀年梁惠王十三年當桓公十八年其後威王始見
蓋桓公在位十九年
威王宣王
威王名因齊桓公之子也桓公六年薨威王即位是年
故齊康公卒絶無後奉邑皆入田氏威王元年三晉因我
喪來伐我靈邱六年魯伐我入陽關三晉伐我至博陵
(史記作晉蓋脱三字)七年衛伐我取薛陵九年趙伐我取甄王即
位以來不治委政卿大夫九年之間諸侯並伐國人不
治于是王召即墨大夫而語之曰自子之居即墨也毁
言日至然吾使人視即墨田野闢民人給官無留事東
方以寧是子不事吾左右以求譽也封之萬家召阿大
夫語曰自子之守阿譽言日聞然使使視阿田野不闢
民貧苦昔日趙攻甄子弗能救衛取薛陵子弗知是子
以幣厚吾左右以求譽也是日烹阿大夫及左右嘗譽
者皆并烹之(考要譽阿大夫者佞臣周破胡也)遂起兵西擊趙衛敗魏
于濁澤而圍惠王惠王獻觀以和趙人歸我長城于是
齊國震懼人人不敢飾非務盡其誠齊國大治諸侯聞
之莫敢致兵于齊二十餘年鄒忌相封以下邳號曰成
侯二十三年與趙王會平陸二十四年與魏王會田于
郊魏王問曰王亦有寶乎王曰無有魏王曰寡人國小
也尚有徑寸之珠照車前後各十二乘者十枚奈何以
萬乘之國而無寶乎王曰寡人之所以為寶與王異吾
臣有檀子者使守南城則楚人不敢為寇東取泗上十
二諸侯皆來朝吾臣有肹子者使守高唐則趙人不敢
東漁于河吾吏有黔夫者使守徐州則燕人祭北門趙
人祭西門徙而從者七千餘家吾吏有種首者使備盜
賊則道不拾遺將以照千里豈特十二乘哉魏王慙不
懌而去(韓詩外傳作宣王)二十六年魏圍邯鄲趙求救于我王
使田忌南攻襄陵及邯鄲拔因起兵擊魏大敗之桂陵
于是齊最彊于諸侯自稱為王以令天下三十三年殺
其夫人牟辛
年表作夫人世家作夫人紀年宣王八年殺其王后
三十六年王薨謚曰威在位三十六年子辟疆即位是
為宣王宣王二年魏伐趙趙與韓擊魏趙不利戰于南
梁韓氏請救于齊王陰告韓使者而遣之韓恃齊五戰
不勝而東委國于齊齊因起兵使田忌田嬰將孫臏為
帥救韓趙以擊魏大敗之馬陵殺其將龐涓虜其太子
申其後三晉之王皆因田嬰朝王于博望盟而去七年
與魏王會平河南明年復會甄明年與魏襄王會徐州
諸侯相王十年楚圍我徐州十一年與魏伐趙趙決河
水灌齊魏兵罷十九年王薨諡曰宣在位十九年宣王
喜文學游說之士自如鄒衍淳于髠田駢接予慎到環
淵之徒七十六人皆賜列第為上大夫不治而議論是
以稷下學士復盛且數百千人(史記世家)
湣王襄王王建
湣王名地(系本名遂)宣王之子也宣王薨湣王即位元年秦
使張儀與諸侯執政會于齧桑三年封田嬰于薛四年
迎婦于秦七年與宋攻魏敗之觀澤十二年攻魏二十
三年與秦擊敗楚于重邱二十四年秦涇陽君質于齊
二十五年歸涇陽君于秦薛文入秦即相秦文亡去二
十六年與韓魏共攻秦至函谷君焉二十八年秦與韓
河外以和兵罷二十九年佐趙滅中山三十六年王為
東帝秦昭王為西帝蘇代自燕來見于章華東門王曰
嘻善子來秦使魏冉致帝子以為何如對曰王之問臣
也卒而患之所從來微願王受之而勿備稱也秦稱之
天下安之王乃稱之無後也且讓争帝名無傷也秦稱
之天下惡之王因勿稱以收天下此大資也且天下两
立帝王以天下為尊齊乎尊秦乎王曰尊秦曰釋帝天
下愛齊乎愛秦乎王曰愛齊而憎秦曰两帝立約伐趙
孰與伐桀宋之利王曰伐桀宋利對曰夫約鈞然與秦
為帝而天下獨尊秦而輕齊釋帝則天下愛齊而憎秦
伐趙不如伐桀宋之利故願王明釋帝以收天下倍約
賓秦與争重而王以其間舉宋夫有宋衛之陽地危有
濟西趙之阿東國危有淮北楚之東國危有陶平陸梁
門不開釋帝而貸之以伐桀宋之事國重而名尊燕楚
所以形服天下莫敢不聽此湯武之舉敬秦以為名而
後使天下憎之此所謂以卑為尊者也願王熟慮之于
是齊去帝復為王秦亦去帝位三十八年伐宋宋王出
亡死于温齊南割楚之淮北西侵三晉欲以并周室為
天子泗上諸侯鄒魯之君皆稱臣諸侯恐懼三十九年
秦伐我拔列城九四十年燕秦三晉各出銳師伐我敗
我濟西
鹽鐵論湣王奮二世之餘烈南舉楚淮北并巨宋苞十
二國西摧三晉郤彊秦五國賓從鄒魯之君泗上諸
侯皆入臣矜功不休百姓不堪故諸侯合謀伐之
燕師遂入臨菑取齊之寶藏器王出亡之衛衛君辟宫
舍之稱臣而共具王不遜衛人侵之王走鄒魯有驕色
鄒魯弗内遂走莒楚使淖齒將兵救齊因相王淖齒遂
殺王而與燕共分齊之侵地鹵器王在位四十年諡曰
湣湣王之遇殺子法章變名姓為莒太史敫家庸久之
乃敢自言我湣王子也于是莒人共立法章是為襄王
以保莒城而布告齊國中王已立在莒矣襄王既即位
立太史敫女為王后是為君王后襄王在莒五年田單
攻破燕軍迎王于莒入臨菑齊故地盡復屬齊十四年
秦擊我剛壽十九年王薨諡曰襄在位十九年子建即
位六年秦攻趙齊楚救之秦計曰齊楚救趙親則退兵
不親遂攻之趙無食請粟于齊齊不聽周子曰(蓋齊之謀臣國)
(策以為蘇秦非是)不如聽之以退秦兵不聽則秦兵不却是秦
之計中而齊楚之計過也且趙之于齊楚扞蔽也猶齒
之有唇也唇亡則齒寒今日亡趙明日患及齊楚且救
趙之務宜若奉漏甕沃焦釜也夫救趙高義也却秦兵
顯名也義救亡國威却彊秦之兵不務為此而務愛粟
為國計者過矣王弗聽秦破趙于長平遂圍邯鄲十六
年秦滅周君王后卒二十三年秦置東郡二十八年王
入朝秦秦王置酒咸陽三十五年秦滅韓三十七年秦
滅趙三十九年秦破燕明年秦滅魏秦兵次于歷下四
十二年秦滅楚明年虜代王喜滅燕王喜四十四年秦
兵擊齊王聽相后勝計不戰以兵降秦秦虜王建遷之
共遂滅齊為郡天下壹并于秦秦皇政立號為皇帝齊
人怨王建不蚤與諸侯合從攻秦聽姦臣賓客以亡其
國歌之曰松耶栢耶住建共者客耶疾建用客之不審
也建在位四十四年(史記世家)
贊曰國不虚繫民必有歸姜替而媯隆陰德盛也湣王
赫赫蔑天子抗彊秦一旦國破身弑者聞諸先民曰穉
木所以滋長伏金所以滋殺氣有豐殺天時以移德之
于人亦猶是夫昔箕子過朝歌嘗為佼童之詩松栢之
歌悲怨乃與向者同可勝歎哉可勝歎哉
尚史卷二十一
