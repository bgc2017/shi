尚史卷五十列傳二十八
鑲白旗漢軍李鍇撰
宋諸臣傳
夫人傳桓夫人
桓夫人衛戴公之女弟也公子頑烝于宣姜而生衛戴
公及桓夫人(左傳)
襄夫人
襄夫人襄王之姊也昭公立(夫人昭公祖母)不禮焉夫人殺孔
叔公叔鍾離大司馬公子卬皆昭公之黨也公子鮑(昭公)
(庶弟文公也)美而豔夫人欲通之不可乃助之施昭公無道
夫人使公田孟諸未至使帥甸攻而殺之鮑即位是為
文公(左傳)
襄公别有夫人前死襄公葬之醯醢百甕曾子曰既曰
明器矣而又實之(記檀弓)
共姬(共公夫人)
共姬魯成公姊妹伯姬也為共公夫人共公六年(成八年)
華元如魯聘共姬公孫夀如魯納幣七年(成九年)共姬歸
于我夏魯季孫行父来致女平公三十三年(襄二十年)宋災
共姬薨待姆也(左傳)
棄(平公妾元公母)
棄芮司徒女(芮司徒宋大夫)赤而毛棄諸堤下共姬之妾取以
入名之曰棄長而美平公入夕(夕見其母共姬)共姬與之食公
見棄也而視之尤姬納諸御嬖生佐及伊戾構大子痤
大子縊而死佐為大子左師向戍見棄之步馬者(步馬習馬)
(也)問之對曰君夫人氏也戍曰誰為君夫人余胡弗知
圉人歸以告棄使饋之錦與馬先之以玉曰君之妾棄
使某獻左師戍改命曰君夫人而後再拜稽首受之(左傳)
元夫人
元夫人字景曹小邾夫人女也夫人生女妻魯季孫意
如(見昭二十五年)景公四十五年(哀二十三年)夫人薨季孫肥(肥意如子)
(夫人其外祖母)使冉求弔且送葬曰敝邑有社稷之事使肥與
有職競焉是以不得助執紼使求從輿人曰以肥之得
備彌甥也(彌遠也)有不腆先人之産馬使薦諸夫人之宰
其可以稱旌繁乎(左傳)
惠牆伊戾
寺人伊戾姓惠牆為大子痤内師而無寵乎公嬖妾棄
生佐惡而婉大子痤美而狼左師向戍亦畏而惡之平
公二十九年(襄二十六年)楚客聘于晉過宋大子知之請野
享之公使往伊戾請從之公曰夫不惡女乎對曰小人
之事君子也惡之不敢遠好之不敢近敬以待命敢有
貳心乎縱有共其外莫共其内(言内師不行恐内侍廢闕)臣請往也
遣之至則歇用牲加書徵之而騁告公曰大子將為亂
既與楚客盟矣公曰為我子又何欲對曰欲速公使視
之則信有焉問諸佐母棄與向戍則皆曰固聞之公囚
大子大子曰唯佐也能免我召而使請曰日中不来吾
知死矣戍聞之聒而與之語過期乃縊而死佐為大子
公徐聞其無罪也乃亨伊戾(左傳)
寺人柳
寺人柳有寵于平公大子佐惡之右師華合比曰我殺
之柳聞之乃坎用牲埋書而告公曰合比將納亡人之
族(謂華臣也襄十七年奔衛)既盟于北郭矣公使視之有焉于是華
亥(合比弟)欲代右師乃與柳比從為之徵曰聞之久矣公
逐合比使亥代之及平公薨大子佐立柳熾炭于位公
將至則去之比葬又有寵(左傳)
論曰語云木必腐乃生蠧嗟乎閹豎蝕國固不俟其腐
也為間言疑事批骨肉而携之險衷柔外中隐而微是
以能濟其欲也君子事君不有格之乃從而比之抑又
何耶華亥之比柳也向戍責之曰宗子維城母俾城壊
母獨斯畏女其畏哉嗟乎已墮城而不畏而遑人畏耶
詩曰我躬不閱遑恤我後向戍之謂乎子寕從之僅以
身免
逆臣傳華督
華督是為華父督戴公孫也為殤公大宰督見孔父之
妻于路目逆而送之曰美而豔莊公元年(桓二年)督攻孔
氏殺孔父而取其妻公怒督懼遂弑公殤公立十年十
一戰民不堪命孔父為司馬督固因民之不堪命先宣
言曰司馬則然已殺孔父而弑殤公召公子馮于鄭而
立之以親鄭魯齊陳鄭皆有賂故遂相莊公莊公薨事
閔公閔公十年(莊十五年)宋萬弑閔公遇督于東宫之西殺
之(左傳)
宋萬南宫牛(猛獲附)
宋萬即南宫長萬也為宋大夫多力閔公十年(莊十二年)萬
殺公于蒙澤遇仇牧(亦宋大夫)于門批而殺之遇大宰督又
殺之立公子游羣公子奔蕭公子御說奔亳萬子南宫
牛及猛獲帥師圍亳蕭叔大心及戴武宣穆莊之族以
曹師伐之殺南宫牛于師殺子游于宋立桓公(即御說)猛
獲奔衛萬奔陳以乘車輦其母一日而至(駕人曰輦宋去陳二百六)
(十里)我請猛獲于衛衛人歸之亦請萬于陳以賂陳人使
婦人飲之酒而以犀革裹之比及宋手足皆見宋人皆
醢之(左傳)
叛臣傳魚石向為人鱗朱向&KR1646;魚府
魚石目夷曾孫鱗朱矔之孫向為人向&KR1646;魚府皆桓族
也共公十三年(成十五年)公薨于是魚石為左師向為人為
大司寇鱗朱為少司寇向&KR1646;為大宰魚府為少宰華元
為右師華喜為司徒公孫師為司城蕩山為司馬山弱
公室殺公子肥(文公子)華元曰我為右司君臣之訓師所
司也今公室卑而不能正吾罪大矣乃出奔晉魚石將
止華元魚府曰右師反必討是無桓氏也石曰右師苟
獲反雖許之討必不敢且多大功國人與之不反懼桓
氏之無祀于宋也右師討猶有戍在桓氏雖亡必偏(偏不)
(盡也)魚石自止華元于河上元請討許之乃反使華喜公
孫師帥國人攻蕩氏殺山魚石向為人鱗朱向&KR1646;魚府
出舍于睢上華元使止之不可元自止之不可乃反魚
府曰今不從不得入矣右師視速而言疾有異志焉若
不我納今將馳矣登邱而望之則馳騁而從之則决睢
澨閉門登陴矣五大夫遂奔楚平公三年(成十八年)鄭會楚
伐宋納五大夫于彭城以三百乘戍之而還秋七月老
佐華喜圍彭城華元如晉告急冬諸侯會于虚朾謀救
宋四年(襄元年)諸侯圍彭城彭城降晉晉以五大夫歸寘
諸瓠邱(左傳)
華亥向寕華定華費遂華貙華多僚
華登(華牼附華姓華豹)
華亥者右師華合比之弟也亥欲代合比為右師乃與
寺人柳譖合比曰將納亡人華臣(臣于襄十七年奔衛)平公逐合
比使代之亥見向戍戍曰女夫也必亡平公四十三年
(昭九年)亥會諸侯之大夫會楚子于陳向寕者左師戍之
子也元公八年(昭十八年)邾入鄅鄅夫人向戍之女也故寕
請師九年(昭十九年)公伐邾取蟲書歸鄅浮華定者華椒孫
司馬華弱之弟也為司徒平公三十二年(㐮二十九年)定會
諸侯之大夫城杞四十四年(昭十年)定如晉會葬元公二
年(昭十二年)定如魯聘魯侯享之為賦蓼蕭弗知又不答賦
魯叔孫婼曰必亡元公無信多私而惡華向元公十年
(昭二十年)華亥華定與向寕謀曰亡愈于死先諸亥偽有疾
以誘羣公子公子問之則執之又六月殺羣公子公如
華氏請焉弗許遂劫公取大子欒母弟辰公子地以為
質公亦取亥之子無慼寕之子羅定之子啟與華氏盟
以為質亥與妻必盥而食所質公子者而後食公與夫
人每日必適華氏食公子而後歸亥患之欲歸公子寕
曰唯不信故質其子若又歸之死無日矣公請于華費
遂將攻華氏華費遂者亦華氏族為大司馬華貙華多
僚華登並其子也費遂對曰臣不敢愛死無乃求去憂
而滋長乎臣是以懼敢不聽命公曰子死亡有命余不
忍其詬冬十月公殺華向之質而攻之華向奔陳華登
奔吳(登華向黨)向寕欲殺大子華亥曰干君而出又殺其子
其誰納我且歸之有庸使少司寇華牼以歸曰子之齒
長矣不能事人以三公子為質必免公子既入華牼將
自門行公遽見之執其手曰余知而無罪也入復而所
華牼者亥庶兄也十一年(昭二十二年)華多僚與華貙相惡
乃譖諸公曰貙將納亡人(謂華亥等)亟言之公曰司馬以吾
故亡其良子(謂華登)死亡有命吾不可以再亡之對曰君
若愛司馬則如亡死如可逃何遠之有公懼使寺人召
費遂之侍人宜僚飲之酒而使告費遂費遂歎曰必多
僚也吾有讒子而弗能殺吾又不死抑君有命可若何
乃與公謀逐華貙將使田孟諸而遣之將行貙臣張匄
殺多僚劫費遂以叛而召亡人華亥華定向寧自陳入
樂大心豊愆華牼禦諸横華氏居盧門以南里叛宋城
舊鄘及桑林之門而守之冬十月華登以吳師救華氏
宋師及齊師(齊師適戍宋)敗吳師于鴻口華登帥其餘以敗
宋師宋師復攻之華氏北遂敗華氏于新里翟僂新者
公臣也居于新里既戰說甲于公而歸華姓者亦華氏
族也居于公里亦如之(言新居新里而歸公姓居公里而歸華氏)十一月公
子城(平公子昭二十年奔晉)以諸侯之師救宋與華氏戰于赭邱
公子城遇吕封人華豹(豹亦華氏黨為吕邑封人)城還豹曰城也城
怒而反之射豹殪之大敗華氏圍諸南里亥搏膺而呼
見華貙曰吾為欒氏矣貙曰子無我迋不幸而後亡使
華登如楚乞師貙以車十五乘徒七十人犯師而出食
于睢上哭而送之乃復入十二年(昭二十二年)楚請華氏諸
侯之戍謀曰若華氏知困而致死楚恥無功而疾戰非
吾利也不如出之以為楚功其亦無能為也已救宋而
除其害又何求乃固請出之宋人從之二月華亥華定
向寕華貙華登出奔楚(左傳)
華氏遂絶華貙字子皮嘗為少司馬華多僚為御史張
匄别有傳
按傳張匄劫司馬以叛而出亡不書華費遂蓋費遂
由是而卒也傳無明文姑闕之
公子地仲佗石彄
公子地景公母弟公子辰之兄也
按傳于昭二十年書母弟辰于定十年又書母弟辰
昭二十年當宋元公時定十年當宋景公時故杜預
于昭二十年注曰辰地並元公弟于定十年注曰地
景公弟辰之兄前後牴牾緣傳誤也今攷經定公十
年定公之弟辰及仲佗石彄出奔陳斷其為景公弟
元公十年(昭二十年)華向之亂華氏取景公及辰地以為質
華向奔陳使華牼以歸景公十七年(定十年)公子地嬖蘧
富獵十一分其室而以其五與之地有白馬四公嬖向
魋魋欲之公取而朱其尾鬛以與之地怒使其徒扶魋
而奪之魋懼將走公閉門而泣之目盡腫公子辰曰子
分室以與獵也而獨卑魋亦有頗焉子為君禮下過出
竟君必止子地出奔陳公弗止辰為之請弗聽辰曰是
我迋吾兄也吾以國人出君誰與處冬辰暨仲佗石彄
出奔陳仲佗仲幾子石彄褚師叚子皆宋卿也十八年
(定十一年)辰暨仲佗石彄公子地自陳于入蕭以叛大為宋
患二十一年(定十四年)辰自蕭奔魯(左傳)
樂大心
樂大心樂溷之族父也嘗為右師居于桐門謂之桐門
右師元公十一年(昭二十一年)華亥向寕自陳入于宋大心
及豐愆華牼禦諸横(横地名)十二年(昭二十二年)華向出奔楚
公使大心為右師十五年(昭二十五年)魯叔孫婼来聘大心
見之語卑宋大夫而賤司城氏(司城氏即樂祁犂)婼告人曰右
師其亡乎卑其大夫而賤其宗是賤其身也能有禮乎
無禮必亡夏大心會諸侯之大夫于黃父晉令輸王粟
具戍人將納敬王大心曰我不輸粟我于周為客若之
何使客晉士彌牟曰自踐土以来宋何役之不會而何
盟之不同曰同恤王室子焉得辟之子奉命以會而背
盟無乃不可乎大心不敢對受牒而退彌牟曰右師必
亡欲背盟以干盟主無不祥大焉元公薨事景公樂祁
犂卒于大行晉止其尸于州景公十六年(定九年)公使大
心盟于晉且逆祁犂之尸辭偽有疾祁犂子溷曰右師
將作亂不然無疾明年公逐大心大心出奔曺十八年
(定十一年)公嬖向魋母弟辰公子地入于蕭以叛大心自曺
入于蕭以從之(左傳)
向巢向魋
向巢向戍之曾孫也為左師事景公魋巢之弟也食邑
于鞌為景公嬖大夫樂祁犂使晉卒晉止其尸于州景
公十六年(定九年)使巢如晉盟且逆祁犂之尸二十八年
(哀六年)巢帥師伐曺宋鄭之間有隙地曰彌作頃邱王暢
嵒戈錫(凡六邑)鄭國僑與我為成曰勿有是及平元之族
(謂公子城母弟辰公子地)自蕭奔鄭鄭人為之城嵒戈錫三十四年
(哀十二年)巢伐鄭取錫殺元公之孫遂圍嵒鄭救嵒圍我師
明年魋救其師鄭使徇曰得桓魋者有賞魋逃歸鄭取
我師子嵒獲成讙郜延(二子宋大夫)以六邑為虚魋有寵而
害于公公使夫人驟請享焉而將討之未及魋先謀公
請以鞌易薄公曰不可薄宗邑也乃益鞌七邑而請享
公焉以日中為期家備盡往公知之告皇野曰余長魋
也今將禍余請即救司馬皇野曰不得左師不可請召
之巢至公告之故拜不能起皇野曰君與之言公曰所
難子者上有天下有先君對曰魋之不共宋之禍也敢
不唯命是聽遂攻之(詳皇野傳)子頎子車皆魋弟也子頎騁
而告魋欲入攻公子車止之曰不能事君而又伐國民
不與也祗取死焉魋遂入于曺以叛公使巢伐之不能
克欲質大夫以入焉不能亦入于曺取質魋曰不可既
不能事君又得罪于民將若之何乃舍之曺民叛魋魋
奔衛巢奔魯魋出于衛地衛公文氏攻之求夏后氏之璜
焉與之他玉而奔齊陳恒使為次卿初衛大叔齊奔宋
臣于魋納美珠焉與之城鉏公求珠魋不與由是得罪
(左傳)
論曰在小雅沔水之詩曰嗟我兄弟邦人諸友莫肯念
亂誰無父母大雅蕩之詩則曰不明爾德時無背無側
爾德不明以無陪無卿夫宋之華向魚樂出自戴桓皆
所謂兄弟諸友也所謂背側陪卿也自共歷景所更四
君而叛亂相屬敗德于上興亂于下君臣胥失何以為
國夫宋固微子之國也恪慎克孝用能嗣殷不鑒于啟
而鑒于受惑亦甚矣
家臣傳張匄鄭翩干犫(宜僚附)
張匄鄭翩並華貙臣干犫華豹之御也元公十一年(昭二)
(十一年)華多僚(貙弟)譛華貙公使司馬華費遂(貙父)之侍人宜
僚告費遂謀逐貙將使田孟諸而遣之飲之酒厚酬之
賜及從者費遂亦如之張匄尤之曰必有故使貙承宜
僚以劒而訊之宜僚盡以告匄欲殺多僚貙曰司馬老
矣登之謂甚(登亦貙弟華向之亂登奔吳在昭二十年)吾又重之不如亡也
夏五月貙將見費遂而行則遇多僚御費遂而朝張匄
不勝其怒遂與貙白任鄭翩殺多僚劫司馬以叛而召
亡人遂殺多僚召華向華向入以南里叛華登以吳師
救華氏宋師敗之會公子城(平公之子)以諸侯師至救宋戰
于赭邱鄭翩願為鸛其御願為鵝(鸛鵝皆陳名)干犫御華豹
張匄為右向宜(向戍子)御公子城莊菫(莊朝子)為右相遇城
還豹曰城也城怒而反之將注(注傅矢)豹則關矣城曰平
公之靈尚輔相余豹射出其間將注則又關矣城曰不
狎鄙(狎更射也)豹抽矢城射之殪張匄抽殳而下城射之折
股扶伏而擊城(扶伏與匍匐同)折軫城又射之死干犫請一矢
城曰余言女于君對曰不死伍乘軍之大刑也干刑而
從子君焉用之子速諸乃射之殪大敗華氏(左傳)
陳寅
陳寅樂祁犂之宰也景公十三年(定六年)祁犂言于公曰
諸侯唯我事晉今不往晉其憾矣祁犂告寅寅曰必使
子往他日公使之往寅曰子立後而行吾室亦不亡唯
君亦以我唯知難而行也見溷(祁犂子)而行晉趙鞅逆而
飲之酒獻楊楯六十于鞅寅曰昔吾主范氏今子主趙
氏又有納焉以楊楯賈禍弗可為也已然子死晉國子
孫必得志于宋晉果執樂祁犂十五年(定八年)將歸祁犂
士鞅私謂之曰寡君懼不得事宋君是以止子子姑使
溷代子祁犂告寅寅曰宋將叛晉是棄溷也不如待之
祁犂歸卒于大行(左傳)
尚史卷五十
