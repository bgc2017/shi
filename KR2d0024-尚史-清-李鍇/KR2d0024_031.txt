尚史卷三十一列傳九
鑲白旗漢軍李鍇撰
魯諸臣傳(中桓三)
公子慶父(共仲)公孫敖(孟穆伯)文伯榖惠叔難
仲孫蔑(孟獻子)仲孫速(孟莊子)仲孫羯(孟孝伯)
仲孫貜(孟僖子)仲孫何忌(孟懿子附仲孫說)仲孫彘(孟武)
(伯)仲孫捷(孟敬子)
公子慶父是為共仲桓公子莊公庶兄所謂仲孫氏也
慶父殺般又弑閔公(見逆臣傳)公孫敖慶父子是為孟穆伯
僖公十五年楚伐徐敖帥師及諸侯之大夫救徐僖公
薨文公立元年王使叔服來會葬敖聞其能相人見其
二子文伯榖惠叔難焉叔服曰榖也食子難也收子榖
也豐下必有後于魯國是年秋晉侯疆戚田敖會之冬
敖如齊始聘二年公朝晉未至六月敖會諸侯及晉司
空士縠盟于垂隴五年敖如晉初敖娶于莒曰戴已生
文伯榖其娣聲已生惠叔難戴已卒又聘于莒莒人以
聲已辭則為公子遂聘焉七年敖如莒涖盟且為遂逆
己氏及鄢陵登城見之美自為娶之公子遂請攻敖叔
仲彭生成之使遂舍之敖反之復為兄弟如初八年襄
王崩敖如周弔喪不至以幣奔莒從己氏焉魯人乃立
文伯榖敖生二子于莒而求復榖以為請公子遂使無
朝聽命復而不出三年而盡室以復適莒及惠叔難立
敖請重賂以求復惠叔難以為請許之將來十四年九
月卒于齊告喪請以卿禮葬勿許十五年齊人或為孟
氏謀曰魯爾親也飾棺寘諸堂阜魯必取之從之卞人
以告惠叔難猶毁(毁過喪禮)以為請立于朝以待命許之取
而殯之葬視慶父謚曰穆聲己不視帷堂而哭他年其
莒所生二子來仲孫蔑愛之聞于國或譖之曰將殺子
蔑以告季孫行父二子曰夫子以愛我聞我以將殺子
聞不亦遠于禮乎遠禮不如死一人門于句鼆一人門
于戾邱皆死(左傳)
初文公欲弛文伯榖之宅使謂之曰吾欲利子于外之
寬者對曰夫位政之建也署位之表也車服表之章也
宅章之次也禄次之食也君議五者以建政為不易之
故也今有司來命易臣之署與其車服而曰將易而次
為寬利也夫署所以朝夕虔君命也臣立先臣之署服
其車服為利故而易其次是辱君命也不敢聞命若罪
也則請納禄與車服而違署唯里人之所命次公弗取
公欲弛郈敬伯同之宅(同郈惠伯玄孫)亦如之對曰先臣惠伯
以命于司里嘗禘烝享之所致君胙者有數矣出入受
事之幣以致君命者亦有數矣今命臣更次于外為有
司之以班命事也無乃違乎請從司徒以班徙次(自以有罪)
(請從司徒徙里)公亦弗取臧孫辰聞之曰孟孫善守矣其可以
蓋穆伯而守其後于魯乎(國語)
榖疾請曰榖之子弱請立難也許之榖卒謚曰文弟惠
叔難立難卒謚曰惠榖之子蔑立叔服之相榖與難也
卒皆如其言云
仲孫蔑文伯榖之子是為孟獻子宣公九年蔑聘于周
王以為有禮厚賂之十四年楚子圍宋蔑言于宣公曰
臣聞小國之免于大國也聘而獻物于是有庭實旅百
朝而獻功于是有容貎采章嘉淑而有加貨謀其不免
也誅而薦賄則無及也今楚在宋君其圖之公說使大
夫會楚子于宋十五年蔑會齊高固于無婁成公二年
公受盟于晉從晉伐齊楚伐我以救齊師于蜀侵及陽
橋蔑往賂之以執斵執鍼織紝皆百人公衡為質(公衡成公)
(子)以請盟楚人許平十一月盟于蜀畏晉而竊與楚盟
也五年春蔑如宋六年蔑及叔孫僑如侵宋晉命也十
三年晉將伐秦使卻錡來乞師將事不敬蔑曰郤氏其
亡乎禮身之幹也敬身之基也郤子無基且先君之嗣
卿也受命以求師將社稷是衛而惰棄君命不亡何為
三月公如京師叔孫僑如欲賜請先使王以行人禮禮
焉及蔑從王以為介而重賄之五月晉會諸侯伐秦蔑
曰晉師乘和必有大功戰于麻隧秦師敗績十六年晉
伐鄭欒黶來乞師蔑曰有勝矣戰于鄢陵楚鄭果敗績
鄭猶未服秋公將會諸侯于沙隨謀伐鄭會叔孫僑如
通于穆姜(成公母)欲去季孟(季文子孟獻子)而取其室將行穆姜
送公而使逐二子公曰請反而聽命姜怒指公子鉏公
子偃曰汝不可是皆君也公待于壊隤申宫儆備使蔑
守宫而後行十八年八月成公薨襄公立十二月蔑會
諸侯于虚朾蔑先歸會葬襄公元年蔑會諸侯之師圍
宋彭城為宋討魚石也五月蔑會諸侯之師次于鄫二
年鄭叛晉大夫會于戚蔑曰請城虎牢以偪鄭荀罃善
之冬復會于戚遂城虎牢鄭人乃成三年公及晉侯盟
于長樗蔑相公稽首荀罃曰天子在而君辱稽首寡君
懼矣蔑曰以鄙邑介在東表密邇仇讐寡君將君是望
敢不稽首四年公如晉晉侯享公公請屬鄫晉侯不許
蔑曰以寡君之密邇于仇讎而願固事君無失官命鄫
無賦于司馬為執事朝夕之命敝邑敝邑褊小闕而為
罪寡君是以願借助焉晉侯許之
新序孟獻子聘于晉宣子觴之三徙鐘石之懸不移
而具獻子曰富哉家宣子曰子家孰與我富獻子曰
吾家甚貧惟有二士曰顔回兹無靈使吾邦家安平
百姓和協惟此二者耳客出宣子曰彼君子也以養
賢為富韓非子孟獻伯相魯食不二味坐不重席居
不粟馬出不從車叔向以告苗賁皇非之曰是出主
之爵禄以附下也韓非子孟獻伯拜上卿叔向往賀
曰子無二馬二輿何也獻伯曰國人尚有饑色是以
不秣馬斑白者尚徒行故不二輿向曰吾賀子之拜
卿今賀子之儉也向語苗賁皇苗子曰夫爵禄旗章
所以異功伐别賢不肖也夫卿必有軍事是故循車
馬比卒乘以備戎事有難則備不虞平夷則給朝事
獻伯之儉也可與又何賀
五年蔑及衛孫林父會吴于善道六年夏四月三卜郊
不從蔑曰吾乃今而後知有卜筮夫郊祀后稷以祈農
事也是故啟蟄而郊郊而後耕今既耕而卜郊宜其不
從也十年楚子囊鄭子耳侵我還圍蕭克之九月子耳
侵宋蔑曰鄭其有災乎師競已甚周猶不堪競况鄭乎
有災其執政之三士乎已而尉止等殺子駟子國子耳
十一年作三軍三分公室而各有其一十二年公如晉
明年公至自晉蔑書勞于廟禮也十五年宋向戍來聘
且尋盟見蔑尤其室曰子有令聞而美其室非所望也
對曰我在晉吾兄為之毁之重勞且不敢間也十九年
蔑卒謚曰獻(左傳)蔑禫縣而不樂比御而不入夫子曰獻
子加于人一等矣及蔑之喪司徒旅歸四布夫子曰可
也(記檀弓)
子仲孫速仲孫它速嗣仲孫氏它為子服氏别有傳
仲孫速蔑之子是為孟莊子襄公十六年齊侯圍郕(孟氏)
(邑)速徼之齊侯曰是好勇去之以為之名速遂塞海陘
而還十八年公會諸侯圍齊門于雍門秦周(魯大夫)伐雍
門之荻速斬其槆以為公琴二十年速會莒人盟于向
邾人驟至秋速伐邾以報之二十三年速卒謚曰莊速
子二孺子秩其長子羯其庶子也初臧孫紇既為季孫
宿廢公鉏而立悼子紇公鉏怨之及是速疾孟氏之御
騶豐點好羯曰從余言必為孟孫再三云羯從之豐點
謂公鉏曰苟立羯請讎臧氏公鉏謂季孫宿曰孺子秩
固其所也若羯立則季氏信有力于臧氏矣(言立孟氏之少則季)
(氏有力過于臧氏)弗應及速卒公鉏奉羯立于戶側季孫宿至
入哭而出曰秩焉在公鉏曰羯在此矣宿曰孺子長公
鉏曰何長之有唯其才也且夫子之命也遂立羯是為
孟孝伯秩奔邾孟氏間臧氏于季孫宿宿命攻之臧孫
紇亦奔邾二十四年羯帥師侵齊二十八年公將如楚
使羯如晉告二十九年羯會諸侯之大夫以城杞冬羯
如晉三十一年羯卒(左傳)
諡曰孝
仲孫貜(是否速之子未詳)是為孟僖子昭公七年公如楚鄭伯
勞于師之梁貜為介不能相儀及楚不能答郊勞九月
公至自楚貜病不能相禮乃講學之苟能禮者從之九
年貜如齊聘十年貜及季孫意如叔弓伐莒取郠十一
年貜會邾莊公盟于祲祥二十四年貜卒謚曰僖子二
說何忌何忌嗣貜之將死也召其大夫曰禮人之幹也
無禮無以立吾聞將有達者曰孔邱聖人之後也而滅
于宋其祖弗父何以有宋而授厲公及正考父佐戴武
宣三命兹益共故其鼎銘云一命而僂再命而傴三命
而俯循墻而走亦莫余敢侮饘于是鬻于是以餬余口
其共也如是臧武仲有言曰聖人有明德者若不當世
其後必有達人今其將在孔邱乎我若獲沒必屬說與
何忌于夫子使事之而學禮焉以定其位故何忌與說
師事仲尼仲尼曰能補過者君子也詩曰君子是則是
效孟僖子可則效已矣(左傳)
仲孫何忌貜之子是為孟懿子也昭公十一年貜會邾
莊公盟于祲祥泉邱人有女夢以其帷幕孟氏之廟遂
奔貜其僚從之盟于清邱之社曰有子無相棄也先是
貜以薳氏女為副妾别居于外乃使助薳氏之簉(簉副倅也)
反自祲祥宿于薳氏生何忌及說于泉邱其僚無子使
子說說是為南宫敬叔何忌是為孟懿子二十五年公
伐季氏季孫意如登臺請弗許公使郈昭伯逆何忌會
叔孫氏救季氏孟氏使登西北隅以望季氏見叔孫氏之
旌以告孟氏執郈昭伯殺之遂伐公徒公孫于齊二十
七年公至自齊居于鄆秋何忌陽虎伐鄆欲奪公也三
十二年冬何忌會諸侯城成周定公三年何忌及邾子
盟于拔六年季孫斯如晉獻鄭俘何忌如晉報夫人之
幣時陽虎專強使之冬何忌及季孫斯圍鄆鄆貳于齊
也八年何忌及季孫斯侵衛十年何忌及季孫州仇圍
郈討侯犯(叔孫家臣郈馬正)弗克秋及齊師復圍郈卒弗克侯
犯奔齊十二年仲由為季氏宰將墮三都于是叔孫氏
墮郈季氏墮費將墮成成宰公歛陽謂何忌曰子偽不
知我將不墮公圍成弗克哀公元年何忌伐邾二年何
忌及季孫斯叔孫州仇伐邾取漷東田及沂西田及邾
子盟于句繹三年何忌及叔孫州仇圍邾六年何忌伐
邾十一年齊伐我及清季孫肥與其宰冉求謀禦之以
告叔孫州仇及何忌二子以政在季氏不欲戰乃禦諸
郊冉求帥左師何忌子武伯彘帥右師左師入齊軍右
師奔十四年何忌卒謚曰懿子彘嗣仲孫說是為南宫
敬叔哀公三年桓僖宫災仲孫說至命周人出御書俟
于宫曰庀女而不在死又嘗與孔子適周問禮樂觀明
堂廟朝之度(左傳)
仲孫彘即孟孺子洩何忌之子是為孟武伯也初武伯
彘將圉馬于成成宰公孫宿不受彘怒襲成哀公十五
年成叛于齊彘伐成不克遂城輸以偪成十七年公會
齊侯盟于蒙彘相齊侯稽首公拜齊人怒彘曰非天子
寡君無所稽首彘問于高柴曰諸侯盟誰執牛耳(執牛耳尸)
(盟者)柴曰鄫衍之役吴公子姑曹發陽之役衛石魋彘曰
然則彘也(鄫衍則大國執發陽則小國執執者無常故彘以為可執)二十五年公至
自越彘與季孫肥逆于五梧公宴之飲酒不樂公與大
夫始有惡二十七年彘及季孫肥叔孫舒盟越后庸于
平陽公患三桓之侈也欲以諸侯去之三桓亦患公之
妄也故君臣多間公游于陵阪遇彘于孟氏之衢曰請
有問于子余及死乎對曰臣無由知之三問卒辭不對
公欲以越伐魯而去三桓秋八月公如公孫有陘氏因
孫于邾乃遂如越(左傳)
彘卒諡曰武
仲孫捷彘之子是為孟敬子悼公之喪季昭子強問于
捷曰為君何食捷曰食粥天下之達禮也吾三臣者之
不能居公室也四方莫不聞矣勉而為瘠則吾能母乃
使人疑夫不以情居瘠者乎哉我則食食(記檀弓)
子服它子服湫(惠伯)子服回(昭伯)子服何(景伯)
子服它者孟獻子蔑之庶子别為子服氏者也季孫行
父相宣公成公無衣帛之妾無食粟之馬它諫曰子為
魯上卿相二君矣妾不衣帛馬不食粟人其以子為愛
且不華國乎行父曰吾亦願之然吾觀國人其父兄之
食麤而衣惡者猶多矣吾是以不敢人之食麤衣惡而
我美妾與馬無乃非相人者乎且我聞以德榮為國華
不聞以妾與馬行父以告仲孫蔑蔑囚之七日自是子
服之妾衣不過七升之布馬餼不過稂莠行父聞之曰
過而能改者民之上也使為上大夫(國語)
子服湫字孟椒仲孫它之子是為子服惠伯襄公二十
三年臧孫紇致防而奔齊其人曰其盟我乎臧孫曰無
辭將盟季孫召外史掌惡臣而問盟旨焉對曰盟東門
氏也曰母或如東門遂不聽公命殺適立庶盟叔孫氏
也曰母或如叔孫僑如欲廢國常蕩覆公室季孫曰臧
孫之罪皆不及此湫曰盍以其犯門斬關季孫用之乃
盟臧氏曰母或如臧孫紇干國之紀犯門斬關臧孫聞
之曰國有人焉誰居其孟椒乎二十五年晉伐齊齊崔
杼弑莊公乃賂晉以求成晉許之使羊舌肹告于諸侯
公使湫對曰君舍有罪以靖小國君之惠也寡君聞命
矣三十一年襄公薨滕成公來會葬惰而多涕湫曰滕
君將死矣怠于其位而哀已甚兆于死所矣能無從乎
昭公三年滕君卒叔弓如滕葬滕成公湫為介及郊遇
懿伯之忌(懿伯椒之叔父忌怨也與椒有私怨也)叔弓不入湫曰公事有
公利無私忌湫請先入乃先受館叔弓從之十二年南
蒯(季氏費邑宰)將以費叛枚筮之遇坤之比曰黃裳元吉以
為大吉也示子服湫曰即欲有事何如湫曰吾嘗學此
矣忠信之事則可不然必敗外疆内温忠也和以率貞
信也故曰黃裳元吉黃中之色也裳下之飾也元善之
長也中不忠不得其色下不共不得其飾事不善不得
其極外内倡和為忠率事以信為共供養三德為善非
此三者弗當且夫易不可以占險將何事也且可飾乎
中美能黃上美為元下美則裳参成可筮猶有闕也筮
雖吉未也十三年晉合諸侯于平邱邾莒愬于晉曰魯
朝夕伐我幾亡矣我之不共魯故之以晉侯不見公使
羊舌肹來辭湫對曰君信蠻夷之訴以絶兄弟之國棄
周公之後亦唯君寡君聞命矣(左傳)初湫謂季孫意如曰
晉信蠻夷而棄兄弟其執政貳也貳必失諸侯豈唯魯
然夫失其政者必毒于人魯懼及焉不可以不恭必使
上卿從之季孫意如曰然則意如乎若我往晉必患我
誰為之貳湫曰湫既言之矣敢逃難乎湫請從晉人執
意如以歸湫見韓起曰夫盟信之要也晉為盟主是主
信也若盟而棄魯侯信抑闕矣昔欒氏之亂齊人間晉
之禍伐取朝歌我先君襄公不敢寧處使叔孫豹悉帥
弊賦踦跂畢行無有處人以從軍吏次于雝俞與邯鄲
勝(晉大夫)擊齊之左犄止晏菜(齊大夫)焉齊師退而後敢還
非以求遠也以魯之密邇于齊而又小國也齊朝駕則
夕極于魯國不敢憚其患而與晉共其憂亦曰庶幾有
益于魯國乎今信蠻夷而棄之夫諸侯之勉于君者將
安勸矣若棄魯而苟固諸侯羣臣敢憚戮乎諸侯之事
晉者魯為勉矣若以蠻夷之故棄之其無乃得蠻夷而
失諸侯之信乎子計其利者小國共命起說乃歸意如
(國語)
左傳季孫猶在晉子服惠伯私于中行穆子曰魯事
晉何以不如夷之小國魯兄弟也土地猶大所命能
具若為夷棄之使事齊楚其何瘳于晉親親與大賞
共罰否所以為盟主也子其圖之諺日臣一主二吾
豈無大國穆子告韓宣子乃歸季孫
子服湫曰寡君未知其罪合諸侯而執其老若猶有罪
死命可也若曰無罪而惠免之諸侯不聞是逃命也何
免之為請從君惠于會起患之使羊舌鮒恫之以言意
如懼先歸湫待禮(左傳)
湫卒謚曰惠子回子服回湫之子子服昭伯也昭公十
六年公至自晉回語季孫意如曰晉之公室其將遂卑
矣君幼弱六卿疆而奢傲將因是以習習實為常能無
卑乎意如曰爾幼惡識國秋八月晉昭公卒意如如晉
葬昭公乃曰子服回之言猶信子服氏有子哉二十三
年我取邾師邾人愬于晉回副叔孫婼如晉晉人執之
館婼于箕舍回于他邑明年乃歸之(左傳)
回卒諡曰昭子何
子服何回之子子服景伯也哀公三年桓僖災子服何
至命宰人出禮書以待命命不共有常刑校人乘馬巾
車脂轄百官官備府庫慎守宫人肅給濟濡帷幕鬱攸
從之蒙葺公屋自大廟始外内以悛助所不給有不用
命則有常刑無赦七年公會吳于鄫吳來徵百牢何對
曰先王未之有也吴人曰宋百牢我魯不可以後宋且
魯牢晉大夫過十吳王百牢不亦可乎何曰晉范鞅貪
而棄禮以大國懼敝邑故敝邑十一牢之君若以禮命
于諸侯則有數矣若亦棄禮則有滛者矣周之王也制
禮上物不過十二以為天之大數也今棄周禮而曰必
百牢亦唯執事吳人弗聽何曰吳將亡矣棄天而背本
不與必棄疾于我乃與之季孫肥欲伐邾乃饗大夫以
謀之何曰小所以事大信也大所以保小仁也背大國
不信伐小國不仁民保于城城保于德失二德者危將
焉保仲孫何忌曰二三子以為何如惡賢而逆之(惡猶安也)
(言安有賢如景伯而可逆之乎)大夫對曰禹合諸侯于塗山執玉帛者
萬國今其存者無數十焉唯大不字小小不事大也知
必危何故不言何忌曰魯德如邾而以衆加之可乎不
樂而出八年吳為邾故伐我克武城仲孫何忌謂何曰
若之何對曰吳師來斯與之戰何患焉且召之而至又
何求焉吳師克東陽遂次于泗上吳人行成將盟何曰
楚人圍宋易子而食析骸而爨猶無城下之盟我未及
虧而有城下之盟是棄國也吴輕而遠不能久將歸矣
請少待之弗從何乃負載造于萊門魯請舍子服何于
吴吴人許之又請以吴王子姑曹當之乃止不舍何吴
人盟而還初衛殺吴行人十二年吴徵會于衛衛侯會
吴于鄖公及衛侯宋皇瑗盟吳人藩衛侯之舍何謂端
木賜曰夫諸侯之會事既畢矣侯伯致禮地主歸餼以
相辭也今吴不行禮于衛而藩其君舍以難之子盍見
大宰賜說太宰嚭乃舍衛侯十三年公會晉侯及吴子
于黃池吳人將以公見晉侯何對使者曰王合諸侯則
伯帥侯牧以見于王伯合諸侯則侯帥子男以見于伯
自王以下朝聘玉帛不同故敝邑之職貢于吴有豐于
晉無不及焉以為伯也今諸侯會而君將以寡君見晉
君則晉成為伯矣敝邑將改職貢魯賦于吴八百乘若
為子男則將半邾以屬于吴而如邾以事晉且執事以
伯召諸侯而以侯終之何利之有焉吴人乃止既而悔
之將囚何何曰何也立後于魯矣將以二乘與六人從
遲速唯命遂囚以還及戶牖謂大宰嚭曰魯將以十月
上辛有事于上帝先王季辛而畢何世有職焉自襄以
來未之改也若不會祝宗將曰吴實然且謂魯不共而
執其賤者七人何損焉大宰嚭言于王曰無損于魯而
祇為名不如歸之乃歸何十五年及齊平何如齊(左傳)
卒諡曰景伯
尚史卷三十一
