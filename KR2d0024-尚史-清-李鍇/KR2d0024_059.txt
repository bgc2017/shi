尚史卷五十九列傳三十七
鑲白旗漢軍李鍇撰
楚諸臣傳
公子榖臣
公子榖臣莊王之子也莊王十七年(宣十二年)邲之役我獲
晉荀罃罃父荀首以其族反之射連襄老獲之遂載其
尸又射榖臣囚之以二者還共王三年(成三年)晉歸榖臣
及襄老之尸我歸晉荀罃(左傳)
公子貞(子囊)囊瓦(子常)(公子宜穀武城黑)(公子繁史皇附)
公子貞字子囊莊王之子也共王二十三年(襄五年)陳叛
我由令尹公子壬夫實侵欲焉乃殺壬夫以貞為令尹
冬貞伐陳二十五年(襄七年)貞圍陳二十六年(襄八年)鄭侵
蔡貞討之伐鄭鄭成二十七年(襄九年)秦來乞師王許之
貞曰不可當今吾不能與晉争晉君類能而使之舉不
失選官不易方其卿讓于善其大夫不失守其士競于
教其庶人力于農穡商工皂隸不知遷業韓厥老矣知
罃禀焉以為政范匄少于中行偃而上之使佐中軍韓
起少于欒黶而欒黶士魴上之使佐上軍魏綘多功以
趙武為賢而為之佐君明臣忠上讓下競當是時也晉
不可敵事之而後可君其圖之王曰吾既許之矣雖不
及晉必將出師秋王師于武城以為秦援二十八年(襄十年)
貞及鄭師圍宋門于桐門秋貞及鄭師侵魯還圍蕭克
之諸侯伐鄭貞救之諸侯之師與我師夾潁而軍鄭宵
涉潁與我盟諸侯之師還二十九年(襄十一年)諸侯伐鄭鄭及
晉成貞乞旅于秦及秦師從王將伐鄭鄭伯逆之遂伐
宋秋諸侯復伐鄭鄭使告于我遂及晉成三十年(襄十二年)
貞及秦師伐宋師于楊梁報晉之取鄭也三十一年(襄十三年)
王有疾告大夫曰不榖不德亡師于鄢以辱社稷請謚
為靈若厲王薨大夫謀謚貞曰君命以共若之何毁之
請謚為共康王元年(襄十四年)貞師于棠以伐吳(報前年庸浦之役)
吳不出而還貞殿以吳為不能而弗儆吳人自臯舟之
隘要而擊之我不能相救吳人敗之獲我公子宜榖冬
貞還自伐吳卒將死遺言謂公子午必城郢君子謂貞
忠君薨不忘增其名將死不忘衛社稷可不謂忠乎忠
民之望也
吕氏春秋荆與吳將戰吳師衆子囊曰我戰必敗敗
王師辱名虧土忠臣不為也不復于王而遁至于郊
請死王曰遁以為利也將軍何死子囊曰遁者無罪
則後皆依不利之名而遁是荆國終為天下撓遂伏
劍而死王曰請成將軍義乃為之桐棺三寸加斧鑕
其上
貞孫曰囊瓦瓦字子常事平王平王十年(昭二十三年)瓦為
令尹城郢以備吳十三年(昭二十六年)平王薨瓦以大子壬
弱欲立長庶子申(即子西)申怒欲殺瓦瓦懼乃立壬是為
昭王昭王元年(昭二十七年)吳因我喪伐我圍潜我救潜瓦
以舟師及沙汭而還夏費無極構大夫郤宛瓦使鄢將
師殺之國人謗瓦瓦病之秋殺費無極鄢將師(詳費無極傳)
六年(定二年)吳誘瓦伐吳瓦師于豫章吳敗我師遂克巢
獲我公子繁蔡侯唐侯來朝蔡侯有兩佩與裘唐侯有
兩肅爽馬瓦欲之弗與皆三年止之七年(定三年)唐侯獻
馬瓦歸唐侯蔡人聞之獻佩與裘瓦朝見蔡侯之徒命
有司曰蔡君之久也官不共也明日禮不畢將死遂歸
蔡侯八年(定四年)蔡侯歸會諸侯于召陵侵我沈人不會
蔡滅沈我為沈故圍蔡冬蔡侯吳子唐侯伐我舍舟于
淮汭自豫章與我夾漢左司馬沈尹戌謂瓦曰子㳂漢
而與之上下我悉方城外以毁其舟還塞大隧直轅冥
阨(三者漢東三隘道)子濟漢而伐之我自後擊之必大敗之既
謀而行武城黑謂瓦曰吳用木也我用革也不可久也
不如速戰史皇謂瓦曰楚人惡子而好司馬若司馬毁
吳舟于淮塞城口而入是獨克吳也子必速戰不然不
免乃濟漢而陳自小别至于大别三戰瓦知不可欲奔
史皇曰安求其事難而逃之將何所入子必死之初罪
必盡說十一月二師陳于栢舉吳夫槩王以其屬五千
先擊瓦卒瓦卒奔我師亂吳師大敗之瓦奔鄭史皇以
其乘廣死吳五戰及郢王出奔隨(左傳)
公子宜榖公子繁並楚羣公子繁守巢大夫武城黑者
武城大夫史皇亦楚大夫也
公子午(子庚)
公子午字子庚亦莊王之子也初為共王司馬共王三
十年(襄十二年)秦嬴歸于我午聘于秦為夫人寧
韓非子荆王弟在秦秦不出也中射之士曰資臣百
金臣能出之因之晉請以百金委叔向叔向見平公
曰可以城壺邱矣荆王弟在秦秦不出也是秦惡荆
也必不敢禁我城壺邱若禁之我曰為我出荆王之
弟彼如出之可以德荆不出是卒惡也必不敢禁我
城壺邱矣公曰善乃城壺邱秦因出之荆王大說以
鍊金百鎰遺晉說苑作公子午餘文同按公子午
聘秦為好會秦不出午蓋誤
三十一年(襄十三年)共王薨吳乘我喪侵我午大敗吳師于
庸浦(楚地)康王二年(襄十五年)午代公子貞為令尹五年(襄十八年)
鄭公子嘉將叛晉起我師以去諸大夫使告午午弗許
王聞之使揚豚尹宜告午曰國人謂不榖主社稷而不
出師死不從禮(言死將不得從先君之禮)不榖即位于今五年師徒
不出人其以不榖為自逸而忘先君之業矣大夫圖之
其若之何午歎曰君王其謂午懷安乎吾以利社稷也
見使者稽首而對曰諸侯方睦于晉臣請嘗之若可君
而繼之不可收師而退可以無害君亦無辱冬午帥師
治兵于汾我師伐鄭鄭完守入保公子嘉不敢會我師
我右師城上棘涉潁次于旃然蒍子馮公子嘉率銳師
侵鄭東北至于蟲牢而反午門于純門信于城下而還
涉于魚齒之下甚雨及之我師多凍役徒幾盡八年(襄二)
(十一年)夏午卒(左傳)
公子追舒(子南)棄疾
公子追舒字子南亦莊王之子也康王二年(襄十五年)追舒
為箴尹八年(襄二十一年)代公子午為令尹觀起有寵于追
舒未益禄而有馬數十乘國人患之王將討焉追舒之
子棄疾為王御士王每見之必泣棄疾曰君三泣臣矣
敢問誰之罪也王曰令尹之不能爾所知也國將討焉
爾其居乎對曰父戮子居君焉用之洩命重刑臣亦不
為九年(襄二十二年)王殺追舒于朝轘觀起于四竟追舒之
臣謂棄疾請徙子尸于朝曰君臣有禮唯二三子三日
棄疾請尸王許之既葬其徒曰行乎曰吾與殺吾父行
將焉入曰然則臣王乎曰棄父事讐吾弗忍也遂縊而
死(左傳)
論曰子囊遺言城郢籌國及死故君子以為忠囊瓦墮
德滅防而唯城是圖故司馬以為鄙城郢兆乎入郢矣
子庚持重足嗣賢尹子南穢德竟不克終微君陳固難
為周畢繼也然子南貪賂辱止葬身囊瓦不度禍延覆
國亡臣棲鄭裘馬將焉用之或以棄疾不洩命為有禮
非也泥首請命乞以身代不得則負父以亡君子之孝
也
公子黑肱(共王子)
公子黑肱字子晳共王之子也初為宫廐尹康王十四年
(㐮二十七年)宋向戌弭諸侯之兵晉楚將盟于宋黑肱先至成
言于晉(成盟誓之言也)郟敖四年(昭元年)令尹公子圍使黑肱城犨櫟
郟(三邑本鄭地)是年圍弑郟敖公子比出奔晉黑肱出奔鄭圍
自立是為靈王靈王十二年(昭十三年)觀從召比及黑肱入襲蔡遂
入楚比為王黑肱為令尹既而比黑肱皆自殺(左傳)
大子建(司馬奮揚附)
大子建字子木平王大子也平王之在蔡也郥陽封人
之女奔之生建及即位立為大子使伍奢為之師費無
極為少師無寵費無極曰建可室矣王為之聘于秦無
極勸王取女平王六年(昭十九年)使建居于城父
說苑王子建出守城父與成公乾遇于疇中問曰是
何也成公乾曰疇也疇也者何也曰所以為麻也麻
也者何也曰所以為衣也成公乾曰昔者莊王伐陳
舍于有蕭氏謂路室之人曰巷其不善乎何溝之不
浚也莊王猶知巷之不善溝之不浚今子不知疇之
為麻麻之為衣子其不主社稷乎
七年(昭二十年)費無極言于王曰建與伍奢將以方城之外
叛王使城父司馬奮揚殺大子未至而使遣之大子奔
宋王召奮揚奮揚使城父人執已以至王曰言出于余
口入于爾耳誰告建也對曰臣告之君王命臣曰事建
如事余臣不佞不能苟貳奉初以還不忍後命故遣之
既而悔之亦無及已王曰而敢來何也對曰使而失命
召而不來是再奸也逃無所入王曰歸從政如他日大
子後辟宋華氏之亂適鄭鄭人甚善之又適晉與晉人
謀襲鄭乃求復焉鄭人復之如初晉人使諜于大子請
行而期焉(請行襲鄭之期)大子暴虐于其私邑邑人訴之鄭人
省之得晉諜焉遂殺大子大子之子二勝燕並見亂臣
傳(左傳)
公子申(子西)公孫寧公孫朝
公子申(前共王時右司馬公子申别是一人)字子西平王長庶子也平王
薨令尹囊瓦欲立申曰大子壬弱其母非適也大子建
實聘之申長而好善立長則順建善則治王順國治可
不務乎申怒曰是亂國而惡君王也國有外援不可
凟也(外援謂秦壬母秦女也)王有適嗣不可亂也敗親速讐亂嗣
不祥我受其名賂吾以天下吾滋不從也楚國何為必
殺令尹囊瓦懼乃立壬是為昭王昭王四年(昭三十年)吳公
子掩餘燭庸來奔王大封而定其徙城養(楚邑)以居之取
于城父與胡田以與之將以害吳也申諫曰吳光新得
國而親其民視民如子辛苦同之將用之也若好吳邊
疆使柔服焉猶懼其至吾又彊其讐以重怒之無乃不
可乎吳周之胄裔也而棄在海濱不與姬通今而始大
比于諸華光又甚文將自同于先王不知天將以為虐
乎使翦喪吳國而封大異姓乎其抑亦將卒以祚吳乎
其終不遠矣我盍姑億吾鬼神而寧吾族姓以待其歸
將焉用自播揚焉王弗聽九年(定四年)吳入郢王奔隨申
為王輿服以保路(言偽為王車服以保安道路人)國于脾洩(楚邑)聞王所
在而後從王明年申包胥以秦師至申敗吳師于軍祥
敗之于麇又敗之于公壻之谿冬十月王入郢王之奔
隨也將涉于成曰藍尹亹涉其帑不與王舟及寧王欲
殺之申曰囊瓦唯思舊怨以敗君何效焉(國語作藍尹亹自解之辭)
王曰善使復其所吾以志前惡申代囊瓦為令尹十二
年(定六年)吳敗我舟師獲潘子臣小惟子(舟師之帥)及大夫七
人我大惕懼亡公子結又以陵師敗于繁揚申喜曰乃
今可為矣于是乎遷郢于鄀而改紀其政以定楚國
越絶書司馬子其令尹子西歸相與計謀子胥不死
又不入荆邦猶未得安莫若求之而與之同邦乎昭
王乃使使者報子胥于吳曰昔者先人殺子之父而
非其罪也今子大夫報寡人也特甚寡人不敢怨子
子大夫何不來歸子故墳墓丘塜為我邦雖小與子
同有之子胥曰前報父仇後求其利賢者不為也父
已死子食其禄非父之義也使者還報昭王曰子胥
不入荆邦明矣辭意庸姑存異說
二十二年(哀元年)申將圍蔡計板築九日及圍蔡里而栽
(去城一里栽設板築)廣丈高倍夫屯晝夜九日如申之素蔡人男
女以辨(男女各判係纍而降)使疆于江汝之間而還吳侵陳大夫
皆懼曰闔廬唯能用其民以敗我于柏舉今聞其嗣又
甚焉將若之何申曰二三子恤不相睦無患吳矣昔闔
廬食不二味居不重席室不崇壇器不彤鏤宫室不觀
舟車不飾衣服財用擇不取費在國天有菑癘親巡孤
寡而共其乏困在軍熟食者分而後敢食其所嘗者卒
乘與焉勤恤其民而與之勞逸是以民不罷勞死知不
曠吾先大夫子常易之所以敗我也今聞夫差次有臺
榭陂池焉宿有妃嬙嬪御焉一日之行所欲必成玩好
必從珍異是聚觀樂是務視民如讐而用之日新夫先
自敗也已安能敗我(國語作藍尹亹語)二十七年(哀六年)吳伐陳
王救之將戰王有疾薨于城父申與公子結公子啟謀
潜師閉塗逆越女之子章立之而後還惠王七年(哀十三年)
申帥師伐陳九年(哀十五年)申及公子結伐吳及桐汭十年
(哀十六年)申召故大子建子勝使處吳竟為白公勝勝作亂
殺申及公子結
說苑昭王欲之荆臺游司馬子綦進諫曰荆臺在洞
庭右彭蠡南望獵山下臨方淮其樂使人遺老而忘
死願王勿往游焉王曰荆臺吾地也有地而游子何
為絶我怒而擊之于是令尹子西駕安車四馬徑于
殿下曰今日荆臺之游不可不觀也王登車而拊其
背曰荆臺之游與子共樂之步馬十里引轡而止曰
臣不敢下車願得有道王聽之乎王曰言之子西曰
臣聞為人臣而忠其君者爵祿不足以賞也為人臣
而䛕其君者刑罰不足以誅也若司馬子綦者忠臣
也若臣者䛕臣也願王殺臣而祿司馬子綦王曰我
能聽公子後世游之無有極時奈何子西曰易耳王
山陵崩陁為陵于荆臺未嘗有持鐘鼓管絃而游于
父之墓上者也于是王還車卒不游荆臺
申子二寧朝寧字子國為右司馬惠王十一年(哀十七年)王
與沈諸梁卜以寧為令尹十二年(哀十八年)巴人伐我圍鄾
初寧之卜也開卜大夫觀瞻曰吉如志故命以為右司
馬及巴師至將卜帥王曰寧如志何卜焉使帥師而行
遂敗巴師于鄾封寧于析
淮南子大宰子朱侍飯于令尹子國子國啜羹而熱
投巵漿而沃之明日子朱辭官而歸其僕曰大宰未
易得也去之何也子朱曰令尹輕行而簡禮其辱人
不難明年伏郎尹而笞之三百按王卜寧為令尹
時有沈尹朱大宰子朱或即其人官誤爾
朝為武城尹白公之亂陳侵我既寧我將取陳麥王卜
帥朝吉使帥師取陳麥陳人御之敗遂滅陳(左傳)
公子結(子期)(鑪金附)公孫平公孫寬魯陽文
子
公子結字子期亦平王之子昭王之兄也昭王十年(定四)
(年)吳入郢王奔隨吳人從之結似王逃王而已為王曰
以我與之王必免隨人卜與之不吉乃辭吳鑪金者初
宦于結及是與隨人要言無出王王使見辭曰不敢以
約為利王割結之心以與隨人盟(當心前割血以盟)十一年(定五)
(年)秦救我敗吳師結及公子蒲滅唐秋吳師敗我師于
雍澨秦師又敗吳師吳師居麇結將焚之公子甲曰父
兄親暴骨焉不能收又焚之不可結曰國亡矣死者若
有知也可以歆舊祀豈憚焚之焚之而又戰大敗吳師
王入郢結代沈尹戌為司馬十二年(定六年)吳敗我舟師
結又以陵師(陸師)敗于繁揚二十年(定十四年)結滅頓以頓子
牂歸惠王四年(哀十年)結伐陳
韓非子荆令公子伐陳丈人送之曰晉強不可不慎
也公子曰丈人奚憂吾為丈人破晉丈人曰可吾方
廬陳南門之外公子曰是何也曰我笑勾踐也為人
之如是其易也已獨何為密密十年難乎
九年(哀十五年)結伐吳十年(哀十六年)白公勝作亂殺結于朝結
曰昔者吾以力事君不可以弗終抉豫章(大木)以殺人而
後死
韓非子司馬子期死而浮于江
結子二平寬結死寬代為司馬十三年(哀十九年)寬及公子
慶追越師至冥不及乃還(左傳)結又有子曰魯陽文子(名未)
(詳或即是平寬)惠王以梁與文子(梁楚北境)文子辭曰梁險而在北
境懼子孫之有貳者也夫事君無憾憾則懼偪偪則懼
貳夫盈而不偪憾而不貳者臣能自夀也不知其它縱
臣得以首領没懼子孫之以梁之險而乏臣之祀也王
曰子之仁不忘子孫施及楚國敢不從子與之魯陽(國語)
淮南子魯陽公與韓構難戰酣日暮援戈而撝之日
為之退三舍
公子啟(子閭)
公子啟字子閭亦平王之子昭王之兄也昭王二十七
年(哀六年)吳伐陳王在城父將救陳卜戰不吉卜退不吉
王曰然則死也命公子申為王不可則命公子結亦不
可則命啟五辭而後許將戰王薨啟退曰君王舍其子
而讓羣臣敢忘君乎從君之命順也立君之子亦順也
二順不可失也立惠王而後還惠王十年(哀十六年)白公勝
作亂欲以啟為王啟不可遂劫以兵啟曰王孫若安靖
楚國匡正王室而後庇焉啟之願也敢不聽從若將專
利以傾王室不顧楚國有死不能遂殺之(左傳)
新序白公勝欲立王子閭子閭不肯劫之以刃曰楚
國之重天下無有天以與子何不受也子閭曰吾聞
辭天下者非輕其利明其德也不為諸侯者非惡其
位潔其行也今見國而忘主不仁也劫白刃而失義
不勇也子雖告我以利威我以兵吾不為也
論曰大子羈旅鄭國顧欲隂賊其所厚倒行逆施有遺
行焉宜其不得于父而來無極之讒也莫益之或擊之
勿恒之凶建實速之又誰咎邪子西兄弟終始讓王左
提右挈用康國難尚矣然而搶攘外内昭奔惠劫幾再
亡國而三良與之嗟夫溯洄其初孽由大子詩曰宗子
維城母俾城壊又誰之咎耶
王孫由于(王孫賈宋木附)
王孫由于者又曰吳由于為寢尹昭王十年(定四年)吳之
入郢也王涉睢濟江入于雲中王寢盗攻之以戈擊王
由于以背受之中肩王奔隨由于徐蘇而從明年王入
郢初王在隨公子申為王輿服以保路國于脾洩(偽為王車)
(服立國于脾洩)事寧王使由于城麇復命公子申問高厚焉弗
知申曰不能如辭城不知高厚小大何知對曰固辭不
能子使余也人各有能有不能王遇盗于雲中余受其
戈其所猶在袒而視之背曰此余所能也脾洩之事余
亦弗能也從王有功者由于及王孫圉王孫賈鬭辛鬭
巢鬭懷申包胥鍾建宋木凡九人王入皆賞之(左傳)
諸鬭申包胥别有傳鍾建見季芉傳宋木他事不載王
孫賈蓋亦王族也
王孫圉
王孫圉楚大夫事昭王嘗聘于晉定公饗之趙鞅鳴玉
以相問于圉曰楚之白珩猶在乎對曰然鞅曰其為寶
也幾何矣曰未嘗為寶楚之所寳者曰觀射父能作訓
辭以行事于諸侯使無以寡君為口實又有左史倚相
能道訓典以叙百物以朝夕獻善敗于寡君使寡君無
忘先王之業又能上下說乎鬼神順道其欲惡使神無
有怨痛于楚國又有藪曰雲連徒洲金木竹箭之所生
也龜珠齒角皮革羽毛所以備賦用以戒不虞者也所
以共幣帛以賓享于諸侯者也若諸侯之好幣具而道
之以訓辭有不虞之備而皇神相之寡君其可以免罪
于諸侯而國民保焉此楚國之寶也若夫白珩先王之
玩也何寳焉圉聞國之寳六而已聖能制議百物以輔
相國家則寳之玉足以庇蔭嘉榖使無水旱之災則寳
之龜足以獻臧不則寳之珠足以禦火灾則寳之金足
以禦兵亂則寳之山林藪澤足以備財用則寳之若夫
譁囂之美楚雖蠻夷不能寳也(國語)
論曰由于能背受戈而不能城城城必有不足城者詭
辭以蓋之焉爾簡子鳴玉盛有侈心白珩之對不待畢
辭亦且中餒而已矣
陽匄(子瑕)(陽令終附弟完弟佗公子魴)
陽匄字子瑕穆王曾孫也為平王令尹平王四年(昭十)
(七年)吳伐我匄卜戰不吉司馬公子魴曰我得上流
何故不吉戰于長岸魴先死我師繼之大敗吳師獲
其乘舟餘皇吳取餘皇復大敗我師六年(昭十九年)工
尹赤遷隂于下隂(隂楚邑)匄城郟(亦楚邑)魯叔孫婼曰
楚不在諸侯矣自完而已王為大子建聘秦女既
而自取之夏匄聘于秦拜夫人也初靈王伐吳
吳子使其弟蹶由犒師靈王執以歸(在昭五年)及是匄
謂王曰彼何罪諺所謂室于怒市于色者楚之謂也
舍前之忿可也乃歸蹶由十年(昭二十三年)吳伐州來我
救之吳禦諸鍾離匄卒我師熸(吳楚謂火滅為熸言軍主亡其氣衰)
(也)吳遂敗頓胡沈蔡陳許之師于雞父匄子三令終
完佗令終為中廐尹昭王元年(昭二十七年)囊瓦殺郤宛並
殺令終及完佗以其黨郤氏也(左傳)
沈尹戌(吳句卑附)
沈尹戌者莊王曾孫也初仕吳後為楚左司馬事平王
平王六年(昭十九年)我城州來(吳邑今城而取之)戍曰楚人必敗昔
吳滅州來子旗請伐之(即蔓城然事見昭十三年)王曰吾未撫吾民
今亦如之而城州來以挑吳能無敗乎侍者曰王施舍
不倦息民五年可謂撫之矣戍曰吾聞撫民者節用于
内而樹德于外民樂其性而無寇讐今宫室無量民人
日駭勞罷死轉忘寢與食非撫之也十年(昭二十三年)吳伐
州來我師大奔秋令尹囊瓦城郢戍曰子常(即囊瓦)必亡
郢苟不能衛城無益也古者天子守在四夷天子卑守
在諸侯諸侯守在四鄰諸侯卑守在四竟慎其四竟結
其四援民狎其野三務成功(春夏秋三時之務)民無内憂而又
無外懼國焉用城今吳是懼而城于郢守已小矣卑之
不獲能無亡乎昔梁伯溝其公宫而民潰民棄其上不
亡何待夫正其疆場修其土田險其走集親其民人明
其伍候信其鄰國慎其官守守其交禮不僣不貪不懦
不耆(耆強也)完其守備以待不虞又何畏矣詩曰無念爾
祖聿修厥德無亦監乎若敖蚡冒至于武文土不過同
(方百里為同)慎其四竟猶不城郢今土數圻(方千里為圻)而郢是
城不亦難乎十一年(昭二十四年)王為舟師以略吳疆戍曰
此行也楚必亡邑不撫民而勞之吳不動而速之吳踵
楚而疆場無備邑能無亡乎王及圉陽(楚地)而還吳人踵
我而邊人不備遂滅巢及鍾離戌曰亡郢之始于此在
矣王壹動而亡二姓之帥幾如是而不及郢詩曰誰生
厲階至今為梗其王之謂乎昭王元年(昭二十七年)吳公子
掩餘燭庸伐我圍潛莠尹然工尹麇帥師救潛戍帥都
君子與王馬之屬(在都邑之士有復除者與王養馬官屬校人)以濟師與吳
師遇于窮左尹郤宛工尹夀至于潜吳師不能退會吳
光弑王僚我師聞亂而還費無極謂囊瓦曰郤宛取賂
而還又誤羣帥使退其師囊瓦使鄢將師殺郤宛及陽
令終(中厩尹)晉陳(大夫)于是國言未已進胙者莫不謗令尹
(進胙國中祭祀)戌言于囊瓦曰夫左尹與中厩尹莫知其罪而
子殺之以興謗讟至于今不已戌也惑之仁者殺人以
掩謗猶弗為也今吾子殺人以興謗而弗圖不亦異乎
夫無極楚之䜛人也民莫不知去朝吳出蔡侯朱喪大
子建殺連尹奢屏王之耳目使不聰明不然平王之温
惠共儉有過成莊無不及焉所以不獲諸侯邇無極也
今又殺三不辜以興大謗幾及子矣子而不圖將焉用
之夫鄢將師矯子之命以滅三族國之良也而不愆位
吳新有君疆場日駭楚國若有大事子其危哉知者除
䜛以自安也今子愛䜛以自危也甚矣其惑也囊瓦曰
是瓦之罪敢不良圖秋殺費無極鄢將師謗言乃止四
年(昭三十年)吳使徐人執掩餘鍾吾人執燭庸掩餘燭庸來
奔王使監馬尹大心逆之使居養戌及莠尹然城之將
以害吳冬吳執鍾吾子滅徐徐子來奔戌帥師救徐弗
及遂城夷使徐子處之五年(昭三十一年)吳侵我伐夷侵潛
六(並楚邑)戌帥師救潛吳師還我師遷潛于南岡而還吳
師圍絃戍及右司馬稽帥師救弦及豫章吳師還十年
(定四年)蔡滅沈我為沈故圍蔡蔡侯吳子唐侯伐我舍舟
于淮汭自豫章與楚夾漢戌與囊瓦謀毁其舟前後擊
之既行囊瓦及吳師戰我師大敗五戰及郢王出奔戍
及息而還敗吳師于雍澨傷初戌臣闔廬故恥為禽謂
其臣曰誰能免吾首吳句卑曰臣賤可乎戌曰我實失
子可哉三戰皆傷曰吾不可用也已句卑布裳剄而裹
之藏其身而以其首免(左傳)
句卑吳人為戌臣戌子二諸梁后臧
沈諸梁(后臧陽附圉公)
沈諸梁字子高沈尹戌之子也為葉公昭王二十五年
(哀四年)諸梁及左司馬眅致蔡于負亟(蔡故地楚會致之以為邑)致方
城之外于繒關襲梁及霍執蠻子以歸(詳左司馬眅傳左傳)
公子申召白公勝諸梁聞之見申曰聞子召王孫勝信
乎曰然諸梁曰將焉用之曰勝直而剛欲寘之境諸梁
曰不可其為人也展而不信愛而不仁詐而不知毅而
不勇直而不衷周而不淑是六德者皆有其華而不實
者將焉用之彼其父為戮于楚其心又狷而不潔思報
怨而已則其愛也足以得人其展也足以復之其詐也
足以謀之其直也足以帥之其周也足以蓋之其不潔
也足以行之而加之以不仁奉之以不義蔑不克矣夫
造勝之怨者皆不在矣(謂譛大子費無極之徒)若來無寵速其怒
也思舊怨以脩其心苟國有釁必不居矣非子職之其
誰乎余愛子與司馬(公子結)故不敢不言公子申曰德其
忘怨乎余善之夫乃其寧諸梁曰不然吾聞之曰唯仁
者可好也可惡也可高也可下也好之不偪惡之不怨高
之不驕下之不懼不仁者則不然好之則偪惡之則怨
高之則驕下之則懼驕有欲焉懼有惡焉欲惡怨偪所
以生詐謀也若召而下之將戚而懼為之上者將怒而
怨詐謀之心無所靖矣有一不義猶害國家今壹五六
而必欲用之不亦難乎吾聞國家將敗必用姦人而嗜
其疾味其子之謂乎人有言曰狼子野心怨賊之人其
又可善乎子不我信盍求若敖氏與子于子晳之族而
近之安用勝也其能幾何昔齊騶馬繻以胡公入于貝
水邴歜閻職戕懿公于囿竹晉長魚矯殺三郤于榭魯
圉人犖殺子般于次夫是誰之故也非唯舊怨乎是皆
子所聞也人求多聞善敗以鑑戒也子聞而棄之猶蒙
耳也吾語子何益吾知逃而已公子申笑曰子之尚勝
也不從使為白公諸梁以疾閒居于蔡(國語)
惠王十年(哀十六年)白公勝作亂殺公子申公子結而劫王
諸梁在蔡方城之外皆曰可以入矣諸梁曰吾聞之以
險徼幸者其求無饜偏重必離既而聞白公勝殺齊管修(管仲)
(之後楚賢大夫)諸梁乃入勝劫王如高府(楚别府)圉公陽穴宫負
王以如昭夫人之宫圉公陽亦楚大夫也會諸梁亦至
及北門或遇之曰君胡不胄國人望君如望慈父母焉賊盗之
矢若傷君是絶民望也若之何不胄乃胄而進又遇一
人曰君胡胄國人望君如望歲焉日月以幾若見君面
是得艾也(艾安也)民知不死其亦夫有奮心猶將旌君以
徇于國而又掩面以絶民望不亦甚乎乃免胄而進遇
箴尹薳固帥其屬將與白公勝諸梁曰微二子
者(謂公子申公子結)楚不國矣棄德從賊其可保乎乃從諸梁
使與國人以攻勝勝奔山而縊
荀子葉公子高微小短瘠行若將不勝其衣然白公
之亂令尹子西司馬子期皆死焉葉公子高入據楚
誅白公定楚國如反手
白公之亂陳侵我十一年(哀十七年)我將取陳麥王問帥于
大師子榖與諸梁子榖曰右領差車與左史老(並楚大夫)皆
相令尹司馬以伐陳(亦謂公子申公子結)其可使也諸梁曰率賤
民慢之懼不用命焉子榖曰觀丁父鄀俘也武王以
為軍率是以克州蓼服隨唐大啟羣蠻彭伸爽申俘
也文王以為令尹實縣申息朝陳蔡封畛于汝唯其任
也何賤之有諸梁曰天命不謟令尹有感于陳(公子申伐吳陳)
(使使弔吳以此為恨在哀十五年)天若亡之其必令尹之子是與君盍
舍焉臣懼右領與左史有二俘之賤而無其令德也王
使公孫朝帥師(公子申之子)朝遂滅陳諸梁既平白公勝遂
兼令尹司馬及是王與諸梁枚卜子良以為令尹子良
者王之弟也沈尹朱曰吉過于其志諸梁曰王子而相
國過將何為他日改卜遂以公孫寧(公子申之子)為令尹公
孫寬(公子結之子)為司馬而諸梁老于葉十三年(哀十九年)越侵
我諸梁伐東夷以報越三夷男女及我師盟于敖吳之
入郢也諸梁之弟后臧從其母于吳楚既定后臧不待
而歸諸梁終不正視之(左傳)
論曰沈戍籌吳洞若觀火楚用其言吳雖疆如楚何及
夫毁舟謀遂燎原之勢其猶可撲滅也惜夫䜛夫阻之
而貪人之敗類也國人好司馬施及諸梁遂平勝難德
繫民望國乃不亡嗚乎君子當知所尚矣若夫圉公陽
之穴宫吳句卑之免首小臣事主不以約遷雖然我實
失子寧無滋歎乎
尚史卷五十九
