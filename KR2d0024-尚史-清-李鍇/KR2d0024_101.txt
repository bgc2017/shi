尚史卷一百二志十
鑲白旗漢軍李鍇撰
兵志
粤自包羲氏之畫卦也以坤上坎下至静而順象之曰
師所以然者伏險于隂明不測也土以臨水防滛溢也
委之玄冥示無用也然而天不廢冬聖不廢師是故黃
帝有涿鹿之戰堯有丹浦之誅舜有三危之伐逮乎湯
薄鳴條武陳牧野毒以順之用得其道也周隊厥綱諸
侯奪威翫黷由衷輕用民命隂凌冬殺冀以成歲難已
或以天德以仁人德以殺鷙鳥擊鮮桀獸猛噬鴻荒之
初民實象之聖人立制嚴格其圉非順之也是殆不然
仁從其生殺從其欲民之德也禮樂以順其生威武以
止其欲先王之教也是故禮樂者兵之本也禮樂得而
兵無事矣如或所云是率天下而獸之也夏商以往制
無所徵周官司馬典章具在述兵志
周制大司馬掌制軍萬有二千五百人為軍王六軍大
國三軍次國二軍小國一軍軍將皆命卿二千有五百
人為師師帥皆中大夫五百人為旅旅帥皆下大夫百
人為卒卒長皆上士二十五人為兩兩司馬皆中士五
人為伍伍皆有長一軍則二府六史胥十人徒百人(周禮)
伍一比兩一閭卒一旅旅一黨師一州軍一鄉家所出
一人將帥長司馬者其師吏也軍帥不特置選于六官
六卿之吏自卿以下德任者使兼官焉此先王因農事
而定軍令欲其恩足相恤義足相教服容相别音聲相
識也(康成注)
小司徒會萬民之卒伍而用之以起軍旅以作田役以
此追胥以令貢賦乃均土地以稽其人民而周知其數
上地家七人可任也者家三人中地家六人可任也者
二家五人下地家五人可任也者家二人凡起徒卒者
毋過家一人以其餘為羡唯田與追胥竭作凡國之大
事致民大故致餘子(鄭司農謂餘子為羡康成謂為卿大夫之子)此六鄉之
内以上劑致甿遂人則以歲時稽其人民而授之田野
簡其兵器教之稼穯此六遂之内以下劑致甿(上地可任者家)
(三人中地二家五人下地家二人上劑以一人為正卒餘可任者皆為羡下劑皆以下地家二人任之一人為)
(正卒一人為羡天子六鄉六遂合十二軍而迭用之故為六軍周禮)
司馬法述其舊法則以四井為邑四邑為邱邱十六井
也有戎馬一匹牛三頭是為匹馬四邱為甸甸六十四
井出長轂一乘戎馬四匹牛十二頭甲士三人卒七十
二人戈楯具是謂乘馬一同百里提封萬井除山川沈
斥城池邑居園囿術路三千六百井定出賦六千四百
共戎馬四百匹兵車百乘此卿大夫采地之大者也是
謂百乘之家一封三百一十六里提封十萬井定出賦
六萬四千井戎馬四千匹兵車千乘此諸侯之大者也
是謂千乘之國天子畿方千里提封百萬井定出賦六
十四萬井戎馬四萬匹兵車萬乘戎馬車徒干戈素具
春振旅以蒐夏拔舍以苗秋治兵以獮冬大閱以狩
皆于農隙以講事焉五國為屬屬有長十國為連連有
帥三十國為卒卒有正二百一十國為州州有牧連帥
比年簡車卒正三年簡徒羣牧五載大簡車徒此先王
為國立武足兵之大略也(漢志)
司馬法又曰畝百為夫夫三為屋屋三為井井十為通
通為匹馬三十家通十為成成百井三百家革車一乘
成十為終終千井三千家革車十乘終十為同同方百
里萬井三萬家革車百乘均之為司馬法也(康成注)
按周制萬二千五百人為軍六軍七萬五千人千里
之畿提封百萬井定出賦六十四萬井井有八家家
有一夫為五百一十二萬夫率以七家征一夫不下
七十三萬夫為六軍者十大司馬遞而征之十年而
役一遍先王所以紓民力也小司徒起徒役毋過家
一人者以可任者而言非盡征之也蓋有大事合鄉
遂近遠井征一夫一夫從軍七家奉之是故孫子曰
興師十萬内外騷動不得撡事者七十萬家此之謂
也若司馬法之一同百里萬井出車百乘者蓋兼山
川沈斥城池道涂之虚數而言其實無異也
至齊桓公任管仲乃三分其國為二十一鄉工商之鄉
六士鄉十五(韋昭注士軍士十五鄉合三萬人是為三軍農野處而不暱不在都邑之數如注)
(是四民之外别有軍士而兵農分矣)公帥五鄉焉國子帥五鄉焉高子帥
五鄉焉作内政而寄軍令五家為軌軌為之長十軌為
里里有司四里為連連為之長十連為鄉鄉有良人焉
以為軍令五家為軌故五人為伍軌長帥之十軌為里
故五十人為小戎里有司帥之四里為連故二百人為
卒連長帥之十連為鄉故二千人為旅鄉良人帥之五
鄉一帥故萬人為一軍五鄉之帥帥之三軍故有中軍
之鼓有國子之鼓有高子之鼓春以&KR3866;振旅秋以獮治
兵是故卒伍整于里軍旅整于郊内教既成令勿使遷
徙伍之人祭祀同福死喪同恤禍灾共之人與人相疇
家與家相疇世同居少同游故夜戰聲相聞足以不乖
晝戰目相視足以相識其歡欣足以相死居同樂行同
和死同哀是故守則同固戰則同彊有士三萬人革車
八百乘以誅無道以屏周室(國語)
晉自曲沃伯始以一軍為晉侯獻公之十六年始作二
軍公將上軍大子申生將下軍惠公韓之敗作州兵(五黨)
(為州州二千五百家也率一家起五人為萬二千五百人)文公蒐于被廬作三軍郤
縠將中軍狐毛將上軍欒枝將下軍明年作三行以禦
狄荀林父將中行屠擊將右行先蔑將左行是晉有六
軍矣清原之蒐更為上下新軍而為五軍襄公蒐于夷
舍二軍以復三軍之制景公鞌之戰上中下各增新軍
遂作六軍賞鞌之功厲公鄢陵之戰罷新上軍悼公時
新軍無帥使其什吏從于下軍明年遂舍之傳曰禮也
蓋文公僭更王度至悼公而後復周之舊故予之也魯
始三軍詩曰公徒三萬是也至成公元年謀伐齊作邱
甲邱甲者邱益一甲率一甸而加甲士一人步卒二十
四人三甸而加一乘舊法遂變矣(榖梁以為甲非人人之所能為杜預以為)
(邱出甸賦加舊四倍說並誤)襄公十一年三桓改作三軍三分魯而
各征其一季氏使其乘之人以其役邑入者無征不入
者倍征孟氏使其半為臣若子若弟叔孫氏使盡為臣
不然不合昭公五年遂舍中軍四分公室季氏擇二二
子各一皆盡征之而貢于公季氏專將一軍而孟仲各
專一軍之半公無軍焉魯不足以為國矣楚自武王始
作荆尸授師孑焉以伐隨蓋參用孑以為陳孑鎗屬短
兵也至莊王則三軍以為正軍邲之役沈尹將中軍子
重將左軍子反將右軍是也二廣以為親軍右廣初駕
數及日中左廣受之至于昏内官序當其夜是也游闕
以為游兵潘黨率游闕四十乘從唐侯是也廣有一卒
卒偏之兩(司馬法百人為卒二十五人為兩車十五乘為大偏今廣十五乘百人復以二十五人為)
(承副)于陳則為左右二拒工尹齊將右拒卒潘黨率游闕
從唐侯以為左拒是也商農工賈不敗其業卒乘輯睦
不奸于事軍行右轅左追蓐(車右挾轅為戰備車左追求草蓐為宿備)前茅
慮無(前有斥侯蹹伏皆持絳白幡見騎舉絳幡見步舉白幡茅明也明于思慮所無之事也)中權
後勁(中軍制謀後以精兵為殿)百官象物而動軍政不戒而備行軍
之翼日則輜重至法至善也至共王伐吴為簡之師使
鄧廖帥組甲三百被練三千(組甲漆甲成文被練練袍若今軟甲)蓋簡其
精銳而使之也康王以蒍掩為司馬子木使掩庇賦數
甲兵遂書土田度山林鳩藪澤辨京陵表淳鹵數疆潦
規偃豬町原防牧隰皋井衍沃量入修賦賊車籍馬賦
車兵徒卒甲楯之屬乃始用周法井田之遺吳楚惡始
為舟師以略吴彊平王時吴伐楚圍潛左司馬戍帥都
君子與王馬之屬以救潛(都君子都邑之士有復除者蓋平常免其行役事急乃使)
(之如越有君子六千是也王馬養官屬校人之類)是又因便乘利而非周之舊
矣(左傳)
秦自穆公霸西戎始作三軍殽之役三帥而車三百乘
又置䧟陳三萬(秦置䧟陳三萬見吴子)及孝公用商鞅商鞅變法
令民為什伍而相收連坐告姦者與斬敵首同賞匿姦
者與降敵同罰民有二男以上不分異者倍其賦有軍
功者各以率(音律)受上爵爲私鬭者各以輕重被刑宗室
非有軍功論不得為屬籍行之十年民勇于公戰怯于
私鬭又以秦地曠而人寡晉地狹而人稠誘三晉之人
耕秦地優其田宅而使秦人應敵于外大率百人則五
十人為農五十人習戰凡民二十三附之疇官給郡縣
一月而更謂卒復給中都一歲謂正卒復屯邊一歲謂
戍卒凡戰獲一首賜爵一級(自公士至大庶長十八級後通關内列侯二十級)
皆以戰功相君長至長平之役年十五以上悉發又非
商鞅之舊矣(史記)
善乎荀子之言曰夫仁人在上為下所卬猶子弟之衛
父兄若手足之扞頭目何可當也鄰國望我歡若親戚
芬若椒蘭顧視其上猶焚灼仇讐人情豈肯為其所惡
而攻其所好哉故以桀攻桀猶有巧拙以桀詐堯若卵
投石夫何幸之有詩曰武王載旆有虔秉鉞如火烈烈
則莫我敢遏言以仁誼綏民者無敵于天下也若齊之
技擊得一首則受賜金事小敵脆則媮可用也事鉅敵
堅則渙然離矣是亡國之兵也魏氏武卒衣三屬之甲
(大甲三屬竞人身謂上身一髀禈一經繳一凡三屬也)撡十二石之弩負矢五十
个置戈其上冠胄帶劍贏三日之糧日中而趨百里中
試則復其戶利其田宅如此則其地雖廣其税必寡其
氣力數年而衰是危國之兵也秦人其生民也陿阸其
使民也酷烈劫之以埶隠之以阸狃之以賞慶道之以
刑罰使民所以要利于上者非戰無由也功賞相長五
甲首而隸五家(得著甲者五人首得隸役五家)是最為有數故能四者
有勝于天下然皆干賞蹈利之兵庸徒鬻賣之道耳未
有安制矜節之理也故雖地廣兵彊鰓鰓常恐天下之
一合而共軋已也至于齊桓晉文之兵可謂入其域而
有節制矣然猶未本仁義之統也故齊之技擊不可以
遇魏之武卒魏之武卒不可以直秦之銳士秦之銳士
不可以當桓文之節制桓文之節制不可以敵湯武之
仁義故曰善師者不陳善陳者不戰善戰者不敗善敗
者不亡若夫舜修百僚咎繇作士命以蠻夷猾夏寇賊
姦宄而刑無所用所謂善師不陳者也湯武征伐陳師
誓衆而旅禽桀紂所謂善陳不戰者也齊桓南服彊楚
使貢周室北伐山戎為燕開路存亡繼絶功為伯首所
謂善戰不敗者也楚昭王遭闔廬之禍國滅出亡父老
送之王曰父老反矣何患無君父老曰有君如是其賢
也相與從之或犇走赴秦號哭請救秦人為之出兵二
國并力遂走吴師昭王返國所謂善敗不亡者也若秦
因四世之勝據河山之阻任用白起王翦豺狼之徒奮
其爪牙禽獵六國以并天下窮武極詐士民不附卒隸
之徒還為讐敵焱起雲合果共軋之斯為下矣凡兵所
以存亡繼絶救亂除害也故伊吕之將子孫有國與商
周並至于末世苟任詐力以快貪殘爭城殺人盈城爭
地殺人滿野孫吴商白之徒皆身誅戮于前而國滅亡
于後報應之埶各以類至其道然矣(荀子)
積卒十二星在房西南(本屬心宿)五營軍士之象主衛士掃
除不祥星小為吉明則有兵一星亡兵半出二星亡兵
大出三星亡兵盡出五星守兵起(天官書)
積卒十二布為内外二重外圍以八八營也内握以
四中壘也合内外而為九九軍也各三星品連而為
統向于前者前拒之鳥陳也向于後者後拒之蛇陳
也向于左者左角之龍陳也向于右者右角之虎陳
也外體圓天陳布也内體方地陳布也外四隅各一
風雲起四維也東西各二天衝居左右也内二縱相
對天衡居前後也二横相對地軸貫中央也外四位
之相間離二星之廣内四星之相去離一星之廣陳
間容陳隊間容隊也前參連如後參左參連如右參
連以前為後以後為前四面如一觸處為首也合有
五營散有八陳數起于五而終于八也以内之四統
外之八四竒傳命于八正八正取禀于四竒也
師卦得五營九軍之數布四坎于中以為貞八坤于
外以為悔環八方坤坎之相㴠營在其中矣對待交
互其爻六十有四又八坤四坎積隂爻三十有二坼
隂畫之隅其畫亦六十有四陳在其中矣坤者順也
静也坎者險也不可測也或静或不可測竒正在其
中矣一陽居中而用事内外三十二隂皆為所率將
在其中矣初爻為殿二爻為中三爻為戎四爻為駐
五爻為前六爻為先鋒卒在其中矣内外相維大小
相包四面如一觸處為首節制在其中矣故名曰師
有陳之象也(按師卦包羲所畫取其象而為陳蓋後人為之)
縱布二天二天次之縱布四地次于天後縱布四風挾
天地之左右縱布四雲起天地之四維縱布天衝居其
左右縱布天衡居其前後縱布地軸居其中央(風后竒經古)
(經文凡六十字後世握法經一本有范蠡樂毅韓信諸註相雜蓋范蠡樂毅為傳韓信張良又釋范樂之傳猶)
(大傳之小傳也後錯而為一經傳不分公孫弘于難通之處增字發明雜亂愈甚今别析之)
縱者直陣龍象也三十二隊陽(十六隊天衡八隊天衝八隊風)三十
二隊隂(十二隊地軸十二隊地衝八隊雲公孫曰天地之衝為虎翼天地之後衝為飛龍風為蛇)
(蟠雲為鳥翔)天地以下八重以列(或曰握竒望敵即列其後竒兵以犄角重列不)
(動)或分而為八或合而為一(分合各隨人之多少觸類而長)天圓布
前為左後為右(天地四望是也)天衡居兩端其次雲其次風
(左右相向是也公孫曰此為動)地方布風雲各在前後衝之前其次
地居中間(兩地為軸是也公孫曰此為静)經曰縱布二天二天次之
縱布四地次于天後縱布四風挾天地之左右縱布
四雲起天地之四維縱布天衝居其左右縱布天衡
居其前後(虚實二壘是也公孫曰天前衝居其左天後衝居其右雲居四端)縱布地
軸居其中間(范樂傳義註韓信之文餘加公孫以别之)
握竒之法黃帝觀于易象而為形其布列本于先天
對待而起數天地定位故首布乾而坤山澤通氣故
次布兑而艮雷風相薄故次布巽而震水火不相射
故次布離而坎布于乾坤之外四陳為天天包乎外
也布于乾坤之内四陳為地地載乎内也布于兑巽
艮震之外四陳為風雲風鼓于天而變化雲出于地
而飛揚也布于離坎之外四陳為天衝卯酉相射之
義也布于兑艮巽震之内四陳為天衡衡者窺天之
器璣璇而衡居其所也布于離坎之内四陳為地軸
車之樞要輪轉而軸執其中也規環為圓對待為直
直而布之故曰縱布也其軍九其陳六十四其形圓
其象為龍乾為首坤為尾兑艮巽震為四足坎離為
兩翼也竒者圓之數也凡物之圓者外圍三則内徑
一三各一竒師卦外焉八坤其畫二十有四其蓍策
積老少一千三百四十四内焉四坎其畫有八其蓍
策積老少四百四十八内得其一外得其三三為外
營一為中軍大將握之故取其名為握竒戰揄罔于
阪泉擒蚩尤于涿鹿斯陳之勝也是時黃帝遷徙無
常處城郭宫室未備輒以兵師分内外為營衛内營
四外營十二以包之中衛二十八包外營外衛二十
八又包中衛攻守居行法一而已
地方六百步或六十步表十二辰(太公書)
唐太宗問曰其術如何李靖對曰畫地方一千二百
步開方之形也每部占地二十步之方横以五步立
一人縱以四步立一人凡二千五百人分五方空地
四處所謂陳間容陳也武王伐紂虎賁各掌三千人
每陳六千人共三萬之衆此太公畫地之法也
太公增天地人而為三防方諸井田中井虚五之地
大將居之四旁八區四竒四正之將寓焉是為三才
之陳
大司馬中春教振旅司馬以旗致民平列陳如戰之陳
辦鼓鐸鐲鐃之用以教坐作進退疾徐疏數之節遂以
蒐田中夏教苃舍如振旅之陳羣史撰車徒讀書契辨
號名之用帥以門名縣鄙各以其名家以號名鄉以州
名野以邑名百官各象其事以辨軍之夜事其他皆如
振旅遂以苗田而蒐之法中秋教治兵如振旅之陳辨
旗物之用王載大常(日月為常)諸侯載旂(交龍為旂)軍吏載旗(熊虎)
(為旗)師都(孤卿)載旜(通帛為旜)鄉遂載物(雜帛為物)郊野載旐(龜蛇為旐)百
官載旟(鳥隼為旟)各書其事與其號焉其他皆如振旅遂以
獮田而蒐田之法中冬教大閱前期羣吏戒衆庶修戰
法虞人萊所田之野為表田之日司馬建旗于後表(第一)
(表)之中羣吏以旗物鼓鐸鐲鐃各帥其民而致質明弊
旗(弊仆也)誅後至者乃陳車徒如戰之陳皆坐羣吏聽誓
于陳前斬牲以左右徇陳曰不用命者斬之中軍以鼙
令鼓鼓人皆三鼓司馬振鐸羣吏作旗(植所仆旗)車徒皆作
鼓行鳴鐸車徒皆行及表(第二表)乃止三鼓摝鐸(掩其口而振之)
羣吏弊旗車徒皆坐又三鼓振鐸作旗車徒皆作鼓進
鳴鐸車驟徒趨及表(第三表)乃止坐作如初乃鼓車馳徒
走及表(第四表)乃止鼓戒三闋車三發徒三刺乃鼓退鳴
鐃且郤及表(退至第一表)乃止坐作如初遂以狩田(周禮)
小司徒會萬民之卒伍而用之五人為伍五伍為兩四
兩為卒五卒為旅五旅為師五師為軍大司馬制軍萬
有二千五百人為軍王六軍大國三軍次國二軍小國
一軍軍將皆命卿二千五百人為師師帥皆中大夫五
百人為旅旅帥皆下大夫百人為卒卒長皆上士二十
五人為兩兩司馬皆中士五人為伍伍皆有長(周禮)
夏商制軍天子六諸侯三次國二小國一周因之小
國子男地方五十里田一鄉一遂鄉遂之民各萬二
千五百家次國伯地方七十里鄉遂倍之民倍之大
國公地方百里鄉遂三之民三之天子地方千里鄉
遂六之民六之軍之等視鄉焉卒之數視民焉以是
為差凡平居五家為比比有長五比為閭閭有胥四
閭為族族有師五族為黨黨有正五黨為州州有州
長五州為鄉鄉有卿有事以比人為伍同伍為列比
長為公司馬以閭人為兩同兩為拒胥為兩司馬以
族人為卒百卒同一車族師為卒長以黨人為旅同
族五車為一隊黨正為旅師以州人為師同師二十
五車為偏州長為師帥偏將是也以鄉人為軍同軍
五偏為陳命卿為軍將一陳之大將也寓兵于農此
之謂也
王奪鄭伯政鄭伯不朝王以諸侯伐鄭鄭伯禦之王為
中軍虢公林父將右軍蔡人衛人屬焉周公黑肩將左
軍陳人屬焉鄭子元請于鄭伯為左拒以當蔡人衛人
為右拒以當陳人曰陳亂而不整民莫有鬭志若先犯
之必奔王卒顧之必亂蔡衛不救固將先王卒而奔既
而三軍萃于王卒可以集事鄭伯從之使曼伯為右拒
蔡仲足為左拒原繁高渠彌為中軍以中軍奉公為魚
麗之陳先偏後伍伍乘彌縫戰于繻葛命二拒旝動而
鼓蔡衛陳皆奔王卒亂鄭師合而攻之王卒大敗(左傳)
鄭為大國其賦三軍一軍五偏一偏五隊一隊五車五偏
五方而立為方陳以偏居前以伍承偏之後彌縫之間
如魚隊之附故名魚麗按周制而為者也周制五車為
一隊二十五車為一師一百二十五車為一軍以百人為
卒一卒分為四兩兩各二十五人四面環車而立以車
甲士三人為中兩各當其一面戰合用竒而車出則
卒分列車之兩旁隨車而進先偏後伍伍承彌縫其法同也
楚武王荆尸而舉(尸陳也荆更為陳兵之法)軍行右轅(車之右者挾轅為戰備)
左追蓐(在左者追求草蓐為宿備)前茅慮無(軍行前有斥候蹹伏皆持絳及白旛見騎舉絳)
(幡見步舉白幡茅明也或曰以茅為旌識)中權後勁(中軍制謀後以精兵為殿)百官象物
而動軍政不戒而備其君之戎分而為二廣廣有一卒
卒偏之兩(十五乘為廣司馬法百人為卒二十五人為兩車十五乘為大偏今廣十五乘亦用舊偏)
(法復以二十五人為承副)右廣初駕數及日中左則受之以至于昏
内官序當其夜以待不虞又有游闕四十乘(游車補闕者左傳)
晉荀吴敗無終及羣狄于太原崇卒也將戰魏舒曰彼徒
我車所遇又阨以什共車(更增十人以當一車之用)必克困諸阨又
克請皆卒自我始乃毁車以為行五乘為三伍(乘車者車三人)
(五乘十五人今去車更以五人為伍分三伍)為五陳以相離兩于前伍于後
專為右角參為左角偏為前拒以誘之翟人笑之未陳
而薄之大敗之(左傳)
晉舊法用周制每乘攻車七十五人前拒一隊左角
一隊右角一隊守車二十五人為廐養樵汲炊爨守
裝之用凡興兵十萬用輕重車各一千乘荀吳伐無
終地阨而險始舍車為步一伍五人分左右前後中
而立一兩二十五人立亦如之方各一伍也甲士居
中餘居左右前後方各一兩也五車為隊二十五車
為偏五偏為陳而卒之布如車之布焉其前後左右
陳之衆寡不同者因地險夷而增損之亦一時之權
宜也
車有二法小偏九乘大偏十五乘小偏一乘居中八
乘裹之中與四隅為正四方為竒大偏三乘居中十
二乘裹之中與四隅七乘為正四方八乘為竒
吴人伐州來楚薳越帥師及諸侯之師救之吳人禦于
鍾離楚令尹子瑕卒于軍楚師熸吳公子光曰諸侯從
于楚者衆而皆小國也畏楚而不獲已是以來吾聞之
作事威克其愛雖小必濟胡沈之君幼而狂陳大夫齧
壯而頑頓與許蔡疾楚政楚令尹死其師&KR1106;帥賤多寵
政令不一七國同役而不同心帥賤而不能整無大威
命楚可敗也若分師先以犯胡沈與陳必先奔三國敗
諸侯之師乃搖心矣諸侯乖亂楚必大奔請先者去備
薄威後者敦陳整旅吴子從之戰于鷄父吴以罪人三
千先犯胡沈與陳為三軍以繫于後中軍從王公子光
帥右掩餘帥左吴之罪人或奔或止三國爭走而亂吴
師擊之獲胡沈之君及陳大夫舍胡沈之俘使奔許與
蔡頓曰吾君死矣師噪而從之三國奔楚師大奔(左傳)
吴舊無車乘三軍皆步其法三萬人為三軍分為百
行行卒百人行頭皆用官師擁鐸持戟建肥胡之幡
奏文犀之渠十行一嬖大夫建旗提鼓挾經秉枹百
行一將軍載常建鼓挾經秉枹萬人以為方陳中軍
白裳白旗素甲白羽之矰望之如茶王親秉鉞載白
旗以中陳而立左軍亦如之赤裳赤旟丹甲朱羽之
矰望之如火右軍亦如之玄裳玄旗黑甲烏羽之矰
望之如墨吳制如此及巫臣怨楚以晉之一卒適吴
舍其偏兩之一(車一乘卒一兩)教吴車戰至是始伐州來
管子作内政而寄軍令焉制國五家為軌軌為之長十
軌為里里有司四里為連連為之長十連為鄉鄉有良
人以為軍令五家為軌故五人為伍軌長帥之十軌為
里故五十人為小戎里有司帥之四里為連故二百人
為卒連長帥之十連為鄉故二千人為旅鄉良人帥之
五鄉一帥故萬人為一軍五鄉之帥帥之三軍故有中
軍之鼓有國子之鼓有高子之鼓卒伍整于里軍旅整
于郊伍之人世同居少同游夜戰聲相聞晝戰目相視
其歡欣足以相死故守則同固戰則同彊(國語)
齊始從周制管仲更之制國三萬人車六百乘一軍
各五旅一旅小戎之車各四十乘一乘卒五十人五
十人分為十伍以為三軍中軍公帥之左軍國子帥
之右軍高子帥之别有卒一萬車二百乘為竒兵莊
公伐衛因其遺制而無左右二軍軍不盡出也
司馬穰苴曰五人為伍十伍為隊一軍凡二百五十隊
餘竒為握竒故一軍以三千七百五十人為竒兵隊七
十有五以為中壘守地六千尺積尺得四里以中壘四
面乘之一面得地三百步壘内有地三頃餘百八十步
正門為握竒大將軍居之六纛五麾金鼓府蔵輜重皆
在中壘外餘八千七百五十人隊百七十五分為八陳
六陳(以二陳為游兵)各有千九十四人六陳各減一人以為陳
之部署(通典)
周公以五偏之陳偏各一師(二千五百人)車二十五乘故
制邱乘以萬二千五百人為一軍管仲為五偏之陳
偏各一旅(二千人)車四十乘故作内政以萬人為一軍
至穰苴為司馬復行周公邱乘之法布黃帝握竒之
陳而以一萬二千五百人分之于九軍八陳之中與
古司馬法似同而異且黃帝握竒圓陳也以圓物起
數卒乘陳隊之多寡隨時用之穰苴謂餘竒為握竒
以萬二千五百人取十之三為竒兵布之中壘取十
之七為正兵布之外營其取義不同故其數參差不
齊亦與黃帝之法不盡合焉
孫武子乘之陳圖
乘之陳配合伏羲方卦圖
乘之陳配合河圖方象圖
伏羲師卦陳内外俱圓黃帝變為握竒内圓外方孫
子變為乘之内外俱方六十四陳八八相乘故曰乘
之與河圖方卦相為經緯外圍二十八陳分為四正
正各七陳四隅居之次圍二十陳分為四竒竒各五
陳四方居之三圍十二陳為中軍裹圍四陳為握竒
大小相包衆寡相裹竒正相涵一分一合而變化出
矣其圖古有七卷見漢藝文志後不復傳惟立秋之
日以六十四陳為貙劉故事而已
尚史卷一百二
