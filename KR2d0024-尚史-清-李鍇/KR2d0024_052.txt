尚史卷五十二列傳三十
鑲白旗漢軍李鍇撰
夫人傳
莊姜(莊夬人)(厲媯附一戴媯)
莊姜齊東宫得臣之妹莊公夫人美而無子衛人所為
賦碩人者也(左傳)
列女傳莊姜始往操行衰惰心淫佚冶容傅母諭之
作碩人之詩女遂感而自修與詩說異
莊公惑于嬖妾莊姜賢而失位故作綠衣日月終風之
詩(詩序)
莊公又娶于陳曰厲媯生孝伯早死其娣戴媯生桓公
莊姜以為己子公子州吁嬖人之子也莊姜惡之(左傳)
及莊公薨州吁弑桓公戴媯大歸于陳莊姜作燕燕之
詩以送之(詩序)
列女傳衛定公公子既娶而死其婦無子定姜歸其
婦自送之賦燕燕于飛坊記注亦以為定姜詩釋文
以為魯詩
夷姜(桓公妾)宣姜(宣公妾)
夷姜齊女桓公妾宣公之庶母也宣公烝之生急子宣
姜者急子所取齊女宣姜美宣公納之作新臺于河上
以要之(詩序)
宣姜生夀及朔宣姜與朔搆急子宣公使盜殺急子并
殺夀朔竟得立是為惠公惠公之即位也少齊人使公
子頑(惠公庶兄)烝于宣姜生齊子戴公文公宋桓夫人許穆
夫人(左傳)
定姜(定夫人)敬姒(定公妾)
定姜齊女定公夫人定公惡孫林父林父出奔晉定公
十二年(成十四年)公如晉強見林父公不可既歸晉送林父
而見之公欲辭定姜曰不可是先君宗卿之嗣也大國
又以為請不許將亡雖惡之不猶愈于亡乎君其忍之
安民而宥宗卿不亦可乎公見而復之公有疾立子衎
(獻公)以為大子及薨定姜既哭而息見大子之不哀也不
内酌飲嘆曰是夫也將不唯衛國之敗其必始于未亡
人烏乎天禍衛國也夫吾不獲鱄也(衎之母弟子鮮)使主社稷
獻公十四年(襄十年)楚鄭伐宋我救宋師于襄牛鄭皇耳
帥師侵我孫林父卜追之獻兆于定姜定姜問繇曰兆
如山陵有夫出征而喪其雄定姜曰征者喪雄禦寇之利也
大夫圖之衛人追之獲皇耳十八年(襄十四年)孫林父甯殖
作亂獻公出奔晉及竟公使祝宗告亡且告無罪定姜
曰無神何告若有不可誣也有罪若何告無舍大臣而
與小臣謀一罪也先君有冡卿以為師保而蔑之二罪
也余以中櫛事先君而暴妾使余三罪也告亡而已無
告無罪(左傳)
敬姒定公妾獻公衎及鱄之母也殤公十二年(襄二十六年)
獻公使鱄為復(求復國)辭敬姒強命之獻公復入(左傳)
宣姜(襄夫人)(婤姶附)南子(靈夫人)
宣姜襄公夫人無子襄公薨靈公立公子朝通于夫人
懼而與齊豹作亂靈公如死鳥(衛地)國人滅齊氏公入殺
宣姜婤姶襄公嬖人生公孟縶靈公元(左傳)
南子靈公夫人通于宋公子朝公叔戍將去夫人之黨
夫人愬之曰戍將為亂靈公逐戍為之召宋朝靈公三
十九年(定十四年)諸侯會于洮大子蒯瞶過宋野野人歌之
曰既定爾婁豬盍歸吾艾豭大子羞之謂戲陽速(大子家臣)
曰從我而朝少君少君見我我顧乃殺之速曰諾乃朝
夫人夫人見大子大子三顧速不進夫人見其色啼而
走曰蒯瞶將殺余公執其手以登臺大子奔宋(左傳)
夏氏(出公夫人)
夏氏者夏戊之女也戊世叔齊之甥齊出亡衛人翦夏
丁氏以其帑賜彌子瑕瑕飲出公酒納戊之女嬖以為
夫人及夏戊之子朝逐公公適城鉏令苟有怨于夫人
者報之而殺其子之為大子者(左傳)
諸公子傳
急子夀(左公子洩附右公子職)
急子(詩作伋)夀並宣公子宣公烝于夷姜(宣公庶母)生急子屬
諸右公子職為之娶于齊而美公取之是為宣姜生夀
及朔屬夀于左公子洩宣姜與朔搆急子公使諸齊使
盜待諸莘將殺之夀告之使行不可曰弃父之命惡用
子矣有無父之國則可也及行飲以酒夀載其旌以先
盜殺之急子至曰我之求也此何罪請殺我乎又殺之
朔竟得立是為惠公惠公四年(桓十六年)職洩怨惠公立公
子黔牟惠公奔齊十二年(莊六年)惠公復入放黔牟于周
殺左公子洩右公子職(左傳)
公子頑
公子頑宣公子惠公庶兄昭伯也惠公之即位也少齊
人使頑烝于宣姜不可強之生齊子戴公文公宋桓夫
人許穆夫人(左傳)
叔武
叔武成公弟夷叔也成公三年(僖二十八年)公欲與楚國人
不欲出公以說晉公居于襄牛諸侯盟于踐土公使元
咺奉叔武以受盟或訴元咺于公曰立叔武矣及晉人
歸公公先期入公子歂犬華仲前驅叔武將沐聞君至
喜捉髮走出前驅射而殺之公知其無罪也枕之股而
哭之(左傳)
諡曰夷
公子瑕(子儀附)
公子瑕字子適(某公子未詳)成公三年(僖二十八年)元咺立之五
年(僖三十年)周歂冶厪納成公殺瑕及其弟子儀(左傳)
子叔黑背析朱鉏
子叔黑背定公之弟也定公八年(成十年)黑背帥師侵鄭
黑背孫曰析朱鉏靈公十三年(昭二十年)齊豹之亂也公如
死鳥析朱鉏宵從竇出徒行從公及北宫氏滅齊氏公
入賜朱鉏諡曰成子而以齊氏之墓予之(左傳)
子展子鮮(子蟜子行)(子伯角子皮大子附)
子展(名未詳)子鮮並獻公弟子鮮名鱄獻公十八年(襄十四年)
孫林父怒獻公公使子蟜子伯子皮(並羣公子)與林父盟于
邱宫林父皆殺之子展奔齊公如鄄(衛地)又使子行(亦羣公子)
于林父林父又殺之公出奔齊林父立殤公獻公在邾
子鮮從公魯臧紇如齊唁公公與之言虐退而告其人
曰衛侯其不得入矣其言糞土也亡而不變何以復國
子展子鮮聞之見臧紇與之言道臧紇說謂其人曰衛
君必入夫二子者或輓之或推之欲無入得乎獻公之
入夷儀也使與甯喜言甯喜曰必子鮮在不然必敗殤
公十二年(襄二十六年)公使子鮮為復辭敬姒(公及子鮮母)強命
之對曰君無信臣懼不免敬姒曰雖然以吾故也子鮮
以公命與甯喜言曰苟反政由甯氏祭則寡人甯喜遂
弑殤公及大子角孫林父出奔晉獻公復入明年甯喜
專公使公孫免餘殺之子鮮曰逐我者出納我者死賞
罰無章何以沮勸君失其信而國無刑不亦難乎且鱄
實使之遂出奔晉公使止之不可及河又使止之止使
者而盟于河託于木門(晉邑)不鄉衛國而坐木門大夫勸
之仕不可曰仕而廢其事罪也從之昭吾所以出也將
誰愬乎吾不可以立于人之朝矣終身不仕公喪之如
稅服終身(稅即穗喪服無月數左傳)
公羊獻公歸殺甯喜公子鱄挈其妻子而去之將濟
于河携其妻子而與之盟曰苟有履衛地食衛粟者
昧雉彼視注昩割也時割雉以為盟猶曰視彼割
雉也榖梁傳出奔晉織絇邯鄲終身不言衛
孟縶公孟彄(公子荆附公子朝)
孟縶襄公子公孟也母曰婤姶縶之足不良襄公薨孔
烝鉏立其弟元是為靈公縶狎齊豹奪之司寇與鄄又
惡北宫喜禇師圃欲去之故齊豹輩欲作亂靈公十三
年(昭二十年)公在平夀(衛下邑)縶有事于蓋獲之門外齊氏伏
甲殺縶公聞亂乘驅自閱門入慶比御公公子荆驂乘
載寶以出過齊氏齊氏射公中荆之背公遂出如死鳥
及齊氏滅公乃復縶之子彄靈公三十七年(定十三年)彄帥
師伐曹克郊明年再伐曹三十九年(定十四年)大子蒯瞶得
罪出奔公盡逐其黨彄出奔鄭自鄭奔齊出公八年(哀十)
(年)彄自齊宋歸莊公元年(哀十五年)莊公入出公出奔彄復
出奔齊公子荆字南楚(某公子未詳)初吳公子札來聘說荆
及蘧瑗史狗史鰌公叔發公子朝(與宋公子朝别是一人詳宋朝傳)曰
衛多君子未有患也朝亦衛公子宋華氏叛朝及晉師
齊師救宋(左傳)
公子郢公孫彌牟(文子)(惠子蘭子虎附)
公子郢字子南靈公子也靈公遊于郊郢僕公曰余無
子(蒯瞶出奔故)將立女不對他日又謂之對曰郢不足以辱
社稷君其改圖君夫人在堂三揖在下(卿大夫士曰三揖見周禮)君
命祇辱四十二年(哀二年)公薨夫人曰命公子郢為太子
君命也對曰郢異于他子且君沒于吾手若有之郢必
聞之且亡人之子輙在乃立輙郢之子曰公孫彌牟彌
牟字子之所謂公孫文子也郢字子南故又曰南氏出
公輙十年(哀十二年)公會吳于鄖吳執公及歸效夷言彌牟
尚幼曰君必不免其死于夷乎執焉而又說其言從之
固矣出公出亡彌牟事莊公莊公遇弑出公再入奪彌
牟邑出公後七年(哀二十五年)彌牟及禇師比等作亂攻公
公適城鉏明年越會魯宋納公彌牟致衆而問焉曰君
以蠻夷伐國國幾亡矣請納之衆曰勿納曰彌牟亡而
有益請自北門出衆曰勿出重賂越人申開守陴而納
公公不敢入師還立悼公彌牟相之以城鉏與越人(左傳)
晉犀首伐黃過衛使人謂悼公曰敝邑之師過大國曾
無一介之使以存之敢請其罪今黃城將下矣已將移
兵大國之城下公懼束組三百緄黃金三百鎰以隨使
者彌牟止之曰是勝黃必不敢來不勝亦不敢來勝黃
功大名美内臨其倫夫在中者惡臨議其事蒙大名挾
成功坐御以待中之議犀首雖愚必不為也不勝黃破
心而走歸恐不免于罪安敢攻衛果勝黃城帥師而歸
遂不敢過衛(犀首蓋晉官名非公孫衍衍不與悼公同時)晉荀瑶將伐我獻
野馬四白璧一羣臣皆賀彌牟有憂色公曰何故對曰
野馬四白璧一此小國之禮也而大國致之君其圖之
公以其言告邊境荀瑶果襲我至境而反曰衛有賢者
知吾謀矣已而又欲襲我使其大子來奔彌牟曰大子
顔知伯之愛子也非有大罪而亡必有故也使人逆之
于境曰車過五乘慎勿納也荀瑶乃止(國策)
彌牟卒諡曰文彌牟之弟曰惠子蘭蘭為衛司寇蘭廢
適子虎而立庶子及惠子蘭卒言偃變服弔彌牟以譏
之而後虎立(記檀弓)
子南氏之後至漢武帝時封周子南君以紹周後
大子疾公子青(渾良夫附)
太子疾公子青並莊公之子也初莊公之未入也有渾
良夫者孔圉之豎也長而美圉取莊公之姊伯姬生悝
圉卒通于伯姬莊公在戚伯姬使之焉公與之言曰苟
使我入獲國服冕乘軒三死無與與之盟為請于伯姬
良夫與公入舍于孔氏之外圃昏二人蒙衣而乘寺人
羅御如孔氏孔氏之老欒寧問之稱姻妾以告遂入適
伯姬氏既食伯姬杖戈而先公與五人介輿豭從之迫
孔悝于厠強盟之遂劫以登臺召獲(衛大夫)奉出公出奔
魯公遂入莊公二年(哀十六年)公謂渾良夫曰吾繼先君而
不得其器若之何良夫代執火者而言曰疾與亡君皆
君之子也召之而擇材焉可也若不材器可得也豎告
大子疾疾使五人輿豭從已劫公而強盟之(盟求必立己)且
請殺良夫公曰其盟免三死曰請三之後有罪殺之公
曰諾哉明年公為虎幄于籍圃成求令名者而與之始
食焉疾請使良夫良夫乘衷甸兩牡(衷甸一轅卿車)紫衣狐裘
(君服)至袒裘不釋劒而食疾使牽以退數之以三罪而殺
之三月晉趙鞅使召公曰請君若大子來公辭以難疾
又使㭬之(㭬父欲速得位故)夏趙鞅圍我冬晉復伐我國人出
公而與晉平晉師還公復入石圃攻公公踰于北方戎
州人攻之疾及青踰從公戎州人殺之並弑公(左傳)
論曰非道有之難乎其保之叔武子郢不有其位均也
而所保異焉忍哉歂犬之矢已厲鏃于殺子角之日固
不待其先期而入矣小人承旨可畏夫昩雉之盟使人
氣塞及讀新臺二子之詩而悲惋逾深已天道無親常
與善人然乎否耶
公孫免餘公孫無地公孫臣公孫丁
公孫免餘公孫無地公孫臣並衛大夫甯喜之納獻公
也喜專公患之免餘請殺之公曰微甯子不及此吾與
之言矣事未可知祇成惡名止也對曰臣殺之君勿與
知獻公後元年(襄二十七年)免餘與無地臣謀使攻甯氏弗
克皆死公曰臣也無罪父子死余矣(公出時公孫臣之父為孫氏所殺)
夏免餘復攻甯氏殺喜公與免餘邑六十辭曰唯卿備
百邑臣六十矣下有上禄亂也臣弗敢聞且甯子唯多
邑故死臣懼死之速及也公固與之受其半以為少師
公使為卿辭曰大叔儀不貳能贊大事君其命之乃使
儀為卿又有公孫丁者亦事獻公善射尹公佗學射于
庾公差庾公差學射于公孫丁獻公十八年(襄十四年)孫林
父之亂公奔齊丁御公庾公差尹公佗追公差曰射為
背師不射為戮射為禮乎射兩軥而還佗曰子為師我
則遠矣乃反之丁授公轡而射之貫臂(左傳之孟子作庾公斯學射)
(於尹公之他尹公之他學射於子濯孺子與傳異)
逆臣傳公子州吁
公子州吁莊公之子也其母嬖有寵而好兵公弗禁莊
公薨桓公即位桓公十六年(隠四年)州吁弑桓公而自立
宋殤公之即位也公子馮出奔鄭鄭人欲納之及州吁
立將修先君之怨于鄭(隠二年鄭伐衛)而求寵于諸侯以和其
民使告于宋曰君若伐鄭以除君害君為主敝邑以賦
與陳蔡從則衛國之願也宋人許之故宋陳蔡衛伐鄭
圍其東門五日而還秋復伐鄭敗鄭徒兵取其禾而還
九月州吁如陳陳人執之而請莅于衛衛使右宰醜莅
殺州吁于濮(左傳)
孫林父甯殖(甯喜孫嘉)(右宰穀孫蒯附)(孫襄)
孫林父良夫之子文子也甯殖是為甯惠子(殖系未詳)並事
定公定公惡林父五年(成七年)林父出奔晉公如晉晉反
我戚十二年(成十四年)公如晉晉侯強見林父公不可既歸
晉使郤犫送林父公見而復之公饗郤犫殖相郤犫敖
殖曰苦成家其亡乎古之為享食也以觀威儀省禍福
也故詩曰兕觵其觩旨酒思柔彼交匪敖萬福來求今
夫子敖取禍之道也冬十月定公薨獻公不哀大夫無
不聳懼林父自是不敢舍其重器于衛盡寘諸戚而甚
善晉大夫獻公十一年(襄七年)林父如魯聘魯侯登亦登
叔孫豹相趨進曰諸侯之會寡君未嘗後衛君今吾子
不後寡君寡君未知所遇吾子其少安林父無辭亦無
悛容十八年(襄十四年)公戒林父及甯殖食皆服而朝日旰
不召而射鴻于囿林父甯殖從之不釋皮冠而與之言
二臣怒公使子蟜子伯子皮(并羣公子)與林父盟于邱宫林
父皆殺之四月公如鄄使子行(亦羣公子)于林父林父又殺
之公出奔齊孫氏追之敗公徒于阿澤國人立公孫摽
是為殤公林父與殖相之以聽命于諸侯殤公六年(襄二)
(十年)殖疾召子喜曰吾得罪于君悔而無及也名藏在諸
侯之策君入則掩之若能掩之則吾子也若不能則有
鬼神吾有餒而已不來食矣喜許諾殖遂卒十一年(襄二)
(十五年)獻公入于夷儀使與喜言求復國喜曰子鮮在不
然必敗子鮮者公母弟鱄也十二年(襄二十六年)公使鱄以
公命與喜言曰苟反政由甯氏祭則寡人喜告蘧瑗瑗
辭告右宰穀右宰穀者亦衛大夫初獻公之出也穀從
而逃歸衛人將殺之辭曰余不說初矣余狐裘而羔袖
乃赦之及是穀曰不可獲罪于兩君天下誰畜之喜曰
吾受命于先人不可以貳穀曰我請使焉而觀之遂見
公于夷儀反曰君淹恤在外十二年矣而無憂色亦無
寬言猶夫人也若不已死無日矣喜曰子鮮在穀曰子
鮮在何益多而能亡于我何為喜曰雖然弗可以己孫
林父在戚孫嘉聘于齊孫襄居守(嘉襄並林父子)喜及右宰穀
伐孫氏不克孫襄傷喜出舍于郊襄死孫氏夜哭國人
召喜喜復攻孫氏克之遂弑殤公及大子角獻公復入
林父以戚叛如晉晉為會于澶淵取衛西鄙懿氏六十
以與林父執喜且執獻公既而釋之獻公後元年(襄二十七)
(年)喜專公使公孫免餘攻甯氏殺喜及右宰穀尸諸朝
甯氏遂絶喜諡曰悼後三年(襄二十九年)獻公薨吳公子札
自衛如晉將宿于戚聞鐘聲焉曰異哉吾聞之也辨而
不德必加于戮夫子獲罪于君以在此懼猶不足而又
何樂夫子之在此也猶燕之巢于幕上君又在殯而可
以樂乎遂去之林父聞之終身不聽琴瑟林父卒諡曰
文子三襄嘉蒯襄字伯國蒯逮事獻公獻公十四年(襄十)
(年)楚鄭圍宋公救宋鄭皇耳帥師侵我蒯追之獲皇耳
于犬邱十八年(襄十四年)林父之在戚也蒯入使公飲之酒
使大師歌巧言之卒章(欲以喻林父居河上而為亂)大師辭師曹請
為之師曹者衛樂人初公有嬖妾使師曹誨之琴師曹
鞭之公怒鞭師曹三百故師曹欲歌之以怒林父以報
公公使歌之遂誦之蒯懼告林父林父曰君忌我矣弗
先必死遂并帑于戚逐獻公而立殤公殤公三年(襄十七年)
蒯田于曹隧飲馬于重邱毁其瓶重邱人閉門而詬之
曰親逐而君爾父為厲是之不憂而何以田為夏蒯及
石買伐曹取重邱曹人愬于晉明年晉執石買于長子
執蒯于純留殤公既遇弑林父以戚叛衛人侵戚東鄙
孫氏愬于晉晉為戍茅氏(即戚東鄙)殖綽伐茅氏殺晉戍三
百人蒯追之弗敢擊林父曰厲之不如蒯遂從衛師敗
之圉(衛地)雍鉏獲殖綽(左傳)
孫氏蓋自林父以戚叛如晉孫氏遂絶不嗣
論曰書契之作取諸夬夬者所以决小人之偽者也是
故黃帝有左右史周有五史當春秋之際國必有史有
事必赴于諸侯而載記之不特晉之乘楚之檮杌魯之
春秋也甯殖果于逐君王誅伯討曾不滋懼而畏名在
諸侯之策噫春秋成而亂臣賊子懼者以此也然則扶
陽抑隂樹之大防前聖已先孔子而憂之矣
亂臣傳石惡(悼子)石圃(石魋附)
石惡買之子是為石悼子惡黨甯喜獻公後元年(襄二十七)
(年)獻公入殺甯喜尸諸朝惡將會宋之盟受命而出衣
其尸枕之股而哭之欲歛以亡懼不免且曰受命矣乃
行會盟于宋二年(襄二十八年)討寗氏之黨惡出奔晉立其
從子圃以守石氏之祀惡卒諡曰悼初買之卒也惡不
哀孔烝鉏曰是謂蹷其本必不有其宗至是果然圃初
事襄公歷事靈公出公及莊公入公使匠久欲逐圃圃
因匠氏攻公公閉門而請勿許戎州人遂弑公國人立
公子起明年圃逐君起起奔齊出公輙自齊復歸逐圃
而復石魋(魋系未詳)魋亦為莊公所逐者(左傳)
齊豹北宮喜褚師圃(祝鼃華華齊申寅附)(褚師子)
齊豹齊惡之子惡為大夫事襄公襄公三年(昭元年)惡及
諸侯之大夫會晉楚于虢九年(昭七年)襄公薨惡告喪于
周惡卒豹為司寇事靈公靈公兄公孟縶狎之奪之司
寇與鄄(鄄豹邑)有役則反之無則取之又惡北宫喜及褚
師圃欲去之宋公子朝通于宣姜懼故豹與北宫喜褚
師圃公子朝謀作亂靈公十三年(昭二十年)公在平夀孟縶
有事于蓋獲之門外齊子氏帷于門外而伏甲焉使祝
鼃寘戈于車薪以當門使一乘從孟縶以出使華齊御
孟縶及閎中(閎曲門)齊氏以戈擊孟縶殺之公聞亂乘驅
自閱門入慶比御公公子荆驂乘使華寅乘貳車及公
宫鴻駵魋駟乘于公公載寶以出褚師子申遇公于馬
路之衢遂從過齊氏使華寅肉袒執蓋以當其闕(肉袒示不)
(敢與齊氏爭)齊氏射公中公子荆之背公遂出華寅閉郭門
踰而從公公如死鳥齊氏之宰渠子召北宫喜北宫氏
之宰不與聞謀殺渠子遂伐齊氏滅之公入與喜盟于
彭水之上遂盟國人褚師圃公子朝出奔宋殺宣姜公
賜喜諡曰貞子初虢之會也晉懼楚為患齊惡曰苟或
知之雖憂何害鄭罕虎曰衛大夫其不免乎憂而弗害
取憂之道也及是豹竟滅齊氏(左傳)
祝鼃華齊齊氏黨褚師子申蓋褚師圃同族與華寅皆
公之黨也公子荆宋公子朝别有傳
褚師比瞞成司寇亥公文要夏期
拳彌(鄄子士附祝史揮)
褚師比者褚師定子之子聲子也比與司徒瞞成並事
出公及莊公復入害故政欲盡去之先謂瞞成曰寡人
離病于外久矣子請亦嘗之瞞成歸告比欲與之伐公
不果莊公後二年(哀十六年)比及瞞成出奔宋既而比復歸
(比歸傳不載)出公七年(哀二十五年)公為靈臺于藉圃與諸大夫
飲酒焉比韈而登席公怒辭曰臣有疾異于人若見之
君將㱿之(㱿嘔吐也)是以不敢公愈怒大夫辭之不可比出
公戟其手曰必斷而足聞之比與司寇亥乘曰今日幸
而後亡公之再入也奪公孫彌牟邑而奪司寇亥政公
使侍人納公文要之車于池公以夫人之弟夏期為司
徒夫人寵衰期得罪公使三匠久又使優狡盟拳彌而
甚近信之故比及公孫彌牟公文要司寇亥司徒期因
三匠與拳彌以作亂皆執利兵無者執斤使拳彌入于
公宫而自大子疾之宫(疾前死故宫尚存)譟以攻公鄄子士(衛大)
(夫)請禦之拳彌援其手曰子則勇矣將若君何不見先
君乎君何所不逞欲且君嘗在外矣豈必不反當今不
可衆怒難犯休而易間也公乃出將適蒲彌曰晉無信
不可將適鄄彌曰齊晉爭我不可將適冷彌曰魯不足
與請適城鉏以鉤越越有君乃適城鉏彌曰盜不可知
也請速自我始乃載寶以歸公為支雜之卒因祝史揮
以侵衛衛人病之公文要知之見公孫彌牟請逐揮彌
牟曰無罪要曰彼好專利而妄夫見君之入也將先道
焉若逐之必出于南門而適君所夫越新得諸侯將必
請師焉揮在朝使吏遣諸其室揮出信(再宿為信)弗内五日
乃館諸外里(公所在)遂有寵使如越請師明年越臯如納
公公孫彌牟欲納之公文要曰君愎而虐少待之必毒
于民乃睦于子矣公不果入遂卒于越褚師比卒諡曰
聲子司徒瞞成司寇亥他事不載公孫彌牟别有傳公
文要是為公文懿子拳彌衛大夫夏期者夏戊之子戊
女為出公夫人公之在城鉏也曰期則為此令苟有怨于
夫人者報之期聘于越公攻而奪之幣期告越越命取
之期以衆取之公怒殺期之甥之為大子者(左傳)
嬖臣傳宋朝
宋朝者宋公子也(按傳子朝凡五見襄二十九年季札適衛所悦者公子朝昭二十年通于)
(襄夫人謀亂者公子朝二十一年救宋者衛公子朝定十四年靈公為南子召宋朝哀十一年大叔疾娶于宋)
(子朝杜注或為一人為二人初不分别唯于救宋者注云前年出奔晉今還衛是蓋以為一人也然傳于李札)
(所說及通襄夫人者槩書公子朝而救宋者别加衛字至于通南子及大叔疾所娶則書宋子朝是衛公子朝)
(與宋子朝為二人明甚且季札既以君子許公子朝厠于蘧瑗史苟之間無通襄夫人以作亂之理既作亂奔)
(晉褚師圃等未歸而朝以羈旅之臣何遽召之復令之救宋既救宋何又有為南子召之之文以此斷之是季)
(札所說及救宋者為衛公子朝通襄夫人通南子及大叔疾所取女者乃宋朝也今傳别之)仕衛為
大夫朝通于襄夫人宣姜(靈公嫡母)懼而欲以作亂靈公十
三年(昭二十年)遂與齊豹北宫喜褚師圃作亂殺公孟縶事
平朝及褚師圃子玉霄子高魴(霄魴並齊氏黨)出奔晉而殺宣
姜朝又通于夫人南子三十九年(定十四年)公為夫人南子
召朝大子蒯瞶羞之將殺南子南子覺之蒯瞶出奔宋
(左傳)
彌子瑕癰疽
彌子瑕是為彭封彌子嬖大夫也靈公三十一年(定六年)
魯侵鄭往不假道于我及還陽虎使季孫斯自南門入
出自東門(虎將逐三桓欲使得罪鄰國)舍于豚澤公怒使瑕追之公
叔發諫乃止靈公薨事出公夏戊者世叔齊之甥也齊
出亡國人翦夏戊以其帑賜瑕瑕飲公酒納夏戊之女
以為夫人(左傳)
癰疽者亦嬖臣也癰疽與瑕二人者專君之勢以蔽左
右復塗偵(蓋亦衛大夫)謂公曰昔日臣夢見君曰子何夢曰
夢見竈君公忿然作色曰吾聞夢見人君者夢見日今
子夢見竈君而言君也有說則可無則死對曰日并燭
天下者也一物不能蔽也竈則不然前人之煬則後之
人無從見也今臣疑人之有煬于君者也是以夢見竈
君公曰善于是廢癰疽彌子瑕而立司空狗(衛策同韓非子)
說苑彌子瑕愛于衛君衛法竊駕君車罪刖瑕之母
疾夜往告之瑕駕君車而出君聞之曰孝哉為母犯
刖瑕食桃而甘不盡而奉君君曰愛我而忘其口及
瑕色衰愛弛君曰是故嘗矯吾車又嘗食我以餘桃
家臣傳宗魯
宗魯公孟縶之家臣也齊豹見宗魯于公孟縶而為驂
乘焉及豹將作亂謂之曰公孟之不善子所知也勿與
乘吾將殺之對曰吾由子事公孟子假吾名焉故不吾
遠也雖其不善吾亦知之抑以利故不能去是吾過也
今聞難而逃是僭子也子行事乎吾將死之以周事子
(周猶終竟也)而歸死于公孟其可也靈公十三年(昭二十年)孟縶
有事于蓋獲之門外宗魯驂乘及閎中齊氏用戈擊孟
縶宗魯以背蔽之斷肱以中孟縶之肩皆殺之琴牢(孔子)
(弟子)聞宗魯死將往弔之仲尼曰齊豹之盜而孟縶之賊
女何弔焉君子不食姦不受亂不為利疚于回不以回
待人不蓋不義不犯非禮(左傳)
戲陽速
戲陽速大子蒯瞶家臣大子謀殺夫人南子謂速曰從
我而朝少君少君見我我顧乃殺之速曰諾乃朝夫人
夫人見大子大子三顧速不進夫人見其色啼而走曰
蒯瞶將殺余公執其手以登臺大子出奔宋大子告人
曰速禍余速告人曰大子則禍余大子無道使余殺其
母余不許將戕于余若殺夫人將以余說余是故許而
弗為以紓余死諺曰民保于信吾以信義也(左傳)
許公為
許公為孔悝臣孔悝既納出公公逐悝及西門使貳車
反祏于西圃(西圃孔氏廟所在祏藏主石函使副車還取廟主于西圃也)子伯季子
(名不載)初為孔氏臣新登于公為大夫請追之遇載祏者
殺而乘其車公為反祏(怪載祏者久不來故公為反逆之)遇之曰與不
仁人爭明無不勝必使先射射三發皆遠公為公為射
之殪或以其車從得祏于槖中(左傳)
尚史卷五十二
