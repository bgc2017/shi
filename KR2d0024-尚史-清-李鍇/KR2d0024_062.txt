尚史卷六十二列傳四十
鑲白旗漢軍李鍇撰
陳諸臣傳
轅濤塗轅選轅僑轅頗轅買(轅咺附宗䜿)
轅濤塗字宣仲為大夫事宣公宣公三十七年(僖四年)齊
侯以諸侯之師侵蔡蔡潰遂伐楚及楚盟于召陵師退
濤塗謂鄭申侯曰師出于陳鄭之間國必甚病若出于
東方觀兵于東夷(郯莒徐夷也)循海而歸其可也申侯曰善
濤塗以告齊侯許之申侯見曰師老矣若出于東方而
遇敵懼不可用也若出于陳鄭之間共其資糧扉屨其
可也齊說與之虎牢執濤塗而伐陳冬復會諸侯之師
侵陳陳成歸濤塗濤塗怨鄭申侯之反已于召陵故勸
之城其賜邑曰美城之大名也子孫不忘吾助子請乃
為之請于諸侯而城之美遂譛諸鄭伯曰美城其賜邑
將以叛也申侯由是得罪宣公薨事穆公穆公薨事共
公共公元年(僖二十九年)濤塗會周王子虎諸侯之大夫盟
于翟泉尋踐土之盟且謀伐鄭濤塗之後轅選亦事共
公共公七年(文二年)選會晉宋鄭伐秦取汪及彭衙而還
濤塗四世孫曰轅僑僑事成公成公二十九年(襄三年)晉
會諸侯同盟于雞澤公患楚侵欲于我使僑如會求成
秋僑及諸侯之大夫盟閔公時有轅頗轅買頗為司徒
頗賦封田以嫁公女有餘以為已大器國人逐之頗出
奔鄭道渴其族轅咺進稻醴粱糗腵脯焉頗喜曰何給
也對曰器成而具曰何不吾諫對曰懼先行閔公二十
一年(哀十四年)轅買出奔楚有宗豎者亦陳人也出奔楚自
楚復入于陳陳人殺之故買出奔楚(左傳)
論曰濤塗徇小利說諸侯致令身執國討罪也迺申侯
賣友旋復及之悖入悖出天之道乎
陳鍼子鍼宜咎
陳鍼子者陳大夫也事桓公桓公三十年(隐八年)鄭公子
忽來逆婦媯夏四月以媯氏歸鍼子送女先配而後祖
(禮逆婦必先告祖廟而後行鄭忽先逆婦而後告廟故云)鍼子曰是不為夫婦誣其
祖矣非禮也何以能育鍼子八世孫曰鍼宜咎黨慶虎
慶寅哀公二十年(襄二十四年)國人討慶氏之黨宜咎出奔
楚為楚箴尹(左傳)
賈獲袁克
賈獲者為大夫事哀公哀公二十一年(襄二十五年)鄭伐我
入之公扶其大子偃師奔墓遇司馬桓子(名不載)曰載余
司馬桓子曰將巡城遇獲獲載其母妻下之而授公車
公曰舍而母辭曰不祥與其妻扶其母以奔墓亦免公
使司馬桓子賂以宗器公免(免音問喪服)擁社(抱社主示服)使其
男女别其纍以待于朝鄭師乃還袁克者嬖人之貴者
也亦事哀公哀公三十五年(昭八年)公縊死而楚滅我克
殺馬毁玉以葬楚人將殺之克請寘馬玉不用既又請
私私于幄加絰于顙而逃
芉尹蓋
芉尹蓋者為大夫事閔公閔公二十二年(哀十五年)楚伐吳
公使公孫貞子(名未載)及蓋弔焉及良(吳地)而貞子卒蓋將
以尸入(聘禮賓死未將命則既歛于棺造于朝介將命)吳子使太宰嚭勞且辭
曰以水潦之不時無乃廩然隕大夫之尸以重寡君之
憂敢辭上介蓋對曰寡君聞楚為不道荐伐吳國滅厥
民人寡君使蓋備使弔君之下吏無禄使人逢天之慼
大命隕隊絶世于良廢日共積一日遷次今君命逆使
人曰無以尸造于門是我寡君之命委于草莽也且臣
聞之曰事死如事生禮也于是乎有朝聘而終以尸將
事之禮又有朝聘而遭喪之禮若不以尸將命是遭喪
而還也無乃不可乎以禮防民猶或踰之今大夫曰死
而棄之是棄禮也其何以為諸侯主先民有言曰無穢
虐士(虐士死者)備使奉尸將命苟我寡君之命達于君所雖
隕于深淵則天命也非君與涉人之過也吳人内之(左傳)
論曰禮者經文緯武之具也鍼子賈獲芉尹蓋執守大
經雖變弗渝可謂知禮矣袁克綢繆故君義不事楚國
亡無貳其亦事君盡禮者與
洩冶
洩冶者為大夫事靈公靈公與公孫寧儀行父通于夏
姬皆衷衵服(近身衣)以戲于朝洩冶諫曰公卿宣淫民無
效焉且聞不令君其納之公曰吾能改矣公告二子二
子請殺之公弗禁遂殺洩冶(左傳)
穀梁泄冶入諫曰使國人聞之猶可使仁人聞之則
不可君媿于泄冶而殺之新書靈公殺泄冶而鄧元
去陳以族徙
逢滑太宰嚭
逢滑者陳大夫嚭陳太宰也吳之入楚也懷公新立吳
使召公公朝國人而問焉曰欲與楚者右欲與吳者左
國人從田無田從黨(不知所與故徙新居田在西者居右在東者居左無田者隨黨而立)
逢滑當公而進曰臣聞國之興也以福其亡也以禍今
吳未有福楚未有禍楚未可棄吳未可從而晉盟主也
若以晉辭吳若何公曰國勝君亡非禍而何對曰國之
有是多矣何必不復小國猶復况大國乎臣聞國之興
也視民如傷是其福也其亡也以民為土芥是其禍也楚
雖無德亦不艾殺其民吳日敝于兵暴骨如莽而未見德
焉天其或者正訓楚也禍之適吳其何日之有公從之(左傳)
懷公薨閔公即位閔公八年(哀元年)吳夫差克越乃
修舊怨秋八月侵我斬祀殺厲師還出竟太宰嚭使
于師夫差謂行人儀曰是夫也多言盍嘗問焉師必有
名人之稱斯師也者則謂之何太宰嚭曰古之侵伐者
不斬祀不殺厲不獲二毛今斯師也殺厲與其不謂之
殺厲之師與曰反爾地歸爾子則謂之何曰君王討敝
邑之罪又矜而赦之師與有無名乎(禮記)
論曰洩冶直諫淫亂之朝以殺身左氏引孔子之言以
斷之曰詩云民之多辟毋自立辟其洩冶之謂乎嗟乎
此非聖人之言也信然則龍逢比干申徒狄之無貴于
前聞矣宣淫專殺者予之諫而死之是誅春秋顧若是
戾乎陳自哀公叛晉以隸楚者勢使然也及改合于吳
則一二傳而國亡水不生魚而魚賴水以生勢之謂也
然則逢滑之議其為碩畫乎抑之詩曰遠猷辰告嗚乎
猷之不遠臧且敗也
慶虎慶寅(慶樂附)
慶虎慶寅者並執政大夫也事哀公哀公三年(襄七年)楚
圍我晉會諸侯于鄬以救我國人患楚虎與寅謂楚人
曰吾使公子黃(哀公弟)往而執之楚人從之二慶使告公
于會曰楚人執公子黃矣君若不來羣臣不忍社稷宗
廟懼有二圖公逃歸十六年(襄二十年)蔡公子燮欲以蔡之
晉蔡人殺之慶虎慶寅畏公子黃之偪愬楚曰黃與蔡
司馬(即公子燮)同謀楚人以為討公子黃出奔楚十九年(襄二)
(十三年)公如楚公子黃愬二慶于楚楚人召之使慶樂(慶氏)
(族)往殺之慶氏以陳叛楚屈建從公圍陳陳人城板隊
而殺人役人相命各殺其長(築板墜地慶氏殺之役人遂反也)遂殺虎
寅(左傳)
陳諸公子傳大子免大子御寇(公子完顓孫附)
大子偃師(公子留附公子勝)
大子免桓公大子也桓公三十八年(桓五年)公疾病弟佗
殺大子免而代之大子御寇者宣公大子也宣公二十
一年(莊二十一年)國人殺大子御寇公子完與顓孫奔齊(完顓)
(孫並御寇黨)齊使完為工正完字敬仲厲公之子也見齊傳
大子偃師者哀公大子也哀公元妃鄭姬生偃師二妃
生公子留下妃生公子勝二妃嬖留有寵屬諸司徒招
與公子過(招過並哀公弟)哀公有廢疾三十五年(昭八年)公子招
公子過殺大子偃師而立公子留公遂縊使大夫干徵
師赴于楚且告有立君公子勝愬之于楚楚人執干徵
師而殺之公子留奔鄭(左傳)
偃師諡曰悼公子招公子過見亂臣傳
陳亂臣傳公子佗
公子佗字五父文公之子也事桓公桓公二十七年(隠五)
(年)鄭請成于我公不許佗諫曰親仁善鄰國之寳也君
其許鄭公曰宋衛實難鄭何能為遂不許明年鄭侵我
大獲二十九年(隠七年)我及鄭平佗如鄭涖盟冬十二月
及鄭伯盟歃如忘鄭洩駕曰五父必不免不賴盟矣三
十八年(桓五年)公疾病佗殺大子免而代之厲公元年(桓六)
(年)蔡人殺佗立厲公厲公蔡出也(左傳)
公孫寧儀行父
公孫寧儀行父者並為大夫事靈公靈公四年(文十七年)宋
弑昭公公孫寧及諸侯伐宋靈公與公孫寧儀行父通
于夏姬大夫洩冶諫十四年(宣九年)寧行父殺洩冶十五
年(宣十年)夏徵舒弑靈公寧行父奔楚明年楚入陳殺夏
徵舒納寧行父于陳成公十年(成二年)公孫寧及魯侯諸
侯之大夫盟于蜀公孫寧是為孔寧(左傳)
公子招公子過(孔奐附)
公子招哀公母弟公子過亦哀公弟也招為哀公司徒
哀公二十八年(昭元年)招會諸侯之大夫于虢三十五年
(昭八年)公有廢疾招過殺大子偃師而立公子留公縊招
歸罪于過而殺之冬十月楚滅陳執招放之于越殺孔
奐孔奐者陳大夫招之黨也(左傳)
陳逆臣傳夏徵舒(夏齧附)
夏徵舒字南御叔之子母曰夏姬鄭穆公之女也徵舒
祖子夏名少西是為少西氏徵舒為大夫事靈公御叔
死夏姬通于靈公及公孫寧儀行父(左傳)
國人賦株林澤陂以譏之(詩序)
靈公十五年(宣十年)公與寧行父飲酒于夏氏公謂行父
曰徵舒似女對曰亦似君徵舒病之公出自其廐射而
殺之十六年(宣十一年)楚伐陳謂陳人無動將討于少西氏遂
入陳殺徵舒轘諸栗門以夏姬與連尹襄老襄老死其
子黑要烝焉後巫臣聘之以奔晉徵舒玄孫曰夏齧壯
而頑頓事惠公為大夫惠公十一年(昭二十三年)吳伐楚州來
我師及諸侯之師奔命救州來吳敗之于雞父獲齧(左傳)
論曰毋過亂門陳之末世亂其甚乎徵舒弑逆楚幾縣
陳招過為難遂乃滅之杜預謂孔儀能定亡君之嗣靈
公成喪賊討國復功足補過於戲義利紊而予奪乖君
子且然乎
蔡諸臣傳
公子燮公子履
公子燮莊侯之子公子履其母弟也燮為司馬事景侯
景侯二十七年(襄八年)鄭侵我獲燮夏五月諸侯會于邢
邱鄭獻燮于會既而歸之(歸蔡事不載)初文侯欲事晉不果
而卒逮至景侯楚使蔡無常燮求從先君以利蔡蔡人
殺之履出奔楚(左傳)
公子朝公子歸生朝吳
公子朝者蔡大師也其子公孫歸生歸生字子家又曰
聲子為大夫事景侯子朝與楚伍參友故歸生與參之
子伍舉亦相善伍舉娶于王子牟景侯四十五年(襄二十六)
(年)子牟亡伍舉奔鄭將遂奔晉歸生將如晉遇之于鄭
郊班荆相與食而言復故歸生曰子行也吾必復子及
宋向戍將平晉楚歸生通使于晉還如楚令尹屈建與
之語問晉故焉且曰晉大夫與楚孰賢對曰晉卿不如
楚其大夫則賢皆卿材也如杞梓皮革自楚往也雖楚
有材晉實用之屈建曰夫獨無族姻乎對曰雖有而用
楚材實多歸生聞之善為國者賞不僭而刑不濫賞僭
則懼及淫人刑濫則懼及善人若不幸而過寧僭無濫
與其失善寧其利淫無善人則國從之詩曰人之云亡
邦國殄瘁無善人之謂也故夏書曰與其殺不辜寧失
不經懼失善也商頌有之曰不僣不濫不敢怠皇命于
下國封建厥福此湯所以獲天福也古之治民者勸賞
而畏刑恤民不倦賞以春夏刑以秋冬是以將賞為之
加膳加膳則飫賜此以知其勸賞也將刑為之不舉不
舉則徹樂此以知其畏刑也夙興夜寐朝夕臨政此以
知其恤民也三者禮之大節也有禮無敗今楚多淫刑
其大夫逃死于四方而為之謀主以害楚國不可救療
所謂不能也子儀之亂析公奔晉(見文十四年)晉人寘諸戎
車之殿以為謀主繞角之役晉將遁矣析公曰楚師輕
窕易震蕩也若多鼓鈞聲以夜軍之楚師必遁晉人從
之楚師宵潰晉遂侵蔡襲沈獲其君敗申息之師于桑
隧獲申麗而還(見成六年八年)鄭于是乎不敢南面楚失華夏
則析公之為也雍子之父兄譖雍子君與夫人不善是
也(雍子事無考)雍子奔晉晉人與之鄐以為謀主彭城之役
晉楚遇于靡角之谷晉將遁矣雍子發命于軍曰歸老
幼反孤疾二人役歸一人簡兵蒐乘秣馬蓐食師陳焚
次明日將戰行歸者而逸楚囚楚師宵潰(見成十八年)晉降
彭城而歸諸宋以魚石歸(見襄元年)楚失東夷子辛死之則
雍子之為也子反與子靈争夏姬而雍害其事子靈奔
晉晉人與之邢以為謀主扞禦北狄通吳于晉教吳叛
楚教之乘車射御驅侵使其子狐庸為吳行人焉吳于
是伐巢取駕克棘入州來楚罷于奔命(見成七年)至今為患
則子靈之為也若敖之亂伯賁之子賁皇奔晉晉人與
之苗(見宣四年)以為謀主鄢陵之役楚晨壓晉軍而陳晉將
遁矣苗賁皇曰楚師之良在其中軍王族而已若塞井
夷竈成陳以當之欒范易行以誘之中行二郤必克二
穆(楚子重子辛皆出穆王故曰二穆)吾乃四萃于其王族必大敗之晉
人從之楚師大敗(見成十六年)王夷師熸子反死之鄭叛吳
興楚失諸侯則苗賁皇之為也屈建曰是皆然矣歸生
曰今又有甚于此椒舉娶于申公子牟子牟得戾而亡
君大夫謂椒舉女實遣之懼而奔鄭引領南望曰庶幾
赦余亦弗圖也今在晉矣晉人將與之縣以比叔向彼
若謀害楚國豈不為患屈建懼言諸王益其爵禄而復
之歸生使椒鳴逆之
說苑蘧伯玉為公子晳說楚王而復之
四十六年(襄二十七年)宋向戍弭諸侯之兵歸生會諸侯之
大夫于宋秋七月盟于宋景侯薨事靈侯靈侯二年(昭元)
(年)歸生會諸侯之大夫于虢尋宋之盟也歸生子曰朝
吳楚靈王之滅蔡也使公子棄疾為蔡公楚觀從者在
蔡事吳曰今不封蔡蔡不封矣我請試之召公子干公
子黑肱入襲蔡徇于蔡曰蔡公召二子將納之與之盟
而遣之矣將師而從之蔡人聚將執之觀從曰失賊成
軍(謂二子已去蔡公既成軍)而殺余何益乃釋之吳曰二三子若能
死亡則如違之以待所濟若求安定則如與之以濟所
欲且違上(上謂蔡公)何適而可衆曰與之乃奉蔡公召二子
盟于鄧以入楚靈王死平王即位復封蔡處吳于蔡費
無極害吳欲去之謂之曰王唯信子故處子于蔡子亦
長矣而在下位辱必求之吾助子請又謂其上之人曰
王唯信吳故處諸蔡二三子莫之如也而在其上不亦
難乎弗圖必及于難平侯三年(昭十五年)蔡人逐吳吳出奔
鄭(左傳)
論曰燮規事晉而死左氏以為不從民欲未足以服燮
也民不可與圖始而可與樂成仰息于楚烏在其成也
然蔡之事楚自哀至昭幾二百年不馴以漸而欲一旦
幡然易之震俗惑衆不難弑君何有于燮宜其死也歸
生說楚卒復椒舉友道備矣然其言實藥楚非僅為舉
游說也楚卒不悛而使伍員伯嚭攘臂内向我有材而
人用之楚之不亡幸爾
世子有(靈侯子)
世子有是為隠大子靈侯大子平侯廬之父也靈侯十
二年(昭十一年)楚滅我用世子有于岡山(左傳)
平侯即位諡曰隠故曰隠大子
公子元公子乾(昭侯子)
公子元公子乾並昭侯之子也昭侯如楚三年止之及
歸遂如晉以元為質而請伐楚晉辭復以乾為質于吳
及吳伐楚敗楚于栢舉遂入郢(左傳)
公子駟公孫獵
公子駟公孫獵並蔡大夫昭侯二十五年(哀元年)蔡偪楚
請遷于吳中悔明年吳使來納聘而稍納師師畢入昭
侯殺駟以說遂遷于州來而放獵于吳獵駟之黨也(左傳)
蔡逆臣傳公孫翩公孫辰公孫姓
公孫霍(文之鍇附)
公孫翩公孫辰公孫姓(音生)公孫霍並蔡大夫事昭侯昭
侯二十六年(哀二年)吳既遷蔡于州來二十八年(哀四年)昭
侯又將如吳諸大夫恐其又遷也承(音懲蓋楚言也)公孫翩逐
而射之入于家人而薨翩以兩矢門之大夫文之鍇後
至曰如牆而進多而殺二人鍇執弓而先翩射之中肘
鍇遂殺翩遂公孫辰而殺公孫姓公孫霍辰出奔吳公
孫姓或作公孫生生嘗帥師滅沈公孫霍又曰公孫盱
(左傳)
曹諸臣傳
僖負羈
僖負羈曹大夫也事共公晉公子重耳之來也共公聞
其駢脅欲觀其裸浴薄而觀之僖負羈之妻曰吾觀晉
公子之從者皆足以相國若以相夫子必反其國反其
國必得志于諸侯得志于諸侯而誅無禮曹其首也子
盍蚤自貳焉乃饋盤飱寘璧焉公子受飱反璧已而公
子入立是為文公共公二十一年(僖二十八年)晉伐我入之
數之以其不用僖負羈而乘軒者三百人且曰獻狀令
無入僖負羈之宫魏犨顛頡爇僖負羈氏文公舍魏犨
殺顛頡以徇于師(左傳)
侯獳
侯獳者共公之豎也共公二十一年(僖二十八年)晉將伐曹
假道于衛衛人弗許遂侵曹伐衛衛人出衛侯春三月
晉入曹執公既而私許復曹衛衛侯復而公未反冬晉
文公有疾獳貨筮史使曰以曹為解齊桓公為會而封
異姓今君為會而滅同姓曹叔振鐸文之昭也先君唐
叔武之穆也且合諸侯而滅兄弟非禮也與衛偕命而
不與偕復非信也同罪異罰非刑也禮以行義信以守
禮刑以正邪舍此三者君將若之何文公說遂復公(左傳)
公子欣時(子臧)(公孫會附)
公子欣時(公羊欣作喜)字子臧宣公庶子宣公十七年(成十三年)
公薨于師國人傳欣時逆喪成公遂殺大子而自立宣
公既葬欣時將亡國人皆將從之成公乃懼告罪且請
焉欣時乃反而致其邑
公羊曹伯廬卒于師公子喜時見公子負芻之當主
也逡巡而退
成公二年(成十五年)晉侯討我執成公歸于京師諸侯將見
欣時于王而立之欣時辭曰前志有之曰聖達節次守
節下失節為君非吾節也雖不能聖敢失守乎遂逃奔
宋三年(成十六年)國人請成公于晉晉侯謂子臧反吾歸而
君欣時反成公歸欣時盡歸其邑與卿而不出
公羊公子喜時者仁人也内平其國而侍之外治諸
京師而免之
其後曰公孫會悼公二年(昭二十年)會自夢出奔宋(左傳)
公孫彊
公孫彊者曹鄙人也好弋初曹人或夢衆君子立于社
宫而謀亡曹曹叔振鐸請待公孫彊許之旦而求之曹
無之戒其子曰我死爾聞公孫彊為政必去之及伯陽
即位好田弋彊獲白雁獻之且言田弋之說說之因訪
政事大說之有寵使為司城以聽政夢者之子乃行彊
言霸說于伯陽從之乃背晉而奸宋宋人伐之晉人不
救築五邑于其郊曰黍邱揖邱大城鍾䢴遂滅曹執伯
陽及彊以歸殺之(左傳)
論曰子臧同氣負芻乃順逆性成攘讓異節何殊絶也
承天子因諸侯順國人而君曹雖達節可也侯獳知權
君子與之若夫共公玩賓負羈不聞有鄭詹之諫貳以
私之準諸臣節有未盡乎
莒諸臣傳
苑羊牧之(烏存附)
苑羊牧之莒大夫也事共公共公八年(昭二十二年)齊北郭
啟帥師伐我公將戰苑羊牧之諫曰齊帥賤其求不多
不如下之大國不可怒也弗許敗齊師于夀餘(莒地)齊侯
伐我公行成遂如齊涖盟國人于是大惡公明年大夫
烏存帥國人以逐之公將出聞烏存執殳而立于道左
懼將止死苑羊牧之曰君過之烏存以力聞可矣何必
以弑君成名遂奔魯(左傳)
論曰莒國小又居夷微矣乃籌敵扞難有若牧之誰謂
部婁無松柏乎材無不具惟大匠顧耳
莒叛臣傳牟夷
牟夷莒大夫也事著邱公著邱公五年(昭五年)夏牟夷以
牟婁及防兹奔魯(莒三邑)三叛人之一也秋我討魯不設
備魯敗我于蚡泉(左傳)
莒亂臣傳公子鐸蒲餘侯兹夫公子意恢
公子鐸公子意恢並莒羣公子蒲餘侯兹夫莒大夫也
著邱公十四年(昭十四年)秋公薨子郊公即位郊公惡公子
鐸而善于意恢兹夫惡意恢而善于著邱公之弟庚輿
(即共公)公子鐸因兹夫而與之謀曰爾殺意恢我出君而
納庚輿許之冬十二月兹夫殺意恢郊公奔齊公子鐸
逆庚輿于齊齊隰黨公子鉏送之(左傳亂按杜預注意恢與君為黨故書)
(名惡之說非是郊公父死不戚誠有之未見其亂且出子立弟逐君專殺鐸與兹夫為亂耳意恢何罪乎經書)
(意恢名遂坐以惡未為得也)
莒逆臣傳大子僕展輿(務婁滅瞀胡公子明附)
大子僕者紀公庶其之子也紀公生僕又生季佗愛季
佗而黜僕且多行無禮于其國僕因國人以弑紀公以
其寶玉奔魯展輿者犂比公之子也犂比公生去疾(即著)
(邱公)及展輿既立展輿又廢之犂比公虐國人患之犂比
公三十五年(襄三十一年)展輿因國人以攻公弑之乃自立
而奪羣公子秩明年羣公子召去疾于齊齊納去疾展
輿奔吳是年春魯伐我取鄆因我亂彊鄆田于是務婁
瞀胡及公子滅明以大厖與常儀靡奔齊(大厖常儀靡莒二邑)二
子皆展輿之黨也(左傳)
莒列女傳紀嫠婦
紀嫠婦莒人也共公殺其夫也為嫠比老託于紀障(莒邑)
紡焉以度而去之(以所紡纑度城之高)及齊師伐我共公奔紀障
齊使孫書伐之師至嫠婦投纑于外或獻諸孫書書使
師夜縋而登登者六十人縋絶師鼓譟城上之人亦譟
公懼啟西門而出齊師入紀(左傳)
論曰民猶水水所以載舟亦以覆舟是故民雖弱衆可
畏也若紀障者匹婦而可以亡城衆猶未也慎之哉
邾諸臣傳
公子叔術(鮑廣父附梁買子臧氏母)
公子叔術者邾顔公之弟或曰羣公子也(何休注)
當顔公時邾女有為魯夫人者生孝公
公羊云邾婁女為魯夫人未知其為武公與懿公與
孝公幼注云不知孝公者邾婁外孫邪妾子邪按
後文天子誅顔而立叔術反孝公于魯則孝公為魯
武公子邾婁之外孫明甚又疏云叔術犯王命殺魯
大夫其罪少功有餘若然則鮑廣父梁買子為魯大
夫二臣為魯大夫則孝公之為魯孝公愈明甚矣
孝公幼顔公淫九公子于宫中因以納賊臧氏之母養
公者也養公者必以其子入養聞有賊以其子易公抱
公以逃賊至湊公寢而弑之臣有鮑廣父梁買子者聞
有賊趨而至臧氏之母曰公不死也在是吾以吾子易
公矣于是負孝公之周愬天子天子為之誅顔公而立
叔術反孝公于魯顔夫人者嫗盈女也國色也其言曰
有能為我殺殺顔者吾為其妻叔術為之殺殺顔者而
以為妻有子焉謂之盱夏父者其所為有于顔者也(注為)
(顔公夫人時所為顔公生也)盱幼而皆愛之食必坐二子于其側而
食之有珍怪之食盱必先取足焉夏父曰以來(言以彼物來)
人未足而盱有餘(人夏父自謂)叔術覺焉(知少争食長必争國)曰嘻此
誠爾國也夫起而致國于夏父夏父受而中分之叔術
曰不可三分之叔術曰不可四分之叔術曰不可五分
之然後受之(公羊傳三見昭三十年)
公孫鉏徐鉏邱弱茅地(羊羅附)
公孫鉏徐鉏邱弱茅地並邾大夫事莊公莊公二十二
年(昭二十三年)春正月我城翼(翼邾邑)還將自離姑(亦邾邑從離姑則道)
(徑魯武城)公孫鉏曰魯將御我欲自武城還循山而南徐鉏
邱弱茅地曰道下遇雨將不出是不歸也遂自離姑武
城人塞其前斷其後之木而弗殊我師過之乃推而蹷
之遂取我師獲鉏弱地莊公時又有羊羅者鄅(妘姓國禹之後)
人藉稻我襲之鄅人將閉門羊羅攝其首焉(斬門者首也)遂
入鄅(左傳)
茅夷鴻
茅夷鴻者邾大夫茅成子也(茅采邑成子其諡也)隠公十八年(哀七)
(年)秋魯伐我及范門(邾郭門)猶聞鐘聲(邾不設備也)大夫諫不
聽夷鴻請告于吳不許曰魯擊柝聞于邾吳二千里不
三月不至何及于我且國内豈不足夷鴻以茅叛魯師
入以公歸囚諸負瑕夷鴻以束帛乘韋自請救于吳曰
魯弱晉而遠吳馮恃其衆而背君之盟辟君之執事以
陵我小國邾非敢自愛也懼君威之不立君威之不立
小國之憂也若夏盟于鄫衍(鄫盟經不書)秋而背之成求而
不違四方諸侯其何以事君且魯賦八百乘君之貳也
邾賦六百乘君之私也以私奉貳唯君圖之吳子從之
明年伐魯魯乃歸公(左傳)
論曰叔術讓國公羊賢之論者遂以犯王命妻嫂殺魯
大夫為罪不足而功有餘何其乖也夫顔公禽獸行天
子誅之以立叔術則國安得讓大夫安得殺殺人以濟
淫讓國以干命賢者固若是乎茅成子竭蹶亂君亡國
之際而卒復之幾與楚包胥争烈矣公孫鉏乃亦有謀
信乎國無小也
邾叛臣傳庶其黑肱
庶其黑肱並邾大夫悼公四年(襄二十一年)庶其以漆閭邱
奔魯莊公三十年(昭三十年)黑肱以濫奔魯是為三叛人之
二也(左傳)
尚史卷六十二
