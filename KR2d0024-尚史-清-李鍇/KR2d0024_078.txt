尚史卷七十八列傳五十六
鑲白旗漢軍李鍇撰
說客傳
蘇秦下
代乃北見燕王噲曰臣東周之鄙人也竊聞王義甚高
甚順鄙人不敏竊釋耕耨而干大王至于邯鄲所聞
于邯鄲者又高于聞東周臣竊負其志乃至燕廷觀王之
羣臣下吏大王天下之明主也王曰子所謂天下之明
主者何如對曰臣聞明主者務聞其過不欲聞其善臣
請謁王之過夫齊趙者王之仇讐也楚魏者王之援國
也今王奉仇讐以伐援國非所以利燕也主自慮此則
計過無以諫者非忠臣也王曰寡人之于齊趙也非所
敢欲伐也曰夫無謀人之心而令人疑之殆有謀人之
心而令人知之拙謀未𤼵而聞于外則危今臣聞王居
處不安食飲不甘思念報齊身自削甲札妻自組甲絣
有之乎王曰子聞之寡人不敢隠夫齊者我讐國也故
寡人之所欲報也直患國敝力不足矣子能以燕執齊
寡人奉國而委之於子對曰凡天下戰國七而燕處弱
焉獨戰則不能有所附則無不重南附楚楚重西附秦
秦重中附韓魏韓魏重且苟所附之國重此必使王重
矣今夫齊王長主而自用也南攻楚五年稸積散西困
秦三年民憔悴士罷敝北與燕戰覆三軍獲二將而又
以其餘兵南面舉五千乘之勁宋而包十二諸侯此其
君之欲得也其民力竭安猶取哉且臣聞之數戰則民
勞久師則兵敝王曰吾聞齊有清濟濁河可以為固長
城鉅防足以為塞對曰天時不與雖有清濟濁河何足
以為固民力窮敝雖有長城鉅防何足以為塞且異日
也濟西不役所以備趙也河北不師所以備燕也今濟
西河北盡以役矣封内敝矣夫驕主必不好計而亡國
之臣貪于財王誠能母愛寵子母弟以為質寶珠玉帛
以事其左右彼且德燕而輕亡宋則齊可亡已王曰吾
終以子受命于天矣曰内寇不與外敵不可拒王自治
其外臣自敝其内此乃亡之之勢也乃命王之弟為質
于齊
史記燕使一子質于齊國策陳翠合齊燕令燕王之
弟為質于齊太后大怒陳翠說之太后乃命束車制
衣為行具
蘇厲因燕質子而求見齊王齊王怨蘇秦欲囚厲燕質
子為謝乃已遂委質為臣燕相子之與蘇代婚而欲得
燕權乃使蘇代侍質子于齊齊使代報燕燕王噲問曰
齊王其霸乎曰不能曰何也曰不信其臣于是燕王專
任子之已而讓位燕大亂齊伐燕殺王噲子之燕立昭
王而蘇代厲遂不敢入燕皆終歸齊齊善待之
國策蘇代為燕說齊未見齊王先說淳于髠曰人有
賣駿馬者比三旦立市人莫之知往見伯樂曰臣有
駿馬欲賣之比三旦立于市人莫與言子還而視之
去而顧之臣請獻一朝之費伯樂乃還而視之去而
顧之一旦而馬價十倍今臣欲以駿馬見于王莫為
臣先後者足下有意為臣伯樂乎臣請獻白璧一雙
黃金千鎰以為馬食淳于髠入言之王而見之齊王
大說蘇子
蘇代說齊閔王曰臣聞用兵而喜先天下者憂約結而
喜主怨者孤夫後起者藉也遠怨者時也是以聖人從
事必藉于權而務興于時夫權藉者萬物之率也而時
勢者百事之長也故無權藉時勢而能事成者寡矣今
雖干將莫邪非得人力則不能割劌矣堅箭利金不得
弦機則不能遠殺矣何則權藉不在焉何以知其然也
昔趙氏襲衛車舍人(主車者)不休傳衛國城割平(言割城求平)
衛八門土而二門墮矣此亡國之形也衛君跣行告愬
于魏魏王身被甲底劍挑趙索戰邯鄲之中騖河山之
間亂衛得是藉也亦收餘甲而北殘剛平墮中牟之郭
衛非強于趙也譬之衛矢而魏弦機也藉力魏而有河
東之地趙氏懼楚人救趙而伐魏戰于州西出梁門軍
舍林中馬飲于大河趙得是藉也亦襲魏之河北燒棘
蒲墮黃城故剛平之殘也中牟之墮也黃城之墜也棘
蒲之燒也此皆非趙魏之欲也然二國勸行之者何也
衛明于時權之藉也今世之為國者不然兵弱而好敵
強國罷而好衆怨事敗而好鞠之兵弱而憎下人地狹
而好敵大事敗而好長詐行此六者而求霸則遠矣臣
聞善為國者順民之意而料兵之能然後從于天下故
約不為人主怨伐不為人挫強如此則兵不費權不輕
地可廣欲可成也昔者齊與韓魏伐楚也戰非甚疾也
分地又非多韓魏也然而天下獨咎齊者以其為韓魏
主怨也且天下徧用兵矣齊燕戰而趙氏兼中山秦楚
戰韓不休而宋越專用其兵此十國者皆以相敵為意
而獨舉心于齊者約而好主怨伐而好挫強也且夫強
大之禍常以王人為意也弱小之殃常以謀人為利也
是以大國危小國滅也大國之計莫若後起而重伐不
義夫後起之藉與多而兵勁是以衆強敵罷寡也事不
塞天下之心則利必附矣大國行此名號不攘而至覇
王不為而立矣小國之情莫如謹静而寡信諸侯謹静
則四鄰不反寡信諸侯則天下不賣外不賣内不反則
稸積朽腐而不用幣帛矯蠧小國道此則不祠而福不
貸而見足矣故曰祖仁者王立義者霸用兵窮者亡何
以知其然也昔吳王夫差以強大為天下先襲郢而棲
越身從諸侯之君而卒身死國亡為天下戮者此平居
而謀王強大而喜先天下之禍也昔者萊莒好謀陳蔡
好詐莒恃越而滅蔡恃晉而亡此内長詐外信諸侯之
殃也由此觀之則強弱大小之禍可見于前事矣語曰
騏驥之衰也駑馬先之孟賁之倦也女子勝之夫駑馬
女子筋力骨勁非賢于騏驥孟賁也後起之藉也今天
下之相與也不並滅有能案兵而後起寄怨而誅不直
微用兵而寄于義則覇天下可跼足而須也明于諸侯
之故察于地形之理者不約親不相質而固不趨而疾
衆事而不反交割而不相憎俱強而加以親何則形同
憂而兵趨利也何以知其然也昔者燕齊戰于桓之曲
勝不勝十萬之衆盡胡人襲燕樓煩數縣取其牛馬夫
胡之與齊非素親也而用兵又非約質而謀燕也然而
甚于相趣者形同憂而兵趣利也由此觀之約于同形
則利長後起則諸侯可趨役故明主察相誠欲以霸王
為志則戰攻非所先戰者國之殘也而都縣之費也殘
費已先而能從諸侯者寡矣彼戰者之為殘也士聞戰
則輸私財而富軍市輸飲食而待死士令折轅而炊之
殺牛而觴士則是路君之道也(路疑作露暴露意又疑作路窘謂窘于道路)
中人禱祀君翳釀(言釀于中以待飲至)通都小縣置社(□不用命者)有
市之邑莫不正事而奉王則此虚中之計也夫戰之明
日尸死扶傷雖若有功也軍出費中哭泣則傷主心矣
死者破家而葬夷傷者空財而共藥完者内酺而華樂
故其費與死傷者鈞故民之所費也十年之田不償也
軍之所出矛戟折鐶弦絶傷弩破車罷馬亡矢之大半
甲兵之具宫之所私出也(宫如父子異宫之宫古者寓兵于農故私家出之)士
大夫之所匿厮養士之所竊十年之田不償也天下有
此再費而能從諸侯者寡矣攻城之費百姓理䄡蔽舉
衝櫓家雜總(全家併作)身窟穴中(謂地道)罷于刀金而士困于
土功將不釋甲朞數而能拔城者為亟耳上倦于教士
斷于兵故三下城而能勝敵者寡矣故曰彼戰攻者非
所先也何以知其然也昔智伯瑤攻范中行氏殺其君
滅其國又西圍晉陽吞併二國而憂一主此用兵之盛
也然而智伯卒身死國亡為天下笑者兵先戰攻而滅
二子之患也昔者中山悉起而迎燕趙南戰于長子敗
趙氏北戰于中山克燕軍殺其將夫中山千乘之國也
而攻萬乘之國二再戰比勝此用兵之上節也然而國
亡遂臣于齊者不嗇于戰攻之患也由此觀之則戰攻
之敗可見于前事矣今世之善用兵者終戰比勝而守
不可拔天下稱為善一國得而保之非國之利也臣聞
戰大勝者其士多死而兵益弱守而不可拔者其百姓
罷而城郭露夫士死于外民殘于内而城郭露于境非
王之樂也今夫鵠的非咎罪于人也便弓引弩而射之
中者則善不中則媿少長貴賤同心于貫之者何也惡
其示人以難也今窮戰比勝而守必不拔是非徒示人
以難又且害人者也然則天下仇之必矣夫罷士露國
而多與天下為仇則明君不居也素用強兵而弱之則
察相不事彼明君察相者則五兵不動而諸侯從辭讓
而重賂至矣故明君之攻戰也甲兵不出于軍而敵國
勝衝櫓不施而邊城降士民不知而王業至矣彼明君
之從事也用財少曠日遠而利長故曰兵後起則諸侯
可趨役也臣之所聞攻戰之道非師者雖有百萬之軍
比之堂上雖有闔閭吳起之將禽之戸内千丈之城拔
之樽俎之間百尺之衝折之衽席之上故鐘鼓竽瑟之
音不絶地可廣而欲可成和樂倡優侏儒之笑不乏諸
侯可同日而致也故名配天地不為尊利制海内不為
厚故夫善為王業者在勞天下而自逸亂天下而自安
諸侯無成謀則其國無宿憂也何以知其然也佚治在
我勞亂在天下王之道也銳兵來則拒之患至則趨之
使諸侯無成謀則其國無宿憂矣何以知其然也昔者
魏王擁土千里帶甲三十六萬恃其強而拔邯鄲西圍
定陽又從十二諸侯朝天子以西謀秦秦王恐寢不安
席食不甘味令于境内盡堞中為戰具競為守備為死
士置將以待魏士衛鞅謀于秦王曰夫魏氏功大而令
行于天下有十二諸侯而朝天子其與必衆以一秦而
敵大魏恐不如王何不使臣見魏王則臣必北魏矣秦
王許諾衛鞅見魏王曰大王之功大矣令行于天下矣
今大王之所從十二諸侯非宋衛則鄒魯陳蔡此固大
王之鞭箠使也不足以王天下大王不若北取燕東伐
齊則趙必從矣西取秦南伐楚則韓必從矣大王有伐
齊楚心而從天下之志則王業見矣大王不如先行王
服(王者服飾)然後圖齊楚魏王說于衛鞅之言也故廣公宫
制丹衣柱建九斿從七星之旟此天子之位也而魏王
處之于是齊楚怒諸侯奔齊齊人伐魏殺其太子覆十
萬之軍魏王大怒跣行按兵于國而東次于齊然後天
下舍之當是時秦王垂拱而受西河之外而不以德魏
王故衛鞅之計也謀納不下席言于樽俎之間而魏將
已禽于齊矣衝櫓未施而西河之外已入于秦矣此臣
所謂比之堂上禽將戸内拔城于尊俎之間折衝席上
者也蘇代過魏魏為燕執代齊使人謂魏王曰齊請以
宋封涇陽君秦不受秦非不利有齊而得宋地也不信
齊王與蘇子也今齊魏不和如此其甚則齊不欺秦秦
信齊齊秦合涇陽有宋地非魏之利也故王不如東蘇
子秦必疑而不信蘇子矣齊秦不合天下無變伐齊之
形成矣于是出蘇代代之宋宋善待之秦攻趙蘇子謂
秦王曰臣聞明王之于其民也博論而技藝之是故官
無乏事而力不困于其言也多聽而時用之是故事無
敗業而惡不章臣願王察臣之所謁而效一時之用也
臣聞之百倍之國者民不樂後也功業高世者人主不
再行也力盡之民仁者不用也求得而反静聖人之制
也功大而息民用兵之道也今用兵終身不休力盡不
罷怒趙必于其已邑(欲服屬使為己邑)趙僅存哉然而四輪之
國也雖得邯鄲非國之長利也意者地廣而不耕民羸
而不休又嚴之以刑罰則雖從而不止矣語曰戰勝而
國危者物不斷也功大而權輕者地不入也故過任之
事父不得于子無己之求君不得于臣故識乎微之為
著者強察乎息民之為用者霸明乎輕之為重者王秦
王曰寡人案兵息民則天下必為從將以逆秦蘇子曰
臣有以知天下不能為從以逆秦也臣以田單如耳為
大過也豈獨田單如耳大過天下之主亦盡過矣夫慮
收亡齊罷楚敝魏與不可知之趙欲以窮秦折韓臣以
為至愚也夫齊威宣者世之賢王也德博而地廣國富
而民用將武而兵強宣王用之破韓威魏南伐楚西攻
秦秦為齊兵困于殽函之上十年攘地秦人遠迹不服
而齊為虛戾(地為□民為戾也)夫齊兵之所以破韓魏之所以
僅存者何也是伐楚攻秦而後受其殃也今富非有齊
宣威之餘也精兵非有富韓勁魏之庫也將非有田單
司馬之慮也收破齊罷楚敝魏不可知之趙欲以窮秦
折韓臣以為至誤臣以為從一不可成也昔者秦人下
兵攻懷服其人三國從之趙奢鮑佞將楚有四人起而
從之臨懷而不救秦人去而不從不識三國之憎秦而
愛懷邪亡其憎懷而愛秦邪夫攻而不救去而不從是
以知三國之兵困而趙奢鮑佞之能也故裂地以敗于
齊田單將齊之良以兵横行于中十四年終身不敢設
兵以攻秦折韓而馳于封内不識從之一成惡存也于
是秦王解兵不出于境
按史記有諸侯休天下安二十九年不相攻之文策
士詡辭非實也國策秦召魏相信安君信安君不欲
往蘇代為說秦王曰臣聞之忠不必黨黨不必忠今
臣願為大王陳臣之愚意恐不忠于下吏自使有要
領之罪願大王察之今大王令人執事于魏以完其
交臣恐魏交之益疑也將以塞趙也臣又恐趙之益
勁也夫魏王之愛習魏信也甚矣其智能而任用之
也厚矣其畏惡嚴尊秦也明矣今王使人入魏而不
用入魏無益也若用魏必舍所愛習而用所畏惡此
魏王之所不安也夫舍萬乘之事而退此魏信之所
難行也夫令人之君處所不安令人之相行所不能
以此為親則難久矣臣故恐魏交之益疑也且魏信
舍事則魏之謀者必曰舍于秦秦必令其所愛信者
用趙是趙存而我亡趙安而我危也則上有野戰之
氣下有堅守之心臣故恐趙之益勁也大王欲完魏
之交而使趙小心乎不如用魏信而尊之以名魏信
事王國安而名尊離王國危而權輕然則魏信之事
王也上所以為其主者忠矣下所以自為者厚矣彼
其事王必完矣趙之用事者必曰魏之名族不高于
我土地不厚于我魏信以魏事秦秦甚善之國安身
尊今我搆難于秦兵為招質國處削危之形非得計
也結怨于外生患于中身處死亡之地非完事也彼
將傷其前事而悔過其行冀其利必多割地以深下
王則是大王垂拱多割地以為利重堯舜之所求而
不能得也臣願大王察之
五國伐秦無功罷于成臯趙欲講于秦楚與韓魏將應
之齊弗欲蘇代謂齊閔王曰臣已為足下見奉陽君矣
(奉陽君前已卒此盖襲其號者)臣謂奉陽君曰天下散而争秦秦必據
宋魏冉必妒君之有陰也秦貪魏冉妒則陰不可得矣
君無講齊必攻宋齊攻宋則楚必攻宋魏必攻宋燕趙
助之五國據宋不至一二月陰必得矣得陰而講秦雖
有變君無患矣若不得已而必講則願五國復堅約(謂先)
(伐後講則不示弱)五國願得趙足下雄飛與魏氏大吏東勉齊
王必無名禁珉也(齊常使韓珉處趙有秦私也今五國約講秦勉齊同之諸國必無辭止珉)
(使無私秦)使臣守約若與國(秦本非與國今講使之如與也)有倍約者以四
國攻之無倍約者而秦侵約五國復堅而儐之今韓魏
與齊相疑也若復不堅約而講臣恐與國之大亂也齊
秦非復合也必有觭重者矣後合與觭重皆非趙之利
也且天下散而事秦是秦制天下也秦制天下將何以
天下為臣願君之早計也天下争秦有六舉皆不利趙
矣天下争秦秦受負海之國合負親之交(缺)國而求
利于三晉是秦之一舉也秦行是計不利于趙而君終
不得陰一矣天下争秦秦内韓珉于齊内成陽君于韓
相魏懷于魏復合衍(公孫衍時相魏雅不善秦今相懷因使合之)交两王(秦魏)
王賁韓佗之曹皆起而行事是秦之一舉也秦行是計
不利于趙而君不得陰二矣天下争秦秦王受齊受趙
三強三親以據魏而求安邑是秦之一舉也秦行是計
齊趙應之魏不待伐抱安邑而倍秦秦得安邑之饒魏
為上交韓必入朝秦過趙已安邑矣(言秦止得安邑已勝趙矣過猶勝也)
秦行是計不利于趙而君不得陰三矣天下争秦秦堅
燕趙之交以伐齊收楚與韓珉而攻魏不至一二月魏
必破矣秦舉安邑而塞女戟韓之太原絶下軹道南陽
而伐魏絶韓包二周即趙自消鑠矣國燥于秦兵分于
齊非趙之利也而君不得陰四矣天下争秦秦堅三晉
之交攻齊國破財屈而兵東分于齊(三晉破屈也)秦安兵攻
魏取安邑君按救魏是以攻齊之已敝救之而與秦争
戰君不救也韓魏焉免西合而君不得陰五矣天下争
秦秦按為義存亡繼絶固危扶弱定無罪之君必起中
山與勝焉而趙宋同命何暇言陰六矣故曰君必無講
則陰必得矣奉陽君曰善乃絶和于秦而收齊魏以成
取陰趙收天下且以伐齊蘇厲為齊上書說趙王曰足
下功力非數痛加于秦而怨毒積惡非曾深陵于韓也
臣竊外聞大臣及下吏之議皆言王以秦為愛趙而憎
韓臣竊觀之秦豈得愛趙而憎韓哉欲亡韓吞两周之
地故以韓為餌先出聲于天下欲隣國聞而觀之也恐
其事不成故出兵以佯示趙魏恐天下之驚覺故微伐
韓以貳之恐天下疑已故出質以為信聲德于與國而
實伐空韓臣竊觀其圖之也必出于是且夫說士之計
皆曰韓亡三川魏滅晉國是韓未窮而禍及于趙且物
固有勢異而患同者又有勢同而患異者昔者楚人之
伐而中山亡今燕盡韓之河南距沙邱而至鉅鹿之界
三百里距于扞關至于榆中千五百里秦盡韓魏之上
黨則地與國都邦屬而壤挈者七百里秦以三軍強弩
坐羊腸之上即地去邯鄲二十里且秦攻上黨而危其
北則句注之西非王之有也踰句注禁常山而守三百
里通于唐曲遇此代馬胡駒不東而崑山之玉不出也
今從強秦與之伐齊臣恐其禍出于是矣五國之主嘗
合横而謀伐趙三分趙國壤地著之盤盂屬之讐柞(與酬)
(酢同)五國之兵有日矣齊乃西師以禁秦使秦發令素服
而聽反温軹高平于魏反三公什清于趙此王之明知
也夫齊事趙宜為上交今乃以邸罪取伐臣恐其後事
王不敢自必也今王收齊天下必以王為得齊齊危社
稷以事王天下必重王然則齊義王以天下就之下至
齊慕王以天下收之是一世之命制于王已臣願大王
深與左右羣臣卒計而熟圖之齊伐宋宋急蘇代遺燕
昭王書曰夫列在萬乘而寄質于齊名卑而權輕秦齊
財之伐宋民勞而實費夫破宋殘楚淮北肥大齊讐強
而國弱也此三者皆國之大敗也而足下行之將以取
信于齊也齊未加信于王而忌燕也愈甚矣以宋加淮
北彊萬乘之國也而齊并之是益一齊北夷方七百里
加之以魯衛強萬乘之國也而齊并之是益二齊也夫
一齊之強而燕猶不支今以三齊臨燕其禍必大矣雖
然智者舉事轉禍為福因敗成功今王莫如遥霸齊而
厚尊之使之盟于周室焚秦符約曰上計破秦其次長
賓秦秦挾賓以待破(國策作長賓客秦秦挾賓客以待破鮑彪注言挾賓客并天下而反)
(見破)秦必患之秦五世結諸侯今為齊下秦王之志苟得
窮齊不憚以一國都為功然而王何不使人以窮齊之
說說秦王曰燕趙破宋肥齊尊齊而為之下者燕趙非
利之也以不信秦也今王何不使可以信者接收燕趙
令涇陽君若高陵君先于燕趙秦有變因以為質則燕
趙信秦矣秦為西帝趙為中帝燕為北帝立三帝而令
諸侯韓魏不聽則秦伐之齊不聽則燕趙伐之天下孰
敢不聽天下服聽因驅韓魏以攻齊曰必反宋地歸楚
淮北夫反宋地歸楚淮北燕趙之所同利也並立三帝
燕趙之所同願也夫實得所利名得所願則燕趙棄齊
猶脱躧矣今王不收燕趙則齊霸必成諸侯戴齊而王
獨弗從是國伐也從之是名卑也不收燕趙名卑而國
危收燕趙名尊而國寧夫去尊寧而就卑危智者不為
也秦王聞若說也必如刺心然則王何不使智士以此
言說秦秦伐齊必矣夫取秦上交也伐齊正利也尊上
交務正利聖王之事也燕昭王善其書曰先人嘗有德
蘇氏子之之亂而蘇氏去燕燕欲報讐于齊非蘇氏莫
可乃召蘇氏復善待之與謀伐齊竟破齊閔王出走
按此下有忠信得罪之說與前蘇秦策同又曰燕王
謂蘇代曰寡人甚不喜訑者言也蘇代曰周地賤媒
謂其两譽之也之男家曰女美之女家曰男美然而
周之俗不自為取妻且夫處女無媒老且不嫁舍媒
自衒敝而不售順而無敗售而不敝者唯媒而已矣
且事非權不立非勢不成夫使人坐受成事者唯訑
者耳又曰客謂燕王曰齊伐燕雖五燕弗能當王何
不陰出使散游士頓齊兵敝其衆使世世無患燕王
說秦蘇子車十五乘南使于齊謂齊湣王曰臣聞當
世之舉王必誅暴正亂舉無道攻不義今宋王射天
笞地鑄諸侯之象使侍屏匽展其臂彈其鼻此天下
之無道不義而王不伐王名終不成且夫宋中國膏
腴之地鄰民之所處也與其得百里于燕不如得十
里于宋伐之名利實義齊王曰善遂伐宋宋遂舉燕
王聞之絶交于齊率天下之兵以伐齊大戰一小戰
再頓齊國成其名又曰蘇代謂奉陽君說燕于趙以
伐齊奉陽君不聽代乃入齊惡趙令齊絶趙齊已絶
趙因之燕說昭王語類范睢說秦王又多不觧又曰
齊魏爭燕齊謂燕王曰吾得趙矣魏謂燕王曰吾得
趙矣蘇代謂燕相使燕合于魏齊遂北又曰蘇代自
齊使人謂燕昭王曰臣聞離齊趙齊趙已孤矣王何
不出兵以攻齊臣請為王弱之燕伐齊令人謂閔王
令蘇子將蘇子將而與燕人戰于晉下齊軍敗燕得
甲首二萬人燕攻陽城及狸閔王復使蘇子應之蘇
子將與燕戰于陽城燕人大勝得首三萬因使樂毅
大起兵伐齊破之又曰蘇代自齊獻書燕王臣之行
也固知將有口事故獻御書而行曰臣貴于齊燕大
夫將不信臣臣賤將輕臣臣將多望于臣齊有不善
將歸罪于臣天下不攻齊將曰善為齊謀天下攻齊
將與齊兼貿臣臣之所重處重留也王謂臣曰吾必
不聽衆口吾信汝猶列眉也去燕之齊期于成事而
已臣受令任齊五年齊數出兵未嘗謀燕齊趙之交
一合一離齊之信燕至于虚北地行其兵今王信田
代與參去疾之言且攻齊使齊犬馬而不言燕今王
又使慶令臣曰吾欲用所善王欲用之則臣請事之
王欲醳臣專任所善則臣請歸醳事六策皆蘇代
為燕謀齊事節錄之備覽云
秦召燕王燕王欲往蘇代約燕王曰楚得枳而國亡齊
得宋而國亡齊楚不得以有枳宋而事秦者何也則有
功者秦之深讐也秦取天下非行義也暴也秦之行暴
正告天下告楚曰蜀地之甲輕舟浮于汶乘夏水而下
江五日而至郢漢中之甲輕舟出于巴乘夏水而下漢
四日而至五渚寡人積甲宛東下隨智者不及謀勇者
不及怒寡人如射隼矣王乃待天下之攻函谷不亦遠
乎楚王為是故十七年事秦秦正告韓曰我起乎少曲
一日而斷太行我起乎宜陽而觸平陽二日而莫不盡
繇我離两周而觸鄭五日而國舉韓氏以為然故事秦
秦正告魏曰我舉安邑塞女戟韓氏太原卷下軹道道
南陽封冀包两周乘夏水浮輕舟彊弩在前銛戟在後
決滎口魏無大梁決白馬之口魏無濟陽決宿胥之口
魏無虛頓邱陸攻則擊河内水攻則滅大梁魏氏以為
然故事秦秦欲攻安邑恐齊據之則以宋委于齊曰宋
王無道為木人以象寡人射其面寡人地絶兵遠不能
攻也王苟能破宋有之寡人如自得之已得安邑塞女
戟因以破宋為齊罪秦欲攻韓恐天下救之則以齊委
于天下曰齊王四與寡人約四欺寡人必率天下以攻
寡人者三有齊無秦無齊有秦必伐之必亡之已得宜
陽少曲致藺離石因以破齊為天下罪秦欲攻魏重楚
則以南陽委于楚曰寡人固與韓且絶矣殘均陵塞黽
隘苟利于楚寡人如自有之魏棄與國而合于秦因以
塞黽隘為楚罪兵困于林中重燕趙以膠東委于燕以
濟西委于趙已得講于魏質公子延因犀首而攻趙兵
傷于離石遇敗于馬陵(史記作陽馬)而重魏則以葉蔡委于
魏已得講于趙則劫魏魏不為割困則使太后穰侯為
和贏則兼欺舅與母適燕者曰以膠東適趙者曰以濟
西適魏者曰以葉蔡適楚者曰以塞黽阨適齊者曰以
宋必令其言如循環用兵如刺蜚母不能知舅不能約
龍賈之戰岸門之戰封陵之戰高商之戰趙莊之戰秦
所殺三晉之民數百萬今其生者皆死秦之孤也西河
之外上雒之地三川晉國之禍三晉之半秦禍如此其
大而燕趙之秦者皆以爭事秦說其主此臣之所大患
也燕昭惠不行蘇代復重于燕燕反約諸侯從親如蘇
秦時或從或否而天下由此宗蘇氏之從約代厲皆以
壽死名顯諸侯(國策)
國策趙且伐燕蘇代為燕謂惠王曰今者臣來過易
水蚌方出曝而鷸啄其肉蚌合而箝其啄鷸曰今日
不雨明日不雨即有死蚌蚌亦謂鷸曰今日不出明
日不出即有死鷸两者不肯相舍漁者得而並擒之
今趙且伐燕燕趙久相支以敝大衆臣恐強秦之為
漁父也願王熟計之惠王曰善乃止
論曰蘇秦說秦不用變而合諸侯從反覆取尊于身初
不為天下計也然是時秦已布翄張海内從果合秦不
得帝亦不可謂非計也蘇代之說齊閔王曰聖人藉權
而興時順民之意而料兵之能又曰大國後起而重伐
不義小國謹節而寡信諸侯此從說之精者區區時主
語焉而惽溺其國以為秦資信乎連雞不可以並棲而
適足以要秦烹也
尚史卷七十八
