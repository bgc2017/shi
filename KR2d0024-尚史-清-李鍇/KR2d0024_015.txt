尚史卷十五世家八
鑲白旗漢軍李鍇撰
鄭世家(始宣王二十二年終安王二十五年凡三百二十年傳二十一世)
桓公
桓公名友周厲王少子宣王庶弟也(年表作母弟)宣王二十
二年桓公初封于鄭(史記)
索隐鄭縣名屬京兆紀年宣王二十二年王錫王子
多父命居洛晉文侯二年同王子多父伐鄭克之乃
居鄭父之邱名之曰鄭是曰桓公八年王錫司徒鄭
伯多父命系本桓公居棫林徙拾宋忠云棫林拾皆
舊地名封桓公乃名為鄭
封三十三年桓公為司徒甚得周衆與東土之人問于
史伯曰王室多故余懼及焉其何所可以逃死史伯對
曰其濟洛河潁之間乎是其子男之國虢鄶為大虢叔
恃勢鄶仲恃險是皆有驕侈怠惰之心而加之以貪冒
君若以周難之故寄孥與賄焉不敢不許周亂而弊是
驕而貪必將背君君若以成周之衆奉辭伐罪無不克
矣若克二邑鄢蔽補丹依㽥歴莘君之土也若前莘後
河右洛左濟主芣騩(山名)而食溱洧脩典刑以守之唯是
可以少固公說乃東寄孥與賄虢鄶受之十邑皆有寄
地(國語)
韓非子鄭襲鄶取之紀年晉文侯十四年鄭人滅虢
十六年鄭遷于溱洧
三十六年犬戎殺幽王酈山下并殺桓公(史記)
在位三十六年謚曰桓
武公莊公(二十二年入春秋)
武公名突滑(譙周古史考)
史記作掘突索隐非也昭公名忽厲公名突豈有子
孫同名乎蓋舊史雜記昭厲之名誤以為武公字
桓公之子也犬戎殺幽王桓公死之鄭人共立突滑是
為武公
韓非子武公欲伐胡先以其女妻胡君以娛其意因
問羣臣曰吾欲用兵誰可伐者大夫關其思對曰胡
可伐武公怒而戮之曰胡兄弟之國也子言伐之何
也胡君聞之以為親已遂不備鄭鄭襲胡取之
武公十年娶申侯女為夫人曰武姜生太子寤生後生
少子叚二十七年公疾夫人請立叚公弗聽公薨在位
二十七年謚曰武寤生立是為莊公莊公元年封弟叚
于京號大叔(史記)
二十二年(隐元年)大叔將襲鄭夫人將啟之公命公子吕
帥車二百乘以伐京京叛大叔叚叚入于鄢公伐諸鄢
大叔出奔共叚子公孫滑出奔衛衛人為之伐我取廪
延我以王師虢師伐衛南鄙請師于邾及邾人魯公子
豫盟于翼二十三年(隐二年)伐衛討公孫滑之亂也初武
公及公並為平王卿士王貳于虢公怨王王曰無之故
周鄭交質王子狐為質于鄭鄭公子忽為質于周二十
四年(隐三年)平王崩桓王立周人將畀虢公政公使祭仲
帥師取温之麥秋又取成周之禾周鄭交惡冬公及齊
侯盟于石門宋殤公之即位也公子馮來奔我欲納之
及衛州吁立將脩先君之怨于我使告于宋曰伐鄭以
除君害君為主敝邑以賦與陳蔡從二十五年(隐四年)宋
陳蔡衛伐我圍我東門五日而還秋諸侯復伐我敗我
徒兵取其禾而還二十六年(隐五年)侵衛牧(收衛邑)衛以燕
師伐我公子曼伯子元以制人敗燕師于北制邾人來
告曰請君釋憾于宋敝邑為道秋我以王師會之伐宋
入其郛冬宋伐我圍長葛二十七年(隐六年)我如魯渝平
(和而不盟曰平始與魯和也)夏五月公侵陳大獲秋宋人取長葛冬
公如周始朝桓王王不禮焉二十八年(隐七年)及宋平盟
于宿冬及陳平陳五父來及公盟良佐(大夫)如陳及陳侯
盟陳請妻公子忽公許之二十九年(隐八年)公請釋泰山
之祀而祀周公以泰山之祊易魯許田三月使宛(大夫)如
魯歸祊不祀泰山也(按成王賜周公許田以為魯朝宿之邑後世因立周公别廟鄭桓公有)
(助祭泰山湯沐之邑在祊鄭以天子不能復廵狩故欲以祊易許田各從本國所近之宜恐魯以周公别廟為)
(疑故云以廢泰山之祀而祀周公)秋公以齊人朝王三十年(隐九年)宋不
王公為王左卿士以王命討之伐宋秋以王命如魯告
伐宋冬北戎侵我公禦之大敗戎師三十一年(隐十年)公
會魯侯齊侯于中邱盟于鄧為師期夏會伐宋六月公
會魯侯齊侯于老桃我師入郜入防歸于魯秋我師入
郊猶在郊宋衛入我蔡從之伐戴八月公圍戴克之取
三師九月公入宋冬及齊人入郕三十二年(隐十一年)公會
魯侯于時來秋會齊魯伐許入之齊以許讓魯魯弗受
乃與我公使許大夫百里奉許叔以居許東偏曰天禍
許國鬼神實不逞于許君而假手于我寡人寡人唯是
一二父兄不能共億其敢以許自為功乎寡人有弟不
能和協而使餬其口于四方其况能久有許乎吾子其
奉許叔以撫柔此民也吾將使獲也佐吾子若寡人得
没于地天其以禮悔禍于許無寧兹許公復奉其社稷
唯我鄭國之有請謁焉如舊昏媾其能降以相從也無
滋他族實偪處此以與我鄭國爭此土也吾子孫其覆
亡之不暇而况能禋祀許乎寡人之使吾子處此不唯
許國之為亦聊以固吾圉也乃使公孫獲處許西偏曰
凡而器用財賄無寘于許我死乃亟去之吾先君新邑
于此王室而既卑矣周之子孫曰失其序夫許大岳之
胤也天而既厭周德矣吾其能與許争乎王取鄔劉蒍
䢴(鄭四邑)于我而與我蘇忿生之田温原絺樊隰郕攅茅
向盟州陘隤懷(十二邑皆蘇忿生之田)周于是始失鄭鄭息有違
言息侯伐我公與戰于竟息師大敗而還冬公以虢師
伐宋大敗宋師三十三年(桓元年)公會魯侯于垂以璧假
許田(卒易祊田也)夏四月及魯侯盟于越(結祊成也)盟曰渝盟無
享國(傳此下有鄭伯拜盟事杜注鄭伯自來則經不書若遣使則當言鄭人不得稱鄭伯疑誤今闕之)
三十四年(桓二年)宋華督弑殤公三月公會諸侯(齊魯陳)于
稷以成宋亂秋公會蔡侯于鄧始懼楚三十七年(桓五年)
公及齊侯朝于紀欲以襲之桓王奪公政公不朝秋王
以諸侯伐我公禦之戰于繻葛王卒大敗祝𥅆射王中
肩祝𥅆請從之公曰君子不欲多上人况敢陵天子乎
苟自救也社稷無隕多矣夜使祭仲勞王且問左右三
十八年(桓六年)北戎伐齊我救齊大敗戎師三十九年(桓七)
(年)盟向(二邑見隐十一年)求成于我既而背之秋我及齊衛伐
盟向王遷盟向之民于郟四十二年(桓十年)冬公及齊衛
與魯戰于郎四十三年(桓十一年)我及齊衛盟于惡曹夏五
月公薨(左傳)
在位四十三年謚曰莊
昭公厲公(子亹附子儀)
昭公名忽厲公名突忽莊公之世子突其庶子也初祭
仲有寵于莊公為公娶鄧曼生忽宋雍氏女于莊公曰
雍姞生突莊公四十三年(桓十一年)公薨祭仲立忽雍氏宗
有寵于宋故誘祭仲而執之曰不立突將死亦執突而
求賂焉祭仲以突歸而立之是為厲公初北戎伐齊(在桓)
(六年)齊乞師于我世子忽帥師救齊大敗戎師獲其二帥
大良少良甲首三百以獻于齊于是諸侯之大夫戍齊
齊饋之餼使魯為其班後鄭忽以其有功也怒故有郎
之師(郎師在十年)魯之未昏于齊也齊侯欲以文姜妻忽忽
辭人問其故忽曰人各有耦齊大非吾耦也詩云自求
多福在我而已大國何為及其敗戎師也齊侯又請妻
之固辭人問其故忽曰無事于齊吾猶不敢今以君命
奔齊之急而受室以歸是以師昏也民其謂我何遂辭
諸莊公祭仲曰必取之君多内寵子無大援將不立三
公子(謂子突子亹子儀)皆君也弗從及厲公立忽奔衛宋以立
厲公故多責賂于鄭鄭不堪命厲公元年(桓十二年)魯侯欲
平宋鄭宋辭平冬魯侯會公盟于武父遂及我師伐宋
戰于宋二年(桓十三年)公會魯侯紀侯及齊宋衛燕戰齊宋
燕衛敗績既而公使魯請修好三年(桓十四年)公會魯侯于
曹夏五月公使弟語如魯盟冬宋人以齊蔡衛陳伐我
焚渠門入及大逵伐東郊取牛首以大宫之椽歸為盧
門之椽(大宫鄭祖廟盧門宋城門)四年(桓十五年)春三月桓王崩莊王立
祭仲專公使其壻雍糾殺之祭仲殺雍糾公出奔蔡夏
五月世子忽入是為昭公秋厲公因櫟人殺檀伯(鄭守櫟大)
(夫)而遂居櫟冬魯宋衛陳會于袲伐我謀納厲公弗克
而還昭公元年(桓十六年)魯宋衛陳蔡伐我二年(桓十七年)冬十
月高渠彌弑公而立公子亹子亹昭公之弟也秋齊侯
師于首止子亹會之齊人殺子亹轘高渠彌祭仲逆子
儀于陳而立之子儀亦昭公之弟也子儀三年(莊三年)魯
侯將會公謀紀(紀有齊難故)公辭以難(厲公在櫟故)四年(莊四年)公
及齊侯陳侯遇于垂十二年(莊十二年)莊王崩僖王立十四
年(莊十四年)厲公自櫟侵鄭獲傅瑕與之盟夏六月傅瑕弑
公及其二子而納厲公初内蛇與外蛇鬭于鄭南門中
内蛇死六年而厲公入厲公入遂殺傅瑕厲公後元年
(莊十五年)公會諸侯(齊宋陳衛)于鄄齊始霸秋我侵宋二年(莊十六年)
宋齊衛伐我秋荆伐我及櫟冬諸侯(齊魯宋陳衛鄭許滑滕)同盟
于幽我成故三年(莊十七年)僖王崩惠王立我不朝齊齊人
執我鄭詹詹自齊逃來四年(莊十八年)公使周原莊公逆王
后于陳六年(莊二十年)王子頽作亂公和王室不克執燕仲
父(南燕伯子頽黨)遂以王歸處于櫟秋王及公入于鄔遂入成
周取其寳器而還冬王子頽享五大夫樂及徧舞公聞
之見虢叔曰寡人聞之哀樂失時殃咎必至今王子頽
歌舞不倦樂禍也夫司寇行戮君為之不舉而况敢樂
禍乎奸王之位禍孰大焉臨禍忘憂憂必及之盍納王
乎虢公曰寡人之願也七年(莊二十一年)春鄭虢胥命于弭
(弭鄭地)夏同伐王城公將王自圉門入虢叔自北門入殺
王子頽及五大夫公享王于闕西辟樂備(惠王復辟亦備六代之樂)
王與之武公之略自虎牢以東周原莊公曰鄭伯效尤
其亦將有咎五月公薨八月葬厲公公之為公子也北
戎侵我莊公禦之患戎師曰彼徒我車懼其侵軼我也
公曰使勇而無剛者嘗寇而速去之君為三覆以待之
戎輕而不整貪而無親勝不相讓敗不相救先者見獲
必務進進而遇覆必速奔後者不救則無繼矣乃可以
逞從之大敗戎師(左傳)
昭公亡四年復入入二年高渠彌弑之謚曰昭子亹立
一年齊殺之子儀立十四年傅瑕弑之無謚(按傳例簒立者諸侯)
(既與之會則不得復討臣子弑之與弑君同子儀之立與簒有别且在位十四年垂之遇經已書鄭伯及其遇)
(弑諸侯不加封國人不議謚非禮也)
厲公立四年出亡亡十四年復入又七年薨前後在位
十一年謚曰厲
文公
文公名捷厲公之子也厲公薨文公立文公六年(莊二十七)
(年)公會諸侯(齊魯宋陳)同盟于幽七年(莊二十八年)荆伐我諸侯
(齊魯宋)救我楚師夜遁國人將奔桐邱諜人告曰楚幕有
烏乃止八年(莊二十九年)我侵許十三年(閔二年)公惡高克(大夫)
使帥師次于河上久而弗召師潰而歸高克奔陳十四
年(僖元年)楚伐我(荆始改號曰楚)公會諸侯(齊魯宋曹邾)盟于檉謀救
我十五年(僖二年)楚侵我囚𥅆伯十六年(僖三年)楚伐我公
欲成孔叔(大夫)不可十七年(僖四年)公會諸侯(齊魯宋陳衛許曹)侵
蔡蔡潰遂伐楚次于陘楚屈完及諸侯盟于召陵王以
惠后故將廢世子鄭而立王子帶十八年(僖五年)公會諸
侯(齊魯宋陳衛許曹)會王世子于首止秋八月諸侯盟王使周
公召公曰吾撫女以從楚輔之以晉可以少安公喜于
王命而懼其不朝于齊故逃歸不盟孔叔止之弗聽十
九年(僖六年)諸侯(齊宋鄭魯衛曹)伐我圍新城楚圍許以救我諸
侯乃還二十年(僖七年)齊伐我孔叔請下齊公曰姑少待
夏我殺申侯(大夫)以說于齊秋諸侯盟于寗母公使世子
華聽命于會華言于齊侯曰洩氏孔氏子人氏三族實
違君命請去之齊侯辭冬公使請盟于齊閏月惠王崩
襄王惡王子帶之難懼不發喪二十一年(僖八年)諸侯會
王人于洮謀王室公乞盟請服也二十二年(僖九年)公會
宰周公及諸侯(齊魯宋衛許曹)于葵邱二十四年(僖十一年)王子帶
召戎伐京師入王城明年王討王子帶子帶奔齊二十
六年(僖十三年)公會諸侯(齊魯宋陳衛許曹)于鹹淮夷病把且謀王
室也秋為戎難故諸侯戍周明年諸侯城緣陵而遷杞
二十八年(僖十五年)楚伐徐公會諸侯(前諸侯)盟于牡邱遂次
于匡諸侯之大夫救徐二十九年(僖十六年)冬殺世子華十
二月公會諸侯(齊魯宋陳衛許邢曹)于淮三十一年(僖十八年)公朝楚
三十二年(僖十九年)我及陳蔡楚盟于齊三十三年(僖二十年)滑
叛我而服于衛我入滑三十四年(僖二十一年)公及諸侯(宋楚)
(陳蔡許曹)會于盂楚執宋公以伐宋冬諸侯盟于薄釋宋公
三十五年(僖二十二年)諸侯(宋衛許滕)伐我楚伐宋以救我戰于
泓宋師敗績夫人芈氏姜氏勞楚子于柯澤楚子入享
享畢夜出文芈送于軍取我二姬以歸三十六年(僖二十三)
(年)晉公子重耳過我公不禮焉叔詹(大夫)諫弗聽我之入
滑也滑人聽命(在僖二十年)師還又即衛三十七年(僖二十四年)我
伐滑王使伯服游孫伯(二子周大夫)請滑初子頽之難厲公
及虢公納惠王王廵虢守虢公為王宫于玤王與之酒
泉厲公之享王也王以后之鞶鑑予之虢公請器王予
之爵公怨惠王不與厲公爵又怨襄王之與衛滑也故
不聽王命而執二子王怒以狄伐我取櫟既而王子帶
以狄師攻王王出適鄭處于氾秋八月宋公如楚還入
于鄭公享宋公有加禮冬公與孔將鉏石甲父侯宣多
(並鄭大夫)省視官具于氾而後聽其私政(謂省官司具器用得事天王之禮)
明年晉納王殺王子帶四十年(僖二十七年)冬楚子會公及
諸侯(陳蔡許)圍宋四十一年(僖二十八年)晉侯侵曹伐衛以救
宋夏四月晉侯齊師宋師秦師及楚人戰于城濮楚師
敗績鄉役之三月(城濮役之前三月)公如楚致其師楚既敗而
懼使子人九行成于晉晉欒枝入盟公五月晉侯及公
盟于衡雍晉獻楚俘于王駟介百乘徒兵千公傅王用
平禮(用平王享晉文侯之禮)冬公會諸侯(晉魯齊宋蔡陳莒邾秦)于温天王
狩于河陽四十二年(僖二十九年)周王子虎會諸侯之大夫
(晉魯宋陳秦蔡)盟于翟泉謀伐我四十三年(僖三十年)晉侵我秋晉
人秦人圍我以我無禮于晉且貳于楚也晉軍函陵秦
軍汜南公使燭之武(大夫)說秦伯秦伯說與我盟使戍之
乃還晉亦去之四十四年(僖三十一年)公子瑕出奔楚四十
五年(僖三十二年)夏四月公薨(左傳)
在位四十五年謚曰文
穆公
穆公名蘭文公之子也母燕姞文公之賤妾文公之殺
世子華也(在僖十六年)逐羣公子公子蘭奔晉文公四十三
年(僖三十年)蘭從晉侯伐鄭請無與圍鄭許之使待命于東
石癸侯宣多逆以為大子以求成于晉晉許之四十五
年(僖三十二年)文公薨蘭即位是為穆公穆公元年(僖三十三年)
秦師襲我滅滑而還晉敗秦師于殽冬我及晉陳伐許
討其貳于楚也楚侵陳蔡遂伐我納公子瑕(僖三十一年瑕奔楚)
我殺瑕三年(文二年)公會諸侯(宋陳)及諸侯之大夫(晉魯)盟于
垂隴冬公子歸生及諸侯之大夫(晉宋陳)伐秦取汪及彭
衙而還四年(文三年)我會諸侯之師伐沈沈潰八年(文九年)
公會諸侯(魯齊宋衛陳許曹)晉大夫盟于扈九年(文八年)秋八月
襄王崩頃王立十年(文九年)楚伐我我及楚平諸侯之大
夫(晉魯宋衛許)救我不及楚師十一年(文十年)公及陳侯會楚
子于息遂及蔡侯次于厥貉將以伐宋宋逆楚子遂道
以田孟諸宋公為右盂公為左盂(盂田獵陳名)十四年(文十三年)
魯侯朝晉還公會魯侯于棐請平于晉魯侯成之十五
年(文十四年)春頃王崩匡王立夏公會諸侯(魯宋陳衛許曹)晉大夫
同盟于新城(陳鄭宋服故且謀納邾捷菑)十六年(文十五年)公會諸侯盟
于扈謀伐齊齊賂晉侯不克而還十八年(文十七年)宋弑昭
公石楚及諸侯之大夫(晉衛陳)伐宋曰何故弑君宋賂晉
猶立文公而還夏晉會諸侯于扈晉侯不見公以為貳
于楚也公子歸生以書告晉趙盾晉使鞏朔行成于我
以趙穿公壻池為質我以大子夷石楚為質公以晉受
齊宋之賂也曰晉不足與也遂受盟于楚陳以楚之不
禮共公也受盟于晉二十年(宣元年)楚及我侵陳遂侵宋
晉救陳宋會于棐林以伐我楚救我遇于北林晉人還
冬晉宋伐我二十一年(宣二年)公子歸生受命于楚伐宋
戰于大棘宋師敗績獲華元樂吕夏晉宋衛陳侵我楚
救我晉師去之冬十月匡王崩定王立二十二年(宣三年)
晉伐我及郔我及晉平夏楚侵我冬公薨初燕姞夢天
與已蘭以為子文公與之蘭而御之生公故名公曰蘭
及公有疾曰蘭死吾其死乎刈蘭而卒
墨子鄭穆公當晝日中處乎廟有神入門而左鳥身
素服三絶而狀正方公懼神曰帝享女明德使子錫
女夀十年有九使若國家蕃昌子孫茂毋失鄭公再
拜稽首曰敢問神曰予為句芒
十月葬穆公(左傳)
在位二十二年謚曰穆
靈公襄公
靈公名夷穆公大子也穆公薨靈公即位靈公元年(宣四)
(年)夏六月公子歸生弑公立庶子去疾去疾辭乃立其
兄堅是為㐮公是年冬楚伐我(鄭未服故)襄公元年(宣五年)楚
伐我陳及楚平晉救我伐陳二年(宣六年)楚伐我取成于
厲既成公逃歸三年(宣七年)及晉平公會諸侯(晉宋衛曹)盟于
黑壤周王叔桓公臨之以謀不睦五年(宣九年)公及諸侯
(晉宋衛曹)會于扈陳不會晉以諸侯之師伐陳冬楚為厲之
役故伐我晉救我敗楚師于柳棼六年(宣十年)我及楚平
夏諸侯(晉宋衛曹)之師伐我取成而還冬楚伐我晉救我逐
楚師于穎北諸侯之師戍我七年(宣十一年)楚伐我公及楚
子陳侯盟于辰陵既盟又徼事于晉八年(宣十二年)楚圍我
旬有七日我卜行成不吉卜臨于大宫且巷出車吉國
人大臨守陴者皆哭楚子退師國人修城進復圍我三
月克我入自皇門至於逵路公肉袒牽羊以逆曰孤不
天不能事君使君懷怒以及敝邑孤之罪也敢不唯命
是聽其俘諸江南以實海濱亦唯命其翦以賜諸侯使
臣妾之亦唯命若惠顧前好徼福于厲宣桓武不泯其
社稷使改事君夷于九縣君之惠也孤之願也非所敢
望也敢布腹心君實圖之左右曰不可許也得國無赦
楚子曰其君能下人必能信用其民矣庸可幾乎退三
十里而許之平潘尫(楚大夫)入盟公子去疾(鄭伯弟)出質夏
晉救我及楚師戰于邲晉師敗績公及許男如楚十年
(宣十四年)晉伐我為邲故告于諸侯蒐焉而還我懼使公孫
張(即子張穆公孫)代去疾于楚公如楚謀晉十六年(成二年)冬楚
及我師侵衛十一月公子去疾及楚公子嬰齊魯侯蔡
侯許男及諸侯之大夫(秦宋陳衛齊曹邾薛鄫)盟于蜀十七年(成三)
(年)晉會諸侯(魯宋衛曹)伐我我敗晉師于邱輿皇戍如楚獻
捷夏公子去疾伐許冬復伐許十八年(成四年)春三月公
薨夏四月葬襄公(左傳)在位十八年謚曰襄靈公初謚幽
襄公六年(宣十年)改葬之謚曰靈
悼公
悼公名費(襄公子或弟未詳)襄公十八年(成四年)薨悼公即位是
年冬公孫申疆許田許敗諸展陂公伐許取鉏任冷敦
之田悼公元年(成五年)許愬我于楚公如楚訟不勝楚執
皇戍公子發(穆公子)公歸使請成于晉秋公及晉趙同盟
于垂棘冬十一月定王崩簡王立十二月公會諸侯(晉魯)
(齊宋衛曹邾杞)同盟于蟲牢(鄭服故)二年(成六年)公如晉拜成夏六
月公薨(左傳)
在位二年謚曰悼
成公
成公名睔悼公之弟也悼公二年(成六年)薨成公即位是
年秋楚伐我(我從晉故)晉救我楚師還成公元年(成七年)公如
晉見且拜師秋楚伐我諸侯(晉魯齊宋衛曹莒邾杞)救我我軍楚
師(軍攻也)囚鄖公鍾儀獻諸晉秋八月同盟于馬陵二年
(成八年)晉侵蔡及楚公會晉師門于許東門大獲焉三年
(成九年)公會諸侯(晉魯齊宋衛曹莒杞)同盟于蒲楚以重賂求我公
會楚公子成于鄧秋公如晉晉討其貳于楚也執諸銅
鞮而伐我我使伯蠲行成晉人殺之楚侵陳以救我公
孫申謀之曰我出師以圍許為將改立君者而紓晉使
晉必歸君冬我圍許示晉不急君也四年(成十年)春衛侵
我三月公子班聞公孫申之謀立公子繻國人殺繻立
大子髠頑公子班出奔許晉欒書曰鄭人立君我執一
人焉何益不如伐鄭而歸其君以求成夏五月晉會諸
侯(魯齊宋衛曹)伐我我使公子然盟于脩澤公歸自晉公討
立君者殺公孫申及其弟叔禽六年(成十二年)晉楚成盟于
宋公如晉聽成七年(成十三年)公會諸侯(晉魯齊宋衛曹邾滕)伐秦戰
于麻隧秦師敗績夏六月公子班自訾入殺公子印公
子羽(皆穆公子)及軍于市公子騑(即子駟亦穆公子)盡焚之殺班及
其弟駹八年(成十四年)我伐許敗焉公復伐許入其郛許人
平以公孫申之封
按魯成四年公孫申疆許田許敗之不能定其封今許
以是所封田求和
九年(成十五年)公會諸侯(晉魯衛曹宋齊邾)同盟于戚晉侯執曹伯
(曹成公殺宣公太子而自立)歸之于京師夏楚侵我及暴隧我侵楚
取新石冬公子鰌及諸侯之大夫(晉魯齊宋衛邾)會吳于鍾離
十年(成十六年)楚以汝隂之田求成于我我叛晉公子騑及
楚子盟于武城夏我侵宋宋敗我于汋陂我覆之敗諸
汋陵衛伐我至于鳴鴈晉伐我我使告于楚楚子救我
六月晉楚戰于鄢陵楚師敗績秋晉會周尹子及諸侯
(魯齊衛宋邾)伐我次于鄭西遷于制田晉以諸侯之師侵陳
遂侵蔡未反諸侯遷于潁上公子喜宵軍之宋齊衛皆
失軍十一年(成十七年)我侵晉虛滑衛救晉侵我夏五月大
子髠頑侯獳為質于楚楚戌我晉會周尹子單子及諸
侯(宋衛曹齊邾)伐我自戲童至于曲洧楚救我諸侯還冬諸
侯復伐我十一月圍我楚救之師于汝上諸侯還十二
年(成十八年)我侵宋遂會楚子伐宋取朝郟侵城郜取幽邱
同伐彭城納宋魚石向為人鱗朱向&KR1646;魚府以三百乘
戍之而還十三年(襄元年)晉伐我入郛敗我徒兵于洧上
楚救我侵宋我侵宋取犬邱秋九月簡王崩靈王立十
四年(襄二年)我侵宋公疾公子騑請息肩于晉公曰楚君
以鄭故親集矢于其目非異人任寡人也若背之是棄
力與言其誰暱我免寡人唯二三子秋七月公薨(經書六月)
(誤傳左)
在位十四年謚曰成
僖公
僖公名髠頑成公之大子也成公十四年(襄二年)薨僖公
即位于是公子喜當國(攝君事)公子騑為政(為正卿)公子發
為司馬晉師侵我諸大夫欲從晉公子騑曰官命未改
秋七月諸侯之大夫(晉魯宋衛曹邾)會于戚謀城虎牢以偪我
冬復會于戚遂城虎牢我成僖公元年(襄三年)公朝晉夏
六月公會周單子及諸侯(晉魯宋衛莒邾齊)同盟于雞澤三年
(襄五年)公使公子發聘于魯秋公會諸侯(晉魯宋陳衛曹莒邾滕薛齊吳)
(鄫)于戚會吳且戍陳冬楚伐陳公會諸侯(晉魯宋衛曹齊)會于
城棣以救陳五年(襄七年)楚伐陳諸侯會于鄬以救之公
如會及鄵公子騑使賊夜弑公而以瘧疾赴于諸侯明
年夏葬僖公(左傳)
在位五年謚曰僖
簡公
簡公名喜僖公大子也公子騑弑僖公大子生五歲奉
而立之簡公元年(襄八年)羣公子以僖公之死也謀公子
騑騑先之辟殺羣公子夏四月我侵蔡獲蔡公子爕五
月晉侯會諸侯之大夫(魯齊宋衛邾)于邢公獻捷于會冬楚
伐我公子騑公子發公孫輙欲從楚公子嘉公孫躉公
孫舍之欲待晉騑曰姑從楚晉師至吾又從之乃及楚
平使王子伯駢(大夫)告于晉曰君命敝邑脩而車服儆而
師徒以討亂略蔡人不從敝邑之人不敢寧處悉索敝
賦以討于蔡獲司馬燮獻于邢邱今楚來討曰女何故
稱兵于蔡焚我郊保馮陵我城郭敝邑之衆夫婦男女
不遑啟處以相救也翦焉傾覆無所控告民死亡者非
其父兄即其子弟夫人愁痛不知所庇民知窮困而受
命于楚孤也與其二三臣不能禁止不敢不告晉使行
人對之曰君有楚命亦不使一介行李告于寡君而即
安于楚君之所欲也誰敢違君寡君將帥諸侯以見于
城下唯君圖之二年(襄九年)晉會諸侯(魯宋衛曹莒邾滕薛杞小邾齊)伐
我我恐乃行成冬十一月同盟于戲將盟六卿及其大
夫門子皆從公晉士弱為載書曰自今日既盟之後鄭
國而不唯晉命是聽而或有異志者有如此盟公子騑
趨進曰自今日既盟之後鄭國而不唯有禮與疆可以
庇民者是從而敢有異志者亦如之荀偃曰改載書公
孫舍之曰昭大神要言焉若可改也大國亦可叛也乃
盟而還晉人不得志于我十二月以諸侯復伐我次于
隂口而還楚伐我公子騑將及楚平公子嘉公孫躉曰
與大國盟口血未乾而背之可乎騑曰吾盟固云唯疆
是從今楚師至晉不我救則楚疆矣且要盟無質背之
可也乃及楚平同盟于中分三年(襄十年)我及楚伐宋衛
救宋師于襄牛我使皇耳侵衛衛獲皇耳于犬邱秋我
及楚侵魯西鄙還圍蕭克之九月侵宋北鄙晉會諸侯
(魯宋衛曹莒邾齊滕薛杞小邾)伐我師于牛首冬盗殺公子騑公子發
公孫輒(尉止司臣侯晉堵女父子師僕五人皆士也故書盗)諸侯之師城虎牢而
戍之晉師城梧及制(鄭舊地)戍之我及晉平楚救我晉與
楚夾潁而軍公孫躉曰諸侯既有成行必不戰矣從之
亦退不從亦退退楚必圍我不如從楚亦以退之宵涉
潁與楚人盟晉師還侵我北鄙而歸楚人亦還四年(襄十)
(一年)我患晉楚之故公孫舍之曰與宋為惡諸侯必至吾
從之盟楚師至吾又從之則晉怒甚矣晉能驟來楚將
不能吾乃固與晉于是使疆場之司惡于宋宋侵我大
獲夏舍之侵宋四月晉會諸侯(前諸侯)伐我六月圍我我
懼乃行成秋七月同盟于亳楚伐我公逆之伐宋九月
諸侯悉師復伐我我使良霄大宰石㚟如楚告將服于
晉曰孤以社稷之故不能懷君君若能以玉帛綏晉不
然則武震以攝威之孤之願也楚人執之諸侯之師觀
兵于我東門我使王子伯駢行成晉趙武入盟公冬十
月公孫舍之出盟晉侯十二月會于蕭魚六年(襄十三年)楚
歸良霄石㚟七年(襄十四年)公孫躉及諸侯之大夫(晉魯齊宋衛曹)
(莒邾滕薛杞小邾)會吳于向夏四月公孫躉會諸侯之大夫(前諸)
(侯)伐秦冬公孫躉會諸侯之大夫(晉魯宋衛莒邾)于戚(衛孫林父逐獻)
(公立殤公故會戚以定之)八年(襄十五年)晉悼公卒公孫夏如晉奔喪公
孫蠆送葬九年(襄十六年)公會諸侯(晉魯宋衛曹莒邾薛杞小邾)于溴梁
大夫盟夏公會諸侯之大夫(晉魯衛宋)伐許(許請遷也)十一年(襄十)
(八年)公會諸侯(前諸侯)同圍齊公子嘉欲去諸大夫將叛晉
而起楚師以去之夏楚伐我十二年(襄十九年)諸侯盟于祝
柯(圍齊之諸侯)秋殺公子嘉然丹子良出奔楚公孫舍之當
國公孫夏聽政立公孫僑為卿十三年(襄二十年)公會諸侯
(前諸侯)同盟于澶淵十四年(襄二十一年)公會諸侯(晉魯齊宋衛曹莒邾)
于商任(晉欒盈叛會以錮之)十五年(襄二十二年)公及諸侯(晉魯齊宋衛曹莒邾)
(薛杞小邾)會于沙隨(復錮欒氏也)十七年(襄二十四年)公如晉朝且請
伐陳秋公會諸侯(晉魯宋衛曹莒邾滕薛杞小邾)于夷儀將以伐齊水
不克冬楚伐我以救齊諸侯還救我十八年(襄二十五年)公
會諸侯(前諸侯)于夷儀伐齊夏公孫舍之伐陳入之秋諸
侯(前諸侯)同盟于重邱齊成也公孫僑獻陳捷于晉受之
冬公如晉拜陳之功公孫夏復伐陳陳及我平十九年
(襄二十六年)楚秦侵我敗我師囚皇頡印堇父而獻于秦秦
歸我印堇父夏良霄會魯侯及諸侯之大夫(晉宋曹)于澶
淵討衛疆戚田取懿氏六十以與孫林父而執衛侯(獻公)
秋公及齊侯如晉請衛侯許之既歸使公孫夏如晉聘
冬楚伐我二十年(襄二十七年)宋向戍欲弭諸侯之兵夏良
霄會諸侯之大夫(晉楚魯宋齊秦陳衛邾滕蔡許曹)于宋秋七月盟于
宋既盟公享晉趙武于垂隴二十一年(襄二十八年)蔡侯朝
晉歸過我公享之公使游吉如楚及漢楚人還之(嫌鄭伯不)
(親朝)秋公如楚冬十一月靈王崩景王立十二月楚子卒
二十二年(襄二十九年)葬楚子公送葬于西門之外五月葬
靈王公孫舍之使印叚如周我饑公孫舍之卒罕虎為
政六月公孫叚會諸侯之大夫(晉魯齊宋衛曹莒滕薛小邾)城杞吳
公子札來聘冬良霄強使公孫黑如楚黑怒將攻霄大
夫和之十二月大夫盟二十三年(襄三十年)公如晉夏公及
其大夫盟六月公孫僑如陳涖盟秋良霄又將使黑如
楚黑以駟氏之甲伐而焚之霄奔許公及其大夫盟于
大宫盟國人于師之梁(城門名)之外良霄入伐舊北門駟
帶率國人伐之霄死冬罕虎及諸侯之大夫(晉魯齊宋衛曹莒邾)
(滕薛杞小邾)會于澶淵宋災故二十四年(襄三十一年)公如晉罕
虎使印叚如楚以適晉告二十五年(昭元年)楚公子圍來
聘且娶于公孫叚氏罕虎會諸侯之大夫(晉楚魯齊宋衛陳蔡許曹)
于虢晉趙武魯叔孫豹曹大夫過我公享之夏游楚(穆公)
(孫)及公孫黑争妻放楚于吳六月公及大夫盟于公孫
叚氏秋公孫僑如晉聘且問晉侯疾二十六年(昭二年)殺
公孫黑(黑將作亂殺游氏而代之)晉少姜卒冬印叚如晉弔二十七
年(昭三年)公如晉晉再納齊女秋罕虎如晉賀夫人
冬公如楚楚子及公田江南之夢二十八年(昭四年)
許男如楚楚止之遂止公復田江南夏公及諸侯(楚蔡陳許)
(徐滕頓胡沈小邾宋)會于申秋公先歸使大夫從楚子伐吳克朱
方遂伐賴滅之九月公孫僑作邱賦(丘十六井當出馬一匹牛三頭今子)
(産欲别其田及家財各為一賦)二十九年(昭五年)晉韓起如楚罕虎游吉
勞諸索氏三十年(昭六年)鑄刑書(鑄刑書于鼎以為國之常法)夏楚公
子棄疾如晉過我公勞諸柤三十一年(昭七年)魯侯如楚
公勞于師之梁夏公孫僑如晉聘三十二年(昭八年)晉成
虒祁(宫名)公如晉賀三十三年(昭九年)游吉及諸侯之大夫
(魯宋衛)會楚子于陳三十四年(昭十年)晉平公卒公如晉及
河晉人辭游吉遂如晉秋罕虎如晉會葬晉平公三十
五年(昭十一年)楚圍蔡罕虎會諸侯之大夫(晉魯齊宋衛曹邾)于厥
憗謀救蔡三十六年(昭十二年)春三月公薨夏六月葬簡公
(左傳)
在位三十六年謚曰簡
定公
定公名寧簡公之子也簡公三十六年(昭十二年)薨公即位
夏公如晉晉侯享公公辭于享請免喪而後聽命(簡公未葬)
(故)定公元年(昭十三年)公會周劉子諸侯(晉魯齊衛宋曹莒邾滕薛杞小邾)
于平邱罕虎卒四年(昭十六年)晉韓起來聘八年(昭二十年)公孫
僑卒十年(昭二十二年)景王崩悼王立冬悼王崩敬王立王
子朝作亂王居于狄泉十二年(昭二十四年)公如晉十三年
(昭二十五年)游吉會諸侯之大夫(晉魯宋衛曹邾滕薛小邾)于黃父晉令
輸王粟具戍人曰明年將納王十四年(昭二十六年)王入于
成周王子朝出奔楚十六年(昭二十八年)夏四月公薨六月
葬定公(左傳)
在位十六年謚曰定
獻公
獻公名蠆定公之子也(史記)
定公薨公即位元年魯昭之二十九年也二年(昭三十年)晉
頃公卒游吉如晉弔且送葬四年(昭三十二年)國參會諸侯
之大夫(晉魯齊宋衛曹莒薛杞小邾)于狄泉城成周八年(定四年)公會
周劉子諸侯(晉魯宋蔡衛陳許曹莒邾頓胡滕薛杞小邾齊)于召陵侵楚十年
(定六年)游速滅許以許男歸周儋翩(王子朝餘黨)因我以作亂
于周我伐馮滑胥靡負黍狐人闕外(周六邑)二月魯侵我
(為晉討我伐胥靡也)冬王處于姑蕕十一年(定七年)公及齊侯盟于
鹹冬王入于王城十二年(定八年)晉會周成桓公侵我圍
蟲牢報伊闕也冬公及衛侯盟于曲濮游吉卒十三年
(定九年)夏四月公薨六月葬獻公(左傳)
在位十三年謚曰獻
聲公
聲公名勝獻公之子也獻公薨公即位元年(定十年)游速
會齊侯衛侯于安甫二年(定十一年)及魯平魯叔還來涖盟
六年(定十五年)罕逹伐宋敗宋師于老邱晉荀寅士吉射叛
八年(哀二年)齊人輸吉射粟罕逹送之晉趙鞅禦之戰于
鐵我師敗績十三年(哀七年)宋侵我(我叛晉故)秋宋圍曹冬我
救曹侵宋十五年(哀九年)我圍宋雍邱宋皇瑗圍我師罕
達救之敗績宋取我師于雍邱夏宋伐我十六年(哀十年)
宋伐我初宋平元之族自蕭來奔(平族公子地昭二十年奔鄭元族公子辰)
(定十四年奔鄭)我為之城嵒戈錫(三邑鄭宋之間隙地)十八年(哀十二年)宋向巢
伐我取錫遂圍嵒罕達救嵒圍宋師十九年(哀十三年)取宋
師于嵒二十一年(哀十五年)公伐宋冬晉伐我二十二年(哀十)
(六年)孔子卒二十四年(哀十八年)敬王崩元王立二十六年(哀二)
(十年)諸侯會于廪邱為我故謀伐晉我辭諸侯三十三年
(哀二十七年)晉荀瑶伐我我請救于齊齊救我晉師還三十
七年(悼四年)荀瑶圍我(左傳)
是年公薨(年表作三十八年史記)
在位三十七年謚曰聲
哀公共公幽公繻公鄭君
哀公名易聲公之子也哀公八年國人弑公立聲公弟
丑是為共公共公三十年薨子幽公已即位幽公元年
韓武子伐我殺幽公國人立幽公弟駘是為繻公繻公
十五年韓景侯伐我取雍邱我城京十六年我伐韓敗
韓兵于負黍二十三年我圍韓陽翟二十五年公殺相
子陽二十七年子陽之黨弑公而立幽公弟乙為君是
為鄭君鄭君乙二年負黍反復歸韓十一年韓伐我取
陽城二十一年韓哀侯滅我并其國(史記)
贊曰鄭周出也莊公裁為桓公孫于周為近乃取麥取
禾馴至射肩春秋無王顧自鄭始鄭之罪可勝誅哉鄭
索虢鄶寄地也而介乎大國初釁楚于鄧卒息肩于晉
勢在必争也是故當春秋之際鄭所以啟諸侯之兵者
齊桓之盟召陵圍新城晉文之五盟悼公之三駕是也
宋所以合諸侯之成者華元之盟西門向戍之盟蒙門
是也
尚史卷十五
