閩中理學淵源考卷二十二
廣平府知府李清馥撰
朱子延平門人并交友
延平蕞爾土也自龜山先生載道而南一時從遊若
吳國華陳了翁陳知默諸賢同時講明正學迨羅豫
章李文靖一脉相傳至朱子續楊羅李之宗恢大其
統緒及門之彦若余氏大雅廖氏德明其較著者也
夫一郡英賢後先倡學盛矣而四賢者同時同郡仔
肩往聖道脉抑又盛焉後之至斯土者如登東魯廟
堂高山景慕低回不能去云
山長鄧先生邦老
鄧邦老以字行將樂人朱子門人陳宓守延日以邦老
道德隆重而且耆年延入書院與李燔林羽蔡念成楊
復余道夫李伯武趙師恕為堂長(道南源委)
鄧衛老先生絅
鄧絅字衛老將樂人與其兄邦老同遊朱子之門著有
近思錄問答(考亭淵源錄)
(按近思錄問答一條問昔受學於周茂叔每令尋仲尼顔子樂處所樂何事絅謂孔顔之所樂者循)
(理而已矣朱子答云此等處未易一言斷且宜虚心玩味兼考聖賢為學用力處實下功夫方自見)
(得如此硬說無益於事也竊謂前哲求此義多矣莫如熟復文公數語為切要間嘗三復易通中論)
(顔子一簞食一節曰不愛不求曰見其大而忘其小曰見其大則心泰心泰則無不足無不足則富)
(貴貧賤處之一此元公述顔子之樂之處最為親切且孔顔之樂似當就孔顔當身境遇憂樂相尋)
(處體認尤切似難一蹴而可立談者紛紛推析繪畫乾坤之容恐未能肖似也)
余正叔先生大雅(弟大猷)
余大雅字正叔順昌人父良弼博學明經為政知大體
每以教化為先聚書數萬卷官廣西經略大雅與劍浦
游敬仲同時從朱文公每見必告以簡約切實工夫歸
於求放心一言兩領鄉薦省試不遇有朱子語錄一卷
余大猷字方叔亦從文公游文公稱其看得道理儘穏
實(道南源委)(朱子大全)
(按文公答正叔書云所論正為敬義工夫不可偏廢彼專務集義而不知主敬者固有虚憍急迫之)
(病而所謂義者或非其義然專言主敬而不知就日用間念慮起處分别其公私義利之所在而決)
(取舍之幾焉則恐亦未免於昏憒雜擾而所謂敬者有非其敬矣且所謂集義正是要得看破那邊)
(物欲之私却來這下認得天理之正事事物物頭頭處處無不如此體察觸手便作兩片則天理日)
(見分明所謂物欲之誘亦不待痛加遏絶而自然破矣若其本領則固當以敬為主但更得集義之)
(功以祛利欲之蔽則於敬益有助蓋不待著意安排而無昏憒雜擾之病上蔡所謂去却不合做底)
(事則於用敬有功恐其意亦謂此也又曰前者所論未嘗欲專求息念但以為不可一向專靠書冊)
(故稍稍放教虚閑務要親切自己然其無事之時尤是本根所在不可昏憒雜擾故又欲就此便加)
(持養立个主宰其實只是一个提撕警策通貫動静但是無事時只是一直如此持養有時便有是)
(非取舍所以有直内方外之别非以動静真為判然二物也上蔡之說便是如此亦甚要切但如此)
(警覺久遠須得力爾千萬且於日用間及論語中著力令有箇會通處即他書亦不難讀爾再按傳)
(中正叔與游敬仲同時從文公游按朱子語錄考之姓氏錄文公語淳熙五年戊戌以後所聞者從)
(游俟再考朱再按陸稼書先生讀朱随筆論後一條按云凡子所言内外動静處可見其未嘗有)
(所偏矣果齋李氏所謂晚見諸生繳繞於文義之間始頗指示本體者亦是此意而豈如姚江所謂)
(晚年定論也哉)
宋先生宰
宋宰字(闕)沙縣人
張敬之先生顯父
張顯父字敬之順昌人
游連叔先生敬仲
游敬仲字連叔南劍人
閩中理學淵源考卷二十二
