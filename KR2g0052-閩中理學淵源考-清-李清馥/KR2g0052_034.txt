閩中理學淵源考卷三十四
廣平府知府李清馥撰
莆陽林氏家世學派
按林氏九牧著於唐室至宋季積仁之後為矩軒公
應成師友於黃氏績林貞肅又言矩軒松湖親事潘
瓜山陳復齋傳考亭之學與本傳稍異父子祖孫相
繼衍東湖仰止之傳歴元代其孫子泉氏以辨子木
氏以順講明正學不衰入明復聯世其美風雲景從
玉井子木二派亦有起者獨瑞安州慎齋之裔特盛
其詳載明代林氏家學焉
宗正林矩軒先生應成
林應成字汝夫號矩軒莆田人唐邵州公蘊之後宋兩
請進士得之公之子嚴重平粹嘗受學於黃績又親事
潘柄陳宓更友其子仲元循仰止規約續講東湖得文
公淵源之懿邃見卓識為一時道學推宗咸淳中與子
棟同登第歴官宗正寺簿宣撫司機宜宋亡不仕年七
十二卒明裔孫刑部尚書諡貞肅俊贊曰莆興道學艾
軒始之復齋繼之復齋瓜山偕事文公公事二公獲聞
文公咸淳之間父子進士不利于施乃見其志東湖講
道戢景逃虛一時相推則有四如文公過吾家題曰門
對小壺山樓接尊經閣四時趣興清萬代詩書樂斷墨
猶存相傳公逮事焉今考文公卒慶元庚申去公咸淳
辛未登第尚六十年豈題述在公祖貢元父兩請時耶
(林見素集撰宗正寺簿公贊)
邑令林松湖先生棟
林棟字用可號松湖應成長子父子師事潘瓜山陳復
齋講道東湖最後棟又事黃氏績友其子仲元與父同
登咸淳辛未進士歴知同安縣事有廉直高古之聲慨
宋社云屋托興迷途尋焦光舊隱之處講明道學以淑
諸人文公之澤注東湖而演迤以盛棟父子達之也裔
孫俊贊曰公事陳潘又事于黃父子師友金玉其章建
水有泚日遠彌長瀦之東湖臨視泱泱孰利于涉公也
其航載遡之源載潄之芳有開道先永裔之慶(林見素集撰同)
(安公贊)
州守林愼齋先生岡孫
林岡孫字于高號愼齋棟仲子文公講道東湖復齋瓜
山傳其學岡孫之祖若父逮事焉四如與矩軒續東湖
之講岡孫偕伯兄教授于野又逮事焉傳介父弟山長
子泉同知子木父子兄弟四進士退而益修文公之學
型治所就世林門文章世林筆位遇雖不逮關西而物
品殆𩔖岡孫終瑞安州知州事狀遺失所附見與子木
並廉名明裔孫俊贊曰漢有荀陳宋有胡蔡建陽大成
儒宗允賴紫氣停焰脈焉如帶孰引而長以滀以大業
維經承巧乃冥會三葉弗辰爰有遺愛綠槐蔭庭久而
未艾星流日翔碑板光怪(林見素集撰知州公贊)
山長林玉井先生以辨
林以辨字子泉號玉井父栖贈曲陶郡伯以辨通易書
春秋尤善說詩皇慶中詔以科目取士以辨不苟求合
究心程朱之學福泉之士爭聘為師云(郡志)(閩書)
黃德遠先生績學派
按德遠先生從遊朱門高弟同時學者如長樂趙公
以夫諸賢皆相與上下議論至其子四如先生又勵
志前修能衍其家學云
黃德遠先生績
黃績字德遠莆田人滔之裔兄縝寳慶二年進士績少
凝重稍長慨然有志求道始游淮浙遍參諸老中年還
里聞陳師復潘瓜山得朱子之學于黃勉齋遂師事之
集同志十餘人于陳氏仰止堂旬日一講及師復瓜山
繼卒遂築東湖書堂請田于官春秋祀焉聚講一如平
時向之同門友皆於績質正矣先是郡守楊棟即學宮
建尊德堂以處劉壽翁彌邵劉卒無敢居之者至是邦
人推績繼之涵江書院始賜額又以績兼其山長晚聞
趙以夫作易通與之上下其議論以夫稱為益友年七
十一卒前夕有星隕于書樓之西是日又大雷雨衆皆
驚異蓋績雖布衣為鄉先生三十年門人著籙牒以數
十百計郡邑守令咸加敬禮兄弟皆與劉克莊善克莊
目兄曰愛友績曰畏友績有齋名獨不懼克莊為記生
平不喜作韻語偶有感興亦得風人之趣著有四書遺
說等書子仲元(閩書)(莆陽文獻)(莆邑志)
推官鄭帝臣先生獻翁
鄭獻翁字帝臣莆田人伯玉裔孫少從鄉先生黃績學
第咸淳初進士終漳州推官宋亡至元不仕方是時前
輩舊德多已淪謝後生頗染習俗翁獨以所學傳諸人
故家子弟猶賴之不墜其業顧長卿兄弟皆出其門復
以績之子仲元及其徒林應承倡仰止之學續東湖之
祀鬻田數十畝為春秋釋奠費年七十餘終
鄭彝白先生鉞
鄭鉞一名少偉字彝白號舒堂莆田人露裔咸淳十年
特奏名與黃仲元郭隚俱閩中之望陳忠肅公文龍守
興化軍鉞其門客也記忠肅遺事其言痛憤激烈至元
不仕嘗與陳子修讐校通志略盡復夾漈聯比詮次之
舊詳見陳旅傳又著孔子年譜仲元序之謂是譜首以
陬大夫二事壓卷前書所未有謂儀封人請見為由魯
適衛時謂魯公問政及答季康子數問皆歸魯以來事
此見又確謂夫子未嘗師郯子謂行乎季孫三月不違
斯言非知夫子者此論又高所著有雲我文集亦仲元
為序(莆陽文獻)(縣志)
黃四如先生仲元
黃仲元字善甫號四如績之子莆田人少刻意周程張
朱呂眞魏及父所傳潘柄陳宓之書以其餘力抄唐宋
名文二百餘家文學為一時推重咸淳七年中省闈第
五廷對以直言忤時宰賜同進士出身調監瑞安府比
較務需次食貧陳忠肅文龍延仲元於二劉祠堂一月
兩講為學者師九年捧檄考𩔖試歸過劍州時江萬頃
為劍州守留之郡齋未幾萬頃兄萬里招致芝山十年
請假歸省明年德祐改元始之官守相陳山泉屈致幕
下深喜得人又明年春端明陸秀夫至自平江偶同邸
舍一見褒歎飲食必俱炙燭對酌劇談達曙及聞杭陷
挑包辭歸資送仲元又留行槖夏五趣仲元赴行都充
益王府撰述官兼處置使司幹辦公事景炎元年改刑
工部架閣以通直郎陞武學諭遂轉朝奉郎國子監簿
兼福建路招捕使司都參議官仲元雖受知諸公屢膺
超擢然未嘗供一日職升斗不批券歴曰斯時何時榖
而耻也秀夫拜樞使將有異除仲元力辭母老崖山破
秀夫盡驅妻子赴海仲元為詩哭之遂更名淵字天叟
怡然窮居深入理奥學文必檀弓榖梁學詩必三百篇
陶韋柳州推廣先志凡其口講心授莫非仰止傳習之
懿而尤嚴東湖之祠晨必謁朔望必參二仲釋菜暇則
課守者洒掃風雨則視其蓋障雖老不少廢年八十二
卒仲元說經間與先儒異同其為文亦𩔖艱深至於奇
古處殆不可句云有四書講稿等書藏于家明宋濂歐
陽德羅洪先序其集(閩書)(莆邑志)(莆陽文獻)
林淑恭先生立之學派
考仙遊志乘如林公立之林公磻游公彬王公夢谼
皆一時經生家所頌法者也原其所立皆以道德學
術足為師表今錄其派繫可考者著于篇
林淑恭先生立之
林立之字淑恭仙遊人通六經以禮記三魁鄉書聚徒
縣庠如日選丘獻林從周林志之林灝李夢龍蘇國蘭
黃君任洪天賦諸先達皆出其門仙遊經學之盛自立
之始
司直丘渭夫先生獻
丘獻字渭夫仙遊人少嗜讀書尤明周禮由鄉舉補太
學寳慶二年進士調昭慶軍節度掌書再調江東提刑
司幹官諸公交薦其賢除太學錄尋除大理寺司直為
人長厚與同列無間言鄉人葉大有尤敬重之官至奉
議郎終
通判洪先生天賦
洪天賦仙遊人祖中元祐六年進士歴河南府少尹國
子司業勇退不仕天賦幼敏悟通六經應童子科登寳
慶二年進士歴知陽江古田連江三縣通判循州聽訟
不施鞭朴諄諭理道民胥向化以循良稱從弟處厚(閩書)
(仙遊志)
附缺傳
林日選嘉定七年進士
林從周磻從姪寳慶二年進士
林志之磻弟紹定二年進士
林灝
李夢龍嘉定七年進士仙遊志入儒林傳
蘇國蘭欽之孫姪孫總龜寳慶二年進士
黃君任端平二年進士
縣尉林豈䱷先生磻學派
按仙遊志列先生在儒林又傳稱其通習五經然考
藝文於經術未見有發明者所著有典故鈎元之書
行于世
縣尉林豈䱷先生磻
林磻字豈䱷嘉定十三年登進士第少負雋聲從遊者
衆王邁嘗師事之官止海陽縣尉有典故鉤元六十卷
行於世
主簿游淑文先生彬學派
按先生本傳稱先生工於詩賦又朱氏經義考載先
生有讀易四卷興化志載端平中特奏名
主簿游淑文先生彬
游彬字淑文仙遊人家貧苦學工詞賦有聲一時名士
如林澧特延為館賓葉棠王邁皆與為友陳立伯塤伯
傅澄皆師事之端明二年特奏名終眞陽主簿(仙遊志)
附缺傳
陳立伯寳慶二年進士寵之孫次升曾姪孫
陳塤伯次升五世孫
傅澄
張紹卿先生應辰學派
按先生門徒鄭氏起東在明初尚存則公亦宋元間
遺德也餘俟考
張紹卿先生應辰
張應辰字紹卿德化人該通經史一時名流黃霆發徐
雷開林汝作鄭起東皆出其門有禮記集解
鄭先生起東
鄭起東字子震德化人明初入太學為文人明經鄉校
師範蔚然
黃先生霆發
黃霆發德化人嘉定七年進士
徐先生雷開
徐雷開德化人寳慶二年進士
林先生汝作
林汝作德化人淳祐七年進士
閩中理學淵源考卷三十四
