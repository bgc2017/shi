閩中理學淵源考卷八十七
廣平府知府李清馥撰
汀洲洪永宣正以後諸先生學派
按長汀自宋徐氏守忠從學胡安定深於經學受知
仁宗厥後寥寥故論者謂海濱四先生倡學及楊羅
李朱之學興汀中負笈者甚少元明以來儒術奮起
從游有道者復斌斌矣攷洪永以降如賴氏先舒氏
冕吳氏文旭章氏昱皆能淵源正的確述其師承而
清脩實德尤可風也兹擇其著者載焉
董先生璘
董璘汀州人永樂中入胄監不仕退充所學莫不淹貫
興禮敦讓為鄉閭軌(閩書)
舒廷瞻先生冕
舒冕字廷瞻武平人太學生游胡文敬之門得用功之
要服膺靡懈冠婚喪祭悉遵家禮父母有疾衣冠侍養
終制廬墓三年(閩書)
教授吳景陽先生文旭
吳文旭字景陽連城人少篤學不溺時好聞吳聘君倡
道遂受業其門應貢授安遠訓導啟迪生徒規教丕振
會寇作當道委其𠞰捕直抵賊巢諭以大義賊皆感服
當道以能聞遷銅鼓衞學教授丁内艱歸以不得終養
為恨隠居不出林下二十餘年絶跡公門其平居敬義
自持勢利不入于心睦族周貧訓子孫以勤儉或有過
引咎自責年八十餘卒(閩書)
郡守賴伯啟先生先
賴先字伯啟永定人舉弘治三年進士念親老乞歸養
久之始為戸部主事署郎事齎邊餉督鈔關收京倉糧
清西蜀屯田悉著賢聲遷員外郎引疾歸正德初逆瑾用
事例京官養病者致仕逆瑾誅銓部屢檄不起八年
擢常德知府郡小民疲時又修建榮府中官誅求甚
峻痛加裁抑民有利病興革則力為之恥為諛說多忤
當道勇退而歸先師事羅一峰而與李空同相善教鄉
處家後進推仰(閩書)
縣令周文載先生輅
周輅字文載上杭人知上饒縣歲祲請于朝減常賦三
之一九年以疾歸(閩書)
教諭謝先生文寶
謝文寶連城人潛心經學操筆成文授於潛訓導造就
有成遷玉山教諭以疾辭(閩書)
訓導李世玉先生元瑫
李元瑫字世玉連城人少年時父患癰躬為吮䑛正德
八年以貢授袁州訓導知府徐璉檄往寧庶人府賀壽
還舟將行而庶人反勒諸教官為之傳檄瑫不屈裂冠
袍躍入水中以救免歸白知府備兵應王公文成討賊
之舉人稱忠孝焉(閩書通志)
主簿舒廷亨先生通
舒通字廷亨武平人性鯁直學問淵源正德七年以平
宼有功拔入胄監初任會同簿補任東陽所至有聲(閩書)
縣令楊子晦先生昱
楊昱長汀人知都昌縣操履端嚴布袍蔬食減偏累民
糧歲旱祈禱輒應民居遭火叩首隨滅致仕歸(閩書)
童克剛先生世堅
童世堅字克剛連城人正德癸酉應貢京師不就嘆曰
此時閹寺熏燭道與世違可以隠矣遂結廬於晝錦橋
東扁曰尋樂時王文成倡道東南世堅走謁請業歸而
沈潛體認充然有得邑人稱曰尋樂先生孫大樑
王先生廬淵學派
王廬淵先生未詳俟考焉
孝廉范文堅先生金
范金字文堅上杭人性沈靜寡言從王廬淵受春秋永
樂癸卯以經義甲一省正統間典始興陵水二庠教既
以疾歸養二十餘年士子樂從之(閩書)
許先生浩志學派
許氏浩志亦一時師表
教諭許先生浩志
許浩志連城人正統中鄉薦以親老就養授同安教諭
將奉親之任抵家遇寇發率鄉人登冠豸寨協力保障
邑賴生全(閩書)
教授李善徵先生慶(孫元泰)
李慶字善徵連城人受業於許浩志素富文辭尤長詩
賦任封川學諭多所造就遷撫州學教授便道抵家值
沙寇攻縣與浩志籌辦方略備禦之寇平偕其徒童昱
倡道開講後改任温州卒于官孫元泰字汝嚴講學遵
禮胸中具韜略以歲貢授太平訓導值倭亂當道延之
參謀遂致克捷尋告歸會賊先後逼城元泰偕當道贊
畫督𠞰以勞致疾卒(閩書)
童道彰先生昱
童昱字道彰連城人少從李慶遊甚為器重及長慕吳
聘君學私淑其門不樂仕進卜築文溪之東名曰東臯
清隠李慶為作東臯清隠賦
閩中理學淵源考卷八十七
