閩中理學淵源考卷二十四
廣平府知府李清馥撰
朱子福寧門人并交友
按宋寧宗時黨禁方嚴朱子曾避跡是邦相其山川
靈異謂五十年後必有人出能盡讀天下書攷其時
從學者黃尚質幹楊志仁復林正甫湜此外尚多其
選及至末造義豐師氏主盟教席英髦不衰至元代
石堂陳氏伯循韓氏輔翼友教者數十年朱門之學
賴以不墜公之言於是信而有徵矣
朝散郎楊通老先生楫
楊楫字通老長溪人剛介不苟合與楊方楊簡俱朱門
高弟號三楊舉淳熙五年進士調莆田尉閩帥程叔達
移縣括逃田楫歴疏不便帥大怒楫徐對無所屈罷去
漕使林沂曰尉敢格帥大是竒事遂薦之累官司農寺
簿奏劄論進君子退小人勿徇左右之請以重中書之
權飭執政之臣可否相濟以任憂時之責奬廉隅之操
絶奔競之風除國子博士轉少卿臺臣或干以私答曰
臺省紀綱學者規矩當各守職無相侵越尋出知安慶
移湖南提刑江西運判終朝散郎嘉定六年卒著有奏
議及悦堂文集人稱為悦堂先生(閩書)(考亭淵源錄)
龍圖林正甫先生湜
林湜字正甫福寧長溪人紹興三十年進士調富陽尉
改知晉江判南劍州太守議官自賣酒湜力争不可守
自為奏朝廷視無通判署疑之守奏遂格除監察御史
疏言陛下托股肱於宰執而所授皆小人寄耳目於臺
諫而彈擊皆君子治亂之大無過於是為殿試詳定官
某士對策剴切湜擬第一朝廷不用及侍御史劉光祖
下遷湜曰可以行矣再論靜江知府錢之望出為江西
轉運判官歴太府司農卿充孝宗遺留使金國通名金
以服賜湜湜揮擲之曰宋正統相承服視其品今易左
袵有死而已金不能屈復命光宗迎謂曰卿守禮甚堅
國體不失韓侂胄讐逐正士吕祖儉上書争之貶嶺外
湜見余丞相曰吕子約南行執奏收回大臣責也力請
外除湖北轉運副使進直龍圖閣致仕湜性泊淡散朗
雖為政精敏遇事立斷而平居但教諸生誦說若不涉
世故者於善惡賢不肖明白而又護惜善𩔖世所謂善
人君子常欲以一身同其榮悴去留故議論多激發見
忌於人是以齟齬廢斥而終不悔朱文公被斥士皆遠
嫌湜獨執弟子禮不變未沒前數月猶馳書問疑義著
槃隠集
(按先生與文公平昔相嚮慕在師友之間疑是文公晚歲因楊通老致書而稟學者觀朱子答書云)
(仰慕高風固非一日又稱其所學之深所守之正其所蘊蓄蓋已施之朝廷而見於議論之實其推)
(許可想已閩考亭淵源錄書)
直學士黃尚質先生幹
黃幹字尚質福寧人師朱子著述甚富餘干饒魯寧德
李鑑皆師之所著有梅鑑語五經講義四書紀聞官至
直學士
教授高國楹先生松
高松字國楹福寧人少游陳止齋之門又從朱子受學
登紹熙元年進士授台州教授啓迪有方一時州縉紳
皆出其門故例撰講章據案抗聲讀名曰講書松曰是
何所發明耶令更進迭問疑難交發滿意而退士人懽
服葉水心銘其墓
縣丞進士陳敏仲先生駿(子成父)
陳駿字敏仲寧德人乾道進士為大冶丞遊朱子之門
為鄭師孟諸賢所宗號仁齋先生所著有論語孟子筆
義义著毛詩筆義未就而卒子成父字美玉能守家學
以立誠為本行已皆有法度辛棄疾知福州聞其名羅
致賓席著近思錄律歷志解默齋集等書
龔曇伯先生剡
龔剡字曇伯寧德人曾祖允昌有學行嘗著家訓以反
身修德為主祖必俞以行稱剡早從朱子學不務口耳
晚與同門楊信齋復論辨理氣先後之說甚有造詣有
詩文集數卷自號南峰居士(閩書)(通志)
鄭齊卿先生師孟
鄭師孟字齊卿福安人安貧力學六經註疏手自抄錄
受業文公之門黃直卿妻以女嘗著洪範講義以發明
文公皇極辨之藴號存齋先生(通志源錄)(閩書)(考亭淵)
張潛夫先生泳
張泳字潛夫福安人蚤志濂洛之學家居教授多有顯
達慶元中偽學禁興大比試天下之言性論有司讀其
文驚異為壓場策問偽學泳抵排異端力主朱子之傳
學者稱墨莊先生著有一得錄禮記遺說左氏纂𩔖會
粹古今事𩔖二百卷集關洛諸儒語為傳心直指十卷
四愚齋𩔖藳(道南源委)(閩書)
孫和卿先生調
孫調字和卿福寧人其學得朱子之傳以排擯佛老推
明聖經為本著有策府五十卷易詩書解中庸發題共
五十卷浩齋稿三卷學者稱龍坡先生
林守一先生守道
林守道字守一又字艾隠福建福寧人自孩提已嶷然
不羣恥與羣兒弄十歲失怙恃卓有大志刻苦讀書蚤
工詩賦年十五即嘆曰破碎非吾學也改學經又嘆曰
破碎猶吾前日詩賦也改從晦菴先生遊願聞大道之
要裹糧束書至中途聞晦庵訃而返慨然閉戶力學精
思實踐如及考亭之門焉性剛直每面折人過鄉閭多
畏憚不敢為非吟筆天成輒出人意表家貧僅終伏臘
而賦佃租特寬不擇美惡燥濕輒槩入鄉父兄以此德
之桂發捧鄉書至讙以為積德之報而不知此於先生
未足窺毫末也先生遺藳甚多散落不存晚猶嗜易積
十年精通卦義至晚尚吟誦不輟子男三人宗旦如坦
皆有文名桂發受業晦菴之門人信齋楊公復以繼先
志登淳祐丁未進士第(黃氏東發撰墓誌略)
閩中理學淵源考卷二十四
