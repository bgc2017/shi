閩中理學淵源考卷三十六
廣平府知府李清馥撰
温陵傅季謨先生定保學派
按宋元間學術派别棼如惟文公之學遞傳不失元
代趙公仁甫并姚許竇劉諸公倡明於燕北何王金
許衍派於金華二胡(一桂炳文)定宇(陳櫟)纂述於新安熊(禾)陳
(普)林(以辨)丘(葵)傳薪於閩海外此若郭公隚歐陽公侊
傅公定保盧公琦黃公清老丘公富國鄭公獻翁鄭
公杓黃公鎮成練公耒李公學遜吳公海亦皆晦跡
甌閩或優游教席或避世杜門確守師說是奮是程
若湖湘之際真氏常言淵源最正考仁甫趙公以遺
俘北行餘亦寥寥式微矣四明之學南渡後宗陸說
者多其崇朱子之學者獨黃氏震史氏蒙卿迨元程
氏端學端禮亦篤信朱說江右之學如熊氏朋來熊
氏良輔董氏真卿亦朱門派的至草廬先生早歲謹
守朱學晚年兼通陸說叙襲朱子舍短集長之論尚
非如近世黨同伐異之為也然考公繼魯齋之後為
國子師朝議以為非朱學正的有沮之者可見當時
持論尤嚴閑道尤謹也噫聖學湮晦毫釐易差諸君
子天禀皆出乎等夷而立論稍涉游移者世猶或譏
之則夫迥然立異鳴高與前賢顯䜿幟敵又諸君子
所為戒矣今考元一代諸儒學術大抵宗程朱取舍
之意雖文學政事各有旨歸而要皆原本於道德不
謬師承者矣今錄其著者載于篇乾隆戊辰七月望
後三日書(四明之學黃氏溍嘗言祖陸氏而宗楊袁其言朱子之學者自黃氏震史氏蒙卿始)
(按寧波府志史蒙卿傳云先淳熙四君子俱接陸氏象山之傳故四明後學皆以陸氏為宗自黃文潔力)
(崇考亭之訓而蒙卿又能遠接其緒以啟廸後進由是朱子之學盛行於四明)
教授傅季謨先生定保
傅定保字季謨號古直晉江人宋咸淳中禮部奏賦第
四知貢舉方逢辰見之驚喜曰閱試文意老於文場者
乃英妙若是時相賈似道沮抑新進未令赴廷試定保
歸益力學未幾杭都不守德祐景炎間屢有諷以仕者
皆辭大德初提學吳濤薦授漳州路學正首以太極圖
西銘合而講之聽者悅服改三山書院山長閱三月辭
歸授徒養母初環城冡墓皆發於兵傅氏族最蕃定保
無論親疎悉封之年五十後始得三子母年九十見諸
孫長大至治中以平江路儒學教授致仕其講解能守
先儒成說為文温潤典裁定保神暢氣怡與物無競未
嘗以非義干人不為矯厲奇絶之行大歷中開奎章閣
聘用儒雅學士虞邵菴集將薦之以老疾不可強起中
止著有四書講藁及詩文若干卷(舊郡志參新郡志)
監丞陳衆仲先生旅
陳旅字衆仲莆田人父子彦兄震皆一時名士旅幼孤
資禀穎異其外大父趙氏學有源委旅得所依於書無
所不讀稍長負笈至温陵從鄉先生𫝊公定保游聲名
日著用薦為閩海儒學官適中丞馬祖常使泉南一見
竒之謂旅曰子館閣器也因相勉游京師既至學士虞
邵菴集見所為文慨然曰此所謂我老將休付子斯文
者矣即延之館中朝夕相講習自謂得友嘗言曰自衆
仲來凡問學修己之事有益於愚陋多矣諸廷臣力薦
咸以旅博學多聞宜處師範之選除國子助教滿考諸
生為請於朝乞再任元統二年出為江淛儒學副提舉
至元四年入為翰林應奉文字至正元年遷國子監丞
又二年卒有安雅堂集十三卷虞集為序林泉生稱其
學博而通識高而敏使之裁繁理劇有兼人之能處患
制變有濟時之智云(閩書)(道南原委)(宏簡錄)
趙先生必暐
趙必暐宋宗室家泉州與傅公定保為友其文章議論
淵懿浩博為閩南碩儒
(按泉郡舊志趙必曄字伯暐傳末云又有必暐亦宋宗室與𫝊公定保為友今將必暐錄出附傅公交友之後)
州守盧希韓先生琦學𣲖
按先生在元與一時名彦相切劘曾師余氏子賢余
稱其經學該貫為人簡重相從十餘年無惰容其所
得者深矣先生之經術著作未見藝文志載有圭峰
集亦未見余氏子賢疑是三山人俟再考增入
州守盧希韓先生琦
盧琦字希韓惠安人至正二年進士稍遷知永春縣語
具郡志宦跡琦在元末與陳旅林以順林泉生皆以文
學為閩中名士少受學於余子賢子賢每語其友人三
山陳忠曰盧希韓經學該貫為人簡重在吾門十餘年
不見其有惰容真畏友也及從子賢試浙省子賢道病
卒琦不顧試期與其友陳彦博經營大事以歸迨得祿
視子賢家如師在時載其弟之官與分廪而食琦僅少
忠一歲每别去見必納拜曰是吾師行君子稱其厚誼
嘗以事赴京中道遽還人問其故琦歎曰中原板蕩矣
因太息不已晚以近臣薦除守平陽州命下未至而没
子杲昺洪武中舉人材得官(泉郡志)
訓導蔡先生復初
蔡復初福清人舉明經為書院訓導少從龍江林梅所
余大車學易受書又從惠安盧公琦學詩孝友力義琦
卒心喪三年所著有詩銘訓集子仕實見明代科第(纂閩)
(書)
陳先生中立
陳中立字誠中莆田人受經於惠安盧公琦以文學著
稱作廟建學以教鄉人祀艾軒晦菴夾漈三先生奉盧
公主配之日陳經傳為學者剖析宋文憲濓銘其墓曰
維古之世不以位世降俗偷位斯貴貴而無能冠狗彘
豈若夫君賤為庶居家孝友推以義闢廬建學躬訓涖
鄉髦如雲聆且肄少長齗齗𩔖洙泗化嚚為良暴更懿
醇儒為功斯小試
陳子信諸先生學派
温陵在元初忠義道德之英遭蒲賊之難澌滅盡矣
然世家舊學抱所藴而托處山澤者尚有可考自延
祐後科目方行衣冠襲起克自振勵者亦多晦迹於
山長一席溯其秉禮守義之規風流世守出處進退
皆足以光史册而炳日星今𩔖次諸賢如莊氏圭復
之在元諸葛氏晉王氏彙之在明誠確乎其不可拔
者矣
貞士陳子信先生士麟
陳士麟字子信南安人性喜學多所周通老宿弗逮每
取諸葛武侯吾心如秤不能為人輕重之言以自儆所
居在縣之烏石山種稻盈郊樹桑環宅市書課兒釀酒
延客或適意漁獵放浪藪澤間病革囑其子同曰平生
慕古今且不起喪事依禮慎毋用二氏非親知不受弔
踰月而葬題云有元貞士烏石陳公之墓(閩書)
訓導莊元振先生震孫
莊震孫字元振晉江人莊夏之元孫元末薦授郡訓導
(清源文錄)
徵士莊容齋先生圭復
莊圭復字生道號容齋思齊之子晉江青陽人篤志勵
行以文學名少從遊於丘葵值宋季流亂手未嘗釋卷
誠信孝友建祠宇立祭田宋亡隠於青陽吟咏自如至
順間福建閩海道知事清江范梈以圭學行聞於朝詔
書屢下終不起年九十一卒於家(何鏡山撰莊氏族譜序新志節張廷芳)
(撰墓志)
蒲先生仲昭
蒲仲昭晉江人祖心泉故梅州守察宋國危遂隠身讀
書遺詩若干卷劉克莊序之丘釣磯有輓心泉蒲處士
詩仲昭既世其業而游居于泉以詩鳴者陳衆仲阮信
道王元翰仲昭或師或友皆兼所長
參政王先生彙
王彙邵陽人曾祖元為元翰林學士卒贈潞公彙登至
正庚辰進士歴貴州行省參政順帝時言天下羣盗蜂
起直諫内廷之非權臣阿實克布哈譛以忤旨取譴入泉
與學士稍講經義朝野交薦固辭不往遂家於泉中(閩書)
檢校諸葛仲昭先生晉
諸葛晉字仲昭晉江人以明經授福建行省檢校兵興
省檄分治尤溪縣鋤艾豪強有廉能稱境頼保障邑有
朱子毓秀舊址後為書院年久没入豪家晉訪復之既
成書院池中産瑞蓮二芝草五明興徵聘不仕坐以前
代故官謫徙潁上遂卒於潁年七十六子珤杜門飬志
娱心經史
學正許豹山先生汝翊
許汝翊號豹山晉江人大德十一年鄉舉經術湛深文
學該貫授本州學正士服其教年八十致仕所著有孝
經析義訓辭全書(泉郡新志文苑)
清漳諸先生學派
按清漳為閩山川之極南清淑之氣鍾焉自朱子過
化之後王東湖陳北溪親承旨授講習而丕振之始
焉崇尚佛老即變為禮樂之區故朱子有五百年逃
墨歸儒之語也元代明卿諸賢一時斌斌儒林之選
其隠身岩穴或以薦舉而膺師儒之任者比比矣兹
擇其著者載於篇
經歴林明卿先生廣發
林廣發字明卿龍溪人别號三溪嘗謂陳安卿號北溪
高彦先號東溪蔡汝作號南溪而已號三溪將兼而匹
焉生平孝友規言矩行通貫六籍融會百氏郡學三聘
為諸生師以部使薦授安溪學職邑僚師事之會寇作
奉府檄招降授以縣主簿仍謀軍府事每俘至委訊輒
曰此平民也府帥問曷辨曰獲於巢穴者為賊捕於井
里者為民此皆自井里得之自是俘至多免死陞福建
屯田萬戸府經歴所著有三溪集傳世子唐臣見明代
後改民弼(閩書)(通志)
學正王先生吉才
王吉才龍溪人篤志古道尤明典禮郡守延為弟子師
後為泉州學正吉才親終皆及期耄而已老矣哀慕痛
毁有如早喪雖在家庭亦冠衣斂容人未嘗見其遽言
怒色學者稱為益齋先生(閩書)
學正黃君翊先生元淵
黃元淵字君翊龍溪人父進本縣學諭元淵至正中薦
知漳州路學錄秩滿陞泉州路學正卒郡有朱文公祠
宋守方耒所建至元其地為寺元淵自出私錢買城東
北隅地别建之作大成殿以祀先聖先賢作祀堂祀文
公以黃幹陳淳配别作講堂齋舍處師弟子天歷四年
告成至順三年國子助教陳旅告學士虞集曰捐家業
以為浮屠老子之宫求福利益者世不勝數元淵觀鄉
邦之寥寂慨斯文之冺墜節衣食之資以成義舉書院
成而家已貧矣君子其有取於斯乎公其為之記(閩書)
文學周于一先生祐
周祐字于一龍溪人能古文詞有僉事左姓者督師漳
南祐作邊臣近鑑以獻左曰史才也薦為同安文學進
其書于朝以備國史編錄至正七年與門人林弼同舉
省闈祐第一
楊宗璉先生稷
楊稷字宗璉長泰人資性高雅好古慕學隠遯不仕至
正間邑庠缺官令林斡爾聘攝學事振文風變習尚以
義理行誼為教士習一新所著有田家樂歌傳于世(歌曰)
(田家樂田家樂樂在堯天事耕鑿大兒北壠種白雲小兒南澗飲黃犢婦姑辛苦課蠶桑深夜寒機響茅屋衣)
(食餘饒稅早輸吏不到門犬睡足有時客至問起居啄黍雞肥新釀熟三杯酒後更高歌盡是田家太平曲)
延平曹伯大諸先生學派
元代科目至仁宗延祐間始酌舊制行之諸賢或以
科第顯或以隠佚終砥行立名皆有足稱&KR1574;之羅李
前徽淵源尤可接云兹錄其概著于篇
判官曹伯大先生道振
曹道振字伯大沙縣人進士第除福州路判官博學通
經至正間嘗編次羅仲素文集為十八卷(延平府志)
處士郭先生居敬
郭居敬尤溪人博學事親歡順親沒哀毁盡禮嘗摭虞
舜而下二十四人孝行之概序而繋之以詩用訓童蒙
時虞集歐陽元欲薦于朝居敬牢譲不起終身隐于小
村以處士卒
判官張在中先生本
張本字在中將樂人元統元年會試以蒲輪賦得高選
登進士第官至寧都州判官(延平府志)
虞先生真翁
虞真翁尤溪人至正間隠南溪山樂道自守不求聞達
客非其𩔖不與接遇知書者相對竟日參訂所疑縣尹
許惟敬深加禮重(邑志)
閩中理學淵源考卷三十六
