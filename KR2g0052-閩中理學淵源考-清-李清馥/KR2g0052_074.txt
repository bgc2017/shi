閩中理學淵源考卷七十四
廣平府知府李清馥撰
清溪詹氏家世學派
按黃文簡先生嘗言吾郡茂族其纉緒最遠文獻足
徵者宜莫如安溪詹氏溯厥肇基之祖在後周為清
隠公云馥嘗讀公不受王氏袍笏詩不應留氏從效
之辟從效不許乃求監小溪場始建議創邑後遂潔
身以隠樹德保世迨後宗支繁衍至司寇咫亭先生
以直聲清節著于明隆萬間後先名德踵起兹錄其
家世以著吾邑文獻之始焉
同知詹邦寧先生靖
詹靖字邦寧安溪人縣令敦仁之後正統六年鄉薦景
泰中知廣昌縣縣人有揭姓者素豪黠前令不能制靖
至寘諸法縣境肅然廉慎之操六載彌勵後陞開州同
知卒于官孫源曾孫仰庇(萬歷府志)(舊邑志)
兵備詹企齋先生源
詹源字士潔號企齋母林氏娠九月而父沒林矢志
育孤攜居郡城使就外傅源聰穎力學弘治十八年
成進士授戶部主事𣙜税河西務廉正獨持朝議以
其有風憲體改監察御史時逆瑾用事凡拜官者必
私謁謝源獨不往瑾誅源名益著顧以梗直為柄臣
所忌時母方就養乃乞恩奉母還已而忌者卒擠之
就家轉貴州按察僉事貴州直指阿柄臣意劾源不
職朝議源任未一年無不職狀竟不行尼直指奏不
行乾清宫災興大工採木於貴陽川湖乃留源領其
役會香爐山苗叛督將卒𠞰平之論功擢雲南按察
副使有墨吏欲置之法御史庇之源執不可聞於朝
罷其官源亦坐罷歸時年甫逾強仕源既早廢杜門
養母備殫色養推祖腴産讓其兄於官司訊謁里閈
是非絶無所聞問嘗疏清溪積水三十里溉田白葉
坂山寇平白當道全活良民為俘者九十餘人其為
德於鄉𩔖如此年七十一卒自題作墓誌謂平生
勉企古人而卒以褊中負氣兀傲忤俗云(萬歷府志黃)
(文簡公撰詹氏家廟記)
司寇詹咫亭先生仰庇
詹仰庇字汝欽號咫亭清隠公敦仁之後副憲公源之
子自幼有識量膽力年十二而副憲捐館未幾遊庠尋
游南辟雍受業邑先輩鴻臚卿史公朝賓學日益進嘉
靖四十四年進士授南海令才贍守廉於上官無所阿
承以卓異徵入為御史是為隆慶二年在臺兩月餘數
上疏穆宗命戸部購寳石珍珠諸物責三日取辦大司
農與諫官諍不能得仰庇疏言珍珠寳石多蔵中貴家
上供日亟則索價逾倍今南北多事財用不給軍興告
匱將焉用此乞罷購便明年春内官監辦製烟火進奉
元夕火藥突起所延燒内房十餘間復疏言逸欲害德
近習僨事宜嚴懲其不恪者凛宴逸之戒杜逾奉之階
疏入俱寝不報而是時陳皇后遷居别宫寝疾危困仰
庇聞之復疏言皇后殿下乃先帝所擇以配陛下為宗
廟神人之主者也竊聞道路流言坤寧宫曠而弗居積
有歲月又云睿體抑鬱成疾陛下略不省問萬一不諱
其為聖德累不少願陛下一聽臣言還皇后于坤寧宫
時賜問慰即臣蒙譴死賢於生上覽疏心動手批曰皇
后侍朕多年無子近且病移居别宫冀安適却疾耳爾
不曉宫中事妄言姑不究初仰庇疏上聞者謂禍且不
測及得旨中外懽傳稱主聖臣直乃今睹之然為仰庇
慮者謂公今且休矣批逆鱗而嬰嵎虎不可為常仰庇
奮不顧也會奉命巡視監局庫蔵復疏言内官監錢糧
動以供御為名肆行侵冒乞命戶工二部及巡視科道
等官查覈以杜奸欺其該監所開工作諸費如鼇山花
欄金櫃玉盆之𩔖皆作無益以害有益伏願慎儉德屏
玩好近侍諸臣或以織造采辦逢迎者悉屏斥之以彰
聖斷疏入上震怒責其悖逆狂妄杖之百黜為民仰庇
官臺中八閱月耳而四上疏疏多指斥中貴人其被杖
為中貴人所齮齕也神宗登極起廣東參議盖是時江
陵張居正與大璫表裹故特從外轉云抵任閱月乞疾
歸徜徉林壑十有三年逮江陵卒大璫保逐同邑郭中
丞惟賢徵用遂疏薦仰庇於是復起家江西參議旋轉
山東按察副使南京太僕少卿晉左僉都御史諸所振
刷論建如申飭御史出巡事宜擬定章奏體式為蔡文
莊請諡侃侃縷縷心地磊落其持論以正綱紀崇體統
為重時論翕然歸之遷刑部右侍郎甫數月引疾乞休
連六疏乃得請家居寡接惟與二三同志譚古道今布
衣筍輿留連溪山間如曩興至必有賦咏皆超脱工鍊
瀟然物外之思行部使者郡國守相旌旄相属不獲一
望見顔色顧時時伺其言論為時政因革閭閻脈脈蒙
覆露居鄉恂恂而訓子弟戢童僕尤為嚴飭廳事設二
屏大書君子之道四及博學審問二節常在左右以
自省歸里二十餘年而卒年七十一賜祭葬贈刑部
尚書黃文簡言公立朝謇諤百折不回居鄉使人有
所慕而為善有所畏而不敢為不義友人潘洙言使
公立朝有虎豹在山之勢何鏡山言公俊偉光明豪
傑之作用繩檢律操聖賢之家法焉(舊郡志簡閩書黃文公撰)
(墓志)
東街郭氏家世學派
余讀朱簡齋先生撰郭氏譜序述其初祖於宋建炎
間為安撫節度使數傳至伯臺公授閩省鹽運使意
家於閩在此時歟居賢先生為伯臺之孫莅官以忠
孝聞厥後玄孫楠以直節顯族孫文煥又以學行聞
迨弘正間有所謂岱峰冠峰伯仲者與陳南樓為友
岱峰疑即郭氏立彦至恭定先生特起巋然未知與
白峰族系如何然據咏賢水詩有宗寳者中稱賢水
先生為伯稱符甲先生為祖再考符甲先生讀書恭
定祠則諸公皆同族無疑矣末造二公以忠烈並時
而著尤志乘所希覯云
教諭郭先生居賢
郭居賢晉江人弱冠知名博學有竒節洪武二十年
鄉薦授臨武教諭念不得迎養父母不攜孥之官日
夜思慕泣下形諸聲詩無非忠孝懇惻之詞有淦川
遺稿弟宙精於楷書選翰林院庶吉士有時名玄孫
楠(閩書)
御史郭世重先生楠
郭楠字世重晉江人講易蔡文莊之門正德九年進士
授浦江令有廉幹聲徵入為監察御史世宗即位請召
還直臣舒芬王思黃鞏張衍瑞等從之嘉靖元年奉命
稽覈兩廣倉帑參劾藩司方面無所回撓尋上章請退
朝之暇延見大臣如祖宗故事且言主事陳嘉言忤中
官不宜逮繫上怒奪其俸復巡按雲南時議大禮起大
小臣多被杖謫戍杖有死者楠感痛不勝自恨不得與
跪門之列上疏曰陛下入繼大統以孝宗為所後之親
自張璁倡為異議桂萼席書方獻夫輩和之羣臣伏闕
呼號忠情廹切而置死問罪璁等排正議竊美官上激
九重雷霆之威下貽舉朝縉紳之禍所議之禮未足慰
二帝在天之靈而號痛之聲已徹九廟之内臣愚不意
聖明之世屢見以忠諫而獲罪也乞復學士豐熙等官
優䘏死諫之臣庶以收納人心全君臣之義疏入上大
怒遣逮繫赴京廷杖下詔獄削籍為民六年春以天變
脩省從吏部議量與一官起吉水教諭尋陞崑山知縣
再遷至南寧守遂乞歸家居十有八年搆祠堂作家規
年譜遺示子孫以夀終族子文煥(明史志舊郡志新郡通志)
(閩書)
訓導郭實峯先生文煥
郭文煥字仲實號實峰以貢授高安訓導卒於官文煥
自少究心理學四書易經太極圖通書正蒙俱有註釋
間或發蔡文莊所未發讀史别出論斷四書學庸口義
成於林次崖存疑未出之前議論多有脗合者所著有
課程切問漳人蔡鶴峰列聘居西塾刻而傳之僉事項
甌東喬稱閩中士子才敏學充不為不多獨泉士郭某
是非不謬於聖人而王遵岩讀其文喜曰義理純明經
學精到不惟進於理而兼於文讀之忘食至於家人報
食數四不覺也(按先生族父楠與蔡鶴峰皆文莊高弟先生為蔡鶴峰家塾弟子師今擬附私)
(淑之列云)
文學郭以相先生元愷
郭元愷字以相實峰公文煥之孫父士登以詩經名於
時元愷繼其業弱冠讀書郡城東之靈丘山舍時鄉先
輩參議尤烈棄官歸隠書齋相近元愷不一往見尤公
詣問之賞識其文延致與其季子相切磨又與何廷評
喬遷交友元愷治詩益有聲弟子執業屨滿從延建及
楚粤來者彌衆館舍至不能容元愷孝友篤至勵志
問學為人不苟然諾七上棘闈竟不得舉僻嗜書史
積箱數十家徒四壁不以為憂其為人如此(何鏡山先生撰)
(本傳)
恭定郭愚菴先生惟賢
郭惟賢字哲卿號愚菴晉江人萬歷二年進士令清江
以治行擢為南御史例應掣鹽所得贖鍰不貲惟賢疏
言戸部職錢糓御史職糾察各有司存請令主事掣鹽
御史按季監督許之由是廉名益著時江陵相已死言
事得罪諸臣多未復皇子生下恩詔惟賢言恩詔雖下
而建言諸臣如吳中行趙用賢艾穆沈思孝鄒元標傅
應楨朱鴻謨余懋學等尚在戍籍乞行赦宥是時巨璫
馮保猶用事疏入謫江山丞逾月保敗召復原官劾左
都御史陳炌希權臣指論罷御史趙耀趙應元不可總
憲紀炌罷去又薦海内耆碩之士如王錫爵孫鑨孫丕
揚耿定向曾同亨蔡國珍詹仰庇等皆後先起用輿論
快之主事董基以諫止内操被謫惟賢疏救甚力上怒
調南大理評事遷戶部主事陞吏部稽勲郎中改考功
值大計上書宰相李世達都御史海瑞二公請絶請托
斥巨奸屏私暱計成中外咸服改尚寳丞晉通政司參
議轉應天府丞旋改順天攝府尹篆數月中貴干請一
切拒絶南北臺省交薦可大用以右僉都御史巡撫湖
廣至則請定三楚賦役全書以革加派之弊發泰和山
香税以補宗禄兵餉之缺分三衞輪戍武崗并請罷諸
衞遠戍柳州以䘏疲軍禁苗寨贖擄人口以遏異𩔖楚
故有景藩者肅宗愛子也予賦異等諸王景絶國除賦
額仍在時潞王之國上悉以景賦予潞潞必欲得舊額
以聞上鐫司道府縣官俸責巡撫報聞甚急惟賢酌定
賦額請令有司徵送潞府王無得遣人來徵以致騷擾
會楚災復疏減潞賦額築黃梅通城二城以固桑土又
請祀周元公父於啟聖祠刻元公二程文為三儒集屈
大夫諸葛武侯岳武穆文為三忠集以風示楚人召入
為左僉都御史言行取不宜久停言官不宜久繫臺官
不宜久缺已復言天下多故乃自大&KR1212;至監司率有缺
不補政日廢弛且建言獲譴者不下百餘人效忠者皆
永棄上不納尋遷左副都御史請早建皇儲慎簡輔弼
亟行考選盡下推舉諸疏俱不報自戊戌己亥兩預計
典佐臺長佑善黜奸無所嫌避如南考功時以丁内艱
歸服除起為戶部左侍郎未上卒贈左都御史天啟初
諡恭定惟賢樸誠直諒朗豁精密其念繫乎天下國家
之大而最注意者人才用舍之間其神周於器物服用
之微而最慎守者辭受取與之際服官三十餘載宦轍
所至綱挈目張風清弊絶世局常遷自守獨定海内士
大夫無所間然惟賢本師事大學士李公廷機其淵源
如此子夢詹以蔭仕戸部郎中(明史閩舊郡志文新郡志書葉忠撰)
(墓志)
郭介菴先生符甲
郭符甲字輔伯號介菴晉江人誕母家謝氏山莊靈鷲
山下山挺衆峯特立公生而嚴正不阿有嶽峙偉概自
幼至壯雖接談宴集竟日夜端坐兀然未嘗箕倚少聰
穎過目成誦凡天文地理星數醫卜律劍琴棋畫篆書
刻騎射之藝皆諳習精通五經子史垂髫即淹貫八歲
成舉子業研精于易著有墨訣易訣大小題筆要八法
行于世天啟癸亥年十九為學使周日臺公拔儒士第
一甲子年二十登賢書莆郡司李祁世培公分校所得
士乙丑下第歸讀書恭定公祠以自勵戊辰下第後教
讀給日用且供菽水歴漳潮平和饒平及齊魯豐沛諸
郡邑足跡不肯一踵公門惟與生徒講論或娛詩酒窮
山水搜勝探竒其在平和也有僧求公序文作衣鉢計
遇盜欲殺之搜見其文大竒之曰此郭大人筆也清操
君子汝獲與遊耶釋之僧袖文來謝曰活我者此也因
乞題簡末云齋地在大蓬山頂公深夜讀書虎常來窗
外伏聽每有咆哮超躍聲徹於内公著虎聽草紀之其
在饒平也邑人黃姓者求公書扁及門對懸掛後其家
失火盡燼惟扁對巋然僅存人皆異之饒令邱金聲公
同里同年友也居是邑三年不通一刺謀一面邱甚怪
之一日徒步造訪公閉齋門不納只隔扉問答邱曰郭
年兄何見拒之深也公曰爾治爾政吾讀吾書公私互
無干涉決於爾治内終不親覯也其狷介𩔖如此其在
豐沛也以地近聖賢風多淳古公意欲挈家卜居於此
乃積館俸買闞家園地百六十畆并構茅屋一所
嗣而值滄桑之變所志乃不果公二十年青袍六
上春官崇禎癸未年三十九宫&KR1212;春坊周巢軒公
同校禮闈得公卷大加器賞曰此正氣文字必真
人品也亟薦之以謄硃魚魯待校改乃定不置前
矛殿試二甲假歸里甲申賊闖犯都門聞三月十
九之變恨不與難公為孝廉時贈資德大夫辱菴
公與贈太夫人謝母布衣疏食怡然曰不可以吾
兩人易兒純操公之卓行亦二尊人之遺也(沈公佺期)
(撰傳略)
郭賢水先生承汾
郭承汾温陵陳氏寳鑰紀略曰公字懋袞别號賢
水晉江人登崇禎癸未進士初授淮安府推官涖
任八閱月以才能徵為浙江道監察御史公家城
東十里之杏宅鄉族丁以千計性好任俠郡有不
平事不憚攘臂為之凡有紛難者必排解之故人
多以郭解稱焉豪族多目懾之公不顧也然此少
年事耳其臨大事百折不回始信昔日之好俠者
皆所云配義與道溢于胸臆而不自禁焉爾(陳綠厓先)
(生寳鑰撰紀略)
潯江何氏家世學派
馥按何氏譜牒自元末分派一郡城一潯渼一漳江
其家潯渼者自小洛先生曾大父始初住邑之鳳嶼
後移潯渼故為潯江何氏先生少從父毖所公雄禀
學未嘗就外傅稍長受業於孫東溪從兄孝廉洛江
二公並名士俱器重先生而張淨峰先生嘗造精廬
試其文藝特異之故先生之學自少小已見知於大
賢之門淵源固已遠矣考嘉靖間先生退休閭里為
時典型而整率家規惇正典禮文節李公曾為先生
延請課子心特欽慕之見諸墓銘可考厥後蘇紫溪
李衷一諸公為行狀為墓表推重無異詞溯其根源
孝友篤厚傳之數世英碩輩出至季祚中理先生燮
殉流賊之難其死事與江門並烈盖一門忠孝尤足
風世也今謹緝其事略著于篇
副使何小洛先生元述
何元述字元孝别號小洛晉江人自幼從父學年稍長
受業於孫東溪某從兄孝廉何洛江某二公并名士俱
器之一日張淨峰先生見元述於洛江精舍試其文大
竒之語洛江曰君家有千里駒矣時年十三歲嘉靖四
年學使者邵公試立志論元述分晰道德富貴功名之
義而原本於寧静澹泊學使者異之十一年舉進士疏
乞教授惠州以便迎養甲午分校浙闈得陳善茅坤潘
季馴諸公皆為浙中聞人擢國子博士歴監丞擢南戸
部主事出為廣東僉事遷湖廣參議時世宗脩顯陵以
分任勞賜金幣中貴人使楚諸大吏折節為恭元述獨
行敵禮鎮守廖斌者傾御史包節被逮謫戍其部曲席
勢驕恣元述即捕治之如法斌無以中陞廣東按察副
使治海道事積案累千株連數千百人請撫按檢閱可
問問之久遠不可問者請决除之於是宿牘一清御史
行部不至瓊皆推臬&KR1212;代人憚浮海莫應者元述獨請
往還抵化州次白沙驛遇黎寇猝至持刃擬已知為河
海道相率羅拜而去獨以戅直執法繩兩勢家責其豪
子弟後為所擠罷歸元述孝友甚至官俸之餘敬上二
親悉均諸弟自無厚殖性寬洪坦直無城府不知人間
有機械知亦不較拯人於難如疴在身聞有善事喜動
眉宇見有過失咨嗟竟日其自奉淡約脱粟而食入里
門必下車縉紳士𩔖倒屣出迎雖下隸必衣冠乃見林
居四十餘年正家規廣祠宇脩祖墳至耋年遇歲時禮
節拜揖酬酢不衰卒年九十子居魯舉人官至承天知
府(李文節撰墓志書)(李衷一撰行狀)(新舊郡志)(閩)
孝廉何次洛先生元選
何元選字元學别號次洛晉江人少穎敏十歲家庭授
章句經書傳註寓目成誦十三逸齋公捐館哀毁執喪
如成人十九補弟子員弱冠游何怍菴公之門怍菴目
為竒士每日講口授畢退即筆記閱再歲手錄疏解累
十二卷築精舍於東湖臨江引曹偶互相切磨旋卒業
成均嘉靖甲子舉順天鄉薦元選為人倜儻英邁習於
昭代典故沉毅有大略善赴人厄窘友沒子少孤家貧
延歸解衣授粲給食館之其人竟以儒顯平生慕義多
如此他如議設祭田營祀屋建鄉塾召子姓弟姪耕者
受器讀者受書家歸三年漸施有政而嗜學日篤隆慶
丁夘束裝且北上旋卒李衷一先生撰述事狀謂公世
所稱豪舉士哉及跡其行事則恂恂儒者仁心為質引
義慷慨百里頌功千里頌名内外無間是為難耳(李衷一先)
(生撰行狀)
忠壯何中理先生燮
何燮字中理晉江人萬歷乙夘舉人任靈川桂東令陞
亳州知州崇禎中流寇土賊交訌饑癘洊至百姓十僅
存一燮儲備賑饑全活甚衆甫三日而齊寇豫寇復東
西至燮統兵力戰於盧家廟民争致死擒賊首李忠常
顯吾殺之刳其腸以示衆賊潰隨招撫李龍房應魁等
萬餘衆河西平未幾闖賊轉熾陷名城數十燮堅守孤
城擐甲胄晝夜不懈賊逼城下雲梯蟻集城陷被執甘
言餌降燮強立不屈大罵曰吾頭可斷不可辱也賊斷
其足罵益疾復割其胸旋罵旋割賊衆有泣下者嘆曰
好烈漢磔死懸其首於市三日耳鼻皆動賊相顧驚愕
武榮洪氏家世學派
按黃文簡公撰洪易齋公墓志云武榮洪氏其子弟
多才其父兄峻督而勤勖之若穮蔉之俟豐年以故
人材踵起閥閱稱崇今錄其先世所以肇端後嗣者
載於篇首云
侍御洪德馨先生庭桂
洪庭桂字德馨登嘉靖十七年進士授行人奉節旴江
以清介不緇著聞擢御史權貴勲戚為之避驄會當事
者銜臺中抗疏激切因御史失儀槩罰遂出為江西按
察司知事旋擢德興令復以越次驟遷論罷歸里恬澹
清脩杜門謝客監司守令絶不通謁有以寺租山蕩言
者桂笑而謝之曰吾自有良田可遺子孫也洪族科第
著武榮桂為開端云(南安邑志)
布政洪心齋先生有復
洪有復字懋純初銓武陵知縣時江陵秉國楚人席氣
燄多以意作使縣官暴横邑里有復三尺裁之席氣燄
者議徙有復他去會相敗反以得聲擢工科給事中中
貴人殺人不法有復疏論抵罪中貴人走匿至偕其黨
環上泣也有旨属刑部有復再疏論竟抵罪歴禮科左
給事中進士武進人薛敷教疏論大中丞不法詞連冢
宰部院頷之授有復意彈薛有復曰吾有去耳因自求
外轉亡何補廣東按察副使備兵肇慶擢羅定參政時
州邑初建所撫猺獞與諸民分籍而處恃衆喜亂有復
布以威德久之皆請隸民籍粤西岑溪猺叛攻城屠士
卒有復從總督陳蕖授便宜部署東三道進𠞰入山大
破之上功賜鏹陞俸遷浙江按察使湖廣右布政使尋
轉左礦税不逞湘澤震動同官馮應京觸税璫被逮繫
有復悉力調停為民請命上為易中使以礦税属郡邑
吏而更置巡撫有復有勞焉卒于官族弟有助字懋遜
授南安府推官高潔明敏嘗攝大庾南康二邑清洗宿
弊入為工部郎尋守廣州以艱歸服除補徽州治徽三
年口碑載道遷廣東副使方有徽州卓異之旌而有助
卒矣有助篤倫常厚故人當官克持節而遇親舊不失
恩意物論歸焉
布政洪爾介先生啟睿
洪啟睿字爾介别號訒原萬歷二十年進士授禮部主
事職典属國首發沈惟敬之奸疏大司馬石星主和誤
國宋應昌等扶同欺蔽復上冊立東宫救于孔謙陳泰
來顧允成等二封事署儀制郎大璫以封爵為請睿不
許璫銜之及璫負罪始擢祠祭郎視兩浙學政轉金衢
參政陞按察使治兵海上功績最著四明人建祠祀之
轉右布政攝符入覲凡浙吏中蜚語者抗力昭雪所全
善𩔖甚多尋轉左属浙東饑浙西澇睿殫力請蠲賑咸
報可庚戌計典竣事遂決意乞休歸作還山十誓誡子
弟禁僕隸約里戚奉法惟謹郡邑歲時罕所謁見惟窮
交數人時相過從而已又常以義急人之困家食淡約
特以榱桷祭器盡孝思追養為第一義事兄如事父友
愛性植晚而彌篤夀六十一終子承紱孫士宏俱鄉薦
(南安邑志)
部郎洪爾還先生啟初
洪啟初字爾還庭秀之孫先世由南安徙居晉江萬歷
四十一年進士授戶部主事出𣙜滸墅關故有北關兩
税商困莫支即疏請罷諸商懽躍舟蔽江下羨金至萬
餘悉籍上之典試雲南適貢金騷擾啟初疏陳其害遂
得免著為令遷兵部郎丁内艱歸不出與友人蘇庚新
相切劘著書以終焉(雍正間志)
閩中理學淵源考卷七十四
