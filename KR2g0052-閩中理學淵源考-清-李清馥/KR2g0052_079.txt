閩中理學淵源考卷七十九
廣平府知府李清馥撰
清漳明初諸先生學派
按文勤蔡梁村先生漳郡志序曰維漳郡始於唐初
僻陋濱海自有宋朱文公涖郡以後陳北溪王東湖
親承其統緒道術既一禮法大明明代陳剰夫蔡鶴
峯諸賢又起而賡續之流風餘韻至今猶存云竊嘗
敬讀先訓論近代人物盖于清漳留連不置聞彼間
風土山川靈異潮波安恬水汐時石岡嶙峋挺峙其
清淑磅礴之氣鍾為人傑不亦宜乎兹將洪永宣正
間先正學派錄其著者載于篇
總憲劉愛禮先生宗道
劉宗道名駟以字行龍溪人洪武壬辰徵秀才八千餘
人入試朝政宗道第一仍命學士詹徽密察諸儒中特
異者居德行第一以布衣侍坐共論治道拜都察院左
都御史上格君澤民二十事言甚切直上命所司採行
之自是議大政多所譏切遂為邵質董希賢所搆詔徙
南詔不久貰還宗道明程氏學好脩家禮鄉人稱愛禮
先生有愛禮集十卷陳真晟讀之稱其繼北溪而起大
有功於名教云
編修李先生貞
李貞南靖人永樂十三年及第第二人授翰林院編修
與儒臣編緝四書五經性理大全後以不肯預修佛書
貶高州府教授卒
孝廉林先生皥
林皥長泰人志行高亢刻意學問與林震同學為震所
推永樂庚子與震同領鄉薦後隠居不出自號後岡處
士後進皆師表之(閩書)
評事胡先生宜衡
胡宜衡名楀以字行宗華子性敏嗜學謹厚莊重孝事
繼母漳人及門甚衆永樂十七年以賢良薦授翰林院
中書舍人與修成仁二廟實錄上為善隂隲詩賜金帛
文綺陞大理左評事居官清苦尋引疾致仕(閩書)
柳先生文通
柳文通平和人父沒既除喪當就試其母止之遂不復
出居家教授生徒戶屨常滿所居西林凡西林之占一
經者皆其徒也(閩書)
吳汝華先生霞
吳霞字汝華海澄人邑庠生天性孝友篤志好古即所
居傍築小室扁曰顔巷聚書其中其潜玩程朱至忘寝
食諸儒語錄行錄悉手抄讀每語門弟子曰世無真儒
學之一字弗明也學字既明士風自變矣又曰其本在
立志其要在主敬所著有射禮輯說道原錄抄羲集抄
學則拾棄稿示兒編皆有關世教年八十餘卒長子邦
懋生員有父風(閩書)
閩中理學淵源考卷七十九
