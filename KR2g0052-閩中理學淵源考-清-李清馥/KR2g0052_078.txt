閩中理學淵源考卷七十八
廣平府知府李清馥撰
清溪李氏家世學派
嘗讀曾祖伯漁仲先生叙族譜繫略云余家世相傳
系出李唐江王之後曩甲午見族人參軍孔文於延
平手家乘相示自武陽流移之後數世昭穆具存其
散處他州者記次甚有序謂余為其宗人盖灼灼也
歸檢舊譜讀樸祖自序稱先世家尤溪尤為延屬邑
竊意孔文為不謬夙聞奉常曾經田陽奉羊豕登絶
巘祭所謂先廟者子孫村樸業樵漁所居里名翰林
﨑在大田縣治之東十里大田未建昔隸尤溪嗣後
在明檢討亦過而拜焉問其高年具稱一支徙湖頭
在季元之世然則樸祖距前祖未遠所聞有據合諸
斯言殆不誣也清馥謹按漁仲先生所叙皆係始祖
以上者今據舊譜斷自君達公為始祖君達公感化
里河洋保人元泰定二年置田莊貫常樂里而住在清溪
藍湖之感化里其溪據湖之端水流而下其色藍故曰藍
湖也二世祖名號無傳惟舊木主題干五位三世祖玉山
公行善好施老而彌篤至六世祖旌義樸菴府君力行仁
義家聲始大再世而第二子南豐令公煜舉景泰庚午鄉
薦受書於戶部主事莆陽黃公聲仲刻志問學詩書之澤
已顯迨萬歷庚辰公之五世孫心湖先生𢡟檜始登甲科
由是人文踵起遂稱安溪名族嘗考正嘉以前時潜修亮
節之士亦有應述者如紀善先生亮清風夙學望著鄉閭
載在志乘至前修所品待如九世祖羅峯府君受知於周
公孟中中藍先生瀾受學於蔡公元偉何公烱瑞峯先生
鳴陽從游於莊公履豐其親師問學皆有派别可尋已附
見之學派矣今錄自樸菴府君而下并諸前輩派繋逮隆
萬以降心湖諸公盖心湖先生立朝忠讜清修有進退大
節仍樸先生仕亨懷藍先生栻以易學相師授而幹宇先
生楨有循聲亮節與李公衷一相友善若吾高祖念次府君
卓犖好義敦說詩書有樸祖遺風其樹義尤宏遠矣
若餘隠先生明季遺獻實曾祖伯漁仲公先曾祖惟
念公受業之師也家世隠德未能詳述敬附其大略
待考焉念次府君及漁仲府君惟念府君本傳别見
國朝編錄
旌義李樸菴先生森
李公諱森字俊茂號樸菴先世肇於唐江王元祥之後
遷江南分居於泉之安溪感化里高曾皆隠德大父則
成公洪武初應詔舉孝廉授將仕郎判大名府内黃縣
簿父宗江公修身慎行不樂仕進拻拓田廬以遺安於
子孫公少慷慨有志向早歲從師獵涉經史事親奉公
式由其道二親謝人間事禮儀畢備追慕未嘗頃刻忘
也公席先世遺産復自居積日起輕財重義賙窮恤匱
凡遇假貸貧不能償者悉焚券契喪不能舉者終不能
斂者即助以貲捨藥以資貧病一日道經邑之劍口川
見負擔者涉水被溺其心惻然詢諸故舊曰是路正當
延汀漳泉要衝何不作輿梁以濟之衆皆以無力辭公
遂發心捐貲造橋至再不就間忽逢老人有言曰此溪
險急難成長者欲造此橋須先造石塔以鎮之言訖不
見公依言表浮圖數級而橋告成又往莆造江口大石
橋本邑復造龍津鳳池等二十五橋事具邑乘正統間
協造本府黃堂及本邑琴堂又修郡庠黌門及本邑大
成殿以至東嶽五帝殿元妙觀及一應神祠聖像莫不
助資理粧飾正統中遭歲饑荒應詔出粟五千石賑濟
又慕義輸邊三千石有司具名以聞(以上參陳公巘送公之官序朱公撰)
(墓志陳公紹功撰本傳及縣志)詔旌義民詣闕謝復拜賜贈帛酒饌由
是聞望顒昂聲譽益彰方嶽郡邑循例交薦授官保障
鄉邦疏累上覈實命未下適沙尤寇發公以旌義奉檄
統鄉之義勇子弟數千𠞰殄總兵官具功次奏聞授清
漳九龍嶺廵檢輿論咸以為未足以償其敵愾之績而
公處之泰然且曰三世荷列聖子惠洪恩兹值梗化陸
梁當捐軀戮力服勤皇家不避艱險衝冒矢石固分内
事也豈可計資秩之崇卑哉苟能盡職萬一則銓衡自
有公論聞者莫不壮其志而期於遠大也瀕行薇垣名
卿守令將師咸以禮餞旌其折衝防禦之勞晉江親舊
友契供帳於石筍江之滸時處士陳氏瓛素知公者撰
序以華其行景泰元年庚午九月也(以上見陳氏瓛送公之官序)三
年從安溪耆民請調公源口渡至則建廳事修房舍以
綏兵卒永春德化前後缺令監司命公攝其篆公所至
多惠績二邑咸謳頌之已攝安溪則修公館整儀門以
安吏民數年之間邑政具舉凡百廢墜煥然一新天順
癸未暑雨彌月大浸稽天公所建劍口及龍津三大橋
圯公冒雨省視太息曰百年之功盡於此乎由是民復
病涉公因之抑欎成疾遂至不起(見朱公撰墓志及陳氏紹功撰本傳)公
自微有官迄白首大都折節為義矜已諾其急人之困
先於己公事既畢然後乃嘗酒食人以是嚴重之計五
十年無曠時虚歲公其性命於功德者乎里中人視公
猶父望公家若庫庾尊之不名稱樸菴長者即有競不
從邑令訊而信李長者之言化逮其弟俊德咸駢為義
公生洪武三十一年戊寅二月卒天順七年癸未八月
享年六十有六娶黃氏本邑感德處士黃氏胄之女有
賢行子五人公既不得志於儒别立書塾置書田積書
萬卷課諸子五子皆賦質超穎凡異卓犖咸有衣冠長
烜義官先逝仲煜受書於戸部主事莆陽黃聲仲刻志
學問應庚午鄉試中式(見陳氏紹功撰本傳及陳氏瓛送公之官序)後為南
豐令炳承事郎烱散官不就焯貢太學為南雄司理十
世孫清馥謹述
按公事實見於邑郡志清源文獻陳氏紹功撰本傳
詳哉其言之矣家譜中家傳之外亦陳公紹功所撰
傳為詳而都憲朱簡齋所撰墓志譜中未及錄刻只
有公及妣黃氏遷墓記而處士陳氏瓛所撰公之官
序亦未及登載二藁藏於從祖茂夫先生家前歲於
從弟清柱處持出鈔錄盖陳瓛先生字微仲號栢崖
為明初高士性孝友不求聞達宣德間累召不起號
為徵君載在志乘要其人為不苟作者且此公筆札
殊少亦吉光片羽也簡齋朱公當日負碩望其所志
皆精覈今此藁集中亦未載兹就陳紹功先生藁本
及郡縣志之外再節錄朱陳二先生曩時撰述略補
本傳所未登載云爾
再按朱簡齋先生願學藁天順七年十月十六日往
湖頭祭公詩曰乘興相邀弔故人不辭艱險不辭辛
湖頭紅日湖間雨林外青山林下津云云又題云同
寺丞蔡公翼太守楊公輿知州陳惠提舉賀文通判
陳睿往安溪湖頭弔祭樸菴李公讀此知公當時所
交契者皆碩彦舊德志乘俱有傳表表而一時氣𩔖
之同遠從弔唁仰見公之德誼所孚矣清馥謹識
縣令李勤齋先生煜
李煜字秉常樸菴次子時清溪科第寥如公獨自奮發
號勤齋以見志用壁經舉景泰庚午鄉試甲戌春闈副
榜署福州羅源縣諭一切謝諸生常禮以大成殿明倫
堂暨東西廡之圯也慨然笈家貲重建之成化六年移
諭江西建昌之南城其庀堂齋饌堂如教羅源時十三
年江右直指保陞南豐令下車詢民利病為之興除邑
城依江旦夕假舟楫渡人不便即躧址鳩工築通濟橋
延袤數百步人德公甚立石于橋左頌焉已復建山川
社稷壇壝立曾子固先生書院設鋪舍建衆安亭政績
詳載太史青齋劉公太常卿廣平程公碑暨太學生興
造記中時豸繡屢以最聞擢有日矣顧公非其好也致
政歸為鄉名德凡若而年今名宦鄉賢並祀之平生慷
慨好施不事家人生産自博士至牧長二十餘年所至
以清白稱宦遊資用悉從家輦致獨喜營建造福於民
宛然先公遺意焉
紀善李東臯先生亮
李亮字文誠家貧植品嗜學事親盡孝邑令以孝友大
書于旌善亭見邑志由明經教潮陽調任四明陞淮王
府紀善正德間致政歸老進階長史淮王賜之詩云論
道經邦得老成年華驚見鬢絲盈丘園思切三章疏魚
水難禁十載情酒&KR0836;山中應索醉鷗閒海上可無盟明
朝遣問須經對莫使江都獨擅名公之為紀善也傅王
世子一日戲捋公鬚公正色拂袖引疾抗辭王數慰留
不可居家絶跡公門士論高之督學高公委官存問嘉
靖癸巳冬姪婦林陷賊投水死公年八十又一矣為詩
三章以弔之如古風人之長言嗟嘆公生平不隠惡不
虚美其節概有如此者夀八十五終祀鄉賢名宦
文學李羅峯先生鏜
李公諱鏜字時和號羅峯事繼母張盡孝愛諸弟養而
教之無同異少俊穎督學周公孟忠行部延平過湖夜
宿清溪宫竒湖中山水曰是必有俊彦數顧問此間佳
子弟盍與俱來公年十三長未四尺踊於叢而觀貴人
周從高望見一少小衣服嫺雅傳呼以入公躡級及堂
拜起有儀試一題即其旁立成呈畢出周曰雖其齒未
也作養則有餘立與附庠既去留題宫壁曰迢逓漳平
四日程清溪夜卧到天明年豐已喜民安堵村静不聞
犬吠聲自是山川留過客却教風雨阻行旌搜求俊彦
充庠序從此湖頭多顯名為公作也題在嘉靖癸卯後
三十餘年奉常成進士族中累登科第踐班行踵相接
為達官卿相先正篤學清修精爽不二言若持券可謂
先覺公治家嚴肅祭先必豐潔簋有常物晚稍耗當祀
少一鵝恚累旬不自懌盖至性之厚鄉里推重此其一
端也(清溪李氏家譜傳)
附文貞公識詩後
明嘉靖季學使者周公取道吾鄉阻雨信宿羣兒聚
觀因試以文拔二人入泮高祖與焉臨行留此詩署
曰木鐸道人題時鄉族間發解者纔一二自後科第
遂盛今四十餘人矣長老以為詩䜟故勒石所駐山
隈不忘其志也玄孫光地謹識
通判李中藍先生瀾
李瀾字子觀别號中藍自幼警敏刻勵嘉靖丙午鄉薦
凡九上春官弗售至隆慶辛未年望艾矣遂謁銓為衢
州府通判仁心為質上下信之嘗攝郡篆又嘗假令於
龍游常山江山開化諸邑諄諄曉諭無煩鈎鉅獄訟衰
息政教流行倅掌錢穀瀾矢心冰糵毫無緇染性樸呐
不能與世俗低昂適當事者媒蘖之瀾方送織造留都
聞其萌芽即拂衣歸里杜門謝客居五載而子栻生瀾
志行敦篤事父母至孝每先形聲迎志意曲當其歡心
居喪號擗如不欲生兄沒諸子未長瀾子之平生所為
在倡義舉恤貧乏割私田以充公祀時時捐槖金佐族
衆婚嫁死喪之不贍給者郡饑出粟數百斛賑捄郡人
德之文簡黃公鳳翔嘗曰公里居嘗招余與詹司宼飲
儀制君(即心湖先生)之封君在焉公縷譚今古間一舉觴封
君侑以壺榼代勸酬而公泊如也若不知人間有引滿
浮白事者其真樸𩔖如此又云某嘗過衢郵邸問郵卒
李使君昔日治衢何如卒曰清甚宗伯曰使君故有家
無藉衢為肥也卒曰公見肥人不喫酒炙乎恨不兼人
噉耳宗伯笑頷之歎曰李公李公當於古人中求之矣
鏡山何公又云公所居在喧湫闤闠中以道自高漻然
如深山大谷寡接於世無競於物而其無名之樸自足
鎮俗而維風可謂先進君子矣公仕本非好出見人之
求致高官大爵者真不覺如埜人畸客見夥頥之為沉
沉者爾先生受學予先子有子栻舉進士卒年八十九
崇祀鄉賢(黃文簡公撰墓志先生撰本傳)(閩書)(縣志)(何鏡山)
太常李心湖先生懋檜
李𢡟檜字克蒼號心湖安溪人旌義樸菴公六世孫總
角馳文譽才擅一時萬歷八年進士除六安知州以愷
悌稱入為刑部員外郎長貳舒公耿公雅相慕嚮𢡟檜
一日抗顔而前言讞獄非是者三其一謂中官與兵馬
司詔獄失出可慮一則臨江守錢若賡罪逮父老詣闕
誦冤者年俱近百並謫口外可矜一則侍郎洪朝選以
勘遼藩忤江陵相指閩撫勞堪希相意窘死之獄中莫
為申理者最後司寇僅當勞近戍其假旨及擅殺大臣
法皆不蔽罪可恨𢡟檜言之激切二公斂容謝之舒竟
致其事去緣是負伉直聲會詔求言𢡟檜上疏陳九事
以應曰保聖躬安宫闈節内供御近習開言路議蠲賑
慎刑罰重舉勅制限田纚纚千百言皆切中利病其中
安宫闈御近習二事尤聞者縮頸噤舌大略謂上近封
貴妃為皇貴妃矣而恭妃尚仍故秩臣願亟行冊封如
皇貴妃之例何者貴妃以皇子得封乃恭妃則誕元子
者元子國之本恭妃異日為國之母夫使國母位次皇
貴妃下臣有以知皇貴妃之必不安也寧惟貴妃即皇
上心亦必不安也臣不揣自今以往恭妃見皇貴妃禮
能如前日乎能無跼蹐自疑乎夫使儲君國母兩懷自
疑恐非皇貴妃之福臣以為宜益封恭妃位在皇貴妃
上即不然亦當使與貴妃徽號同恭妃安則國本安矣
而左右&KR0591;御宜凖周禮冢宰之制三載别其淑慝而去
留之是時上意淵深無人敢涉國本事獨𢡟檜與部郎
劉復初顯指貴妃言之同日章並上上怒欲加重譴言
者猶不已閣臣請上詔諸曹建言止及所司職掌以慰
解上意居數日上亦霽威諸疏皆留中而𢡟檜所條餘
七事亦寢不行會邵庶上疏請禁各官非言責者毋輒
言又欲令各堂官禁其屬言𢡟檜上言庶因世延條奏
波及言者欲概絶之防人之口甚於防川庶豈不聞斯
語哉今天下民窮財殚所在饑饉山陜河南婦子仳離
僵仆滿道疾苦危急之狀盖有鄭俠所不能圖者陛下
不得聞且見也邇者雷擊日壇星墜如斗天變示儆於
上畿輦之間子弑父僕弑主人情乖離於下庶以為海
内盡無可言羣臣盡可依違淟涊默默固位已乎夫在
廷之臣其為言官者十僅一二言官不必皆智不為言
官者不必皆愚也無論往事即如邇歲馮保張居正交
通亂政其連章保留頌功詡德若陳三謨曾士楚者並
出臺垣而請劍引裾杖謫以去者非庶僚則新進書生
也果若庶言天下幸無事則可脱有不虞之變陛下何
從而知庶復以堂上官禁止司屬為得計伏覩大明律
百工技藝之人若有可言之事直至御前奏聞但有阻
遏者斬大明會典及皇祖卧碑亦屢言之百工技藝之
人有言尚不敢阻况諸司百執事乎庶言一出志士解
體善言日壅主上不得聞其過羣下無所獻其忠禍天
下必自庶始陛下必欲重百官越職之禁不若嚴言官
失職之罰當言不言坐以負君誤國之罪輕則記過重
則褫官科道當遷一視其章奏多寡得失為殿最則言
官無不直言庶官無事可言出位之禁無庸太平之效
自致矣上責其沽名命貶一秩科道合救不允庶偕同
列胡時麟梅國樓郭顯忠復交章論劾乃再降一秩為
湖廣按察司經歴𢡟檜雖放斥外幕而忠益勵氣益奮
至謫所聞邊警復郵奏安邊之策宜用馬端肅俞武襄
車制禦邊而薦趙文毅有文武才大將則舉朱先郭成
黎國耀等疏再上不報久之量移南通政司經歴歴禮
部主事丁外艱歸服除赴補牘數上不獲命旅食京師
者三年而不知已疏名御屏錮不用矣乃告歸自是里
居者二十年當道屢薦無虚月神宗晚廉其忠丙辰即
家起南兵部主事𢡟檜念母老乞養歸遂轉員外郎尋
丁内艱光宗立錄舊臣起禮部郎中遷光禄少卿轉太
僕少卿一歲三改命已復不調者三年天啟四年以北
太常召而𢡟檜已於是歲卒時年七十有一𢡟禬為人
見事敏審機豫方蚤歲即已留神世務練習朝章而精
心密理足以運之藉令循循任職拾級而上亦足以致
功而夷然不屑繇其謇諤之素遇觸必發盖根於天性
然也居家篤根本落戌籍搆宗祠表揚祖德縑緗捆載
平生廓落無町畦無賢不肖咸以為親已素所交遊如
鄒吉水姜丹陽吕竇陵魏南樂顧錫山許東陽蔡龍巖
等皆號知交然時相規正有不與俱靡焉者衡文取士
則李長庚魏說李若愚陳所藴何慶元宋之禎亦當世
名卿其直言敢諫安邑自詹仰庇而後僅見𢡟檜一人
耳(明史)(邑志)(家傳)(墓誌)
李仍樸先生仕亨
李仕亨字克澹號仍樸生性樸厚少清苦讀書淹究經
史早有文名天啟二年成進士年已五十九矣初授戶
部主事監大通橋丙寅督餉山西革招買蠧規商人懽
悦時二閹至頗有忤言然終敬其清白莫能湼也戊辰
出守嘉興三載政簡刑清凡父母子弟相為訟俱不譴
訶而使自化其自誌云不取一虧心錢不受一無處餽
覲後即引疾歸著書課讀修葺宗譜皆崇厚力本之事
閉戸絶應接復自號迂叟仕亨為諸生時力學傳教名
軰多出其門族叔中藍公延請教其子栻孫日曄皆積
年受業所著有四書注翼易本義翼四書解易解雜著
迂言編皆以迂名焉崇禎丙子年卒(郡志家傳)(邑志)
臬長李懷藍先生栻
李栻字克儼號懷藍安溪人父瀾鄉榜官别駕有清望
見蔡松莊學派栻萬歷庚子鄉書癸丑進士授刑部主
事多所平反出守維揚加意恤民治漕理鹽善政猶傳
舊有織造税例一切革除之丁艱補潮陽潮故多盜至
則立里保嚴警衛自是盜患寖熄有巨猾勢厚黨劇播
惡莫敢忤視栻剪除惟亟需時屬托千函悉委于燄既
斃而懽歌者比戶時擬之除人鱷焉注意作士譽髦鵲
起潮人衣冠之盛則自栻作牧始轉陞高肇副使七載
緝盜安民聲績顯著晉大參分鉞端州道威望益隆最
為百世利者造太平驛通濟橋為文記之廣人士誦德
歲餘陞雲南按察使值土酋跳梁栻承委督餉鞅掌匪
遑卒于官栻受易學於族兄仍樸先生自齠齔至登第
無二師凡承易旨皆集而演之刻趨對編栻守先世田
廬退不營山海之利進不取公帑之餘以經術垂訓子
曰曄天啟五年進士由中書歴官至廣東副使(郡志邑志)
(家傳)
審理李幹宇先生楨
李楨字克輔别號幹宇安溪人萬歷丙子舉人授安化
令時萬歷之季海内盖有開採之役璫陳鳳指縣有硃
砂礦剋期興役上官莫敢議楨曲奉而陰阻之事得寢
陞茶陵州知州鋤奸剔蠧視安化有加以不能結奉上
官再調臨高縣因地震請罷税礦一郡俱席其庇遷王
府審理歸卒年七十有四何鏡山先生撰墓志略曰公
椎魯狷介一似木強人而中懷潔白先哲自將心常在
國家意常係斯民第不能修上官之名譽而候其顔色
所以三仕不失令三令不能得美遷者乎公三調劑開
採之役其大者矣其他省訟絶饋興學慎獄緩征斂重
符信鋤奸梗以公廉自誓而以移風易俗望民盖所至
若一是以上官有商彛秦鏡之褒楚民有耳勁筆貴之
謠至楚值征播之役粤值欽州之變公佐飛輓靖羽檄
其通變之才不可以木強論者也余與公早歲悉有四
方之役迨公懸車則余謫宦里居二十餘年矣居常過
公但見公編蒲緝柳無虚日月暇則鼓漁陽撾為三弄
而已所著有狷介編若自為譜者外有問竒便覽仕隠
緒言家蔵年譜宦中獨鑑諸書(何司徒撰墓志)
李瑞峯先生鳴陽
李鳴陽字克儀别號瑞峰十洲公長子鳴陽學問根柢
馬班於博士家言涉獵耳少壯甚自負久之數困棘闈
兼家喪頻仍而父祖戶務殷繁悉身肩之用此紛挐決
棄纓鎖性伉爽輕財慕范文正公陶靖節為人有急必
赴有侮不恥信心而行不求人知習與游者如莊梅谷
黃一龍兩先生盖相知之深者也鳴陽檢身方正嘗思
謹言慎動寡欲節飲四箴以自警所稱述皆先獻格言
一夕獨坐書室有美姝搴簾求貸鳴陽正色不動量探
篋中錢遣去人方為魯男子云晚退居先公舊隠自為
舊隠歌留心家譜綜核詮次特詳要於闡揚先德誘誨
族屬文翰炳然誠家世之琬琰也自為壙志曰年近古
稀不可謂不夀學知崇正不可謂俗流生平抱莫知之
歎不可謂終身皆未定之天盖自信無所愧怍齊順逆
一死生非深於道不及比(家譜)
進士李在明先生光龍
李光龍字蟠卿號在明安溪人誕生時祖瑞峰公夢杜
工部來訪覺值光龍生七歲父命對乘桴浮於海光龍
應聲束帶立于朝年十三從族叔肖巖公偕芳受易時
里中多治尚書惟肖巖素治易精熟光龍年雖穉殊有
悟稍長與閬瀛叔父鳳鳴同學又偕叔寳峰受業于孫
伯紫先生(疑即本傳中孫司理胎湖俟詳考)每搆義屈行輩自言稍長
為舉子業亦能帖括一二歸索家中遺書得馬班全集
縱觀之玩味至忘寝食益厭時師訓詁學遂上及六經
旁及諸子下至宋諸儒近代諸名公俱欲究其指歸汰
其緒論又言自戊午以後讀書仲悔兄齋中桃源陳子
因公車歸必攜笈就焉三人同席相證者不斤斤舉業
專以品行相勖旁及經濟深究性命壬午出揭潜銘重
熙房薦於主司稱光龍易學純深備采作程會試過江
上阻寇而反里中士大夫競勸曰時事須公豈為斗禄
哉於是強行癸未登進士第後為本房薛行塢所藴推
重而房首為白東谷胤謙尤一見傾服是時光龍名重
有速之應中秘之選者顧光龍愀然私謂薛師曰京師
棼埃黯黯磚瓦咸碧即不習五行傳而吉凶居可知矣
不廷試遂歸山中日與宗黨親朋沉淪詩酒閒尋方外
交戊午之間里中大變光龍深心潜力委蛇而坐消之
事平後人始推其安鄉里之功光龍生於郡城負郭窮
巷屬家道中衰旋移故里稍長即問家世之所以廢興
狀因就外傅家貧素不事生産業浮沉諸生者最久然
其才為國幹學足世儀郡邑大夫數式閭問政嘗講切
師友於同郡黃東崖林平菴諸公有往復載集中可考
平生著作不甚篋蔵諸子頗收十之三未刻目曰閬山
集卒年七十五時康熙乙巳年也宗中受業者族叔漁
仲先生日燝惟念先生兆慶皆稱高弟焉(家傳山墓志閬集)
(邑志)
閩中理學淵源考卷七十八
