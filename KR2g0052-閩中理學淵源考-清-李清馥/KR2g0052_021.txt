閩中理學淵源考卷二十一
廣平府知府李清馥撰
朱子漳州門人并交友
按閩中自道南以來泉漳學者未甚顯著至清漳又
閩之益南矣靖康中高氏登黃氏碩楊氏汝南皆以
名儒直節稱至朱子守郡教化大明風俗一變而北
溪東湖諸賢皆以夙學後先摳衣升堂然則斯郡兹
時其人文初開之始乎大賢之澤百世其昌雖莅政
僅及一期而遺風餘榘於今猶未艾也尋學脉者能
無慨係於兹邦
曹郎王東湖先生遇
王遇字子合龍溪人父羽儀紹興十二年進士遇閑居
不遠千里從遊於朱晦菴張南軒吕東萊之門而與廖
德明黃幹陳淳友善舉乾道八年進士調臨江教授再
調處蘄二州在蘄日與諸生講說漏二十刻猶徘徊學
舍注懷安丞閩帥詹體仁鄭僑延諸幕府禆贊甚多丞
相趙汝愚聞其賢將擢用之而偽學之禍起矣久之以
薦知長樂縣撙節浮費大修水利轉贑州通判薦章交
上時韓侂胄當國遇不少貶以求合侂胄敗召為太學
博士未幾除諸王宫教授適毘陵大旱命為之守力講
荒政民被實惠浙東大饑詔以提舉浙東常平入對請
齋戒以飭躬剛大以進德急聞直言以救闕失樂從公
議以扶正道當斷絶斜封墨勅之原常存視民如傷之
念至官留心賑濟一如毘陵時除大宗正遷右曹郎中
嘉定四年校策殿廬事畢而卒年七十遇居官所至介
然招之不來撼之不動朱晦菴稱其純篤吕東萊與其
篤信嗜學為人務實黃勉齋狀其行稱其學識之精義
利之明拔出流俗之表學者稱東湖先生著論孟講義
兩漢博義子仲訥以蔭官羅源令(通志書)(漳郡志)(閩)
(按東湖從文公游在北溪之前文公答書中有云前月末送伯恭至鵝湖陸子夀兄弟來會又云伯)
(恭奉祠已久亦每談志行之美也鵝湖之會在淳熙二年乙未味此札似淳熙二年前後及門者又)
(按東萊於癸巳甲午間與汪公端明書云新臨江教授王遇篤信嗜學為人殊務實願得親謦欬云)
(云又似從游於吕先於朱門矣)
推察黃習之先生學臯
黃學臯字習之龍溪人父珙紹熙中以禮記兩薦於鄉
學臯博通經史尤長於詩書春秋文公守漳臯與宋聞
禮俱以稚年論講慶元間預鄉薦入試南宫策問三舍
法弊臯謂愚獨愛伊川請改試為課及制尊賢堂待賓
齋與時論不合有司大書曰此必偽學之流黜之嘉定
十六年始登第仕番禺簿趙帥師楷每事必資之尤為
丞相崔菊坡料院虞衡所器重再轉為鄱陽丞待制李
性傳延入郡齋校勘朱文公續語錄因薦之調泉州察
推需次於家郡守方來屈居學職裒論孟義利數章辨
析界限以訓諸生温陵西墅劉克遜以廉吏科薦之年
七十餘丐祠歸手不釋卷所著有評古一冊
縣令宋叔履先生聞禮
宋聞禮字叔履龍溪人登嘉泰二年進士為敘州教授
再調化州知海陽縣有易禮記詩解行世(道南源委)
李堯卿先生唐咨(石洪慶)(施允夀)(林易簡)
李唐咨字堯卿龍溪人與貢士州學士石洪慶(字子餘)林
易簡(字一之)施允夀(字伯和)皆以旦評推重朱文公守郡日
延之於學為諸生楷式載之公牒各有品題云李唐咨
林易簡或究索淵微或持循雅飭察其言行久益可觀
施允夀石洪慶皆以耆艾之年進學不倦強毅方正衆
所嚴憚(漳郡志)
(按明周瑛曰四子學行即此牒可考矣若陳北溪文集有祭子餘文朱子語𩔖有子餘語錄及朱子)
(文集有堯卿與朱子問答語而一之與伯和僅見於學牒他無考謹掇拾梗概而為此一傳)
朱先生飛卿
朱飛卿龍溪人受學朱門自言窮理而事物紛紜未能
灑樂處唯見得富貴果不可求貧賤果不可逃耳大全
集載其問答甚多(閩書)(郡志)
陳退之先生思謙
陳思謙字退之龍溪人學問該博教授後學嘗魁鄉薦
著春秋三傳會同及列國𩔖編朱文公喜之以語其門
人李唐咨以女妻之
縣丞楊尹叔先生士訓
楊士訓字尹叔漳浦人(今詔安)父成大鄉貢士早世事母
至孝廬墓三年哀毁慘切鬚髮為白訓性醇静警敏刻
厲自持嘗從學於陳景肅及文公守漳置賓賢齋擇士
之志學者處之訓年最少預焉稱其學已知方郎中王
遇見而異之妻以女所居號盤菴學者不遠數百里從
之慶元二年擢進士調古田尉再調海陽丞政尚寬和
訟者以禮義曉譬多釋争而去後遷永福令永福俗險
健訓推誠以待之留意學校更定祭器修立壇壝人士
多頌其德(有曰德量汪乎如不撓之波接人温乎如可愛之日潛心可質之上帝操行不欺乎暗室)
諸臺亦以慈祥豈弟聽訟平允薦之會湖廣總領請於
朝願得廉靖吏以董軍餉遂差鄂州糧料院荆襄兩路
軍儲皆屬焉未踰月卒於官平生好賙人急而自奉甚
約囊槖蕭然卒之日無以為斂總帥率所屬周旋其喪
以歸葬於官陂之南勉齋黃幹為銘(小其根其實不蕃流之長不如其源)
(天命靡常定理則存浚其源毋伐其根不在其身在其子孫)弟士謹登嘉定第任博
羅尉與士訓同稱七賢云
閩中理學淵源考卷二十一
