閩中理學淵源考卷五十七
廣平府知府李清馥撰
泉南明初諸先生學派
泉自朱子過化之後人才蔚起明初諸賢大都抱道
守義恬於仕進而崇尚經說範圍禮俗猶然清源别
𣲖遺風也今志乘可考者張氏廷芳首著易說陳氏
道曾精邃易學趙氏復以禮教倡鄉閭莊氏逢辰以
朱學式後進其餘或隱身明志或秉節傳經各著顯
晦之遭祗求立身之的要皆根柢乎先民矩度與遺
世絶俗者異矣迨後蔡文莊先生獨倡宗風而紫峰
淨峰次崖紫溪諸公相踵起紹源濬流漸摩數世遂
成閩學一代人文之治回溯當時清源别𣲖不更昌
大而益光乎語云山川之秀有開必先則國初諸君
子皆有啓迪衛道之功不可無述也今併錄出以備
考訂焉
張先生廷芳
張廷芳晉江人世家城南方山下父謙齋以文學召為
石井書院司紏廷芳世其業以講明理學為己任冠婚
喪祭一遵朱子家禮自號退密翁以見志嘗著易經十
翼章圖藴義十卷未上卒於家(泉郡志)(雒閩源流錄)
趙莊節先生復
趙復字無疾晉江人隱邑之孤山博通經史不求仕進
泉俗冠婚之禮率敝於侈靡喪葬之禮多壊於浮屠無
疾惓惓以古禮為之倡人多化之卒年九十五門人私
諡曰莊節先生(雒閩源流錄)(舊郡志)(閩書)
莊士明先生逢辰
莊逢辰字士明晉江人元季躬耕飬母雖在亂離中不
釋書卷母卒喪葬一據朱子家禮洪武初或勸之仕不
答日惟教子讀書後進多師之稱靜齋先生子琛(泉郡志)
(閩書)
州判劉子中先生嵩
劉嵩字子中晉江人博通經史所為詩文清新竒古不
俟思索人謂其有謫仙才值元季不仕磊落不羈以詩
酒自娛家無宿儲而處之泰然有知其貧而餽之者輙
正色以謝或受所可受即送酒家及賙親友之乏者洪
武初以賢良方正薦授廣西賓州判官卒於官旅櫬不
能歸州人葬于州之門外泉之名士多出其門所著有
中齋集(泉郡志)
學正陳端誠先生道曾
陳道曾字端誠晉江人祖章應洪武四年進士以學行
聞歴官禮部主事道曾性資樸茂䆳於易旁及諸經子
史有文名操行卓然不苟徇流俗登永樂十六年進士
改庶吉士自陳願授教職改吳縣教諭陞瑞州府教授
遷無為州學正所至以師道自重衡文湖廣浙江山西
俱以公明稱卒于官所著有吳下集筠陽濡須等集(泉郡)
(志)
陳汝納先生亦言
陳亦言字汝納晉江人元至正間自古田侍父瓊來官
本州鹽場因家焉刻苦力學貫穿經傳子史於詩賦尤
工洪武初世路清平猶不樂仕進日惟與蕭子玉趙應
嘉趙仕寬軰相往還講論吟咏所著有潛齋集(泉郡)
(志)(閩書)
趙應嘉先生士亨
趙士亨字應嘉晉江人元季隱九峰山杜門讀書以求
聖賢之學父早喪明母復老病奉養周至湯藥必親累
歲不少懈父母相繼没居喪盡禮廬墓終喪乃歸教授
于鄉時山寇呂光甫嘯聚剽掠所至焚燬獨戒勿犯趙
先生閭舍洪武初由人材薦授繁昌縣仲窪河泊官強
赴焉尋引疾告歸(泉郡志)
徵君陳栢崖先生瓛
陳瓛字微仲號栢崖由福州來家晉江性孝友不求聞
達工詩詞宣德間累召不起號為徵君
(按徵君為宣德間隱德其著述藝文志莫考矣馥一於前歲得徵君送先六世祖樸菴府君之官序文)
(篇於從祖茂夫先生家附在族譜鈔本後序末題云景泰元年庚午九月吉日閩郡陳瓛序序中自)
(云與樸菴府君素相知云其序文節略載斯編清溪李氏家世學𣲖卷末乾隆丁丑五月下澣清馥)
(謹識)
夏西仲先生秦
夏秦字西仲晉江人或云元進士不知何許人避亂來
泉先舘涵江後居青陽授徒自給文以行重諸家誌多
出其筆洪武十五年以儒士召至京師稱老疾辭歸郡
守胡器敬重之每來訪蔥湯麥飯共温飽而登高眺遠
念及民間之未炊煙者胡守行贈以詩曰離筵對芳草
去路遶青山日暮雙旌遠邦人拭淚看得此而守名益
顯都下傳誦之以為二十顆珠也胡後歴官祭酒至永
樂壬辰西仲猶稱郡庠正賓九十六翁云李氏叔元撰
青陽五先生贊曰青陽祭於社者五夏李蔡以德莊以
功餘不乏通顯瞠乎後矣從西仲者碩士張德亨里人
始知有詩文之學云(李氏叔元撰青陽五先生傳)
陳白齋先生
陳白齋名未詳按李氏叔元撰陳處士約齋公墓志云
陳白齋倡道於石井書院其弟文齋以行業佐之其名
并籍貫待考(李鹿巢先生文集)
吏部楊先生端儀
楊端儀晉江人永樂三年鄉薦苐一四年進士歴官吏
部主事泉郡學科目題名碑記云朱都憲鑑楊御史智
蔡文莊清趙提學珤楊吏部端儀皆由省元入仕學識
淵源行檢醇正有功來學數君子祠于鄉賢昭于碑刻
率皆先實後名者咸可稽焉按楊公事實未詳今觀碑
記側於蔡趙諸公之列共稱學識淵源碑立在明正德
十六年郡守無錫葛氏恒里人留氏志淑田氏嵓同刻
石者留田二公皆鄉之望可見鄉評亦同云(朱簡齋集)
侍郎楊松軒先生輿
楊輿字士載號松軒晉江人父曜宗經學純正仕至長
史引年家居屢以忠君孝親為鄉後軰言之為文温潤
典則輿幼好讀書未弱冠能屬文通五經尤長於春秋
子史百家莫不通究嘗言場屋制度過嚴遂與徵士陳
瓛温良朱鐸蔡翼何祐軰為友不求聞達建塾授徒門
人數百多有學成亦不應舉輿召養於學校者戒之曰
爾可比樊籠外者耶厥後如林同莊諫丘璧皆以科名
顯宣德乙卯上命進士黃某纂脩實錄以輿有三長為
郡總裁實錄成郡守蔡錫以輿明春秋經薦授惠安訓
導丁内艱服除以學行純篤擢邸府伴讀王入繼大統
邸臣皆蒙顯秩獨輿出為處州知事值山寇發廵撫委
輿捕治設方略連破沐溪方竹賊巢九處事聞召見文
華殿問民情苦樂對曰無苦民事則民不苦歴陞南京
戶部右侍郎天順改元謫永州廣西苖賊滋蔓輿發策
備禦宼不入境一時政教畢舉癸未入覲引老乞歸燕
賜甚腆詔有司加禮焉家居十四年與朱簡齋鑑相友
訓迪子孫力學治家嚴肅非禮行則不入公門於烝嘗
則嚴潔承祀有問學者則條陳本末人樂近之所著有
松軒集朱簡齋誌其墓(閩書)(朱簡齋集)(郡志)
博士張先生寬
張寬晉江人正統丁卯舉人四擁臯比以醇誠博雅為
名博士所至與諸生講易娓娓皆性體心宗臺使輙署
上考而甘隱乞休嘗自題曰質不美皆困學而知貌不
莊唯正道自持不敢虛天之賦予而尚敢較位之崇卑
有司為立坊表曰翀霄(閩書)
州牧楊思明先生智
楊智字思明晉江人幼有大志既領鄉薦聞臨漳林蒙
庵有性理學往從之游三年歸登天順八年進士擢南
京監察御史成化四年客星變為彗星智上言妖彗示
變災異迭至自非君臣恐懼旁求直言改革弊政進君
子而退小人不足以弭天變宫闈之事臣不敢言望陛
下深自省察裁處其在廷大臣南京守備成國公朱儀
參贊機務兵部尚書李賓並猥𤨏無當不足膺根本重
地吏部尚書章綸則遣子應元冒貫京衛軍餘欲覬京
闈之薦刑部侍郎王恕則娶指揮妻旻氏為繼而甘偶
失節之婦工部侍郎范理外似樸而内姦貪大理寺少
卿金紳喜徇私而多賣法應天府尹畢亨夤緣擢用衍
聖公孔宏緒之淫慾驕恣凡此妨國病民皆足以召致
天變疏入遂賈衆怨朱儀尤惡之會郊祀百官赴内府
光禄寺點齋日尚未昃儀令人早鑰禁門智不得出為
内臣邀宿儀發其事以奏有旨械京問擬上以郊祀重
事而智不謹有玷風憲特降三級為廣西布政司照磨
久之轉化州知州卒于官智歴仕未久其志節已卓然
可稱黃氏仲昭稱智醇厚恭謹平居春風襲人義激於
中則如秋霜烈日凛不可犯歐陽子所謂氣剛色仁思
明有之(泉郡舊志)(閩書)
縣令鄭𢡟中先生馞學𣲖
按明初泉南傳習𣲖系多無可考惟朱簡齋先生年
譜載鄭𢡟中方從善高顯宗周太初諸公皆受簡齋
之學者數公惟鄭氏有傳餘亦未詳維時風尚樸厚
人文方興觀簡齋平生立身本末以忠孝承家退身
數十年如趙氏珤莊氏恭皆公奬藉在友教之列論
者謂為一郡風教之倡不亦宜乎虛齋先生未發解
時尚及見公其序簡齋之文謂公自幼至老講學弗
倦以明其理力行匪懈以踐其實故能於父子君臣
彛常大義各盡其道厥後王氏宣等為請祀于鄉最
後何鏡山黃石齋蔡獻臣諸公同揭請諡雖時議未
從然而一代之公論可審矣謹備列著之於篇
縣令鄭𢡟中先生馞
鄭𢡟中名馞以字行晉江人洪武丙子應天鄉薦授知
程鄉治先禮義不尚法律民謠頌之程鄉民鮮知學懋
中至首作新學校親為生徒講解自是始有登第者一
日感疾戒其子具湯沐正衣冠端坐而逝民哀慕之立
像於漢令曾芳之祠合祀焉朱簡齋祭之文曰先生懷
忠敬以為徒蓄詩書以自娛踐履篤實確乎不可以為
迂宅心孝友誠哉所謂君子之儒(泉郡志)(朱簡齋集)
都憲朱簡齋先生鑑
朱鑑字用明晉江人父則文以孝著稱鑑成童刲股愈父
父竟不愈哀毁逾常力貧奉母常游鄭𢡟中高宗顯周
太初諸先生之門永樂中以舉人授蒲圻教諭宣德初
擢監察御史廵按湖廣時副使僉事不行分廵屬吏殃
民無惮鑑請如故事周廵所屬以安民察吏具得施行
梅花峒賊久剿無功鑑詣諭皆解散湖湘風俗務外貨
殖男女過三十尚無室家鑑申明洪武禮法旬月之間
結親者動萬計考滿代歸正統初復命巡按廣東奉命
錄囚多所平反招撫逋叛甚衆禁奸戢暴所至肅然代
還朝命成國公朱勇簡都指揮等官三百餘員習孫吳兵
略歴代臣鑑等書擇御史有文武材者董其事右都御史
陳智推鑑鑑乞開設武學以典武科奏可遂為定制七
年用薦擢山西布政司左參政權璫王振擁大駕北征
鑑上疏懇留極言敵勢猖獗北情不測時大駕已出不
可復止土木之變景帝以郕王監國陞右布政使尋進
右副都御史廵撫山西保障雁門鑑垂涕憤恨以君父
之讎不共戴天上疏言額森奸詭百端殺掠無已復假
和親往來偵伺蓋以送駕為由則必開關迎接稍示拒
抗彼必有辭彼謀既深我慮宜遠宜急擇將練兵暫停
中貴監軍假以生殺賞罰重整散漫之兵復募壯勇之
士重懸賞格厚酬爵禄再徵勤王之兵夾攻並進戮力
復讎庶大駕可還敵兵自退又切見太監王振毒亂天
下震驚神器自江南草寇生發皆以誅振為名夫事歸
朝廷則治歸宦官則亂為厲之階莫甚於此昔高皇帝
與羣臣議事必屏去左右恐泄事機伏望聖母陛下郕
王殿下念祖宗開創之艱將相披臥之苦急立儲君選
智勇託忠義早革内侍之權再造中興之業庶雪前恥
以圖後功疏入太后讀之至於泣下及英宗北還景帝
勅邊將出兵掩擊北人鑑上疏言額森慕義請和送還
太上彼以誠來我以誠報彼盟未叛我兵先出失信啓
釁深為未便詔嘉納焉後景帝廢太上皇子自立其子
為東宫鑑貽内閣陳循書責之言前者至尊蒙塵宗社
安危非得長君人心未定姬周輔成故不得已今鑾輿
既歸歷數有在委裘而治亦無不可太子仁孝天下共
知在廷文武羣臣共立不能夾輔烏可易置抑僕復有
言陛下於太上皇論骨肉則當避位以全手足論尊卑
則當固讓以盡君臣乃藉口防微反為幽閉珍羞節其
日膳雉堞增於宫墻是可忍也孰不可忍循省書怒甚
鑑亡何乞致仕歸英宗復辟鑑念君父大恩詣闕上
表賀時石亨以奪門功荷特眷銜鑑前劾失機疑鑑
欲復仕於上前極力排詆上以籌邊老臣無所闕仍
賜致仕鑑歷官中外凡三十年諫疏至數十上歸里
凡二十餘年年八十八卒賜祭葬所著有願學藁行
於世(明史)(年譜)
備考
何鏡山先生撰簡齋朱公年譜序略曰某讀史至司馬
温公傳平生所為未嘗不可對人言輒廢書而嘆曰嗟
乎詩稱旦明傳首慎獨古昔聖賢於衾影莫知之地蓋
三致意焉洎自世降而下學者樂為致飾以相競於翕
訿詭隨之途義利攸分不堪自問豈復播以示人苟非
詣力精深卓然天定鮮有不為流風習俗所靡者觀公
之自少而長而壯而老既致身以事父復力貧以供母
精勤王事養退引年效疆場之孤忠賦遂初之雅志若
自微而顯者言之則刲股和粥露頂籲天是可質之神
而何不可以示之民倡議立儲移書執政是可以孤行
於一時而何不可共白於後世故其追叙生平也大書
特書分年别月周旋語默細大靡遺是非道貫心誠卓
然天定自慎於衾影莫知之地曷克及此
名山藏臣林傳贊曰朱鑑時當倥偬有守邊功且其意
在上皇而事不詳士大夫之口予讀其私傳家譜因為
載之鑑上循書足振朝議之靡不見傳說而疏名賞金
者獨著于世予得不為之扼腕耶
黃氏河清曰詳公之世有足隂維社稷動天地而感鬼
神者惜彭惠安錄本朝名臣於公偶遺之也余考吾學
編名臣記弇山賞别集都御史表亦俱未錄余故備書
以俟補錄者(詳見清源文獻)
王氏宣序公行實略曰土木之變郕王監國廷臣皆謂
宜承大統以安人心而公獨以邊遠孤臣上疏太后請
立儲君辨大義於狐疑之秋越易儲詔頒公雖矢石疆
場間憤激馳書切責宰臣極言廢立之非且言於上皇
論骨肉則當避位以全手足論尊卑則當固遜以盡君
臣蹇蹇諤諤言當時之所莫敢言亦言當時之所不可
不言知正綱常罔恤忌諱知盡臣職罔顧身家當事果
欲謀擠而公以懋勲至誠格於九重得免于禍云
縣令李先生紹學派
按泉自明初永樂間陳氏道會以易學名而立說則
自張氏廷芳著易經十翼圖藴義為始志乘載先生
在正統間以歲貢為合浦令䆳於易餘事實未詳今
考其門徒𫝊氏凱亦深於易其侄汝嘉承其家學者
至雁山先生雍尤以師道自立林氏龍峰其門人也
彼時虚齋倡明易學尚未顯著而諸先生逓相講明
如此可知泉之經術淵源有漸矣
縣令李先生紹
李紹晉江人按紹在正統間歲貢後為合浦縣令邃於
易
主政傅時舉先生凱
傅凱字時舉少年材器拔萃究心易學成化十四年
進士授戶部主事提督天津等八衛督催南畿
浙福財賦以賑西北饑旱事集而民不擾謝政歸日
與諸士講習有文譽四方求文者踵至子浚孫檝(泉郡)
(志)(清源文獻)
參政李雁山先生雍
李雍字欽讓號雁山晉江人舉弘治六年進士未謁選
請告歸養林龍峰同曾往受學焉親終出仕廷議以雍
篤孝清苦特薦吏部授騐封主事時人謂之赤脚吏部
轉文選郎門無私謁正德初逆璫煽禍時時欲樹置其私
人雍介然抑之為附瑾者所忌出為南寧太守時在吏
部已九年矣臨行蹇驢敝笥而已至南寧因俗為政不
立赫赫名值歲艱請于朝減民租十之四瑾誅清聲暢
蔚擢廣東參政會枹鼔起廵撫都御史林廷選手書致
之雍躬履戎行不遑啓居遘疾卒電白官舍南寧人祠
雍名宦載之郡志(閩書)
參政李菊泉先生汝嘉
李汝嘉字士美號菊泉父松巖二歲而孤祖母陳氏苦
節鞠育縉紳大夫若修撰羅一峰先生為之立傳賦詩
松巖後讀史知大義遂為鄉邦領袖汝嘉比長就學乃
從叔父合浦令紹日記經傳數百言為文下筆立就舉
天順甲申進士授戶部主事有貴幸侵民田者朝命覆
之得實奪以歸民𣙜湖湘商舟清兩廣財賦搜剔奸蠧
無敢私干尋陞金華知府道聞母喪歸服闋改衢州脩
建郡邑二學均徭役賑貧乏葺武備雪冤滯建橋梁衢
人頌之後陞淛江參政致仕孫繼芳以鄉薦授六安州
學正擢乳源令以平賊功陞刑部主事歴官貴州僉事
備兵思石以參議致仕壽八十餘繼芳醇深有度簡靜
自守弟繼華以鄉薦知始興縣有政績始興載之名宦
所著有四書日講(閩書)
閩中理學淵源考卷五十七
