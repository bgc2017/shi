閩中理學淵源考卷五十六
廣平府知府李清馥撰
莆陽嘉隆以後諸先生學派
縣令歐須静先生志學
歐志學字須静莆田人淹貫經傳以貢入南雍海内交
重之吳中諸文學争延為師領嘉靖乙酉鄉薦知潮陽
縣興學育才人文遂盛歲餘乞歸當道留之不可既歸
開五經講席四方負笈者相踵所著有四書淵源毛詩
小見衍義補要等書(道南源委)(閩書)
縣令阮先生琳
阮琳字廷佩莆田人嘉靖庚子舉人除金谿教諭為諸
生講明正學擢知恩平勤撫字興學校文學吏治一時
推奬以老丐歸結境真會誘誨後進所著有書經講義
性理儀禮律歷註解圖書記愚諸集(道南源委)
縣令陳立夫先生繼芳
陳繼芳字立夫少穎敏勤學通五經為文詞多有理觧同輩
咸推讓之嘉靖丙戍進士授金華知縣廉介自持奸徒屏迹
甫七月以病疏歸養家貧甘旨乏供乃設帳嘉禾因而負篋
從遊者甚衆所著有書經精講至今以尚書起家者咸宗焉
郡守林廷彬先生華
林華字廷彬蚤孤家貧奮志讀書嘉靖壬辰進士授南
京戸部主事改北刑部轉員外郎皇親張鶴齡繫刑部
獄華坐累謫六安州同知廵按及督學檄為諸生師建
岳麓書院令主之著岳麓口義十卷量移長沙同知尋
擢鎮江知府公暇講學如岳麓時與徐問唐順之往還
議論為守五年多政績最大者平民羣訴豪家擅洲田
久不决華斷為公庒收其租以省民需富民毆殺人獄
以賄停華立斷論死時宰夏言以獄託華不從嗾廵按
御史誣華激變逮繫詔獄發鎮江哭而送者幾萬人擁
傳車不得行逮者愕眙且笑曰是可以為激變矣華至
京上奏自辨世宗疑之而臺省亦多言其枉於是薄華
罪罷為民家居十七載不入公府性簡静寡合鮮交晚
年蔬食不與飲讌年六十七卒(莆田志)
參議黃以約先生文炳
黃文炳字以約父敬甫明經修行里人敬之稱曰木齋
先生文炳嘉靖乙未進士授南戸曹郎度支會計惟謹
𣙜北新關務除細苛所入税金下仁錢兩縣典出納關
吏不得染指又以羡餘牒計司助餉商民感惠歴江西
僉事參議文炳在江西久於分宜相無夤緣竟以罷免
人稱其有守(莆田志)
縣令宋斯齋先生效周
宋效周字肇斯莆田人領嘉靖辛酉鄉薦由海陽教諭
陞和平知縣以德化民羣盗觧散時制府徵令煩苛效
周移書規諷遂被論劾致仕歸家絶跡公門教人以經
書小學為常課謂嚮往須擇中守正造詣須積漸至精
工夫須循常務實所著有悾悾子踽踽言日格子正俗
編等書學者稱斯齋先生
副使陳士仁先生祥麟
陳祥麟字士仁嘉靖丙戍進士授東安知縣東安地狹
隣邊時詔徵土兵討田州所過騷掠祥麟搜剔弊蠧犒
餉具而民不擾嘗修學宫作社學毁淫祠改諸佛刹為
書院以廉能調麻城足疾疏改湖州教授主江西文衡
所得多名士遷南京刑部主事常提獄命人洒濯囹圄
不深錮諸囚囚甚德之歴員外郎中出守姚安郡雜夷
難治祥麟約以威信靡不輯服母喪服闋補南安或有
諷祥麟稍稍為子孫計者祥麟艴然曰昔人遺後世以
安吾豈欲置之危哉嘗自言吾自筮仕以來未嘗置一
人於重辟及謫戍者其廉慎仁愛類如此擢山東提學
副使至則崇禮教作士氣每閱諸生文義必為之芟削
改正以積勞卒於官士林傷之同寅檢行槖蕭然各捐
俸為賻所著有四書詩經正蒙行世(莆田志)
郎中陳宜昌先生言
陳言字宜昌觀七世孫少敏博精尚書嘉靖丙午鄉薦
第八人明年會試第四人肄政禮部時泰和歐陽德為
宗伯深器重之屬吏部補其縣令言悃愊簡易奉職循
理不喜矯飾逢迎以媚大吏大吏有索賄不得深嗛之
者遂乞改學職得湖州教授二年遷國子博士轉禮部
儀制司主事教習駙馬都尉故事都尉率驕貴易其師
師取具員而已言抗顔臯席人咸重焉越明年太宰李
默被讒死言亦坐鄉故謫郴州同知已移守泰州徵拜
南京刑部員外晉郎中無何免歸言性真率無他腸不
習巧宦居家以孝友稱嘗修葺先世祠塋恤宗戚貧乏
而撫其孤寡行敦本原所著有尚書講義六卷怡老堂
存稿四卷石溪儷語二卷以子經邦貴進階一級贈吏
部左侍郎兼侍讀學士(莆田志)
郡守林孟鳴先生兆珂
林兆珂字孟鳴富孫嘉靖壬戍倭陷郡城與兄兆瓚俱
被縶倭刃磨兄頸兆珂以身翼蔽倭義釋之萬歷甲戍
進士授蒙城知縣改儀封教授陞國子監助教轉博士
監丞任成均七年董宗伯其昌范少卿允臨皆所取士
陞刑部主事歴員外郎中為大司寇註律例二十卷出
為廉州太守丁内外艱補衡州又補安慶十年三典大
郡歸之日囊無餘貲先是祖富總制兩廣奏罷採珠之
令廉人德之兆珂至先以太守行有司祭禮次日以諸
孫行家人祭禮廉人榮之因作採珠行以歌祖德所至
禮名宿拔寒畯然性諒直不能婉曲事人辛丑大計後
假歸遂為終焉之計家居二十載鍵戸讀書丹鉛不輟
所著書宙合多識二種其最著者又有批點左傳檀弓
考工參同契楚詞李杜王摩詰選詩諸書刻林艾軒楊
升菴陳山人諸集皆行於世平生篤友誼故人有鄭某
者老而無嗣兆珂為營葬於松嶺之麓歲時祭掃必率
其子姓酌酒酹之所著書成恒令布衣人撰序曰古云
名譽不聞朋友之過吾將以樹其名也故一時文士多
歸之(莆田志)
布政林仲清先生澄源
林澄源字仲清嘉靖己未進士授戸部主事遷員外郎
中出為貴州參議屬水西安酋亂當事者方議用兵而澄
源以蠻夷叛服靡常勦孰與撫便已而出兵殺傷過當
卒用其言撫之事遂定逾年晉按察副使備兵威清即
用前所撫酋授以方略寇發輙誘禽之滇黔宴然晉參
政鎮威清如故鄒進士元標以論劾江陵戍羅施道由
境上澄源與盤桓彌日人或危之澄源曰昔徐晦越鄉
而别臨賀后山出境而見子瞻彼何人哉吾分已定即
緣此得罪吾固安之因名其菴曰定菴後以廣西按察
使覲畢轉四川右布政乞終養歸歸後言者復摘其馳
傳事中之則猶江陵之為也居家孝友恬静部使者交
章論薦竟不起著有悟往吟及經傳講義(莆田志)
林懋勛先生兆恩
林兆恩字懋勛富孫生有異質年十三好袖金散給貧
人母詰之曰損有餘補不足天道也既補弟子員試皆
高等已遂棄去銳心學道嘗憂正學榛蕪世趨二氏謂
二氏之粗者吾儒所不屑精者不出吾道之範圍遂合
三教而發明之著書積數百萬言大要以三綱四業為
本歸儒宗孔為急隨在奬勸凡士農工賈緇衣道流人
人厭其意而去時倭薄郡城會衆募兵却之又饑旱洊
臻發粟拯濟頼全活者甚衆城陷後埋胔掩骼不遺餘
力人尤德焉天下名流耆宿讀其書者無不降心北面
願為弟子書幣之請殆無虛歲其教人先從治病始以
此小試非其極也學者稱為三教先生(莆田志)
參政盧鉉卿先生廷選
盧廷選字鉉卿萬歷壬辰進士知滄州鋤奸摘伏獄無
滯訟時方興横海舟師大軍出於滄供億驛騷少不給
則立糜廷選馭應有方無敢譁者巨璫挾税柄凌轢州
郡廷選以民艱抗議詞色從容璫慙沮而戢歴工部郎
中出知南昌府南昌故多才廷選集士課文諸生呈藝
與爰書並列几案間剖決品藻無不各厭人意者修東
西二湖堤弛漁利以予民歴江西參政議減宗禄就各
宗現在之折額以均惠於待封之子孫時用其策諸邸
悦從著為令尋以蜚語觧組去家居數載復起為湖廣
參政修城垣繕干掫為固圉計盗徐賓踰城剽巨室輿
議以盗伏城中當排門大索廷選獨不謂然密遣邏遠
地跡之盗果獲卒於官方病中檄武昌嚴察郡獄多滯
囚勢將有變殁數日而難作楚人以為神云所著有四
書質義尚書雅言浴碧堂集(莆田志)
劉徵仲先生文𤾉
劉文𤾉字徵仲讀書秉禮授徒尚義與姪正隆交相愛
敬即閫内亦無間言後正隆領鄉薦官國子博士歸冷
署無長物可獻數以為言文暘曰青氊故物正獲我心
郡守王弼高其行數造廬請見旌其門曰一鄉善士卒
年八十九(莆田志)
劉陶九先生堯章
劉堯章字陶九讀書百原山中因以為號少便超超異
行輩為文沉思入微幾廢寢食未幾閩亂遂挈家入寒
山僦居何巖之麓專意聖學静坐三年已而入百原刻
意堅苦理數象緯靡不推究而返之躬行常曰涵養工
夫全在應事接物上簡律一身不敢自恕意念間稍有
愆違輙正色危坐終日會山中寇亂欲屠兩砦堯章挺
身出見皆頼以全衆德之歸田以謝堅却之居家孝友
與兄共㸑無間言時兄有子五人堯章子二人及析箸
以所遺産分為七五與兄而自取二焉曰吾不忍令吾
兒獨豐也人咸義之性和易近人及義之所在毅然為
之嘗讀春秋傳註頗疑其鑿後得湛甘泉正傳曰此可
以知聖人之心矣乃下榖城與舊友商訂成書未就而
疾作將革命取陳白沙示門人六絶吟咏者再點額而
逝(莆田志)
副使陳鳴周先生騰鳳
陳騰鳳字鳴周萬歷丁未會試第二人授開州知州州
多巨憝習弓馬乘突騎要截行劫商旅畏途騰鳳廉其
實以計誘得巨魁立殺之自是賊徒屏息澶淵久困水
患騰鳳設法隄防民得安堵丁内艱服闋補禹州復調
太倉州婁有隠糧七千五百餘石或為田衝蕩或為□
漲混者民困於輸供騰鳳不避勞怨逐一洗刷遺累洒
然陞兵部員外郎出為河南提學僉事秉公矢慎首拔
者悉皆入彀有河洛九十元魁卷鐫行於世部覆稱最
加銜再任轉浙江糧儲副使勤運輓部推卓異離任日
却羡金三千盡充公儲乞歸養冡宰趙南星覆疏云人
方仰其有守而有為本官則已知止而知足家居二十
載杜門守静所著有四書講意尚書要言及静虚齋集
卒年七十二(莆田志)
孝廉林燕公先生尊賓
林尊賓字燕公莆田人崇禎壬午舉人肆力於六經諸
史百家著春秋傳於三傳外别有發明又以禮記附會
成書乃翻去陳言著為評定復取朱子未成之志合三
禮而通之綴文成類共得十篇名曰古禮當然一時倪
元璐張溥陳子龍錢肅樂輩皆折節下之計偕入都值
闖賊陷京與從叔說同矢殉國著有鴈園集四卷(莆田志)
林雨可先生承霖
林承霖字雨可幼時為諸生即以古人自期入麥斜巖
潛心理學家貧妻子藜藿不飽絶不為意山中人皆呼
曰林先生與同郡謝天駒同彙次莆陽四編行世天駒
字山子擕家入山置書數千卷吟咏編摩於名利視之
漠如也(莆田志)
鄭牧仲先生郊
鄭郊字牧仲博學能文幼嗜經史長以著述自任家雖
困乏意豁如也補郡弟子員為督學郭之竒李長倩所
賞識拔置第一嘗謁銅山黃道周稱之曰鄭牧仲一日
千里未易材也雲間夏允彛徐孚遠皆與定交已居壺
山之南泉遂號南泉居士未嘗一至城市著書甚多註
易十七卷廬陵知縣于藻為之刊行尚有史統百四十
五卷及南華十轉冰書折衡偶筆寓騷孝經心箋及雜
詩文若干卷藏於家弟郟邑諸生好學博識與郊齊名
督學李長倩首拔食餼安貧樂道所著有皆山集及易
測詩史和陶廣騷春秋表微諸書門人郭鳳喈字友日
衛庠生性高潔工詩著有郭子詩草(莆田志)
閩中理學淵源考卷五十六
