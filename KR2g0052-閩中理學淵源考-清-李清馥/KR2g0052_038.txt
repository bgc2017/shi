閩中理學淵源考卷三十八
廣平府知府李清馥撰
丘行可先生富國學派
按先生登宋淳祐七年進士後文公數十年黃氏海
辨正之謂道南源委作朱子門人為非蓋亦從公之
門人輔氏學耳今從黃氏本
丘行可先生富國
丘富國字行可建安人受學朱子之門人輔氏漢卿淳
祐七年進士為端陽僉判宋亡不仕著周易輯觧十卷
經世補遺三卷易學說約五篇發明朱氏宗旨(閩書)
鄭翠屏先生儀孫
鄭儀孫號翠屏建安人從邱氏富國學易咸淳癸酉應
賢良舉又明年少帝北行儀孫退而著書易圖說觧大
學中庸章句史學蒙求箋註性理字訓郡守吴某率幕
屬迎于學師事之(閩書)
知事張伯陽先生復
張復字伯陽建安人泰定元年進士仕建寧路知事師
事鄭儀孫學易得邱氏之傳嘗輯諸儒論議編性理遺
書(閩書)
應奉張子京先生諒(弟貢)
張諒字子京建安人與弟貢學易於丘富國著經史事
𩔖并書澤三十卷後賜秩翰林應奉文字(閩書)
建安雷氏家世學派
按雷氏龍濟先生以殉國難其子志澤先生以䆳於
易傳之後嗣皆以易名家彦舟先生後亦以殉節著
平昔尤以朱程為學的立論先德行而後文藝其倡
建義士莊以濟士𩔖信乎一命之士存心愛物必有
所濟其貽謀保艾者遠矣
教授雷志澤先生德潤
雷德潤字志澤一名逢辰建安人父龍濟宋鄉貢進士
以殉國難德潤學邃于易旁通諸子及律歷術數舉明
經除福州路教授積學庾之餘買田三百餘畝以給貧
士婚喪老疾者號義士莊人為建祠學宫調長樂簿卒
德潤為學先德行而後文藝講論必以朱程為主教人
必以聖賢為法子機栱杭(閩書)
待制雷子樞先生機
雷機字子樞延祐進士授古田丞遷延平總管府知事
改邵武經歴邵長官有怙勢撓政者機每命吏抱案牘
與庭辨不為屈郡政以平調興化尹察知邑中賦役不
均機令民首實而品第之日更一吏主牘賦以大均民
呼為雷神丁内艱服闋轉湖廣儒學副提舉月書季考
具有成法擢延平總管府推官順昌尤溪沙溪南平數
縣疑獄株連累歲悉得觧釋建義學延鄉貢進士陳竑
願教之俄羅天鱗反汀界上立堡栅集丁壯盗不敢犯
陞惠安尹究心學政以興禮讓之俗三歲最諸邑代還
民立祠樹碑鄉井幾遍除汀州總管府推官築城開濠
以實堡障申屠駉僉事閩部行郡至汀稔知機賢悉委
訟牒已不俟引年遽上休致朝廷嘉其廉退陞翰林院
待制階朝散大夫機軀幹魁梧方面美髯居官尤盡心
獄事夜參半孤燈熒熒繙閱成案不休曰人命至重為
人嚴而不苛和而不流所著文辭森嚴演迤有龍津龍
山鄞川環中黃鶴磯梅易齋碧玉環七稿子燧燦(閩書)
縣尉雷君實先生栱
雷栱字君實興化縣尉以公廉正直稱壬辰歲因羅天
鱗亂委守海口卒于官亦通於易
州守雷彦舟先生杭
雷杭字彦舟建安人與兄機栱俱以易鳴於時嘗著周
易註觧行世時稱雷氏易舉浙江鄉試第一登癸酉進
士授浙江儒學提舉遷武平縣尹調潮陽以死事贈奉
化州知州官其子煜為同知(閩書)(通志)
魏菊莊諸先生學派
元代建安之派去游胡劉朱之遺未遠也其流風餘
榘猶有傳人然考其時多潜身草澤或託儒官一途
以自奮而志業弗究其用者多矣今搜錄數十家次
其懿行或承之家學或得之私淑或以文學知名或
以附聲大雅原委所漸尚有可稽云
魏菊莊先生慶之
魏慶之字醇甫建陽人師於王晟得考亭學中歲留情
詩賦種菊盈籬詠觴自適號菊莊翁手編詩人玉屑若
干卷而尤以施捨稱(閩書)
學正游子善先生應翔
游應翔字子善崇安人酢七世孫也值宋元兵革未靖
結屋武夷澄川之上耕隠自晦人稱其操履端方無愧
先世後繇武夷直學遷學正
山長陳良材先生楠老
陳楠老字良材政和人至元元年以鄉貢進士授興化
路涵江書院山長轉建陽雲莊書院山長至正間棄官
歸嘗過萬竹菴題詩曰青山迥望合萬竹淨娟娟寶殿
晴光冷瑶階翠色妍龍吟明月夜鶴舞早秋天坐聽凉
風發軒櫺響澗泉(建寧府志文苑)
江菊隠先生應隆
江應隆自號菊隠建安人求學於謝疊山疊山字之曰
仲龍蓋取孔明長嘯隆中而時人以伏龍待之
周先生震一
周震一建安人家在城府不妄交一人謝疊山枋得客
建寧震一獨與相厚疊山稱其忠厚篤敬言不妄發行
不妄動翛然出塵埃之外而可與神遊八極之表子持
敬亦修真慕道為謝疊山所稱
山長朱泳道先生沂
朱沂字泳道建陽人文公三世孫累薦遺逸不赴與謝
枋得游枋得稱其論古今人物高下國家興廢善𩔖仕
止久速之故掃盡華葉獨存根株文公之後濟其美者
泳道一人耳晚歲授考亭書院山長
趙順之先生若
趙若字順之崇安人號澗邊蒙古岱丞相入閩一見重
之薦授同安縣尹不就隠於家有園池亭榭之勝以供
嘯咏高丞相開閩省三使人来聘之強為一見勸之仕
不從長于詩年六十四終有澗邊集二十卷
蘇明遠先生照
蘇照字明遠建安人工詩文尚儒術後進多師之至正
間以明經薦至京預纂修事欲授以官以親老辭卒年
八十子伯厚見選舉
推官楊仲宏先生載
楊載字仲宏浦城人徙家洪州少孤博極羣書年四十
不仕以賈國英薦召為國史院編修官與修武宗實錄
延祐初舉進士歴寧國路推官卒載為文有跌宕氣博而
敏直而不肆自成一家言而於詩尤有體嘗語學者曰
詩當取裁於漢魏而音節則以唐為宗自其詩出一洗
宋季之陋與虞集范梈揭傒斯齊名時號虞楊范揭有
詩集行于世(建寧府志)
彭元亮先生炳
彭炳字元亮詩倣陶柳游齊秦都下聞昌平隠者何得
之遂往謁之駙馬烏克遜事以師禮朝野自是知名至
正中徵為端本堂說書不就有集一卷(閩書)
教授鄒文祥先生天瑞
鄒天瑞字文祥建安人任建寧路教授元季風化凌夷
天瑞首唱文學諄諄以忠孝廉節開士士為振起(閩書)
司訓鄒季和先生文慧
鄒文慧字季和建寧人任司訓元末謝職服柴桑巾服
講明朱學本郡理學推文慧為首(郡志)
張先生以仁
張以仁政和人元季隠築蓮花峯下與魏伯堅謝坤孫
藴余應相友善旦夜講論經史至忘饑渴後俱以文行
知名而以仁伯堅終隠不仕卒(郡志)
閩中理學淵源考卷三十八
