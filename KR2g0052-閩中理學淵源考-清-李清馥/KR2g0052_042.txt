閩中理學淵源考卷四十二
廣平府知府李清馥撰
吳聞過先生海學派
邵氏銅撰聞過齋集序略曰閩自陳述古季慈鄭閎
中周公闢劉執中五先生倡道於前繼而楊龜山羅
仲素李延平三先生出至朱夫子集羣賢之大成益
講明於後道德入人之深世號海濱鄒魯又如胡文
定致堂五峯籍溪蔡西山父子劉白水屏山黃勉齋
陳北溪真西山潘瓜山熊勿軒諸賢彬彬輩出文行表
表皆可師法故閩之士習不以浮文勝質為先而以
躬行寔踐為急俗尚之淳清修苦節有東漢名賢之
風又曰先生氣質剛明學識醇正平日踐履篤實生
元季繹騷之時邁德於身自蔽於不耀之地駸駸乎
不知老之將至此其可惜云按邵公叙述先生繋於
諸儒學派之後以先生實元代遺民維道脉之緒者
也余繋之明者蓋一代之興必有耆儒夙學為邦典
型如存碩果以繼前修而啟来學顧守先待後之責
寄焉耳熊氏勿軒之繋於元吳氏聞過之繋於明皆
一轍也今考其派系載於篇乾隆丁丑四月下澣書
吳聞過先生海
吳海字朝宗閩縣人元季四方盗起隠居不仕學周程
張朱之學一時名人如貢師泰林泉生藍晦王翰皆雅
重之翰嘗仕元海數勵之至翰卒以節著海教養其子
偁底於成立焉明初部使者欲薦於朝力辭免既而徵
詣史局復力辭居家採摭古今孝子順孫節婦烈女與
兄弟之相友愛娣姒之能和睦者附以感應禍福以教
鄉里又著書言楊墨佛老為六經之賊管商申韓為治
道之賊遺事外傳為史氏之賊蕪辭荒說為文章之賊
皆足惑人欲上之人悉取其書而禁絶之使天下曉然
知正道慕鄒魯之風平生虛懷樂善有規過者欣然立
改因顔其齋曰聞過為文嚴整雅奥咸有矩程而一歸
諸理後學咸宗仰之著聞過齋集八卷學者稱聞過先
生(道南源委)(明史)(分省人物考)
簡討王孟敡先生偁
王偁字孟敡永福人父翰仕元元亡棄官匿永福山中
遂家焉後以節著偁少孤其母手疏先人之蹟與古今
豪傑大略教之從父友吳海學於書無所不通弱冠領
鄉薦乞歸養母母没廬墓六年永樂初以薦授翰林院
簡討進講經筵修永樂大典時内外儒臣及四方韋布
麕集閣下惟偁學博思深解縉第偁人品當在蘇子瞻
之列其文亦相𩔖詩則力追漢唐每擬薦以自代顧其
為人氣節英邁議論爽發常有壁立千仞抗舉浮雲之
志遇知己與談吐凌駕超越視餘子𤨏𤨏不啻卧之地下
以此名譽雖彰謗亦随之尋坐事謫交趾從總兵張輔
幕下時解縉出為交趾恭議督饟化州言偁於輔携以
自随偁與縉因共往廣東觀其山川言其可鑿贑江通
南北道具草入奏會車駕北征縉見東宫還漢庶人怒
縉且欲䧟東宫遂言於上上怒縉滋事勞民并偁皆逮
獄相繼死獄中所著有虚舟集子振以祖父死非命屏
跡不仕有司屡薦不起亦能詩(閩書)(新福州府志)
侍讀林尚默先生誌
林誌閩縣人年十四歲從王偁學日記數千言時出論
辨見鋒鋩以折長者偁曰此非所以求益為字曰尚默
因痛自克治沉潜學問涵浸淳蓄久而益富永樂中鄉
會試皆舉第一殿試一甲第二名授翰林院編修預編
性理及四書五經大全諸書陞修撰歴官右諭德兼侍
讀宣德元年預修两朝實錄卒誌於學無不研究後學
多從質問經義性恬於世利蚤失父事母孝宗族有貧
而依異姓者悉歸而撫之與人交必誠必信每公退輒
閉一室以詩文自娛所著有周易集說蔀齋集(通志源道南)
(委)(分省人物考)
博士林志仁先生慈學派
按先生在明初力學稽古其徒姚氏忠又以篤學稱
餘事實未詳兹特錄其派繋焉
博士林志仁先生慈
林慈字志仁長樂人力學稽古嫻於文詞洪武間以明
經薦任本縣訓導歴國子博士有詩集(通志)
姚用恕先生忠
姚忠字用恕懷安人師事國子博士林志仁慈朝夕講
誦久之明理篤學深得聖賢之旨節儉恬淡雅好山水
不樂仕進自號耕雲山人(閩書)
訓導林于野先生同學派
林于野先生以力學稱後游寓同安故三山學派無
可考者兹特錄之
訓導林于野先生同
林同字于野閩縣人博學力行安貧樂道居家教授
後進日踵其門洪武中寓居同安戶部郎李文郁師
事之力薦於朝授同安訓導至官二日卒所著有銅
魚集(閩書)
長樂陳氏家世學派
潘氏稼堂序陳氏詩系曰閩中詩人陳伯騶示余以
先代之詩曰四朝詩系其稱詩也自香草堂集以下
四十餘家其叙系也自信州公以下二十餘世終明
之代成進士及舉於鄉者百有餘人凡兩尚書一侍
郎禁近方面若干人又多賢而能文幾於人人有集
考其淵源則三忠實始基之所謂三忠者宋景炎中
陳氏之祖曰榮者率子弟起義兵以行軍司馬知福
新縣與元兵力戰而敗榮及其子宗傳姪吉成皆死
之陳氏之族死者一百七十七人其後多隠居教授
不仕躬修於家至有五世同居者至明初仲進首膺
薦辟仲完繼入翰林浸昌浸大至明季甲科乃絶家
運與國祚相為盛衰如此按陳氏二百餘年科名爵
禄蟬聯弗替而不知其根本皆由於一門貞忠炳蔚
其後世子孫尤能韜晦潜隠歴百年而後興天之所
以祚忠孝者如此其遠且大也今錄其著者載於篇
縣令陳伯康先生仲進
陳仲進字伯康長樂人耿介尚氣節洪武六年以儒士
授宜陽丞攝孟津最調韓城久之擢令江山上特旨褒
其惠政後坐勘灾忤旨被逮仲進曰吾以一身活萬命
含笑地下矣既而釋之而仲進已卒歸櫬經江山父老
泣留衣冠葬之子孫遂家江山弟仲完子登全從子洵
仁(閩書)(通志)(新郡志)
掌坊陳先生仲完
陳仲完名完以字行洪武十八年進士授延平訓導改
寧國縣永樂初用薦擢翰林編修尋陞左春坊左贊善
奉命授皇孫經貌恭氣和詞意懇欵多所補益其持身
恭慎平居言如不出至討論古今據理是非確不可奪
仁宗在東宫嘗問其所長對曰職所當為不敢苟有畏
避仁宗甚重之歴官廿年不遷怡然自足仁宗恒言春
坊如仲完者不易得也及即位仲完前一年卒楊文貞
士竒為傳惜之(通志)(閩書)
中書陳思孝先生登
陳登字思孝洪武三十年以儒士授羅田丞調蘭谿浮
梁皆有治績永樂中以薦召入翰林預修國史授中書
舍人為人諒直博涉經史自三代秦漢以降鐘鼎金石
劖冡刻石靡不默識既入中書凡國家有大制作篆籀
之文皆出登手且負直不媕婀於所交遊面舉過失國
史實錄稱為剛正之士(閩書)
侍講陳果之先生全
陳全字果之授翰林編脩修大典書召赴行在與修四
書五經性理大全擢侍講署翰林院事公勤篤慎所著
有蒙菴集子陵領鄉薦本字叔鹵耿介好古有詩文若
干卷(閩書)(蔣氏閩學源流)
羅宗譲先生泰學派
按黃未軒先生撰羅氏繹墓誌曰羅繹父泰以學問
文章重一時雖未嘗仕進然其弟澤登永樂甲辰進
士為名御史繹與兄紋同領永樂丁酉鄉薦為名師
儒其他及門之士躋巍登膴者不可勝數皆教澤所
及再考林尚默先生撰羅處士泰麗澤軒記述其師
曰林友從其友曰鄭介叔意必當時表著者其詳莫
得考矣然觀黃公未軒所贊林公尚默所記其一時
師資庭訓俱可追述兹錄傳中所及姓氏并附著其
家學載於篇
羅宗譲先生泰
羅泰字宗讓福清人少從鄉先生宋瑜受春秋經既卒業
於訓導林友從潜心易旨故其學精於易春秋一時同遊
如進士鄭澄初主事鄭介叔知縣鄭彦韜文學鄭廷玉
鄭希晦林範伯輩咸與切磋講明鄉後學皆師尊之隠
居教授凡四十餘年與諭德林誌侍郎薩琦尤友善勵
行至老不衰宣德壬子應天尹聘司文衡泰辭曰布衣
也以一鄉之善淑一鄉之人則可敢去取畿甸士哉平
生好古遵禮輕財逹生母喪家貧數年不能葬語及未
嘗不泣下也年四十妻死不娶曰吾有子矣有覺非集
行世建安楊文敏榮志其墓弟澤舉進士子紋繹俱領
鄉薦(閩書)(通志)
鄭先生宣學派
按長樂瀕倚海壖朱子當日為學禁時曾避跡是邦
其高第弟子如黃文肅勉齋劉履之用之皆此邦産
也明代名人輩出陳氏仲進鄭氏世威諸公已别錄
矣至馬氏鐸李氏琪以巍科並著而馬公本傳稱其
初受禮於鄭氏宣遂旁通易詩書子史百家故特錄之
鄭先生宣(傳闕)
脩撰馬彦聲先生鐸
馬鐸字彦聲其先樂平人宋宰相廷鸞之弟廷龍者自
樂平来徙家廷龍之後有弟兄三人曰隆曰傑曰鈞皆
舉進士鐸初受禮於先輩鄭宣遂旁通易詩書子史百
家為文援筆立就永樂十年廷試與閩縣林誌俱在及
第之列成祖知其同郡試之對曰風吹不響鈴兒草鐸
應聲雨打無聲鼓子花見誌對遲成遂以為第一鐸對
盖出夢語故響荅如是既授翰林修撰成祖一再幸北
京命獻陵監國鐸與諸臣侍勞艱不避獨任不辭獻陵
屢顧學士楊士竒曰馬鐸可謂質實無二自是翰林學
士國子祭酒司業有公務出皆命鐸署攝鐸耿介伉直
表裡一致處事平恕而臨義執言自奉儉約與人交盡
誠遇危難急濟之閒暇鼓琴讀書名其書室曰梅巖(閩書)
閩中理學淵源考卷四十二
