閩中理學淵源考卷九十一
廣平府知府李清馥撰
福寧明初諸先生學派
福寧僻在海隅宋時名流輩出延至元代儒宗尚踵
起相承至明如蔣氏悌生林氏珙陳氏自新林氏偉
高氏頤皆精專儒學教士傳業稱躬行實體之儒雖
元之遺獻而實有明一代倡學之師也程氏鉅夫謂
自鄉儒先游紫陽之門而絃誦衣冠盛自鄭氏樵師
氏古教授而經術明其所由來尚矣
訓導蔣仁叔先生悌生
蔣悌生字仁叔福寧人檢身勵行雅不出仕洪武初舉
明經任本州訓導教誘諄諄多所成就著五經蠡測五
卷微詞隠義多發前人所未發(閩書)(道南源委)
訓導林仲恭先生珙
林珙字仲恭福寧人篤信力行以開來學為己任舉明
經授本州訓導雖窮約泰如也
助教林孔徵先生文獻
林文獻一姓陳字孔徵福寧人博通經學旁及子史舉
明經授國子助教立教有方生徒仰之(閩書)
縣令高應昌先生頤
高頤字應昌福安人孝友天性臨財以義親沒廬墓三
年教授鄉校旬暇輒至墓所拜哭洪武間舉孝廉召對
稱旨遂授海鹽知縣卒于官著詩集傳解(閩書源委)(道南)
陳貢父先生自新(子孟龍)
陳自新字貢父號敬齋寧德人通五經精易本傳義而
推衍以皇極經世書從遊者衆著有起興集等書行世
子孟龍字霖卿博學能文洪武初舉明經歴廣東僉事
林先生偉(子仕䕫)
林偉寧德人學問該博與高頤余復為友義方之教甚
嚴子仕䕫學行俱粹以廉能見稱官通直郎孫祖泰知
建昌軍
給諫林廷吉先生文迪
林文迪字廷吉寧德人弘治乙丑進士授刑科給事中
遇事敢言奉命清糧卒於廣西文迪性敏質粹學博識
醇著有五峰遺稿(通志)
長史周質夫先生斌學派
按周質夫先生在明初以經學著識楊文敏於童年
授之以業後為國子師多士悦服固亦一時師範也
長史周質夫先生斌
周斌字質夫寧德人嫺雅夷曠明詩禮二經教授建寧
嚴立教條作新士習與郡大夫語皆政教大端雲南平
進賀表稱旨賜金幣秩滿太祖召至便殿承顧問以質
直見重拜中都國子司業約度明信諸生悦服陞齊府
左長史輔翼開陳一以正道丁内艱卒楊文敏公微時
斌一見竒之親授以業語之曰子器識非常他日遠到
惜予老不及見也所著有國子先生文集(閩書)
縣令陳鼎夫先生新
陳新字鼎夫福安人永樂十二年以貢入國子從楊文
敏公學知海陽縣時賦重民困求其弊悉去之每春巡
省田野勸課農桑始終不倦(閩書)
陳先生廣學派
按先生及門者多而獨著莊敏林公觀莊敏立朝讜
論出處諸大節其熏炙師門所得多矣攷莊敏之門
如林氏□恂恂言行嘗論學者必以養素自重為先
一時師友講習固有淵源哉
陳先生廣
陳廣寧德人隠居授徒多所成就林莊敏聰嘗受業焉
既貴寓書於廣稱其自得真趣非語言所能形容者(閩書)
莊敏林季聰先生聰
林聰字季聰寧德人正德己未進士為刑科給事中景
泰元年轉都給事時當英廟之世承平日久言路茀塞
聰感激論事無諱及英廟北狩以後益與同官葉文莊
盛矯厲奮發所彈劾皆切近内侍及當柄大臣多因以
下獄去者迨額森將送英廟還廷議迎駕景帝既即位
有日不利駕還心欲薄其禮聰獨請備鑾輿鹵簿景帝
廢英廟皇太子自立己子衆唯唯署牘聰獨難之方欲
極論而罷尋遷春坊司直大學士商輅言六科不可無
聰仍補吏科都給事中領司直俸戸部侍郎張睿國子
祭酒劉鉉並用母喪奪情聰上疏侍郎六卿之亞祭酒
師儒之宗忠孝大節不可少欠乞命依例守制不聽復
上言君親人道大倫忠孝臣子大節未有忠君不繇孝
親薄親能厚君者也禮臣有父母之喪君三年不呼其
門高皇帝定制斬衰之服父母皆一冒喪匿喪俱有罰
禁所以扶綱常維世教豈不嚴哉曩者國家多事内外
近侍方面等官奪情起復此令共濟時艱一時權宜也
今邊事寧謐方面已皆不許而在京猶或踵舊臣誠愚
昧以為大臣之中有一身去就係國安危猶若可言若
一槩為例弊且貪戀名爵廉恥不顧視天親若路人希
異數如常事伏望當金革之不試舉先朝之舊章禆益
世道殊非淺鮮景帝所立太子薨聰上大寶八事及脩
德弭灾二十條中言今三尺兒童悉念太上皇德獨恥
皇太子見深何故見廢時日曷喪之謠繼出臣不知為
誰陛下幸而聽臣仍將太子立為東駕又言陛下宜虚
已省躬戒玩好之蕩心戒嬪御之燕溺戒用度之過奢
戒逸樂之忘返戒爵濫施戒刑濫及又言唐虞三代無
有釋道之教齋醮之事然而享壽益高傳祚益久庶政
惟和萬事咸寧自漢以後或捨身施佛或迎骨入禁信
非不專奉非不至而壽未見隆祚未見永治未見古若
二教亡益明甚近者在京寺觀既有齋糧以飯僧又有
燈油以供佛一月而齋幾度旬日而醮幾壇甚至内府
亦行脩設供奉之費既多齎襯之儀不少雖曰内帑實
出民脂以為為民祈福而民艱自如以為為國禳灾而
天灾屢見伏望悉行停罷庶幾當務為急聰平居恂恂
不為竒異遇事正色讜論確不可奪景泰中諫議之臣
惟聰與葉盛為首稱嘗領會試考官汲汲焉恐失一士
吏部選註未嘗或徇私請輒指斥改易當事者外雖敬
憚中實銜之尚書何文淵以選法不公為聰論罷聰復
時時忤大學士陳循都御史王文循文諷諸御史劾聰
十三道溥等奏聰自劾去何文淵之後數挾制吏部尚
書王直紊亂選法詔多官廷鞫以大臣專擅選法論坐
當斬并劾直等阿勢聽囑而大學士高穀獨持正議保
持之禮部尚書胡濙亦曰給事七品官也儗以大臣囑
託公事也儗以選法二者不合遂不與疏歸卧病不朝
上遣中使往問對曰臣故無疾也聞欲殺林聰不覺驚
悸景帝始知聰被搆左遷國子學正英宗復辟超遷左
僉都御史賑山東饑全活甚衆還遷右副都御史捕江
淮鹽賊籍其魁而已三年丁内艱明年起復固辭終制
不允至署院曹欽反錦衣官校報復仇怨凡欽姻識一
切逮繫人心知冤度無免理聰力爭出之又一時幸功
者妄取首級京師人至不敢夜出門聰按論捕賊功必
生獲其人成化二年江淮旱饑人相食右僉都御史吳
深巡視民瘼無狀命聰代之九載秩滿陞右都御史七
年出巡撫大同逾年致仕越二年起掌南院事又三年
召入為刑部尚書加太子少保又明年乞致仕不許十
八年卒贈少保諡莊敏所著有見菴文集奏議八卷(閩書)
林先生□
林□寧德人嘗從林莊敏游安貧樂善恂恂言行諭
學者必以養素自重為先年八十餘
閩中理學淵源考卷九十一
