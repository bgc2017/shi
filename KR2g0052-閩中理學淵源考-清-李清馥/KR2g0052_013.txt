閩中理學淵源考卷十三
廣平府知府李清馥撰
清漳黃氏家世學派
按叔燦先生寬緩死獄論者謂有陰德知其後必大
者也今攷諸子世濟其美斌斌乎儒雅之林矣漳浦
文勤蔡公纂漳郡志獨列公為世學餘莫並焉可知
其淵源遠矣
少師黃叔燦先生彦臣
黃彦臣字叔燦龍溪人弱冠登治平四年進士初授南
寧簿宿州錄參歴知長汀南安二縣倅泉廣二州守莆
汀劒建四郡官至朝散大夫累贈少師彦臣倅郡時獄
鞫強盗守欲亟寘之法彦臣疑其冤故緩之果獲真盗
時鹽禁甚嚴私販者至百斤論死在汀日有販鹽被捕
至者計斤當死彦臣置鹽郡庭不問久之鹽化為滷斤
隨減百得以不死論劒建舊俗苦丁錢有生子不舉者
後丁錢奏免以口食艱仍不舉彦臣乃令保正月報數
於官給錢贍之後為定式彦臣教子甚篤嘗慮宦飬壊
性每之官不令侍行諸子皆奮為聞人長子願尉晉江
時造一肩輿以奉彦臣彦臣惡其侈焚之貽書切責云
候歸日當夏楚之願覽書皇汗若無所容其清嚴類此
有文集二十卷雜文數卷行世子七人願以世賞入官
碩預頖穎連登進士顗顯并累薦免省姪孫渙曾孫樵
仲杰櫄皆踵世科各有傳(清漳郡志)
朝散黃若冲先生碩
黃碩字若冲彦臣第二子大觀三年以上舍生與弟預
同登進士初調建昌教授外臺交薦自江寧刑曹累官
至朝散大夫年五十恬於仕進奉祠里居教授生徒筆
周禮講義時遷學不利碩請復舊捐祠俸以倡之及卒
郡守李彌遜祭以文曰隐居好學遠近慕之其陽亢宗
之流乎不慕官榮優游卒歲其馬少游之儔乎時以為
知言
提點黃秀實先生穎
黃穎字秀實彦臣第五子年二十四以上舍免省赴廷
試時彗星見穎指陳時政無少諱忌及廷唱言彗不為
灾者皆寘前列穎附第四甲抑殿丙科調秀川崇德簿
改應天府戶曹未幾改吉水教授官累遷至著作佐郎
繼兄穎為樞密院編脩官兼符寶郎時兄願為卿預入
臺三人同朝奉魯國太夫人崔氏侍養時論榮之俄遷
中書舍人方拜命有忌其才者出為提點江州太平觀
穎温恭廉介尤工書隸嘗書題名碑人争摹焉有周禮
觧義春秋左氏事類行於世
錄參黃道夫先生樵仲
黃樵仲字道夫預之孫彦臣之曾孫也淳熙五年與弟
杰同登進士弟櫄亦以是年補入太學樵仲初調永福
尉再調漳州錄參俱有善蹟俸外添支一無所受自書
屏云俸薄儉亦足官卑清自尊謝事歸每晨興率子弟
衣冠見家廟退而默坐或至終日飲食衣服不求鮮美
曰無過吾分居喪三年無笑容鄉里有為非者惟恐樵
仲知之也鄧司諫守漳闢郡學行鄉飲皆請樵仲主之
朱文公守漳禮請入學牒文稱其氣質渾厚操履端方
杜門讀書不交權利若屈居教導必能使諸生感化興
起及講小學書文公每稱善奉檄校文漕闈撤棘疾作
卒之日神采自若文公遣倅經紀後事有禮記小學口
義行世
宣教郎黃實夫先生櫄
黃櫄字實夫預之孫彦臣之曾孫也未冠賦南浦歌膾
炙人口淳熙中補入太學未升上舍丁内艱歸服除參
告隨中舍選以平等釋褐願對大廷尋遷舉錄獻十論
於相王淮丁未升進士内科臚唱之日朝士皆求識其
面櫄家居及在太學受業常數百人由浙至廣名士多
出其門初調南劒教官篤意教導日以龜山了翁勉勵
諸生又闢貢院請諸臺閫以助其役嘉泰壬戌預考南
宫尚書木公謂人曰經義非黃架閣不收詩三魁皆櫄
所取衆賀得人金壇王遂卷已被黜櫄得之批云此必
博洽竒特之士王與收謝曰遂終身何敢負先生時將
有召試之命而櫄逝矣官止宣教郎有詩解行世有中
庸語孟解文集十餘卷未刊士紳多藏之
邵武上官氏家世學派
攷樵川和平里志序曰邵武縣之南鄉里有危氏上
官氏黃氏萃於一里而上官氏尤盛自景祐至嘉定
此三姓擢進士第者二十餘人歴官顯宦而傳子孫
為世家榜籍迭書衣冠襲起者不可以數計也然以
科目官職世家定榮瘁盛衰蓋近世俗人之論吾聞
古之君子所謂没而不朽者不在是也上官氏對策
熙寧不附新法晚入元祐黨籍其子留守汴都不屈
而死二公所立如此近於天下之善士矣豈特足以
重其里哉按斯序為後村劉氏克莊筆其闡發所以
世其家之義者警俗厚矣余採錄其所述載之篇端
龍圖上官彦衡先生均
上官均字彦衡邵武人凝之子為兒時莊重静默不苟
笑語少長好學務知體要不為章句造次必以禮士友
敬憚之熙寧三年神宗初革聲律崇尚經術命以策試
士均入對數千言援引古今無所顧忌知制誥吕大臨
直史館蘇軾擬均第一以策中論新法忤王安石意遂
置第二授承奉郎大理評事北京留守推官大臣薦均
經學通明授國子監直講元豐間賜對垂拱殿以察理
明是非審官辨邪正為對尋改監察御史裏行時蔡確
引猜險吏窮治相州富人獄誣法官竇萃等受賕無敢
明其冤均是時方以確薦為御史奏乞移司根治未報
明日又奏言確持刑刻深所辟官皆險薄請以獄事詔
廷臣等參治疏入坐謫知光澤縣還監都進奏院擢開
封推官元祐初再除監察御史時言者請兼用詩賦試
士宰臣遂欲盡黜經義均言經術以理為主詩賦以文
為主先帝去數百年之弊不為不難陛下臨馭之初正
宜奬經術以堅學者之志進行誼以勵士大夫之操今
遽厭經術崇奬詩賦逐華而遺實徇末而忘本固非細
累請令學者各占三經雜以論語孟子不必專用新義
試策以二一問歴代一問時務章三上經術得不廢故
事左右僕射入省閱訴牒多至數百又常程細務無不
關白均奏言位高者宜逸不逸不足以謀天下之大務
位卑者宜勞不勞不足以理天下之庶務宰相位尊任
重天下之事無所不總然所該者衆則力有不逮致詳
於小則大有不及請以省中事務類分輕重尚書可以
覽决者不必關二丞二丞可以覧决者不必關僕射又
言治天下二道寬與猛而已熙寧以來諸路監司不能
深明朝廷之意務為慘核刻深之法此傷猛之弊也陛
下臨馭務從寬大比聞諸道監司又不能明陛下之美
意一切以苟簡縱弛為事願明詔四方以寬不縱惡恩
不傷惠之意詔下其疏布告諸路時蔡確弟軍器少監
碩盗貸官錢以萬計獄具均請并正確罪以勵百官就
遷殿中侍御史久之力乞罷臺職除尚書禮部員外郎
元祐五年再授殿中侍御史中書傅堯俞左丞許將同
樞韓忠彦因論事同異俱求罷均言大臣誼同休戚廟
堂之上當務協和使中外之人冺然不知有嫌疑之迹
若悻悻講論不顧事體何以觀視百僚有詔令就職會
中丞蘇轍黨吕大防排許將均言吕大防堅強自任每
有差除同列不敢為異惟許將時有異同轍素善大防
盡力排將期於必勝臣恐綱紀法令自此敗壞乞加蘇
轍妄言之咎章四上不報遂居第待罪詔以均補外大
臣指均為朋黨當黜宣仁太后曰上官均無罪遂出知
廣德軍紹聖初召拜左正言是時大防轍已罷政均疏
大防六罪章再上大防遂斥宰相章惇欲專政柄陰去
異己者出吏部尚書彭汝礪知成都府而召朱服為中
書舍人均上疏力争忤惇意汝礪降職知江州均提點
京東西路刑獄徙淮南東路刑獄遷梓州路轉運副使
知越州徽宗即位拜起居郎入對陳治道四要建中靖
國元年累遷給事中上疏忤旨未幾紹述說興均復不
從忤執政意遂以龍圖閣待制出知永興軍徙知襄州
尋入元祐黨籍奪職主管江寧府崇禧觀政和間復龍
圖閣待制抗章告老遷朝請大夫以待制致仕卒年七
十八贈通議大夫詔揚州給葬事累贈特進均天資剛
方以忠義為己任四為御史一在言省三以言黜恬不
為愠家庭循循孝友自奉清約闔門百口忻忻如也崇
寧初以宫祠廢居淮南幾二十年處之夷然杜門無他
嗜獨寓志於書寒暑未嘗釋手學博而知要非聖哲之
書弗好也為文簡古精詣晚年詩益閑放有陶謝風格
既卒家無餘貲待親朋之賻始克斂待朝廷之恩賜始
克葬平生著述亦多所著有曲禮講義二卷奏議十卷
廣陵文集五十卷子四悃憺愔悟(閩書宏邵武府志簡錄)
州守上官仲雍先生愔
上官愔字仲雍均次子政和二年進士累官大學正高
宗即位改宣教郎召至行都差充提舉廵行事務所幹
辨公事二帝北狩愔上書相府請勸車駕入京欵謁廟
社慰安士民遴選統帥蒐簡士卒以圖興復又上相府
書論朝廷之宜建炎中累除吏部員外郎以親老丐祠
紹興五年除知南劒州九年召赴行在以親老力丐祠
轉朝請賜五品服尋卒愔剛介有聲其守延平去鄉不
遠親故莫或敢詣代還抵家俸用己罄矣為文清簡援
筆立就尤工於詩典雅遒逸有尚書小傳論語孟子略
解及史統史旨
中大夫上官閎中先生恢
上官恢字閎中均再從子也勵志學問累知南劒州移
徽州州當兵燹後瘡痍未起恢專以仁愛為治多所寬
貸晚丐祠里居有過其里者指以相示曰此熙豐名儒
也胡安國上書宰相言恢諳歴世務端重有守與楊龜
山時同薦於朝積官中大夫封歴陽縣開國男食邑三
百戶子模柷曾孫渙酉渙然基從曾孫損(閩書郡志)
脩撰上官仲達先生悟
上官悟字仲達均季子以父蔭累官轉運使建炎三年
留守東京劉豫叛降金金以豫節制京東兵馬遣人說
悟使降悟斬其使豫賂左右說降悟復斬之金兵攻東
京益急力不能支城陷死焉贈朝散大夫右文殿脩撰
官其後五人
司農丞上官文之先生渙然
上官渙然字文之早有文名尤留意性學首悟太極之
旨分解圖畫以授同志紹定六年以渙酉禋霈補將仕
郎就授迪功郎調鄞縣尉不畏強禦務直民枉為權門
所擠後為無為軍錄參淳熙元年擢進士就辟准備差
遣元兵圍安豐制閫委渙然廵視江南犒師上流圍解
進階尋辟河東幕督運吳門僅閱月運米六十萬石右
丞相趙葵制使吳淵皆一見偉之累遷戎簿陛對首言
正君心明君道培善類以壯君子之脉容直言以申公
道之氣次言邊事深以玩敵為戒條陳守邊三策以獻
改胄監簿尋轉朝奉大夫未幾與祠歲餘差知邵武軍
以鄉井乞廻避除司農丞遷右司郎旋主管建康府崇
禧觀卒渙然孝友剛方入仕三十餘年家無餘財
提點上官仲立先生基
上官基字仲立恢曾孫乾道間以父蔭監建康倉調興
國丞會歲歉當賑令欲候報基曰民難久待有譴身當
之即計口賑給遠近皆得就糴調衡州推官丞相趙汝
愚謫零陵道經衡陽卒時韓侂胄用事沿途迓送者皆
獲譴臺司略不敢為汝愚營辦基毅然獨經紀其喪悉
如禮制郡守錢鍪上其治行除四川茶馬又欲辟基為
屬不就遷提點鑄錢檢討官卒於官葬時汝愚子崇度
適來守邵武遂臨穴哭奠子銓好學能文郎中趙崇憲
以忠定登槐恩奏授登仕郎(通志郡志)
推官上官安國先生謐
上官謐字安國為學務求義理不事章句既而從朱子
遊益加涵養以祖蔭授會昌尉調永州推官簡易不深
刻永人懷之遷四會令(通志志邵武府)
邵武黃氏家世學派
按簡肅黃公德望忠規一時朝野企重朱子往長沙
時造門晉謁至納拜願為弟子之列攷其家世積學
相承而母太君游氏為文肅定夫先生從妹文肅乃
程門高弟為學者所宗太夫人每語公等曰視乃舅
而師法之足以為良士矣故公未冠時文肅特愛其
厚重手書為夫人賀是公之淵源所漸固有本末可
攷者也再按文肅游先生卒於宣和五年朱子於文
肅墓志簡肅是年已二十有八又考朱子語類李閎
祖錄云游定夫有論語要旨黃簡肅親見其手筆觀
此則簡肅於文肅親承緒論非一日矣餘已詳游氏
學𣲖矣兹著簡肅家世焉
簡肅黃通老先生中
黃中字通老邵武人幼穎悟端重少長受書不過一再
讀退輒默然危坐竟日問之則皆已成誦矣未冠從舅
御史先生游定夫愛其厚重手書為夫人賀踰冠入太
學汴城失守張邦昌受偽命公即日出居於外既邦昌
果遣學官致偽詔藥物勞問諸生公以前出故獨無所
汙建炎再造補脩職郎御營使司幹辦公事紹興五年
舉進士對策極論孝弟之意冀以感動上心高宗異其
言擢第二授保寧軍節度推官改宣議郎主管南外郭
宗院代還秦檜用事察其不附已遣通判建州罹外艱
服除復差通判紹興時公登第二十餘年矣轉徙外服
泊如也檜死高宗記公姓名召為秘書省校書郎兼寶
錄院簡討官累遷司封員外郎兼權國子司業歲滿為
真紹興二十八年充賀金國生辰使與賀正使秘書少
監沈介相先後明年還獨言金作治汴宫役夫萬計此
必欲徙居見廹不可不早為計時約和既久中外解弛
高宗聞公言瞿然而宰相皆不悦顧詰公曰沈監之歸
屬耳不聞此言中安得獨為此踰月公復往扣之且曰
即不信鄙言請治罪又皆憮然莫應而右相湯思退怒
甚至以語侵公公不為動已乃除沈吏部侍郎而徙公
秘書少監以抑之公猶以邊備為言不聽則請補外高
宗不許除起居即踰月兼權中書舍人尋差同知三十
年貢舉權工部侍郎金人來賀天申節充接伴使故事
賜宴使者謝於庭中至是辭以方暑請拜宇下公持不
可乃如故事遂為送伴使還金使復以天申來賀方引
見遽以欽宗訃聞且多出不遜語諸公怪駭不知所為
至謂上不可以凶服見使者欲俟其去乃發喪公聞馳
白宰相此國家大事臣子至痛之節一有失禮謂天下
後世何且使人或問故將何以對於是始議行禮公又
率諸同列請對論决策用兵事莫有同者乃獨陳備禦
方略蓋公自使還三年每進對未嘗不以金事為言至
是高宗始入其說然不數月而金已擁衆渡淮矣遷擢
禮部侍郎敵騎至江壖朝臣震怖争遣家逃匿公與左
相陳康伯獨自如比敵退衆慚服俄兼給事中明年天
申上壽議者以欽宗服除將復用樂事下禮曹公奏春
秋君弑賊不討則雖葬不書以明臣子之罪況今欽宗
實未葬也而遽作樂不亦失禮違經之甚乎事亦寢内
侍某等遷官不應法諫官劉度坐論近習龍大淵忤旨
罷去皆不書讀繳奏以聞左右已深忌之尹穡希意詆
為浚黨竟以去國乾道改元公年適七十即引年告老
除集英殿脩撰致仕進敷文閣待制久之孝宗因御講
筵顧侍臣曰黃某老儒今居何許年幾何矣筋力強否
於是召公赴闕公辭謝不獲明年乃起公以老成宿望
直道正言去國七年至是復來觀者如堵入對内閣問
勞甚寵復以為兵部尚書兼侍讀每當入直孝宗常遣
人候視至則又召入坐語從容如是數月月必一再見
公知無不言其大者則迎請欽廟梓宫罷天申錫宴中
書舍人范成大被詔使金以山陵為請公奏陛下聖孝
及此天下幸甚然置欽廟梓宫不問則有所未盡於人
心孝宗善其言而不及用金果肆嫚言人乃服公論之
正而識之卓也久之又以言不盡用乞歸除顯謨閣學
士提舉州太平興國宫遂以龍圖閣學士致仕淳熙元年
孝宗手書遣使詣公訪以天下利害朝政闕失進職端
明殿學士且以銀絹將之公受詔感激拜疏以謝略曰
朝廷之闕失多矣其尤大者君子在野小人在位政出
多門言路壅塞廉恥道喪貨賂公行也天下之利害多
矣其尤害民者官吏貪墨賦斂煩重財用竭匱盗賊多
有獄訟不理政以賄成也臣願進君子退小人精選諸
道部使者以察州縣則朝政有經民不告病矣公復歸
又七年雖身安田里然其心未嘗一日忘朝廷迨屬疾
手草遺表又以山陵境土欽廟梓宫為言七年卒年八
十有五累封江夏郡開國侯食邑千五百戶贈少師諡
簡肅公莊重恭信坐立語默有常節仕州縣奉法循理
崇尚風教立朝據經守正上雅敬重屢有大用意而卒
不少貶以求合孝宗即位首以正心誠意致知格物為
說未嘗少及功利再召赴闕復以前說精言之在王府
時龍大淵為内知已親幸他教授或與過從觴咏公獨
未嘗與之坐朝夕見則揖而退其後它教授多蒙其力
公獨不徙官尤喜薦士王詹事十朋張舍人震皆公所
引張忠獻浚劉太尉錡之復用公力為多然未嘗以告
人諸公或不之知也朱晦菴裁書請見曰今日之來將
拜堂下惟公坐而受之俾進於門人弟子之列則某志
也迨没後為志其墓有奏議十卷子瀚司農卿孫棨
員外郎黃肅甫先生棨
黃棨字肅甫中之孫父瀚官至司農卿棨第嘉泰二年
進士家世清約知萬安縣判靖州即州學傍建書院取
書作新民之義扁曰作新暇則講學授徒其中明教化
作學則訓誘開喻夷獠感悟除工部員外郎子熙守高
州亦有聲(邵武郡志)
汀州羅氏家世學派
按汀州宋代著姓者有羅氏伍氏雷氏邱氏賴氏世
有賢才閩書所謂羅伍邱雷亦世其戶者也今攷選
舉志羅氏彧太平興國三年進士羅氏祝元祐中明
經羅氏烈建炎二年進士而羅氏祝閉戸窮經儒術
尤著今本閩書錄出參之志乘但未知是一家之學
否姑附列之俟再詳訂
推官羅叔和先生祝
羅祝字叔和長汀人元祐間行十科祝以明經中第調
漳州法曹嘗手釋六經及注唐書尤精律數終明州觀
察推官
縣令羅子剛先生烈
羅烈字子剛長汀人建炎二年進士調同安尉時寇楊
勍自南劍趨泉烈勒兵捍捕邑恃無恐再調興寧令會
羣盗出没烈率千餘人搗其巢皆潰走得所掠子女三
百餘人遣歸家終宣教郎知廬陵縣著有約文新說十
卷古文類証數萬言註杜詩事類千餘條行世
汀州雷氏家世學派
按寧化雷氏宋元豐以後族派科第踵出彦一先生
尤以易學知名至靖康間雷諱觀者為太學生金兵
渡河公上書憤激言張邦昌輔相無狀即罷去已晚
時朝廷雖不聽尚嘉其議論忠讜以公與陳公東尹
公焞鄧公肅皆特賜出身後金人偽立張邦昌其言
悉驗今攷其表著載焉
教授雷彦一先生協
雷協字彦一充貢上庠以易學知名雖僻書襍傳涉獵
通遍登政和二年進士調上饒縣尉遷上由縣丞古田
令終宣教郎興化軍教授
太學生雷先生觀
雷觀靖康太學生時金兵已渡河上皇出幸帝亦將幸
襄賴李綱以死留之而止金人既抵城下朝廷乃罷白
時中而以李邦彦為太宰既又罷邦彦以張邦昌為太
宰觀憤然曰此何等時不拔擢豪傑而例遷貴臣耶乃
上書略曰方今大敵内侵國祚瀕危支壊扶傾全在宰
相前日以白時中尫庸悖謬從公屏斥朝野快心不謂
今日宣麻乃用邦昌士民失望咸謂邦昌前朝輔相之
最無狀者即令罷去已為晚矣今又相之將焉用哉陳
龜有言三辰不軌擢士為相四裔不共拔卒為將今金
戈指闕鐵騎飲汴豈但不共而已至於熒惑入斗兩日
相摩赤光溢散昏翳四塞其不軌又甚曾不聞宣猶攷
相弭變迎祥而徒進尸位冐寵之倫以塞賢路譬庸醫
療疾而疾已危篤猶躭視貨賄不忍辭去坐待病者之
淪没而後己豈不殆哉其激切如此上雖不聽然新政
懲蔽塞凡行義有聞議論忠讜者悉加賜以示好惡於
是觀與陳東尹焞鄧肅皆特賜出身而天下稍知所尚
次年二帝蒙塵金人遂偽立張邦昌而觀言竟驗
閩中理學淵源考卷十三
