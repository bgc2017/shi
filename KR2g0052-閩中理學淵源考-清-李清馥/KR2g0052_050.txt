閩中理學淵源考卷五十
廣平府知府李清馥撰
簡討黃行中先生夀生學派
按莆中諸名儒碩彦其問學大都不僅屑屑章句維
時俗化樸茂諸公盖承明初風氣之始者莆自艾軒
先生開派以質行為先至季世節槩愈著宋元之際
諸儒如存碩果然公其道以私淑諸人者所在講席
尚多故明代英才蔚起士風家法逓有師授今錄自
黃氏行中先生而下其派繋可攷者著於篇
簡討黃行中先生夀生
黃夀生字行中莆田人滔十五世孫壽生洪武末與兄
同舉鄉薦以親老求歸侍養水南諸賢率從之游若會
元陳中進士徐資用皆門下士也親終入太學永樂六
年再試京闈第一九年登進士選翰林庶吉士預修性
理大全諸書既成授簡討九載將滿考試禮闈得疾卒
壽生莊重孝友通史百家尤邃於詩莆之詩學以壽生
為初祖子子嘉亦以孝聞子嘉長子深次子仲昭見家
學(莆陽文獻)(閩書)
副郎陳舜用先生中
陳中字舜用莆田人永樂十八年鄉試第二明年會試
第一資性簡率才思豐贍文章健直類其為人正統初
自南京戸部主事就留史館預修文廟仁宗實錄成陞
本部員外郎滿九載無意榮宦遂致仕幽巷貧居吟咏
自樂公門關節終身未嘗及之卒年八十三
縣令徐先生資用
徐資用莆田人永樂戊戍進士令揭陽博洽有才舉動
端謹興學訓士有良吏聲疾作辭歸與弟資茹講行禮
學以肅家教鄉人稱為二徐
吳時耕先生稔
吳稔字時耕水南人叔告之後性穎悟嘗賦廬山瀑布
詩有入雲聲作雨映地色涵秋之句初從黃檢討行中
學詩經復從廬縣尹質中學書經講習之下皆能逆意
而解嘗試鄉闈不利遂不復應舉後進延以為師舉業
詩課立為改定諸生以其學取科第者甚衆中年以知
者兩薦為訓導以母老辭不就
僉事黃未軒先生仲昭
黃仲昭名潛以字行莆田人性端謹年十五六即有志
正學舉成化二年進士與羅倫章懋賀欽莊㫤等同榜
以名節相激勵逾年以庶吉士除編修與懋同官而㫤
官除檢討是冬命詞臣預撰明歲元夕烟火花燈詩且
出舊製令擬述以進先生以其詞多鄙俚近俳優非儒
臣所宜為與同官章懋檢討莊㫤共疏論之忤旨廷杖
於是先生調湘潭知縣懋臨武知縣㫤桂陽州判官未
行明年正月刑科給事中毛弘等言三臣初出草茅敢
言直諫實盛世事乞復其職特旨改先生右評事懋南
京大理寺左評事㫤南京行人司左司副盖是時先生
除官纔四十日耳京師稱三君子而羅倫以編修論學
士李賢坐謫又通稱翰林四諫云先生氣岸屹立思致
安詳既改南大理清守執法連居父母憂却去葷酒不
離苫塊者四年遂辭疾乞休家居十年弘治元年以御
史姜浩薦起為江西提學僉事誨士先行檢而後文藝
以身倡率之宦家子弟未嘗假借識拔皆名士如羅欽
順劉玉汪偉陳鳳梧是也弘治丙辰再疏乞致仕先生
前後所居官不滿三考家居之日最久儒雅藴藉為鄉
邦儀表嘗與陳獻章周翠渠往來議論凢聖賢一言一
行惟求踐履之實平生刻苦為學務究道德性命之原
羽翼程朱而精於校閱嘗辨易卦未濟春秋褒貶雅風
陞降及編次或問裁定通鑑証異書法咸有發明又刊
布冠婚喪祭之儀以示後學所修有八閩通志延平邵
武府南平縣志又與周瑛共修興化府志有未軒集若
干卷正德戊辰卒年七十有四學者稱未軒先生豐城
楊廉採其學行入理學而子孫多以科第顯(閩書獻莆陽文)
縣令林先生廷芳學派
按先生為宋林氏冲之之裔彭惠安公稱其負重望
為學者師攷志乘柯氏潛丘氏山其學徒也丘之派
有朱氏悌鄭氏繼今附識之
縣令林先生廷芳
林廷芳先世福清人父震徙居莆之横塘廷芳永樂十
六年進士知新會縣罷歸敦樸能詩尤善選體柯殿元
潛早從之學姪棨天順元年進士終廣東僉事子敷成
化二年進士終韶州知府
少詹事柯竹巗先生潛
柯潛字孟時號竹巗莆田人弱冠領正統鄉薦當赴春
試未忍離親随師入蓮峯僧舍講讀不輟景泰二年廷
對第一授翰林修撰益自淬勵學行日以進明年陞右
春坊右中允兼修撰預修歴代君鑒寰宇通志既成陞
司經局洗馬仍兼修撰英廟復辟授尚寳少卿兼職如
故憲廟嗣位以隨侍恩陞翰林院學士奉旨教習庶吉
士李東陽等一十八人纂修英宗實錄成化改元再奉
旨教習庶吉士林瀚等二十四人命掌翰林院印三年
實錄成陞詹事府少詹事兼翰林院學士四年命日侍
經筵講讀未幾丁父憂踰年復丁母憂詔起復為祭酒
疏乞終制服闋卒於家潛質貌俊偉容止雅飭文章妥
整有法詩尤清婉接人外若樂易而内實狷介鄰郡有
中貴人寵冠一時士大夫欲求薦拔者争趨其門潛獨
不往供職之暇時偕二三知己覽勝賦詩襟度豁如至
於遇事感發言論侃侃在庶僚時已繫天下之望位日
通顯雖嘗以聖賢之學啟沃聖心平生藴蓄未及少施
於天下其殁也士大夫多傷之潛院中所搆亭旁植二
栢後進慕其風采謂之柯亭柯栢所著有竹巗槀玄孫
維祺别見(閩書)(莆田志)
副使丘安重先生山
丘山字安重知瑞安縣捕治老猾豪置之法嚴禁溺女
教以婚嫁之宜以革奢風以旌異擢監察御史奉勅清
理兩廣軍政遠惡州郡無不身涉從容逮踐根究始卒
親與定奪軍民交口稱便廵按應天被璽書恤刑並寬
嚴得中獄無冤濫滿九載擢雲南按察副使致仕山少
慕元儒盧齊韓之為人諷其遺編甚習有所吟作類其
格調而興致尤遠雅妙書法刻石崖州大忠祠一時重
之子茂楧教諭德平嘗上革弊安民疏仕淳安知縣孫
茂中正德進士至河南右布政使凝重簡默蒞事詳慎
曾孫秉文從姪泰
閩中理學淵源考卷五十
