閩中理學淵源考卷八十二
廣平府知府李清馥撰
漳浦蔡氏家世學派
縣令蔡丕禮先生大壯
蔡大壯字丕禮漳浦人性友愛篤志勵學受業周翠渠
之門告以主敬工夫充然有得由舉人任寧鄉知縣開
渠灌田履畝均輸撤淫祠禁溺女又重刻翠渠祠山辨
教民雜錄等書授鄉老以教子弟嘗書居敬二字於衙
齋銘曰遠敬君近敬身幽敬鬼神明敬人必至無所不
敬庶幾不負吾學不負吾身凡折獄必引經文為斷民
以事至邑者必問曰讀書乎則告以講習之法或以貧
辭輒勉之以入覲告乞歸所有田宅悉以均諸兄弟著
毛詩釋義
主事蔡震湖先生宗禹
蔡宗禹字寶元漳浦人秉性剛介明敏過人少年讀書
但求大意不事鈎索乃父教以因經求道因物求知一
日大省萬歷間貢入太學大司成葉臺山稱為天下士
屢贈以詩于是聲名藉甚登萬歷辛丑進士司李鎮江
甫下車首嚴左道之禁勸諭空門還俗僧僚院宇置役
守之以絶士女之往來而緇衣黃冠徑入人家者有罰
法令嚴明人莫敢犯惟罪跡未著或已著而情屬可矜
者率多平反郡丞某墨而殘欲以其私害人公爭之強
致失丞懽丞方攝郡上官檄公使代之丞益恨搆陷萬
端遂被劾謫湖州照磨覈其事皆烏有未幾丞亦敗彈
丞者以螫公為名公得白補授白水令冰蘖自矢園有
椿樹葅之以佐食蒼頭短衣不完所得俸錢悉以興校
資貧士凡有淫祠悉改為書院而逐其住僧日與諸生
談經講道其中講畢必謂曰吾所持以為治者此耳然天
下事宜古不宜今者多矣凡諸政令有不便于民者諸
生匡我焉歲饑貧無可賑勸諭諸富室為糜以濟而自
賦詩以歌其事富室益樂於為善全活不下萬數事聞
陞刑部主事以疾乞歸講學於湖西書院終日正容危
坐諸生非加冠束帶不敢至前曉集必拜有問必趨退
則一揖而别自臨文作字以至洒掃應對莫不循循然
有規矩几席之下儼若朝儀四方負笈來者至房舍不
能容别結草廬以居公當風清月白時提茗挈果放舟
湖上顧謂門弟子曰活潑地何人解得向來到此塵慮
盡消不啻如湖泉萬斛洗腸胃也先儒所謂吟風弄月
有吾與點也之意此時光景殆庶幾乎生平為學以力
行為主獨往獨來不儕流俗而婚娶喪葬一遵禮經足
跡不至寺觀僧巫術士弗與交談曰磨不磷涅不緇者
聖人事也吾輩自揣堅白如何果能磨涅無玷乎吾不
能為柳下惠且先學為魯男子或以舉業為道學病者
答曰君勿蹈時趨但從程朱講解則舉業即道學矣又
曰陳布衣先生有言程朱何嘗不科舉亦以其學居敬
窮理而得者以應試而已年七十餘卒先生為人明敏
治郡治邑寬嚴並用生平屏絶異學宦跡所經僧道裹
足其闢邪崇正之功更不在韓狄下今子孫猶能世守
其訓凡吉凶事不仗僧巫尤近世所希覯者宜為有家
之法也所著有明誠解程朱要言續毛詩釋史記一家
言叢桂軒語錄杜詩註釋等書學者稱震湖先生時江
右羅公倫浙中豐公熙皆謫戍濱海而同邑薛公士彦
亦自雲南布政使致仕歸相與講明正學有鄒魯之風
子一橙
孝廉蔡廷黃先生一橙
蔡一橙字廷黃號伯梁充養和粹雅志經學黎明即起危
坐曰此平旦清明之氣也孟子所謂好惡與人相近者
正在此時其焉可錯過或告以姚江良知之說則曰世
守程朱門戸未便操戈入室也領萬歷丙午鄉薦每公
車北上載籍千卷以行其於濓洛關閩之書雖驢背板
橋未嘗釋手曰吾敬此如神明庶幾不見不聞中不敢
自肆也著四書提旨詩經會解布衣心圖註與晉江蘇
紫溪友善書問辨復甚多子孫各守家學
學正楊商泉先生豫學派
按商泉先生邑志惟載蔣蘭居葉泰窩為及門之士
今附列之
學正楊商泉先生豫
楊豫别字商泉漳平和睦里人早歲設教里中人士多
從之遊蔣蘭居葉泰窩出其門學者稱為商泉先生以
貢仕遂溪教諭陞德慶學正(邑志)
貢士葉泰窩先生時新學派
按先生郡志列在儒林考本傳以仁讓聞鄉里化之
何公九雲贊曰葉君鄉祭酒諸生半在門君乎討性
學言行必有藩蓋有道之士也
貢士葉泰窩先生時新
葉時新字蒼竹漳平人年四十盡焚其少年雜著與陳
文溪蔣蘭居講明窮理致知之學應貢不仕仁讓有聞
里人化之晚乃隠居教授里中人士多出其門稱為泰
窩先生其門人嚴和濟黃佩韋等錄其論學要語數十
則直可分宋人一席其次陳文溪偕曾五溪游龍亭
寺詩曰周旋時事自知閒不落風塵主宰間每泛孤
舟觀碧草也憑佳節歴名山吾鄉幸有真朋聚世道
應看淑氣還記得當年山寺講乾坤此意破玄關(漳平志)
黃先生佩韋
黃佩韋傳闕
嚴先生和濟
嚴和濟漳平人邑庠為葉泰窩高弟子卓如
嚴希立先生卓如
嚴卓如字希立漳平人立身端方雖獨處必正衣冠危
坐無間寒暑接人處事一出於誠(漳平志)
林先生梅濟
林梅濟漳平人為嚴希立高弟得師門之遺秉心質直
制行温醇膺選後方在強年不復為仕進計家居課
讀(漳平志)
運使曾惟馨先生汝檀學派
運使曾惟馨先生汝檀
曾汝檀字惟馨漳平人以貢入南雍受學于湛甘泉先
生嘉靖壬辰舉進士授都察院都事時甘泉為禮部侍
郎朝夕親炙及其轉南禮部尚書汝檀亦求改南從之
遂遷南戸部員外郎歴禮部郎中擢知撫州府首建陸
象山吳草廬吳康齋三賢祠立五經閣教鄉約月朔臨
視奬善勸農政暇與諸生講明正學以拂當道意調南
寧治如撫州時時甘泉已家居檀往訪焉時安南内亂
久不貢廷議屢勅行勘藩臬難其事檀即請行未幾疏
乞終養道經嶺南復謁甘泉而歸既釋服起補安慶知
府時親藩景王之國道經郡當道議析民居為行宫汝
檀移于城東空闊處及王至供億整辦尋陞山東鹽運
使逾年卒官汝檀資稟厚而信道篤所學淵源於陳白
沙刊落支節務窺本源歸家以養親講學為事與諸生
論經旨但遇舊說分析太過處必為渾合使知歸一嘗以
中庸戒懼慎獨教人曰中庸揭此獨知為後學開一門路
多少緊切譬如種植必有真種子落地然後培植日加
暢茂矣於是四方來學者衆乃搆心源精舍為講所所
著有心源問辨錄及漳平縣志督學姜公寶訪求八閩
人物獨推重之祀之鄉賢學者稱廓齋先生
同知陳先生九叙
陳九叙漳平人萬歷甲戌進士累官同知有惠政九叙
少學曾汝檀之門嘗言學必成其大不在一節取名高
學必成其是不在與人競門戶沈古林王東里耿楚侗
諸先輩咸許可其學以為正脈著有心源錄詩文諸編
閩中理學淵源考卷八十二
