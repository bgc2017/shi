閩中理學淵源考傳記類三(總錄之屬)
提要
(臣)等謹案閩中理學淵源考九十二卷
國朝李清馥撰清馥字根侯安溪人大學士光
地之孫以光地廢授兵部員外郎官至廣平
府知府是編本曰閩中師友淵源考故序文
凡例尚稱舊名此本題理學淵源考盖後來
所改序稱乾隆己巳而每篇小序所題年月
多在己巳之後盖序作於草創之時成編以
後復有所增入也宋儒講學盛于二程其門
人游楊吕謝號為高足而楊時一派由李侗
而及朱子轉輾授受多在閩中故清馥所述
斷自楊時而分别支流下迄明末凡其派𫝊
幾人某人又分為某𣲖四五百年之中尋端
竟委若昭穆譜牒秩然有序其中家學相承
以及友而不師者亦皆並列以明其學所自
來其例每人各為小傳傳之末各註所據之
書併以語錄文集有關論學之語摘錄於後
考據頗為詳核其例于敗名墮節貽玷門墻
者則削除不載間有純駁互見者則棄短錄
長如廖剛傳中刪其初附和議一事胡宏傳
中但叙不持生母服為右正言章厦所劾而
不詳載其由盖為賢者諱古義則然不盡出
鄉曲之私也清馥父鍾倫早夭清馥幼侍其
祖光地多聞緒論故作是編一禀家訓尚有
典型雖意崇桑梓而無講學家門戶異同之
見云乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
閩中理學淵源考原序
清馥自雍正戊申歲輯訂有志學錄内外篇因詳攷朱
子之學薈萃集成負荷統緒其平生師友多在閩中屢
欲參稽編錄而未暇也乾隆辛酉年冬效職天雄適因
公赴省道經博野謁副憲元孚尹公公即自述所學慨
然念
國朝魏環溪湯睢陽陸當湖及先文貞公四先生欲有
待論列於
朝宁因言濓洛關閩五子之書遞衍八百年來家習戶
誦生於其鄉者或親炙或私淑其𣲖别相續源流更易
為尋遡傾聆之下與余夙心所擬者頗合歸署後數月
得病告休養疴少暇重尋舊簏得伊洛淵源錄萬氏儒
林宗派宋氏考亭淵源錄諸編錄出次第訂之目曰閩
中師友淵源考曰淵源者是書以龜山載道南來羅李
遞傳集成於朱而上溯周程以傳千載不傳之秘者也
故以龜山冠冕編首各從𣲖繫遞列相承不以世次論
其先後而以師承訂其旨歸也唐初歐陽四門與翁林
諸賢勃興為開閩人文之始彼時師友未廣也故列未
及焉宋初海濱四先生與安定胡氏諸公同時倡學有
魯一變之風然派别未著也故另附本篇之後是道南
者賡續雖名為衍緒而倡作則實為開先非獨閩省一
方所賴而實千古正學之宗也由元閱明成化間蔡虚
齋陳剰夫周翠渠諸賢後先講學起而倡述之經學稱
一時之盛中明以後學術漓雜迄於季造決裂判散使
後生晚出不復見先正本來之懿先公感焉嘗論吾閩
之學篤師承謹訓詁終身不敢背其師說以為近於漢
儒傳經遺意公餘講切每持此論以救末學之偏其意
遠矣清馥竊謂近代異同之習勝者窮經實踐之功微
也今欲卑訓詁而讀經蔑師資而求道猶航斷港絶潢
以望至於海也不亦難哉自洙泗以來羣哲相承雖衆
論紛紜莫不以至聖為折中之準濓洛以後英賢日懋
雖支流各異莫不以紫陽為論學之宗嘗考紫陽之書
明訓詁溯師傳力行一生使後人知聖功由下學以上
達者其效於今益光矣今曰不問師承不稽傳註目空
前輩簧惑後人是宜賢者之所為戒譬猶守家之子忘
厥高曾榘矱其可乎吾鄉先正素尚樸學自唐宋迄元
明傳經說理之盛溯厥淵源粹然者不少而所以奮起
作興者皆耆賢宿學啟迪之功為多考其旨歸大都崇
奬典型共趨敦厚師傳友授飭躬厲行是閩中習尚前
輩述之屢矣今歲律屢更不揣固陋滙集諸家之傳綜
其要者而纂錄焉雖歷代學術不無升降盛衰醇疵互
異然參互考訂庶有以為知人論世之資徵文考獻之
助獨念大雅日遠載籍寖湮耳目所及掛一漏百旁蒐
遠紹是在来賢今
聖天子崇重正學丕承
列聖夀考作人之效海内真儒輩出尚論閩中
國朝師友者更當詳徵博採以上溯道南之緒而闡發
濓洛之傳猶有望於後之君子乾隆十四年己巳六月
二十七日癸卯閬里後學李清馥謹序
凡例
一道南原委諸賢本傳皆稱先生稱公閩書則從史例
皆稱名今斯錄於諸儒宗師席并近代諸耆德前輩
稱先生稱公至各門徒則槩稱名以别之
一是編目曰師友淵源則凡平昔所與諸儒往返論辨
志氣相合有交友一門私淑一門皆附之學派中非
必盡及門親炙也
一後世史家列傳中間有載本人纂述一兩篇者是欲
存其立言之旨近世理學宗傳明儒學案諸編其著
述大略皆附之傳後倣舊也兹編規製倣之前人而
立教宗旨則恪遵庭訓所聞以奉一先生之言云覽者
若以此斷斷於同異之辨則非編錄此書之意也
一是編原欲錄其師友派别淵源故諸賢有傳習源流
者皆錄於學派其無可考者闕略尚多不得不有所
遺也
一閩中諸公箋注經學者蔣氏垣黃氏海於篇末載之
今各於本傳附見不另别一門目但諸公箋注儘多
亦不無闕略焉
一評論諸賢在宋則以紫陽西山諸大儒為據元明以
降兼採近世儒宗諸賢而謹遵庭訓所聞者折衷焉
一睢州湯文正公纂洛學編其事實俱本原傳使後人
知所由來得以定其是非此祖述伊洛淵源錄舊例
也今所錄諸傳悉本原傳存其舊名或有從别本增
添者亦注增添原名以便考證不敢妄加增入
一閩中儒學開先始于唐歐陽四門至宋海濱四先生
亦為倡學之始至龜山楊文靖公及中州二程先生
之門仔肩道脈千聖心傳繫焉故今諸儒學派之編
斷自有宋列龜山為首盖以師承定其旨歸不以世
次論其先後也至唐歐陽先生為一代開剏之始余
另約選登之閩學志略焉
一學派中前已載入諸賢門徒者後别為門徒則單載
其名字姓氏注云已見某氏門徒不重錄
一學派一門其派衍遺漏尚多各郡遺書未能徧得尚
有待增入
一朱子門人有無事實可考者照儀封道南原委例亦
附姓名閭里於後
一增家世學𣲖及交友一門亦本舊例也
一近世論學大都分别門戶異同之論究非衆言淆亂
折衷于聖之歸語載四科之目逸民數章亦備人品
學術差等孟氏論伯夷伊尹柳下惠而願學孔子此
方是志學論道準的是編倣莆陽宋氏考亭淵源錄
遺意凡有師承派别者俱各叙出以見求師問道醇
疵互著考同較異論世知人至夫各家派别亦略以
類相附覽者當自得之
一宋代儒宗世衍家學者不少故於諸儒學派中特列
其例以徵其盛元明以來一家之學遞衍其緒如武
彛之胡崇安之劉麻沙之蔡者亦僅見矣今於明代
諸儒世學擇其嫓美前修者亦多錄焉
一元代志乘甚略故於逓述者無從稽訪今於元史之
外搜之續宏簡錄元文類八閩通志閩省各郡志各
邑志閩書熊勿軒集吴聞過集吴草廬集陳石堂集
清源文獻道南源委道南統緒蔣氏八閩理學源流
朱氏經義攷尚愧疎漏限于聞見無如何也
一是錄凡有玷於師友門牆者槩未敢登入是書欲錄
淵源之的不得不有所遺也
一諸學派就萬氏季野儒林宗派錄出參之蔣氏垣八
閩理學源流黃氏海道南統緒何氏清源文獻其本
傳本之閩書參之道南源委莆陽文獻越章錄閩省
通志各郡縣志伊洛淵源錄宏簡錄名山藏黃氏日
抄考亭淵源錄理學宗傳理學備考明儒學案吴氏
諸儒述槩及歷代史書并行狀誌銘諸家文集更相
考證
一
國朝正學昌明儒宗相望閩中學派俟另錄編輯至博
徵文獻尚有望於名賢焉
