閩中理學淵源考卷八十五
廣平府知府李清馥撰
建寧明初諸先生學派
按余則亮杜德基丘永錫鄒季和張孟方諸公皆淵
源建安之學託志在巖穴山谷惟時武夷雲谷間學
侣尚有其人故繋心者嚮往焉非欲戢影寂寞之濱
也惜年代寖遠師友莫詳矣黃氏仁溯金華宋氏之
傳黃氏福楊氏壽夫李氏鐸各以治經砥行名著廟
廊皆建安先正之遺範也兹採其著者載于篇
知事余孝友先生應
余應字則亮政和人早從江惟志游以私淑文公之學
性凝重寡言笑恒以禮自律家邇闤闠足跡未嘗入縣
門早失所恃事繼母與處繼弟以孝友稱洪武初以明
經薦起為儒學訓導遷留守司知事越三載坐公文不
式免歸執父喪一遵文公家禮邑人稱曰孝友先生(雒閩)
(源流)(閩書)
司訓鄒季和先生文慧
鄒文慧字季和建安人任司訓元末謝職服柴桑巾服
與門徒講程朱之學洪武初本郡理學推文慧為首(閩書)
(道南源委)(通志)
贊禮郎黃淵靜先生仁
黃仁字淵靜建安人曾祖定宋末居六合為兵馬副都
監仁温純能詞章少時朝出受易於部使陳孟然暮抵
舍質疑於仲父居德内外皆得師學日進如雲集水湧
洪武辛亥有司以仁名上福建行中書省試藝棘闈主
文衡者為前進士林以順吳尚志江惟志郭麟取舍甚
嚴及出榜選中三十人仁居第四年始弱齡耳明年會
試南宮銓曹急用材不俟再試擢奉常贊禮郎仁初名
文仁有司以犯周西伯諡加水其左曰汶仁及解名中
書右丞相汪廣洋曰仁義甚弘可冠以汶乎第為名仁
仁受學宋文憲濓濓甚愛之為作黃淵靜字辭而仁仲
父居德者亦竒男子年十六時中程試高等諸老生不
中譁於庭居德請面試譁者持筆不能下面頸發赤出
後改名保元為酆都丞(閩書)
教授杜德基先生圻
杜圻字德基崇安人元杜本之孫苦學砥行以先哲為
師洪武間以薦舉授甌寧訓導轉温州教授(閩書)
教授丘永錫先生錫
丘錫字永錫崇安人領洪武鄉薦除工科給事自陳願
學職改衡州教授永樂四年預修大典改衢州教授宣
德七年後預修太宗實錄成仍乞原職改建昌教授自
筮仕以來凡五典文衡人服其公性嗜學垂老不倦偕
其友徐仲禮結社武夷手不輟披卒年八十有文集行
世(閩書)(武夷山志)
訓導張孟方先生矩
張矩字孟方廣陵人父伯巖元季為崇安五夫巡檢遂
卜居焉依屏山劉氏得其遺書讀之遂通五經諸禮書
皆精絶洪武間薦為崇安學訓導(通志)
寺丞黃汝錫先生福
黃福字汝錫浦城人博通經史任杭州府訓導勤教善誘
陞太常博士永樂中預修五經四書大全及性理大全
書陞本寺寺丞(閩書)
修撰楊先生壽夫
楊壽夫建安人父文叔元末與兄恭叔舉浙江鄉試恭
叔洪武年薦甌寧訓導改建安壽夫名松以字行通春
秋孝友篤摯建文辛巳郡守芮麟薦授縣學訓導秩滿
諸生請留陞本學教諭歴二十餘年多所造就典考鄉
試者五會試者二宣德中楊文貞輩交薦之陞翰林院
編修預修宣廟實錄陞修撰正統中致仕(閩書)
李先生鐸
李鐸甌寧人涉獵五經尤邃于易洪武中以明經薦授
監利教諭為文一主傳註不尚穿鑿誘掖為多(閩書)
簡討蘇伯厚先生庠
蘇伯厚名庠以字行政和人父照伯厚自幼以聰敏聞
比長博通經史尤精毛詩為文章援筆立就聲譽日起
每自沉晦篤意事親講學絶跡不至城府以孝行見重
累薦不起洪武乙丑以明經授建寧訓導後學多所造
就陞晉府伴讀未赴永樂初預修太祖實錄遷翰林侍
書復預修永樂大典為總裁陞簡討兩典春闈文衡進
講東宮卒伯厚學本誠實議論皆有根據在翰林幾十
年絶無私謁與禮部尚書鄭公賜有師友之舊未嘗一
至其門鄭公嘗請見必規以正言每加敬服其餘出其
門者咸操守有品人有一善稱之不絶口對同寮詞氣
温和罕失色于人家庭有禮法服用儉約自號素履有
素履集子鑑永樂間官稽勲郎中弟仲簡(閩書考分省人物)
訓導蘇仲簡先生鏡
蘇仲簡名鏡以字行善文詞與兄伯厚弟叔敬季雅自
相講授洪武初以明經薦授崇安學訓導(閩書)
州判盧士明先生欽
盧欽字士明建陽人性好學五經百氏悉能貫解曰讀
書非徒記誦將以行之也洪武以明經聘為儋州判卒
(閩書)
助教趙志道先生友士學派
明代建安師席有立者湮晦莫詳只趙志道先生傳
中載鄭文安楊文敏二公曾游其門其餘有道前修
求師訪友皆散見列郡及他邦皆可考焉
助教趙志道先生友士
趙友士字志道甌寧人宋宗室裔純厚樂易洪武初以
明經舉為府學訓導正已率下鄭文安賜楊文敏榮皆
出其門官國子助教有文集行世(閩書)(通志)
文安鄭彦嘉先生賜
鄭賜字彦嘉政和人舉洪武十八年進士授監察御史
時天下初定法令嚴肅郡邑吏坐罪逮繋者多既解戍
命賜就龍江編次其行伍時暑甚賜諭以上恩慰撫之
脱其鉗械俾各就居止旦一詣視有疾病羸弱者捐禄
米饘粥之皆感悦湖廣布政司奏缺官賜秩滿遂與簡
討吳文並出為參議二人同德恊力剔弊去蠧清簡寬
直最為知名丁内艱服除改北平布政司左參議成祖
在藩賜服事甚謹被眷愛而謀國者疑之謫置安東屯
未幾召為工部尚書既命督軍務河南拒靖難師成祖
即位李景隆言賜罪亞齊黃逮至上問吾何如待汝遂
相背耶賜曰亦盡臣職耳上笑釋之改刑部尚書復轉
禮部寵遇日隆後衰病不任官冗為侍郎趙羾所間益
惶悸周章上心輕之頃之卒上問翰林臣曰賜不病遽
死自盡耶楊士竒對曰病矣惶悸不敢就醫藥昨在右
順城門外立而仆臣命其属掖出之語未竟上曰賜故
君子才不贍耳其撰文遣祭翰林諸臣退上獨召士竒
曰微汝言吾幾疑之遂贈太子少師諡文安賜小心恭
慎易直和厚學士解縉嘗於上前稱其足為君子(閩書)
文敏楊勉仁先生榮
楊榮本名子榮字勉仁建安人漢太尉後也祖達卿有
隂德(達卿值歲儉出積粟食人使為種樹於其縣之龍津召子弟戒之曰樹長勿以售人惟學舍杠梁浮)
(屠老子之宫貧無室廬死無棺椁者則予之否非賢子孫繇是鄉人獲濟者衆元福建行省左丞阮德柔作萬)
(木圖以美之)子榮登省試第一建文二年進士授翰林編修
永樂初與解縉楊士竒胡廣黃淮胡儼金幼孜被選入
文淵閣付之密務而兩制悉歸焉内閣典機自子榮始
時靖難之初朝政鞅掌子榮年最少而最警敏通練一
日寧夏報被圍上召七臣獨子榮在示之奏而曰爾後
進也寧解此何以禦之子榮對曰聞寧夏城堅士卒習
戰勅守臣隄備可耳夜半聞圍解旦召曰何善料也因
獨名榮陞修撰仁宗立為皇太子以侍講進奉訓大夫
右春坊右諭德兼侍講如故五年命視邊甘肅還奏稱
旨上手剖瓜賜之明年以父喪給傳歸既葬起復視事
明年母喪乞歸上以北行期迫不許明年榮與學士胡
廣諭德金幼孜皆扈從八年從征至凌霄峰與廣幼孜
及刑部侍郎金純夜失道幼孜墜馬廣純不顧去榮下
馬為理鞍轡前復墜讓以所乘馬午見上時上遣人四
索三學士及見大喜問故笑語幼孜曰此中多狼爾非
楊榮詎能免乎榮謝曰僚友當然上曰胡廣金純獨非
僚友耶使掌護衛勇士三百不隸于諸將賜駕前先鋒
銀牌榮還京請終制賜金幣馳驛勅中官護行趣歸既
至復榮官已侍諸皇孫讀書文華殿講授有程度皇太
子稱之明年復與廣幼孜從北巡太孫侍行上命榮以
間陳說經史兼領尚寳事凡宣詔出令及旗志符騐必
得榮奏乃發比還北京命修五經四書性理大全書成
宴勞之留北京二年進翰林學士仍兼庶子從還京師
明年復從北巡十八年進文淵閣大學士兼翰林院學
士明年定都北京營建規制多出于榮會三殿灾榮直
入麾衛士遷御書圖籍翌日上喜褒賜之榮因與幼孜
陳便宜十事報可榮論事激發不能容人過然羣臣或
觸帝怒致不測輒從旁寬譬之侍讀李時勉尚書夏原
吉皆以榮言得無死都御史劉觀以榮言得無戍邊營
善探人主意談言微中以故其說得行嘗謂人曰事君
有禮進諫有方為人臣以抗直賈禍吾不為也明年復
從出塞軍事大小令參决賚予優渥師還榮與幼孜皆
受上賞明年從征西駐萬全軍務悉委榮晝夜見無時
上時稱揚學士不名額森托噶欵塞羣臣議莫定榮獨
請往受降而歸師旋明年復北征當是時上凡五出塞
榮幼孜輒從周旋險阻未嘗頃刻離大軍抵達蘭河敵
遠遁師亦弊上問羣臣當復前否羣臣唯唯惟榮與幼
孜獨請班師上許之時浙江守臣言浙麗水與閩政和
山賊熾請發兵榮曰愚民苦有司不得已相聚兵出怕
益聚不可解遣一介往撫可不煩兵如其言盜果息上
御帳殿從容語榮幼孜曰東宮監國久明習政務今歸
當付以國事朕將老焉二人頓首還次榆木川上崩中
官莫知所措榮與幼孜入御幄議喪事二人議六師在
外去京師尚遠秘不發喪以禮斂龍輿所至朝夕進膳
如常儀益嚴軍令人莫測或請因他事為勅遣人馳報
太子榮曰皇帝大行孰敢稱勅莫若具啓人皆韙之仁
宗即位進嘉議大夫太常寺卿兼前職有間進太子少
傅兼謹身殿大學士尋勅賜繩愆糾繆之章始大行訃
至仁宗哀亂不及詳問當時事痛定乃知賜勅曰先帝
崩徂六軍在外卿盡忠謀鎮定果斷加賜白金五十兩
綵幣十表裡寳鈔二萬貫白米二十石特陞工部尚書
前官如故其冬勅護葬山陵勅修太宗實錄命榮總裁
仁宗崩宣宗即位復命總裁仁宗實錄益推心委任榮
與楊士竒楊溥協恭輔政天下稱為三楊士竒曰西楊
溥曰南楊榮曰東楊而果斷之才卒歸榮也宣宗親征
漢庶人棄交趾之議皆自榮發之二年賜勅并銀章五
褒予甚至宣德三年上北征出喜峰口榮與楊溥皆從
大獲而還榮獻詩十章又明年兩朝實錄成宴勞有加
尋進少傅食三禄如故辭大學士禄允之有頃誥贈三
代滿三載賜勅諭宣宗崩英宗即位委寄如舊賜予相
屬五年乞歸展墓上使中㳙輔行還至武林驛而卒年
七十上輟朝一日贈太師諡文敏授世都指揮使榮歴
事四朝謀而能斷中官持文書至閣必問東楊在否不
在即去嘗會廷臣錄囚片言立決衆皆歎服尤喜賓客
善交際雖貴盛無厓岸士多歸心嘗疏舉陳循高榖苗
衷三人自代或謂榮處國家大事隨機應變不媿唐姚
崇而不拘小節亦頗𩔖之正統初天下休息榮有力焉
榮少從師友慨然有志古名相嘗退朝意甚不樂子讓
請曰大人得毋以不肖有所累乎榮曰非也念吾職重
無以報國三代以上之大臣無不怠惰荒寧為懼所以
憂戚不在汝輩曾孫旦官吏部尚書
尚書楊晉叔先生旦
楊旦字晉叔榮曾孫弘治庚戌進士歴吏部考功郎中
嘗考察京職有被黜而夤緣奏辨奉旨再覈馬文升倉
卒欲改擬旦曰祖宗來未有此例倖門一開後將謂何
竟覆罷陞太常少卿歸省還朝中官劉瑾欲要見不得
遂以違限出知温州提督浙江學政瑾誅陞順天府尹
時武宗未建皇儲與九卿具疏請擇宗室之賢者育于
宮中尋奉勅總督京通等倉適回賊犯邊甘肅驛騷奉
勅督理糧餉陞總督兩廣軍務兼巡撫番禺清遠河源
等縣蘇岡十八山滴水巖等塞猺獞負固旦調集官軍
土兵分道並擊斬級萬一千有竒俘獲四千一百有竒
奪回被掠男女二百三十餘人牛馬輜重不可勝紀璽
書褒異以母喪奔歸嘉靖初起掌南院陞南吏部尚書
旋改北會桂萼張孚敬以中旨陞學士旦率都院疏論
忤旨遂為陳洸所誣有旨令致仕科道交章論薦不報
旦奉母至孝雖貴顯不衰年七十一危坐而逝(通志)
閩中理學淵源考卷八十五
