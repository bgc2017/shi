閩中理學淵源考卷四十七
廣平府知府李清馥撰
隆萬以後諸先生學派
前輩嘗言古人罷黜百家獨尊孔氏之旨者欲其道
術之一也明之中葉喜新立論詆譏前儒漸趨詭僻
士習由是多歧其始蓋由一二聰明才辯之徒厭先
儒敬義誠明窮理格物之說樂簡便而畏繩束說者
謂其端肇於南宋之季朱子彼時曾痛切言之謂此
事實關世變明之末造得無𩔖是乎三山先正如葉
氏朝榮翁氏興賢盧氏一誠諸公於波靡俗弊之餘
獨屹然為師表指南維持終不墜易之碩果詩之典
型蓋近之矣
郡守盧誠之先生一誠
盧一誠字誠之福清人萬歷八年進士授行人歴遷南
京戶部郎江右守臣為南昌新建二邑諸改折時邑多
貴人莫敢難一誠曰南都根本重地四方多故兵食日
增虚廪庾以自弱非計之得力格之白下士大夫俎豆
王新建招一誠入社講學謝不往曰吾不能口誦程朱
而心叛之也出知潮州毫無染指有黠僚筦郡𣙜乾没
多以其餘遺一誠一誠怒斥之臺使知其廉欲并屬以
𣙜事一誠曰奈何奪丞倅職無已請為稽覈可耳凝操
峻行為守郡僅見晚歲居道山麓有朱子石室清隠齋
杜門謝客手著四書講述學者奉為指南云(通志委道南源)
副使鄧汝高先生原岳
鄧原岳字汝高閩縣人萬歷二十年進士由戶部郎出
督滇學陞湖廣恭議晉副使卒原岳巖巖岳岳所至以
強直稱在滇時税璫虐𦦨縱爪牙笞辱諸生原岳捕治
之囊以三木璫遜謝乃解葉向高銘原岳墓稱閩自國
初林子羽王孟敡輩以詩名號十才子其後則有鄭吏
部繼之吏部殁絶響矣年来才士蔚起復修明其業而
鄧公為之鼓舞其間風雅大振云(閩書)(通志)
員外郎王永啟先生宇
王宇字永啟閩縣人萬歷三十八年進士歴南兵部武
選員外郎嘗有德於南部武弁衆建祠雨花臺祀之後
擢山東督學參議又轉北戶部員外郎著有詩文集及
經書說行世
王穆仲先生夢谼
王夢谼字穆仲古田人鄉舉不第試太學補第一聚徒
鄉校學者師之(閩書)
貢士李士殷先生仕黼
李仕黼字士殷長樂人表望學校四方名士多出其門
家貧却諸生贄禮教人以孝弟修身為本兄弟四人養
葬父母皆出其手著五經纂要及貢而卒(閩書)
陳五雲先生名世
陳名世字五雲福清諸生母林患脾痛號呼不堪名世
嚙指分痛至老左手兩甲猶脱娶王氏奩厚名世承母
志分給兄弟之貧者父母卒哀毁幾失明終身孺慕不
衰所著有雜記二十四卷禮記彙二百餘卷卒年七十
四(通志)
推官林穉虚先生茂槐
林茂槐字穉虚福清人萬歷二十三年進士授梧州推
官治有異蹟著有音韻訂訛字學書攷四書經史决疑
等書(通志)
侍郎董崇相先生應舉
董應舉字崇相閩縣人萬歷二十六年進士初任廣州
教授税璫李鳳恃威寵欲得學宫閒地馳射應舉率諸
生羣斥之璫氣奪又禁璫繫馬宫牆召為南博士轉南
吏部改北敡歴四司所舉高攀龍鄭三俊劉宗周等皆
得召用遷太常少卿䟽請安插流民開墾屯田詔拜都
察院右副都御史奉命至天津買荒葦地開屯自涿州
武清寳坻保定青縣三河延袤千里所屯種一十八萬
畆有竒募人開河治閘以便海道歲兑運四萬八千三
百餘石復請葛估屯兵以所入抵餉無轉輸和糴之費
書數十上皆得旨崔魏忌之目為黨人因格其議以所
屯隸州縣遂無成功復遷戶部侍郎督理錢法條陳鑿
鑿為附璫者誣奏奪職居鄉建築附海城堡及䟽水利
修學校置社倉義田議官糴嚴海禁論澳課皆造福桑
梓暇與諸生講學老而不倦著有崇相集十七卷卒年
八十三(通志)
紀事林行甫先生子勉
林子勉字行甫閩縣人萬歷恩貢選長泰訓導教士先
實行時廉其貧者周之轉泉州府教授相國李廷機每
稱為金玉君子擢益府紀事歸著有易經說四卷蓬草
五卷石溪集八卷子應典字儀廷以貢選雲和訓導著
有經史要二十卷古今竒觀十卷宦遊草二卷龍門集
六卷長孫䞇卿善詩文有傳硯堂集三十卷季孫榮芬
順治辛卯舉人翰林待詔工詞翰有如蘭稿(新福州府志)
閩中理學淵源考卷四十七
