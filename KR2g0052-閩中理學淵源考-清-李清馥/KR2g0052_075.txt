閩中理學淵源考卷七十五
廣平府知府李清馥撰
學博何怍菴先生家世學派
按鏡山先生著我私志志私族也何氏譜系志逖基
公之孫至元末兄弟以軍役他移始分派一郡城一
潯渼一漳江我私志錄自五世祖諱安字叔恭始叔
恭先生領洪武丙子鄉薦授開建江山二縣儒學教
諭通毛詩春秋二經數傳至怍菴先生專精學易兼
治宋儒書遂開大理司徒一派蔚為儒林楷模其家
學源本固遠有端緒矣文簡黃公嘗曰怍菴先生於
先中允公為&KR1212;壻先公嘗謂小子某曰何先生後學
師表也爾宜以師道事之然則怍菴當日為吾郡師
資典憲載之名賢碩彦集中可考也至其敦詩說禮
一門父兄子姪自相師友鼎革後培所忠寅諸公歸
隠終老其飭躬範家典型猶在至今述舊德者稱家
學未艾云兹錄其略載於編
學博何怍菴先生炯
何炯字思默號怍菴晉江人專精易學治宋儒書有名
諸生褎然為後輩師表士從游者以數百人嘉靖中應
貢試内廷世宗親擢第一授安福訓導立教必本忠孝
擇周程張朱遺言之切於讀書者刻之學舍以教生徒
從其邑先生鄒文莊守益講德論業舉祀鄉賢申奬節
孝事皆闡實德雖貴勢不少徇所賞識士如傅應楨劉
臺皆以氣節顯遷靖江教諭其教一如安邑士莫不仰
其方嚴樸直以古君子尊之嘗於學齋召諸生月試之
靖僻邑諸生為時義外史傳朦如炯試目必先論策後
經義以進其才識邑士遂有達者性至孝早孤念禄不
逮養孺慕不替衰白脩家譜以識先德嚴寝堂以肅先
祀編次泉郡先哲之文章為清源文獻裒王忠文真文
忠二公守泉之文章政教為温陵留墨二書並刻於郡
齋莊氏履豐撰文集序稱其所傳著大指在實學實行
以究乎彝常之極故其為文體物切理意鑄性鎔澹
然而文黯然而質蒼然而老於骨卓然而高深於裁
盖絶不為浮異詭瑰之辭所謂孝弟之言藹如仁義
之言粹如也子喬遷喬遠别見學派(舊郡志氏我私志莊撰文)
(集序)
大理何齊孝先生喬遷(孫運亮附)
何喬遷字齊孝晉江人與弟司徒喬遠世其尊人廣
文公炯學同習戴氏經初治博士言有聲最後攻古
文辭俊潔典亮矩矱歐曾萬歷丙子舉鄉試第四人
授建陽縣教諭却贄給貧以宗朱扁其堂刻潭陽文
獻於學齋中擢國子學正大司成委校二十一史進
大理寺評事讞獄多所平反卒於京師所著有廷尉
集孫運亮字忠寅崇禎癸未進士授廣東海康縣知
縣甲申後與林下諸先達共結詩社環堵蕭然嘗稱
述先訓以為家規云著有草間集咏史癸甲草諸編
(舊郡志)(新郡志)(何氏家譜)
庶常何培所先生九雲
何九雲字舅悌號培所鏡山仲子也萬歷壬子舉于
鄉天啟辛酉鏡山起用少卿九雲侍京師同里相國
蔣八公黃石齋黃東崖太史莊羹若鄭大白銓部林
素菴皆為文章性命之交東崖復特薦于朝丁丑下
第授漳平教諭端嚴率士捐俸搆布衣陳先生祠又
築講堂於東山寺側每釋奠先期親視捐俸修文廟
刻宋名臣言行錄舉先朝未祀鄉賢中允景公暘以下
十人癸未登進士第授庶常讀中秘書不浹旬而際
國難誓死以父未葬自賊營逃遁南歸歸後扁其軒
曰東湖閒史與二三遺老結社山中順治己丑年卒
年六十九雲嗜好經籍癸丑北返過維揚鹹使者為
鏡山門徒馳書相問淮商欲夤緣納賄九雲叱之曰
柰何以不肖之行辱我故人閣部曾二雲參藩泉州
聞九雲名造庭下交九雲不受刺不庭謁既成進士
或謂公宜見政府早為地九雲曰某平生不敢喪其
所守其出處大節𩔖此所著有荷野集(新郡志平邑志)(漳何)
(氏家譜)
戶部翁海門先生堯英
翁堯英字熙采號海門晉江人少警穎博學強記善属
文嘉靖十九年鄉薦六上春官謁選得懷集平粤賊三
載報考功召為太僕寺丞歴戶部員外郎旋歸杜門謝
客捐餘俸搆祠堂祭器讀書於諸史百家靡所不窺顧
獨潜心易傳太極諸書所著有易傳節解太極圖說教
民歌詩文論藁諸篇蔵于家卒之十餘年登懷集循吏
邑志又數年祠名宦又數年祠鄉賢采公評也堯英為
何怍菴高弟清源文獻載其贈張月洲天衢之洛容序
略曰余友月洲張先生分教西粤之洛容人咸謂遠且
陋非所以處先生先生怡然喜以為吾舊遊之地也居
易俟命志之所至即至矣無所謂險易遠邇也世稱豪
傑之士翔奮君子之林者可多數哉然或陟據通顯或
投置冷落或騰茂初年或收功末路其途不同其趨一
也士所遇亦何常之有余觀漢興重文學爾雅博士
學官著之功令維時言詩無如魯申公者年九十餘
矣其徒王臧趙綰等力薦於朝當是時安車駟馬弟
子傳從天子為親問治亂之事力行一言何其壯也
今先生詩學為世名家年未逮申公而志不讓焉何
有途之險易遠邇哉先生行矣申公退居謝賓客弟
子自遠方受業至者猶以千餘人先生方銜天子新
命涉萬里以教出平生之素變一方之士夙莫横經
口傳心授隨材培植之又以其餘大肆力文章俾與
柳柳州頡頏上下皆先生夙志亦餘事也聖天子夀
考作人嘉惠文學重儒術制作以崇化本庸知不有
嘗受先生詩如臧綰輩者言之于朝安車蒲輪以迎
令濟濟多士乘軺傳從者相踵耶夫老驥垂耳於林
坰人將以外閑下乘視之然壯心猶在一試之羊腸
太行顧盼千里先生勲業毋𩔖是乎於是先生躍然
曰詩云周道如坻其直如矢又云人之好我示我周
行吾與子相從筆研之好有年矣切磋之功吾何以
報子也請敬服斯言(楊文恪撰墓志)(清源文獻)
少卿李存孝先生纉
李纉字存孝晉江人受經何怍菴之門嘉靖二十九
年進士授戸部主事丁艱服除補禮部遷祠祭司郎
中迂直不善彌縫為嚴嵩所擠出為景府長史景王
初之國從官中貴人勢張甚所至魚肉小民纉請王
以法繩之横者乃戢未幾王薨召為鴻臚少卿禮儀
肅嚴清節益振尋罷歸(新郡志)(何鏡山撰墓志)
通判沈震卿先生維龍
沈維龍字震卿號宗西晉江人嘉靖三十七年鄉薦
維龍少孤事母獨至又上奉其祖母其喪父時年方
十三侍父病隨醫調藥至廢寝食父歿哀毁如成人
至宗中立祠立田脩墳脩譜無不獨任事叔友弟敦
族睦宗尤謹始仕廣之翁源革除奸蠧雅重儒術置
學田贍士一日單騎入賊壘下賊千衆而生擒其譎
酋梁忠既平餘黨聽撫歴蕪湖縣去供應節省民力
興學教士視翁源有加旬月承重祖母憂服除補浙
之慶元居五年遷惠州通判旋拂衣歸養杜門讀書
數武之田不展十畆之桑常閒與人言下氣怡辭而
一歸於孝弟忠信之行嘗自銘以示子孫曰予幼而
壯壯而老有所勉有所戒有所教皆臨深履薄之意
云(何鏡山先生撰本傳)
王先生應篤
王應篤南安人承箕子為諸生受業於何怍菴先生
其殁也怍菴嘆曰是予之高弟也走唁承箕承箕有
十子應篤其三獨以孝稱問所以孝則凡承箕志與
事咸體而為之承箕仕凡門内賓祭諸政一以委焉
嘉靖之季邑中寇賊輙發人塚應篤募死士與寇為
出入發大父柩竁扶之歸得無恙倡脩祖祠為族人
先事繼母毋怠伯兄遘疾奉湯藥卧起與俱宗族不
能婚喪者皆助以舉他如扶人困阨不遺餘力云(何鏡)
(山先生撰王孝子傳)
司徒何鏡山先生喬遠學派
余嘗讀鏡山公文集載王未齋傳而知怍菴先生
與公為一時典型師表維挽狂瀾之砥柱也公生
於萬歷之代至崇禎初年捐館維時士風譚說異
矣公之言曰當嘉靖之時晉江有蔡松莊先生講
易松莊之墅弟子雲從而吾先子怍菴與之相亞
當是時王文成之學方新學士大夫多議其簡徑
而閩中諸先正去考亭尤近尊守其致知力行之
說以合於聖門博文約禮之義不敢一毫離於繩
尺其為功甚勤而其踐履甚實及乎今日而始講性
命以為高扣玄虚以為歸求之躬行實踐之際茫
然背馳不見其影響而去諸先正之學遠矣嗚呼
公之言如此其為世道慮也不亦深切著明哉即
此見公之篤信師說遵主朱學淵源相紹確乎不
移後之論公者亦莫過於公所自述者矣公著作
宏富如名山蔵閩書包羅涵蓄列代英賢言行昭
然可考即公之志事亦具見於是矣嘗論學曰主
静莫如居敬致虚莫若明理此尤救明季末流之
弊林氏素菴曰泉自紫陽教鐸以後學脈薪傳蔡
文莊陳紫峰何鏡山家省菴相繼互有發明諒哉
再公門人林氏如源撰公遺事曰司徒佳話記云
如源侍公于鏡山嘗取名山蔵翻閱公曰此藁猶
未定吾每喜閱者刪改按此乃公暮年之語詳於
佳話中閩書亦暮年之作疑亦未為定本今併及
之又按先生門徒莫得盡詳有從衷一而從先生
者俱不重載今據集中所見及校刻公集諸姓氏
錄其著者載于篇
司徒何鏡山先生喬遠
何喬遠字穉孝號匪莪學者稱為鏡山先生父怍菴公
炯潜脩篤學為靖江教諭子四季即喬遠稍長讀書過
目成誦厭塾師句讀贈公獨教之年十四五即攻古文
詞有志聖賢之學未肯俛首舉子業以希急售年十九
與兄大理喬遷同領鄉書時與楊文恪道賓莊戶部履
明李左相夢麟山人黃克晦結社稱五子萬歷十四年
成進士除刑部主事歴儀制司郎中時光宗為皇第一
子十二齡未冊立神宗傳諭禮部將三皇子并封以待
將來有嫡立嫡無嫡立長喬遠上疏以祖訓無待嫡之
條請行冊立於是并封議寢考功郎趙南星被斥陳泰
來顧允成等俱論救鐫秩喬遠抗疏極言之倭攻朝鮮
急大司馬石星闇懦至為請封貢喬遠疏言其以和欺
主因進累朝馭倭故事力阻之而星堅持已說疏竟不
行坐累謫廣西布政司經歷以事假歸思北山先墓在
焉且為贈公手植荔園遂之鏡石結土椽世傳鏡山是
也里居二十年中外交薦不起光宗即位即召為光禄
少卿喬遠以為大行而得遷非臣子所忍言九月光宗
崩熹宗即位葉文忠鄒忠介二公先後以書道出處之
義天啟元年始赴闕移太僕王化貞駐兵廣寧主戰喬
遠畫守禦策力言不宜輕舉無何廣寧竟棄經撫繼逃
合疏請并逮治時傳為五少卿疏初喬遠與鄒元標馮
從吾皆於林居考德為事而汪應蛟楊東明高攀龍曹
于汴一時同志并起廢籍因城南建首善書院科臣朱
童蒙劾之喬遠言書院上樑文實出臣手義當并罷再
疏不允仍用為光禄卿上薦舉疏舉同縣李光縉永春
李開芳同安黃文照海澄丁玉明龍溪張燮及華亭陳
繼儒有旨議覆盖薦舉久已不行喬遠復倡發之會舊
病作方志乞歸旋有銀臺之命言者謂其因病得陞喬
遠聞之即日出國門方上辭疏熹宗以喬遠舊學清脩
起用未久不許再堅辭疏凡五上乃晉戶部右侍郎以
歸入里門即便道鏡山作客位帖引太祖戒汪仲魯告
歸不得輙通郡邑官長作祠堂帖引孔子鄉黨恂恂戒
子弟不得横取人財横辱人箠楚以慢父母虐兄弟會
郡守移建朱子祠為泉山書院延主教事魏璫竊柄屢
欲起喬遠以收人望不赴益與社中講論切磋躬行之
學戊辰已巳間鄭芝龍肆氛海上喬遠開誠約束欣然
就撫李魁竒再叛獨言招我非何侍郎不可喬遠毅然
親至中座慷慨諭以禍福弭耳不敢動收回巨艦利器
當事因掃平之崇禎二年臺省交薦特起南京工部右
侍郎具疏引年甚切屬有邊警慨然曰此豈臣子高卧
時也立就道甫入都即上疏言敵盤踞内地須日夜撓
亂之毋以塘報為了事截殺為虚名請開鎮江之練湖
以通運道懷宗嘉其老成體國署戸工二部署事二月
乃乞骸歸懷宗以清名慰留再力請乃許猶復上開海
禁一疏入閩至建陽遍拜考亭諸儒祠墓崇化里有横
渠子孫在焉為書祠記以西銘一篇括盡仁體而要以
完天所生為主無常變死生一以順受天命還稟天則
發程朱之旨既抵家脩羅一峰書院於月之三八日與
鄭孩如唐見梅韋衷芹黃季&KR0802;張玄中率諸門人集講
曾撰講懲忿窒慾二解且言人於一歲之中循省善念
幾多惡念幾多庶漸漸有遷善改過近裏著已之意語
極切至常題一聯座右曰人心中無私便聖天理内行
事最樂海内以喬遠與鄒南臯馮仲如趙鶴儕並稱崇
禎四年卒年七十四喬遠終始四朝後先一節安貧樂
道鞠躬厲行平生德容沖粹與人交洞見肺腑自少勵
志前脩既立朝以文章氣節自砥里居多年益加意學
問因人設教誘廸以躬行語默之常扁其齋曰寡過又
曰自誓取古人誓墓之義命其堂曰耻躬每與許敬菴
李見蘿范晞陽洪桂渚諸公論學不分别門戶不支離
心性惟欲於庸德庸行中步步繩尺庶不負終歲讀書
求友之意大學士葉文忠向高問林宗伯欲楫曰何穉
孝何如人也答曰文章氣節人皆知之其深於道學人
未必知也葉曰穉孝吾未嘗見其講學林曰惟不講學
乃真道學耳因具述其平生得力惟自誓寡過不求人
知文忠以是序閩書稱其平生篤學真脩無愧宋儒云
所著有釋大學釋武城釋大誥召誥洛誥他纂述之作
在刑曹有獄志在禮曹有膳志而大者輯明十三代遺
事為名山蔵集一代賢士大夫所論著擇其雅馴兼收
衆體為皇明文徵又纂閩書百五十卷自著詩文百餘
卷有萬歷泰昌天啟崇禎等集壬申七月福建巡撫鄒
維璉以大學士史繼偕等公舉理學名臣題請特祠祀
于學宫之左隅贈工部尚書予諡(後未得諡)九年興泉道曾
櫻為建理學名臣坊十六年賜祭葬子九雲見家學(明史)
(行略)(家學)(新郡志)
宫贊鄭大白先生之鉉
鄭之鉉字道圭號大白晉江人博通經史天啟壬戌進
士選庶常授簡討纂脩神宗實錄時魏璫竊柄之鉉浩
然求去丁外艱哀毁幾殆居家五載於後彦多所奬進
旋起授宫贊冊封岷藩事竣念母馳歸至莆病卒按先
生曾與何培所九雲林讓菴胤昌傅渼溪元初王何稱
之驥黃石眉日昇黃東厓景昉同結社為文沒後東厓
先生為撰行狀(新郡志)(通志)(湘隠堂自識)
給事李元馭先生焻
李焻字元馭晉江人崇禎甲戌進士殿試二甲一名授
禮部主事擢兵科給事中召對陳禦敵宜以守為戰平
賊宜以剿為撫上首肯久之差封益藩還遷禮科督餉
江西再往粤東至武林病卒(新郡志)
給事傅渼溪先生元初
傅元初字子仁晉江人祖道唯鄉薦累官按察副使里
居為李文節所重元初崇禎元年進士授浮梁令建議
漕運折色民立祠祀之直指舉卓異入部會丁外艱服
除擢工科給事中條議屯政馬政及閩海利源悉軍國
至計以劾南吏科為所中罷歸卒於家所著有尚書撮
義四卷自跋云齋頭索居餘忠耿耿輙温尚書舊聞參
合經史要求真實經濟而訓詁經生之習愧未免焉林
氏胤昌序曰吾郡襟江帶海扁舟上下可以溯洄然郡
士大夫鮮有為此游具者渼溪傅子既卜其尊人宅兆
於渼溪復以一葉作江上岵廬風朝月夕乘潮往來而
省視焉余問舟中往來所讀何書渼溪曰吾幼從父祖
讀尚書開卷見放齊舉胤子為千古諂媚之祖驩兜薦
共工為千古朋比之祖當時未設諫官知人之哲獨推
聖帝然四岳舉舜未嘗論賞薦鯀不效未嘗議罪吾忝
諫官每念二祖列宗用人行政之大克嫓美於典謨因
撮史合經名為撮義夫猶是幼從父祖所讀尚書也一
日林子攜榼舟中與渼溪泛遊筍江浯溪溜□諸勝訪
曾子霖寰於法石(曾化龍别號)則撮義已成帙刊傳海内矣
余既羨渼溪之思竒而才敏志孝而願忠顧竊歎以其
烺烺天球之章為坎坎河干之具因為朗誦說命三篇
拜手颺言曰君家傅巖濟川作楫亦惟代言納誨啟沃
乃心今撮義稱引古昔揚扢昭代閑邪陳義足為經筵
啟沃之資當宁側席旁求吾子其以尚書進為恭默遜
志稽古訓之一助巨川之濟有如此舟豈獨借岵廬於
江上哉曾子曰善請書之為撮義序(按此序林氏筍堤集脱漏未刻)
(雍正間郡志)(朱氏經義考)
林維清先生如源
林如源字維清晉江人五歲而孤七歲而通文史年二
十餘舉有司不遇築室於其所居馬鞍山之旁名堂曰
五因盖因山因水因樹因石因其先人故所遊盤之跡
結而隠焉讀書其中老至不知遍借書籍於人錄其佳
話分為四科人倫庶物靡不攟載惟所常目則罷抽揚
星霜七更藁楮四易命其兒夢叶夢甲夢斗手書之而
名之曰五因閒抄又有綱目集要史評八閩名山志掇
名志何司徒佳話順治戊子年卒年七十三子四二為
名諸生有名於時季曰麟禎
比部林先生竒㯣
林竒㯣字未詳按鏡山先生撰竒㯣父東井林公太毓
墓誌云林氏之世有太平守鉞賢士大夫也與吕涇野
顧東橋屠赤水張甬川同時而與之游好子太毓受業
里中先輩李白齋公及吾先子怍菴公卒年僅四十有
四太宜人黃氏督比部兄弟讀書兼晨夜比部歌鹿鳴
守澧州太宜人八十四矣愀然曰爾第為余作五斗耶
家人自澧還問政廉平乎無他及三載秩滿丁蔡母憂
癸亥補東牟得贈公為奉直大夫而黃太宜人封母也
此時太宜人九十又一比部君居比部事實未詳其受
業鏡山先生見萬歷集校刻門人今錄出待考(何司徒撰林太)
(毓墓志)
御史徐奕開先生縉芳
徐縉芳字奕開晉江人榮之孫萬歷辛丑進士
李德御先生登卿
李登卿字德御從鏡山先生受業黃氏季&KR0802;云吾黨中
不可一日無德御
黃鳴晉先生
黃鳴晉名未詳從鏡山先生受業與修閩書
黃麗甫先生
黃麗甫名未詳林氏素菴曰鏡山高弟黃麗甫蚤以毛
詩登壇盖鏡山早歲得鄭道圭而詩名益顯晚得黃麗
甫而詩情益豪抑麗甫先世竹溪肖竹二公文章德業
為世所宗家有衣鉢又不徒學鏡山者矣餘事實未詳
(筍堤集)
郭先生望奎
郭望奎晉江石湖里人祖孝義先生始遷郡城中孝義
先生名尚謙以至孝文學名見志乘望奎為諸生楚楚
者嘗受學於鏡山先生餘未詳待考核焉(何公撰孝義先生傳後)
縣令潘士雅先生藻
潘藻字士雅以明經仕寧德訓導處諸生如朋友切磋
共之士皆樂從遷廣東長樂知縣視民疾苦如其自身
不取民一錢也以其兄瀾仕廣憲迴避改官歸卒平生
錚錚志古人臨沒猶與予談曾氏之學請與必有正是
托孤寄命之根其卓見如此(何司徒文集)
宗伯林平菴先生欲楫學派
按先生撰鏡山何公志狀云某從壬寅歲以文字受
知鏡山遂托門牆考德問業溯吾鄉彼時英髦陶鑄
鏡山之門者為多也厥後先生歴官清要物望巋然
於後輩亦多所奬進如吾宗餘隠先生光龍其一也
再考先生館甥張確菴潜夫疑在及門之列今并附
之其餘待考先生著述今存者易勺一書
國朝督學汪公薇及諸前輩序言表章備矣獨友清堂
文集未見馥從乾隆丁丑寓郡齋託友人從先生家
購覓無得先生舊里在郡之南鄉其族裔太常林氏
洪烈為吾先公辛未所得士因是訪先生的系近頗
式微而篇籍亦荒渺莫問可勝嘆哉謹識之尚有待
訪求云己卯四月望前二日書於雲津山館
宗伯林平菴先生欲楫
林欲楫字仕濟號平菴晉江人萬歷癸夘鄉薦第一三
十五年成進士選庶吉士授編修假歸起充廷試掌卷
官使封益藩還掌起居注戊午典浙試假歸泰昌初起
左中允天啟元年轉右諭德陞右庶子擢少詹事晉禮
部右侍郎六年遷南吏部懷宗立陞禮部尚書掌詹事
朝議誅毛文龍力言不可與閣忤假歸三載召脩實錄
甲戌充殿試讀卷官教習館員引疾去戊寅起掌部職
楊相嗣昌議增兵餉欲楫力言三空四盡之秋以窮民
養驕兵未見其利復具民窮兵荒疏力指時弊不報差
視鍾山陵寢還至天津連疏以疾乞休歸卒於家所著
有易勺老子勺日記友清堂集(雍正年間郡志)
閩中理學淵源考卷七十五
