閩中理學淵源考卷二十七
廣平府知府李清馥撰
文簡劉晦伯先生鑰學派
按真西山先生撰公神道碑略曰公平生大節雖未
易以一善名然溯其學問源流與夫見諸謀謨事業
則惟正之一言足以蔽之蓋公顯考銀青府君(即恒軒先)
(生懋)蚤受學於屏山劉先生籍溪胡先生盡得義理精
微之藴公幼在家庭耳濡目染朱文公以道德為學
者師公出入其門切磨講貫者數十年眡他從游之
士為最久又曰公天資厚重而不浮純一而不雜又
嘗用力於致知力行之地每於夜間斂衽默坐虚心
省察嘗曰不於定静時體察則應事接物或至有差
嘗取節孝徐先生帖教子弟其言曰日入之後至於
夜中事物俱静志氣俱定是君子思慮經綸之時晝
之所行夜之所思也至其立朝大節在乞罷偽學之
禁以正人心息邪說又嘗言舍法兼取行藝今但考
其藝而略其行請以朱某白鹿洞書院學規頒下兩
學為諸生齋規與舊學規並行又取朱文公集註刊
行胄監一時太學諸生稍務以道義相勉而知窮理
居敬之說至講筵講論每援師說其奮忠陳謀察微
慮遠於啟沃君心有獨至者今撮其大略著於篇
文簡劉晦伯先生鑰
劉鑰字晦伯懋子乾道八年進士歴官連城令蠲無名
征斂新學宫教諸生八德之方改知閩縣清簡為治與
民有信大族貴宦頑庶奸胥莫敢撓法諸臺府合詞列
薦先生自謂與趙丞相汝愚有連避嫌乞通判潭州以
歸寧宗受内禪先生寓書丞相曰前日之事如病寒熱
一旦解散即無所苦至於蠱毒中人初不自覺觸物而
發則殆矣蓋指韓侂胄而丞相不能用丁父艱學禁方
嚴從朱子於講學武夷築雲莊山房為終老計寧宗初
知德慶府興學校練軍實入對請恐懼修省開言路進
人才飭邊備執政議欲留先生宰臣陳自強曰斯人閩
縣之政吾知之然真偽學也侂胄誅自強逐遂以先生
提舉廣東常平茶鹽嘉定二年召對帝嘉奬除吏部郎
中輪對請開張聖聽於經筵講讀大臣奏對反覆問難
以采義理之當否政事之是非乞外除浙西提點刑獄
所劾不避權要所舉不受干求召國子司業言治道原
於士風士風本於學術藝祖干戈甫定召處士王昭素
講易禁中累聖相承以為先務治教休明儒宗間出然
後六經遺旨孔孟微言復明於千載之後天下學者誦
而習之以論語孟子大學中庸為準故其事父則孝事
君則忠世之所謂道學也慶元以來權佞當國惡人議
已指道為偽屏其人禁其書十餘年間學者無所依向
義利不明趨向汚下望其立名節修職業胡可得也乞
降明詔罷偽學之禁息邪說正人心宗社之福又言舍
法兼取行藝今但考其藝而略其行故侍講朱某白鹿
洞揭示學規皆聖賢教人大旨謹錄以進請頒下兩學
與舊學規並行從之嘗言於丞相史彌遠請以朱子所
著論語中庸大學孟子之說以備勸講後先生在成均
遂以數書鋟於胄監俾學者誦習焉除權刑部侍郎兼
祭酒左諭德同修撰時羣臣争務容默先生疏請崇奬
忠讜以作士氣深戒諛佞以肅百僚固藩籬選將帥尤
今日不可緩者除刑部侍郎權工部尚書兼右庶子仍
兼講讀於東宫每講論至經史所陳聲色嗜慾之戒輒
懇切敷陳以年過七十乞休疏凡二十餘上許之積階
大中大夫以通奉大夫致仕遺表聞贈光禄大夫官其
後賜諡文簡先生為人簡質端重而天性孝友少習家
訓長得名師如張宣公吕成公皆前修鉅儒相與往復
講論其學以不欺為主其接物夷易與人言心平氣和
語簡而當聽者心服稱人之善無溢美其惡惡亦無深
疾每病學者空談無實嘗為天台學四先生學記曰學
者當窮理以致其知反躬以踐其實若趨其名以為高
入耳而出乎口皆四先生之罪人也其平生所素戒在
此每夜斂衽默坐虚心省察嘗取徐節孝帖教子弟其
言曰日入之後至於夜中事物俱静志氣俱定是君子
思慮經綸之時晚號雲莊居士著有奏議史稾經筵故
事東宫詩解易經說禮記解講堂故事雲莊外稾續稾
若干卷子垕(道南源委)(閩書)(西山撰神道碑)
司農詹元善先生體仁學派
按西山真先生敘公行狀詳矣但舊傳俱載西山從
遊於公而行狀並未敘及及讀祭文有云若某之不
才顧何足以語上而公獨以為可教每更以留連讀
此似平昔曾親炙論說非同及門受業者不然行狀
獨無一語敘及耶今仍採舊傳錄出以待考訂再按
先生之父詹公慥與胡公宏劉公子翬游而先生又
出紫陽之門其於當世名臣如梁公克家趙公汝愚
周公必大皆與往復人才商論國是而蔡西山被謫
時留在邑中甚得公調護之力真公稱其立朝當官
自信所學於辭受出處之槩尤不苟云
司農詹元善先生體仁
詹體仁字元善建寧崇安人父慥與胡五峯劉屏山游
先生登隆興元年進士第調饒州浮梁尉郡上先生獲
盜功狀當賞謝不就為泉州晉江丞程尚書大昌司馬
侍郎汲相繼為守賞待特異郡有疑獄必諮焉宰相梁
克家泉人也始知先生薦於朝入為太學錄遷太學博
士尋遷太常博士時高宗廟諡或謂宜稱堯宗先生言
諡法雖有之於古無據且大行功莫盛於中興請比殷
武丁諡為高議遂決累官太常少卿時上以積疑成疾
久不過重華宫先生陛對首陳父子至恩引易睽孤之
說以開廣聖意孝宗崩先生率同列抗疏請駕詣重華
宫親臨祥祭時趙汝愚將定大策外庭無預謀者密令
先生及左司郎官徐誼達意少保吳琚請憲聖太后垂
簾為援立計寧宗登極天下晏然先生密贊汝愚之力
也時議大行皇帝諡先生言夀皇帝事德夀二十餘年
極天下之養諒隂三年不御常服漢唐以來未之有宜
諡曰孝卒用其言先生深於禮故前後定兩朝廟諡異
論莫能奪議者韙之孝宗將復土先生言永阜陵地勢
卑下非所以妥安神靈與宰相異議除太府卿尋直龍
圖閣知福州言者竟以前論山陵事罷之屏處者八年
退居霅川日以經史自娛人莫窺其際始復直龍圖閣
知静江府移守鄂州除司農卿復總湖廣餉事時歲凶
艱食即以便宜發廩賑救而後以聞侂胄議開邊一時
爭談兵以規進用先生移書廟堂言兵不可輕動皇甫
斌自以將家子好言兵先生語僚屬謂斌必敗已而果
然開禧二年卒年六十四先生天姿超邁志守卓然自
擢第歸即從朱先生遊講質疑義其學以存誠慎獨為
主患世儒論經多失本旨曰惟皇上帝降衷於下民若
有恒性克綏厥猷惟后此即天命之謂性率性之謂道
修道之謂教也人能知此則知觀書之要而無穿鑿之
患矣博覽羣書自天文地理卜筮醫藥百氏雜說靡不
通於渾儀漏刻俱自親製以測驗皆合趙渙造新歷以
獻先生為作序中書舍人黃裳一見嗟異因以定交為
文若不經意而明白暢遂悉根於理致神識恬暢喜論
說古今遇佳士良友窮日夜語不厭立朝當官自信所
學於辭受出處之際尤不苟周公必大當國先生嘗疏
薦三十餘人皆當世知名士後多所收擢郡人真公德
秀早從之遊嘗問居官莅民之法先生曰盡心平心而
已盡心則無愧平心則不偏世服其確論云所著象數
總義歷學啟蒙莊子解諸書(真西山撰行狀)(閩書)
吏部廖子晦先生德明學派
按考亭淵源錄載德明所問朱子所答皆論學的要
如論敬之該貫動静變化氣質須是勉強講論文字
不可與自家身心都無干涉又言閒散不是真樂論
前輩諸賢多是略綽見得箇道理便休少有苦心理
會又論太極朱子答書曰來諭一一皆契鄙懷足見
精敏又文公嘗稱曰德明學有根據為政能舉先王
已墜之典以活中路無告之人固學道愛人之君子
所樂聞而願為者觀此可知先生造詣為師門所心
許者矣
吏部廖子晦先生德明
廖德明字子晦南劍州人少學釋氏及得龜山楊氏書
讀之大悟遂受業朱子登乾道中進士第知莆田縣民
有奉淫祠者罪之沈像於江會有顯者欲取邑地廣其
居先生堅持不可累官至潯州有聲諸司交薦之先生
曰今老矣况以道徇人乎固辭不受遷廣東提點刑獄
彈劾不避權要歲當薦士朝貴多以書託之先生曰此
國家公器也悉不啓封還之有鄉人為主簿先生聞其
能薦之會先生行縣簿感其知己置酒延之悉假富人
觴豆甚盛先生怒曰一主簿乃若是侈耶必貪也於是
追還薦章其公嚴𩔖此時盜陷桂陽迫韶韶人懼先生
燕笑自如遣將馳擊而親持小麾督戰大敗之乃分戍
守遠斥堠明審賞罰宣布威信韶晏然如平時徙知廣
州遷吏部左選郎官奉祠卒先生初為潯州教授為學
者講明聖賢心學之要手植三柏於學潯士愛敬之如
甘棠在南粤時立師悟堂刻朱子家禮及程氏諸書公
餘延僚屬及諸生親為講說遠近化之嘗語人以仕學
之要曰德明自始仕以至為郡惟用三代直道而行一
句而已所著有朱子語錄春秋會要槎溪集諸書
(按朱子語錄姓氏廖子晦先生錄語在乾道九年癸巳以後所聞時朱子年四十四此為早歲及門)
(者再按黃勉齋答李貫之書論語錄以所記年月為序以為未安又稱記錄之人如子晦文漢卿文)
(之𩔖絶少今閱現今所刊語錄姓氏以廖子晦輔漢卿為首或本勉齋所答之語所更訂耳考亭淵)
(源錄源委)(道南閩書)
提刑鄒先生應博
鄒應博泰寧人受學於廖公德明寶慶中監行在都進
奏院奏對引書危微精一以朱子之說進嘗知婺州蘇
州提點江南西路刑獄為真公德秀所薦
鄭先生師尹
鄭師尹字未詳按建安郡守王氏遂撰建安書院記言
前守王公埜以廖公德明之門人鄭師尹為賢而開館
迎之尤以蔡公元定之孫模為賢而移書致之會書院
成請蔡君典教事適公入覲鄭以故歸蔡亦憂去士不
能不觖望云考蔡先生模已見蔡氏家學鄭先生師
尹未詳疑是延建人必當時表著者今附之廖公學派
待考
(王氏遂撰建寧府書院記言淳祐三年夏前建安守王埜陛辭理宗命之曰游胡朱真流風未冺表)
(宅里以善其民則予汝懌埜再拜稽首奉命至郡以游胡舊嘗有祠乃創建安書院祠朱子而又以)
(真西山配享請於朝許之按是時理宗淳祐元年方幸學從祀周程張朱五子并求訪遺書而於郡)
(守到官之日訓辭復及之故所在興起書院獨多蓋自端平初召用正人時稱小元祐自是數年崇)
(奬正學一時師席𩔖多名儒耆彦為紫陽文公派澤故鄭氏師尹蔡氏模自皆一時之選也再按王)
(氏埜王氏遂亦皆宗仰朱子之學王埜為金華人王遂為金壇人王埜曾友教於蔡節齋父子王遂)
(號潛軒曾撰節齋墓志序述學派源流闡發特詳二公宦學皆卓然者也附此備考)
提刑楊澹軒先生方學𣲖
按長汀斯時惟澹軒先生及紫陽之門外此寥寥亦
風氣初開之始也傳稱其清修篤孝行已拔俗到官
操履剛正廉介不可干以私至論學之詳朱子集中
往復諸書可檢也
提刑楊澹軒先生方
楊方字子直長沙人清修篤孝行已拔俗隆興元年登
進士調弋陽尉還特取道崇安參謁朱子面受所傳未
赴改清遠簿廣廉憲姚孝資檄攝曲江以廉介剛直聞
改武寧丞秩滿趙公汝愚帥蜀辟管機宜尋薦於朝召
對擢宗正寺簿乞外通判吉州淳熙末知建昌軍召為
樞密院編修官首疏乞朝重華宫辭甚懇切寧宗立除
秘書郎出知吉州偽學禁興坐汝愚朱子黨罷居贛州
閉戶讀書學禁稍弛起知攝州至官未數月乞祠以歸
嘉定更化召為右侍郎官進考功郎官操履剛正終與
時忤尋復去國越二年以鯁介老成除直寶謨閣提刑
廣西循歴屬部發摘奸貪官吏重足而立至桂嶺卒所
居植淡竹自號淡軒老叟學者稱為澹軒先生所著有
寒泉語錄
(按朱子語錄姓氏楊澹軒先生錄語在乾道六年庚寅所聞時朱子年四十一此為早歲及門記語)
(錄之最早者)
縣令丘啓潛先生鱗(丘方附)
丘鱗字啓潛連城人少師事楊澹軒方嘉定十三年特
奏名調贛縣尉有廉聲歸值紹定寇發檄攝連城令畫
計禦寇率民登東田石全活甚衆招捕使陳韡奏其功
辟知建寧縣姪丘方字正叔寶慶二年進士任寧都縣
丞興學課士有政聲同受業於澹軒先生(閩書)(黎氏)
(撰邱先生書院記)(汀郡選舉志)
備考
黎氏士宏撰丘氏二先生書院記略曰連城踞萬山中
重巒疊峙覽竒者目不暇給矧東田數片石屹立一方
石之麓為宋儒丘二先生讀書舍後人即其遺址祠以
祀之按郡縣志丘鱗字啟潛嘉定十三年進士姪丘方
字正叔寶慶二年進士同受業楊澹軒先生澹軒先生
為朱門高弟其時同學諸子罕出其右及學成歸鄞江
考道問德與朱子往復辨論折衷至當載在語錄者章
章可考二先生從之學盡得其傳至啓潛先生禦寇有
功辟知邵武軍建寧縣承直郎日與劉德言梁文叔馮
作肅吳大年葉直翁吳仲玉諸先儒切磋友善講道不
倦遡其所從皆朱門嫡傳也又曰吾獨慨閩自龜山道
南後羣英萃興號為鄒魯名邦汀距延咫尺間何從學
者寥寥唯楊先生謁朱子受所傳於前二先生從楊學
紹所聞於後倡明聖道引誘善𩔖汀人始知詩書禮樂
之學是先生德業未顯於當時教化尚留於後世自是
士子争自濯磨敦倫紀勵名節稱先則古代有聞人孰
非二先生教澤之所遺耶
林存齋先生憲卿學派
黃氏日抄言晦菴先生沒後公亦在高弟之列勉齋
祭先生文稱栗山之陽無百室之聚家絃誦而人縫
掖又皆知義理之訓公之教也又曰吾鄉之士遊晦
菴之門晚歲能自守者不過三數人如公之醇厚質
直樂善不倦則又朋友之所敬愛云
林存齋先生憲卿
林憲卿字公度福州懷安人居大山長谷之中與世異
趨不妄交遊慎擇師友醇厚質直樂善不倦從晦菴先
生遊知所自守以忠信見稱於師門以義理化導乎鄉
里年七十猶嗜學不衰學者稱為存齋先生及卒黃勉
齋誌其墓其徒吳宗萬林士蒙皆知名(考亭淵源錄閩書)
潘瓜山先生柄學派
朱子答謙之書曰所示問目如伊川亦有時教人静
坐然孔孟以上却無此說要須從上推尋見得静坐
與觀理兩不相妨乃為的當耳按謙之在朱門為高
弟其所問心性分别與夫静坐及存養數條俱為涵
養本原切己功夫慈溪黃氏嘗言晦菴沒後閩中門
人如潘謙之楊志仁林正卿林子武李守約李公晦
皆在高弟之列以此知其選矣又按公之父滋從林
先生之奇遊聞晦菴講道武夷遂命公兄弟從遊皆
以弱冠摳衣有道厲志前修蓋貽謀有自來矣
潘瓜山先生柄
潘柄字謙之懷安人父滋林公之奇高弟也黃勉齋嘗
受業焉兄植字立之工於文不赴場屋勵志潛修專以
務實為本兄弟承父命俱往事文公於武夷公稱曰立
之有說得到處先生年十六即有志於道文公悉以所
學授之遂取聖賢格言為訓又以吕氏鄉約櫽括繼其
後凡存心養性之道律己治人之功條目具列終身所
行不出於此著易解尚書解學者稱瓜山先生
(按朱子語錄姓氏潘瓜山先生錄語在淳熙十年癸夘以後所聞時朱子年已五十四此為中歲及)
(門者閩書南考亭淵源錄道源委)
蘇先生國台
蘇國台其先德化人曾祖欽遷於仙遊父權從祖總龜
皆為名儒國台從瓜山潘公學
楊信齋先生復學派
考公平昔多講貫於制度典章之學文公沒後又從
勉齋黃氏游稱朱門高弟西山真氏莅官至閩於三
山築尊德堂以待之是時公年已老所造有更超然
者矣
楊信齋先生復
楊復字志仁福州長溪人朱子門人後又受業於黃勉
齋勁特通敏考索最精見者無不嘆取陳師復稱其學
問精深服膺拳拳真西山知福州即郡學創貴德堂以
處之著祭禮圖十四卷儀禮圖解十七卷又有家禮雜
說附註二卷學者稱信齋先生(道南源委錄閩書)(考亭淵源)
林先生桂發
林桂發福寧人父艾隠先生志晦菴之學子三宗旦如
坦皆有文名桂發受業晦菴之門人信齋楊公復以繼
先志云東發黃氏震撰公父墓誌略曰寶祐乙夘歲余
應鄉書聞有高才卓識持衡風簾間者是為林公桂發
而未果識也余既竊第歸君來從事府幕一見如平生
歡而末由欵誨益也後四三年再會君吳門與語夜參
半君衮衮談古今析義理如傾河漢不可休知其學必
有自來而未能悉也自是每見閩之士必問君家世皆
言君艾隠先生之子艾隠古學古心超然不與世接君
亦刻厲先志坐是偃蹇於世余於是益敬之後之又十
年余歸自江西君適從事沿海制司之幕秩滿赴班因
得請問艾隠先生詳委君乃愀然言曰宦遊日久先君
墓猶未銘正欲屬之子余謝不能再三明日以其狀來
又辭至再三皆不獲乃敬為敘其事而次之
朝奉李公晦先生方子學派
文公嘗言公晦資稟自是寡過然開闊中又須縝密
寬緩中又須謹嚴先生曾與真文忠公為僚於泉山
文忠公言公晦學邃而氣平本經術明世用事之大
者余必咨而後行其撰清源文集序言公晦仕泉時
為郡守程公所囑輯清源文集七百餘篇集成而某
至又為先生子祝辭贊先生為朱門高弟觀此知先
生其有體有用之學者歟又虞邵菴撰雲巖書院記
其言曰先生祖子孫三世受學朱子之門當是時閩
之學者比於鄒魯余得先生所為年譜序知其於朱
氏之學確守而不變所謂豪分縷析致知力行蓋終
身焉雲巖即先生講學故處也今錄其梗概著於編
朝奉李公晦先生方子
李方子字公晦吕之孫少博學能文為人端謹純篤初
見朱子謂曰觀公為人自是寡過但寬大中要規矩和
緩中要果決遂以果名齋長遊太學學官李道傳折官
位輩行具刺就謁嘉定七年登進士廷對第三人調泉
州觀察推官真西山為守稱其學邃氣平本經術明世
用每有大事必咨決而行暇則辨論經訓至夜分不倦
故事秩滿必先通書廟堂乃除先生曰是求也可乎哉
丞相史彌遠怒之踰年始除國子錄將選入官僚不少
貶以希合或告彌遠曰此真德秀黨也使臺臣劾罷之
既歸從遊者盈門竟日危坐未始傾側對賓客一語不
妄發雖奴隸亦不加詬詈然皆嚴憚之其學得諸心傳
親切超詣嘗語人曰吾問學未能周盡幸於大本有見
此心常覺泰然不為物欲所漬若得真實務學之人發
明綱領斯道庶幾不墜爾起辰州通判尋卒著有朱子
行狀傳道精語等書又有禹貢解朱子嘗稱許之寶慶
二年真公德秀官樞密與尚書袁甫進於朝特旨授朝
奉郎致仕與一子恩澤弟文子
(按朱子語錄姓氏李公晦先生錄語在淳熙十五年戊申以後所聞時朱子年已五十九此為晚歲)
(及門者閩書名道南源委歴代儒傳)
蔡白石先生學派
泉南人文之盛自紫陽文公倡興同安繼以白石蔡
先生北溪陳先生宗主文公家法而士習翕然嚮風
由是濂洛關閩之書家絃戸誦號為紫陽别宗其時
王梅溪真西山諸賢後先莅官至止主盟斯道人文
愈著五百年來知朱真諸大儒之澤矣而白石北溪
輔翼踵起之功未有表章者三山蒋氏閩學源流有
議公及黃氏巖孫張氏巽郡中宜建以特祠者後之
君子折衷詳考必有取焉乾隆十三年戊辰七月初
六日書
蔡白石先生和
蔡先生和字廷傑晉江人願從朱文公遊以親老不能
去勉友人陳易往受業數以書從易請質無虚日居白
石村喪祭酌古禮鄉閭化之真西山守郡李果齋以文
公弟子佐幕議創書院於東湖延和為堂長會易鎮不
果同時有北溪陳淳往來道泉學者勉留講授一時如
同邑蘇思恭王次傳王雋黃必昌安溪鄭思忱思永惠
安江與權永春卓琮黃以翼皆從先生與淳學先是郡
士專經者泥章句業文者競浮華析理者駕玄虚自文
公導其源白石北溪濬其流條理明備講論平實由是
關洛考亭之書家誦人習理學之盛號為紫陽别宗居
白石村學者稱為白石先生著有易說
監院鄭景千先生思忱
鄭思忱字景千安溪人授尚書於西溪李季辨解析精
詣生徒常百數嘉定三年以詞賦領鄉薦第一中第為
新興令除遺利錢三百萬再知崇安縣以譖左遷浦城
丞謁真文忠公與語知其賢言於太守得復任知南恩
州歴浙東參議雷變上封事言士溺苞苴習久難化民
坐困且盜宜去貪恤人節用蓄力除監登聞鼓院卒年
七十二公少年豪爽晚而和粹凝然有守君子也著有
詩書釋按先生與景修先生思永皆從蔡公和與陳公
淳學時稱紫陽别宗清溪傳入朱門派繫自二先生始
鄭景修先生思永
鄭思永字景修安溪人好學篤行蔡白石愛其樸粹妻
以女從學終身著有易說(閩書)
王嵓父先生次傳
王次傳字嵓父晉江人善講析指授生徒多貴顯再預
薦不第
閩中理學淵源考卷二十七
