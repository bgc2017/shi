閩中理學淵源考卷八十四
廣平府知府李清馥撰
延平明代諸先生學派
延津為楊羅李朱四賢授受講學之區其山川清峭
秀蔚仰止者不啻閩邦之岱嶽矣明代希風往哲者
如王希白田希古游行簡盧叔忠田德萬諸先生其
學術仕跡卓然可考固皆昔時之流風餘緒也今錄
其著者載於編
編脩王希白先生暹
王暹字希白將樂人洪武丙子舉人永樂中以薦入京
修五經大全由興安訓導歴官國子助教學士飭脩祭
酒而下咸推重之終翰林院編脩著聲律發蒙解註
(道南源委)(閩書)
副使田希古先生頊
田頊字希古大田人為文簡奥初領鄉薦計偕不赴讀
書秬麓後登正德辛巳進士歴官禮部郎中與張治具
廖道南王用賓鄭善夫輩以文章相砥及督學湖廣闢
濓溪書院規飭諸生先行後文相與講明性命經濟之
學所識拔多為名雋遷貴州副使以母年老力疏乞養
時年方四十餘而已撫按交薦五上不起母年九十七
終頊攀號擗踊有如孺慕家居三十年絶跡城府流賊
犯境頊出私貲募死士環守賊因以遁邑人德之(閩書)
(道南源委)
教諭吳敬昭先生恭
吳恭字敬昭南平人選為翰林庶吉士與纂脩宣宗實
錄以疾告歸久而踰年部文督責有司促行勉強赴部
願就教職授餘干諭致仕卒恭篤志向學淡於世務天
性孝友家業悉讓二兄有學古文集(閩書)
教授樂廷冠先生文解
樂文解字廷冠沙縣人少好學精詣窮理沈思忘日夜
以貢授吉安訓導從羅文恭洪先講學洪先與語忻然
曰吾老友也檄署廬陵歲值饑著救荒解上當道行之
邑賴不困擢鳳陽縣教諭雷州教授謝病歸日與其從
兄應奎酬和以老(閩書)
樂先生如璋
樂如璋沙縣廩生禔躬正大以禮義自持篤嗜羣書垂訓
後學弟子半出其門有四書翼經說行世(延平郡志)
侍郎游行簡先生居敬(子於廣)
游居敬字行簡南平人嘉靖十一年進士選翰林院庶
吉士改授監察御史以澄清自任巡視蘆溝按商人匿
税語侵司農竦然憚之巡按應天劾偽學之聚徒游談
騷擾驛傳者捕奸黨王冠寘之法出徽州民久滯疑獄
劾池州守之倚相勢為墨恣者出為浙江按察僉事覈
吏治畫民便利禁湖游戢戒壇杭俗為一變擢廣東按
察副使湖廣布政參政仍按察浙江累官左右布政使
丁内艱復補浙時倭賊猖獗征調主客兵以數萬計旁
午倉卒庫無羨贏百凡皆倚辦居敬居敬處畫無遺一
日議者欲練土著汰客兵當關而噪督撫沮喪莫為計
居敬挺身前諭數語皆解散丁外艱復補山東晉都察
院副都御史巡撫雲南鎮守沐朝弼故恣横居敬以分
義裁之歸其所侵騰越州莊田東川蠻酋阿堂謀簒東
川強奪府印擅立作亂奔烏撒致與宣慰安萬銓霑益
州土官安九鼎治兵相攻十餘年不解矣至是復侵及
羅雄州逼危會城居敬上疏請川貴兵聯誅之有旨令
川貴撫按勘明具奏聞相視莫敢先發居敬又屢招阿
堂不服乃出不意督土漢兵進𠞰阿堂窘急自刎死三
省遂定而沐朝弼故銜居敬裁抑之言於巡按御史王
大任以討堂奉朝命會勘奈何不俟勘得旨擅興兵者
大任遂疏劾居敬坐逮杖繫論戍碣石而前功盡抑穆
宗即位赦歸廷臣交章訟居敬召起南刑部右侍郎尋
轉左高新鄭再相欲甘心徐華亭無上事請考察科道
官凡見彈劾者一網去之居敬語其所善同官曰君相
必不忘華亭暨所嘗牴牾此斤斤耳僕謂君相姑舍是
而一心謀宗社異日誦相業孰光大者新鄭聞之恚甚
示意於其門生其門生以老論居敬居敬方為三疏上
之其一言中貴擅權其一言時宰作威福其一請其鄉
之羅豫章李延平從祀孔廟而先上從祀奏新鄭以中
旨摘其奏詞繁稱罰俸三月而居敬遂乞歸越四月卒
朝廷遣官諭祭營葬如故事居敬學務實踐身甘茹苦
衣粗食糲一蓆十年漆枕櫛匣尚青衿時物宦途垂四
十年諸子僅給衣食鄉評重之其峻德宏猷古風直節
一時鮮儷所著有五經旁註可齋文集及延平郡志奏
議若干卷子於北於廣居敬滇南被逮時廣方登十六
力辨父冤既長從三山王應鍾講學後以太學蔭授太
僕累官戸部郎卒於官
鄭先生文端
鄭文端永安人幼鬻魚鹽行年三十盡棄所事從師為
學精於易生徒日衆永安易學自端啟之(通志)
趙雪航先生弼
趙弼字輔之南平人博學多識清潔自好邃於易教授
鄉邑學者稱為雪航先生所著有雪航膚見等集今通
鑒内雪航趙氏史評即其人也(延平郡志)
縣令朱希純先生成文
朱成文字希純南平人嘉靖壬子舉人知於潛嚴禦礦
寇時與田一菴王龍溪錢緒山會講天真書院究心理
學著讀書會要越閩議略天目劍津會語鐘臺問荅續
壤瑣吟藝林枝語等集(閩書)
教授林茂實先生應芳
林應芳字茂實南平人弱冠扶父柩楚南颶風忽作抱
棺溺湖水中俄觸沙畔得留歸葬如禮繇選貢訓温州
遷吉安教諭南安教授解綬歸入仕家居惟以講明道
學為己任(閩書)
施先生明
施明南平人家貧苦學六經子史悉能通解徐文貞司
理于延期以大器領教南康士慶得師及歸後進景從
鄉評高尚(閩書)
縣令徐時傑先生登第
徐登第字時傑南平人以歲薦授學博教士以身心性
命之學部使者首薦之擢令容縣清守直行竟掛冠歸
(閩書)
教授官思敬先生寅
官寅字思敬順昌人嘉靖間應府庠貢天性孝友以道
學為己任歴嘉興教授所至教澤及人眎平湖篆清介
不染及歸杜門課子立祭田睦宗族(閩書)
同知盧叔忠先生應瑜
盧應瑜字叔忠順昌人隆慶丁卯舉人知遂溪縣遷潮
州同知治河有功掛冠歸養著書闡明格致一貫中和
夜氣之旨(道南源委)
教諭蕭賓竹先生來鳳
蕭來鳳字舜儀號賓竹將樂人力學甘貧事李材與語
多所契合退謂人曰將樂有舜儀身體力行似可入龜
山門者由貢諭饒平學者稱為賓竹先生著有演宗問
答雅歌集
尚書田德萬先生一儁
田一儁字德萬大田人隆慶戊辰舉南宫第一選庶吉
士讀中秘書遜心經濟雅以大節自砥庚午授編脩尋
奉使淮藩不受藩王餽復命充經筵起居官修累朝實
錄旋陞修撰晉侍讀萬歷丁丑張江陵相奪情輒假旨
杖諫者箝制天下同舍郎趙用賢吳中行二公與焉一
儁亟與趙公志臯謀抗疏論救時王公錫爵視院篆則
相戒毋累聖德姑過張所諷勸之於是王公偕志臯及
一儁張公位習公孔教詣張所首為杖者解張默不應
則奮氣昌言備責以綱常之義且曰天地鬼神其可欺
乎天下萬世之口可盡箝乎語峻直甚張憤慙無地顧
左右欲引佩刀自裁一儁與諸公大笑拂衣出張大恨
於是志臯孔教被逐而一儁與王公錫爵先期告歸亡
何張敗起故官同修大明會典然終非所樂數月復引
疾歸久之起家以宫寀視留篆攝司成事居二年召修
玉牒已擢國子監祭酒飭規條絶貴近關說其序次出
入一無所假有一生持刺求進越一儁故召試抑奪之
生驁甚寓言譏訕一儁曰吾抗顔為弟子師當為生徒
湔滌儻&KR1733;狀疏上于朝斥為編氓諸士始逡巡閑軌己
丑擢禮部右侍郎兼侍讀學士旋轉左教習庶吉士諄
切不倦時與講求經濟與立朝大節無不人人顧化者
以病請未發卒邸舍詔贈尚書諭祭給郵予葬費一
儁恬淡寡慕居恒辨一介然不欲以潔自標歴宦廿餘
載莫知其貧迨病篤諸門人更直侍卧榻睹所食用率
粗糲疏布夫然後知其蕭然寒士也
貢士林良章先生鈿(賴汝允)(何昇)
林鈿字良章將樂人萬歷間貢士時宋儒羅豫章李延
平二先生未與從祀鈿請於督學熊公尚文行之復刊
楊龜山全集著有澹寧集行世時有賴汝允者亦請羅
李從祀而龜山先生之祀則自何昇請之何賴二公皆
鈿同郡人也(道南源委)
董先生台庸
董台庸將樂庠生學有心得為先正典型常為其邑令
傅宗臯致敬遊李見羅之門歸而與父紹幃先後著禮
記說約(延平郡志)
學正張先生居靜體中
張體中字居靜南平人性簡淡洽經史繇歲貢仕香山
宣城福寧學正學博行端諸生執經問難者咸與闡明
宗旨及歸蕭然槃澗杜門著述有經講意詩集等刻藏
於家(郡志)
祝先生允文
祝允文將樂人少業成均數載試輒冠軍積分候選性
恬逸不仕好學力行行坐終食口不輟誦老尤篤記詩
文居家正冠修儀不妄與人交紛囂不入于耳送客不
出戶外而禮意誠慤雖隣人數歲罕見其面者人以儗
之宋陳布衣(郡志)
貢士黃本正先生炳如
黃炳如號本正南平人淳篤好學品行卓然守父庭訓
孺慕不忘膺歲薦究程朱之學人士奉為師表(郡志)
鄧仲昭先生斯薦
鄧斯薦字仲昭沙縣人年十五補弟子員篤志好學慨
然以明道自任邑侯方公延以西席未嘗以私干家徒
四壁常自怡然有懸鶉樂道風子可權登乙未進士
(郡志)
閩中理學淵源考卷八十四
