閩中理學淵源考卷四十八
廣平府知府李清馥撰
福清葉氏家世學派
福清在宋王信伯先生開河洛宗派厥後傳之綱山
陳氏亦之陳氏藻林氏希逸是此邦實文獻之區也
明代葉良時先生以師儒夙學啟迪後嗣為一代元
勲碩德其立論持躬誘掖後進蓋祖洛閩而確守鄉
先正之遺者明季彼時學術波靡文忠實負荷其責
其培植善𩔖扶持正學與吾郡李文節何鏡山諸公
相往復實一時中流砥柱矣
贈公葉良時先生朝榮
葉朝榮字良時福清人應隆慶改元恩貢授九江通判
潔已䘏民負逋畢登佐𣙜關秋毫不染免商緡無算臺
使者賢之令攝瑞昌令有䟽河功再攝彭澤有修城功
擢知養利州築城建學鑿塘墾田暇則與諸生談說經
術州俗一新卒之日書卷數函衣裳數襲而已士民立
祠祀之生平淡薄勤苦惟讀書窮理為務四書五經性
理綱鑑默誦如流至老無一字遺忘尤精於詩自言吾
說詩不在文字於治亂興衰之故燦若指掌五經奥義
具在其中苟有用我舉此可行也四方執經者如雲所
著有詩經存固四書述訓芝堂藁行世子向高(通志閩書)
(道南源委)
文忠葉進卿先生向高
葉向高字進卿福清人朝榮子萬歷十一年進士選庶
吉士授編修遷南京國子司業旋領祭酒事士𩔖咸服
二十六年召為左庶子充皇長子侍班官礦税横行民
不堪命向高上䟽引東漢西邸聚錢事為鑑不報尋擢
南京禮部右侍郎久之改吏部再陳礦税之害又請罷
税監高淮語皆切至妖書獄興移書沈一貫力諫一貫
不悦以故滯南京九年後一貫罷沈鯉亦去朱賡獨當
國神宗命增閣臣三十五年擢禮部尚書兼東閣大學
士與王錫爵于慎行李廷機並命十一月向高入朝慎
行已先卒錫爵堅辭不出明年首輔賡卒次輔廷機為
人所論劾久杜門不入直向高遂獨相者八年當是時
神宗在位日久倦勤朝事多廢弛大寮或空署士大夫
推擇遷轉之命往往不下上下乖隔謫籍永錮邊餉靳
發廷臣部黨勢漸成而中貴人𣙜税開礦四出大為民
害向高用宿望居相位憂國奉公每事執爭效忠藎帝
心重向高禮貌優厚然其言大抵格不用所救正十二
三而已其大者鄭貴妃嬖生福王已受封久不之國而
光宗日在危疑京師奸人王日乾與亡頼人孔學訟刑
部因訐奏孔學受鄭貴妃旨咀咒聖母皇上擁戴福王
謀害東宫向高聞之具密揭言貴妃賢明福王賢孝萬
萬無此乃奸人所為當静處之一為所動即中外紛擾
其禍將大神宗初覧日乾䟽拍案震怒沉吟曰有此大
事如何閣臣無一言左右乃以向高揭進神宗始寬霽
次日向高復勸無發此䟽發則上驚聖母下怖東宫貴
妃福王皆不自安湏速定福王之國吉期以息羣喙又
為宛轉撑拄承間勸行久之福王始之國皇太子益安
向高力也向高嘗上䟽言今天下必亂必危之道蓋有
數端而災傷寇盗物怪人妖不與焉廊廟空虚一也上
下否隔二也士大夫好勝喜爭三也多藏厚積必有悖
出之釁四也風聲氣習日趨日下莫可挽回五也非陛
下奮然振作簡任老成布列朝署取積年廢弛政事一
舉新之恐宗社之憂即在廟堂之上其言痛切神宗知
其忠愛不能行向高又言臣屢求去輙蒙恩諭留顧臣
不在一身去留而在國家治亂今天下所在災傷死亡
畿輔中州齊魯流移載道加中外空虚人才俱盡一旦
禍作天下必不罪他人而專罪臣臣何可不去且陛下
用臣則當行其言今章奏不發大僚不補起廢不行臣
微誠不能上逹留何益誠用臣言不徒糜臣身臣溘先
朝露有餘幸矣上不省京師大水四方多奏水旱向高
又言自閣臣至九卿臺省曹署皆空南都九卿亦止存
其二天下方面大吏去秋至今未嘗用一人今人心洶
洶思亂特未發耳陛下萬事俱不理以為天下長如此
臣恐一發不可收也上亦不省神宗在位四十年之春
向高以歴代帝王享國四十年以上者自三代迄今止
十君勸上力行新政因復以用人行政請亦不報向高
志不行無月不求去神宗輙優旨勉留向高復言臣進
退可置不問而百僚必不可盡空臺諫必不可盡廢諸
方廵按必不可不代中外離心輦轂肘腋間怨聲憤盈
禍幾不測臣方憂陛下孤危而陛下閉塞愈深務與臣
下隔絶帷幄不得關其忠六曹不得舉其職舉天下無
一可信之人臣恐自古聖帝明王無此法也四十二年
二月皇太后崩向高乞歸益數章十餘上神宗勉從之
加少師兼太子太師遣行人護歸向高在相位務調劑
羣情輯和異同然其時黨論已大起未幾又爭李三才
之事黨勢乃成向高嘗右東林時目為黨魁云向高歸
里六年神宗崩光宗立特詔召還未幾熹宗立復賜勅
趣之屢辭不得命天啟元年十月還朝復為首輔熹宗
初政羣賢滿朝天下欣欣望治然熹宗不能辨忠佞魏
忠賢客氏漸竊威福時左都御史鄒元標副都御史馮
從吾以書院講學為兩給事所訐帝傳諭欲毁書院者
屢向高言講學之禁從古未有言者動謂宗室禍敗皆
由講學不思有宋盛時正以濓洛關閩講明學術比及
王淮韓侂胄陳賈輩始立偽學名目搆䧟朱熹諸賢而
宋祚遂終太祖設科取士一本宋儒成祖又令儒臣採
輯宋儒論學之書為性理大全頒行學宫二百六十餘
年一道同風一切决裂防維之事皆有所忌憚而不敢
為皇上何輕聽二臣之言而有道學之禁臣為執政而
諸儒臣聯翩去國天下後世清議謂何且將與王淮輩
同被惡名乞與元標從吾同去熹宗不許向高為人光
明忠厚有德量好扶植善𩔖再入相事冲主奄人逞煬
竈奸時事日非向高亦稍刓方為圓不能謇直如神宗
時然猶數有匡救其後都御史楊漣劾忠賢二十四大
罪向高謂事且决裂深以為非廷臣相繼抗章至數十
上或勸向高下其事可决勝也向高念忠賢未易除閣
臣從中挽回猶冀無大禍乃具奏稱朝廷寵待忠賢厚
盛滿難居宜解事權聽歸私第保全終始忠賢不悦猶
以外廷勢盛未敢加害其黨有導以興大獄者意遂决
内竊國柄日廷杖諸臣而向高以時事不可為求去决
矣上不得已從之加恩以行蓋此時求去之䟽又先後
六十餘上也是為天啟五年向高既去韓爌朱國禎相
繼為首輔未久皆罷居政府者皆小人清流無所依倚
忠賢首誣殺漣光斗等次第戮辱貶削朝士之異己者
善類為之一空向高坦直夷易在朝不以城府待士大
夫所建言無非欲破士大夫黨比之習家居布衣徒步
與田夫樵牧相應答為文明白條暢遇佳山水意興勃
生神韻散朗一似神仙中人平生見講學之人皆空談
無實故絶口不道而心實嚮慕之嘗與鄒公元標言公
講學必講孔孟而余第講閻羅鄒問故向高曰不佞老
矣填溝壑日近若有欺君傷人害物等事於閻羅殿前對
勘不過皆不敢為鄒曰如此則何公之非孔孟也天啟六
年卒年六十有九崇禎初謚文忠(明史言閩書明臣行錄)(通志)
翁氏家世學派
按明季三山派系翁氏懋卿葉氏良時皆以正學倡
教啟佑後人其最表著者餘俟再考訂續補焉
運判翁懋卿先生興賢
翁興賢字懋卿侯官人萬歷初以貢司訓建陽歴延平
教授與諸生談經講業一禀宋儒傳註遷兩浙運判乞
歸著有易經理解十二卷(通志文苑)
文簡翁兆震先生正春
翁正春字兆震侯官人父興賢以貢士起家建陽教諭
歴兩浙運判粹於易學正春久不得志於會場已謁授
龍溪教諭矣大比之年郡太守夢明歲狀元出龍溪勸
駕焉萬歷壬辰廷對第一明代狀元及第典史則曹公
鼐廣文則正春無兩也授翰林修撰分校會闈主試京
省得士最多歴官禮部尚書會都御史楊漣䟽論厰璫
魏忠賢正春率詹事府僚彈治之辭甚激烈璫矯旨切
責正春隨乞終養歸天啟末起原官尋卒崇禎初諡文
簡正春方毅嚴重不妄言笑與人談終日無一狎語為
人贍麗典重朝端式其風采知其榘律君子也(閩書通志)
方汝典先生仲䕫學派
方汝典先生仲䕫
方仲䕫字汝典侯官人勤修力學教授生徒同時有諸生
莊修字治三葉履春字端卿鄭大紳字近吾李時建字行
甫趙鐸字孟覺何斌字德觀楊玉樹字承謨戴穆夫字古
度孝廉鄧夀朋字戒從學博王叔俊字升之鄧景卿字叔
表俱閩縣人諸生洪勲字孟功郭宗禹字不伐陳秉誠字
心源俱侯官縣人皆積學砥行北面授經後多貴顯云(通志)
天啟以後諸先生學派
副使曹能始先生學佺
曹學佺字能始侯官人弱冠舉萬歷二十三年進士授
戶部主事中察典調南京添注大理左寺正居冗散七
年肆力於學累遷南京戶部郎中四川右恭政按察使
蜀府燬於火估修資七十萬金學佺以宗藩條例却之
又中察典議調天啟二年起廣西右參議初挺擊獄興
劉廷元輩主瘋癲學佺著野史紀略直書事本末至六
年秋學佺遷陕西副使未行而廷元附魏忠賢大幸乃
劾學佺私撰野史淆亂國章遂削籍燬所鏤版廵按御
史王政新以嘗薦學佺亦勒閒住廣西大吏揣學佺必
得重禍羈留以待已知忠賢無意殺之乃得釋還崇禎
初起廣西副使力辭不就家居二十年著書所居石倉
園中為石倉十二代詩選盛行於世子白字子章為經
生以經學名(明史)
縣令林元圃先生先春
林先春字元圃閩縣人天啟五年進士令嘉善狷介自
持無一毫苟取任三年撫按交薦廉能擢科員丁艱歸
先是嘉善民顧朝衡以不孝聞先春捕治之朝衡脱身
至京師投權璫又因籍没魏大中一案先春多忤權璫
意遂嗾其黨考功吏以死註冊服闋赴補知為所陷或
勸之自白先春不辨而歸先春居家聚徒講學布衣蔬
食杜門不出年八十餘終著有易象參洪範孝經解孟
略等書(通志)
縣令黃維章先生文煥
黃文煥字維章永福人天啟五年進士為文淹博無涯
涘歴知海陽番禺山陽三縣皆有聲崇禎召試擢翰林
院編修時黃道周以論楊嗣昌陳新甲得罪逮問詞連
文煥遂與道周同下詔獄獄中箋註楚詞聽直八卷陶
詩析義二卷既釋獄乞身歸里著有四書詩經琅環毛
詩箋易釋書繹老莊註陶杜詩註秦漢文評漢詩審索
詩經考(通志)
齊望子先生莊
齊莊字望子閩縣人居齊坑嗜學家貧為人夜舂手足
操作而置書其旁注視之遂通會曉悉無遺以五經為
諸生當萬歷末年閩中文體漸尚軋茁天啟初愈甚莊
原本六經不稍雜縱横家言每出筆根極理要情文亹
然衡文者無不以國士相賞從游嘗數百人經指示輙
掇科第而去而莊栖遲窮巷自甘貧賤者三十年無幾
微無聊不平之况在其意中著有史論白湖集(新福州府志)
舍人鄭敬生先生羽儀
鄭羽儀字敬生閩縣人崇禎十六年進士授中書舍人
典試粤中著有戴禮新旨行世(通志)
進士嚴白海先生通
嚴通字白海福清人父蚤喪其母令負布縷帛行鬻市
中民部鄭廷楫時為塾師一見異之令白其母就學後
登崇禎癸未進士著有白漁集藍閣逸纂春秋箋十餘
卷(通志)
閩中理學淵源考卷四十八
