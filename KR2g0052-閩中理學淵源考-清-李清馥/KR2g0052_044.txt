閩中理學淵源考卷四十四
廣平府知府李清馥撰
林浦林氏家世學派
國家當元氣毓和之候耆儒碩德羣出以茂贊鴻猷
弼成治平之世若林公者英彦萃於一門尤所希有
先公續語錄中亦載其家之風流篤厚可為師法與
有宋中州吕氏並述蓋推本於門祚昌明邦家盛事
耳文安忠清碩德大節皎然一時朝端儒舊如章楓
山王三原王文恪俱極推許而康懿文僖文恪諸公
皆培藴家聲史稱其内行修潔淵源夐乎尚矣嘗讀
蔣氏垣述其先訓曰林浦林氏文安公一門父子孫
兄弟五登八座尚書相繼者百有餘年代稱儒臣居
恒率以家禮小學訓誨子弟故子弟出鮮僕從衣惟
布素未嘗以門第自視即槩觀當時先逹皆遵儒教
於不墜其餘風吾猶及見邇来儒道寖廢習尚侈肆
爾曹不復見昔時秉禮樸雅之遺為可歎耳此見於
蔣氏閩學源流因并錄之以為培德修學鄉國風規
云
文安林亨甫先生瀚
林瀚字亨甫閩縣人父元美永樂末進士歴官撫州知
府公廉持大體吳聘君與弼贈金井水玉壺冰六字以
況其清瀚登成化二年進士選庶吉士授編修太宰王
恕薦以學行醇正累遷至國子祭酒九年陞禮部右侍
郎仍掌監事在國子十年有恩而嚴膳金之餘鬻置署
舍屢與章𢡟講論為𢡟所重上疏請開科貢以進人才
十二年陞吏部右侍郎再陞南京吏部尚書鎮定不搖
人倚為重會灾異率僚屬陳言皆切時政時御史王獻
臣被逮疏乞寬宥以全風憲之職儒士孫伯堅等夤緣
為中書舍人疏乞收回成命以杜倖進之門忤旨自劾
不報十六年復疏請培植根本佑啟皇儲撫綏百姓增
進賢才數事時與莆田林俊金華章𢡟浮梁張敷華號
留京四君子云正德初太宰缺丘俊石玠等交章薦瀚
剛方廉介改兵部尚書參贊機務又疏勸武宗割私任
公不改先帝舊人不易先帝舊政遠近習裁貴戚為逆
瑾所深嫉會大學士劉健謝遷致仕瀚閱報嘆息御史
薄彦徽等上疏請留兼言上晏朝廢事日與新進佞倖
遊飲射獵上大怒械繋彦徽下鎮撫司獄鞫之詞連瀚
出為浙江右參政致仕瑾後矯旨列瀚與健遷劉大夏
等為奸黨瑾誅御史凌相汪正等言瀚德尊望重詔復
舊銜時年逾七十命有司給人夫月廪時加存問瀚年
八十子庭㭿為雲南參政請去官侍養卒年八十六贈
太子太保諡文安瀚居家潔修而賓客過門必極欵洽
里居時年雖高邁而泛應周旋禮意勤懇簡答題封皆
手自治為人内柔外温至方若圓至勇若怯無卑賤愚
不肖處之若一獨非意相干者即之始知其不可犯也
章𢡟嘗言瀚有秦誓大臣之容又有柳下惠之介子九
人五子登科第諸孫多貴顯两世之内位至尚書者五
世稱五尚書林氏子庭㭿庭機
康懿林小泉先生庭㭿
林庭㭿字利瞻號小泉瀚次子弘治己未進士授兵部
主事歴郎中以持正不阿出守蘇州陞雲南參政乞終
養服闋起江西參政歴布政使以都御史廵撫保定嘉
靖初與張孚敬不合歸未幾起南兵部侍郎轉工部尋
拜大司空時世宗方稽古禮文創九廟建两宫庭㭿規
畫盡善嘗召見世宗顧左右竒其狀明日庭㭿疏節財
用省營建二事世宗曰朕方顧若若乃言我若非林俊
子耶左右對其父亦尚書非俊子也他日世宗又出御
製憶邊士七言詩令和以進明年廟工成加太子太保
又明年以疾乞歸庭㭿穎悟絶人儀表竦秀雅善清談
風流為一時之冠歴官内外厚下愛人蘇州七邑大水
都御史不肯以聞庭㭿上疏請蠲其税雲南武弁財賦
不給民無所出庭㭿令牛馬布帛雜物俱得充不旬而
辦晚蒙知遇家食而眷不衰卒贈少保賜祭葬諡康懿
(通志)(分省人物考)
文僖林肖泉先生庭機
林庭機字利仁號肖泉瀚季子庭㭿弟嘉靖乙未進士
選庶吉士授檢討遷國子司業嚴嵩用事士爭附其門
庭機寓與隣未嘗私謁歴南祭酒太常卿工禮二部侍
郎在南十年銓部每有推轂嵩輙擠之嵩罷始晉南工
部尚書滿考改禮部穆宗即位上疏乞骸骨得請歸先
是振武營兵變戕殺兵部侍郎黃懋官人心洶洶庭機
時為工侍攝篆持大體不苛細餉以時給亂遂弭工部
歲供内府費鉅萬計裁其濫溢中貴人斂手庭機廉静
不近名内行修飭自奉如寒士姚江孫文恪嘗曰不忮
不求惟吾友為然莆田康司空同在史局額其齋曰學
林其為賢者所崇仰如是卒年七十六贈太子少保賜祭
葬諡文僖有世翰堂稿若干卷兄庭杓字利高以蔭入
太學歴官慶遠知府子&KR1420;烴俱官尚書光官戶部郎中
父子祖孫並以清忠品節見推於世云(通志物考)(分省人)
文恪林對山先生&KR1420;
林&KR1420;字貞恒庭機長子嘉靖丁未進士選庶吉士授檢
討是時庭機尚未選官父子一時為檢討詞林榮之久
之充景恭王講讀官時嚴嵩專軸&KR1420;不與通會景恭王
之國嵩欲改&KR1420;長史遣人諭意&KR1420;弗顧嵩敗累擢洗馬
兼侍講校理永樂大典纂修承天大志陞祭酒書成加
太常卿仍管國子事轉禮部右侍郎兼學士經筵講官
中官奏修九陵燫奉旨往勘還奏惟長陵應修省費數
萬屬邊警條上強本七事改吏部右侍郎仍日講前後
經筵多所規諷首相徐階甚倚重之俄調贊南銓計部
署禮篆魏國公徐鵬舉昵少子邦寧欲易嫡燫不許竟
封其長邦瑞萬歷改元進南工部尚書明年改禮部以
母喪歸燫立朝議論風采傾一時與張居正同為上所知
及居正在政府謝不見為居正所擠衣布蔬食齋居一
室問業之屨常滿戶前卒贈太子少保賜祭葬諡文恪
所著有學士集經筵講章子世言字天迪官戶部員外
詩詞清麗有叢桂堂集世勤見通志孝義部(通志)
尚書林貞耀先生烴
林烴字貞耀庭機子燫弟嘉靖壬戌進士授戶部主事
轉員外郎嚴嵩執政請告里居者數載隆慶初補駕部
員外郎去烙馬之弊遷庫部郎出守旴江加意撫循屬
邑輸賦以縣封識轉文解省不覓一錢聽斷敏决郡中
謂之林一升以母艱歸補蘇州知府時張居正奪情迎
母之京道出姑熟烴不為禮入覲未嘗至其門尋遷粤
西臬副值兄燫訃至遂棄官歸養久之起兵備三衢轉
恭粤藩所至有聲擢冏貳因災異極陳礦税之害及諸
逮繫掩獄千餘言随請假回籍起南冏卿轉大理遷刑
部侍郎晉南工部尚書累疏乞骸歸烴為人襟度高曠
而持正不阿有難進易退之節孝友之行通於神明家
世詞臣文學冠冕海内而博綜不倦雖奕葉貴顯清約
不異韋布年七十七卒所著有覆瓿諸集(通志)
王氏家世學派
按中美先生以文章氣誼一時推重而立朝汲引士
𩔖懿德可風其後嗣出處皆能有立懋復諸公尤講
明正學能振續學派於頽瀾之餘為三山先正師表
抑又尚已
紀善王中美先生褒
王褒字中美侯官人孝友重氣誼故與林鴻諸人稱詩
閩中號十才子洪武中鄉薦歴瑞州長沙兩學教授遷
永豐知縣均平徭役課士親講授蝗為灾禱城隍而殪
永樂中與修高廟實錄陞翰林修撰修永樂大典為總
裁官改漢府紀善時海内無事每遇禎祥或令節輙命
從臣賦詩褒應制多稱旨褒性孝友剛直好汲引士𩔖
同郡陳仲完高廷禮王恭皆因褒以進所著有養静齋
集行世子肇以文學屢徵不起五世孫應鐘(閩書府新福州志)
王開若先生肇
王肇字開若侯官人父褒少業於陳䢿學詩林鴻學書
王偁學畫高棅永樂宣德間以文學屢徵不起所著有
蒙齋集(閩書)(通志)
王懋宣先生應山
王應山字懋宣侯官人讀書博覧以春秋教授生徒烏
石武夷間從者如雲其詩宗大歷婉而多致監司守令
常式其廬食貧篤行無所干謁林宗伯&KR1420;纂修郡志多
所裁定晚年苦心編摩著作甚富有經術源流又有閩
大記三十三卷以識閩中文獻之盛(閩書委通志郡道南源新志)
恭政王懋復先生應鐘
王應鐘字懋復侯官人嘉靖二十年進士授庶吉士改
浙江道監察御史廵鹽長蘆東厰太監馬廣貪而虐應
鐘疏論之詔切責廣一時中貴斂跡按順天紏郡縣不
職者三十餘人嚴嵩柄國十監錦衣妄指奸細誣殺人
應鐘立白其冤守備昌平太監王敏朘削軍士應鐘數
其罪世宗為逐敏河套事起應鐘以前與議逮詔獄十
監錦衣修前隙幾斃杖下按浙江所至墨吏解綬去入
掌河南道會大計吏嵩欲蔽其私人應鐘弗許出督學
河南宗室有凌辱諸生者必䋲以法轉山東參政竟為
嵩所中罷歸環堵蕭然講明正學學使者宋儀望為建
書院於道山從游者雲集應鐘性端毅居官以嚴見憚
於鄉黨則謙恭樂易引掖後進常若不及年九十卒(通志)
(閩書)(新郡志)
林氏家世學派
按叔魯先生後以禮學世其家故特錄焉餘俟再考
教諭林叔魯先生鈍
林鈍字叔魯閩縣人永樂中領鄉薦會試乙榜授常山
學訓導端莊嚴重動遵矩矱訓廸講論或至夜分陞江
西興國教諭亦多所造就禮經有傳自鈍始既卒門人
悲慕祠祀之所著有說鈴餘響等集三子曰清源曰泮
曰濬淵俱登進士第(閩書)(分省人物考)
主事林用清先生清源
林清源字用清天順四年進士官終南京工部主事耿
介有父風泮濬淵皆從受學(閩書)
尚書林用養先生泮
林泮字用養閩縣人父鈍永樂中舉人司訓常山遷興
國教諭所至諸生懷之泮游太學時有誣奏祭酒陳鑑
者泮伏闕抗疏直之成化八年第進士授南京大理評
事歴寺正讞獄矜恤多所平反遷知廣州府忠義節烈
多所表章嘗刻石厓門曰宋太傅樞密院使張世傑死
節於此藍糞諸山峒蠻叛服不常泮親帥兵攻之擒其
渠魁又豐湖堡賊劉庚作亂单車造壘諭降之擢廣西
恭政江西左右布政自以家世禮經言陳澔所著禮記
集說已列學宫而未得與從祀之列請舉行之不果用
入尹順天進戶部右侍郎總儲務權倖斂手正德三年
拜南京戸部尚書逆瑾嫉之矯旨令致仕復吹求其江
西罪罰米二百石輸邊泮家貧素又先被火既歸寄寓
山寺者數十年布衣疏食談經不輟齒宿望重謙抑自
牧鄉人敬愛卒賜祭葬(通志)(閩書)
僉事林用淵先生濬淵
林濬淵字用淵成化八年進士初授刑部主事持法不
阿官終浙江按察僉事(閩書)
林氏家世學派
按德敷先生深邃禮經學者多北面受業今未得徧
考其學派姑列著其家學以備參稽蓋公素游羅整
菴吕涇野二先生之門其所學所守綽有本末可考
且夀考康強百年之多而子孫又眉夀逢吉信乎得
天者厚矣再按公與鄭公善夫諸賢相友善善夫晚
歲嗜學勵志儒宗豈得以詞華置之哉故特志之附
交友中待考焉
郡守林德敷先生春澤
林春澤字德敷侯官人登正德九年進士授戶部主事
司𣙜臨清屬武宗南廵諫者皆廷杖罰跪午門春澤抗
疏千餘言救之得免邊帥江彬扈從擅威福春澤持正
不阿彬為氣奪坐謫寧州丞移倅吉州遷肇慶府同知
島寇掠高州檄攝府篆春澤習知猺兵害民悉罷遣之代
以土著諸寇次第就擒擢南刑部郎出知程蕃府擇耆
德文學之士分布諸寨為童子師時卧龍金石二司暨
通州寨屢年失地春澤與指揮恊謀平復功未上為忌
者所中以候調歸春澤邃於禮經學者多北面受業其
詩詞宏偉與鄭善夫方豪何景明相倡和在吉州與羅
太宰欽順講學其在南曹復游吕宗伯柟之門究極旨
奥年百有四歲卒所著有禮記筌蹄二十卷瑞集十餘
卷子應亮戸部侍郎孫如楚工部侍郎各享眉夀(道南源委)
(通志)
侍郎林熙載先生應亮
林應亮字熙載春澤子嘉靖壬辰進士初令潁上調秀
水皆有廉聲守常德榮王官校挾勢為害應亮剗梟獷
植善良縛諸不法者署諸理值大䘲治糜賑藥全活者
衆歴廣西江西藩臬晉南戶部右侍郎請告歸奉父杖
履幾二十年時父春澤以程番太守家居子如楚弱冠
登進士三世莱綵傳為盛事應亮少好稱詩為古文詞
與西蜀任少海温陵王道思吳興蔡子木長洲皇甫子
安最相善徒以雅志經世不究其業云(通志)(閩書)
侍郎林道茂先生如楚
林如楚字道茂應亮子弱冠登嘉靖乙丑進士歴刑部
郎中善决獄歲减重辟十二人由督學任至少司空時
陵寢宫殿工役併興如楚殫力供事以績著生平好學
有恬退之節經書皆手錄著有奏議六卷碧麓堂詩文
集十二卷(通志)(閩書)
郎中鄭繼之先生善夫(附交友)
鄭善夫字繼之閩縣人弘治十八年進士連遭内外艱
正德六年始為戶部主事𣙜税滸墅以清操聞時劉瑾
雖誅嬖倖用事力告歸築少谷草堂金鏊峰作遲清亭
曰俟天下之清也巖居六載交游寡絶日晏未炊欣然
自適有司勸駕奪起改禮部主事員外郎武宗將南狩
善夫約諸曹郎伏闕上疏上怒杖之罰跪闕門跪時别
作諫草置懷中囑其僚方豪曰死為我出之幸不死居
頃之嘆曰世道如此何可為計哉復乞告歸徘徊越山
水探天台雁蕩者久之入武夷山中雖尫羸善病而游
覽不廢嘉靖改元薦起吏部騐封司郎中道病卒年三
十九閩中國初有十才子至善夫而始振風雅之道晚
乃厲志聖賢曰任重者身也途畏者口也致遠者道也
邪行亡乎體違言不存口要諸遠矣善夫交遊盡海内
名人其詩規倣少陵兼目時變故寓幽憂雖才韻弗充
古色精言高映霞表與山人孫一元衢州方豪鳳陽殷
雲霄最相善善夫没後閩守汪文盛為營葬梓其集行
世(閩書)(明史)(通志)
閩中理學淵源考卷四十四
