閩中理學淵源考卷四十
廣平府知府李清馥撰
福寧陳石堂先生普學派
按經義考閔氏文振作傳曰石堂先生聞恂齋韓氏
倡道浙東負笈之會稽從之游韓之學出慶源輔氏
朱門高弟也淵源所自屹為嫡派故其學甚正嘗曰
聆韓先生夜誦四書如奏九韶令人不知肉味故其
用功本諸四書四書通然後求之六經云又張清恪
公困學錄曰石堂學求自得其用功求之六經不貴
文辭不急利祿惟真知實踐求無愧于聖賢馥嘗考
先生在莆十八年受徒講學晚年所造益高出其門
者皆能衍續其緒餘讀字義諸編可見源流所本矣
陳石堂先生普
陳普字尚德别號懼齋寧德之石塘人所居有石堂山
學者稱石堂先生初淳熙間朱文公過石塘異其風土
曰後數十年此中當出儒者能讀天下書十八九普生
當理宗淳祐甲辰鷓鴣百數繞屋稍長入鄉塾有大人
志聞韓翼甫倡道浙東負笈從遊韓之學出慶源輔氏
輔朱門高弟也宋鼎既移决意卷藏朝廷三使辟為本省
教授不起開門授徒巋然以斯道自任四方及門歲數
百人舘里之仁峯僧舍至不能容建州劉純父聘主雲
莊書院熊勿軒留講鼇峯丞相劉文簡屬脩黃楊二家
喪祭禮因并晦庵所纂為三十卷尋講饒廣在德興初
庵書院尤久嘗與游翁山范天碧謝子詳極論太極之
旨晚在莆中十有八年造就益衆出其門者如韓信同
楊琬余載黃裳軰並以正學為時所宗嘗曰性命道德
五常誠敬等字在四書六經中如斗極列宿之在天五
嶽四凟之在地舍此不求更學何事少壯時銳然有經
世志謂三代之治莫善井田作書數千言欲上於朝屬
不仕而止著字義一卷凡百五十三字出授門人識者
謂比之程正思陳安卿詳略適中而立義措辭為尤精
又有四書句觧鈐鍵學庸旨要孟子纂圖周易觧尚書
補微四書六經講義渾天儀論天象賦詠史詩斷凡數
百卷元延祐乙卯卒於家年七十二
論著
叙禮論略曰某年十五六讀曲禮少儀知愛之而淪於
時俗科舉之習三十四十始脫時文而患難屢遭東西
奔走頗聞熊去非自少用心禮樂而貧蹤賤武合并良
難丁酉歲受平山劉純父之招始見去非於山中書冊
填坐屢空晏如覽記浩博會欲求輔於朋友備書册闢
室堂廣談論取晦翁黃楊之書脩補以示方來而未就也
顧余雖志求古而未嘗涉晦翁黃楊之藩輒用去非成
規更為求要質鬼神告白知友共取十七篇注䟽及晦
翁所釐三十五卷勉齋信齋喪祭二禮及圖循去非熟
路詳加考訂重為比𩔖云
楊先生琬
楊琬未詳待考
黃先生裳
黃裳未詳待考
丘先生和仲
丘和仲按石堂先生字義序中略云乙巳歲樵丘叔文
之仲子和仲年十七從余學每講說遇此等字必為之
深論而多言之和仲每聞輒悚然察其貎若有以真契
默會而自得於問答之外者雖蒙其家學源流端的浹
洽是亦其所受於天者清厚與等夷異故也讀序中知
和仲属邵武人其家學源流待考餘詳字義原文
余先生載
余載按余氏載石堂字義序識後云先師舊學於浙維
則韓氏翼甫韓氏學於朱門之輔氏盖問學淵源厥有
自來嘗語云疇昔予聆韓先生夜旦莊誦朱子四書如
奏九成簫韶令人不知肉味又云性命道德五常誠敬
等字在六經四書中如斗極列宿之在天五嶽四凟之
在地非深於知道者未易為斯言又嘗述字義一卷以
授學者云後繫云泰定乙丑八月戊寅門人合沙余載
謹識讀余氏此序知先生為三山人其事跡待考餘詳
余氏載原識後
韓伯循先生信同學派
宋季老成凋落一二典型抱道深山如存碩果求有
教席聲應之雅不可以多數也福寧僻在濱海鼎革
之後絃誦不衰諸賢猶能公其道以傳其人以是知
大賢過化之澤所貽遠矣
韓伯循先生信同
韓信同字伯循福寧州人幼穎悟工詩文既壯受業陳
石堂遂刊落華藻究心濂洛關閩之學陳嘆曰吾耄矣
得斯人飲水俟命復何恨哉延祐四年應江浙舉不合
歸即杜門不出自是四方書幣日至弟子請業者戸外
屨滿著四書標註書經疏文三禮易經旁註書觧集史
𩔖纂及詩文十卷(閩書)(道南源委)
鄭先生轙
鄭轙字子乘福寧人總角時即與林珙受業於韓公信
同韓公嘗稱曰福寧二君可續吾閩五賢理學韓卒二
君俱心喪三年著有詩文集(閩書)(道南源委)
訓導林仲恭先生珙
林珙字仲恭福寧人少從韓公信同游篤信力行為文
以理勝舉明經不受強補本州訓導未半載以疾辭晚
年授生徒以開來學為己任(閩書)(道南源委)
黃吉甫諸先生學𣲖
按吉甫諸賢或以文學該博志學精專或以礪行修
名託志風雅如謝氏臯羽父子鄭氏邦壽皆名教中
卓然有立者歟欲以詩人嘯咏觀之殆未可同年語
矣餘皆出處凛然可以扶持教道者今錄其著者載
於篇
黃吉甫先生履翁
黃履翁字吉甫寧德人學問該博以林駉所著源流至
論未備復為彙纂别集一十卷(閩書)
進士孫先生駪
孫駪寧德人少入太學同舍生俞晰善經學駪師事之
既登進士官浙中猶造晰廬考業既老務學如年少至
正三十年掌本縣教事(閩書)
進士林景和先生仲節
林仲節字景和福寧人少聪敏領解浙江舉泰定進士
有書經義四靈賦行世
陳貢父先生自新
陳自新字貢父號敬齋福寧州人通五經精易本傳義
而推衍以皇極經世從遊者甚衆著有起興集等書行
世(道南源委)
靖節鄭邦夀先生君孝
鄭君孝字邦夀福寧人年十七舉咸淳進士朝士交薦
竟不起家庭孝謹内外無間言後進多師之及卒學者
私謚之曰靖節先生著五經解疑梅壑集(通志)
黃洵饒先生寬
黃寬字洵饒福寧人力學古文耿介自重能怡其親世
亂避兵歸益貧父母兄嫂四喪不能葬以憂感卒無後
袁天禄并其四喪葬之於石潭宣城貢師泰為誌銘所
著有四書附纂時事直紀(閩書)
鄭伯直先生忠
鄭忠字伯直雅好經術或勸之仕曰山林朝市其趨一
也著家訓略曰讀書修德以清白為世規力田務農以
勤儉為家法(閩書)
謝君啟先生鑰(子翺)
謝鑰字君啟福寧人性至孝居父母喪哀毁廬墓終身
不仕方氏鳳曰謝君臯羽其父鑰以春秋學為婦翁繆
正字烈所噐重嘗著春秋衍義十卷左氏辨證六卷藏
於家子翺别有傳(道南源委)(閩書)(經義考)
謝翺字臯羽福寧之長溪人後徙建之浦城父鑰性至
孝著春秋衍義左氏辨證傳於時翺世其學咸淳初試
進士不第慨然求諸古以文章名家落魄漳泉二州間
信公文天祥逾海至閩開府延平檄州郡大舉勤王之
師翺傾家貲率鄉兵數百人赴難長揖軍門遂參軍事
聲&KR0978;梁楚已别去宋亡天祥被執翺匿民間流離久之
間行抵勾越多閥閱故大族而王監簿諸人方延致游
士日以賦詠相娛樂翺時出所長諸公見者皆自以為
不及不知其為天祥客也然終不自明且念久不去人
將虞我矣乃去而之越之南鄙依浦陽江方鳳時永康
吳思齊亦依鳳居三人無變志又皆高年遂俱客吳氏
里中得其餘日以自適一不問當世事翺嘗上會稽循
山左右窺祐思諸陵西走吳會東入鄞過蛟門臨大海
所至歔欷流涕晚愛睦州山水浮七里瀨登嚴子陵釣
臺設天祥主北向舉酒再拜號哭以竹如意擊石歌曰
魂朝往兮何極暮歸來兮關水黑化為朱鳥兮有咮焉
食歌已竹石俱碎失聲哭人莫詰其誰何惟鳳與思齊
深悲之初江端友吕居仁朱翌辟地白雲源源故方干
所居在釣臺之南翺率其徒游焉願即此為葬地作許
劍錄及翺居錢唐至元乙未病革語其妻劉曰我死必
以骨歸方鳳葬我許劍之地鳳聞訃訖如其言與吳思
齊方幼學方濤馮桂芳翁登登弟衡葬翺子陵臺南以
文稾殉伐石表之曰粤謝翺墓(方鳳字韶卿由太學生授容州教授治毛氏詩)
(同郡黃溍柳貫皆出其門吳思齊字子善其學本之外祖陳亮用蔭補官攝嘉興丞數以書干宋臣用事者遇)
(事不以富移不以貧屈自號全歸子)翺素慕屈平託遠遊自號晞髮子每
執筆時瞑目遐思身與天地俱忘語人曰用志不分鬼
神將避之明胡氏仲申稱其論著之文辭隠指微大要
類其行事閩書何氏鏡山撰稱其詩直遡盛唐以上卓
有風人之餘文嶄拔峭勁雷電恍惚出入風雨中婺睦
人士翕然從之至元甲午去家武林西浙乙未卒年四
十七(閩書)(明胡仲申撰傳)(宋詩抄)
撫漕繆允成先生烈
繆烈字允成福安人嗜學孝親上舍省試皆第一舉進
士添差福州教授日率子弟講明正學遷正字授撫漕
侍郎著春秋講義仲山集(閩書)
林先生天書
林天書名詔以字行福寧人勵行濟貧咸淳四年授晉
江尉思尼父不入危邦之訓以疾乞歸後八年宋亡元
初屢薦不起(閩書)
閩中理學淵源考卷四十
