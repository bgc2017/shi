閩中理學淵源考卷六十五
廣平府知府李清馥撰
訓導諸葛文敏先生駿學派
按泉南成化以後師席踵起其潛身草澤者豈碌碌
隨世以就講肄之業哉考文敏先生論文必傅經義
以理勝其立教也以德行為本舉業為用如此則豈
有昔人荒功奪志之患耶師道之立人才之樹宜已
訓導諸葛文敏先生駿
諸葛駿字文敏晉江人究心經史為文傅經義以理勝
泉士宗之陳琛李源詹源顧珀諸公皆出其門以鄉薦
授永嘉訓導教人以德行為體舉業為用朝夕程課鑄
冶不懈永嘉學祠之名宦駿居家孝友周窮恤匱冠婚
喪祭一依古禮所著有易經集說家訓彙編(閩書)
侍郎顧新山先生珀
顧珀字載祥晉江人少而忠信好義弘治十二年進士
除知虹縣丁父憂服除正德元年補旌德令擢守和州
歲大饑不俟申詳發倉庫賑恤時巡按奉檄督逋甚亟
珀計民貧無措召富商諭以大義悉代輸貨秋成還之
商民兩無所累坐忤劉瑾被逮廷杖四十瑾敗乃以治
行旌擢南吏部考功郎丁母憂服闋除兵部武庫司當
正德頽綱之日事多因循珀秉正執法凡兵器出納京
衛勾解極意振刷宿蠧一清陞湖廣布政參議行部至
蘄有妖僧詐稱奉勅往名山掛旛所在恣橫密發其奸
寘之法寧藩反南昌珀扼黃梅為池皖援會武宗親征
民争逃竄榜諭安輯之事平乞休不允世宗入承大統
以護送聖母勞賜銀幣復上疏乞休遂陞湖廣按察副
使予致仕都御史秦金吳廷舉席書御史何鰲唐符馬
紀前後薦聞而桂文襄公萼為縣時為珀所知文襄當
國欲大用之嘉靖五年起四川按察副使整飭威茂二
州既至脩理城堢墩臺召募武勇彈壓羌夷核歷年賞
番虛糜歲省萬金土酋入貢令釋刀易馬乃入遂為定
規踰年陞河南右參政以薦陞江西左布政尋擢南京
太僕寺卿陞南京太常寺卿尋陞南戸部右侍郎署篆
疏上便宜十二事悉蒙嘉納施行在部五年清望一時
推重屡行乞休乃許致仕年八十六卒撫按表聞賜祭
葬贈都察院右都御史珀清坦簡諒恬澹寡慾歷官未
嘗以家累自隨室中絶媵侍之奉聲樂之娛比休官晚
節益堅罔犯在得之戒平居燕處如齋端坐如塑遇二
親諱素食悲悼老如一日教子姪以守法循義窮民有
喪葬不能舉者竭力周恤居常絶意干謁至一方利病
則不憚肫切上說下教力可為者即自任之其於息爭
諭善常以懿言代鈇鉞和色當醴醪不義者忌珀之知
而衣冠後進望以為楷陳琛稱珀歷仕中外如凝冰出
壑素月懸秋張氏天叙序公教劄曰公之宦績收之誌
傳勒之碑板采之實錄天下所共知也至於鄉行家範
非其鄉人後學受教而知德者則未易知也遡公之貴
幾五十年自少至耄氣静神閒筋強骨竦望之儼然如
泰山喬嶽即之溫然如霽月光風少讀書泰嘉巖每朔
朢月考或值煙雨衣巾靴屐自山而下事竣即還山讀
易每三百遍如是者十年其資深邃養發為文章措諸
事業以當大任者夫豈偶然哉(閩書文獻)(舊郡志)(清源)
少卿李竹坡先生源
李源字士逹别號竹坡晉江人弘治十八年進士初仕
戸部主事差監臨清倉儲倉故置中貴人一人董視之
中貴人數治酒饌為好會源每會舉杯濡唇而已中貴
人恚不得恣所欲則搆兵備趙副使侵撓倉事擾吏徒
源疏以聞并劾中貴人罪狀事下戸部尚書孫九峯交
歎為得職數稱源於曹中時逆瑾用事以源嘗劾中貴
人記其名遣轉饟遼左故縮其期隂欲中以失期源晝
夜行風雪中日二百里竣事以報瑾不能中也是時相
楊文襄一清知源無繇一見心尤器之楊與孫並一時
名臣將殊用源為逆瑾憾沮而源亦乞歸養矣其後言
者屢薦于朝就家起南京文選司郎中久之遷尚寳司
少卿竟不起源為文法左氏其所獨到斵破規矩亦自
為方圓一時銘幽記遠之文非出源手皆以為不得所
託學行為時師表尤不自標特謙冲下接好奬誘人材
汲引後進如恐不及清約自將自幼學至壯以老無燕
僻之朋好義遠利篤於天稟而脩之以不倦先是卒業
成均故相楊廷和在翰林以禮來聘為其子慎師曰吾
求士於都下非先生莫可屬以此子源感其意終以濡
跡貴門為不樂辭以疾自其未遇不近於榮利己如此
家居前後薦者凡七章雖知源有詳略大指皆以為廉
孝人也後宅燬於火貧不能建郡守王士俊捐貲助之
為立善俗坊於四逹之衢(閩書行狀)(新郡志)(王遵巖撰)
參政洪新齋先生富學派
按閩書先生受學蔡虛齋之門人吳氏銓林氏同苦
心學易因以所得著為淺說與文莊蒙引並行于世
泉中學士多尊師之蔡松莊其一也再青陽莊氏受
其業者三人石山氏一俊壁崖氏思寬方塘氏用賓
兹錄方塘一人附焉
參政洪新齋先生富
洪富字國充晉江人嘉靖八年進士富寬凝簡重默守
稱長者初授刑部郎人謂法律非其任乃執法求情侃
然不徇阿有巡按劾某憲副憲副為時相私人時相摭
巡按一事欲抵以重法者富言於尚書如法而止相不
能奪以次受提牢役冬月囚多凍死日製薑湯分給之
囚羣號為彌陀佛出守雷州興學訓士築海捍潮有憲
司牙卒以賭殺人富廉知悉寘之法憲司以情請不聽
憲司怒易他官治之富以獄成否為去留竟論卒抵罪
陞兩浙轉運使有巡鹽御史示以私意富不從或勸之
富曰汙身以媚人吾不能也御史怒隂摭其短無所得
丁内艱服除補兩淮運使半載陞四川參政蜀人樂其
廉恕又呼為洪佛焉會張襄惠岳以督師征蠻徵餉於
雲貴湖川川撫李香有違議富與之争岳又欲調土兵
萬人應役香欲以先年調征之兵應之富曰年遷人易
奈何以紙上虛名應軍前實用乎屢與巡撫違忤遂乞
歸歸十餘年卒年七十餘富為諸生時受學蔡文莊之
門人若吳銓林同二公苦心易學因以所得著為淺說
與文莊蒙引並行於世而泉中學士多尊事之既登鄉
薦讀書國子時嚴相嵩方為祭酒知其深於易延為其
子世蕃師及嵩為相絶不與通時論重之孫澄源從子
猷别見(閩書)(通志)(新郡志)
縣令張南溪先生文應學派
按先生師事林誠齋治春秋義據通深治三傳者多
師之今考門人只浯溪徐氏一人餘待考再先生子
天衢天敘學行為一時推重曾切磋于王一臞朱荒
山二先生今附家學焉
縣令張南溪先生文應
張文應字廷鳳晉江人師事林誠齋數輩治春秋學義
據通深讀三傳者多師之門人如浯溪輩錚錚有聲正
德二年舉鄉試第二人乞瑞安教諭鄰邑諸生聞其文
質競爽皆來就學遷樂平知縣縣當姚源寇甫定之後
民疲兵燹文應撫摩綏輯以寬徭息衆為務宸濠稱亂
執戈從勤王師王文成奏功之日奬賞有加去官士民
書石紀政去之七年百姓復裹糧赴闕乞留子天衢天
叙
長史徐浯溪先生榮
徐榮字仁卿晉江人幼篤孝登嘉靖十一年進士授嘉
善令丁内艱服闋補東明遷南戶部主事故為夏文愍
所知及分宜為相遂左遷趙府長史卒為人恢宏肅給
磊落開敏以春秋起家三山王應鐘郡中王慎中皆事
焉子用賓孫縉芳(閩書)
司訓張月洲先生天衢(弟天叙)
張天衢號月洲晉江人文應子仕訓導以學行見重於
時弟天叙嘉靖十年鄉薦官至遂溪縣政尚廉平以好
學稱其祭王氏一臞文曰叙偕兄衢亦惟匪肖濫分半
席於退省披拂數月之春風先生高揭德行道藝之條
發明大易學庸之旨凌晨而集肅爾傾聽薄暮而退充
然容與云(清源文獻)(新郡志藝文)(閩書)
閩中理學淵源考卷六十五
