閩中理學淵源考卷二十六
廣平府知府李清馥撰
文肅黃勉齋先生幹學𣲖
慈溪黃氏震曰乾淳之盛晦菴南軒東萊稱三先生
獨晦菴得年最高講學最久為集大成晦菴既沒門
人如閩中則潘謙之楊志仁林正卿林子武李守約
李公晦江西則甘吉父黃去私張元德江東則李敬
子胡伯量蔡元思浙中則葉味道潘子善黃子洪皆
號高弟獨勉齋先生強毅自立足任負荷又勿軒熊
氏禾撰考亭書院記云公祠以文肅黃氏幹配舊典
也從以文節蔡氏元定文簡劉氏爚文忠真氏德秀
建安武夷例也我文公體用之學黃氏其庶幾乎餘
皆守公之道不二又貢氏師泰撰勉齋先生書院記
曰文公門人弟子聰明卓越固不為少然求其始終
不渝老而彌篤者先生一人而已先生因劉子澄一
拜文公於屏山之後既慨然以斯道自任又曰聖賢
墜緒非文公無以明文公遺書非先生無以成則斯
文吾道確乎其有所歸矣又先生嘗曰年來學者但
見古人有格物窮理之說便馳心於辨析講論之間
而不務持養省察之實所以辨析講論者又不原切
問近思之意天之所以與我與我之所以全乎天者
大本大原漫不加省而尋行數墨入耳出口以為即
此便是學問退而察其胸中之所存與夫應事接物
無一不相背馳聖人教人決不若是觀此則文公捐
館後諸門徒師法漸訛不但微言既絶而大義亦乖
勉齋數言實救當時流弊信乎朱門的傳也考朱子
門徒在閩中者二百餘在吳越江右楚黔者亦二百
餘惟勉齋黃氏之傳獨遠流及元代在閩如勿軒熊
氏石堂陳氏明代虚齋蔡氏剰夫陳氏翠榘周氏皆
能衍翼宗派崇守家法要皆謹紫陽勉齋北溪瓜山
西山諸遺榘其在今日閩海派别宗風墜緒尤可尋
遡論者謂
國朝先文貞公之學淵源所漸實鄉國之接武云至金
華四子則又勉齋先生一派單傳流及明代如章楓
山
國朝如陸清獻公皆是餘風所及者馥曾過金華仰止
先賢詩云鼓棹歸閩路揚帆過越年澄波來活水佳
氣起蒼煙文獻渡江後(謂朱吕張講學及金華四子)忠良靖難前
(謂宋文憲諸公)只疑學派在猶自隔山川乾隆辛未五月念
七日
文肅黃勉齋先生幹
黃幹字直卿閩縣人父瑀以篤行直道聞為饒州司戶
歴官侍御史所至有聲父歿先生往見清江劉清之清
之奇之曰時學非所以處子也今洛陽正傳則在朱仲
晦矣盍往學焉即以書為容見之先生歸白母即日行
時方大雪既至見文公晝夜勵學不設榻不解帶倦則
微坐一椅或至達曙文公語人曰直卿志堅思苦與之
處甚有益嘗詣東萊吕氏以所聞於文公者相質正及
廣漢張敬夫亡文公與直卿書曰吾道益孤朋友亦難
得十分可指擬者直卿明睿端莊造詣甚篤斯道有望
於直卿者不輕後遂以女妻之寧宗即位文公奏授先
生將仕郎而銓中授迪功郎監台州酒務丁母憂學者
聽講於墓廬文公作竹林精舍成遺以書有他時便可
代即講席之語及編禮書獨屬以喪祭二編稿成文公
見而喜曰所立規模次第縝密有條理他日取家鄉邦
國王朝禮倣此更定之病革以深衣及所著書授之手
書與訣曰吾道之托在此文公歿先生持心喪三年畢
調監嘉興府石門酒庫遷知臨川縣改調新淦縣差通
判安豐軍尋知漢陽軍即於郡治後立周程游朱四先
生祠别為屋以館四方之士以病乞祠主管武夷沖祐
觀未幾起知安慶府至則金人犯光山安慶去光山不
遠民情震恐先生為守禦計請城於朝不待報下即日
興工計田出役法均費省城既完後二年金人破黃州
沙窩諸關淮東西皆震獨安慶按堵如故時李珏往維
揚視師與偕行幹言金欲以十六縣之衆四月攻浮光
侵五關五關失守則蘄黃決不可保蘄黃不保則江南
危尚書聞此亦已數日乃不聞有所施行何耶珏不能
用厥後光黃蘄失果如其言遂立辭去請祠不已俄再
命知安慶不就入廬山訪友人李燔陳宓盤旋玉淵三
峽間俯仰文公舊跡講乾坤二卦於白鹿書院山南北
之士皆來集未幾召赴行在所奏事除大理寺丞不拜
為御史李楠所劾遂罷歸初先生在臨川時金華何伯
熭為臨川邑丞令其子基師事焉先生告以必有真實
心地刻苦功夫而後可基受命又以其學傳同郡王柏
柏傳金履祥履祥傳許謙而道益著學者推原統緒以
為文公之世適實皆淵源於先生云先生剛介洪毅於
師傳盡心致知之學身體之無遺力當官不避難不憚
事撫摩凋瘵如護肢體鋤強暴投機制變與衆絶慮營
畫守邊備禦籌閫外事如宿將嘗試也比歸老終窶且
貧煙火時不繼蔬食餉客危坐講切徹旦夜編禮著書
不輟堅壯之志終老彌勵雖暮齡宿疾未嘗倦怠也當
時出朱門號高弟者至衆獨先生強毅有力足任負荷
歸而弟子益進巴蜀江湖之士皆來質疑請益如文公
時俄命知潮州辭踰月乞致仕特授承議郎歿後數年
以門人請諡特贈朝奉郎與一子下州文學諡文肅學
者稱勉齋先生貢氏師泰曰南渡後文公集諸儒之大
成於時門人弟子聰明卓越固為不少然求其始終不
渝老而彌篤者先生一人而已蓋先生有意斯文以陸
沈下官不能大行其學固可深慨然聖賢墜緒非文公
無以明文公遺書非先生無以成則斯文吾道確乎其
有所歸矣先生歿其傳之著者在閩則宓齋陳氏信齋楊
氏在浙則北山何氏江以西則臨川黃氏江以東則雙
峰饒氏其久而益著者則西山真氏衍義諸書凡今經
幃進講成均典教皆出先生講論之餘云所著書說十
卷六經講義三十卷禮記集註十四卷論語通釋十卷
論語意原一卷及勉齋集行世兄東字仁卿見上文公
學派(閩書史名儒傳正理學宗傳宋理學宗)(貢氏勉齋書院記)
侍郎黃子敬先生師雍
黃師雍字子敬閩清人少從黃勉齋學寶慶二年進士
為楚州官屬時李全反狀已露師雍密結忠義軍别部
都統時青圖之謀洩青被殺時雍不為動秩滿朝議賢
之師雍恥出史彌遠門不往見之調婺州教授學政一
以吕祖謙為法慕徐僑有清望欲謁之會僑有召命則
不往僑聞賢之至闕以其學最聞而李宗勉趙必愿趙
汝談等亦先後交薦丞相喬行簡許以朝除矣師雍入
見勸其歸老行簡不說遂出知龍溪行簡罷史嵩之繼
相遷糧料科延至私室謂曰糧料科密邇相府所以處
君師雍不顧故與博士劉應起相善應起論嵩之嵩之
疑師雍左右之諷御史梅把彈師雍差知邵武久之遷
宗正簿拜監察御史論嵩之罷之理宗欲以師雍為侍
御史丞相鄭清之沮之曰如此則臣不可留遷起居舍
人兼侍講即力乞去清之猶冀其少貶師雍曰吾欲為
全人終不屈數月卒被劾罷久之以直寶文閣奉祀起
為左史改江西轉運使遷禮部侍郎命下卒於江西官
舍師雍為人簡淡寡欲靖厚有守言若不出口而於邪
正之辨甚明視外物輕甚故博採公論當官而行愛護
名節無愧師友云(閩書)(宋史)(通志)
提管鄭中實先生鼎新
鄭鼎新字中實仙遊人嘉定十六年進士知晉江縣建
問政堂輯論語繫於政者二十四章書之堂壁建縣學
文宣王廟闢一堂扁以尊道時真西山守泉殊敬重之
尋通判處州監右藏東庫遷國子書庫授都大提管卒
鼎新少受業黃勉齋之門問答甚詳而與楊信齋遊嘗
考究禮書成編名曰禮學舉要又撰禮樂從宜集居家
好義有家塾義莊西山真氏嘗為之記其卒也遺命治
喪一以儀禮從事(閩書)(仙遊志)
教授陳日昭先生如晦(子覺伯)
陳如晦字日昭長樂人從黃勉齋遊嘗讀西山真氏夜
氣箴作曰須見得冬為四時之夜夜乃一日之冬便是
自家嚮晦入息處又見得造化發育之妙便是自家事
物周旋處於此敬義夾持動静交養則兩得之矣遂次
其韻為生意箴西山得之亟加稱賞一時耆德鉅公樂
與為道誼交以趙汝騰薦充經筵不果授本州教授卒
所著有論語問答及講義文集子覺伯字宗尹咸淳七
年進士授泉州教授以古道迪士幼主航海次泉州港
覺伯率同列表起居尋命攝州倅扈從入廣拜福建提
刑數月罷歸聞厓山師潰憤惋不食且卒命其子曰吾
宋臣也題吾墓則係吾於宋(閩書)
提舉李汝明先生鑑
李鑑字汝明寧德人嘉定元年進士官終廣東提舉初
從黃勉齋楊信齋遊得聞敬義之旨歸與龔剡創六經
講社推明師說誘掖後進居官平易近民尤曉兵事嘗
督捕贛寇提兵親入梅州界擒陳羅二賊後梅寇猖獗
授以州符賊憚鑑威名遁去及莅廣西值西浙大饑鑑
運米千艘全活甚衆(閩書)
葉先生真
葉真字未詳三山人經義考林氏耕尚書集解後序曰
耕暫攝鄉校學錄葉君真里之耆儒嘗從勉齋遊其先
世亦從拙齋學與東萊同時又出家藏寫本林李二先
生書解及詩說相示較之首尾並同云按耕叟謂葉
君真里之耆儒嘗從勉齋遊其先世亦從拙齋學意其
人必卓然者且溯其家世學有淵源惜未得紀述可詳
姑錄其槩待考(經義考林氏耕尚書集解後序)
葉雲叟先生士龍
葉士龍號雲叟名與事實籍貫未詳待考按劉後村
送葉士龍歸竹林精舍詩曰侍講開甥館三間不至奢
少曾居北面老只住東家野筍庖尤美深衣衮未華何
時尋舊路去謁玉川茶按此詩後劉公小註云勉齋
依文公以居雲叟勉齋高弟云
閩中理學淵源考卷二十六
