閩中理學淵源考卷七十
廣平府知府李清馥撰
按察蘇紫溪先生濬學派
吾郡自蔡文莊陳紫峰而後崇奬後學開發經旨者
必推先生其韋編微言雞鳴偶記前輩謂可與虚齋
密箴並傳信不誣也其解易生生篇諸解自謂補程
朱蔡陳之遺善乎文節李公之言曰先生學宗虚齋
節侔紫峰其出處相𩔖其講解足相發明云再按先
生自述先世之著於泉者自宋司空忠勇公緘始其
後或居清溝或徙龜湖又徙郡郭具在家乘又敘留
耕公自宋鼎革後長懷高隱子隱德公砥行匿名大
致相𩔖焉
按察蘇紫溪先生濬
蘇濬字君禹晉江人宋忠勇緘之後萬歷元年鄉試時
大司馬郭子章為建州司理與試事夢蔡虚齋出其門
既得濬卷大竒之薦為第一五年成進士會榜制舉之
文出經入史大變衰薾之習海内翕然宗之授南刑部
主事丁外艱服除補工部江陵相張居正有疾九列為
祝釐部尚書以青詞命濬濬不屬也癸未禮闈分校得
士為多會元李文節廷機其最著者尋改禮部出為浙
江提學僉事開門試士士卷未竟濬閱已遍冰鑑獨操
剗除常調士始怪駭久益信服遷陜西參議領商洛道
衙齋無事與秦士談經講藝時屏騶從行邨落或登臨
山水悠然自適父老具園蔬斗酒來餉濬酹而嚼之若
親父兄秦中苦役白兩臺用條鞭法民困以蘇商洛有
礦盗數百列柵拒守移檄諭之皆解去遷廣西按察副
使備兵蒼梧尋轉參政領桂林道政尚簡易興文化俗
岑溪猺變起廢將陳遴以吳廣為先鋒身自督戰平之
擢貴州按察使辭病歸有彊留者曰用世如虚舟存而
不繫過而不留不以天下為己有出世如游魚游乎江
湖忘乎江湖不以己為天下有亡何卒門人文節李公
廷機曰君子之道始於淡而不厭淡則欲寡外不足而
内乃有餘余嘗持是以觀世之士大夫賢者必淡未有
爽者而於吾鄉得紫溪先生先生才高而學博科巍而
名章環海之人讀先生制舉之文與所為兒說生生篇
諸書莫不知有紫溪先生者先生泊然介然視世之腆
膴紛華一切不以入其靈府故其視學兩浙惟知興古
學樹真才盡謝諸干請即有謠諑之者不顧也其副粤
憲參粤藩時有門下士為政先生移書語某寄語之第
曰某賢未遷某賢未起語不及私也其致政也銓部更
推擇為貴州觀察先生益堅臥不起蓋先是黃州耿公
嘗對某談先生某曰先生忠信孝友仕不擇官不擇地
家不求田不問舍是其為人耳吾郡有虚齋紫峰二先
生祠皆特祀至先生而三先生學宗虚齋節侔紫峰其
進退相𩔖其講解足相發明而其文詞風雅抑亦軼而
上之乃其味之淡一也當斯世頽靡而祀先生以嫓紹
前脩激勵後死維持風教砥柱波流所關鉅矣所著四
書解醒易冥冥篇在粤脩廣西通志三餘集等書又有
雞鳴偶記則躬行心得之言讀者謂與虚齋密箴相表
裏學者稱紫溪先生(按近代先生所傳書有易經兒說生生篇韋編微言四書兒說著解)
(醒篇雞鳴偶記綱鑑紀要三餘集等書閩書舊郡志新郡志)
按察王當世先生道顯
王道顯字當世同安人從蘇紫溪濬游䆳於易萬歷十
一年進士任台州司理慮囚多平反署台州府及天台
黃巖太平三邑所到常例盡却之擢御史疏核兵部尚
書王鶚失兵備請以王遴代出為青州僉事設法擒治
響馬賊甚多遷雲南參議丁内艱服闋補浙東兵備整
肅衞伍倭不敢犯陞湖廣按察使尋歸杜門著書卒(舊郡)
(志)
少司寇蔡體國先生獻臣
蔡獻臣字體國同安人萬歷十七年進士授刑曹時上
久不眎朝獻臣抗疏定國儲忠愛懇切言人所不敢言
凡所讞理一歸明允司寇王元美歎為用世才調主職
方推補將弁惟才遷主客郎四方朝貢一依典制再調
儀司郎冬至習儀臺省爭班獻臣力執舊典後為楚藩
假子一案忤右宗伯意宗伯遽罷深憾獻臣已又疏請
福藩之國鄭貴妃恚甚夜令内使執之聞者震慄獻臣
不稍屈及旦以舊典爭於上前上深嘉其直遣出轉參
政旋知湖廣按察使有為宗伯脩憾者借楚事劾獻臣
罷歸百姓遮留獻臣歸讀書東山脩邑乘尋起浙江寧海
道陞浙省督學擢光祿少卿所著有清白堂稿仕學潛
學講義筆記等稿行世年七十九卒贈少司寇按獻臣
為紫溪先生門徒其撰紫溪易經生生篇序曰蘇君禹
先生以羲經冠鄉書魁海内既行其兒說為經生嚆矢
矣然兒說猶帖括家言耳先生藩臬粤西時冥思韋編
時發其所獨得至再三削牘名冥冥更名生生即先生
亦自謂抉羲文周孔之秘而補程朱蔡陳之遺在茲篇
矣獻臣初受是經已去而受詩然自角丱即承下風不
意其終茫然也今讀茲篇始覺了了如象非潛龍見龍
之謂變非損來既濟來之謂係則勿用亦詞占則潛龍
亦占斯言也使考亭復生亦必首肯云(同安邑志生蔡體國撰生篇)
(序)
省元李衷一先生光縉學派
按衷一先生師事蘇紫溪又與黃文簡何鏡山諸公
交好同時誘掖後進其持論一以紫陽為宗時良知
之說朋興先生於文莊紫峰紫溪屢述淵源以闡明
師旨於不墜亦一時師表云
省元李衷一先生光縉
李光縉字宗謙號衷一晉江人父仁舉光縉四歲而見
背稍長受業外傅寓目輙誦舉筆成章為諸生厭薄舉
子業閎覽博物為古文辭師事蘇紫溪先生濬每嘉歎
異日必為閩大儒萬歷十三年鄉薦第一偕計後不問
家人生産不溷有司日研經史及朝章民隱以備經濟
尤喜敘述節烈忠義事其文章悉嘔心而出不輕下一
語又痛士之為制藝者竄入二氏擯棄紫陽為文彀文
則以示之的家居及北上時就正者盈函席歸益潛心
大業著書授徒以終學者稱衷一先生所著有易經潛
解四書要旨(新志作臆說)中庸臆說及景璧集二十餘卷平
生行實詳所作獨照醒言中卒年七十五卒之前十日
為銘授其子曰文之不用道之不行不處不去總以成
仁(京山李氏維楨撰墓志)(新郡志)(道南原委)
參政林璞所先生一柱
林一柱字廷郢號璞所同安人[啟-口+山]五代孫萬歷三十八
年進士授揚州司理歴署三篆分校南闈天啟五年御
史卓邁薦擢御史疏奏切直請臨朝振紀綱歴陳賣士
餉卒名存實亡之弊雪幽忠明功罪至有世運當阨舉
國若狂之句留都東宮火請復建文廟號劾織造監李
實制官虐民必亂天下閹黨側目因請告例轉廣東參
政拂袖歸隱東山以仁孝稱為李衷一先生門人曾序
衷一易經潛解云(同安邑志)
縣令蘇子介先生懋祉
蘇懋祉字子介晉江人萬歷三十五年進士由南召令
移寧陵丁内艱服除補歙縣卒于官囊槖蕭然無忝清
白鄭三俊督福建檄祀懋祉于學宮懋祺亦篤于學問
(何鏡山撰本傳)(李衷一撰墓志)(閩書)
陳千仞先生
陳(闕)字千仞三山人按聊城鄧秉恒撰三山陳氏夢
璧蔬園小牘序云陳子尊甫千仞先生為李衷一先生
高弟淵源澄䆳云餘名字事實未詳待考增入再按夢
璧曾為莆陽教職著有全史比事
文學梁吸泉先生朝挺
梁朝挺字吸泉安溪人廩生受業李衷一先生之門博
涉經史讀書求奥義晚益大進襟懷灑脫有所觸輙形
諸歌咏間著有剪江靈應集(安溪邑志)
縣令蘇阜山先生希栻學派
余乾隆乙亥秋九月到郡從山人徐簡之家借觀鹿
巢李氏叔元集得鹿巢撰蘇阜山先生本傳并賓席
詞言因撮其略為敘其學派焉按鹿巢為阜山之甥
在明季派别不雜他岐以紫陽為宗閱集中表章諸
先正緒言甚悉今考之南安邑志謂前壬申志竟遺
阜山之傳即族黨鄉閭亦不得聞其詳後得之故老
私傳為增其傳云夫晉南耳目之近阜山又耄年碩
德為時望人鹿巢之集亦流布當時而其鄉其族尚
搜羅缺遺如此則深山崇邑湮沒不傳者多矣非頼
有道能文發潛表述焉得信而有徵哉茲撮其本傳
大略并附賓席文于後
縣令蘇阜山先生希栻
蘇希栻字于欽號阜山南安人初試有司督學朱衡拔
首泉士所登答子書策有老宿未經見聞者萬歷二年
成進士上公車朱督學時為大司空御史大夫葛端肅
皆遣子受業希栻雅明經術先是以諸生設帳蔣氏時
馨從于漳平楊氏道賓從于紫雲後所造皆聞人也初
仕許昌甫數月清節大著會直指按部繩以拜跪之節
遂拂衣歸時年四十五後田居之年恰如之歸田後與
里中黃文簡詹司寇諸耆英結社賦詩老年治莵裘阜
陽山之阿遂斷城市而專山林脩族譜清理義倉建始
祖祠宇墓寮葺治梅隴阡履濡橋此為政于宗者脩霞
舒里社築月半泮水壩溉田五十頃栽植苦叢以障曲
溪水患重新雪峰寺名勝築太湖民堡以豫不虞此為
政于鄉者凡所心畫制樸而詳費鉅而省興利除害而
可久至兒曹則土室衡門八口不能三鬴食平生克耐
堅苦老眼昏花而對書瞭然自著管斑存質註莊子註
離騷諸書又選詩集解杜詩選註二部尤時所傳誦其
根本則在族譜義倉設圖立格條理整然嘗手簡子姪
曰凡幹公事如己事則事無不濟惜公錢如己錢則費
無不省吾半生任勞任怨惟仰不愧祖俯不愧心而已
爾曹慎之卒年九十(附李氏叔元撰賓席文曰先生誠心為質直道而行夙抱時名濟南)
(葛端肅曾遣子受業雅明經術宗伯楊文恪曾執贄及門晚登甲第出守輿州骨鯁忤上官彭澤之腰不折芰)
(荷返初服衡宇之賦遂成扄戶著書茹蔬課子丘園四十載突煙時斷時續而建家廟築墓庭拳拳以木本水)
(源為先宗族五百人食指如櫛如星而脩譜牒揭規條諄諄以孝友睦婣為重云南安邑志李鹿巢集)
閩中理學淵源考卷七十
