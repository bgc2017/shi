閩中理學淵源考卷五十五
廣平府知府李清馥撰
訓導劉子賢先生閔學派
按劉先生閔在成化弘治間一時師友極盛而與鄭
公紀切磋最篤者也攷鄭東園遺事謂鄭公與劉子
賢先生隠雲洞山中玩易攷禮主静慎動以求至道
一時名士翕然歸仰泉南陳剩夫每來留閱月自言
得見鄭子方覺荒疎修撰羅一峰謫官泉州往返必
約鄭氏於風亭僧舍講論數宿曰東園學問心得為
多又攷虚齋蔡文莊亦寓書子賢皆企其實踐工夫
儒效修著非空言者於時諸公皆一代之英並世而
起其出也有鳳翔千仞之槩其處也有潛龍不拔之
貞詳攷所立皆涵養深淳原本經術追溯乎乾淳講
學之盛無媿也迨後新說繁興講席互設而窮經實
踐之意微嗚嘑師友傳述盛衰之運可以觀矣
訓導劉子賢先生閔
劉閔字子賢莆田人幼有至性少長知學即絶意科舉
凡禔躬訓家必以聖賢為法祭祀奠獻一遵禮經以父
柩及祖母柩未葬遂斷酒肉遠房室雖授館鄰邑而朔
望必歸哭殯所如是者三年鄰族憐之為之助葬婦失
愛於母出之終身不復娶温凊定省疾不觧衣母或有
怒則竟夕跪牀下副使羅璟立社學延閔為師提學周
韋菴孟中捐銀助養太守王弼每遇祭祀必延致齋所
曰此人能消鄙吝豈減黃叔度耶亦置田資之閔并受
不却及母卒即送田還官廬墓三年歲凶弟婦求分異
闔戸自撾感悟復合弘治中林貞肅俊言其恭慎醇粹
孝友高古德宇道風自覺難比願禮致入侍東宫必能
涵煦薰育有所裨益不報正德元年詔授儒學訓導所著
有家禮考註昭穆圖宗子說五倫啓蒙孝經刊誤等書
温陵蔡文莊曾寄書略曰觀先生所自待斷斷然實地
根本工夫一掃却許多煩冗枝葉愚意今日大勢如此
匡治之計須是先生輩出身也然雖未即出易之損九
二曰利貞弗損益之盖言雖未為時用然其弗損所守
如此則所以益於上者亦既多矣而况又有所謂子弟
從之則孝弟忠信者乎小兒存畏今年九歲矣家父母
留在膝下去先生纔百餘里而未能即時遣詣門下以
供灑掃途中徒為念之耳(道南源委)(蔡文莊集)
司徒鄭廷綱先生紀
鄭紀字廷綱仙遊人南湖淑之後舉天順庚辰進士為
翰林庶吉士授檢討與謝一䕫劉徤周經張元禎諸公
講性理之學以經濟相許其為文章披竒剔怪瀾立星
回深博藴藉益探以有憲宗登極上太平十策以親老
引病歸養父沒哀毁骨立知府以金助葬謝不受喪畢
廬墓讀書與孝子劉閔泉南陳剩夫相往來修撰羅倫
謫官泉州亦時會聚講論倣義門家規藍田鄉約朱子
義倉以濟族睦鄉家食二十餘年再起供職遷浙江提
學副使令諸生兼讀五經白文行鄉射革浮屠毁淫祠
孝宗登極上疏勸御經筵近儒臣論聖學以正心為要
言甚切至有旨嘉納召為國子祭酒監規嚴正師生凛
然國學有膳餘銀千兩典簿以常例奉紀曰膳為監生
何與祭酒悉歸官同官謂紀形其短銜之紀固以前輩
自處遇科道官不能折節為禮因相與攟撫其事論劾
之孝宗謂紀任未久何遽有此令條析以聞改南京通
政司左通政七年陞南京太常卿武宗在東宫行冠禮
紀采古今帝王嘉言善行凡百條各繪圖作贊名曰聖
功圖表啓以進且言皇太子當近正人聞正言不可與
儇薄内侍遊上優答之陞南京戸部侍郎適南畿災紀
以漕米權宜水兊積出餘米二十餘萬石賑濟又將月
糧放支本色以平米價奏革京儲冗食鹽鈔攬納之弊
皆有惠利及人然竟以前論踵襲言者不已紀亦屢疏
乞休十七年進南戸部尚書致仕卒年七十六遺命請
劉閔治喪勿乞葬祭訃聞賜葬如故事有奏議四卷聖
功圖十卷歸田錄八卷文集前後續别五十卷子主敬
主忠主忠蔭補夀州同知守官飭簠簋而歸田好施祀
鄉賢(閩書)(莆陽文獻)
主事柯希齋先生維祺學𣲖
主事柯希齋先生維祺
柯維祺字竒純號希齋莆田人幼靈穎希慕古哲林貞肅
陳孝廉雅重之弱冠領鄉薦登嘉靖癸未進士出黃文裕
佐之門文裕語人曰異時無忝鴻儒柯氏子也授南戸部
主事時年二十六即移疾歸烏石山中聚舊業而紬繹之
别淆亂訂是非會萬於一及門之士先後至四百餘人傳
授靡倦要以躬行為先慨近世學者樂徑悟而憚積累竊
禪家之說以掩孤陋作左右二銘明其意著講纂二卷以
辨心術端趣向為實志以存敬畏密操履為實功而其極
以宰理人物成能天地為實用至於為學次第懇懇致意
於誠之一字謂心與理一之謂誠言與行一之謂誠終與
始一之謂誠盖允蹈之也錄所答問釐為心解學解經解
上下傳解史解六卷多儒先所未發著宋史新編共二百
卷閱二十載而成書作史記考要十卷凡司馬之譏評爽
實班氏之增損乖義少孫之補綴亂真諸儒之紀載異同
胥辨正之而天文歷律發明尤詳又以莆陽文獻自嘉靖
以來屢經兵火懼其遂湮乃撰次為二十卷以接山齋鄭
岳之筆曰續莆陽文獻志與宋史新編俱以三品論人謂
求道德之士於三代之下必欲如古聖賢難矣但能忠信
廉潔以禮義為進退以名節自砥礪此其根本也根本既
立雖乏功業文章不足為病根本既喪即富貴功名鄙庸
人耳何足取哉别著詩文集十卷續集四卷雜著二卷居
常絶迹不入官府矢志清修力耕節用躬韋布之素有餘
則推以佐親黨遇倭亂廬毁於寇鬻田以築小室日危坐
其中接人無戲言無苟笑聞人之短蹙然必為之諱朞功
不與飲燕口惟蔬食菜羹而已卒年七十八學者稱希齋
先生(雒閩源流錄)(明名臣言行錄)(閩書)(興化府志)
主事卓起巖先生居傅學派
攷之志乘林貞肅公奬藉人才最盛其一時說經諸
師席公皆勤懇而親炙之為鄉邦倡率為後進典型
其風俗醇篤有由來已
主事卓起巖先生居傅
卓居傅字起巖莆田人精於經學開館鳳山執經問難
者前後數百人以鄉薦授金華訓導教廸有方青衿競
奮登正德十二年進士賜歸省一時士類競趨其門林
貞肅俊方簡肅良永時過講堂與之談𣙜文義所著有
書經四書臆說學者宗之終刑部主事門人太守鄭弼
為之起墳(道南源委)(莆陽志)
郡守鄭諧甫先生弼
鄭弼字諧甫莆田人嘉靖癸未進士歴工部郎中出賑
江南全活甚衆𣙜税蕪湖廉平有體遷雲南知府釋江
洋株連之辟平木邦宣撫之亂年四十以親老致仕至
九十三卒(莆陽選舉志)
簡肅方夀卿先生良永
方良永字夀卿莆田人弘治三年進士督逋兩廣峻却
饋遺為布政使劉大夏所器還授刑部主事進員外郎
擢廣東僉事瓊州賊符南蛇為亂大夏時為總督檄攝
海南兵備會師討平之御史坐良永失利大夏已入為
本兵為白於朝賚銀幣正德初父喪除待銓闕下外官
朝見畢必謁劉瑾鴻臚導良永詣左順門叩頭畢令東
向揖瑾良永竟出或勸詣瑾家良永不可及吏部除良
永河南撫民僉事中旨勒致仕既去瑾怒未已欲假海
南殺人事中之刑部郎中周敏力持乃不坐瑾誅起湖
廣副使尋擢廣西按察使發廵按御史朱志榮罪至謫
戍遷山東右布政使旋調浙江改左錢寧以鈔二萬粥
於浙良永上疏曰四方甫平瘡痍未瘳浙東西雨雹寧
厮養賤流假義子名躋公侯之列賜予無算納賄不貲
乃敢攫民財戕邦本有司奉行急於詔旨胥吏緣為奸
椎膚剥髓民不堪命鎮守太監王堂劉璟畏寧威受役
使臣何敢愛一死不以聞乞陛下下寧詔獄明正典刑
並治其黨以謝百姓寧懼留疏不下謀遣校尉捕假勢
粥鈔者以自飾於帝而請以鈔直還之民隂召還前所
遣使寧初欲散鈔徧天下先行之浙江山東山東為廵
撫趙璜所格而良永白發其奸寧自是不敢粥鈔矣寧
方得志公卿臺諫無敢出一語而良永以外僚訟言誅
之聞者震悚良永念母老恐中禍三疏乞休去世宗
即位中外交薦拜右副都御史撫治鄖陽以母老再疏
乞終養都御史姚鏌請破格褒寵尚書喬宇孫交言良
永家無贏貲宜用侍郎潘禮御史陳茂烈故事賜廪米
詔月給三石久之母卒詔賜祭葬皆異數也服除以故
官廵撫應天即家賜勅至衢州疾作連疏乞致仕未報
遽歸卒卒後有南京刑部尚書之命暨訃聞賜䘏如制
諡簡肅良永侍父疾衣不觧帶者三月母病良永年六
十餘矣手進湯藥無少怠居倚廬哀毁稱純孝焉素善
王守仁而論學與之異嘗語人曰近世專言心學自謂
超悟獨到推其說以自附於象山而上逹於孔子目賢
聖教人次第為小子無用之學程朱而下無不受擯而
不知其入於妄弟良節官廣東左布政使亦有治行子
重杰舉於鄉以孝聞
學正林致之先生學道學派
按明代莆陽諸前輩多治尚書致之林公精熟是經
嘉靖乙酉督學邵公銳延請於三山主教恭敏馬公
實師承其說焉時三山鮮習是經故邵公特延致之
余攷之經籍攷馬恭敏之子歘序尚書敷言云再攷
公從學於蔡王二先生其平日為學大旨未知如何
至恭敏馬公之學閩書并蔣氏閩學源流皆以為宗
程朱之學者
學正林致之先生學道
林學道字致之莆田人體不勝衣言不出口而向道甚
勇義利之辨甚嚴終日正襟危坐非寢不脱巾履初從
蔡文莊受學復之江西從王文成訂良知之說嘗游吳
下有僉事某者延至其家既而聞其居喪宴會曰非吾
徒也遂去之督學邵銳選取閩中於會城書院分經擇
師學道與焉司徒馬森其及門士也徐文貞階謫延平
願請一見竟不造門至嘉靖間以貢授都昌訓導文貞
亦督學江西喜曰吾今得見林致之矣為題像曰顔勤
閔孝柴愚參魯若在聖門依稀參伍終無為州學正卒
學者私諡曰貞修先生所著有原教錄二卷(道南源委莆田志)
王侃齋先生學派
王侃齋先生(闕)
陳碩飛先生鳶
陳鳶海澄人字碩飛幼讀書與兄英及中表林浩相友
聞莆陽王侃齋以道德淑人相與負笈從之既歸以禮
自閑築室家廟之旁非弔喪問疾不出倦時或散步郊
原悠然自賞藝圃必正樹菓木必直而方對夫婦如嚴
賓延納士流温和可掬時以正言格論誘人所交林克
諧夫婦染疫暴卒無敢至者鳶奔往經紀其喪嘉靖丁
巳寇掠月港焚毁悉盡惟鳶居無恙郡丞許鑰聞其名
餽餉不受海憲周賢宣至澄訪之鳶使家人辭曰某隸
居編民有公事召無相見禮不敢見疾革命弟子以喪
禮危坐而逝
閩中理學淵源考卷五十五
