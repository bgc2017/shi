閩中理學淵源考卷二
廣平府知府李清馥撰
文肅游廣平先生酢學派
謝上蔡先生曰昔在二程門下明道最愛中立伊川
最愛定夫觀其二人氣象亦相似又前儒嘗論程門
高弟傳其學者惟龜山為最盛次之而上蔡謝氏今
考先生門徒所傳莫詳僅錄一二考簡肅黃公母游
氏為文肅公之妹每囑簡肅視乃舅而師法之簡肅
幼時文肅特愛其厚重今錄附學𣲖之列焉再考志
乘游朱蔡劉四世家為崇安舊族游氏世有𨼆德執
中為定夫先生族父楊文靖公志其墓稱其行脩學
富讀書求心到自得其成就門徒盖非碌碌口耳之
習維時定夫與龜山承伊洛之傳而執中亦卓然自
立開游氏家學之先厥後少監及文靖文清又與紫
陽南軒講切特至盖潛德之光久而彌茂矣
文肅游廣平先生酢
游先生酢字定夫建陽人與兄醇俱以文行知名所交
皆天下士伊川先生以事至京師一見謂其資可與適
道時大程子知扶溝縣事偕弟伊川方以倡興道學為
己任設庠序聚邑人子教之乃召先生俾職學事先生
欣然從之得其微言遂盡棄其學而學焉元豐六年第
進士調越州蕭山尉縣有疑獄十餘年莫能決先生攝
邑事一問得其情釋之用侍臣薦召為太學錄除博士
以奉親不便求知河清縣范忠宣公判河清待以國士
移守穎昌辟先生為教授未幾還朝復秉鈞軸即除先
生太學博士已而忠宣罷政先生亦丐外授齊州判官
丁父憂服闋調泉州簽判徽宗立召為監察御史出知
和州歲餘管勾南京鴻慶宫久之知漢陽軍以母老丐
祠提點成都府長生觀丁母憂服闋知舒州移濠州罷
歸僑歷陽因家焉先生自幼不羣讀書一過輒成誦比
壯益自力心專目到儀容詞令粲然有文望而知為成
德君子也其事親無違交友有信莅官遇僚吏有恩人
樂自盡時新法方行編民於征斂所在騷然先生歷
知四郡處之裕如即有興建民若不知而事集惠政在
民故戴之若父母去則見思伊川先生嘗謂龜山曰游
君德器粹然問道日進政事亦絶人遠甚其見重如此
宣和五年卒年七十一諡文肅學者稱廣平先生所著
有易說詩二南義論語孟子雜解中庸義及文集十卷
祠在建陽禾平里即先生舊時倡學處也嘉熙二年勅
扁廌山書院弟醳元祐進士(楊文靖公撰墓志名儒傳閩書)
備考
臨川李氏穆堂識游楊授受考曰朱子大全集載云伯
謨家所藏胡文定公帖云昔事定夫先生未嘗以言色
相假由此觀之則文定為游氏門人也晁公武讀書記
題胡文定春秋傳謂文定師事伊川誤矣胡氏春秋傳
亦與程傳不甚合然二程子高第弟子稱游楊侯謝學
者謂朱文公得統于程由楊中立傳羅豫章豫章傳李
愿中愿中以授文公是固然矣不知游定夫傳胡文定
文定傳從子籍溪籍溪亦以其學授文公盖兼承游楊
之統者也文定又以其學授子五峯宏宏授張南軒栻
按穆堂先生考胡文定公手帖以文定為文肅門人
然考淵源錄載吕氏本中撰文定墓志云公自謂吾於
游楊謝諸公皆義兼師友宜尊信之若論其傳授却自
有來歷據龜山所見在中庸自明道先生所授吾所聞
在春秋自伊川先生所發云云據此則前帖所謂事之
者似亦致欽仰尊禮之意爾再考公本傳云某出處自
崇寧以來皆内斷於心雖定夫顯道諸丈人行皆不以
此謀之此亦是前帖事之之意今姑錄此備考大抵當
以朱子之言為斷朱子嘗言文定之學得之上蔡為多
焉又答汪尚書書論周程受學曰受學之語見於吕與
叔所記二先生語中云昔受學於周茂叔故據以為說
從遊盖所尊敬而不為師弟子之辭故范内翰之於二
先生胡文定之於三君子某皆用此字讀此則朱子評
訂文定於游楊謝三君子端的有在矣(建寧郡志)
進士陳復之先生侁(以下門人)
陳侁字復之長樂人擢進士第娶吴人林旦女與陳了
翁交從甚密了翁謫廉州侁以書賀之至千餘言由此
得罪又從游定夫先生學得治氣養心行已接物之要
(三山新志)
游執中先生復(以下家學)
游復字執中建陽人定夫先生之族父性資孝愛總角
強學砥礪竭力養親家乏經月之儲而親意未嘗不怡
既壯學富行脩鄉里旁郡見服聞者悦而信之遣子弟
從遊者遠近相屬其學以中庸為宗誠意為主閑邪寡
欲為入德之途晝驗之妻子夜考之夢寐其與人謀不
啻自己其教人禁切其不善而開其善不啻如其父兄
亦或以忠誨成懟憾復終不改曰寧人負我我毋負人
盖直道不苟如此以故鄉曲之士嘗受經其門者往往
率德自好讀書亦求心到自得以善其身其成就人才
盖非碌碌口耳之習也少不事舉業晚徇親意一舉於
有司不第而止年六十有五卒龜山楊文靖公志其墓
(楊文靖公撰墓志)
奉議大夫游質夫先生醇
游醇字質夫建陽人執中猶子醇夙以文行知名所交
皆天下士從弟定夫得遊程門與楊中立先生倡道閩
南而醇私淑家庭上下議論參考互訂文章理學一時
推重仕至奉議大夫(建寧志儒林傳)
少監游定齋先生操
游操字存誠醳之子少為定夫先生竒愛長工於文紹
興中與潘良能沈介黃景伯俱為秘書省正字同日赴
館職自秘書少監權禮部侍郎僑居盱江奉祠晚號定
齋居士
上舍游子蒙先生開
游開字子蒙操季子同上舍出身從朱文公遊編集中
庸文公嘗答張孟遠書云友人游子蒙定夫先生從孫
議論文學優贍可與晤語者計當自識之(建寧郡志儒林傳)
文靖游默齋先生九言
游九言字誠之初名九思文肅三世孫也嘗於武夷重
搆水雲寮為繼述之所九言開爽慷慨方十歲即為文
詆秦檜及長銳志當世熟南北事初筮古田尉入監文
思院被旨視行在諸邑災傷歸白都堂放苗八分以上
孝廟攅宫有司妄費希賞九言上書極諫張栻帥廣西
辟幕下栻弟杓帥金陵復辟撫幹時禁方嚴九言記上
元縣明道祠痛譏之調全椒令開禧初為淮西安撫機
宜尋知光化軍充荆鄂宣撫參謀官卒端平中特贈直
龍圖閣諡文靖九言始學于栻栻教以求放心久之有
得嘗序太極圖曰周子以無極加太極何也方其寂然
無思萬善未發是無極也雖云未發而此心昭然靈源
不昧是太極也欲知太極先識吾心讀者稱之號點齋
弟九功(閩書志武夷山)
文清游受齋先生九功
游九功字勉之一字禹成用廕補官累遷咸寧令辟充
荆鄂宣撫司時德安遣戍兵潰歸有反意九功即絶江
撫諭衆皆帖服嘉定中興元失利九功知金州州無城
以便宜遣兵備禦收復隣疆除河北運判知鄂州被論
予祠起為兵部郎入見首言守邊必先結人心今征役
無藝以資苞苴囊槖而民心失將帥朘削功賞不以時
下而軍心失倚重諛佞護疾忌醫而士大夫之心失出
知泉州在郡有清嚴之稱端平初召為司郎少卿疏論
姦貪多佚罰諸賢或號召未至又論沿邊夫役之弊兼
樞密副都承旨出知慶元府以循吏稱入權刑部侍郎
丐祠再調不赴除待制加寳謨直學士卒九功清慎廉
恪與兄九言自為師友講明理學平生真體實踐出於
誠意及門之士皆心服之學者稱受齋先生寳祐中諡
文清(道南源委建寧郡志)
學正游子善先生應翔
游應翔字子善酢七世孫也值宋元兵革未靖結屋武
夷澄川之上畊𨼆自晦人稱其操履端方無媿先世後
繇武夷直學遷學正(建寧府志)
邑令江處中先生側(以下交友)
江側字處中建陽人性純一以儒學教授其鄉熙寧中
以學究出身嘗與游定夫施景明葉祖洽講肄於邑之
石壁山官將作監主簿歷饒信洪三邑令與族子汝舟
號二先生
朝奉王信伯先生蘋學派
按葉文忠公福清縣學記略曰建溪之業肇自道南
同時及門實推信伯信伯再傳而亦之又再傳而希
逸星辰沒矣又考楊文靖公當時為程門先進嘗曰
同門後來成就莫踰信伯者矣今錄其門徒可考者
著於篇
朝奉王信伯先生蘋
王先生蘋字信伯福清人自其考徙平江先生資稟清
粹充養純固為程門高弟平居恂恂儒者及語當世之
務民俗利病若習於從政者然不邀名譽世罕知之紹
興間知府事孫祐列先生學行於朝召見賜進士出身
除祕書省正字上言曰人心廣大無垠萬善皆備盛德
大業由此而成故欲傳堯舜禹湯文武之道擴充是心
焉爾帝王之學與儒生異尚儒生從事章句文義帝王
務得其要措之事業盖聖人經世大法備在方冊苟得
其要舉而行之無難也未幾兼史館校勘遷著作郎丐
外補通判常州主管台州崇道觀致仕官至左朝奉郎
時中書舍人朱公震寳文閣直學士胡公安國徽猷閣
待制尹公焞皆舉先生自代胡公薦尤力謂先生學有
師承識通世務使司獻納必有補於聖時楊龜山常曰
同門後來成就莫踰吾信伯矣紹興二十三年五月卒
年七十二葬於胡州長興縣茅栗山所著有論語集解
及著作集(墓誌委道南源)
(吴氏瑞登諸儒述槩云所記有春秋錄拾遺)
教授陳齊之先生長方
陳長方字齊之長樂人父侁見游氏學派長方長外家
從王信伯蘋游紹興中舉進士授江隂教授尋歸居吴中
步里終日閉戶研窮經史著書名步里客談及春秋禮
記尚書傳漢唐論俱行世學者稱唯室先生弟少方字
同之亦端慧不羣孝宗朝為東宫講官號二陳(三山新志)
閩中理學淵源考卷二
