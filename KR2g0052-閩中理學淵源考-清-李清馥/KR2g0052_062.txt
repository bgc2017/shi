閩中理學淵源考卷六十二
廣平府知府李清馥撰
孝廉王一臞先生宣趙本學先生建郁林雲衢先
生福學派
按一臞先生為古愚趙先生壻而虛齋蔡先生門人
也考本傳并林氏次崕撰文集序皆載其高明之資
能發明師旨其所心許往復者林貞肅黃蓮峰顧新
山聶雙江一時名德也曾為一峰書院山長所造士
亦多今考門徒僅見月洲兄弟餘寥落矣李氏杜為
俞虛江都督行紀載先生與趙氏建郁林氏福皆得
虛齋易學之蘊而俞氏大猷為三先生門下士雖以
武略顯著實儒林中之傑然者也今錄附之
孝廉王一臞先生宣
王宣字子鍾晉江人生而廓落豪邁薄於勢利受業蔡
文莊之門持論正大確守師說間有所發明嘗論學者
合朱陸為一便非真知蘇子瞻之文精神氣骨剛而無
餒其極詆新法為小人所忌惡瀕死不悔合於孟子養
浩然之氣朱子以蘇張擬之未為確論領弘治十七年
鄉舉會試不第遂養親為志終身不復應舉郡守顧可
久建羅一峰書院特延主教事林次崕稱其自得之學
不滯於章句絶俗之行不混於塵俗薦之於朝不赴卒
(道南源委)(舊郡志)
趙本學先生建郁
趙建郁字本學别號虛舟本宋宗裔世居晉江為蔡文
莊高弟結廬鍵戶悉心著述著有周易學庸說杜詩註
參同契釋且謂昇平日久人罕知兵因即易演為陣法
彙集韜鈐内外篇凡七册觧引孫子書凡三册藁就封
識以俟其人都督俞大猷往受學焉(閩書)
林雲衢先生福
林福字雲衢晉江人事實未詳按王氏慎中祭雲衢文
曰披褐而玉在懷尚絅而錦為衣含真蘊以内足胡外
物之可希偉哲人之高尚豈世網之能羈藏道德以阨
窮厥心亨而志違抱遺經以俯仰每朝哦而夕披鑽有
堅而必入探無賾之不窺時發揮於口頰飄玉屑而泉
霏愚入由之智出虛往莫不實歸邁年齡猶不倦獨懷
此其何之嗟及門之吾黨辱刮視而提攜遵所聞之不
及力歲冉冉以漸馳悵儀型之一失將日遠而日非李
氏杜為虛江行紀曰泉中一臞王先生宣雲衢林先生
福虛舟趙先生本學俱一時名師博雅方正受易蔡虛
齋先生者也王先生常即易以論古今治亂興衰之迹
林先生常即易以明心性忠孝仁義之奥趙先生常即
易以衍兵家竒正虛實之權俞虛江皆師之云(王遵巖集清)
(源文獻)
武襄俞虛江先生大猷
俞大猷字志輔别號虛江晉江人大猷貎樸辭蹇忠誠
自許動擬古人少好讀書為諸生時從王宣林福趙本
學授易得虛齋之傳而本學能即易衍兵嘗謂兵法之
數起五猶人身有五體雖將百萬之兵可使合為一人
也已又從李良欽學劍家貧屢空意常豁如父殁棄諸
生嗣世職舉嘉靖十四年武會闈第五人時毛伯溫征
安南上書陳方略請從軍擢正千戸守禦金門用儒飭
治二十一年會敵入山西詔天下舉武勇士御史上其
名兵部會伯溫為尚書送之宣大總督翟鵬所召見論
兵事大猷屢折鵬謝曰吾不當以武人待子下堂禮之
驚一軍然亦不能大用大猷辭歸伯溫復為請授汀漳
守備涖武平作讀易軒與秀士講易論文而日教武士
擊劍連破海寇康老等俘斬三百餘人陞廣東都司僉
書平新興陽春恩平陽江四縣峝寇二十八年閩海寇
張甚巡按朱紈奏遷福建為備倭都指揮會安南叛將
范子儀入寇欽廉兩廣巡撫歐陽必進奏留廣東臨行
新興人扯衣遮擁奪肩輿不得發者累日乃單騎夜半
從間去用舟師邀擊俘斬千餘級子儀遁還檄莫浤翼
捕之函首以獻事平嚴嵩抑其功不叙但賚銀五十兩
而已是年瓊州五指山諸黎共反必進復檄大猷討而
朝議設參將於崖州即以大猷任之擒斬賊五千三百
有竒招降者三千七百大猷言於必進曰黎亦人也率
數年一反一征豈上天生人意宜建城設市用漢法雜
治之必進納其言大猷乃單騎入峝與黎定要約海南
遂安三十一年倭寇浙中諸郡急遂改浙東參將提督
王忬議招撫大猷曰明公督師滅賊當堂堂正正為天
下先大猷請用閩中樓船為明公破之遂與參將湯克
寬入海擊賊敗之乃議逐倭當用樓船出海與戰整搠
河船防賊入港計數年之費為一大舉勢可盡絶忬用
樓船屢破倭而整搠河船之議竟不行三十四年陞南
京副總兵時松江柘林賊盈二萬連年不能討總督張
經欲急戰大猷謂急擊必不勝宜調楚粤兵剿之兵未
至朝命侍郎趙文華監軍怒經不戰劾其玩寇頃之兵
集大猷大破賊王江涇經亦用河船計多獲賊復敗賊
陸金&KR0309;奏捷未上文華劾先至世宗大怒論經死大猷
奪職會倭至日熾公卿臺諫皆薦大猷可用明年起為
浙直總兵連破賊於吳淞江口營前沙茶山諸處移鎮
定海乘雪焚舟山賊巢進署都督僉事復署都督同知
海上無警者二年而世宗怒王直為倭嚮導必欲得而
殺之總督胡宗憲使人誘直直有歸意求貢市副總兵
盧鏜請許之兵部郎唐順之主其說大猷不可宗憲竟
使鏜迎直既至下之獄俟命倭怒宗憲紿之其黨焚舟
走柯梅人殊死戰夜乘船入閩閩巡按將劾宗憲宗憲
委罪於大猷旨逮詔獄軍民大譁大猷笑曰吾自處在
中庸之十四章矣至京都御史周用避正堂館之諸御
史皆來會曰公之功高我輩當為上言之徐相階亦為
保持得發大同立功大猷謂倭東南小醜耳北敵乃不
决之隄欲自見生平而勢位未可為乃陳於總督李文
進製獨輪兵車止可營行可陣推挽上下強弩神銃能
擊堅及遠而簟笰龍盾敵弓矢弗能加也文進試之用
車數十輛步騎數百人挫敵數萬於安銀堡遂以其制
聞於朝京師置兵車營自此始也會湖廣巡按黃光昇
言大猷用兵如神不宜置之散地乞補臣所部裨將詔
授鎮筸參將四十年劇盜張璉聚衆數萬攻䧟江閩諸
州詔江閩廣三省會征之用師二十萬復以為南贑參
將督兵進剿時三省尚屬胡宗憲節制悔前失一聽大
猷之所為連戰皆捷璉就擒諭散其黨不戮一人乘勝
攻林朝義殺賊二千級論功賜金陞副總兵鎮守南贑
汀漳惠潮尋進總兵都督同知大猷請置縣五嶺間以
善後朝議增置平遠一縣四十一年閩山海寇無慮數
十萬巡撫游震得請以大猷控制全閩廣江湖數道命
未下其冬倭䧟興化城明年春大猷馳至與劉顯威繼
光滅之移鎮惠潮時海寇吳平與倭通諸山寇亦起詔
使閩廣會征久之廣兵不至平遁去御史論罷大猷總
督吳桂芳疏言大猷可以將别將别將不能將大猷遂
得留乃分兵五道征之俘斬萬餘會古田酋韋銀豹黃
朝猛入廣西省城劫藩庫殺參政桂芳復請用大猷詔
復都督同知佩廣西征蠻將軍印是為隆慶二年時總
督兩廣譚綸移鎮薊遼上書乞大猷與同練軍破敵而
繼綸者張瀚復疏留經略海寇大猷謂當造舟募兵於
閩瀚曰舟成賊遁奈何大猷曰其勢擁腫遁將何之明
年舟成旬日三捷賊首曾大本就擒兩省論功皆居首
乃移征古田以十萬人分七哨誅朝猛擒銀豹破堅巢
百餘上功於朝改縣為州陞南京都督僉書旋移鎮福
建會副使鄧之屏撤禦倭兵以討彭湖倭突入烽火寨
殺把總御史論大猷坐免官大猷終不言之屏時綸入
為兵部尚書大猷貽書曰某生平志在塞北而見用江
南乖違本素今年七十餘老矣公許我大受此其時也
綸疏起為後軍都督僉書以大同制車法上之朝曰禦
北之法非車不足以戰古人制字曰軍曰陣曰轅之𩔖
無不用車者馬隆依八陣作偏廂車偏扁也詩曰小戎
俴收即車之扁小者俴而收之也蓋取其任載不多而
得便旋之用火器衣糧之屬皆可具焉時王崇古協理
戎政請專委大猷訓練三年有成方欲推之九邊適綸
卒歎曰無同吾志者矣亦乞歸尋卒賜祭葬贈左都督
大猷在軍風角占候遁甲皆所不信潛心學問起基卑
邇以為實脩當世士大夫深於道者莫及也至其雅量
鎮俗東晉風流或亦讓焉輕財好施同郡待以舉火者
數十家平生推奬歐陽深鄧城湯克寬陳第有國士之
風薦輓不遺餘力李氏杜曰公為將未事之先則必周
萬全之算既事之後則每垂悠久之慮其周萬全之算
以底事成績則古之名將蓋多有之其垂悠久之慮以
勘亂興治則其用心非儒者不能也公儒者也於安南
瓊黎東倭北敵三苗五嶺皆有善後之策可百世因之
蓋得易先庚後庚之意文王之所以治蠱者也固守宋
儒傳註不為他說所易聞佛老之論疾之如仇不與原
讞非若於他無大利害得失者心雖非之而口不諍也
直截簡易洒落快闊不為町畦畔岸卑已而尊人有容
而善忍視死生若寄興替若環横逆不能干憂患不能
入也重忠信篤親親功則稱人罪則稱已寧人負己無
己負人力以忠孝自任老而彌篤譚氏綸嘗與書曰節
制精明公不如綸信賞必罰公不如戚精悍馳騁公不
如劉然此皆小知而公則堪大受又嘗疏薦於朝曰大
猷秉仁懷義篤信好學老成持重口不談功心惟在國
衆言並起順受不辭事勢難為慷慨獨任吉甫方叔趙
充國郭子儀之流亞也世以為知言所著有正氣堂集
及劍經行世子咨臯官福建總兵(明史閩書)(清源文獻新郡志藳)
閩中理學淵源考卷六十二
