閩中理學淵源考卷八十三
廣平府知府李清馥撰
黃石齋先生道周學派
黃石齋先生道周
黃道周字幼元號石齋漳浦之銅山人少負竒節以孝
聞年十四慨然有四方之志不肯治舉子業抵博羅謁
韓大夫日纘韓家多異書得盡覽所未見嘗即席酒酣
援筆立就數千言名大噪天啓二年第進士選庶吉士
歴編修監修國史實錄故事經筵展書官奉書膝行道
周謂膝行非禮也平步進魏忠賢目攝之不為動未幾
乞歸葬父石養山結廬其下旋丁内艱服闋還朝崇禎
三年典試浙江以神宗實錄成晉右中允明年冬故相
錢龍錫坐袁崇煥事被逮道周草疏救之貶秩鐫三級
而龍錫卒得減死科臣有銜道周者摭浙江典試事蜚
語上聞疏乞休許之瀕行上小人勿用疏蓋指輔臣温
體仁周延儒也上怒削籍還至浙江學者聞道周至為
築大滌書院而稟學焉歸至石養山守墓如新喪時踰
年以有司請講學於郡治紫陽祠門人自遠至者可千
人乙亥起補原官時方久旱五月内繫兩尚書道周疏
請慎喜怒以回天意六月又上疏曰陛下下詔求言省
刑獄然方求言而建言者輒斥方清獄而下獄者旋聞
當此南北交訌奈何與市井細民申勃磎之談脩睚眦
之隙乎時温體仁方招奸人興東林復社之獄故道周
言及之晉左諭德掌司經局疏陳有三罪四恥七不如
語遷少詹事侍經筵會鄭三俊下吏講官黃景昉救之
道周上疏推奬旨下切責再疏以支飾譴道周前有疏
纂述洪範月令等書未就乞寬假數月去有旨得卒業
時楊嗣昌奪情入閣陳新甲奪情起宣大總督道周草
疏分劾同日上之上持疏不下及召對與嗣昌爭辨上
前犯顔諫諍不少退沮貶江西布政司都事未任巡撫
解學龍以道周才堪輔導薦上怒疑為黨削籍逮治詞
連黃文煥陳天定董養河文震亨俱下詔獄戶部主事
葉廷秀太學生涂仲吉先後疏救並杖戍道周繫獄時
吏日奉紙筆乞書道周為書孝經百二十本在獄兩年
感明夷事著易象正方草十二圖錦衣校徵急道周恬
然謂曰俟吾畫一圖成就逮耳擁之去至北寺與仲吉
廷秀對簿受械鞫時奸黨必欲殺道周尚書劉澤深等
謂道周不宜以建言誅得遣戍廣西既而嗣昌敗周延
儒蔣德璟乘間為上言得免戍復故官疏乞致仕歸講
學於邑之明誠堂及江東鄴山郡邑有司遠近鄉大夫
士畢至凡一再會而燕都變作初道周未第時渡釣龍
江舟覆溺焉恍惚見一人前導至一殿額曰倪黃館選
時元璐名第一道周第二一死北都一死南都出處始
終若前定然著述甚富奏疏經解詩文旁及天文歷數
共四十餘種(二希堂集)(行狀)(通志)(儒林錄)
張蒼巒先生若化
張若化字雨玉號蒼巒世居漳浦之丹山弱冠師事黃
石齋得聞明誠之學旁及律歷經綸諸務靡不淹貫崇
禎丙子舉於鄉兩上公車不第而弟若仲以庚辰捷南
宫因留京師時石齋以言事下北寺獄若化青衣小帽
雜厮役中時時進獄問起居左右之若化事父母以志
養食貧茹苦嘗搗栢葉以代園蔬諸孫嘗之喀喀不得
下咽若化茹而甘焉山居四十年足不及城市未嘗以
姓名通有司勵志獨行不標講學之名疾惡守義凛不
可犯雖骨肉至親不少假而惻隠所周悉力於人者不
少靳時值兵荒盜賊蜂起羣相戒曰慎勿犯張公廬鄉
人依以避難終其身盜不入境丹山在羣山中巉巖阻
絶日夕雲霧往來茅茨數椽上漏下濕豺虎交横時曳
杖孤往登陟羣峭徜徉泉石嘯歌自得人咸異之年六
十六正襟危坐無疾而終子士楷能繼父志潛心性命
之學稱儒宗焉
張次巒先生若仲
張若仲字聲玉號次巒生而韶秀讀書明理以不欺方
寸為本嚬笑不苟作止語默持之以敬若性成焉崇禎
丙子與兄若化同舉於鄉庚辰成進士例選州牧性廉
靜不願任煩劇改授益府長史居官清儉簡貴以禮匡
宗藩請崇寬大戒嚴切不納以去就爭之益藩為之改
容以母病乞休歸母沒既葬為土室處其傍聞狐兔嘷
嘯輒泣下嗚嗚山居五十年清修獨善藝圃一區果蔬
薯蕷度給賓祭餘悉種梅竹栽蒔灌溉身自為之時蓑
箬牽犢飯隴畆與野夫雜處晚歲益務為敦篤飲人以
和遇鄉里有爭訟勸之以誠久而化焉邑濱海有蝗起
羣飛蔽天觸禾稼草木葉噉盡民多聚泣或泥首禳之
獨若仲所居數里内外無蝗患里賴以安歲丁卯秋夜
風雨大作所居屋盡拔若仲獨寢地上無恙黎明人視
之毛髮為悚年八十四以壽終鄉人稱若仲兄弟為丹
山二先生而不名與兄若化同祀鄉賢(二希堂集)
張端卿先生士楷
張士楷字端卿漳浦人父若化弱冠師事黃石齋先生
得聞明誠之學士楷幼穎異稍就外傅即學為詩歌古
文詞超然獨往下筆立就弱冠一意屏棄舉子業潛心
性命以主敬為根本嘗謂精一之學九思盡之作九思
注錄太極圖說定性書西銘敬齋箴各為題詞參曲禮
内則小學諸書為敬學科條務合天則而不苦於拘攣
以授學者為言行準漳南學者爭師之其論經濟之本
必在存養之熟從性命中起經濟還從經濟中求性命
斯内聖外王之學也平生踐履純懿端重温克望之如
泥塑接之和氣藹然而義之所在剛介不撓雖妻孥不
以情恕千駟萬鍾不以易也自學道後益卑視文藝然
文益深造詩直逼少陵凡天文地輿歷象律吕無不洞
覽卒年四十有七論者以士楷方漢汝南黃憲憲好臧
否人物時露圭角中涵養所得未知於楷何如也所著
有濮沿山人集談學錄明儒林列傳土室庸言藝苑提
宗靜學編等書(郡志)
蔡時培先生春溶(賴繼瑾附)
蔡春溶字時培龍溪人賴繼瑾字敬儒平和人二人者
少倔強負志節仝受業于黃道周之門道周器之
林子篤先生邁佳
林邁佳字子篤詔安人潛心力學從薛欽宇黃石齋二
先生遊著環中一貫圖說究論天人事物之藴薛以一
庵子呼之年八十餘猶與同志講易忘倦云
洪阿士先生思
洪思字阿士龍溪人年十三隨其父遊黃石齋之門容
止甚飭石齋器之及石齋出山思稍長乃自附於鄴山
之徒日以詩歌自放末年憫其師文字散軼乃出收文
于江上士大夫多重之其詩激楚清越不落時流作章
草甚佳晚復入山而卒著有洪圖六經洪圖六史及敬
身錄(郡志)
陳祝皇先生天定
陳天定字祝皇龍溪人與文穆林公釬為中表嘗師事
之天啓五年成進士遭魏璫方張不釋褐而歸日與友
人談經史操時藝選政海内操觚家多宗之而陳氏說
書尤盛行于世會漳中不靖二十四將躪海濱窺于郡
郡守施邦曜與共商捍敵之策天定繕鄉兵輕衣治戎
自城以東皆主之築土堡於鎮門兩岸以固郡圉賊嘗
一夜以輕舟泊浦頭天定乘月黑要之賊幾不得出自
是不得内犯歲復饑天定捐貲勸賑聚米分恤活饑民
無數民為立碑紀其事崇禎辛未璫燄既熄始廷獻授
官行人未幾林文穆卒遂請護喪以歸著有陳氏說書
及慧山詩文全集若干卷行于世學者稱為慧山先生
(郡志)
凃德公先生仲吉
凃仲吉字德公鎮海凃一榛季子生而骯髒喜談節義
時論未之許也稍長入太學聞時事闕失輒頓足或時
為流涕一日在金陵聞黃石齋道周下詔獄時方飲投
觴而起曰仲吉當一行為朝廷保正士遂間關赴闕上
書上覽疏大怒杖仲吉於長安門外復下錦衣獄鞫指
使者錦衣喬可用盛陳刑具仲吉曰吾閩南男子見義
而動死即死耳寧足怖耶可用拶其指盡折仲吉不少
挫既而懷宗亦稍悟乃與道周俱論戊未幾復赦還(郡志)
紀石青先生許國
紀許國字石青同安後麝人與父文疇並受業於黃石
齋先生石齋弟子數百人許國年最少許以掉臂獨行
年二十二舉崇禎壬午鄉試(同安縣志)
王載卿先生仍輅
王仍輅字載卿漳浦人少宰志道之孫從張端卿遊家
既落恒敝衣冠有姑妻於貴人仍輅不往貴人餌以千
金終不顧率妻子入珠溪萬山中暮年乃還於牆東舊
址築數椽曰狐死首邱耳嘗置一笠為亭四面編蘆障
之竟老其中(郡志)
張紹和先生燮
張燮字紹和廷榜之子萬歷甲午舉人聰明敏慧博極
羣書結社芝山之麓與蔣孟育高克正林茂桂王志遠
鄭懷魁陳翼飛稱七才子與黃道周尤稱交好道周嘗
云文章不如張燮一時遠近鉅公咸造廬式訪校書萬
石山中刻有七十二家文選行世(郡志)
范介卿先生方
范方字介卿同安人後遷漳之長泰天啓元年鄉試第
一性耿介聯同志為社異趣者擯不入與銅山黃石齋
道周浯州盧閑之若騰熊山沈復齋佺期尤以氣節相
高期不負所學一試春官不第見逆閹濁亂時事日非
歸里閉戶却掃無復仕進意崇禎改元閹黨伏法乃更
北上以石齋薦授國子監助教遷戶部主事晉員外郎
流賊李自成陷京師方聞賊入整冠帶坐部署賊執之
問倉鑰誰掌曰我掌匙安在曰頭可斷匙不可得也遂
抗賊不屈死之其子登楓同之弟子員甫冠婚自家來
省適值難方揮之不去殮方畢號痛出血數升絶吭於
其旁有老僕為藁葬於都城同安義塋登楓附焉
清漳何氏家世學派
考何公經學樸茂先正皆推重無異詞其書誠足為
後學指南今撮其略著于篇為何氏家學云
何玄子先生楷
何楷字玄子漳浦鎮海衞人生有異質書過目不忘天
啟五年登進士時魏璫肆毒朝紳楷不謁選而歸崇禎
時起戶部主事𣙜滸墅關事竣進員外郎七年詔簡部
曹為言官大臣多推楷改刑科給事中流寇陷鳳陽燬
皇陵楷疏劾撫臣楊一鵬按臣吳振纓下獄語侵輔臣
温體仁王應熊旋復劾兩人朋比行私言振纓為體仁
私人一鵬為應熊座主情面重則祖宗之陵寢為輕朋
比濃則天下之刺譏不恤語甚切至忤旨鐫一級復疏
請罷内操上又不從是時上憤在廷之臣多貪庸顧身
家視君國輒泄泄思欲痛整齊之于是詔獄繁多司寇
諸曹郎日不暇給有言者上疑為偏護舉朝皆結舌無
敢言楷乃疏陳慎刑八議娓娓千言援祖制明國典寄
匡救于將順之中天子知其諷切也一時獄稍寬楷自
以身為言官不得默朝廷每有大事時政有得失嘗侃
侃敷陳議保舉言擇相請停秋決及言海寇宜𠞰併駮
諸大臣情弊即皇陵一案楷已得罪尤復再申前說謂
二輔輕視祖宗勇護私黨政本何地相率為比尤而效
之弊將何極及應熊陳辨楷復駁其明旨未下應熊何
知置辨必有往來偵探漏禁中語者應熊竟由此罷去
蓋天子亦知其敢言雖不能悉從然顧心志之未幾改
工科都給事中時火星逆行天子減膳脩省兵部尚書
楊嗣昌方主欵因歴引前史惑帝意楷疏駁其立言本
心附會罔上及嗣昌奪情柄政楷又疏劾其非忤旨貶
二秩為南京國子監丞旋丁内艱乃歸講學于紫芝書
院服闋諸大臣請復原官上不許既而國用匱乏朝廷
思用鈔乃召楷問鈔法至南都而京城已陷矣楷博綜
羣書寒暑不輟尤䆳于經所輯古周易訂詁詩世本古義
最精博春秋繹尚少四公然皆為學者所傳云(郡志)
閩中理學淵源考卷八十三
