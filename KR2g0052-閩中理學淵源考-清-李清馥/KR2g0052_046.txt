閩中理學淵源考卷四十六
廣平府知府李清馥撰
成化以後諸先生學派
明代成化以後師席踵起是時一術專師家無異說
一代人才於斯為盛嘗讀顧氏日知錄論科舉業云
林文恪福州府志曰余好問長老前輩時事或為余
言林尚默誌方游鄉序為弟子員即自負其才當冠
海内士云(林誌永樂壬辰進士鄉試會試皆第一殿試一甲第二)然考其時試
諸生者則楊文貞金文靖二公也夫尚默當時所習
特舉子業耳而楊金二學士皆文章宿老蔚為儒宗
尚默乃能必之二公若合符節何哉當是時也學出
於一上以是取之下以是習之譬作車者不出門而
知適四方之合轍也正德末異說者起以利誘後生
使從其學毁儒先詆傳注殆不啻弁髦矣由是學者
倀倀然莫知所從欲從其舊說則恐或主新說從其
新說則又不忍遽棄傳注也已不能自必況於人乎
嗚呼士之懷瑾握瑜範馳驅而不遇者可勝道哉是
故射無定鵠則羿不能巧學無定論則游夏不能工
欲道德一風俗同其必自大人不倡游言始按此叚
論科舉之學實關風氣盛衰今錄附此見彼時趨嚮
端的人文向盛由此道耳綴其大略附之篇端
郡守許履夫先生坦
許坦字履夫閩縣人宋許將之裔成化十四年進士仕
大理知府居官才敏著稱精易學門下多所造就有平
齋雜稿子繹温州教授繼南安知府孫嗣宗歴官郎中
其先知新建崇仁二縣實心實政百姓德之(閩書郡志)(新)
縣令鄭德輝先生藴中
鄭藴中字德輝閩縣人成化十六年鄉薦授石首教諭
學邃春秋多所造就文章德行復進仰止擢貴池令與
上司議獄不合拂衣歸家居夫婦織席為食有門下以
御史按閩屢候弗見也一指揮防海欲得善地持厚賄
乞關說嘆曰胡為及我再三&KR0548;之藴中呼里人欲執詣
官指揮跪請曰御史念公貧藉此為餽耳終不納年九
十餘終(閩書)(通志)
長史陳先生克震
陳克震懷安人少貧耕於野以舟載糞艤石橋側時月
夜諸生方聚講中庸克震戟手傍聽竊竊笑之諸生怒
曰傭也何知克震曰嘗學而聞之異乎諸君之說也遂
為講解其義諸生歎服改容舉成化七年鄉薦授慈谿
訓導振作師道門下以明經舉者甚衆官終長史弟坡
子京(閩書)
同知葉叔理先生性
葉性字叔理閩縣人弘治二年鄉薦官終慶遠同知慈
祥愛人以理學誨士一時翕然宗之(閩書)
教諭陳時勉先生德懋
陳德懋字時勉侯官人弘治十四年鄉薦任平陽教諭
善講解於經書要旨多獨詣常集諸生於齋舍督課學
業察勤惰每至丙夜不輟賑貧却餽多士相慶得師(通志)
長史鄭節之先生伯和
鄭伯和字節之閩縣人弘治十四年鄉薦授無為州學
正轉國子博士秩滿當遷吏部郎薛蕙其門人也欲援
之伯和固求散地乃以為夀府長史久之致仕歸伯和
坦夷長厚未第時以禮經授門下士甚衆及拜官為教
職不樂他徙歸後猶誨誘後進不倦聞人之善若已有
之見人子弟力學有得辟舉者若已子弟得之也天性
至孝嫡母林幼撫有恩遇忌日必哀慕年逾耳順祭猶
泣下親黨貧者随多寡周給力雖不足而意每有餘鄉
人咸敬服其德焉(萬歷府志)
縣令洪繼明先生晅
洪晅字繼明懷安人弘治十四年鄉薦知郯城縣謹厚
有文精禮經多所教授子世文世遷
主事黃叔和先生鏗
黃鏗字叔和閩縣人正德二年鄉薦歴工部主事精於
易學受業甚衆孫功懋
郎中王維周先生希旦
王希旦字維周侯官人正德八年鄉薦早有文名以文
見知於汪太宰鋐以為其部司務歴禮部郎中以憂歸
尋卒希旦在禮曹時御史請以薛文清瑄從祀下部會
議時薛學未尊諸公尚有可有否獨希旦以為求士於
六經章句之後則躬行為急瑄之學實自敬始從祀為
宜希旦甘於貧其歸也環堵畆宫至不能舉火處之漠
然(閩書)(通志)
奉常林質夫先生公黼
林公黼字質夫號石峰長樂人正德十二年進士授大
理評事時江彬錢寧導武宗南廵羣臣有諫者彬輩每
勸武宗杖之公黼約同官以䟽諫武宗震怒命鎻項械
手足暴庭中五日復繫詔獄一杖獄中再杖闕下舁至
旅舍卒公黼居常恂恂雅飭薦紳知者謂其清修善人
而已及其勇於赴義臨死生而志不懾氣不餒浩然有
烈丈夫之風少沉敏力學閉處一室端默誦習飲食不
關其家人者三年故其學精通經傳子史旁及訓詁韻
切篆籀諸書性孝友居父母喪哀毁蔬粥三年跬步未
嘗遠几筵事其二兄甚謹平生所為可質鬼神敬獄明
讞不以一字喜怒於人當公黼下獄而郎黃鞏及行人
張岳並在繫中鞏與公黼交素淺比熟其行乃私謂岳
曰吾取友幾遍天下而乃近遺林質夫嘉靖初贈太常
丞予祭錄其子逢春為太學生逢春歴推官通判榮府
長史所至有廉能聲以養母䟽歸(通志物越章錄省人考)(分)
少卿謝維盛先生蕡
謝蕡字維盛閩縣人正德十六年進士選禮科給事中
敢言事肅皇初御極虚懷求諫而楊廷和為首輔擁掖
言者每言官上封事率優詔荅之時有乳媪濫封爵賞
具䟽諫因勸上節恩澤戢内侍已又論救翰林吕柟等
上懽然聽納嘉靖三年大禮議起張璁時方為主事與
相廷和論不合蕡同諸給舍力爭上怒詔杖闕下無何
復論璁桂萼輩憸邪不可用復奪俸三月其明年使粤
東西蕡疾在外諸司刑憯酷非上好生意具䟽乞戒止
天子感焉為下詔榜諭天下尋擢太平守未上卒於途
蕡在言路號知大體隆慶改元錄世廟言事諸臣贈太
常寺少卿(越章錄)
按察李在中先生士文
李士文字在中連江人正德十一年鄉薦授高明教諭
寡默宏博本經義以訓諸生當道薦嶺南師範第一以
父喪歸聚徒講學於九龍山之麓服滿補嘉魚教諭登
嘉靖己丑進士除南京工科給事中會星變䟽陳六事
世宗嘉納之累官都給事中終浙江按察使家居布衣
蔬食徒步里中按閩使者白賁憐其貧欲為營室力辭
不受所著有易明心學庸正義(新福州府志)
通判徐汝澤先生灌
徐灌字汝澤懷安人嘉靖元年鄉薦文學雅邃深明易
理終金華通判(閩書)
司訓張伯時先生世宜
張世宜字伯時懷安人祖潜教諭父孟敬安吉州學正
以多聞稱一時世宜嘉靖四年鄉薦司訓祁門清穆和
易博綜三禮士多質正䞇餽未嘗及其門一時譽髦之
盛皆其造就(新福州府志)(閩書)
通判鄭用行先生守道
鄭守道字用行懷安人嘉靖七年鄉薦於書無所不窺
而學務窮理嘗主白鹿洞教事著太極圖說意并易乾
坤上下繫辭解大學講章深思精詣能闡周程之秘令
夏津扶弱抑強風節凛介復建書院與諸生講晰一時
文學之士詵詵興起擢徽州通判徽人亦服其多聞(閩書)
學正王汝旦先生應槐
王應槐字汝旦閩縣人嘉靖七年鄉薦初授高唐州學
正服闋補太倉敦尚氣節一以方正率士太倉州守廷
辱士應槐叱守白其冤即拂衣歸年三十餘耳歸以尚
書教授子弟家徒四壁窮約終身(閩書)
郡守廖師文先生世魁
廖世魁字師文懷安人嘉靖十四年進士官終瓊州知
府精易學門下教授多所造就(閩書)
教諭許先生興繇
許興繇閩縣人選貢嘉靖中任奉化教諭閒居衣冠不
懈令士子讀書必反之身心深以迎合時好為恥奉化
人稱其範模(閩書)
州守陳道從先生址
陳址字道從連江人嘉靖十九年舉人知臨高縣臨俗
婚姻多寒盟址著正始編以矯之邑於是無婚姻之訟
遷知嘉定州旋殁於瓊州海上士民思之與胡銓並祀
二賢祠所著有易經摘說春早集(通志)
同知林學静先生資深
林資深字學静福清人嘉靖二十五年舉人授羅雄知
州改補崖州黎蠻雜處民多失業乃相地濬溝引南北
水合注平壤溉田數萬畆黎寇與多港搆難撫諭有方
境内敉寧民碑而祀之遷高州府同知化州州多火患
教民易茅以瓦會讞大獄與監司牴牾掛冠歸所著有
五經精言弟資瀾嘉靖甲子舉人知孝豐未任卒(通志)
中允陳德言先生謹
陳謹字德言閩縣人為文温厚平實指言時事不激不
阿徐文貞階為考官深器之嘉靖三十二年廷對世宗
親擢第一授翰林修撰文貞留與語見其於天理人欲
君子小人之際辯之晰而持甚堅已察其所為自朝謁
外閉門讀書不輕交接妄取與益重之後三年遣使冊
封藩府以拜命後期出為惠州推官居一年改南京太
僕寺丞尋改尚寳寺丞又三年轉南京國子司業考績
入都留為中允踰年丁父憂守制家居謹夙有才名又
温潤醇雅晉接不倦士人快覩樂從造門請業殆無虚
晷居一載會其家人與兵卒相毆謹出解之要絰在身
無威儀遂為亂梃所傷卧病月餘卒事聞京師給事中
岑用賓劾閩撫汪道昆威令不行於士卒養成桀悍之
氣白晝大都賊虐近臣恬不為怪宜亟罷道昆然後按
治諸驕卒以正法紀䟽入上罷道昆回籍聽調令巡按
御史陳萬言捕首惡把總曹一麒等萬言以屬監軍副
使金淛淛恐生變白萬言待一麒護客兵歸日捕之一
麒等乘間亡去萬言以聞淛坐奪俸一月蓋嘉靖之季
閩寇甫定客兵驕悍法紀玩愒矣所著有内制集詩文
稿藏於家子一愚(閩書)(通志)
遊擊陳季立先生第
陳第字季立連江人少博極羣書文名甚著倜儻自負
喜談兵嘉靖四十一年戚繼光征倭至連第與定平倭
策俞大猷應召聘與俱随以邊事上書大司馬譚綸竒
而薦之起家京營守古北口歴遊擊將軍屢有戰功以
忤巡撫吳兊拂衣歸時年近五十絶意仕進惟以著述
自任作伏羲圖贊一筆圓成不待竒耦離析而萬千五
百二十之策悉出自然又作毛詩古音考尚書䟽衍麟
經直指屈宋音義皆考古證今理解精醇金陵焦竑老
年好學第聞之裹糧至白門與相辨析竑嘆服自謂弗
如晚出遊五岳足跡幾遍天下閩巡撫屢行薦辟皆不
就卒年七十七門人彙集其所著詞賦漫題松軒講義
意言謬言寄心集書札燼存薊門兵事防海事宜東番
記塞曲粤草等書並刻行世
閩中理學淵源考卷四十六
