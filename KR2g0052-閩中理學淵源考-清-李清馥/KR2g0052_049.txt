閩中理學淵源考卷四十九
廣平府知府李清馥撰
莆陽明初諸先生學派
按莆陽諸先正當明代開創之初吳公即膺選擢輔
導依日月之光其抱遺經而晦草澤者或秉鐸序庠
或師資閭里各著隠見之跡其風流及乎苖裔遠矣
兹錄其著者載于篇端
司業吳性傳先生源
吳源字性傳莆田人源蚤孤力學通經尤深於易惇禮
好義洪武三年授興化府教授十三年以林廷綱薦召
赴闕綱源門人也既召見首以得賢才敦教化養黎元
為對時太祖方立四輔官兼太子賓客位列公侯都府
之次源與杜斆龔斆李祐趙民望同膺其選太祖遊東
苑命源與斆等應制聫句恩禮優洽尋以老乞歸明年
上念源賢復賜詔召之曰朕選公侯子弟入國子學司
業員缺卿為朕一來講道授經無筋力之勞而有成就
後學之益亦儒者素志也源復赴京授司業未幾卒官
有文集二十卷莆陽名公事述二編(閩書)(莆陽志)
學正鄭用舟先生濟
鄭濟字用舟莆田人永樂六年鄉薦為儋州學正按彭
惠安公與郡守岳公書曰故學正鄭濟著書經大學中
庸講說至今學者遵之(彭惠安集)(莆陽選舉志)
教諭陳廷傑先生賢
陳賢字廷傑靖之後治春秋經結廬西山巖瀑間以耕
以學洪武末舉儒士為興化訓導秩滿遷南康教諭永
樂中召入館閣預修大典改任湖口致仕賢為人嚴毅
方直安貧好古其學以躬行為先雅志恤物勤心職事
及門弟子成就者衆號為古道先生湖人塑像於學沒
因以祀之泰和楊文貞士竒為表墓稱其士行可質於
神明盖實錄云子淮以孝行稱(莆陽文獻)(閩書)
御史陳孔昭先生道潛
陳道潛字孔昭莆田人建文庚辰進士授給事中與楊
文敏榮同修國史文敏時稱其學行又著有拙齋存稿
永樂初謫判夷陵起監察御史預修性理大全諸書于
時纂修諸儒即翰林春坊多不得預道潛行已恭慎學
問該博故得在選時閩縣陳景著長樂陳全莆田黃約
仲陳用亦皆預修(道南源委)
教授曾先生景修
曾景修名生以字行莆田人學尚躬行好深沉之思持
辨博之論永樂間貢入太學歴官德安教授與諸生處
情同家人答問講解終日不倦出其門者才質高下各
有成立著大學中庸詳說(道南源委)
布政吳思周先生繹思
吳繹思字思周莆田人天順元年進士令饒之德興遷
瑞州府同知俱有惠政陞惠州知府屬邑有巨蠧怙勢
虐民繹思以法繩之守禦軍政為上官所更張卒伍忿
其不便將為變繹思諭之禍福皆羅拜丁内艱起復除
潮州海寇竊發躬率吏民激以忠義遂殱之陞浙江參
政尋轉右布政使繹思丰神秀整孝敬樂易接鄉隣子
弟雖困倦未嘗不衣冠早以經學名及門多所造就若
戸部尚書周經工部郎張憲都御史汪奎皆終身不忘
其教云(莆陽文獻)(閩書)
教授鄭拙菴先生立
鄭立字克豫號拙菴莆田人彭惠安公撰墓志略曰先
生少沉潛穎敏善記過人長遊翁司訓長劉僉憲武之
門翁公優於史學劉公長於經義先生從之皆得其所
傳古今事多通知於尚書講究精微大有造詣故製文
字語新理到名輩讓之他經諸子亦時搜覽方先輩玭
期之甚重正統甲子鄉薦授易州學正改六安州遷饒
州教授所至與諸生共治經史情同一家歲丙子江西
聘為同考官鑒裁惟謹若謝大韶羅應魁二殿元皆是
科所取治書士也後乞老歸養疴數歲親朋過從談論
不廢後學多私淑者壬寅六月卒先生氣宇峻整動止
矜嚴取與不苟交遊以類加以學問之充敦行之實主
學南北并善舉職士大夫無識不識交嘆為名師儒云
郡守王士俊先生偉
王偉字士俊第永樂十六年進士授大理寺評事陞雲
南府知府以仁厚為政夷民悦服常遇歲旱禱雨有應
兵部尚書王驥征麓川道經其郡美以聫句曰三旬亢
旱黎民悴一雨滂沱太守功鎮守雲南都督沐昂尤重
其為人及卒民哀慕之偉邃經學工文辭宣德正統間
莆諸老在翰林者凋謝已盡惟偉與陳會元中並以文
章擅重一時云(出景泰志)
檢討黃先生約仲
黃約仲名守以字行少負才名永樂初開館徵天下名
儒應詔至京成祖試上林曉鶯詩天馬歌擢第一官翰
林典籍預修永樂大典四書五經及性理大全諸書書
成進檢討學士曾棨胡儼更相引重珥筆西清扈從北伐
俱有著述在翰苑二十年疏乞終養約仲精楷法其詩
語意清婉得唐人門徑(莆田志)
學士吳汝賢先生希賢
吳希賢字汝賢唐屯田員外郎祭之後希賢幼敏異精
毛氏經天順甲申進士改庶吉士時同年李東陽以敏
贍稱希賢與之齊名授檢討預修英宗實錄有貴家子寇
姓者密以賄丐希賢致半詞於其父希賢拒之曰苟如
此他日何以見董狐於地下耶進修撰陞左春坊左諭
德南京翰林侍讀學士卒於官希賢性豪邁負奇氣於
人少許可兩考會試所得多俊偉士為文章意新語壯
有聽雨亭稿四卷曾孫三畏字曰寅嘉靖癸夘鄉薦授
寧海教諭擢嵊縣令縣故無城三畏始建議築之城成
而倭至竟不能犯遷廣信同知歸以子獻台贈江西左
布政使(莆田志)
侍講陳時顯先生用
陳用字時顯永樂癸未鄉試第一辛夘進士選庶吉士
時行在開東館徵天下名儒纂修五經四書及性理大
全諸書用預焉書成授檢討歴侍講卒用為人質實醇厚
言動不苟身殁無嗣士類傷之(莆田志)
御史丘恒吉先生天祐
丘天祐字恒吉成化辛丑進士授瑞安知縣改饒平下
車即訪陳獻章於白沙究性命之學縣時遭燬天祐經
營締構不以擾民有芝産於輿人以為德政所致秩滿
召入授監察御史彈劾不避權貴威寧伯王越附汪直
啟釁榆林已褫爵矣復附李廣引復都御史總制三邊
又綰院篆天祐率同列抗疏極言之略曰爵賞予奪人
主之操柄也公則治私則亂出於臺閣則為公出於近
倖則為私忤旨廷杖六十下錦衣獄尋釋弗問又連劾
廣恃權縱恣賍賄狼籍未報而清寧宫灾廣飲鴆死遂
與給事中華㫤共檢廣貲數十百萬疏籍沒之差按廣
西又按南北畿郡故事江南葦場歲遣巨璫一人往覈
實多賈怨病民天祐復疏止之由是葦場事權盡歸工
部矣居臺凢十三年以疾乞歸卒曾孫憲周萬歷乙酉
舉人文章行誼見重於時而厥施未竟人咸惜之(莆田志)
教授李乾遂先生文利
李文利字乾遂元弟成化庚子鄉薦授桂陽教諭陞思
南教授家傳理學行已清修著書有律吕元聲圖解盖
據吕氏春秋并隋志劉恕通鑑外紀所載伶倫制律三
寸九分為黃鍾之宫因而詳加考證以三寸九分正司
馬遷黃鍾九寸之誤以太極隂陽五行由一生二由少
及多見黃鍾數少極清正宫聲為極濁之誤以左右對
待各得一百二十九分正三分損益上生下生至仲吕
而窮之誤以正徵循環無窮正隔八相生往而不還之
誤畫圖立說凢六卷楊月湖廉稱其天授獨見門人范
輅為序而刻傳之厥後有蔡于榖者字虞璧由歲貢入
太學授湖廣行都司經歴修行積學博通古今在國子
時禮曹鄭善夫疏薦其明習理數請召擢以正司天之
謬不果用嘗輯開國事略十卷有抄其稿者久而易名
曰龍飛紀略刊布人不知其出於榖也時論以於榖之
學與文利頡頏云(莆田志)
參政陳三渠先生仁
陳仁字子居號三渠少從其從父兄翰林庶吉士邦瑞
治書經多所通觧任提學彦常按莆試士摘史命題時
莆人專治經通史者尚少仁援據精博議論層出任公
得之大驚成化癸夘發解第一丁未第二甲進士授戸
部主事歴江西司郎中在部久明習條格部堂有大事
輙與咨議洪洞韓公文尤倚任之屬陜西邊餉繁急因
奏調仁為陜西司郎中未幾逆璫劉瑾擅政深忌韓公
因摘其屬官細過仁坐降鈞州同知轉汝州知州遷南
京兵部員外郎掌武學事瑾誅擢浙江提學副使浙俗
喜生謗仁按試不以吏胥從手自披閱去取惟公士論
大服轉本省參政以疾乞休吏部奏言本官久歴中外
學行有聞例應加秩詔進本司右布政使准致仕命未
下而仁卒矣仁質重沉敏議論剛正嘗疏止給事中林
廷玉外謫追復御史彭程官闕里及禮部災條陳時弊
言多剴切政暇輙討習文事晚年造詣益深文章奥美
有機軸時譽歸之陳氏自邦瑞舉進士以經學擅名弟
邦器亦舉進士官至雲南副使仁之子懋舉鄉薦
布政黃汝器先生璉
黃璉字汝器别號求我第成化二年進士授南京戸科
給事中丁外艱服闋改南京禮科滿九載陞浙江布政
司右參議廵視温處銀場弘治五年上慮各處銀場礦
脉或微或絶歲課未免取盈於民乃詔所司體究裁豁
凢官為是設者俱調别用璉於是改雲南其屬衛糧儲
多衛僚攬之輸不以時廵撫大臣乃以屬璉因嚴設禁
限桀驁者置之於法自是七八年逋負悉輸納轉貴州
參政璉以其地夷獠雜居鎮以簡静撫按交章以操履
端方政事修舉薦之陞本司右布政使尋轉左屬普安
夷叛朝命大臣率兵征勦特委璉總督糧儲璉處置有
方饋餉頼以不乏賊平方將論功而璉以疾卒于官璉
天性淳實且有量在浙時年勞當遷適廵按御史張文
意不滿於璉叙考有貶辭遂不果遷後璉在貴州文以
他事謫本司照磨璉不介意且薦其才於當道識者多
之所居里東南諸村落土田歲常苦旱璉乃白諸郡邑
發民鑿渠由金墩抵巖沁數里引木蘭延夀餘水溉之
遂變磽瘠為膏腴鄉人德之居官三十餘年不以生産
為念自奉極儉約死之日家無餘貲遺孤奔官所扶柩
歸未免稱貸於人庶幾清白之遺云(出府志)
教諭茅常清先生陽
茅陽字常清仙遊人穎敏簡樸成化中以貢入京聞河
東閻氏禹錫得薛文清之傳遂往師之授新城訓導陞
河源教諭所至以師道自尊嘗疏時弊十條詞旨愷切
皆中旨施行所著有勉齋稿
閩中理學淵源考卷四十九
