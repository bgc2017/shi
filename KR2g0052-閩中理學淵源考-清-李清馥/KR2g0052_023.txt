閩中理學淵源考卷二十三
廣平府知府李清馥撰
朱子邵武汀州門人并交友
按邵武人文舊號小鄒魯唐以前尚矣宋初游氏烈
從胡安定講學以經術為郡人之倡厥後鄒堯叟李
西山盧奎何兌朱震皆受學於劉執中楊文靖馬東
平胡武夷諸賢至若嚴氏粲之經說李氏忠定之偉
略皆為學者所宗仰迨朱子接道南統緒其執經問
業者尤多於時修文授經砥名立行後先炳蔚與建
安諸郡未易優劣也至長汀一郡如徐氏守忠宋初
時受知於歐陽文忠胡安定李太伯諸賢而清修佚
德亦皆有人然彼時聲氣未孚紹述者尚寥寥有幾
至及朱子之門者只楊氏子直一人而已蓋亦風氣
初開之始也今併附焉
縣令何叔京先生鎬
何鎬字叔京邵武人父兌始仕為左朝奉郎通判辰州
生鎬孝謹有器識既出就傅暮歸則不復去親側誦書
日數千言為文敏而有思趣尚高遠識者竒之辰州嘗
受程氏中庸之學於東平馬公伸服行不怠又以其忠
節事狀移書太史忤秦檜下吏竄南方扼死不恨間復
悉以其所聞者語鎬既受其說則益務貫穿經史取友
四方博考旁資以相參伍久而自信於是一意操存杜
門終日澹然無營至其論說古今指陳得失則又明白
慷慨可舉而行平居崇德義厲廉節絶口未嘗及功利
至於收族恤孤興事濟衆則懇惻憂勞如己嗜欲言行
相循沒身不懈由此南州之為程學者始又知有馬氏
之傳焉始用辰州致仕恩補官授泉州安溪主簿未赴
再調汀州上杭丞數行縣事專用寬簡為治白罷税外
無名之賦人便安之部使者鄧伯熊行部顧郡事不理
囚繫或累歲月不得釋檄鎬佐其守悉取文書閱視具
得其情決遣之旬日皆盡又以田稅不均貧弱受病所
以均之甚備守顧不悦鎬即謝去一時學士寮友推其
學行多師尊之而當路鮮識之者調潭州善化令將行
而卒年四十八朱子撰墓碣稱鎬為人清夷恬曠廉直
惠和談經論事簡易條暢所著書有易論語史論諸文
數十卷其言多可傳者築書堂所居南坂上名以高遠
用見己志素與朱子友善嘗與書曰執事家學淵源之
正而才資敏銳絶出等夷其深造默識固有超然非誦
說見聞之所及也而其口講心潛躬行力踐已非一日
之積詞旨奥博反覆通貫三復竦然有以仰見其所存
之妙云
(按朱子撰墓碣叔京在淳熙二年沒曾與何叔京第一書在李先生歿後自是隆興二年以後書中)
(有杜門奉親則在乾道五年以前之札與蔡季通先生受業相先後者又與書曰李先生教人大抵)
(令於静中體認大本未發時氣象分明即處事應物自然中節此乃龜山門下相傳指訣然當時親)
(炙之事貪聽講論又方竊好章句訓詁之習不得盡心於此至今若存若亡無一的實見處辜負教)
(育之意每一念此未嘗不愧汗沾衣也脱然之語乃李先生稱道之過今日猶如掛鈎之魚當時寧)
(有是耶然學者一時偶有所見其初皆自悦懌以為真有所自得矣及其久也漸次昏暗淡泊又久)
(則遂冺滅而頑然如初無所睹此無他其所見者非卓然真見道體之全特因聞見揣度而知故耳)
(竊意當時日聞至言觀懿行其心固必有不知所以然者洎失其所依歸而又加以歲月之久汩沒)
(浸漬今則猶然之及不覺悵然)(庸人矣此亦無足怪者因下問書考亭淵源錄朱子大全)
州牧趙佐卿先生善佐
趙善佐字佐卿邵武人受學張敬夫又從朱子游以宗
室子試授將樂丞累知秦州常德贑州奉法愛民以勤
儉自約飭在贑逾年卒民哀思之著易疑問答(道南源委)
梁文叔先生琢
梁琢字文叔邵武人從遊朱子刻志勵學所論為學工
夫及體氣魂魄鬼神之說朱子多許可之又輯朱子語
錄澹臺石刻
(按文公答文叔書云日用功夫如此甚善然須實下功夫只是說得不濟事也李先生意只是要得)
(學者静中有箇主宰存養處然一向如此又不得也觀文公答問此數句即想見延平心傳文叔必)
(從事於斯者公故以此告之)
吳大年先生夀昌
吳夀昌字大年邵武人初謁浮屠疎山喜談禪後游朱
門著問答錄嘗論張栻吕祖謙以南軒非夀昌所敢知
東萊博學多識則有之守約恐未也朱子深然之(通志)
(道南源委)
教授吳茂實先生英
吳英字茂實邵武人從朱子學有論語問答略登紹興
三十年進士仕至泉州路教授
(按文公與茂實書云近來自覺向時工夫止是講論文義以為積集義理久當自有得力處却於日)
(用工夫全少點檢諸朋友往往亦只如此做工夫所以多不得力今方深省而痛懲之亦願與諸同)
(志勉焉幸老兄徧以告之也陸子夀兄弟近日議論與前大不同却方要理會講學其徒有曹立之)
(萬正淳者來相見氣象皆儘好却是先於性情持守上用力此意自好但不合自主張太過又要得)
(省發覺悟故流於怪異耳去其所短集其所長自不害為入德之門也然其徒亦多有主先入不肯)
(捨棄者萬曹二君却無比病也觀書中及陸子夀兄弟子夀卒在淳熙七年時朱子年五十一則此)
(書在五十一歲前所寄)
馮作肅先生允中
馮允中字作肅邵武人從朱子學朱子名其齋曰見齋
所論懲創後生妄作之弊朱子善之又云情本於性故
與性對心則有知覺而能為之統御者也未動而無以
統之則空寂而已已動而無以統之則放肆而已朱子
深以為然(道南源委)
(按文公與作肅書云欲立人欲達人之說令其更白叔京兄質其可否復以見諭自在淳熙二年以)
(前及門者是時邵武叔京從遊而作肅嵩卿諸賢相踵勃起矣)
葉直翁先生寅
葉寅字直翁邵武人少飄蕩豪爽方士繇語之曰以子
才俊何善不可為乃甘心里巷以辱其身耶寅感泣問
過可改否曰惟狂克念作聖於是奮勵修飭俛就朱子
之門而問學焉謹言慎行以求精詣鄉人敬嘆之(考亭)
(淵源錄)
州牧俞夢達先生聞中
俞聞中字夢達邵武人從學朱子淳熙八年進士知黎
州悉意撫字民夷感德(通志)(閩書)
宣獻任伯起先生希夷
任希夷字伯起其先眉州人四世祖伯雨為諫議大夫
其後仕閩因家邵武希夷少刻意問學為文精苦登淳
熙三年進士第調建寧府浦城簿從朱文公學篤信力
行文公器之曰伯起開濟士也開禧初主太常寺簿奏
紹熙以來禮書未經編次歲月滋久恐或散亡乞下本
寺修纂從之遷禮部尚書兼給事中謂周惇頤程顥程
頤為百代絶學之倡乞定議賜諡其後惇頤諡元顥諡
純頤諡正皆希夷發之進端明殿學士僉書樞密院事
兼權參知政事史彌遠柄國久執政皆具員議者頗譏
其拱默尋提舉臨安府洞霄宫卒贈少師諡宣獻著經
解經筵故事奏議表箋内外制集(考亭淵源錄源委)(道南)
縣令李子賢先生東
李東字子賢忠定公族孫也受學朱子紹熙中登第簿
廬陵秩滿周必大餞以詩云地跨江南秀氣兼玉成界
尺直方廉西曹久處習鑿齒高士惟知孫子嚴遷知萬
安黃幹薦於漕使稱其精敏楊楫乞委以事而觀其能
(道南源委)(閩書)(考亭淵源錄)
修撰葉成之先生武子
葉武子字成之邵武人初遊鄉學學周禮於永嘉徐元
德既與李方子友同受學朱門後補太學生時議函韓
侂胄首和金武子曰奸臣首固不足惜如國體何率同
舍力争嘉定中擢甲科注岳州教授有貧而母老者名
在其下亟遜之久之授郴州累陞知處州拊循民瘼奏
除苛取之弊麗水盜發郡發兵討捕而里正執讐民以
歸武子問實得三人斬以徇餘釋之民大服盜亦息入
為宗學博士以福建保長催科害民陛對論罷之請老
歸屬召不起尋落致仕籍除直秘閣嘉熙間進直寶謨
閣奉祠仍乞致仕淳祐三年以其雅志恬退掛冠日久
賜詔褒美特陞直龍圖閣五年進秘閣修撰六年卒武
子之學所得於易為多其言曰易道莫大於時時有二
義有在外之時有在我之時士君子出處須先論在我
之時嘗戒子弟謂身後毋作行狀葬無銘誌唯劉克莊
誌吳炎墓稱炎與武子為古君子(閩書)(考亭淵源錄)
縣令饒廷老先生幹
饒幹字廷老邵武人自幼孝謹篤學登進士第調吉水
尉轉知長沙適朱文公為守遂受業焉夙興治事暇入
聽講後知懷安軍卒有為之銘曰能琢磨而器吾之玉
乎則心皇皇如不足能烜赫而丹吾之轂乎則足縮縮
如不欲故樂也不加若性而汚也不懼其辱是謂善學
朱氏者蓋不惟其名而實之篤(閩書)
縣丞劉德言先生剛中
劉剛中字德言光澤人少讀書詞義有契輒為之贊從
學於文公公問平日讀何書剛中說看語孟荀揚莊老
諸書公云須看語孟若荀揚乃誤人之書莊老乃壞人
之書剛中遂專聽公言公為易其字曰近仁與黃幹友
善舉嘉定四年進士調漢陽縣主簿轉婺州蘭溪縣丞
後歸築室以居名曰琴軒從學者甚衆述有師友問答
一卷(考亭淵源錄)
丘玉甫先生珏
丘珏字玉甫從朱子學有主敬問答學禁嚴遂謝場
屋
黃令裕先生孝恭
黃孝恭字令裕從朱子學治家嚴整論著確實
黃仲本先生瀚
黃瀚字仲本從朱子學嘗作朋友說朱子為跋
黃德柄先生謙
黃謙字德柄
(按文公與方伯謨書云某近嘗一至雲谷留十餘日朋友來集随分有少講論大率追正舊說之太)
(高者也克明德柄皆未及書煩為致意考書中云在雲谷疑在淳熙初年意是中歲及門者)
劉潛夫先生炎
劉炎字潛夫
饒先生克明
饒克明邵武人
連嵩卿先生崧
連崧字嵩卿
(按文公與何叔京書述及嵩卿考叔京在淳熙二年沒嵩卿自在淳熙二年以前及門者)
閩中理學淵源考卷二十三
