五代史補卷四
宋陶岳撰
漢(二十條)
上藍寺石榴䜟
高祖嘗在晉祖麾下晉祖既起太原後高祖遂有天下
先是豫章有僧號上藍者精於術數自唐末著䜟云石
榴花發石榴開議者以石榴則晉漢之謂也再言石榴
者明享祚俱不過二世矣
蘇逢吉際會
高祖在河東幕府闕書記朝廷除前進士丘廷敏為之
以高祖有異志恐為所累辭疾不赴遂改蘇逢吉未幾
契丹南侵高祖仗順而起兵不血刃而天下定逢吉以
佐命功自掌書記拜中書侍郎平章事逾年廷敏始選
授鳳翔麟遊縣令過堂之日逢吉戲之且撫所坐椅子
曰合是長官坐何故讓與鄙夫耶廷敏遂慚悚而退
樞密使擅替留守
周高祖為樞密鳳翔永興河中三鎮反高祖帶職出討
之迴戈路由京洛時王守思為留守以使相自專乘檐
子迎高祖於郊外高祖遙見大怒且疾驅入於公館久
之始令人傳旨托以方浴守思不知其怒但安坐俟久
時白文珂在高祖麾下召而謂曰王守思乘檐子俟吾
誠無禮也安可久為留守汝宜亟去代之文珂不敢違
於是即時禮上頃之吏驟去報守思曰白侍中受樞密
命為留守訖留守大驚奔馬而歸但見家屬數百口皆
被逐於通衢中百姓莫不聚觀其亦有乘便號叫索取
貸錢物者高祖使吏籍其數立命償之家財為之一空
朝廷悚然不甚為理
武行德察冤獄
武行德之守洛京也國家方設鹽法有能捉獲一斤以
上者必加厚賞時不逞之徒往往以私鹽中人者嘗有
村童負菜入城途中值一尼自河陽來與之偕行去城
近尼輒先入既而門司搜閱於菜籃中獲鹽數斤遂繫
之以詣府行德取其鹽視之裹以白綃手帕子而龍麝
之香襲人驚曰吾視村童弊衣百結盖窶之甚者也豈
有薰香帕子必是奸人為之爾因問之曰汝離家以來
與何人同途村童以實對行德聞之喜曰吾知之矣此
必天女寺尼與門司啓倖以求賞也遽問其狀命親信
捕之乃即日而獲其事果連門司而村童獲免自是官
吏畏服而不敢欺京邑肅然先是行德以採薪為業氣
雄力壯一谷之薪可以盡負鄉里謂之武一谷高祖在
河東見之驚異因召置麾下攀鱗附翼遂至富貴然聽
訟甚非所長至是明辨如此論者異之
馬希範見高郁為祟
馬希範常重一僧號報慈長老能入定觀人休咎希範
因問之曰吾於富貴固無遺憾但不知者壽爾吾師以
為如何報慈曰大王無憂當與佛齊年希範喜以為享
壽無窮及薨也止於四十九先是希範常嫉高郁之為
人因莊宗言而殺之至是方臨江觀競渡置酒未及飲
而希範忽驚起顧弟而曰高郁來希廣亦驚曰高郁死
久矣大王勿妄言而希範血自鼻出是夜遂卒
張少敵抗議嫡庶
馬希範卒判官李臯以希範同母弟希廣為天策府都
尉撫御尤非所長大校張少敵憂之建議請立希廣庶兄
武陵帥希萼且曰希萼處長負氣觀其所為必不為都尉
之下加之在武陵九溪蠻通好往來甚歡若不得立必引蠻軍
為亂幸為思之李臯忽怒曰汝輩何知且先大王為都
尉俱為嫡嗣不立之却用老婢兒可乎少敵曰國家大
事不可拘以一途變而能通所以國長久也何嫡庶之
云乎若明公必立都尉當妙設方略以制武陵使帖然
不動乃可不然則社稷去矣臯愈怒竟不從少敵之謀
少敵度無可奈何遂辭不出未幾希萼果以武陵反引
九洞溪蠻數路齊進遂之長沙縊希廣於郊外而支解
李臯自是湖南大亂未逾年而國滅一如少敵之言初
希萼之來也希廣以全軍付親校許可瓊使逆擊之可
瓊覩希萼衆盛恐懼夜送旗鼓乞降希萼大喜於是兼
可瓊之衆長驅而至希廣素奉佛聞之計無所出乃被
緇衣引羣僧念寶勝如來謂之禳災頃之府廨火起人
忽紛擾猶念誦之聲未輟其戅如此少敵憂之良有以也
先是城中街道尚種槐其柳即無十一二至是内外一變
皆種柳無復槐矣又居人夜間好織草鞋其槌芒之聲
聞於郊野俄有童謠云湖南城郭好長街竟栽柳樹不
栽槐百姓奔竄無一事只是槌芒織草鞋人無少長皆
誦之未幾國亂百姓奔竄死於溝壑者十有八九至是
議者始悟盖長街者通内外之路也槐者為言懷也不
栽盖兄弟不睦以至國亡失孔懷之義也草鞋者遠行
所用蓋百姓遠行奔竄之義也
馬希萼囚於衡陽
馬希萼既立不治國事數與寮吏縱酒為樂有小吏謝
廷擇者本帳下厮養有容貌希萼素寵嬖之每燕會皆
命廷擇預坐諸官甚有在下者於是衆怒往往耦語曰
此輩舊制有燕會惟用兵門守以防他虞今與我等齊
列何辱之甚也其弟希崇因衆怒咄咄與其黨竊發擒
希萼囚之於衡陽又自立未數日江南遣袁州刺史邊
鎬乘其亂領兵來伐希崇度不能敵遂降先是長沙童
謠云鞭打馬走不暇未幾果為邊鎬所滅初鎬嘗為僧
以覘湖南尤能弄鈸行乞遇城郭往往擲起鈸以度門
之高下及乘湖南士庶頗有識之者
高從誨母夢
高從誨季興之庶子而處長為性寬厚雖丈夫不如也
天成中季興叛從誨力諫之不從及季興卒朝廷以從
誨忠使嗣亦封南平王初季興之事梁也每行軍嘗以
愛姬張氏自隨一旦軍敗攜之而竄遇夜悞入深澗中
時張氏方姙從誨季興恐為所累俟其寢酣以劍刺岸
崩而壓殺之然後馳去既而岸欲崩張氏且驚起呼季
興曰妾適夢太山崩而壓妾身有神人披金甲執戈以
手托之遂免季興聞之謂必生貴子遂挈之行後生從
誨
慕容彦超擒盜
慕容彦超素有鉤距兖州有盜者詐為大官從人跨驢
於通衢中市羅十餘疋價直既定引物主詣一宅門以
驢付之曰此本宅與汝且在此吾為汝入白本主以請
直物主許之既而聲迹悄然物主怒其不出叩門呼之
則空宅也於是連叫賊廵司至疑其詐兼以驢收之詣
府彦超憫之且曰勿憂吾為汝擒此賊乃留物主府中
復戒廏卒高擊其驢通宵不與水草然後密召親信者
牽於通衢中放之且曰此盜者之驢耳自昨日不與水
草其饑渴甚矣放之必奔歸家但可躡蹤而觀之盜無
不獲也親信者如其言隨之其驢果入一巷轉數曲忽
有兒戲於門側視其驢連呼曰驢歸驢歸盜者聞之欣
然出視遂擒之
安審琦惡釋氏
安審琦素惡釋氏凡居方鎮僧凡有過不問輕重殺之
及鎮青州也一旦方大宴忽有紫衣僧持錫直上廳事
審琦赫怒連叱是僧安然不顧縱步已從閫至中門審
琦仗劍逐之將及而滅但聞錫杖聲鏗然入在卧所審
琦驚懼之際有小蒼頭報曰國夫人生子矣得非紫衣
錫杖者乎因命之曰僧哥即安守忠也自是審琦稍稍
信重
梁震禆贊
梁震蜀郡人有才略登第後寓江陵高季興素聞其名
欲任為判官震恥之然難於拒恐禍及因謂季興曰本
山野鄙夫非有意於爵禄若公不以孤陋令陪軍中末
議但白衣從事可矣季興竒而許之自是震出入門下
稱前進士而已同光中莊宗得天下季興懼而入覲時
幕客皆贊成震獨以為不可謂季興曰大王本梁朝與
今上世稱讐敵血戰二十年卒為今上所滅神器大寶
雖歸其手恐餘怒未息觀其舊將得無加害之心宜深
慮焉季興不從及至莊宗果欲留之樞密郭崇韜切諫
以為不可天下既定四方諸侯雖相繼稱慶然不過子
弟與將吏耳惟高季興躬自入覲可謂尊奬王室者也
禮待非聞加等反欲留縻之何以來遠臣恐此事一行
則天下解體矣莊宗遂令季興歸行已浹旬莊宗易慮
遽以詔命襄州節度劉訓伺便囚之而季興至襄州就
館心動謂吏曰吾方寸擾亂得非朝廷使人追而殺吾
耶梁先輩之言中矣與其住而生不若去而死遂棄輜
重與部曲趫健者數百人南走至鳳林關已昏黑於是
斬關而去既而是夜三更向之急逓果至襄州劉訓料
其去遠不可追而止自是季興怨憤以兵襲取復州之
監利玉沙二縣命震草奏請以江為界震又曰不可若
然則師必至矣非大王之利也季興怒卒使為之既而
奏發未幾朝廷遣夏魯竒房知温等領兵來伐季興登
城望之見其兵少喜欲開城出戰震復諫曰大王何不
思之甚耶且朝廷禮樂征伐之所自出兵雖少而勢甚
大加以四方諸侯各以相吞噬為志但恨未得其便爾
若大王不幸或得一戰勝則朝廷徵兵於四方其誰不
欲仗順而起以取大王之土地耶如此則社稷休矣為
大王計者莫若致書於主帥且以牛酒為獻然後上表
自劾如此則庶幾可保矣不然則非僕之所知也季興
從之果班師震之禆贊皆此𩔖也洎季興卒子從誨繼
立震以從誨生於富貴恐相知不深遂辭居於龍山别
業自號處士從誨見召皆跨黃牛直抵廳事前下呼從
誨不以官閥但郎君而已末年尤好篇詠與僧齊已友
善貽之詩曰陳琳筆硯甘前席角里煙霞憶共眠盖以
其高尚之趣也
趙惟則廉介
趙惟則官至正郎以廉介自處乾祐中於京師賃一故
宅居之有叟叩門見之自言嘗為此宅閽吏契丹犯闕
時故主與之深夜掘地藏金銀幾甕兵火之後故主去
世人未有知者今識其處公取之以少許見賜用救朝
夕惟則初聞愕然欲詬責既久之佯喜曰甚善甚善寶
物豈可容易而得汝慎勿言俟吾擇一吉日召汝取之
可也叟以為然既出惟則謂家人曰平生不以貨財自
汚今日一旦為是叟䙝瀆辱莫甚焉此宅不可復居翌
日遂遷去
廖氏世胄
廖氏虔州贛縣人有子三人伯曰圖仲曰偃季曰凝圖
凝皆有詩名偃蹻勇絶倫由是豪横遂為鄉里所憚江
南命功臣鍾章為虔州刺史深嫉之於是圖與凝議曰
觀章所為但欲滅吾族矣若戀土不去禍且及矣於是
領其族暨部等三千餘人具鎧仗號令而後行章不敢
逐遂奔江南時穆王在位見其衆盛恐難制欲盡誅之
或謂之曰大王姓馬而廖來歸寥者料也馬得料其勢
必肥實國家大興之兆其可殺之乎穆王喜遂善待仍
下制以凝為永州刺史圖為行軍司馬偃為天策府列
校仍賜莊宅於衡山自稱逸人偃能於馬上挺身而立
取濕衣振奮而服之以示輕捷荆南高季興次子忘其
名管親軍雲猛都謂之雲猛郎君聞偃名因兩境交兵
請與偃鬭偃欣然而往雲猛能用鎗見偃瘦小心輕之
馳騎而刺偃垂及之偃佯落馬雲猛勢未及止偃自後
奮戈一擊墮地因生擒之自是其名愈振故武穆王終
世不為隣境所輕者偃之力焉至其子希範嗣位九溪
蠻叛命偃率兵討之為流矢所傷死於蠻中凶訃至希
範使人報其母張氏張氏不哭謂其使曰為妾謝大王
舉家三百餘口受王分食解衣之賜雖盡死未足以上
報况一子乎望大王勿以為念希範聞而嘆曰廖氏有
此母欲不興其可得乎於是厚加存恤仍遣使召凝任
為從事至希範薨國亂為江南所滅遂遷金陵偽主授
以水部員外郎為洪州建昌縣令未幾又遷江州團練
使凝為人不羈好恢諧嘗覽裴說經杜工部墓詩曰擬
作狐狸破(一本作擬鑿孤墳破)重教大雅生因曰如此裴說乃劫
墳賊耳聞者皆笑及在江州盛暑常患體燥乃以一大
桶盛冷水坐於其間其簡率如此先是凝常夢人持一
印授之拜捧之際其印缺其一角凝不能測及授江州
之命始悟曰印缺一角盖偏禆之象也團練副使不亦
宜乎時人異之
李臯草謝馬表
李臯與弟節俱在湖南幕下節亦有文學同光初馬氏
武穆王授江南諸道都統詔賜戰馬數百疋臯為謝表
百餘字後思意艱澁時節在側臯顧謂之曰嘗聞馬有
旋風之隊如何得一事為對節曰馬既有旋風隊軍亦
有偃月營何患耶臯欣然下筆云尋當偃月之營擺作
旋風之隊表遂成論者以此對最為親切
沈彬石槨
沈彬宜春人能為歌詩格高逸應進士不第遂遊長沙
會武穆方霸彬獻頌德詩云金趐動身摩日月銀河轉
浪洗乾坤武穆覽而壯之欲辟之在幕府以其有足疾
遂止彬由是往來衡湘間自稱進士邊鎬之下湖南也
後主聞其名召歸金陵令為縣宰彬辭不就遂授金部
郎中致仕年八十九初彬既致仕營别業於鍾山庭有
古柏可百餘尺一旦為迅雷所擊仆於地自成四片彬
視之欣然謂子庭瑞曰此天所以賜吾也汝宜成之庭
瑞曰雷擊之木恐非祥不宜為棺彬怒曰吾命汝安敢
違之耶庭瑞懼遂如教卒竟用此棺及葬掘地未及丈
餘又得石槨上有篆文四字云沈彬之槨其制度大小
與棺正相稱遂葬之時人異之
李中令好戲
李□岐王之子昆仲間第六官至中書令世謂之六令
公情性好戲為鳳翔節度因生辰鄰道持禮使畢至有
魏博使少年如婦人秦鳳使矬陋且多髯二人坐又相
接而魏使在下□因曰二使車一姸一醜何不相嘲以
為樂事魏博使恃少俊先起曰今日不幸與水草大王
接席秦鳳使徐起應曰水草大王不敢承命然吾子容
貌如此又坐次相接得非水草大王夫人耶在坐皆笑
李知損輕薄
李知損官至諫議大夫好輕薄時人謂之李羅隠至於
朋間往還簡牘往往引里巷常談為之偶對常有朝使
奉使回以土物為贈其意猶望卻回知損覺之且貽書
謝之曰在小子一時間却擬送去恐大官兩羅裏更不
將來乾祐中奉使鄭州時宋彥筠為節度彦筠小字忙
兒因宴會彦筠酒酣輒問曰衆人何為號足下為羅隱
對曰下官平素好為詩其格致大抵如羅𨼆故人為號
彦筠曰不然蓋為足下輕薄如羅𨼆爾知損大怒厲聲
曰只如令公人皆謂之宋忙兒未便能放牛滿坐皆笑
王仁裕賊頭
王尚書仁裕乾祐初放一榜二百一十四人乃自為詩
云二百一十四門生春風初動羽毛輕擲金換却天邊
桂鑿壁偷將榜上名陶榖為尚書素好諧見詩徉聲曰
大竒大竒不意王仁裕今日做賊頭也聞者皆大笑
馮玉為馬承翰所議
馮玉嘗為樞密使有朝使馬承翰素有口辯一旦持刺
來謁玉玉覽刺輒戲曰馬既有汗宜䣃下鞍承翰應聲
曰明公姓馮可謂死囚逢獄玉自以言失遽延而謝之
裴長官捕蝗對
乾祐中有裴長官為新鄭縣令時蝗蟲為災新鄭尤甚
本州有令使令躬行率村農掩撲無令散入别縣居無
何蝗蟲飛散觸處皆是州牧怒下符劾之長官素滑稽
因具對狀曰伏以前件蝗蟲背上有翅肚底無糧來時
而不自招呼去日而固難留止聞者皆笑
五代史補卷四
