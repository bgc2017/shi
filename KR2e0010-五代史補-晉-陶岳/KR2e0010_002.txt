五代史補卷二
宗陶岳撰
後唐(二十條)
太祖號獨眼龍
太祖武皇本朱耶赤心之後沙陀部人也其先生於雕
窠中酋長以其異命諸族傳養之遂以諸爺為氏言非
一父所養也其後言訛以諸為朱以爺為耶至太祖生
眇一目長而驍勇善騎射所向無敵時謂之獨眼龍大
為部落所疾太祖恐禍及遂舉族歸唐授雲州刺史賜
姓李名克用黃巢犯長安自北引兵赴難功成遂拜太
原節度使封晉王
淮南寫太祖真
武皇之有河東也威聲大振淮南楊行密常恨不識其
狀貌因使畫工詐為商賈往河東寫之畫工到未幾人
有知其謀者擒之武皇初甚怒既而親謂曰且吾素眇
一目試召亟使寫之觀其所為如何及武皇按膝厲聲
曰淮南使汝來寫吾真必畫工之尤也寫吾不及十分
即階下便是死汝之所畫工再拜下筆時方盛暑武皇
執八角扇因寫扇角半遮其面武皇曰汝諂吾也遽使
别寫之又應聲下筆畫其背弓撚箭之狀仍微合一目
以觀箭之曲直武皇大喜因厚賂金帛遣之
莊宗能訓練兵士
莊宗之嗣位也志在渡河但恨河東地狹兵少思欲百
練其衆以取必勝於天下乃下令曰凢出師騎軍不見
賊不許騎馬或步騎前後已定不得越軍分以避險惡
其分路並進期會有處不得違晷刻并在路敢言病者
皆斬之故三軍懼法而戮力皆一當百故朱梁舉天下
而不能禦卒為所戮良有以夫初莊宗公子時雅好音
律又能自撰曲子詞其後凢用軍前後隊伍皆以所撰
詞授之使揚聲而唱謂之御製至於入陣不論勝負馬
頭纔轉則衆樂齊作故凢所鬭戰人忘其死斯亦用軍
之一法也
莊宗為縣令所諫
莊宗好獵每出未有不蹂踐苗稼一旦至中牟圍合忽
有縣令忘其姓名犯圍諫曰大凡有國家者當視民如
赤子性命所繫陛下以一時之娛恣其蹂踐使比屋囂
然動溝壑之慮為民父母豈若是耶莊宗大怒以為遭
縣令所辱遂叱退將斬之伶官鏡新磨者知其不可乃
與羣伶齊進挽住令佯為詬責曰汝為縣可錯呼百姓
為兒既天子好獵即合多留閒地安得縱百姓耕鋤皆
徧妨天子鷹犬飛走耶而又不能自責更敢咄咄吾知
汝當死罪伶人皆嘻笑繼和於是莊宗默然其怒少霽
頃之恕縣令罪
明宗入倉場
明宗之在位也一旦幸倉場觀納時主者以車駕親臨
懼其得罪較量甚輕明宗因謂之曰且朕自省事以來
倉場給散動經一二十年未畢今較量如此其後銷折
將何以償之對曰竭盡家産不足則繼之以身命明宗
愴然曰只聞百姓養一家未聞一家養百姓今後每石
加二斗耗以備鼠雀侵蠧謂之鼠雀耗倉糧加耗自此
始也
秦王掇禍
秦王從榮明宗之愛子好為詩判河南府辟高輦為推
官輦尤能為詩賓主相遇甚歡自是出入門下者當時
名士有若張杭高文蔚何仲舉之徒莫不分廷抗禮更
唱迭和時干戈之後武夫用事睹從榮所為皆不悅於
是康知訓等竊議曰秦王好文交遊者多詞客此子若
一旦南面則我等轉死溝壑不如早圖之高輦知其謀
因勸秦王托疾此輩以所就之間須來問候請大王伏
壯士出其不意皆斬之庶幾免禍矣從榮曰至尊在上
一旦如此得無危乎輦曰子弄父兵罪當笞爾不然則
悔無及矣從榮猶豫不决未幾及禍高輦棄市初從榮
之敗也高輦竄於民家且落髮為僧既檢獲知訓以其
毁形難認復使巾幘著緋驗其真偽然後用刑輦神色
自若猶厲聲曰朱衣纔脱白刃難逃觀者壯之
高季興據荆州
高季興本陵州陜右人為太祖禆將出為郢州防禦使
時荆南成汭征鄂州不利而卒太祖命季興為荆南留
後到未幾會武陵土豪雷彦恭作亂季興破之遂以功
授荆南節鉞莊宗定天下季興首入覲因拜中書令封
南平王初季興嘗從梁太祖出征引軍早發至逆旅未
曉有嫗秉燭迎門具禮甚厚季興疑而問之對曰妾適
夢有人叩關呼曰速起速起有裂土王來及起盥潄畢
秉燭開門而君子奄至得非所謂王者耶所以不敢䙝
慢爾季興喜及來荆南竟至封王
王氏據福建
王潮之來福建也值連帥陳巖卒子壻范暉自稱留後
潮攻拔之盡有其地遂為福建觀察使至其子審知立
雖天下多事猶能修其職貢朝廷嘉之封閩王審知卒
弟延均嗣無識輒改審知制度僭稱大閩改元龍啓其
後為子㫤殺㫤多行不道閩人殺之立從父延羲改元
永隆延羲不恤政事國亂為其將連重遇所殺王氏之
族遂滅先是梁朝有王霸者即王氏之遠祖為道士居
於福州之怡山時愛二皂筴樹因其下築壇為朝禮之
所其後丹成冲虚而去霸嘗云吾之子孫當有王於此
方者乃自為䜟藏之於地唐光啓中爛柯道士徐景玄
因於壇東北隅取土獲其詞曰樹枯不用伐壇壞不須
結不滿一千年自有系孫列又曰後來是三王潮水蕩
禍殃巖逢二乍間未免有銷亡子孫依吾道代代封閩
疆議者以為潮蕩禍殃謂王潮除其禍患以開基業也
巖逢二乍間謂陳巖逢王潮未幾而亡土地為其所有
也代代封閩疆謂潮與審知也代代盖兩世之稱明封
崇不過潮與審知兩世耳初王潮嘗假道於洪州時鍾
傅為洪州節度使以王潮若得福建境土相接必為已
患隂欲誅之有僧上藍者通於術數動皆先知大為鍾
所重因入謁察傅詞氣驚曰令公何故起惡意是欲殺
王潮否傅不敢隱盡以告之上藍曰老僧觀王潮與福
建有緣必變彼時作一好世界令公宜加禮厚待若必
殺之令公之福去矣於是傅加以援送及審知之嗣位
也楊行密方盛常有吞東南之志氣審知居常憂之因
其先人常與上藍相知乃使人賫金帛往遺號曰送供
且問國之休咎使回上藍以十字為報其詞曰不怕羊
入屋只怕錢入腹審知得之歎曰羊者楊也腹者福也
得非福州之患不在楊行密而在錢氏乎今將吏内無
姓錢者必為子孫後世之憂矣至延羲為連重遇所殺
諸將争立江南乘其時命查文徽領兵代之經年不能
下會兩浙救兵至文徽腹背受敵遂大敗自是福州果
為錢氏所有入腹之䜟始應矣非國之興衰皆冥數先
定乎
孟知祥兩代䜟
孟知祥之入蜀視其險固隂有割據之志洎抵成都值
晚且憩於郊外有推小車子過者其物皆以袋盛知祥
見問曰汝車所勝幾袋答曰盡力不過兩袋知祥惡之
其後果兩世而國滅
孟知祥搬家
初知祥將據蜀也且上表乞搬家屬時樞密使安重誨
用事拒其請知祥曰吾知之矣因使密以金百兩為賂
重誨喜而為敷奏詔許之及家屬至知祥對僚吏笑曰
天下聞安樞密將謂天地間未有比誰知其只銷此百
兩金耶亦不足畏也遂守險拒命
孟知祥平董璋
孟知祥與董璋有隙舉兵討之璋素勇悍聞知祥之來
也以為送死諸將兩端季鎬為知祥判官深憂之及將
戰知祥欲示閒暇自書一字以遺董璋無何舉筆輒誤
書董為重字不悅久之鎬在側大喜且引諸將賀於馬
前知祥不測曰事未可測何賀耶鎬曰其董字草下施
重今大王去草書重是董已無頭此必勝之兆也於是
三軍欣然一戰而董璋敗
錢鏐患目
錢鏐末年患雙目有醫人不知所從來自云累世醫内
外障眼其術在於用針無不效者鏐聞召而使觀之醫
人曰可治然大王非常人患殆天與之若醫是違天理
也恐無益於壽幸思之鏐曰吾起自行伍跨有方面富
貴足矣但得兩眼見物為鬼不亦快乎既而下手莫不
應手豁然鏐喜所賜動以萬計醫人皆辭不受明年鏐
卒
房知温從事入冥
房知温為青州節度封東平王所為不法百姓苦之一
旦有從事張澤者素好嗜鱉忽暴卒但心頭微暖家人
未即殮經宿而活自云為泰山所追行未幾過一公宇
門庭甚壯既入見有人衣紫據案而坐自謂之府君叱
澤曰何故食鱉過差耶言訖有執筆挾簿引羣鬼皆怪
狀㩦以鼎鑊刀鋸之具至擒澤投於沸鼎中移時復用
鐡义撥出以刀支解去骨肉然後烹飪大抵亦如治鱉
之狀既熟諸鬼分噉凡出自鼎鑊至於支解又至於分
啖其於慘毒苦痛之狀皆名狀所不及如此者近數十
度府君始恕之且問曰汝受諸苦如何爾其敢再犯乎
答曰不敢於是遣去將行府君又於案上取一物封之
甚固授澤曰為吾將是物與房知温不法之事宜休矣
澤領而寘於懷遂覺知温聞知澤復活遽使人肩舁入
府而問之澤備以所受之苦對仍於懷中探取封物付
温即錦被角也知温大駭曰吾昨覺體寒如中瘧遂擁
被就火忽聞足下無疾而卒遂驚起不虞一角之被為
火所燒此其是乎遽取被視之不差毫釐知温顫慄不
知所措謂澤曰足下之過小可耳尚如此老夫不知如
何也自是知温稍稍斂戢
宋齊丘投姚洞天
宋齊丘豫章人父嘗在鍾傅幕下齊丘素落魄父卒家
計蕩盡已在窮悴朝夕不能度時姚洞天為淮南騎將
素好士齊丘欲謁之且囊空無備紙筆之費計無所出
但於逆旅杜門而坐如此殆數日隣房有散樂女尚幼
問齊丘曰秀才何以數日不出齊丘以實告女歎曰此
甚小事秀才何吝一言相示耶乃惠以數緍齊丘用市
紙墨為詩咏以投洞天其略曰某學武無成攻書失志
歲華蹭蹬身事蹉跎胸中之萬仞青山壓低氣宇頭上
之一輪紅日燒盡風雲加以天步凌遲皇綱廢絶四海
淵黑中原血紅抱飛蒼走黃之辯有出鬼没神之機洞
天怒其言大不即接見齊丘窘急乃更其啓翌日復至
其略曰有生不如無生為人不若為鬼又云其為誠懇
萬端只為饑寒兩字洞天始憫之漸加以拯救徐温聞
其名召至門下及昪之有江南也齊丘以佐命功遂至
將相乃上表以散樂女為妻以報宿惠許之
黃損不調
黃損連州人少有大志其為學務於該通嘗上三書號
曰三要大約𩔖隂符鬼谷同光初應進士以此書投於
公卿間議者以為有王佐才洎登第歸會王潮南稱霸
損因獻十策求入幕府其言多指切權要由是衆疾之
然以其掇朝廷名第不可坐廢踰年始授永州團練判
官未幾又得足疾遂退居於永州北滄塘湖上以詩酒
自娛先是損嘗學於廬山與桑維翰宋齊丘相遇每論天
下之務皆出損下損亦自負居無何同遊五老峯路遇
磐石因憩歇頃之有叟長嘯而至亦憩於側損等皆不
悅既而叟指桑維翰宋齊丘曰公等皆至將相各不得
其死次指損曰此子有道氣可以𨼆居若求名宦不過
一方從事爾宜思之損甚怒叟曰休戚之數定矣吾先
知者何怒耶三人始異之將再問其事此叟不顧而去
其後皆然
何仲舉及第
何仲舉營道人美姿容年十三俊邁絶倫時家貧輸稅
不及限李臯為營道令怒之乃荷項繫獄將檟楚焉或
有言於臯曰此子雖非能為詩往往可立成希明府一
察之臯聞遽召而問曰知汝有文且速敏今日之事若
能文不加點為一篇以自述吾當貸汝仲舉援筆而成
曰似玉來投獄抛家去就枷可憐兩片木夾却一枝花
臯大驚自為脱枷延上廳與之抗禮自是仲舉始銳意
就學天成中入洛時秦王為河南尹尤重士仲舉與張
杭江文蔚俱遊其門及其東薦也公舉數百人獨以仲
舉為擅場仲舉因獻詩曰碧雲章句才離手紫府神仙
盡點頭秦王大悦稱賞不已故一舉上第及歸遇文昭
馬氏承制依唐太宗故事於天策府置十八學士臯以
為學士之首且執政柄而仲舉自以出於臯之門下雖
策名中朝事臯未嘗暫懈臯感悅遂加引用未幾與之
同列及出又為全衡二州刺史先是湖廣尤多詩人其
最顯者有沈彬廖凝劉昭禹尚顔齊已虛中之徒而仲
舉在諸公間尤為輕淺惟李臯獨推許之往往對衆吟
秋日晚望詩曰樹迎高鳥歸深野雲傍斜陽過遠山以
足扣地嘆曰何仲舉乃詩家之高逸者也諸公幸見取
其餘諸家乃閏氣爾故仲舉感臯之見知卒能自奮至
於名節亦終始無玷論者多臯有知人之鑒
徐寅擯棄
徐寅登第歸閩中途經大梁因獻太祖遊大梁賦時梁
祖與太原武皇為讎敵武皇眇一目而又出自沙陀部
落寅欲曲媚梁祖故詞及之云一眼胡奴望英威而膽
落未幾有人得其本示太原者武皇見而大怒及莊宗
之滅梁也四方諸侯以為唐室復興奉琛為慶者相繼
王審知在閩中亦遣使至遽召其使問曰徐寅在否使
不敢𨼆以無恙對莊宗因慘然曰汝歸語王審知父母
之讐不可同天徐寅指斥先帝今聞在彼中何以容之
使回具以告審知曰如此則主上欲殺徐寅爾今殺則
未敢奉詔但不可用矣即日戒閽者不得引接徐寅坐
是終身止於秘書正字
黃滔命徐寅代筆
黃滔在閩中為王審知推官一旦饋之魚時滔方與徐
寅對談遂請為代謝牋寅援筆而成其略曰銜諸斷索
才從羊續懸來列在琱盤便到馮驩食處時人大稱之
敬新磨狎侮
敬新磨河東人為伶官大為莊宗所寵惜莊宗出自沙
陀部落既得天下多用蕃部子弟為左右侍衛高鼻深
目者甚衆加以恃勢凌辱衣冠新磨居常嫉之往往揚
言曰此輩雖硬弓長箭今天下已定無所施矣惟有一
般勝於人者鼻孔大眼睛深耳他不足數也衆皆切齒相
與訴於莊宗其間亦有言發而泣下者莊宗不悦召新
磨責之曰吾軍出自蕃部天下孰不知汝未嘗為我避
諱更欲罵之使各垂泣告朕何也新磨正色對曰陛下
妄矣此輩淚便用桔橰子打亦不出豈能見之也莊宗
素好俳不覺大笑時殿上常有惡犬及新磨退一犬奮
起似欲肆噬新磨意莊宗使之遽倚柱大呼曰陛下勿
縱男女咬人莊宗色變索弓箭新磨遽抗聲曰臣雖賤
與陛下一體殺之不祥問其故對曰陛下改元以同光
為紀年天下謂之同光帝且同者銅也不得敬新磨銅
光何以見耶莊宗又欣然其謔浪狎侮應機而發皆此
𩔖也
僧昭說踏錢
僧昭者通於術數居兩浙大為錢塘錢鏐所禮謂之國
師一旦謁鏐有宫中小兒嬉於側墜下錢數十文鏐見
謂之曰速收慮人恐踏破汝錢昭師笑曰汝錢欲踏破
須是牛即可鏐喜以為社稷堅牢之義後至曾孫俶舉
族入朝因而國除俶年是丒為牛可謂牛踏錢而破矣
五代史補卷二
