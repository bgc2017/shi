五代史補卷三
宗陶岳撰
晉(二十條)
高祖先兆
高祖尚明宗女宫中謂之石郎及將起兵於太原京師
夜間狼皆羣遊往往入宫中愍帝患之命諸班能射者
分投捕逐謂之射狼未幾高祖至盖射亦石也
少主不召桑維翰
少主之嗣位也契丹以不俟命而擅立又景延廣辱其
使契丹怒舉國南侵以駙馬都尉杜重威等領駕下精
兵甲禦之於中流河橋既而契丹之衆已深入而重威
等奏報未到朝廷時桑維翰罷相為開封府尹謂僚佐
曰事急矣非大臣鉗口之時乃叩内閣求見欲請車駕
親征以固將士之心而少主方在後苑調鷹至暮竟不
召維翰退而歎曰國家阽危如此草澤逋客亦且下問
况大臣求見而不召耶事亦可知矣未幾杜重威之徒
降於契丹少主遂北遷
桑維翰責張彦澤
桑維翰形貌甚怪往往見之者失次張彦澤素以驍勇
稱每謁候雖冬月未嘗不雨汗及中渡變生彦澤引蕃
部至欲逞其威乃領衆突入開封府弓矢亂發且問桑
維翰安在維翰聞之乃厲聲曰吾為大臣使國家如此
其死宜矣張彦澤安得無禮乃升廳安坐謂之曰汝有
何功帶使相已臨方面當國家危急不能盡犬馬之力
以為報效一旦背叛助讐敵作威為賊汝心安乎彦澤
覩其詞氣慨然股慄不敢仰視退曰吾不知桑維翰何
人今日之事威稜猶如此其再可見耶是夜令壯士就
府縊殺之當維翰之縊也猶瞋目直視嘘其氣再三每
一嘘皆有火出其光赫然三嘘之外火盡滅就視則奄
然矣
李濤納命
李濤常忿張彦澤殺邠州幕吏張式而取其妻濤率同
列上䟽請誅彦澤以謝西土高祖方姑息武夫不從未
幾契丹南侵至中渡橋彦澤首降戎主喜命以本軍統
蕃部控弦之士先入京師彦澤自以功不世出乃挾宿
憾殺開封尹桑維翰濤聞之謂親知曰吾曾上䟽請誅
彦澤今國家失守彦澤所為如此吾之首領庸可保乎
然事可奈何誰能伏藏溝瀆而取辱耶於是自寫門狀
求見彦澤其狀云上䟽請殺太尉人李濤謹隨狀納命
彦澤覽之欣然降階迎之然濤猶未安復曰太尉果然
相恕乎彦澤曰覽入門狀見納命二字使人怒氣頓息
又何憂哉濤素滑稽知其必免又戲為伶人詞曰太尉
既相恕何不將壓驚絹來彦澤大笑卒善待之
馬希範奢侈
馬希範武穆之嫡子性奢侈嗣位未幾乞依故事置天
策府僚屬於是擢從事有才行者有若都統判官李鐸
静江府節度判官潘玘武安軍節度判官拓跋恒都統
掌書記李臯鎮南節度判官李莊昭順軍節度判官徐
牧澧州觀察判官彭繼英江南觀察判官廖圖昭順軍
觀察判官徐仲雅静江府掌書記鄧懿文武平軍節度
掌書記李松年鎮南軍節度掌書記衞曮昭順軍觀察
推官彭繼勲武平軍節度推官蕭銖桂管觀察推官何
仲舉武安軍節度廵官孟玄暉容管節度推官劉昭禹
等十八人並為學士其餘列校自袁友恭張少敵等各
以次授任莫不大興土木以建置府庭其最為壯麗即
有九龍金華等殿府殿之成也用丹砂塗其壁凡用數
十萬斤石每僚吏謁見將升殿但覺丹砂之氣藹然襲
人其費用也皆此𩔖初教令既下主者以丹砂非卒致
之物相顧有憂色居無何東境山崩湧出丹砂委積如
丘陵於是收而用之契丹南侵聞其事以為希範非當
人遽使册為尚父希範得册以為敵人推奉欣然當之
矣
丁思僅謂馬希範起義兵
丁思僅素有才略為馬氏騎將以希範受契丹册命深
恥之因謂希範曰今朝廷失守正忠臣義士奮發之時
使馳檄四方引軍直趨京師誅犬戎天子反正然後凱
還如此則齊桓晉文不足數矣時不可失願大王急圖
之希範本無遠略加以興作府署未畢不忍棄去遂寢
思僅之謀思僅不勝其憤謂所親曰古人疾沒世而名
不稱今遭逢擾攘不能立功於天下反顧戀數間屋子
乎誠可痛也自是思僅常怏怏
馬希範殺高郁
高郁為武穆王謀臣莊宗素聞其名及有天下且欲離
間之會武穆王使其子希範入覲莊宗以希範年少易
激發因其敷奏敏速乃撫其背曰國人皆言馬家社稷
必為高郁所取今有子如此高郁安得取之耶希範居
常嫉郁忽聞莊宗言深以為然及歸告武穆請誅之武
穆笑曰主上戰争得天下能用機數以郁資吾霸業故
欲間之耳若梁朝罷王彦章兵權也盖遭此計必至破
滅今汝誅郁正落其彀中慎勿言也希範以武穆不决
禍在朝夕因使誣告郁謀反而族滅之自是軍中之政
往往失序識者痛之初郁與武穆俱起行陣郁貪且僭
常以所居之井不甚清澈思所以澄汰之乃用銀葉護
其四方自内至外皆然謂之拓裏其奉養過差皆此𩔖
也故莊宗得以媒蘖自後隂晦中見郁後竟為患
李昪得江南
李昪本為徐温所養温殺張鎬權出於己自稱大丞相
中書令都統及出居金陵以嫡子知訓為丞相昪為潤
州節度昪始為宣州忽得潤州甚怏怏將白温辭之宋
齊丘素與昪善因謂昪曰知訓驕倨不可大用殆必有
損足焚巢之患宣州去江都遠難為應潤州才隔一水爾
有急則可以立功慎勿辭也昪聞之釋然遂行至潤州
未幾知訓果為朱瑾所殺是夜江都亂火光亘天昪望
之曰宋公之言中矣遂引軍渡江盡誅朱瑾之黨然後
解甲去備以待徐温之至且喜且怒謂昪曰猶幸汝在
潤州不然吾家大事將去矣汝於兄弟中有大功者也
即日用昪為左僕射知政事以代知訓昪善於撫禦内
外之心翕然而歸之故徐温卒未幾而江南遂為昪所
有先是江南童謠云東海鯉魚飛上天東海即徐之望
也李者鯉也盖言李昪一旦自温家起而為君爾初昪
既畜異志且欲諷動僚屬雪天大會酒酣出一令須借
雪取古人名仍詞理通貫時齊丘徐融在坐昪舉杯為
令曰雪下紛紛便是白起齊丘曰着屐過街必須雍齒
融意欲挫昪等遽曰來朝日出争奈蕭何昪大怒是夜
收融投於江自是與謀者惟齊丘而已
李瀚作錢鏐碑
李瀚有逸才每作文則筆不停綴而性嗜酒楊凝式嘗
受詔撰錢鏐碑自以作不逮瀚於是多市美酒召瀚飲
俟其酣且使代筆經宿而成凡一萬五千字莫不詞理
典贍凝式歎服久之少主入蕃也宰相馮道等至鎮州
戎主皆放還瀚時為翰林院學士北主以其才特留之
竟卒於蕃中其後人有得其文集者號曰丁年集蓋取
蘇武丁年奉使之義
馮道修夫子廟
馮道之鎮同州也有酒務吏乞以家財修夫子廟道以
狀付判官參詳其事判官素滑稽因以一絶書之判後
云荆棘森森遶杏壇儒官高貴盡偷安若教酒務修夫
子覺我羞慚也大難道覽之有愧色因出俸重創之
歐陽彬入蜀
歐陽彬衡山人世為縣吏至彬特好學工於詞賦馬氏
之有湖南也彬將希其用㩦所著詣府求見之禮必先
通名紙有掌客吏衆謂樊知客好賄隂使人謂彬曰足
下之來非徒然也實欲顯族致身而不以一物為貺其
可乎彬恥以賄進竟不與既而樊氏怒擲名紙於地曰
豈吏人之子欲干謁王侯耶彬深恨之因退而為詩曰
無錢將乞樊知客名紙生毛不為通因而落魄街市歌
姬酒徒無所不狎有歌人瑞卿者慕其才遂延於家瑞
卿能歌每歲武穆王生辰必歌於筵上時湖南自舊管
七郡外又加武陵岳陽是九州彬作九州歌以授瑞至
時使歌之實欲感動武穆既而竟不問彬嘆曰天下分
裂之際厮徒負養皆能自奮我何負而至此耶計無所
出思竄入鄰道但未有所向居無何聞西蜀圖綱將發
彬遂謀入蜀且私謂瑞卿曰吾以干謁不遂居於汝家
未嘗有倦色其可輕棄乎然士以功名為不朽不於此
時圖之恐貽後悔今吾他適庶幾有成勿以為念瑞卿
曰君於妾不可謂之無情然一旦不以妾自滯割愛而
去得非功名之將至耶妾誠異之家財約數緍雖不豐
願分為半以資路途彬亦不讓因以瑞卿所贈盡賂綱
吏求為駕船僕夫綱吏許之既至蜀遂獻獨鯉朝天賦
蜀主大悦擢居清要其後官至尚書左丞相出為䕫州
節度使既領䕫州武穆王已薨其子希範繼立因致書
於希範叙疇昔入蜀之由仍以衡山宗族為託希範得
書大慚彬之親友悉免其賦役下令搜訪草澤由是士
無賢不肖參謁皆延客之因彬所致也彬雅有風儀其
為文辭近而理真聞之者雖不知書亦釋然曉之竟以
此遇
戴偃擯棄
戴偃金陵人能為詩尤好規諷唐末罹亂遊湘中值馬
氏有國至文昭王以公子得位尤好奢侈起天策府構
九龍金華等殿土木之工斧斤之聲晝夜不絶偃非之
自稱玄黃子著漁父詩百篇以獻欲譏諷之故其句有
總把咽喉吞世界盡因奢侈致危亡又曰若須抛却便
抛却莫待風高更水深文昭覽之怒一旦謂賓佐曰戴
偃何如人時賓佐不測以偃為文昭所重或對曰偃詩
人章句深為流輩所推許方今在貧悴大王哀之置之
髯參短簿之間足矣文昭曰數日前獻吾詩想其為人
大抵務以魚釣自娛爾宜賜碧湘湖便以遂其性亦優
賢之道也即日使遷居湖上乃潛戒公私不得與之往
還自是偃窮餓日至無以為計乃謂妻曰與汝結髮已
生一男一女今度不惟擠於溝壑亦恐首領不得完全
宜分兒遁去庶幾可免不然旦夕死矣於是舉骰子與
妻子約曰彩多得兒彩少得女既擲偃彩少乃㩦女相
與慟哭而别偃將奔嶺南至永州會文昭薨乃止其後
不知所終
安重榮叛
安重榮出鎮常懷不軌之計久矣但未發居無何廏中
産朱鬃白馬有鴉生五色雛以為鳳乃欣然謂天命在
已遂以兵反指揮令取宗嶺路以向闕父老聞之往往
竊議曰事不諧矣且王姓安氏曰鞍得背而稳何不取
路貝州若由宗嶺是鞍及於鬃得無危乎未幾與王師
先鋒遇一戰而敗
楊光遠叛
楊光遠滅范延先之後朝廷以其功高授青州節度封
東平王奄有登萊沂密數郡既而自負強盛舉兵反朝
廷以宗州節度李守正常與光遠有隙乃命李討之李
受詔欣然志在必取莫不身先矢石光遠見而懼之度
不能禦遂降初光遠反書至中外大震時百官起居次
忽有朝士揚言於衆曰楊光遠欲謀大事吾不信也光
遠素患秃瘡其妻又跛自古豈有秃頭天子跛脚皇后
耶於是人心頓安未幾光遠果降
彭夫人怒報恩長老
文昭王夫人彭氏封秦國夫人常往城北報恩寺燒香
時僧魁謂之長老者問曰夫人誰家婦女彭氏大怒索
檐子疾驅而歸文昭驚曰何歸之速也夫人曰今日好
没興被箇老秃兵問妾是誰家婦女且大凡婦女皆不
善之辭安得對妾而發文昭笑曰此所謂禪機也夫人
可答弟子是彭家女馬家婦然則通其理矣何怒之有
乎夫人素負才智恥不能對乃曰如此則妾所謂無見
性也於是慚赧數日
羅鄴王戲判
羅鄴王紹威俊邁有詞學尤好戲判常有人向官街中
鞴驢置鞍於地值牛車過急行碾破其鞍驢主怒毆駕
車者為廂司所擒紹威更不按問遂判其狀云鄴城大
道甚寬何故駕車碾鞍領鞴驢漢子科决待駕車漢子
喜歡詞雖俳諧理甚切當論者許之
石文德獻挽歌
石文德連州人形質矬陋好學尤攻詩霸國時屢獻詩
求用文昭以其寢陋未曾禮待文德由是窮悴有南宅
王子者素重士延於門下其後文昭知之亦兼怒王宅
欲庭辱文德而逐之居無何秦國夫人彭氏薨文昭傷
悼乃命有文學者各撰挽詞文德乃獻十餘篇其一聯
云月沉湘浦冷花謝漢宫秋文昭覽之大驚曰文德有
此作用吾但以寢陋而輕之乃不如南宫小兒却能知
賢耶於是始召文德而媿謝之未幾承制授水部員外
郎充融州刺史文德晚尤好著述乃撰大唐新纂十三
卷多名人遺事詞雖不工事或可采時以多聞許之
趙在禮拔釘錢
趙在禮之在宋州也所為不法百姓苦之一旦下制移
鎮永興百姓忻然相賀曰此人若去可謂眼中拔釘子
何快哉在禮聞之怒欲報拔釘之謗遽上表更求宋州
一年時朝廷姑息勲臣詔許之在禮於是命吏籍管内
戶口不論主客每歲率錢一千納之於家號曰拔釘錢
莫不公行督責有不如約則加之鞭朴雖租賦之不若
也是歲獲錢百萬
僧洪道
僧洪道不知何許人通内外學道行尤高大為時人所
重天福中居於衡州石羊鎮山谷中馬氏文昭王之嗣
位也聞其名召入府使於報恩寺住持洪道不應命文
昭堅欲致之督責州縣憂懼計無所出率五七十人拱
擁入州洪道知之乃引徒弟數輩轉徙入深山中得一
巖遂且止息然雖舊居抵於山巖下則衆鳥千萬和鳴
而隨之州縣雖失其蹤或有相謂曰且深山之中衆鳥
何故而鳴又聲韻優逸得非和尚在彼耶試尋果得之
於巖所父老再拜曰和尚佛之徒也佛不遺衆生顧今
大王企竚要與和尚相見輙不應召竄入山林於是和
尚即得計矣而州縣與鄉村得無勞擾而和尚忍不為
之開慈憫耶洪道於是始點頭曰如此則吾為汝行矣
及至府文昭以國師待之未幾堅乞歸山文昭知不可
留乃許焉其後竟不知所終初洪道之入巖也見一虎
在穴乳二子徒弟大駭洪道呪曰無懼彼當移去言訖
虎銜二子趨出穴至行之所感也如此
僧齊已
僧齊已長沙人長沙有大潙同度寺僧多而地廣佃戶
僅千餘家齊已則佃戶胡氏之子也七歲與諸童子為
寺司牧牛然天性穎悟於風雅之道日有所得往往以
竹枝畫牛背為篇什衆僧竒之且欲壯其山門遂勸令
出家時鄭谷在袁州齊已因㩦所撰詩往謁焉有早梅
詩曰前村深雪裏昨夜數枝開谷笑謂曰數枝非早不
若一枝則佳齊已矍然不覺兼三衣叩地膜拜自是士
林以谷為齊已一字之師其後居於長沙道林寺時湖
南幕府中能詩者有如徐東野寥凝劉昭禹之徒莫不
聲名藉甚而徐東野尤好輕忽雖王公不避也每見齊
已必悚然不敢以衆人待之常謂同列曰我輩所作皆
拘於一途非所謂通方之士若齊已才高思遠無所不
通殆難及矣論者以徐東野為知言東野亦嘗贈之詩
曰我唐有僧號齊己未出家時宰相器爰見夢中逢武
丁毁形自學無生理骨瘦神清風一襟松老霜天鶴病
深一言悟得生死海芙蓉吐出琉璃心悶見聖唐風雅
缺敲破晴天飛白雪清塞清江却有靈遺魂泣對荒郊月
格何古天工未生誰知主混沌鑿開鷄子黃散作純風
如膽苦意何新織女星機挑白雲真宰夜來調暖律聲
聲吹出嫩青春調何雅澗底孤松秋雨灑嫦娥月裏學
步虚桂風吹落玉山下語何竒血潑乾坤龍戰時祖龍
跨海看日出一鞭風雨萬山飛已公已公道如此浩浩
寰中如獨自一簟松風冷如水長伴巢由伸脚睡其為
名士推重如此及將遊蜀至江陵高從誨慕其名遮留
之命為管内僧正齊已不獲已而受自是常怏怏故其
友虛中示之詩云老負峨眉月閒看雲水心盖傷其不
得志也竟卒於江陵有詩八百首孫光憲序之號曰白
蓮集行於世
五代史補卷三
