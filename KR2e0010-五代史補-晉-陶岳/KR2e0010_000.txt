五代史補雜史𩔖
提要
(臣)等謹案五代史補五卷宋陶岳撰岳字介
立潯陽人宋初薛居正等五代史成岳嫌其
尚多闕略因取諸國竊據累朝創業事迹編
次成書以補所未及自序云時皇宋祀汾隂
之後歲在壬子蓋真宗之祥符五年也晁公
武讀書志載此書作五代補錄然考岳自序
實稱五代史補則公武所記為誤公武又云
共一百七事今是書所載梁二十一事後唐
二十事晉二十事漢二十事周二十三事共
一百四事較公武所云尚少三事未知為此
書闕佚或公武誤記王明清揮麈錄載母昭
裔貧賤時借文選於交遊間有難色發憤異
日若貴當板鏤之遺學者後仕蜀為宰相遂
踐其言刊之印行書籍剏見於此事載陶岳
五代史補云云今本無此條殆𫝊寫有遺漏
矣此書雖小說家言然叙事首尾詳具率得
其實故歐陽修新史司馬先通鑑多採用之
其間如莊宗獵中牟為縣令所諫一條云忘
其姓名據通鑑則縣令乃何澤又楊行密詐
盲一條云首尾僅三年攷行密詐盲至殺朱
三郎實不及三年之久又王氏據福建一條
云王審知卒弟延鈞嗣據薛史通鑑延鈞乃
審知之子又梁震禆贊一條云莊宗遣高季
興歸行已浹旬莊宗易慮遽以詔命襄州節
度使劉訓伺便囚之季興行至襄州心動遂
棄輜重南走至鳳林關已昏黑於是斬關而
去是夜三更向之急遞果至通鑑考異辨莊
宗當時並無詔命遣急遞之事岳所據乃𫝊
聞之誤凡此之𩔖雖亦不免疎失然當薛史
既出之後能網羅散失禆益缺遺於史學要
不為無助也乾隆四十五年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
五代史補原序
五代之相承也其闢土則不廣享祚則不永干戈尚被
於原野聲教未浹於華夏雖唐室名儒或有存者然俎
豆軍旅勢不两立故其史書漏落尤甚近年以來議者
以國家誕膺寶命廓清區宇萬邦輻輳以入貢九流風
動而觀政五代之書必然改作岳自惟淺漏久居冗散
一札詔下恐非秉筆之數因思自幼及長侍長者之座
接通人之談至於諸國竊據累朝創業其間事迹頗曾
尋究因書其所聞得百餘條均其年代為之次序勒成
五卷命曰五代史補雖同小說頗資大猷聊以備於闕
遺故不拘於𩔖例幸將來秉筆者覽之而已時皇宋祀
汾隂之後歲在壬子陶岳介立序
