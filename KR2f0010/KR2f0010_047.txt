唐大詔令集卷五十七
宋宋敏求編
大臣
宰相
休致
盧懷慎去官養疾勅
杜佑太保致仕制
貶降上
張嘉貞幽州刺史制
杜暹荆州長史李元紘曹州刺史制
宇文融汝州刺史制
第五𤦺忠州長史制
第五𤦺長流夷州制
李揆袁州長史制
王縉括州刺史制
楊炎崖州司馬制
鄭餘慶柳州司馬制
韋執誼崖州司馬制
于頔恩王傅絶朝謁制
皇甫鎛崖州司戶參軍制
令狐楚衡州刺史制
宋申錫開州司馬制
李德裕袁州長史制
李宗閔處州刺史制
再貶李宗閔處州長史制
三貶李宗閔潮州司戶制
休致
盧懷慎去官養疾勅
勅留侯多病漢皇許其頤養吕蒙未瘳吳王因而&KR0579;戚
此則古之義也銀青光禄大夫檢校黃門監上柱國漁
陽郡開國伯盧懷慎大才宏識資忠履信學窮墳典文
緯邦國朕之倚賴人實具瞻頃者忘身徇公積勞為癘
竭誠抗表固辭在職方欲省其謀慮專於導引且憑針
艾之術副朕鹽梅之期宜聽去官許其養病
杜佑太保致仕制
宣力濟時為臣之懿躅辭榮告老行已之高風况乎任
重公台義深翼贊秉冲讓之志堅金石之誠敦諭既勤
堅執彌固則當遂其忠懇進以崇名尚齒優賢斯王化
之本也金紫光禄大夫守司徒同中書門下平章事兼
崇文館大學士充太清宫使上柱國岐國公食邑三千
戶杜佑巖廊上材邦國茂器藴經通之識體温厚之姿
寬裕本乎性情謨猷彰乎事業博聞強學知歷代沿革
之宜為政惠人審羣黎利病之要由是再司邦用累歴
藩方出總戎麾入和鼎實聿膺重寄歴事先朝左右朕
躬夙夜不懈命以詔冊登之上台肅恭在廷華髮承弁
兹可謂國之元老人之具瞻者也朕纉承丕業思弘景
化選勞求舊期致時雍方申引翼之儀遽抗懸車之請
而又固辭年病乞就休閒已而復來星琯屢變有不可
抑良用耿然永惟古先哲王君臣之際臣有耆艾以求
其退君有優賜以徇其情乃輟鄧禹敷教之功仍增王
祥輔導之秩俾養浩然之氣安於敬止之鄉庶頤神保
和永綏福履仍加階級以厚寵章其惟敬哉兹謂全致
光禄大夫守太保致仕宜朝朔望
貶降上
張嘉貞幽州刺史制
中書令張嘉貞備位宰官夙承恩命不能勵其公節以訓
私門其弟嘉祐頃緣奬愛遷在清秩憑寵自肆黷貨有彰豈可仍
踐台階儀刑百辟貶居藩守俾肅朝倫可幽州刺史
杜暹荆州長史李元紘曹州刺史制
出納王言發揮綸翰宰臣之任選衆推賢檢校黃門侍
郎同中書門下平章杜暹同中書門下平章事李元紘䓁咸勵忠
勤用登樞揆雖清以自牧而道則未宏不能同心戮力以祇帝載
而乃肆懷相短以玷朝綸朕緣事醜股肱情惟隠蔽掩其累
而不率遂其過而彌彰將何以緝敘三光儀刑官辟宜回
中禁俾列專城暹可荆州長史元紘可曹州刺史
宇文融汝州刺史制
事君之節在於匪躬為臣則忠期於無隠黃門侍郎同
中書門下平章事宇文融幸借藝能俾承推薦往以封
輯田戶漕運邊儲用其籌謀頗有弘益三遷憲府再入
禮闈仍仗以訏謨委其密勿雖十旬入拜一日九遷方
此超騰彼未為速庶違爾弼久則佇於昌言謀而不臧近頗
彰於公論交游非謹舉薦或虧將何以論道三台具瞻
百辟宜輟中樞之位居外藩之寄可汝州刺史
第五𤦺忠州長史制
台庭之位陶甄是屬在和羹而或爽當折足而貽憂由
是舜舉二臣叶心者俾乂漢閎三相無能者同免苟虧
公議抑有彝章正議大夫行尚書戶部侍郎同中書門
下平章事權知門下省事上柱國扶風縣男賜紫金魚
袋第五𤦺夙表材幹累遷要途久專司於國賦常有利
於公家往自艱難備經任使以奬其效拔在鈞衡比事
每涉私政非近體率情變法且違行古之方封已怙權
稍闕在公之義簿國靡費聚歛尤繁既罔上而取容亦
害下而恣怨凡所進拔悉收瑕釁又與賀蘭進明並居
權要潜結往來嘗夜會於私第歸必淹於永漏殊乖憲
典足表異端頗招黨比之嫌甚失弼諧之望稽諸故事
合議刑章但以任在股肱理無按問遂抑情於含匿斯
以禮而始終豈可更踐台階尚塵樞禁宜申遠謫之命
俾肅懲違之典可忠州長史員外置同正員外官勲封
如故(乾元二年十一月)
第五琦長流夷州制
君之使臣期叶心以輔政臣之事主當盡忠以明職苟
或冒官罔上黷利崇姦靡懲折鼎之凶載履覆車之轍
自貽厚責難捨刑章正議大夫行忠州長史員外置同
正員外上柱國扶風縣男第五琦素以幹能早膺任使
自艱難之際帑藏是司久彰歲月之勞頗申強濟之用
所以收其課績擢在台階而行閱由衷任性過量務容
身之計虧許國之誠變法多紊於常經率情每違於直
道交惟黨比用非忠良頗乖秉鈞之體諒乏致君之志
頃者遂從貶削爰示典章是以輿議日聞僣違益露引
承福於肘腋殖貨於中處朱敏於膏腴竊貲於外懷金
暗室曾不慚於四知納賄私家動有踰於萬計比令按
問咸伏其辜且國賦邦徭軍儲歲備朕以戎車屢駕甿
俗未康常有戒勅令其節省豈謂隂圖聚歛擅出科條
上延謗於公家下益疲於人業徇私封已歸怨稱君忝
曰人臣胡寧忍此况又深尤隠慝累干刑書朕亦含垢
匿瑕為之掩惡議以明刑合從秋令顧君臣之義大庶
始終而禮全夫除惡務本國家之彝訓申恩念舊王者
之深仁屬陽和在辰品物咸遂由是抑從寬典特屈嚴
誅宜寬殊死之命俾就投荒之謫可除名長流夷州馳
驛發遣朕差綱領送至彼所勿許東西於戲朕臨御以
來每更輔弼皆宥以過失存其禄位今者琦之所犯負
國誠深義不可以苟容法不可以頻貸申兹憲令用警
庶寮凡百卿士宜知朕意(乾元三年二月)
李揆袁州長史制
持衡當軸體備股肱若鼎餗之不知慮鼓妖之有釁台
司稍紊王度則乖宜峻彝章以懲不道銀青光禄大夫
行中書侍郎同中書門下平章事集賢殿崇文館大學
士兼修國史上柱國姑臧縣開國伯本以藝文累階資序周
旋近密參掌絲綸庶其翼亮之勤列在訏謨之地任惟
過力誠匪奉公無聞憂國之心不懼曠官之責具瞻何
取進退求容隂懷罔上之謀更漏省中之語端居相府
潜搆禍胎動河南之八州昧廟堂之三寳將圖不軌振擾方
隅考騐甚明發姦斯在私乘馹傳自越章程式按秋官
合從徽纆但以任叨宰輔久侍階墀特寬丹筆之書猶
左朱旛之職俾從遠黜以肅朝倫可袁州長史員外置
同正員仍即馳驛赴任
王縉括州刺史制
門下侍郎中書門下平章事王縉附會姦邪阿炎䜛諂
據兹犯状罪至難捨矜以耄及未忍加誅俾申屈法之
恩貸以岳牧之秩可使持節括州諸軍事括州刺史宜
即赴任於戲朕恭已南面推誠股肱敷求哲人將弼予
理昧於任使過在朕躬無曠厥官各慎爾職
楊炎崖州司馬制
尚書左僕射楊炎託以文藝累登清貫雖謫居荒服而
虚稱猶在朕初臨萬邦思弘大化務擢非次招納時髦
拔自郡佐登於台鼎獨委心膂信任無疑而乃不思竭
誠敢為姦蠧進邪醜正既偽且妄黨援因依動涉情故
隳法敗度罔上行私苟利其身不顧於國加以内無訓
誡外有交通縱恣詐欺以成贓賄詢其事跡本末乖謬
蔑恩棄德負我何深考秋議刑罪在難宥但以朕於將
相義切始終顧全大體特有宏貸俾從遠謫以肅具寮
可崖州司馬員外置同正員仍即馳驛發遣
鄭餘慶郴州司馬制
輔弼之臣百辟是憲苟二其行則黷大猷守中書門下
平章事鄭餘慶頃謂忠貞擢居台輔仍乖正直有涉比
周棄法弄情公行黨比苟徇邪志頗紊彜倫謫佐遐藩
以懲不恪朕擢於不次誠冀效忠乃自速辜亦所難逭
凡百君子宜悉朕懷可彬州司馬置同正員
韋執誼崖州司馬制
為臣之道必在盡忠其有朋黨比周挟邪敗度事資懲
戒必正典刑正議大夫中書侍郎同中書門下平章事
崇文館大學士修國史賜紫金魚袋韋執誼幸以藝文
久從任使早居禁署謬列鼎台直諒無聞姦回有素負
恩棄德毁信廢忠言必矯誣動皆蒙蔽官由黨進政以
賄成朕初臨萬邦務於弘大每存容恕冀有悛心而乃
不顧憲章敢行欺罔宜投荒服以儆無良以曾事先朝
嘗參近職尚寬極法俾佐遐藩可崖州司馬員外置同
正員仍即馳驛發遣
于頔恩王傅絶朝謁制
君之使臣也有以極崇寵之恩臣之事君也是宜懷感
勵之志然後上下交應始終可觀道德齊禮之風行遷
善遠罪之功著㝢縣之内歡然太和其或誘勸無施僻
違自縱干我邦紀黷於彝倫羣情所非物聽增駭雖欲
覆護厥路何由尚復裁於朕心特示宏貸俯從屈法用
表曲全非予敢私誠謂遠體金紫光禄大夫守司空同
中書門下平章事充太微宫使上柱國燕國公于頔軒
裳之族頗習藝文累踐臺郎亟分符守特稱器幹遂領
藩方爰自先朝持節襄漢率情肆暴敗法作威蔑易典
章公違詔旨事皆顯白僉論不容朕以臨御之初務修
德化政豈尚於至察道姑務於包荒由是大推衷誠排
絶衆議賜以聯恩之寵增其相位之榮禮命所加焜耀
當代洎秉圭來覲和調台鼎任兼論道之司位冠群臣
之列閨門子弟紆章紱於周行命秩車輿極紛華於里
巷雖勲藏盟府行滿縉紳德澤優深曾未階比而罔戒
盈覆猶務希求廣出貨財潜信卜射且又縦其勇敏專
殺私庭害及平人慘深支解京轂之下凶毒若兹聞之
震驚增用悼痛慮其曖昧按騐皆明家道則然蒐慝斯
在自罹禁網宜峻刑書猶以嘗厚恩親未忍置之嚴憲
遂申寬宥俾傅王門服於静專庶能循省可行恩王傅
散官勲封如故仍絶朝謁於戲朕惟漢宣之理在於信
賞必罰而伯宗有言亦責匿瑕含垢豈化之未至將善
或難躋孤我初心良增愧歉凡百多士宜悉朕懷
皇甫鎛崖州司戶參軍制
朕顧𦕈身初膺大寳思有以上諧天意下悦人心將澄
理化之源必分邪正之路言念輔弼方俟忠賢其或挟
姦容身歛怨歸國罪已暴於天下法宜行於事初不速
去之曷明予志中大夫守門下侍郎同中書門下平章
事上柱國賜紫金魚袋皇甫鎛器本凡近性惟險狭行
靡所顧文無可觀雖早踐朝倫而素乖公望自掌邦計
屬當軍興以剥下為徇公既鼓衆怒以矯跡為孤立用
塞人言洎塵台司益蠧時政不知經國之大體不慮安
邊之遠圖三軍多凍餒之憂百姓深凋瘵之弊事皆罔
蔽言悉虚誣遠近咸知朝野同怨而又廣稱方事上惑
先朝潜通姦人罪在難捨合加竄殛以正刑章俾黜遐
荒尚存寬典凡百在位宜悉朕懷
令狐楚衡州刺史制元稹
忠臣之節莫大於送往事居君子之方寧忘於養廉遠
耻况位隆輔相職奉園陵蒙蔽之過屢聞誠敬之心盡
廢朕雖含垢人亦有言深念君臣之恩難厭公卿之論
宣歙等州都團練觀察處置等使大中大夫使持節宣
州諸軍事守宣州刺史兼御史大夫上柱國輕車都尉
賜紫金魚袋令孤楚早以文藝得踐班資憲宗念才擢
居榮近異端斯害獨見不明密隳討伐之謀潜附竒邪
之黨因緣得地進取多門遂參台階實妨賢路朕以道
遵無改事貴有終再命黃扉之榮專奉玄宫之禮而不
能率下罔念匡君致于隳政牧之職掩韋術李鄞之舉
成朕不敏職汝之由前命秉軺尚期改節人心大惑物
議沸然雖欲特容難排衆怒俾從謫守猶奉詔條予豈
無恩爾且自省可使持節衡州諸軍事守衡州刺史散
官勲賜如故仍馳驛發遣
宋申錫開州司馬制
勅正議大夫新授太子右庶子上柱國賜紫金魚袋宋
申錫頃由藝文擢居近密謂能潔已可以佐時遂越常
資超升大任自參樞務驟易寒暄嘉謀蔑聞醜迹斯露
致兹獄訴實駭朝聽俾窮根本亦對嗣稱以左騐之間
有所漏網正刑之際始示寬恩於戲朕自君臨推誠宰
輔常務仁恕以保和平豈意魚水之期翻貽吳越之慮
撫事興歎中宵耿然是用重難親臨鞫問及諸耆德徧
於名卿庶其盡忠頗為審克屈兹彝憲俾佐遐藩凡百
具寮宜知朕意
李德裕袁州長史制
有國之典本於明罰為君之道必在去邪皇王大政諒
無易此姦宄與偕誠敬盡虧無君之心因事輙見豈可
尚居崇秩猶列東朝銀青光禄大夫守太子賓客分司
東都上柱國贊皇縣開國伯食邑七百戶李德裕性本
隂狡才則脆弱因緣薄藝頡頏清途既忝藩鎮旋處鈞
軸靡懷愧畏肆意欺誣廢撓舊章汨亂彝序賢良盡逐
當白晝而重關詭詐是謀逮中宵而萬變朕嘗以寒暑
得疾初甚驚人凡百臣子奔走道路而德裕私室宴然
全無憂戚王涯駐車道左絡繹追呼滿朝傾駭竟以不
至又在西蜀之日徵逋縣錢僅三十萬貫使疲羸老弱
徙轉溝壑交結異𩔖任用憸人賄賂流行朱紫無辨是
宜處之重典以正刑書猶以夙經委使載深寬宥俾佐
遐服用示寬恩可守袁州長史馳驛發遣
李宗閔明州刺史制
夫輔宰之任緝熙庶工苟或政紊彝倫跡涉黨比則何
以執是邦柄毗予一人銀青光禄大夫守中書侍郎同
中書門下平章事上柱國襄武縣開國侯食邑一千戶
李宗閔頃以詞藝列於班行乃藉宗枝驟升顯貫朕嗣
&KR0574;大寳夢想勤勞謂其忠厚小心再委樞務每必造膝
而問虚已以求將欲俾人不迷致我垂衣而理付之鈞
軸斷然不疑而乃事每懷私言非納誨近者别登俊彦
與之同列忌賢不悦物論諠譁翼贊之效蔑聞怨嫌之
聲屢作前後叨位中外同辭惟進奔競之徒莫修恭慎
之道蔽我卑聽擅我化權不思急召之恩都忘再擢之
寵况且志無報主舉非正人顧其操心乃是速戾則何
以式是百辟以維四方尚從屈法之典俾守遐藩之牧
所謂全體良愧知臣可明州刺史仍馳驛赴任
再貶李宗閔處州長史制
明州刺史李宗閔股肱之臣付以大政所宜竭節以答
殊榮事或負予法所難貸雖欲終始其可得乎且細大
之罪既暴前詔而交通匪𩔖蹤跡又彰豈可尚領方州
牧我黎庶宜謫遐佐以肅朝倫可處州長史馳驛發遣
三貶李宗閔潮州司戶制
交結凶邪叨取榮顯姦險隂慝因事盡彰頃為吏部侍
郎令沈&KR1330;於内人宋若憲處密求宰相及事蹤敗露文
字猶在閱視之際良深歎駭既專樞柄益附私黨附下
罔上廢義滅公言多矯誣動挟欺詐傷風敗政負我何
深按之刑章法在無赦尚以早經任使賜以全生投之
裔夷實我恩貸嗚呼知人則哲朕方自咎為臣苟進當
鑒於斯百爾君子宜體予意
唐大詔令集卷五十七
