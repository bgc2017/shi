唐大詔令集卷六
宋宋敏求編
帝主
尊號批荅
先天二年不允上尊號
依王公等請上尊號制
荅朝集使蔣欽緒等
荅侍中裴光庭等
荅再請表
荅三請表
肅宗荅右僕射裴冕
太上皇荅皇帝上尊號誥
太上皇冄荅皇帝上尊號及讓大聖字誥
太上皇三荅上尊號並辭大聖字誥
太上皇荅上尊號并大聖字誥
太上皇允上尊號誥
寳應二年上尊號荅詔
荅第二表
荅第三表
荅百寮請復尊號
永貞元年荅宰相上尊號
元和二年荅宰臣請冊尊號第三表
元和十四年荅南百官上尊號
荅宰相請冊尊號第三表
荅第四表
長慶元年荅宰相上尊號
荅第二表
荅第三表
荅第四表
寳歷元年荅宰臣上尊號第四表
太和六年荅中書門下上尊號
會昌四年荅宰相上尊號第五表
大中元年荅百僚上尊號第三表
大中三年荅宰相上尊號
咸通十年荅上尊號第四表
光啓元年荅上尊號
答第三表詔
尊號批答
先天二年不允上尊號
用觀上古之主惟稱帝王一字秦漢以來乃兼皇帝朕以
薄德嗣守寳圖乾乾厲惕懼不克堪豈自崇飾以招譴咎
雖迫公卿之請終負平生之心所請加尊號甚無謂也
依王公請上尊號制蘇頲
門下朕聞天授命者為天所予人歸德者為人之主故
崇高有莫大之尊司牧有非常之號蓋承天敘而立人
極也我唐丕業冠開闢之初朕以𦕈身託元元之上紹
休聖緒欽若昌圖戢多難而極綴旒蕩羣兇而夷觸柱
下安區宇上戴君親朝廷以乂家國以治斯又叶天心
而從人願也太上皇釋海内之重負官公私之遠情以
朕功宣提劔運膺當璧爰奉睿謀摠親庶政日慎一日
問安以慶於三朝為子為臣順色靡遑於五讓虔共若
厲寢興是祗賴遐邇宅心戎夷内面奠敦風於寬大思
致俗於仁夀而王公卿士獻書草議陳帝王之籙考天
人之符廼以鴻名加於菲德然則徇至公之議難以私
拒當至誠之請不可詞奪涉川罔濟當宁興懷敬遂禱
祈益增寅畏所請上尊號曰開元神武皇帝者宜依有
司可㳙日練辰虔告郊廟詳諸舊典備禮進冊布告天
下咸使聞知主者施行(先天二年十一月十五日)
荅朝集使蔣欽緒等上尊號(開元聖神文武)
禮貴正名法無虚美朕以薄德嗣守丕圖常恐不逮安
敢自足今羣岳稱引衆善勞加榮號聞之增惕奚可當
仁惟聖與文焉得輕議况太宗睿宗俱稱聖謚予末小
子安敢同之宜斷來表(開元二十六年)
荅侍中裴光庭等同前初表
卿等思致君堯舜欲加號聖文朕内省虚懷安敢當此
又太宗睿祖皆有聖謨纂承祖號安敢同稱幸體朕懷
宜斷來表
荅再請表
聖文之名稱號所極卿等致君堯舜亦宜導以冲撝超
駕前王彌增夕惕豈朕好譽之心内致自矜之色外形
招此假詞以相虚美静思反照撫事求心詩云我心匪
石不可轉也幸悉所守即斷來章
荅三請表
惟聖與文洪名極稱内省虚缺安敢冐承匪石之心已
具前荅方與卿等上調元氣下遂蒼生致削浮華化歸
敦樸升崇高之號去滿假之端勉建皇極以迎天祐悉
此至言宜斷來表
肅宗荅右僕射裴冕上尊號
朕以𦕈身敬承明命兩遭狂徒擾亂宗社不寧稟上皇
至聖之謀當仗鉞秉旄之任六師一振殘孽無遺上皇
厭彼代紛棄兹人事萬邦之重畀付朕躬𫝊授寳符乃
加徽號朕再三固讓實增□俛恭膺典策感慶良深覧
卿等來章倍加祗懼依卿等所請(至德二年十二月)
太上皇荅皇帝上尊號誥
昊穹垂祐宗社發祥爾往在齠年素彰岐嶷洎乎問寢日
增孝敬吾久勤庶務常奉至真特好冲虚尋將付託爾
以華戎銳士搆定神州功乃格天德惟邁古是用援兹
國寳加夫大號典章弘集喜慰盈懷實惟道企前王何
必志在讓禮克承丕業以副至公即斷來表
太上皇再荅皇帝上尊號誥
三朝問禮五讓丕圖用殷后之師載勘牧野同周王之
步來入鎬京美暎縑緗功侔造化命之守器加以鴻名
歸景運而有融當樂推而難拒予棲神道要養志真元
邦家乂寧自多愉悅
太上皇荅皇帝上尊號并讓大聖字號
天地肇啟皇王聿興故三王垂御圖之迹典墳著牧人
之要爰立邦家其來尚矣予承百王之遐運繼五聖之
丕業亭育區宇寵綏蠻夷罔不率從多歴年祀頃者姦
臣煽禍中原搆釁汝睿略懸於兩曜鴻勲格於九天終
古莫儔上天是賴故加之大聖建以崇名用膺多福何
所與讓予夙逹古妙遠寄真宰凝神澹泊足可自怡至
於宗廟陵原常展慶矣郊禋豫動固陳儀焉方期仙於
上境已遺榮於中域汝欲歸尊於父實在因心爰及朝
臣亦同懇願且無為於冲漠又何取於徽名宜悉此懷
用全至道耳矣
太上皇再荅上尊號并辭大聖字誥
古者華胥大庭神農黃帝淳俗歸於太素正真契於無
為雖不累煩纓亦崇其稱號吾久尋玄旨遠襲仙宗既
欣襄野之遊更樂瑶池之宴倏然自逸豈在尊名爾親
率百寮至於再請則蒸蒸之孝實冠於當今而蕩蕩之
德獨慙於上古頻覧章表懇志難違汝寳命維新鴻勲
允集用加大聖之號克副昊天之心若承命無渝萬國
同歡於翼戴儻固辭不巳吾亦有未膺乎冊典勿為名
讓宜恊至公朝野之情固多榮幸也
太上皇三答上尊號并辭大聖字誥
道高者必𫝊其迹德著者必享其名汝廓净妖氛載安
社稷萬靈式叙豈非大乎兩儀交泰豈非聖乎吾所以
親受寳符自題徽號寧惟對於列辟諒已聞於率土渙
汗之出理不可收締言之行事必有在將固撝謙之道
是違億兆之情天地神祗未以為當宜膺景命即斷來
章
太上皇允上尊號詔
汝孝以奉親明以御宇上從君父之命下徇黎元之
請既弘茂實爰副洪名千后攸高百王是式循環章奏
嘉慰可知予思每集虚心恒遺照方契真宗之旨豈云
稱號之榮汝就養無違歸尊有恪再獻從龜之吉復當
乙巳之辰已備典章當依來請
寳應二年上尊號荅詔
朕嗣守洪名欽承丕搆克清多難奄甸萬方聖靈在天
玄德敷祐南面恭已朕何有焉巨猾削平非予之武言
念海内生人至艱兵鋒猶虞暴骨未掩日旰忘食宵分
疚懷遽稱成功良謂虚美玄宫甫畢豈期即及改元寳
位至尊何以更言加號宰相之任職在匡弼進勸之詞
深所不取
荅第二表詔
朕内省德薄在於人上紹高祖太宗之天下承上皇先
聖之丕業惕然南面常懼君難豈因樂推亦自光大况
山陵甫爾濡露增懷㝢縣凋殘薰風未暢遽行古制虚
受鴻名是用繹思未宜獻可五始之義誠在體元三年
之道以其無改所陳徽號亦有舊章若更尊崇得非自
聖股肱輔弼惟欲致君空動誠請之詞未副昌言之理
荅第三表詔
年叶五紀成歲以授時君臨萬邦向明而聽政體元不
潤其色處實不為其賓朕若昔大猷允懷恭已務於簡
易豈曰崇高常深負荷之憂敢忘祖宗之烈卿等搃括
羣議昭升舊章周爰典籍之文鈎校天人之理對揚耿
命進勸皇圖請踰年而改元益正位以加號敢廢春秋
之義用諧啓沃之心敬允乃誠良多慙德
批百寮請復尊號表
三省來章彌用兢惕再崇大號何以當之前者示懷盖
非冲讓尚勞敦請豈所宜然卿等博學古今列於朝右
思弘獻替共致太和豈以虚名重予不德再三循省增
恧於懷想爾深衷勿更陳請(貞元六年)
批荅宰臣請上尊號
伏以高祖太宗接千載之統垂無疆之休太上皇承九
聖之烈傳莫大之慶嗣德纉業允文允武弘帝堯之欽
明宗玄元之清净付朕天下頤神保和至道光於唐虞
至仁合於天地卿等虔述休德祗獻鴻名循省再三允
符朕意朕獲守寳位丕承睿訓雖虔恭寅畏不敢怠遑
而澤未洽於羣生理未臻於皇極遽言徽號何以當之
雖嘉乃誠難遂來請其上獻太上皇尊號宜依所奏凡
百卿士當體至懷
批荅宰臣請再冊尊號第三表
朕獲承丕緒以撫萬邦照臨無日月之明膏潤無江漢
之浸常恐吉蠲雖備未享於天心教道雖勤未諧於人
欲諒慙匪德敢議鴻名而宰臣羣公宗后庶尹上引祖
宗之丕矩下述黎獻之誠心誡子以處泰而思勞告予
以愛名而務實陳以懇迫至於再三先典不可以固違
羣情不可以屢阻與其守讓而繁飾不若納規而徇公
遽抑至懷勉從來請顧惟不稱兢惕殊深(元和二年十二月二十二)
(日)
荅南省請上尊號表
朕纂嗣洪業託於王公之上常恐涉道猶淺燭理未明
夙夜祗畏罔敢寧逸至於法天象以垂制順人心而平
亂立刑辟而不峻興禮教而不倦簡黜澆薄延納忠直
思濟於道保合太和今寰海削平載弢弓矢皆賴輔弼
之臣盡規於朝廟將帥之略宣力於邦家循省表章請
崇徽號武功文德揚美於予用愧於懷何以及此尚以
昆夷未服邊鄙猶虞不敢允從宜即斷表(元和十四年)
荅宰臣請冊尊號第三表
昔我祖宗每崇徽號皆以道侔天地澤被生靈故請之
不疑而受之不愧是謂典禮鴻光赫然朕以寡昧祗承
寳位虔恭惕厲不敢荒寧常懼禮化未敷非以自尊為
意若蕩清寇孽修舉政刑此乃中外英賢叶心所致復
於前疏亦已言之卿等善則稱君過陳功德表章三至
益愧於懷豈大體之必然何懇言之不已沉吟終日未
果允從
荅第四表
建崇名加大號必自盛德而因全功苟非其時難以擬
議朕紹十聖之統緒遵百代之憲章冕而事天憂勤不
暇乃者忠臣敦化良將策勲有寇難而必蕩必平用兵
戈而不蝗不旱此乃多士叶力成此小康豈予一人獨
運而致卿等四陳章疏每瀝肺肝表士庶之誠心徵朝
廷之故實願餙虚美皆為過談諭而復來勢不可止雖
重煩典禮殊不自安而深念奏陳亦當從允勉依所請
良用愧懷(元和十四年六月七日)
批宰臣請上尊號表
朕以菲德初承大寳嚴恭夙夜修已臨人燭理未明舉
政多闕雖克展郊禋之禮或未稱瑞應之符而俗尚凋
訛人未康乂所患德之未立不患名之不尊至於北狄
求和西戎即叙南越投戈而率化東夷繼踵而來王不
候七旬之期自銷積紀之弊此皆祖宗垂祐公卿叶贊
之力也朕何有焉遽議虚名深愧未稱卿等志思將順
誠切忠君宜體至懷勿徇虚美(長慶元年四月)
批宰臣請上尊號第二表元稹
朕聞天職生植聖職教化天職舉則四時行聖職修則
萬方理然而天不以行四時而為德故蕩蕩無名聖不
以理萬物而為功故謙謙不宰顧朕小子獲承丕圖上
賴祖宗之靈下託股肱之力先定鎮冀次來幽燕皆吾
日月之所照臨車書之所轍迹失之則有以自愧得之
則何足以自多况今四方雖清物力方困六戎雖伏邊
備尚勞百吏雖存官守多曠萬目雖設紀律未張有此四
者不敢遑寧思與卿等夙夜俾乂卿宜為我提振大法
修明政經讋竄戎狄康阜黎庶四者既理名焉用哉朕
方以臯夔之務委卿卿宜以堯舜之事教朕驟加徽號
深恥近名循省表章難徇來請(長慶元年四月)
批宰臣請上尊號第三表元稹
昔齊桓議封禪管仲驟諫其未宜晉武平江東何曾深
惟其遠馭彼二臣者居安思危之志明有犯無隠之誠
切也况朕寡德謬膺昌期賴先帝削平之威蒙列聖寖
漬之澤聿來燕翼克静華夷既無德而有威實以祥而
為懼卿所宜朝夕納誨警子荒寧雖休勿休日慎一日
而乃過為溢美頻上鴻名諒多丹赤之誠殊非藥石之
愛汝為予礪為朕揣摩汝為予舟為朕康濟強我懿號
不若致我為有道之君加我虚尊不若致我於無過之
地宜罷來請用副乃懷
批宰臣請上尊號第四表元稹
朕以元月正日祗見於九廟對越於上玄千官在前萬乘
居後覩聲名文物之盛望城社宫闕之尊尚念高祖太
宗艱難於營制德宗憲宗殷勤於纉復懼不克荷以羞
前人寅畏嚴恭或冀無過而燕趙底定戎獯和寧實惟
列聖之休安敢自大其德左右輔弼庶尹師長猥以鴻
名願加薄德三詔執事抑而未行物議逾堅予衷未信
四陳章表備列古今且曰告虔之時寧忘繼志問安之
下胡不畏心事有切於顯榮理難從於固執於戲允恭
克讓既見奪於羣情克已為仁庶自勤於三省勉依來
奏深用愧懷(長慶元年五月某日)
荅宰臣上尊號第四表
前上三章皆有報旨推本帝王之道研究天人之際可
謂盡矣能無諒哉朕辭愈堅來奏愈懇考蓍龜之意酌
卿士之心義貴從人事難徇志然體未濟之象警慎將
然復大畜之文模法往行虞舜勤民以恭巳文王事主
而小心自厲則鍳乎殷湯盤銘持盈則戒乎周廟欹器
還珠却馬使無愧於前賢菲食罷臺冀有示於來世率
是道也庶無悔乎勉遂羣心祗循祖訓敬允誠請愧惕
良深(寳歷元年四月三日)
荅中書門下上尊號
朕以菲德纂承睿圖業業乾乾懼不克荷是用發天地
無私之道以成化象日月無私之照以燭幽慕唐堯虞
舜之為君繼貞觀開元之致理朕以夕惕宵興不遑暇
逸冀將昭復聖哲保綏華夷至於鴻名尤不輕議尚未
審度豈可屬心卿等台鉉重臣翼宣元化宜匡朕志臻
於緝熙今隂雪傷和尚資寬宥乃以文武至德加於朕
躬省視奏章難從虚美宜斷來表深諒予懷(大和六年正月七日)
批荅宰臣上尊號第五表
前覧四表報皆一詞可謂君臣之義至矣天人之理盡
矣朕辭益固卿請益堅誠獻可之不移奈虚美而難處
山雖崇而降地易象明言海雖大而下川玄元深旨文
王以小心事帝虞舜以恭已臨民盤銘取勵於殷湯欹
器戒盈於周廟皆以畏惕而自警不聞滿足而虚尊卿
等以塞北平戎山東殄寇韜兵偃武鎛戟為農郊天之
年瑞雪清路冊號之夏嘉雨滅災毁摩足壊法之刑蕩
并寇亂常之暴此皆上玄厭禍宗社儲休至於刑政克
明文武具舉年登適臻其氣順俗阜實自於官修内承
宰輔之謀外盡藩侯之力余雖垂拱且有何功况增鴻
徽尤非稱德既頻推美何以當之然體貴從人事難徇
志祗循前訓允遂羣情殊不自安諒非縱欲勉爾所請
深用愧懷(會昌四年十月七日)
荅百僚請加尊號第三表
朕獲承丕緒奄有萬方憂物之心常懷惕厲荷天之力
漸至敉寧此中外元僚文武庶政咸有一德以匡冲人
而卿等猥以鴻名加於菲薄拜章瀝懇至於再三伏念
自列聖以來何嘗無今日之請然率不能讓者上慰宗
廟之靈下迫羣臣之願粤予小子豈敢久勞卿士之心
哉敬允乃誠良深自愧所乞宜依(大中元年十月)
荅宰臣請御丹鳳樓上尊號
勅旨没陷河隍百有餘歲中原封界咫尺戎疆累聖含
容久勞征戍伏思元和中將攄宿憤常欲經營屬誅鋤
叛臣未暇收復今則恭行先志克就前功不遠徵兵不
勞財力二州之外兼得七關又取維州粗成邊業尚以
息民解甲未收山外諸州且以肆𤯝申恩所以頒示天
下其御樓依所乞(大中三年十一月二十五日)
荅宰臣曺確等請加尊號第四表詔
夫功合天者稱皇德合地者稱帝皇帝二者朕已享之
况孤寡不榖之名靡遵於玄祖明皇孝德之號久慕於
冲人業業兢兢惟懼不稱南蠻未讋師旅尤屯東寇雖
平瘡痍尚大方將罪已曷敢矜功卿等修德銳於臯陶
恥君不如堯舜鋪陳故事增飾洪名謙恭愈堅表章疊
至對揚之際忠懇彌彰弘我以奉先勉我以從衆亦念
乙酉之歲堅請不逾今復固違似矜小讓名實不副朕
當不敢荒寧始終相成卿等勤於獻替勉爾來請深用
愧懷(咸通十年十月十日)
荅宰臣蕭遘等上尊號
朕猥以寡德丕承耿光宵旰雖勤兵戈繼作困生靈於
豺豕委宫闕於榛蕪罪已則深噬臍何及尚賴天地悔
禍祖宗降靈内之則公卿大臣外之則方伯元老上憑
眷祐下憫蒸黎允叶一心克濟四海廓妖氛於㝢縣剗
戎壘於郊圻雖復舊都匪遑高枕嗚呼大恥才雪羣生
未蘇文武典章墜無半在威權法制行亦幾何土疆徒
繫於地官征賦罕歸於國帑肅恭常祀尤在正辭昭格
上玄寧容溢美卿等同匡艱運當識深衷加以虚名斯
為不急步驟錙銖之際自有至公照臨顯晦之間寧資
外奬當勤納誨宜斷來章(光啟元年五月某日)
荅第三表詔
朕以寡昧嗣守丕圖思臻太和不敢寧處干戈載戢稼
穡少登禮樂中興聲教遂被是用郊上玄以報本解密
網以緩刑豈非九廟降靈羣賢叶力共贊薄德致兹少
康永惟𦕈躬實懼虚餙卿等上稽天意下採人謠旁訪
典謨俾奉明訓以為天地之道既不讓於強名皇王之
心宜屈已而從物累貢殷勤至於再四雖鑿井耕田未
及勲華之理而樂推欣服難違億兆之情既徇衆詞終
疑溢美勉爾來請深用愧懷
唐大詔令集卷六
