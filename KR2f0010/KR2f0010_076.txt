唐大詔令集卷八十六
宋宋敏求編
政事
恩宥四
曲赦京畿德音
大中十三年正月赦
咸通七年大赦
咸通八年五月德音
咸通十二年五月疏理刑獄勅
光啟三年七月德音
時令
令史官條奏每月應所行事詔
歲初處分德音
開元二十四年歲初處分制(闕)
恩宥四
曲赦京畿德音
王者愛人如身推己及物恤其寒燠之苦適其舒惨之
宜俾叶太和用臻至理恭默思道憂勤在懷時屬嚴沴
念深徽纆當霜雪之候滯囹圄之中饋餉為勞逮捕斯
擾沍寒所廹愁嘆必多惻然疚心思有矜憐宜布在寬
之令使無留獄之嗟應京百司及畿内諸縣見禁囚徒
應犯死罪特降從流流以下者遞减一等如欠負官錢
情非巨蠧責保填納不要禁繫唯故殺人者及官典犯
贓不在此限仍委京兆尹及諸司官長制下當日速决
聞奏朕司牧黎元存誠康濟封甸殷廣京師浩穣憫觸
法以罹辜式加恩而宥罪庶止無告寧失不經宣示中
外令知朕意(大和八年十二月)
大中十三年正月赦
天將發生萬物也則必假以暄妍潤以風雨王者之在
宥四海也期必滌其瑕穢施以渥恩固頻啟於倖門豈
無彰於皇澤朕以菲德獲纘丕圖常慕唐堯之無為漢
文之恭儉宵旰不暇乙夜觀書萬務靡有不親一夫尤
慮失所兢兢業業不敢荒寧十有四年至於兹矣每懼
風俗之未厚賦役之尚繁政令之未明刑獄之多濫思
用克濟浩無津涯上荷昊穹垂休宗社深祐下頼股肱
翊化岳牧懋功五稼屢登四夷内附懷仁庶同於行葦
納諫無愧於從繩俾疵癘不生飛翔遂性日月所燭庶
為小康顧予寡昧何以臻此近者藩方之任撫理或乖
冺棼日聞俶擾相次雖興師殄寇本於為人而殘殺戕
生良多愍納而又緣河數郡暴水成災念其蕩飄深自
憂軫乘此三元之慶宜宏肆眚之恩可大赦天下自大
中十三年正月一日昧爽以前大辟罪以下罪無輕重
咸赦除之唯十惡叛逆故殺人官典犯贓不在此限
咸通七年大赦
我國家膺天明命光宅萬方二百有五十載矣梯航所
及昭顯於夏殷文軌攸同夐逾於漢晉朕承十六聖之
業居億兆人之上猥惟𦕈身祗荷丕構遠奉貞觀開元
之至理近宗憲祖宣考之宏規常慕雖休勿休豈敢自
暇自逸然而仁不遂於百姓德不參於二儀莫致感通
更延灾沴近者兵革未弭虫蝗相仍方懷徵發之勞又
獲已饑之歎雖頻加錫賚累有蠲除尚慮澤未徧通信
未旁及是用連宵假寐每食忘飡思所以拯我黎元臻
其夀考或多方以革弊盡慮以鼎新庶或上下咸從人
欲况善為國者以好生為首行王道者惟憫物是先苟
可勝殘去殺亦冀止戈為武於戲誠明之旨既悉於斯
渙汗之恩夫何所愛可大赦天下自咸通七年十一月
十日昧爽以前大辟罪以下已發覺未發覺已結正未
結正繫囚見徒罪無輕重咸赦除之唯犯十惡叛逆以
上故殺人官典犯贓不在此限持杖打劫必欲害人苟
遇支敵必行殺戮拒敵追捕肆意奸兇并故殺人者雖
已傷未死已死更生意欲殺傷偶得免者並同殺人法
處分其賣毒藥開劫墳墓及别獄之内官吏推斷不平
因成冤濫無問有贓無贓不在原宥之限朕君臨四海
子有兆人常恐萬𩔖之中一物失所况雲南素推誠節
久慕華風顧帥臣撫御乖失不諭朝旨遂令侵擾邊隅
初陷交邑旋侵越嶲積移星歲彌縱干戈靡思量力之
言曾無事大之禮軼我疆理勞我隄防爰用徵兵諒非
獲已鋒刅之下必有殺傷每念於懷良深慚悼寧屈已
以徇衆不窮兵以害人斷自予懷更宏招諭應南安邕
州西川等道諸軍兵士各守疆界不用進師乃委劉潼
審詳事機明加曉諭如能重修和好信使如初朕當虚
懷一切不問雲南先差專使昨已有詔旨處分其先配
隸習讀質子各本道供給續當指揮安南邕管西川三
道將士皆踰山越海擐甲荷戈志切勤王誠深報國固
内侵之封域收已失之城池盡欲捐軀咸思賈勇深明
歷數終始一心言念忠勤誠用嘉歎今南蠻已加撫招
冀就弭寧日下但嚴守封疆且備要害雖未用更圖攻
討亦未可便絶訓齊其將士等義感風雲志諧金石屯
營既久立效已多大功將成懇節無奪候其歸欵别有
指揮仍委劉潼高駢李躭等具此慰勞以副予懷其三
道軍粮地界懸遠致其盡力當有充腸如諸道戎兵未
免饑餒因之殞命尤用傷懷宜令常宙劉潼嚴加條疏
丁寧期限無缺供饋或致失時其赴府三道行營兵有
親老及妻子在家者各委本道切加存恤勿使凍餒悽
惶俾無廻顧之憂以勵當鋒之志其諸將士勇敢用命
當鋒歿身義節可嘉孤弱是念並委本道節度使據所
申報各湏安存如血屬單弱不能自存者即厚加給䘏
遺骸在野深可憫嗟今春已降德音盡令優給收葬尚
慮暴露未契幽隂今更舉明用慰泉壌宜令所在長吏
訪尋收歛如法瘞藏仍以酒醪殷勤奠酬應三道兵士
經過累路州縣供應頓遞徵配閭里水程船夫陸路車
役勞弊斯甚疲瘵可哀其岳州湖南桂管邕容管内沿
路州縣今年二月二日德音已蠲放今年夏秋兩税各
一半尚恐鄉村未泰更要加恩宜於今年夏税正錢每
貫量放三百文沿路州縣亦甚凋傷先未霑恩今湏優
假宜於来年夏税正錢量放一半仍各委本處長吏親
自點檢明閱薄書勿使恩不布於疲羸幸或生於桀黠
副予深意必及遠人誠信之道蠻貊可行苟或未孚其
肯懷惠應安南邕州容州黔南西川諸溪洞酋長首領
務加優恤諭以恩信若湏節級頒賜官秩賞給者委當
管速具分析聞奏京畿之内蝗旱為灾稼穡不收凋殘
可憫其京兆府今年青苖地頭及秋税錢悉從放免仍
並出内庫錢二十四萬五千三百六十餘貫賜官府司
充填諸色費用河南及同華陜虢等州遭蝗蟲食損田
苖奏報最甚除合放免本色苖子外仍於本戶税錢上
每貫量放三百文如今年秋税已納即放来年夏税其
諸道有蝗蟲甚處並具奏聞亦議蠲减其河南府水災
之後仍歲飛蝗想彼蒸黎尤多凋瘵宜别賜鹽鉄河隂
人運米三萬石委崔璙充諸色用其諸道州縣應有逋
懸兩税斛㪷青苖地頭𣙜酒等錢既存書簿不免徵剥
咸通三年以前者並一時放免從四年至七年其中有
准勅蠲者亦不得因此重徵京畿之内供億事繁色役
差科曾無虚日黎人困苦深可憫傷更有逋懸日久徵
廹無由收歛徒繫簿書應京兆府諸縣從大中八年後
至咸通六年應欠諸司税草斛㪷糖棘番匠知食使玉
蘇及府司欠延資并度支戶部錢物及賑貸折糴粟并
諸縣欠填省修堰埭等錢疋莊宅監察使拆寺并佛堂
材木樹等價及欠左右神策軍捉賊賞錢及諸縣應欠
咸通三年至六年合送府夏秋税錢物斛㪷并趙越莊
田地租及諸縣咸通三年至五年賑貸粟并長安縣大
中八年先借太倉粟充賑貸除已納外餘欠斛㪷等並
從放免兼簿書一時毁序從今年以後别立帳内庫一
年支放費用雖廣有司積久追呼固多虚繫簿書頗為
煩弊朕方宏儉約深軫凋殘特示優矜用蠲逋責應度
支積欠大盈庫年支疋叚絲錢從太和八年以後至咸
通元年以前並宜放免及欠瓊林庫年支金銀錫器銀
稜器皿雜物等自開成五年以後至咸通元年以前並
宜放免左降官量移近處已經量移者更與量移如後
資者任取本官選所數集丁憂放還者服闋日各與量
移并别勅因責降除正員官所司亦與處分其左降官
及流人先有官者如已亡歿各還本官失爵痕累禁錮
者並從洗滌左降官并流人元勅令終身勿齒及長流
遠惡并云縱逄恩赦不任量移者並與量移如已亡歿
者並許歸葬如緣葬事困窮不能自濟者委所在官吏
量給棺櫬優恤發遣中外前資見任官中其有頃因瑕
累未階錄用者并左降官如事情可恕才行足稱者委
中書門下量加簡拔隨能錄用戎狄欵塞邊陲無虞或
使臣因備制弛慢切在搜訪利病濟便兵農勿以久安
遽忘遠慮所宜常加備境每切訓戎將宏綏撫之功湏
為經久之計其邊上方鎮本軍兵數節度使皆位崇元
帥誓立殊功必能閱軍實以静邊撫單寒以和衆素有
定額固非空文然亦慮或過犯逃匿死亡停觧不便招
募缺額遂多並湏檢勘分明仍委御史三司院並加察
訪即時聞奏江淮諸州百姓只合輸本分苖税不合分
外差科多為所在長吏權立條流臨時差配或強名和
市都不給直自今除納本分苖税外一切禁斷牧守之
任慈惠為先欲安遠人湏求廉吏如聞邕容桂廣等道
管内刺史每州皆管三縣人戶不少其間選用尤要得
人訪聞本道觀察使所奏監州官多是本土富豪百姓
兼雜色人例皆署為本道軍職或作試銜便奏司馬權
知軍州事既不諳熟文法又皆縱恣侵欺多取良家以
為奴婢遂使豪酋搆怨溪洞不安若不條流生人轉困
其邕容桂廣等道管内自今以後刺史必湏精選賢良
久歴官途不越資序者然後許奏請其軍職試銜並不
在奏署限藩條之例刺舉是資郡政之方邑宰是選斯
紀綱具設次第相臨苟皆推公必無敗政如聞近者廉
車殊無刺舉牧守率務并容邑宰非才疲人罹弊必在
懲革以惠惸婺自今以後委觀察使專刺舉之職如郡
守不理或臨財不廉酬飲是營獄訟靡息以時奏劾按
罪定刑如藩方不謹察廉或致下人上訴推覆得實觀
察使别候勅旨本判官遠加譴罰其郡守亦仰察訪縣
令如或有過不舉停任後别有處分錄事参軍重加削
罰如刺史縣令有異政灼然可舉者仰其錄奏必議超
升人命至重在慎典刑國章苟隳必多枉撓近日執法
之吏罕得其人或制勅不行曾無提舉或奸巧為患莫
能辨明遂使可死者生可生者死而又縲絏繁擁斷决
淹延乃致怨嗟或成灾沴予懷憯怛寢食靡寧宜委御
史臺刑部大理寺慎擇官吏皆湏素能折獄俾務盡心
則人必無冤法當盡理天下州縣官等皆罕習律令莫
知重輕唯任胥徒因多枉濫委本道觀察使覺察聞奏
又刺史縣令多務遊宴不思官常决遣既妨囹圄自滿
永言冤滯豈不由斯委觀察使表率條流以懲深弊度
支鹽鉄戶部三司欠負錢物頻有赦令據年額節級矜
蠲如聞所司尚有徵廹妄行可徵可放多因奸吏恣情
遂使恩不及夫窮危事無補於經費其諸色人戶所由
等應欠三司錢物自大中十二年以前並宜放免縣道
之間郵亭具列行李供億格勅著明如聞節度觀察刺
史等所經過不遵品式公劵之外私費至多或在道途
有六百七百人行李所在地主務求交歡别差吏人號
為置頓必皆率配弊及疲人自今以後所在長吏切加
遵守格文不得違越赦令所在欲蘇疲瘵如聞遠處州
縣告示不得分明今要條流永為定制赦書到後各委
本道全寫錄於縣門牓示但緣事理煩細紙數煩多减
放矜蠲頭項埋沒鄉村百姓無因得知宜令所在長吏
細詳各據本處百姓合得免科叚一一竪項作小牓於
要路曉諭令百姓知悉宗室子孫不合凌替班列之内
人數至稀宜令宗正寺搜擇宗子有行義文學吏事堪
有清實者具名聞奏委中書門下量才叙用如在郡縣
年已蹉跎士行可弊困於寒餒宜委所在長吏隨分驅
策優假如聞編戶之中素非宗室因緣識故寫錄諸書
投入宗枝妄認房籍恃憑攪擾侵害鄉村近日此徒敗
露非一雖已行法未絶根源從今以後委所在長吏切
加收獲如涉疑妄即收錄聞奏當痛懲治用安里閭前
代為賓崇德理合頒恩二王三恪及文宣公各賜物五
十疋衡琱拱衛執玉會同俾申懷遠之恩用展酬勞之
錫神策六軍威遠營金吾及皇城應緣御樓立仗將士
等各賜物有差鴻臚禮賓院應在城内蕃客等並節級
賜物功播一時名流千古念其後裔觀以將来故尚父子
儀贈太師晟贈太尉秀寔各與子孫中二人八品官顔
杲卿張廵許遠南霽雲子孫中各與一子出身中書門
下儀制官及内侍省内教並特加一階勲著燮和道彰鎮
撫牧守宣力卿士叶心永言盡瘁之誠宜給追榮之典
中書門下及節度使帶平章者祖父母父母並與贈官
封已經追贈者更與改贈京文武常恭官東都留守度
支鹽鉄等使諸道節度觀察都防禦經略等使及神策
金吾六軍將軍大將軍威遠營鎮國軍等使父母已歿
未經追贈者量與贈官已追贈者亦與改贈父歿母存
未封邑號者父見存未有官者量與致仕官其贈任常
參官出為刺史縣令分司等官今已得替兼前資郎官
以上官其父母並准有見任常參官例與追贈挂冕相
先懸車自遂紀綱之僕軒陛攸陳宜升階級之榮式進
勲封之寵内外文武及見任及致仕官三品以上贈賜
爵一級四品以下加一階神策六軍金吾威遠營皇城
等將士普恩之外各賜勲兩轉天下百姓年九十以上
各贈米五石絹二疋綿一屯羊酒有差仍令本縣令就
家存問今州府方員多不給付所用無幾係體則深宜
令以上供餘錢物充給訖各具分析聞奏
咸通八年五月德音
朕聞唯天為大唯堯則之施及文王昭事上帝朕退思
古訓順考前聞仰止於皇王之間規範於堯文之際始
如徒涉而望超溟渤中若策蹇而求躡雲霄思逮於三
希之則至由是力於恭已說以濟人九載於兹一致不
怠然而德未甚腆信未甚孚雖懷汔可之詩敢企康哉
之咏尚賴社稷降祉祖宗垂休兵革向寧朝野斯乂自
頃誕施渥澤冀獲霶流猶慮莫及昭蘇逾多困乏今則
夏田豐稔倍於常時不足之憂暫免興慮又以西成未
保蟲蝗是虞永惟惠恤之宜庶叶銷禳之要苟能利於
百姓賴於四方可使稼穡有年邊疆無事則唯恐不及
豈憚於必行是用更理闕遺載新提舉一陽斯始爰開
蕩滌之恩晏隂將成式經矜蠲之令副我誠切在爾司
存應京畿天下見禁囚徒暑毒之時要令疎理牢獄之
内慮有滯冤宜令臺府及該軍司并所在州縣長吏據
見禁囚徒德音到後七日内親詳罪名疏理訖聞奏不
得更延引時日除非巨蠧有碍去年赦條外餘並節級
遞减一等從輕處分左降官及諸色流人雖累有赦令
皆已霑恩欲其悔過自新豈恡頻施沛澤經去年赦條
已得量移者更與量移合復資者准前例處分其去年
十一月十日後至今年五月以前續有左降官及流人
亦便與量移如令放還者所司速與處分内人久在宫
者常膺使令不唯勤勞可憫固亦親愛是思宜令揀選
五百人放出各歸其家屬俾無離怨用叶推恩見在宫
人尚令揀放諸節進奉宜有指揮應諸親及公主等每
年端午及延慶并妃嬪生日所進女口自今以後宜並
停進鷹鷂之設本為畋遊朕端居穆清不好馳騁所宜
觧放以遂物情左右神策軍各放二十聯五坊放三十
九聯飛龍放一十一聯其左右神策軍每年進鷹鷂於數
内停减春秋二社兩進九月十五日各停進鷹一聯共
停一十四聯應租莊宅使司産業莊磑店舖所欠租斛
㪷草及舍課地頭等錢所由人戶貧窮無可徵納年歲
既遠虚繫簿書緣咸通七年赦條不該入宜從大中三
年以後至大中十三年以前並宜放免京兆府奏雲陽等
一十二縣百姓論去年宿種麥苖下子之後旋被蝗蟲
食損今年盡不滋生雖京畿之間去冬蠲放不少但以
疲人懇訴湏務哀矜已令府司差官廵檢如有損處特
與減放今府司具合放數詣寔聞奏戍役辛苦道途綿
歴將還鄉土在贍供湏安南邕州已奏放回北軍其於
頓遞過本州縣界湏如法先自備辦摐排比切不得臨
時差配百姓及借索擾人仍錄前後德音赦條於鄉村
分明牓示不得違越仍委所在長吏嚴立條制專加覺
察枷禁所施在防奸蠧舉便欠負未涉重條如聞府縣禁
人或緣私債及有錮身監逐無計營生湏有條流俾其
存濟自今日以前應百姓舉欠人債如無物産抵當及
身無職任請俸所住州縣及諸軍司湏寬行期限切不
得禁錮校料令其失業不許利上生利及廽利作本重
加徵收如有違越勘實奏聞去年德音赦令條流事
件極多貴其普及生靈惠沾寰宇聞所在未盡施行今
重舉明俾無留滯宜令天下長吏差清強判官專事勾
當切更分明檢校一一據節施行訖奏聞如更因循必
行朝典所差判官速具名銜分析聞奏好生之德宜及
禽魚卵育之時湏加條制舊勅每年起三月一日至五
月末不許採捕蜚禽走獸雖有勅禁尚恐因循宜令臺
府及諸軍司及時禁之月嚴更提撕勿使違犯儉德之
修聖賢所重近日俗多澆靡時尚矜誇朕慕素風思遵
儉制去歲赦文之内已曾明有指揮所宜克副朕心用
革奢僭東川每年進蜜浸荔枝道路遥遠勞費至多自
今已後宜令停進布告中外稱朕意焉
咸通十三年五月疏理刑獄勅
勅慎恤刑獄大易格言語曰如得其情則哀矜而勿喜
而獄吏苛刻務在侮文守臣因循罕聞親事以此械繫
之軰溢於狴牢追捕之徒煩於簡牘實傷和氣因致沴氛
况時屬熇蒸化先茂育並赦罪戾式順生成應天下所
禁繫罪人十惡忤逆及故意殺人合造毒藥持杖行劫
開發墳墓外餘並宜疏理釋放如或信任人吏多有生
情繫留續察訪得知本道觀察使判官州府本曹官必
加懲譴以誡慢易勅到後十日内疏理分析聞奏
光啟三年七月德音
朕聞天以陽居大夏地以隂居玄冬是明任德而不任
刑也在帝舜則舉兩階之干羽在成湯則開三面之網
羅是眀君好生而不好殺也朕以𦕈身嗣膺大寳垂三
百年之宗社奉十七聖之威靈夕惕乾乾不忘寤寐豈
謂釁生於地謫見於天烟塵暴起於兩京蛇豕交横於
四野宗廟之饗干戈莫尋蓋獲戾於上玄俾流灾於下
土前歲才歸大國又及播遷信由倚任之非良有愧精
誠之下至貶衣損食庶塞乎愆違履薄臨深每增於戰
懼方修郊廟且復京畿而駐蹕才安還宫可候虔誠罔
通於穹昊兵革又起於藩維蓋以朕不敏不眀君臨兆
民仁不能叶生成之旨義不能符斷割之幾智無周物
之明信寡應時之用䧟蒸黎於塗炭致王室之艱難綿
歴歲時於兹八稔顧兹頽紊職朕之由且朕深宫九重
跬步千里目雖視而不見耳雖聽而不聞罪在朕躬痛
入骨髄但仰天而投泣恨無地以容身撫几興言何嗟
及矣今則素服避殿减膳撤懸食無海陸之珍耳絶管
絃之樂唯加惕勵冀遂感通將宏及物之恩在布惟新
之令應天下見禁囚徒除十惡忤逆官典犯贓持杖劫
殺合造毒藥開發墳墓其餘罪輕重遞减一等左降官
各與詳所犯量移如已經兩度量移者宜並放還仍仰
所在州府限德音到日准勅處分訖分析聞奏左降官
及流人身有死者並許歸葬其鳳翔府所管吏軍百姓
等切令招葺務令歸安縱與李昌符關連情非巨蠧及
父兄在隴州城内事出脅從者一切不問其隴州城内
軍吏百姓不得輙令損傷戴禮之文務先掩骼應有未
葬骸骨及横尸在路委所在長吏速與收歛藏瘞其自
兵荒以来殺傷之處委所在州縣以孟冬行賞死事之
日於北郭除地用雞豚設祭所貴以導和氣且慰幽魂
前年冬未出京之時如聞文武朝臣愴惶奔竄或因凍
餒或遭鋒刅遂致斃踣深可憫傷自累年来朝臣有因
謫官遂致殞身或制使遽聞枉横宜令中書門下尋訪
各與贈官孝弟承家忠貞奉國既顯揚名之道宜加布
澤之榮應内外文武臣及諸道節度觀察防禦使隨駕
諸軍頭亡父母並准舊例各與追贈追封如有母親見
存者各與進封左右神策及隨駕諸部兵士等荷戈負
羽侍衞勤勞既效節以輸誠寔竭忠而排難永言勲績
宜有甄酬其隨駕諸部宜各與勲爵未有功臣名號其
將士次第填補不得虚被衣賜有紊典章如覆視不寔
節度使奏取進止本判官重加貶責其邊地沃壌極多
歲收可望如聞耕牛素少戍卒苟安唯長蒿菜俱乏衣
食委節度使良田之處更議添人均配膏腴令其耕種
制置利便須令酌中其南山及平下党項盡是百姓湏
令保安長吏若能撫綏蕃人自然寧息切不得妄有侵
擾致其怨嗟常湏使商旅往来部落不得阻塞致理必
先於尚儉傷風莫甚於窮奢朕苑囿不修珠玉不寳所
思敦朴每務去華如聞卿大夫士庶近者競崇侈靡莫辨
等威服翫車輿皆越制度蠧於教化朕甚憫焉卿大夫
當助我紀綱為人表則宜修儉約以變澆風其京師應
有奢僭違令式者聞之當行朝典應諸道申奏有草賊
州縣本皆齊人廹於餒凍竊聚徒侶遂肆猖狂並仰所
在長吏明加曉諭有能自新有罪一切不問如稔惡不
悛事状難恕委所在長吏設法擒捕不得漏網上京諸
司及天下州府負犯逃走罪人今春已降德音除本罪
合至死者從咸平五年以前並停追捕歸還故土其數至
多慮被奸人遞相恐動悉委所在告諭令其樂業無致
驚惶如歸復者惡跡貫盈不能改過更有違犯尋勘不
虛便仰併舉前愆一時痛斷不得容隠侵害良善江淮
商賈業在舟舡如聞近日官中攄借甚苦或傾奪以充
運米或題關以備載軍非理滯留散失財貨州縣雖云
和雇商人焉敢請錢本求錐刀番成損折縱有冤屈豈
能申論道路怨嗟莫甚於此自今以後委所在長吏切
加禁斷其所合供過軍等舟舡唯許容載航舡便給見
錢雇召如見装貨物者切不得強令騰倒其州縣所合
雇舡脚多無本色錢物皆是率配疲人起今以後並仰
以上供錢充給如有茶鹽舟舡關繫三司𣙜課者任准
元勅處分自蠻寇侵擾連歲用兵耗蠧生靈海運為甚
驅我赤子深入滄波覩駭浪而魂飛汎洪濤而必死繼
有覆溺多不上聞仍遣陪填急於風火哀其已死之衆
不可復追念兹將斃之徒用延餘息應江淮四道運粮
所有沉覆損米損船綱官所由舡尸及元發州縣合陪
填者並從放免更不得校料追徵應闕海運留係勘者
並一時釋放唯造舡官吏湏有勘覆者不在此限近日
蟲蝗米穀翔貴所在州府湏使通流况閉糴之條著在
格令近聞州府通舟舡處不得約勒商人固違勅旨等
候江淮錢物到各宜優賞以身許國致命捐軀攄兹盡
瘁之誠宜飾始終之典應自兵興以来所在都頭大將
身歿王事未曾經贈官者仰本道各與分析聞奏量功
勞優與贈官如有子孫仰本道各與補職務令存濟行
營將士如身歿王事者其衣粮並仰給與兄弟男姪如
有父母無給養者切在安存勿令凍餒雖累有處分可
一切施行或有義士忠臣圖功立事身當國難身歿賊
鋒者宜委中書門下優與贈官兼訪子孫俾沾禄任用
伸激勸冀洽恩榮扈從之勞辛勤不忘若無升進何以
奬酬其到興元文武官等宜令優與遷改如已經奬擢
者特與量加階爵自貞觀之後建中元年以来翊戴皇
家扶持宗社勲績已銘於鼎鼐謀猷實在於册書如聞
子孫或多凌替贈太師汾陽王子儀臨淮王光弼西平
王晟咸寧王渾瑊贈太尉秀實顔真卿顔杲卿以下子
孫宜各與一子九品正員官其子孫有才術可稱委中
書門下量才叙用以勸勲賢律有駈率之科是宜原宥
人無險詖之路固可矜寬其陷偽庭官寮多因廹脅旋
宜叙用勿使棲遲左右神策軍及沿邊諸鎮將士或隄
防藩寇或控扼封陲戴甲荷戈眠沙卧磧無抱子弄孫
之樂有離鄉去里之嗟自亂離以来衣粮多缺顧兹疲
弊深軫朕懷蓋緣諸道賦税未来致使如此宜委度支
戶部及鹽鉄使各委官吏催促江淮及三川上供錢物
充給兩軍及邊鎮將士衣賜如催勘有序其官吏各與
優奬如全無次第必議懲責於戲朕以寡昧託億兆之
上不能克相上帝寵綏四方履地戴天痛心疾首實在
股肱叶力藩翰同心保列聖之洪基佐冲人之薄德共
成興運以副殷憂為政之方實資共理且一邑之政由
乎令長一郡之政由乎牧守一方之政由乎藩翰之臣
夫政修於上則化行於下可以安人治國可以阜俗康
時此古今之通理也自乾符以後廣明之前節制廉問
之臣州牧縣宰之吏或掄擬不當或詮擇非良鎮藩翰
者則惠養撫綏之術蔑聞居牧宰者則貪惏苛虐之風
益甚或滛刑濫殺或剥衣及膚業亡家破父南子北多
使饑者不得食寒者不得衣奔竄道途跧藏山谷耕桑
甚廢旱沴相仍結為仇讎聚為盗賊冤憤之氣上逹於
九天激怒之威横行於千里虔劉郡邑屠戮生靈懷逆
節者得以逞其兇桀恣為暴擾藴忠誠者雖欲平其禍
亂益費機謀既往難追將来可保切在逓加激諭漸致
和平倘或刺史知惠養之方縣令有撫綏之術公清克
已廉慎當官績效彰聞當與遷擢如或貪殘不理害我
疲人委中書門下重加懲殿仍令諸道長吏觀察判官
切加察訪每歲具善惡奏聞自屬兵戈全妨耕稼遂令
壠畆盡變汙莱蓋以殺傷之餘流亡益甚宜加招撫漸
復農桑如有刺史縣令招收戸口開墾荒田置買耕牛
修置農具者委所在觀察使精加點勘具數聞奏當據
課效高低優加升奬朕端拱穆清思弘理道用憂勤而
補過守慈儉以律身上展孝思下康庶務其於祀事尤
在精崇常憂多難以来有乖敬恪至於牲幣之數醯醢
之宜必盡吉蠲免或簡易宜委所司切切鈐轄不得因
循夫儉者德之恭侈者惡之大唐堯土階三尺夏禹菲
食卑宫先聖遺風後王軌範其有司合進常膳三分宜
减一分六宫嬪御見在者人數不多此外不令更有添
置或有因緣寇盗流落外方宜委所在長吏便與嫁遣
任自營生不用送到駕前冀免虚有勞費自此諸道更
不用進聲樂及女弟子歌舞衣服紋繒組繡雕鏤珠璣
頗害女工實妨農事竒技滛巧往哲所譏况遇艱難尤
宜儉素其諸道不得進奉紋繡宫錦雕鏤輕靡彩章之
物五坊鷹犬以備時蒐方當勤恤之時寧有畋遊之樂
其鷹犬並今解放不用更置諸道亦不湏進送艱難已
久增修未知展端披圖良多内愧且以為白烏丹鵲不
如子孝臣忠甘露醴泉未若風調雨順自今以後諸道
所有祥瑞並不要圖畫進獻補成教化實在賢良用副
旁求必資博採宜令文武常參官舉刺史縣令有異政
殊績者淪滯山林有竒文異行者所期表異無或面欺
孝子順孫義夫節婦各加旌表以示鄉閭父老有年九
十以上者賜帛二疋粟五石仍令所在以上供物支付
瘖聾跛躄鰥寡孤獨者委所在切加存恤無所恓惶名
山大川興雲致雨冀保順成之歲宜申望祀之儀太清
宫及驪山華岳南山廣惠宫炭谷湫鳳翔啟聖宫邠州
要册湫宜各差官禱謝其諸道應有祠廟標於祀典及
先聖靈跡各委長吏差官精誠啟告凡關百姓安危利
病俾其蘇息切在撫綏訛弊既多固難徧舉仰所在長
吏審詳利害一一條奏所冀凋殘漸成完緝勿辜委遇
副我憂勤於戲朕為人君父累屬夫亂離一發言未嘗
不兢憂一舉足未嘗不愧悼徒思罪已安敢尤人中外
臣寮宜悉朕意
時令
令史官條奏每月應所行事詔
王者欽若天道率由時令考六官之化修五紀之法故
得灾害不生休徵洊委朕紹膺洪業於兹六年每惇政
理思致和平而隂陽未調蝗水仍集天之垂誡朕甚懼
焉夫正月東郊祈春賞事孟冬北陸迎寒恤孤參四序
之運行稽五材之動用弗協所尚或罹於咎且事必師
古禮重執文將命有司允廸厥訓自今以後每入月史
官條奏應所行事當斟酌古典用孚於休宣布朝廷使
知朕意(開元五年十月)
歲初處分德音
勅天地以大德生羣有聖人以大寳守萬物古者受命
之君謂之承天之序明有所代夫豈徒然若道無欽崇
命不永保帝實臨汝人曷戴君朕所以每期庶乎合於
仁覆之意也夫伏羲神農黃帝堯舜或誅而不怒或教
而不誅彼亦何為獨臻於此朕自有天下二紀及兹雖
未能畫衣以禁亦未嘗刑人於市而政猶踳駮俗尚澆
醨當是為理之心未返於本耳凡人豈不仁於父母兄
弟不欲於飲食衣服乎而卒被無孝友之名不温飽之困
其故何哉蓋未聞義方不識善道或任小智而為詐或
見小利而苟得致遠則窮繼之以暴已而身受戮辱家
不相保愚妄之徒𩔖多自䧟獄訟之弊恒由此作吁可
悲乎亦在教之不明也蓋刑罰者不得已而用之天下黔
黎皆朕赤子以誠告示或知所歸何必用威然後致理
先務仁恕寧不懷之且五常循行豈湏深識六親和睦
何待丁寧自宜勉之以副所望刑措不用道在於兹今
獻歲之吉迎氣伊始敬順天常無違月令所由長吏可
舉舊章諸有嫗伏孕育之物蠢動生靈之𩔖慎無殺伐
致令夭傷九土異宜三農在候聚衆興役妨時害功特
宜禁止以助春事至若家有征鎮人或孤惸物向陽和
此獨憂悴良可憫也亦宜所由随事優恤蓋不體仁無
以為長人不知道無以為用心故道者衆妙之門而心
者萬事之統得其要會義可以兼濟於人失其指歸生
不能自全於已故我玄元皇帝著道德經五千文明乎
真宗致於妙用而有位者未之講習不務清静欲令所
為之政何從而至於太和也百辟卿士各湏詳讀勉存
進道之誠更圖前席之議至如計校小利綜緝煩文邀
名直行去道彌遠違天和氣生人怨心朕甚厭之所不
取也各勵精一共興玄化俾蒼生登於仁夀天下還於
淳朴豈遠乎哉行之可至其老子宜令士庶家藏一本
仍勸習讀使知指要每年貢舉人量减尚書論語一兩
道策准數加老子策俾敦崇道本附益化源朕推誠與
人有此教誡必騐行事豈垂空言今之此勅亦宜家置
一本每湏三省以識朕懷(開元二十一年正月一日)
唐大詔令集卷八十六
