唐大詔令集卷一百四
宋宋敏求編
政事
按察下
處分朝集使勅五道
遣陸象先等依前按察制
遣王志愔等各巡察本管内制
置使河南河北道觀察利害詔
誡勵京畿縣令勅
遣御史大夫王晙等巡按諸道勅
遣使黜陟諸道勅
席建侯等巡行諸道勅
黜陟楊懋等詔
察訪刺史縣令詔
遣諸道黜陟使勅
褒勸
甄奬陷賊守節官詔
錄用鄧州歸順官詔
按察下
處分朝集使勅五道
勅朝集使等弘風善俗寄於良吏求瘼䘏隠職在親人
朕並建藩牧擇其師長欽若古訓俾人用康而教化或
未洽黎甿或未寧攘竊者時有犯禁逋亡者罕聞復業
豈朕教諭之道尚闕而牧宰之訓未明歟永念於此不
㤀旰食卿等咸承朝寄分掌外臺共理之道期於康濟
至若率身以正馭衆以仁而下不化者未之有也卿等
還州宜禁侵漁絶浮惰惸獨鰥寡尤資惠育盜賊妖訛
特宜禁斷其征鎮人家每須優賞科斂之事必在均平
頃者水災荐及河朔思無不至憂彼元元發倉廪漕江
淮以賑之蠲租税停征役以安之今屬春陽布和農事
方起慮有乏絶致防農桑雖已遣使安撫或恐事未周
賑如有不支濟者即更量事賑給諸道有損之處亦宜
准此朕不欲一物失所衆情不遂納羣生於仁壽躋大
化於昇平卿等各宜恭守朝章宣布朕意雖萬方有罪
莫㤀在予而三載考績須徵行事安人稱職可不勉歟
並宜好去(開元十六年十二月二十七日)
又
勅朝集使等朕恭已承天守文繼位布一心於兆庶明
四目於萬方恒恐道或未周物不遂性傍求俊乂共理
黎元於兹羣辟寧不我副方今政要略有四端衣食本
於農桑禮義興於學校流亡出於不足争訟由於無恥
先王務其三時將以厚生也修其教化將以惇俗也有
國有家同知此義不患不知患在不行耳且長吏敷化
政教屢移在官當為國理人各揚其職不當冒榮干進
苟利其身澆俗不可不革淳風不可不長近令刺史
在任四考方遷實欲始終其情黜陟斯繫必若縣得良
宰萬戶息肩州有賢牧千里解帶仁政不遠行之則是
皆能勵節朕復何憂且如浮逃客戶所在安輯征鎮人
家每事優賞倉廪惟實役賦惟均鰥寡撫存盜賊禁止
郵驛無弊姦訛不生念兹八事朕常屬想嗟爾庶尹可
不用心卿等還州逓相勸勉遵此王度䘏彼下人敬順
天常無違月令夫星列躔次土分區域休咎之徵惟人
所感善必知主惡亦有由每至歲成當加賞罰宜知朕
意並即好去(開元十二年三月十三日)
又
勅朕臨御天下二十餘載每思至理實仗羣賢何常不
敷求循良共底於道隼旟熊式光寵有加甘露鳳凰寂
寞無紀豈朕之不德感致所然抑為庶尹所能已極於
此是用寤寐增歎殷憂永懷更為後圖或未晚也且羣
吏之政繫一人之能泉源既清蓬麻自植為長吏者可
不勉之卿等至州逓相慰誨以副共理之意用光分命
之委且如河南江左爰及山南歲小不登人亦菜色皆
由好逐朝夕之利而無水旱之儲卒遇凶年莫非艱食
此則致乖慮始人無勸分欲免流庸不可得也夫萌者
宴也豈能自謀政者正也當矯其弊所由長吏可不勉
歟相其物土之宜務以耕桑之本時無妨奪吏不侵漁
既富而教奚畏不理至若征鎮役重孤弱命窮特須哀
矜以遂仁恕其餘常科所禁自可舉而行之豈煩縷說
方振綱領乃者庚子制書已明理要徐思其意勿謂空
言若風教未弘議能蓋闕競入朝計冀幸遷除勿曰不
知將自誣也方牧參佐各宜思之朕所待賢能不惜官
秩唯聲實是與唯理治是憑古者刺史入為三公出宰
百里豈有恨也何以汲汲不安於理郡哉誠須勵精以
俟後命並即好去(開元二十一年閏正月一日)
又
勅朕受命子人義兼君父思致可封之地無㤀終食之
間自有萬邦幾將二紀而刑政或殊風俗尚澆行所望
而未至顧本懷而自失雖朕之不德在予之過有歸而
卿等共理患已之誠宜剖至如典州當侯伯之尊宰邑敵子
男之寵好進之輩且不務於政成欲速之心獨未思於義取
朕所以敷戒勅以見意增禄秩以勸能何嘗有公方清白
者不昇道理循良者不用若聲績未著黎庶未康牧守
來朝而輒遷參佐踰年而競入此獨為人資地耳豈是責成
之意耶如故一切還州將矯弊也卿等至彼明諭朕意知不
以中外為隔以億兆為憂頃以天下浮逃先有處分所在招
附便入差科輒相容隠亦令糾告如聞長吏不甚存心致令
流庸更滋前弊未革自昔行法即有姦生逃者租庸𩔖多乾
沒長吏明察豈其然乎每年别須申省比類多少以為殿最又
獄訟所寄人命是懸近恐妨農特原輕繫俾加閱實仍多幽
枉都邑尚爾郡縣可知各已貶官用懲主吏自今以後繫囚非
應申覆知証在遠而就中稍重者不得過十日次不得五日
其餘輕科量宜決遣不得因此復加楚毒具申外臺
省長主之至如禮義不興耕桑不勸孤寡不䘏徭
役不均不肅吏人不消盜賊不懲侵暴不絶奸訛
有一於此是誰之過其遊僧幻道誑誘愚人窮其根萌
時須禁絶諸軍征鎮每遣優矜如聞比來未免辛苦時
其撫恤使得安存今農鳸戒期耕夫在野事非急切不
得追呼卿等至州一一宣示當遣察問勿不用心即宜
好去(開元二十一年四月一日)
又
勅十道及朝集使等信賞以勸能必罰以懲惡謂之二
柄所以一人朕念彼黎元比遭水旱而賦役不等浮惰
相仍且無緝寧日用凋弊所以重擇長吏兼命使臣寵
數所加亦云不薄智能自效豈未是圖政之殊尤永用
虛佇且郡縣所理黎庶是切善為政者防於未萌均其
有無省其徭役事事有預早為之所雖遭歲惡固亦人
安況在豐年不能招輯遂使戶多虛掛人苦均攤務欲
削除更成詭詐若已逃者未必即得則為姦者因此便
除一啟其端豈勝其弊向若州有明牧縣有良宰而精
心緝理豈若是乎卿等至州縣將朕此意優柔慰勉各
令用心招撫流庸綴居本業使免捕逃之費是為救弊
之先此不存心更知何理且刺史縣令專任不輕自有
非違將何率勵至於親識遊客憑恃威權囑託下寮搖
動獄訟或差遣不當致令損失或處置有乖便至煩擾
兼有不肅諸吏惟知自謹一身姦豪盜賊無所畏懼是
虛荷榮寵徒資祿秩此而可容孰為尸曠並委諸道條
察具狀奏聞今甘澤以時耕桑為重不急之務先已勒
停宜更申明勿妨春事諸處百姓貧空者多雖有壠畝
或無牛力勸率相助令其有秋所繫囚徒速宜決斷無
令冤滯致有妨奪鰥寡惸獨征鎮之家倍須存撫勿有
科喚朕所懸爵秩惟待賢能若政舉一州惠施一縣使
者廉問必以狀聞既能副於朕懷亦當待以不次誠可
復也豈食言哉並宜好去(開元二十一年)
遣陸象先等依前按察制
黃門古者協和萬邦疇咨四岳柔遠能邇明目達聰以
於變黎人也自朴散醇醨割方曲直失於德者格之以
禮失於禮者助之以刑故懼文網而畏簡書必振其綱
而又操其柄庶乎政之要也間歲天下諸州岳牧先充
本道按察誠以今之刺舉昔之連率蓋欲為吏之黜陟
審人之愁苦中念作姦犯科獲罪相次棄材或由於拙
匠採葑不遺於下體由是申命有司咸多敘用至於按
察暫令休罷夫泉有魚矣雖見則不祥林有獸焉而為
之不採與其存而勿用孰若狎以玩之俾乂於時復修
其政銀青光祿大夫益州大都督府長史姚儁處置兵
馬使上柱國兖國公陸象先等早藴宏量深甄大體清
能勵俗仁以敦風必將檢御權豪昭明淑慝宜興化以
樹善佇責成而求當可依前件餘各如故一事以上並
准舊例處分本道所隸之州有偏遠不穏便者仍令所
司量宜分割永為定額訖奏聞主者施行(開元二年閏二月七日)
遣王志愔等各巡察本管内制
黃門上天降禍大行太上皇厭代升遐俾予一人煢煢
在疚攀號荼毒觸向摧隕百辟卿士等上遵遺詔下徇
羣心寰區任殷社稷務重資於聽斷不可暫缺遂力哀
迷甫從勸請恭惟顧託之旨思致和平之化雖在荒瘁
敢忘負荷是用泣血撫膺執喪視事夫后王者代天理
物師長者助朕理人天之所以茂育人之所以蕃庶蓋
遂其性而安其業也朕每置旌告善仄席翹賢恐閭閻
有愁苦之聲草澤無明&KR0993;之主吏或慢法官或非才因
之致理且未為得其何以廉敗政恤冤刑問惸嫠招茂
異寬賦斂節更徭使天下為無為事無事也頃分連率
則曰使臣將求人瘼克宣朕命諸道按察使揚州長史
王志愔廣州都督宋璟蒲州刺史程行諶汴州刺史倪若
水魏州刺史楊茂謙靈州都督強循潤州刺史李濬荆
州刺史任昭理秦州都督張嘉貞洪州都督楊虚受梁州都
督張守潔並邁迹垂憲偉才通識有其直方無所廻避宜令
各廵本管内官人有清介獨立可以標映士林或文理兼優可以
潤益邦政者百姓中有文儒異等道極專門或武力超
倫聲侔敵國者並精訪擇具以名聞其官人有老弱及
久病妨於政理并才用劣下全不稱職者上佐以下委
使人便停務其官緊要者便簡清勤人權攝其京官及
畿内州縣委御史大夫及吏部長官准此詳察錄奏諸
道僻遠州及嶺南道委使人量差判官分道巡按其天
下囚徒慮有冤滯宜令大理及本巡所在理滯流罪以
下非犯名教及官典取受并聽減一等收贖即是非理
均事可疑者并杖以下罪並宜放免緣山陵所科夫匠
等有父母年老家無中男以上者容其侍養不須差遣
其河南河北遭蝗虫州十分損二以上者差科雜役量
事矜放百姓間有不穏便事委按察使與本州長官商
度隨事處分奏聞布告遐邇令知朕意主者施行(開元四年)
(七月六日)
遣使河北河南道觀察利害詔
伊昔明王奉若天道所寳惟穀所使惟賢故能稼穡勸
分興利除害朕以薄德纂承洪緒政期克已誠不動天
頃歲河南河北諸州蝗虫為患雖當道當遣使驅除瘞埋恐今
仍生育天戒若此朕甚懼焉罪實在予殃豈移歲但牧
宰之任朝廷所委苟得良材式敷惠訓古有壽張飛逝
中牟不入者斯其效也刺史縣令等當各竭乃心用攘
厥患方考休咎大明黜陟惟爾凡百可不勉歟宜令戶
部郎中蔡秦客往河北道試御史崔希喬往河南道觀
察百姓間利害便與州縣等籌度隨事處置還日奏聞
(開元五年二月)
誡勵京畿縣令勅
諸縣令等親百姓之官莫先於邑宰成一年之事特要
於春時卿列在王畿各知人務宜用心處置以副朕懷
農功不可奪蠶事須勿擾獄市任簡典政宜肅徭賦須
平豪強勿恣凡著賢能必無曠職宜即好去(開元八年七月)
遣御史大夫王晙等巡按諸道制
苛慝不作人斯無怨寬猛相濟政是以和故周禮以官
刑糺邦理以官敘正羣吏允迪前烈式惟舊章且夫寰
宇至大不可以周覽黎甿至殷不可以獨化熙我庶政
實惟具寮苟非其才難以稱理是以夙夜不遑晏寧開
元之初分道遣使按部糺摘奸犯頗聞懲息以其事久
則煩尋亦從其停廢綿以歲月浸成寬弛今聞在外官
寮多違憲法牧守則寄任滋重令長則祿秩且優亟聞
侵竊屢有章奏雖賜金為惠未媿張武之心還珠表德
罕見孟嘗之政豈敦諭之意未孚於就列將貞高之節
有謝於前修永懷於此良用沈歎且政寬而慢法弊則
通弛而張之其可致理御史大夫王晙等並識通政要
位以才達茂其聲實弘此憲章宜分命巡按以時糺察
巡内有長吏貪擾獄訟冤抑暗懦尸祿苛虐在官即仰
隨事按舉所犯狀並推鞫准格斷覆訖聞奏仍便覆囚
夫牧宰之職教道是先錄曹之任綱紀斯在其有政理
殊尤清直獨立者咸以名薦餘官有清白著稱及諸色
不善各别為科目同狀奏聞其尋常平狀並不須通俾
夫善取其尤罰無所濫疎而不漏察不為苛必將正其
源流弘彼綱目不可總此煩碎擾其吏人應是州縣當
務事非損益者使人更不干預其百姓有不支濟應須
處置有不便於人須釐革者與州縣商量處分訖奏聞
宜體虛佇之懷以光澄清之舉(開元八年八月)
遣使黜陟諸道勅
三載考績以鑒吏能八使觀風因求人瘼兹事體大致
理之由朕受命昊穹臨御寰夏慮一物有所未安遍萬
戶無勞軫念而宇宙之間官吏至多倘有政失其宜即
萬人受弊崔翹等或文學見稱或清白流譽通於理要
秉是公心俾爾澄清式當委任至如黜陟之道國之所
務苟有不當將何勸人頃年使臣例皆通狀其盡善者
以多有請託求選課之資不善者以凡碎見輕貴奏課
之數若此銜命豈副虛懷卿等所到之州宜宣朕意其
百姓間事或有須釐革者宜與所管商量處置回日聞
奏其官吏中貪冒贓私及犯名教或衰老疾病或無政
理者刺史以下宜停務奏聞其守職公清為政尤異事
堪激勸遠近知者具以名聞其諸道有遭損之人應須
賑給先頻有處分猶慮凋弊豈忘矜恤亦宜審與州縣
商量務令周濟又聞河堤穿決使有漂流諒由州縣寬
疎不時備塞亦便檢行處置勿使更然其天下道學固
已有置者并鄉學者等此並切於生人比來未復若為
教導各宜敦勸使有成益其征鎮之家或有單貧老弱
不自存濟者宜令所司倍加優賞其浮寄逃戶等亦頻
處分頃來招攜未著長策又江淮之間有深居山洞多
不屬州縣商量處置一時錄奏卿等既當巡按委寄非
輕宜勉爾良圖以副朝選無或致有迴避不竭公忠朕
之責深各宜自效(開元二十九年十月)
席建侯等巡行諸道勅
勅黜幽陟明所以察風俗求瘼恤隠所以慰黎蒸不有
其人孰可將命禮部尚書席建侯等亮直清節經通大
才多識前言備嫻時政或久應任使常參八使之列或
夙蘊公忠必副四方之委永懷兆庶用寄澄清建侯巡
河北道鎮巡京畿關内及河東道隠之巡東畿及河南
道見素巡山南東江南黔中嶺南等道麟巡河西隴西
磧西等道翹巡劍南及山南西道光譽巡淮南及江南
東道其百姓之間及官吏之輩如事或未該須有釐革
者仍委量事處分迴日奏聞其嶺南黔中磧西途路遙
遠若使臣一一自到慮有稽遲各精擇判官准舊例分
往(天寳五年正月)
黜陟楊懋等詔
朕憂彼黎元寄之牧宰常慮受任非當撫御乖方所以
設舉親之科廣得賢之路爰初詣闕亦既明試以言及
乎從政必欲深考其實懸之賞罰要以始終近日分遣
使臣因之巡察善惡之驗事足可明懲勸之端言斯可
復其楊懋等七人黜陟使並奏請狀宜與改轉其所舉
六品以下付所司准此處分五品以上各賜一上下考
李連等七人既奏善狀至選日各減三兩選仍稍優與
處分所舉主並賜一中上考趙憕等六人俱犯贓私罪
法科斷其舉主各量犯者罪狀輕重貶黜仍宣示中外
咸使聞知(天寳五年十月)
察訪刺史縣令詔
朕聞效官者必量力而受任致理者亦擇才而簡能況
風化之源本資於長吏升降之義用明於朝典古之建
方國親諸侯蓋以撫綏黎人宣布至化則今之令長古
稱子男矜孤恤貧均徭省賦皆是職也朕以薄德忝膺
寳位屬殘孽猶聚戎軍未戢雖憂國之計且務於濟時
而恤人之心每深於惠物將求厚俗必在審官至於刺
史治中皆制命所授辨其才術蓋在朝廷先令中書門
下精加訪擇務得其良如非理人之才即並量宜改授
且諸縣令員數應多如聞處理之間廉平者少或使司
所奏以功見稱或主司所擬循資而授倘乖任使空忝
親人或有案牘之間曾未嫻於令式征賦之際或委任
於胥徒由是吏轉生姦遂為蠧政人不堪命流而失業
興言及此良用憮然夫易柱以調絃聲之和也革弊而
從善政之體也漢宣帝云與我共理天下者其惟良二
千石乎固知方岳之任足以委黜陟之權矣況諸道節
度皆備職防戎政在理兵豈遑廉問必令郎官御史分
命巡察則乘驛暫往難於委寄諒無益於澄清反有增
於勞擾其天下縣令各仰本州府長官審加詳擇如有
衰髦暗弱或貪財縱暴不嫻時政為害於人並具名錄
奏即與改替其才職相當者並依舊奏定以後有不稱
者所由官量加殿黜庶理人之職無或謬焉又入仕之
流本期展用且無事實豈可徒勞今員外之官所在甚
衆既不釐務空效驅馳將適鄉閭復拘職守念其旅寓
良可優矜應州縣見任員外郎官並任其所適計考秩
滿後各與成資仍於本色内減一兩選與留其先緣罪
累貶授者不在此限如員外官中材識幹濟曾經任使
州縣所資者亦任量留每上州不得過五人中州不得
過四人下州不得過三人上縣以上不得過一人古之
任官必寄成政如長吏數易則綱條不恤所以人懷苟
進之心俗靡居常之業比者或聞此弊實謂未便於時
自今以後刺史縣令更不得數有移改善政聞於上則
當議擢遷如道失厥中亦自懲誡黜陟之道固有典章
又比來刺史任皆先奏州縣官屬苟有改作敦勉因情
自今以後除帶使次判官外一切不得奏改官吏到任
之後察有罪累及不稱職具狀奏聞得請然後令所由
與替其刺史非兼節度但有防禦使副使判官委於本
州官中推擇亦不得别奏並委中書門下省著為恒法
庶使官無失位政有常經宣示天下宜知朕意(乾元二年八月)
(一日)
遣諸道黜陟使勅
朕聞唐虞聖主之理三載考績黜陟幽明兩漢施教之
君亦命八使澄清天下朕纂承大業思服訓謨雖王公
卿士内勤夙夜藩岳守將外盡公忠而兵革未寧戎馬
未静紀綱未振法令未敷封圻郡縣賦税不一師旅上
下勞逸不均所以終宵積憂監寐增惕爰命羣士往代
予言行乎四方以聽於理舉其百事以歸於正朕之深
願可不勤副也(建中)
褒勸
甄奬陷賊守節官詔
勅沮勸二柄國之大綱奬善懲違固不可廢頃以賊臣
搆亂京邑震騷惟兹士人奔竄無所有從其誘脅遂染
汙名有守以純誠竟全貞節昨所司奏議但舉刑章奏
累者各已條流守節者並無甄異忠而不報豈朕意焉
應在京百司及京兆府長安萬年兩縣去年十月三日
見任職事官在城陷於賊中潜藏不受逆命並前資官
在城被署官爵頻遭廹脅者始末不出事跡昭著衆所明
知並委御史臺訪察磨勘覈其事實勿容虛濫仍限今
月内具名銜狀聞奏五品以上及常參官已受替者委
中書門下即與處分六品以下各減三選不拘考例聽
集其未得資被替者非時放選仍稍優與處分已喪亡
並與追贈恩加存沒以稱朕懷
錄用鄧州歸順官詔
勅迫以兇威陷於寇境義不受汙忠誠奮感履重險而
不迴處疾風而愈勁忘軀徇義獻款投誠足以勵彼勤
王激其汙俗去順效逆固先典之攸嘉懋德賞功在彝
章而不昧咸從序用俾服官常
唐大詔令集卷一百四
