唐大詔令集卷一百十九
宋宋敏求編
政事
討伐上
令秦王討王世充詔
討輔公祐詔
親征安禄山詔
貶田承嗣永州刺史詔
討李希烈詔
削奪李惟岳官爵詔
討吳少誠詔
討李錡詔
削奪王承宗官爵詔
討李希烈詔
王承宗絶朝貢勑
討鎮州王承宗德音
討吳元濟勑
討王承宗制(闕)
討伐上
令秦王討王世充詔
取亂侮亡聖人於是致治安民和衆大武所以成功兵
革之興義資靖難出軍命將盖非獲已自隋氏數窮天
下鼎沸豺狼變争黔庶凋殘朕受命臨御志存寕濟率
土之内咸思覆育聲教所覃莫不清晏唯彼伊洛尚隔
朝風世充作梗肆行凶暴虐害良善擁迫吏民悖道亂
常日月滋甚禍盈釁積天亡有徵心腹猜携黨援孤絶
農畆荒廢粮廪内空城隍社稷勢將奔潰弔民問罪今
實其時可令陜東道行臺上柱國秦王某總統諸軍東
踰崤澠分命驍勇百道俱進救彼塗炭誅其凶渠凡此
授律義在拯民府庫資財一無所利尅敵制勝效策獻
功官賞之差並超恒典其有背賊歸欵因事立勲即加
寵授務隆厚勸(武德三年七月)
討輔公祐詔
禁暴戢兵昔王於是致治亂常干紀有國所以明刑東
南道行臺尚書左僕射上柱國舒國公輔公祐本自凡
伍素無藝用往因擾亂連結徒旅與吳王伏威同心協
力保據江淮早率所部遠歸朝化錄其功力授以官爵
任管方隅榮寵兼至不能厲身奉上克保名節遂乃包
藏禍心圖為不軌自伏威入朝之後公祐即行專摽違
犯朝憲不顧典章徵歛榖帛掠奪子女肆其殘忍妄行
誅殺驅役士民招集姦盗毒流衆庶怨結遐邇國家務
存含養未申刑罰每加懲誡冀其自改今乃稱兵内侮
假相署置驅扇蟻徒敢行鈔竊惟彼凶逆速宜勦定命
將授律義在安民已令天策上將軍太尉領司徒尚書
令陜東道大行臺雍州牧領十二衛大將軍上柱國秦
王某為江南道行軍元帥重率驍勇風驅電擊麾旆所
臨當即奔潰凡此罪惡止在魁渠脅從之徒一無所問
縱有巳陷賊黨非其本心扳難而来因立功效此之等
類皆與官賞江淮以南比遭毒螫吏民困辱各不聊生
平定之後並宜優給即令撫慰各令安堵勲賞之科具
如别格宜明宣布咸使聞知(武德六年九月)
親征安禄山詔
黃軒撫運既統蚩尤之旅炎漢應期亦有陳豨之伐雖
德合仁覆或震雷霆之威功侔載物匪容原野之罪蓋
所以除殘禁暴伐罪恤人聖帝賢君孰能無此朕以菲
薄纘承丕構乘時御宇慙繼統於百王旰食宵衣軫納
隍於一物多歴年所億兆咸知安禄山本自細微擢之
行伍進小忠而自售包巨猾以貪天予每含容冀其遷
善列在衣冠之右授之師旅之權賜與無涯邀求罔極
凡經寵任中外畢聞今遂竊我干戈欺我將士妄宣密
旨假託妖言人畏凶殘苟從逼脅稱兵向闕殺掠無辜
此而可原孰不可忍前所出師命將足以除凶去孽仍
聞阻兵西路左次南轅朕義在救焚情存拯溺雖螗蜋
舉斧自當屠潰而蜂蠆有毒必籍討除今親總六師率
衆百萬鋪敦元惡廵幸洛陽將以觀風因之掃殄太山
壓卵未可喻其重輕洪波注螢不暇收其光㷔宜令所
司即擇日進發其河西隴右朔方除先發蕃漢將士及
守軍郡城堡之外自餘馬步軍將兵健等一切並赴行
營各委節度使統領仍限今月二十日齊到既緣剪除
兇逆暫赴東京宮掖侍從並令减省至於供億都無所
湏其扈從文武官及飛騎閑廐馬家并諸色人等應食
公粮者並以官物支供仍從此身齎鍋幕緣路並不湏
置頓在於黎庶固免勞煩布告遐邇宜知朕意(天寳十四年十)
(二月)
貶田承嗣永州刺史詔
自古屈法申恩與之更始者為君之道也務善改過期
於自新者為臣之節也其或棄瑕含垢弘貸之澤已深
而俠偽藏奸干紀之情轉露則亦中外同棄刑憲不容
西漢伏信越之誅東京舉萌寵之罰此皆前王典式也
魏博節度支度營田觀察處置等使開府儀同三司太
尉檢校尚書左僕射同中書門下平章事兼魏州大都
督府長史上柱國雁門郡王田承嗣出自行間策名邊
戌早參戎秩效用無聞嘗輔凶渠駈馳有素洎再平河
朔歸命轅門朝廷俯念遺黎久罹兵革自禄山肇禍瀛
博流離思明繼釁趙魏堙厄枌榆井邑靡獲安居骨肉
室家不能相保念其彫瘵思用撫寧以其先布欵誠寄
之為理所以委授旄鉞之任假以方面之榮期爾知恩
庶能自效崇資茂賞首冠朝倫列異姓之苴茅登上公
之禮命子弟童稚皆聯臺閣之華妻妾僕媵並授國邑
之號人臣之寵舉集其門將相之權兼領其職夫宰相
者所以匡輔王室庥庇生靈獻可替否救災恤患而乃
據國家之封壌仗國家之兵戈安國家之黎人調國家
之征賦掩有資實憑竊威靈内包凶邪外示歸順陷悞
良善賊害平人騁其樂禍之心俾叶同惡之體且相衛
之略所管素殊而逼脅軍人使之翻潰因其驚擾便進
軍師事跡暴彰姦邪可見不然者豈志清之亂曾未崇
朝子期光朝會於明日足知先有成約指期而来是以
蔑棄典刑擅興戈甲既云相州騷擾隣境救灾旋即更
并磁州重行威武此寔自相矛盾不䆒始終三州既空
遠邇驚陷更移兵馬又赴洺州實為暴惡不仁窮極殘
忍又薛雄乃衛州刺史固非本藩忿其不附横加凌虐
一門盡屠無復噍類酷烈無狀人神所冤又四州之地
皆列屯營長史屬官擅請補署精甲利器良馬勁兵全
軍之舊資農藏之積實盡收魏府迥無孑遺更復收管
將士其本部劫質妻子給我資粮觀其所為益在無捨
且藏庾者平人之膏血恣行貪竊甲兵者干城之腹心
輙為舉動欲行討問正厥刑書猶示含忍冀其遷善俾
予東夏之人終免無辜之酷抑于典憲務使慰安遂遣
知在遠奉詔書喻以深旨命承昭副兹麾鉞撫彼舊封
而承昭又遣親將劉渾先𫝊詔命承嗣逼廵相衛仍劫
知在偕行先令姪悦潛扇軍吏至使引刀自割抑令騰
口相稽黨衆諠囂請歸承嗣論其姦狀足以為憑此而
可容何者為罪今尚全其首領更授藩條貸以朝章用
遵時令其承嗣宜貶授永州刺史兼許十歲已下一男
一女隨身便路赴任委河東節度使兼御史大夫薛兼
訓簡練馬步一萬五千人即赴邢州取承昭處分逐便
招撫應變權宜成德軍節度使檢校左僕射寳臣精選
驍雄馬步三萬二千人屯集深冀貝州等路進取幽州
節度使留後兼御史大夫朱淊舉馬步軍二萬五千人
進逼滄瀛權宜招討淄青等節度使檢校左僕射正已
率所管馬步三萬人北臨德博淮西節度使檢校右僕
射忠臣永平軍節度使兼御史大夫李勉汴宋節度使
留後兼御史大夫中丞田神玉并河陽澤潞等道兵馬
共六萬五千人直據淇園皆擐甲釐戈犄角相應如承
嗣不時就職尚在執迷則所在進師按于軍法今數郡之
地廹受其兵深哀士人重遭剽掠丁壯離於農畆工女
廢於蠶桑胡寧忍之蓋非獲已𬗟思塗炭過在朕躬其
昭義軍管内五州宜給復二年仍委承昭撫慰務使蘇
息且聖人之教必也勝殘王者之師存於止殺其魏博
磁相等將士並懷忠義皆被脅從但恐玉石俱焚當宜
各思自拔除其首惡咸與惟新事定之時罪止元凶一
身并其姪悦其餘官吏將帥爰及弟姪等能自歸順者
一無所問如有擒執渠魁下其城邑便以承嗣在身官
爵資財田宅一切廻賜自餘立功者節級酬賞夫軍行
除害本以安人將吏所經薪芻必禁秋毫之犯律有常
刑凡在師人各宜深誡於戲天地之大德時或降霜皇
王之至仁亦聞用鉞顧惟寡薄之理昧於授任之明以
至興戎多慙黎庶布告天下令知朕懷
討李希烈詔
李希烈頃梁崇義叛逆使之專征既集勲庸大加恩禮
名極台輔賞延子孫而乃負德棄身去忠效逆攻劫道
路擅攻鄧州而又圖汴州攘奪尉氏攻圍鄭圃暴犯汝
墳已勅神策汴滑河陽東汝州淮南山南荆南湖南劔
南江西鄂岳等道十五萬衆尅日齊進弔人靖亂罪止
元凶有能斬希烈歸降者四品已上以希烈官爵授之
五品已下封異姓王實封四百戶諸軍將士斬希烈者
亦准此例封賞以軍城降者便以其職授之賜其實封
賊平後除供當道外百姓給復三年朕德之不明化有
不洽未躋仁夀尚勞甲兵中心咎悼無忘鍳寐
削奪李惟岳官爵詔
李惟岳其父寳臣有忠勞於王室夷險之際猶全誠效
而惟岳隳廢父業蔑棄國恩縗絰之中擅掌戎務矯陳
悃欵冀邀爵禄外結凶黨益固奸謀不孝不忠宜肆原
野朕尚念其前緒容以自新俾護父喪以其屬歸闕待
以好爵遇之如初告諭既勤罔有悛革蠢爾狂狡自取
滅亡除暴去邪國有恒典其惟岳在身官爵並宜削除
罪止元惡餘無所問其屬吏將校能以所部兵馬州縣
來降者便授以本職仍加封賞斬惟岳首
討吳少誠詔
吳少誠非次擢用授以旌秩居端揆之榮任總列之重
期申報效奉我典常而秉心匪彝自底不類兇狡成性
扇誘多端外肆矯誣内懷疑阻毁忠廢信棄德崇姦擅
動甲兵屢赴封境夀州茶園輒肆縱奪唐州詔使潛搆
殺傷干黷國章巳在無赦朕以王者之德在乎好生人
君之體務於含垢寧屈己以宥罪不殘人以興師是以
上稽宗社之威外抑忠賢之請庶其悛革當議優容今
更幸隣境之喪逞貪亂之志焚掠縣邑殘暴平人朕冀
其知非為之忍耻亟頒詔令未許出師至乃攻逼許州
肆其蠆毒恣行殺戮流害黎蒸惡稔禍盈人神同棄興
言致討寔悼予衷宜令宣武軍河陽三城鄭滑等州節
度東都汝州等軍犄角相應同逼申光蔡州指冀幽州
淄青魏博易定澤潞太原淮南等州徐泗山南東道鄂
岳等軍各發士馬逐便犄角齊進同為討伐大軍四合
計日殱夷嗟我忠良受兹詿誤或心存憤激而力屈兇
威玉石俱焚良增憫惻其所收得少誠管内州縣百姓
官吏等宜加慰撫各示安存淮西將士等夙著勲庸素
懷忠義為其脅制深可哀矜若能因事建功捨逆效順
朕當復其職位待以官封其吳少誠在身官爵並宜削
奪其有叶心同謀擒斬少誠者先有官未有官者並授
御史中丞及大夫封異姓王賜封五百戶賞錢萬貫莊
宅各一所子孫承為功臣先有御史中丞異姓王及刺
史者即超轉三資改轉官賞其才器行業為衆所推者
便授節度使如有以懷忠憤謀斬少誠被其屠戮者先
無官者追贈三品賜實封二百戶先有官者贈二品官
賜實封三百戶仍各與一子正員五品官巳有官者超
三資與正員官其所在百姓有能團結士衆討除梟斬
少誠者准例封賞人臣之所保者忠天地之所助者順
報功宥善朕不食言於戲朕司牧黎元為之宗極化有
所未洽信有所未孚致兹興戎增用媿悼然不暫勞無
以逸俗不誅暴無以安人咨爾藩鎮方州列屬連帥所
宜戡剪大憝永康兆人其戮力一心以副朕意應諸道
准𠡠赴蔡州許州將士等皆竭忠誠盡心奉國並懷感
激叶心勤王若能梟斬少誠者亦准前例賞榮勲之典
朕所必行如少誠平後應赴行營將士起三資改官其
賞物節級當績有處分其將士月粮在後廻給家口宣
示中外咸令知悉
討李錡詔
朕聞好生者天地之仁不任乎肅殺止戈者帝王之武
不尚乎誅鉏恭惟至言可謂明誠朕祗荷前訓纘承丕
圖每思道以自弘豈佳兵而在念雖邦陲阻命有戡亂
之征蜀郡興妖獻夷兇之捷而所傷皆及於百姓所費寧
止於千金静言思之往往興嘆非不得已豈復用師李錡
屬列宗支任居方伯窮赫奕之貴飽綢繆之恩待以親
賢報之以逆節授以師律用之以亂常肖圓首方足之
形無五常百行之性頃者累陳章䟽勤請會朝奸態不
形偽官甚懇朕頗謂誠志久方允從乃降詔書俾脩覲
禮示以後命委其深心而梟音驟呼虺毒横厲初則詐
疾後乃縱兵寮屬以獻規受屠使臣以𫝊命見脅朕務
於含垢未忍明言累降中人令遵前旨無軺車之戒路
有沴氣之㴞天加以日逞淫刑冤痛者無告日興暴賦
杼柚者皆空赤子咸罄於餱粮白刃屡加於頸血為之素
志罪人無状邦有常刑頋惟紀綱豈敢廢墜其討伐之
師並已有處分尅期齊進其李錡在身官爵階勲等並
宜削除仍令宗正等削一房屬籍其两都及諸州府應
有李錡庒宅錢物等並委所由官簿錄聞奏浙西將士
素非同惡朕所深知迫於兇威不能自逹但王師進討
因事立功梟斬渠魁以效節誠必當特加爵秩超異等
倫其將吏等以所領歸降者超三資授官以一身降者
亦超資改轉官健歸順者以厚加賞給仍與叙錄明諭
將士罪止一夫其餘染汚一切不問於是詔淮南節度
使王鍔充諸道行營兵馬招討處置使仍以内官右監
門衛大將軍薛尚衍充都監招討宣慰使宣武義寧武
昌之師各三千并淮南宣歙之師並取州路進討江西
兵士三千人取信州進討浙東兵士取杭州路進討
削奪王承宗官爵詔
天地以大德煦物而高秋勵肅殺之威帝皇以至道育
人而前王設黜罰之典於是有版泉之役有舟浦之威
情豈佳兵義存禁暴朕嗣膺寳歴於兹五年以惕厲居
於人上以仁恕撫於天下恭惟文祖之訓敢以武功為
先昨者吳蜀興妖師徒獻捷朕每念陳原野之衆行鈇
鉞之刑雖舉彝章頗懷慙德蓋不獲已豈樂於斯王承
宗頃在苫廬潛窺戎鎮而内外以事君之禮將而必誅
分土之儀專則有辟朕念其先祖嘗有茂勲貸以私恩
抑於公議使臣旁午以告諭孽童俯伏以陳誠願獻两
州期無貳事朕欲收其後效用以曲全授節制於舊疆
齒勲賢於列位况德棣本非成德所管昌朝又是承宗懿
親俾撫近隣斯誠厚澤外雖兩鎮中實一家而承宗象恭
懷姦肖貌稔□欺裵武於得位之後縲昌朝於受命之
中豺狼之心飽之而逾發梟獍之性養之而益生加以
表疏之間悖慢斯甚神祗所以不祐天地所以不容智
士所以奮懷義夫所以興憤式遏亂略期於無刑龔行
天誅示於有制其諸道諸軍進討已從别制處分王承
宗在身官爵並宜削除其鎮州管内將士官吏久在戎
行未知朝典或陷於邪說或迫以兇威雖有忠誠無由
自逹但能效順即是王人豈止惟新當加寵渥其有能
廽戈弭寇因事立功特有褒崇不拘資次貴爵厚禄設
之而高懸實封名藩待之以茂賞其以一州歸順者便
與當州刺史仍賜實封二百戶先是刺史以州歸順者
超三資與官仍賜實封三百戶以一縣歸順者超两資
與官賜實封一百戶其長行官健歸順者當與優厚褒
賞如將校内有翻然改圖梟斬元惡者授以不次之位
寵以殊賞之封王承宗如能革心悔過束身入朝待之
如初一切不問仍准舊官爵秩寵授於戲王者之師蓋除於
暴亂止戈之武豈願於傷殘而承宗不能負荷舊勲秩
承新命自貽其咎寧怨於天遽此興戎至於用鉞固非
素意用歎於懷百辟萬方宜諒朕志
討李希烈詔
朕臨御萬方失於君道兵革不息於今五年憫衆庶之
勞悔征伐之事而李希烈蔑義棄德反道畔常朕哀彼
生靈陷於塗炭苟存拯物不憚屈身故於首春特布新
令赦其殊死待以初誠使臣纔及於郊畿巨猾已聞於
狡竊酷烈滋甚吞噬無厭將相大臣咸懷憤激繼陳章
疏固請討除朕以天誅本欲去害兵戈既接玉石難分
言念忠良遭罹脅制雖欲改節厥路無由受汚終身銜
冤沒代淪胥以逆誠足痛傷豈孽自一夫而毒流百姓
為民父母寕不疚懷宜令諸節度使將欲進軍先加曉諭王師
致討准在元凶所是脅從一切勿問如能去逆效順因
事建功設科以示褒勸
王承宗絶朝貢𠡠
𠡠天地至廣有自絶者不得容皇王至仁有當誅者不
敢赦朕纘承丕業虔奉睿圖樂戰佳兵每思聖祖之誡
納汙藏疾嘗佩先哲之言罪有難原事非獲已成德軍
節度管内度支營田恒冀深趙德棣等州觀察處置等
使銀青光禄大夫檢校吏部尚書兼恒州大都督府長
史御史大夫上柱國王承宗洗滌疵瑕累加奬授列在
藩方之重待以忠正之途謂懷君父之恩克勵人臣之
效而動思棄命恣逞非心傲狠反常横厲無畏以其先
祖常立忠勲每為含容庶聞悛革曾不知隂謀逆状久
則逾彰凶德禍機盈而自覆乃敢輕肆指斥妄陳表章
潛遣姦人竊懷兵刃賊殺元輔毒傷憲臣縱其兇殘無
所顧忌推窮事跡罪状彰明周覧獄詞良用驚歎今罪
人咸伏首惡有歸雖當去害之誅猶軫錄功之念宜令
絶其朝貢使自懲省冀其翻然改過束身歸朝攻討之
宜更俟後命儻或不能遷善即當續有處分所為指使
蓋自承宗其事不在於三軍其辜未延於百姓所以但
絶朝貢未加討除如不自新止於有罪咨爾成德之衆
勉於忠順之機博野樂夀之郊本范陽管界總自授朝
寄常罄公忠既有維於能勞則宜仍其舊服其博野樂
夀两縣並却賜劉總收管太中大夫檢校左散騎常侍
兼少府少監駙馬都尉賜紫金魚袋王承宗亦由勲伐
之後錫以姻戚之榮莫顧寵私用包淫慝交通謀慮叶
比奸兇撫兹情状合正典刑俾居遐遠猶示寬弘宜於
黔府安置朝請郎守太子左贊善大夫賜紫金魚袋王
承廸朝請郎守丹王府司馬上柱國賜紫金魚袋王承
榮國有彝章亦宜從坐承迪宜於歸州安置承榮宜於
通州安置仍並馳騎發遣各委本道具道州府月日奏
聞雲麾將軍上護軍王士平忠列武將軍守左神武將
軍事兼御史大夫賜紫金魚袋王士則並志秉恭德家
承茂勲既申勸善懲惡之義亦以全功臣紹續之慶示
朝典旌别之宜委中書門下即加奬授於戲朕方以五
常之道刑于萬國之風猶有棄德而崇奸興穢以自臭
惟訓導之不至顧菲薄而自慚尚欲依違務弘天討而公
卿庶尹多士具僚繼有陳論咸請誅言沉吟軫慮未忍
加兵屈法申恩兹未懲絶迫於公議難徇衷懷宣示中外
咸令知悉
討鎮州王承宗德音
上天垂象耀弧矢之芒先王取威陳鈇鉞之柄蓋所以
昭宣七德保乂兆人故窮隂有助於歲功而大刑無廢
於國典朕承累聖之休祉奉蒼穹之眷命道思格物心
豈佳兵期致俗於和同庶納人於軌度緬窺鐘鼎無忘衛
國之榮永惟帶礪每存延代之故太尉武俊頃因多難
首建大勲懸捧日之明誠遏㴞天之逆豎武烈有過於
震電壮容具紀於丹青餘風凛然雖死不朽是宜子孫
席寵邦國同休而王承宗墜於弓裘隳其門戶不思祖
考之德忍與梟獍同謀不顧天地之恩敢以豺狼為性
飽則逾悖撫之不馴兇狂屢見於表章戕賊竊加於宰
輔四方同駭千古所無朕以思人愛樹投鼠忌器優游
而不斷隠忍而未征屈其憲法絶其朝貢俾之思過且
將革心而乃先動干戈屢犯城邑焚燒剽劫流毒於人
罪惡既不可容誅討蓋非獲已况四面征鎮憤激咸同
中朝卿士奏議相繼雖覆以天道欲更含弘而廹於羣
情湏正刑典宜令河東幽州盧龍義武横海魏博昭義
等節度兵馬計會進討其承宗在身官爵並從削奪言
念乃祖嘗著功庸蠢玆狡童自取廢絶其所襲實封宜
廽賦役子右金吾衛將軍士平俾之纂承元之祭祀若
承宗翻然改悟束身入朝必議加恩不唯貸法如沉迷
自若討伐遂行則罪止一身其駈脅之徒一切不問大
軍既臨計即戡殄其成德將士等或染汙俗或迫兇威
雖有忠誠無自階逹但能去逆效順因事立功隨其高
下厚加寵賜如有梟斬渠魁及執送南兆以效誠節者
其承宗在身官爵土地等便以回授仍與實封五百戶
莊宅各一區錢二萬貫如有能率所管兵馬及以城鎮
来降者並超三資與官仍實封二百戶錢一萬貫其以
州降者便與刺史仍賜實封二百戶如本是刺史更超
三資與官賜實封三百戶以縣降者超两資與官賜實
封一百戶其以一營一栅降者節級褒昇務從優厚其
諸軍行營將士如有先登陷陣屠城下邑者亦准此處
分其接近賊界諸道應副行營將士如有能梟斬承宗
者亦准前例處分其接近賊界州縣自軍興巳来供饋
繁併嗟我疲瘵良增憫然應免元和十年两税斛斗錢
物在百姓腹内者并十一年夏税並宜放免其有城鎮
將士百姓守節拒賊身死王事者各委長吏優給其家
仍具事跡聞奏當加褒贈其有潛謀誅斬承宗被其屠
戮者優加追贈並賜錢帛仍與一子官六州百姓莫匪
吾人墜於塗炭深用嗟惻兵之所至不得妄戮及焚燒
廬舍掠奪資産并有拘執以為俘馘事平之後給復三
年其六州管内百姓能率来歸順者所在安存各加優
奬方當春候務切農桑邊界之人慮妨耕織應緣軍務
所湏並不得干擾百姓如要車牛夫役工匠之類並宜
和雇優給價錢賊平之後應立功將士並與超資改官
節級賜物續有處分於戲朕正位凝命端誠嚮方勞謙
為心慈儉為寳而化未陶於頑傲澤未浸於隠微荐興
甲兵布在原野中宵愧歎當宁憂兢命將除姦非曰尚
武宣示中外宜體至懷
討吳元濟𠡠
𠡠天地之化由肅殺而成歲功帝王之道以威武而輔
文德朕祗荷鴻業撫臨庶邦務先含弘每慎征戰俾懷
仁者有耻且格畏罪者見善則遷而或昏迷不共造命
不及固興悖亂之孽自速原野之誅除害正刑國有彝
典吳元濟逆絶人理反易天常不居父喪擅領軍事諭
以詔旨曾無敬恭熒惑一方之人迫脅三軍之衆以其
父少陽嘗經任使為之軫悼命申奠祭臨遣使臣凌虐
封疆遂致稽阻絶朝廷之禮意忘父子之恩情旋又掩
襲舞陽傷殘吏卒焚燒葉縣騷擾閭閻恣行寇攘無所
畏忌朕嘗念賞延之義重傷藩帥之門尚欲納於忠順
之途處以顯榮之列未能飭法猶為包荒再以詔書俾
申招撫而蠆毒滋長姦心靡悛夀春西南又陷鎮柵窮
兇稔惡縱暴挻災覆載之所不容人神之所共棄良非
獲已致此興戎蓋以方伯連帥同請討除伐罪弔人故
兹申命宜令宣武忠武太原武寧淮南宣歙等州兵馬
合勢山南東道及魏博荆南江西劒南東道兵馬與鄂
南計會都防禦使與淮汝節度及劒南義成軍兵馬犄
角相應同為進討吳元濟舊有官秩宜並削除大軍既
臨計即戮殄嗟我淮右之衆本為勤王之師雖是脅從
頻已招洗念此勲力未嘗弭忘近罹狡童又此詿誤心
懷忠順迫在兇威苟能率誠即可收效其淮西將士有
能梟斬兇渠者先是六品已下官授三品正員官其先
授五品已上官者節級昇進仍與實封五百戶莊宅各
一區錢二萬貫如能率所管兵馬以城鎮來降者亦與
改轉仍賜錢帛諸道應赴行將士斬元惡者亦准處分
吳元濟如能束身歸朝並與洗雪若不能改過罪止一
身其餘汙脅一切不問接賊界州縣百姓軍興已來供
饋繁倂言念疲瘵良增憫然元和九年两税斛斗錢物
等在百姓腹内者并十年夏税並放免其有城鎮將士
百姓守節拒賊身死王事者各委長吏優給其家仍具
事跡聞奏當加褒贈并賜錢帛仍與一子官三州百姓
莫匪吾人諸軍所至不得妄加殺戮焚燒廬舍據奪資
産并有拘執以為俘馘事平之後給復二年三州内有
自置義營保栅王師所至能相率来降各加酬奬時當
春候務切農桑應緣軍務所湏並不得干擾百姓如要
牛駕夫役及工匠之類並宜和雇仍給優價賊平之後
立功將士並與超資改官節級賜物於戲朕率循理道
靡敢荒寧思致中和以康億兆而德之寡薄化未昭宣
爰及用兵良深愧歎顧非重武其在止戈宣示中外咸
令知悉
唐大詔令集卷一百十九
