唐大詔令集卷十一
宋宋敏求編
帝王
遺詔上
神堯遺詔
太宗遺詔
天帝遺詔
肅宗遺詔
代宗遺詔
德宗遺詔
憲宗遺詔
穆宗遺詔
遺詔上
神堯遺詔
嗚呼夫受命終畢人之大倫修短之所共同聖賢之所不
免朕往逢喪亂思濟黎元櫛風沐雨東征西伐克平宇
内從此樂推遂膺景命恭承寳歷但蒙犯矢石羈乘戎
旅久厭干戈常思閑逸是以拂衣高謝歸老櫟陽爰委
萬機屬之才子所授得人遐邇寧輯四海清宴八表來
庭養志怡神於今十載但去秋已來夙疾咸發自爾彌
留至於大漸皓首歸全斯何恨矣洮頮憑几略陳素志
朕每覽漢文遺詔慇懃嘆焉以為當今之世咸嘉生而
惡死厚葬而破業重服以傷生吾甚不取且朕既不德
無以佐百姓今崩又使重服久臨以罹寒暑之數以重
吾之不德謂天下何吏民令到出臨三日皆釋服無禁
嫁娶飲酒食肉此豈非深逹天命哀矜百姓者歟又魏
文終制亦有可取朕雖德愧古人豈忘景行屬纊之後
三日便殮文武官人三品已下三日朝晡哭臨十五舉
音事訖便出四品已上臨於朝堂殿中當臨者非朝夕
臨時無得擅哭其方鎮岳牧在任官人各於治所舉哀
三日且今王師四討軍機急速小殮既竟嗣子宜於别
所視事軍國大事不得停闕尋常閒務任之有司其服
輕重悉從漢制以日易月於事為宜其園陵制度務從
儉約斟酌漢魏以為規矩百辟卿士孝子忠臣送往事
居勿違朕意焉(貞觀九年五月六日)
太宗遺詔
夫天命之重綠錯奉其圖書天子之尊赤縣先其司牧
而功兼造化橋山之樹已隂業致昇平蒼梧之駕方遠
至於平寇亂安黎元灑洪災攘大患黃帝之五十三戰
商湯之二十七征以此申威曾何足筭昔者亂階斯永
禍鍾隋季罄宇凝氛曀昏辰象綿區作梗搖蕩江河朕
拂衣於舞象之年袖劍於斬蛇之地雖復妖千王莾戮
首輗車兇百蚩尤釁尸軍鼔垂文暢於炎野餘勇澄於
斗極前王不闢之土悉請衣冠前史不載之鄉並為州
縣再維地軸更張乾絡禮義溢於寰瀛菽粟同於水火
破舟船於靈沼收干戈於武庫辛李衛霍之將咸分土
宇縉紳廊廟之材共垂帶綬至於比屋黎元關河遺老
或贏金帛或賚倉儲朕於天下士大夫可謂無負矣朕
於天下蒼生可謂安養矣自櫛風沐雨遂成弭沴憂勞
庶政更起沉疴况乃漢苦周勤禹偏堯腊以矜百姓之
所致也道存物往人理同歸掩乎玄泉夫亦何恨矣皇
太子某大孝通神自天生德累經監撫熟逹機務凡厥
百僚羣公卿士送往事居無違朕意属纊之後七日便
殯宗社存焉不可無主皇太子即於柩前即皇帝位依
周漢舊制軍國大事不可停闕尋常閑務任之有司文
武官人三品已上並三日朝晡哭臨十五舉音事畢便
出四品已下臨於朝堂其殿中當臨者非朝夕臨無得
擅哭諸王為都督刺史任者並來奔喪濮王萊王不在
來限其方鎮岳牧在任官人各於任所舉哀三日其服
紀輕重宜依漢制以日易月園陵制度務從儉約昔者
霸陵不掘則朕意焉遼東行事並停太原元從人見在
者各賜勲官一級諸營作土木之功並宜停斷(貞觀二十三年)
(五月)
天帝遺詔
朕聞皇極者天下之至公神器者域中之大寳自非乾
坤幽贊歷數在躬則鳳邸不易而臨龍圖難可輙御所
以榮河綠錯彰得一之符温洛丹書著通三之表𬗟稽
前古期道同歸朕之聖祖神宗降皇虹而稟樞電乘時
撫運逢海沸而屬山鳴濡足横流極蒼生之已溺援手
四岳救赤縣之將焚重稱九寰止麟鬭而清日月再安
八極息龍戰而蕩風波自彼迄今六十六載黎元無𤇺
柝之警區㝢恣耕鑿之歡育子長孫擊壤鼓腹遐邇交
泰誰之力歟朕以𦕈身嗣膺鴻緒欽若穹昊肅雍清廟
顧諟明命載廸彝倫嘉與賢士大夫勵精為政勖已想
蛟冰之懼為善慕雞鳴之懃幸戎夏乂安中外禔福亘
月竁以覃正朔匝日域而混車書端拱無虞垂衣有截
其天意也豈人事乎每導俗匡時既弘之以禮讓恤刑
薄罰復躋之於仁夀聞九農之或爽則虧膳以共其憂
見一物之有違則撤樂以同其慼斯亦備諸耳目非假
一二言也憂勤之至庶有感於明靈亭育之懷謂無負
於黔庶永言薄德遘疾彌留往屬先聖初崩遂以哀毁
染疾久嬰風瘵疚與年侵近者以來忽焉大漸翌日之
瘳難冀賜年之福罕再但存亡者人之晦明生死者物
之朝夕常情所滯唯聖能通脱屣萬方無足多恨皇太
子哲握褒履已敦敏徇齊早著天人之範夙表皇帝之
噐凡百王公卿佐各竭乃誠敬保元子克隆大業光我
七百之基副兹億兆之願既終之後七日便殯天下至
大宗社至重執契承祧不可暫曠皇太子可於柩前即
皇帝位其服紀輕重宜依漢制以日易月於事為宜園
陵制度務從節儉軍國大事有不决者兼取天后進止
諸王各封一百戶公主加五十戶内外文武九品已上
各加一階三品已下賜爵一級永徽以來入軍年五十
者並放出軍天下百姓年五十者皆免課役廢萬全芳
桂等宫(弘道元年十二月四日)
肅宗遺詔
𠡠帝王享國天命有常大歷𫝊歸皇綱無易朕幸以凉
德繼承宗祀在常樂問安之日屬元兇開釁之初南奉
聖皇北集戎事賴將相同德社稷降靈爰發五原成師
一旅丕圖克振華夏乂寧旰昃之心每勤思於兆庶晨
昏之禮嘗不匱於庭闈而天禍上延神心未悔正當金
革罹此凶災遂遘膏肓惟幾大漸及兹理命獲著誓言
庶安國以保人豈嘉生而惡死審以大計屬於公卿皇
太子豫仁孝元良聪明齊聖佐成大業能事神祗朕既
彌留可守宗社宜令所司當日具禮於柩前即皇帝位
應緣朕喪事制度並准聖皇遺詔其諸道節度使都督
刺史等並不湏赴哀又為兵革未寧郵驛艱弊一切不
湏專使奉慰朕執喪在疚不食葷羶所設饋奠皆湏如
在有違本意神亦不歆其祭祀之禮一切不得宰殺且
國儲非廣虛費稍多宫掖之間湏有釐革所有三宫内
人宜量事减省及至德已來籍没家口非切要者並與
放出諸王院内亦宜准此其文武官僚合湏褒賞天下
百姓宜在優矜每當變易之時皆下惟新之命並委皇
帝節級處分嗚呼股肱勲臣敬保元子事居送往諒在
於兹宣示萬邦宜從朕意(寳應元年四月十八日)
代宗遺詔
朕以𦕈身祗奉鴻業不能光宣大訓嘉靖萬邦奉祖宗
重熙之德答公卿寅亮之勤旰食宵衣痛心疾首嗚呼
天地之理死生常數疾既大漸彌留日臻惟懷永圖嗣
守丕業皇太子元良繼明睿哲齊聖宜陟元后保守宗
祧宜令所司當日具禮於柩前即皇帝位仍以司徒兼
中書令汾陽郡王子儀攝冡宰其喪儀及山陵制度務
從儉約並不得以金銀錦綵為飾天下節度觀察團練
等使刺史等並不湏赴哀祭祀之禮亦從節儉其三宫
内人宜令量事减省諸王院亦宜准此其天下人吏勅
到後出臨三日皆釋服無禁婚娶祠祀酒肉其宫殿中
當臨者朝夕各十五舉音禮固從宜喪不可久皇帝宜
三日而聽政十三日小祥二十五日大祥二十七日而
釋服獲奉宗廟之靈永終天禄所痛不得與佐命勲賢
庶尹卿士顧命永訣以託萬方内外腹心之臣文武忠
良之士敬保元子以安家邦嗚呼其聽朕命(大歷十四年五月)
德宗遺詔
朕承八聖之休德荷上天之眷祐嗣守丕訓不敢荒寧
賴宗廟之靈羣后之力戡定大難以康兆人嚴恭寅畏
二十有七載今天降疾不興不寤是用審訓宜聽朕言
皇太子誦元良繼明睿哲齊聖孝友和惠恭敬温文必
能覲祖宗之耿光紹邦家之大業宜於柩前即皇帝位
嗚呼朕常奉聖祖玄元清静之教勵精至道保合太和
每忘已以愛人豈嘉生而惡死咨爾將相卿士方伯連
帥其敬保元子永綏萬邦各有叶心同底於道無廢我
高祖太宗之休命諸道節度使觀察防禦等使及諸州
刺史等膺鎮守之任有軍旅之事所寄尤重不可暫曠
不湏赴喪以日易月之制宜遵舊典文武官等朝晡哭
臨十五舉音朕每覽漢史至孝文薄葬之詔未嘗不嘆
息嘉尚緬慕其風園陵制度務從儉約百辟卿士孝子
忠臣送往事居無違朕意(貞元二十二年正月)
憲宗遺詔
朕以薄德嗣膺寳祚執珪璧以奉九廟垂衣裳以臨萬
邦十有六年於兹矣賴天地敷祐宗社降靈内有百辟
多士外有州牧方伯文武並用忠賢叶心以弼予一人
以康彼兆庶戡剪羣慝廓清九圍方保和平共登仁夀
而萬務所逼六氣咸侵遘疾有加至於大漸用申顧命
式合典謨皇太子恒天縱睿哲日躋誠敬惟孝惟友克
寬克仁必能承祖宗之丕訓守邦家之鴻業宜令所司
具禮於柩前即皇帝位仍以司徒兼中書令弘攝冡宰
應諸道節度觀察防禦等使及諸州刺史寄任尤切並
不湏赴哀皇帝易月之制皆依舊典文武官等朝晡哭
臨十五舉音其喪儀及山陵制度務從儉約嗚呼始終
常禮奚可甚哀漢文至言朕所遵慕咨爾將相洎中外
腹心爪牙之臣其敬保元子惟懷永圖以纉我高祖太
宗之耿光毋廢朕命(元和十五年正月)
穆宗遺詔
𠡠朕以𦕈身嗣守丕構雖勤求理道不敢荒寧而保慎
或乖遘兹厲疾賴上玄垂祐宗社降靈洎中外庶臣克
輔寡德服餌頥養踰於周星而陽氣熇煩宿恙暴作頃
刻之際至於彌留伊死生之理必有其分顧託有所予
何恨焉皇太子湛睿哲温恭孝友明敏自膺儲貳休德
日新必能嗣於耿光紹我先業宜令所司備禮於柩前
即皇帝位咨爾卿士洎方伯連帥敬輔元子永綏萬邦
宜叶乃心用底於道宜令門下侍郎平章事李逢吉攝
冡宰諸道節度觀察防禦等使及諸州刺史守鎮任重
戎旅事殷並不湏赴喪易月之制宜遵舊典文武官等
朝晡哭臨十五舉音山陵制度務從儉約無禁婚嫁祭
祀飲酒食肉其醫官等念其勤瘁亦可矜憐並不湏加
罪宜便釋放將相卿士中外臣寮送往事居無違朕意
(長慶四年正月)
唐大詔令集卷十一
