唐大詔令集卷七十三
宋宋敏求編
典禮
東郊
親祀東郊德音
北郊
太極元年北郊赦
明堂
詳議明堂制度詔
頒明堂制度詔
親享明堂制
明堂災告廟制
親祀明堂赦
社稷
親祀太社詔
昇社稷及日月五星為大祀勅
東郊
親祀東郊德音
皇王之化載籍所陳將奉天而育物必順時而行教雖
禮文則著而親祠蓋闕朕自膺寳歴且踰二紀承宗社
之蕃祉因公卿之叶心萬物阜成庶務簡易思以黎獻
臻夫仁壽是用敦本復古將必稽於月令謀始作則先
有事於春郊宜因展禮之辰式布維新之澤其天下見
禁囚應死罪者特宜免死配流嶺南以下罪並放免朕
每念黎甿敝於征戍親戚多别離之怨關山有往復之
勤何嘗不惻隠於懷寤寐增歎所以别遣召募以實邊
軍錫其厚賞使令長往今諸軍所召人數尚足在於中
夏自能罷兵既亡金革之事足保農桑之業自今以後
諸軍兵健並宜停遣其現鎮兵並一切放還京圻之内
雜役殷繁言念劬勞豈忘優恤頃者擽陽等縣地多鹹
鹵人力不及便至荒廢近者開决皆生稲苖亦既成功
豈專其利京兆府界内應新備田並宜散給貧下及逃
還百姓以為永業書不云乎不作無益害有益語不云
乎奢則不遜儉則固緬惟前古常切在心將斵雕以為
樸期上行而下效自今以後王公並不得以珍物進獻
所司應緣宫室修造務從節儉但蔽風雨勿尚華飾至
如金玉器物諸色雕鏤朕緣蕃客所要將充晏賞今流
俗之間逓相倣效既捐財於無窮仍作巧以相矜敗
俗傷農莫斯為甚並一切禁斷以絶浮華古者鄉有序
黨有塾將以弘長儒教誘進學徒化人成俗率由於是
斯道久廢朕用憫焉宜令天下州縣每一鄉之内皆别
置各學仍擇師資令其教授其諸州鄉貢進士每年引
見訖並令就國子監謁先師所司設食學官等為之開
講質問疑義且公侯之胤皆禀義方學禮聞詩不應失
墜容其徼幸是長慢遊如聞近来弘文館學士緣是貴
冑子孫多有不專經業便與及第深謂不然自今以後宜一
依式令考試朕之爵位惟待賢能雖選士命官則有常
條而安卑遁跡尚慮遺才其内外八品以上官及草澤
官有學業精博蔚為儒首文詞雅麗通於政術為衆所
推者各委本州本司長官精加搜擇具以聞奏發生之
月實在於行仁利物之心莫先於作善先斷捕獵令式
有文所由州縣宜嚴加禁止其每年千秋節日仍不得
輙有屠宰道釋二門皆為聖教義歸弘濟理在專崇其
天下觀寺有絶無女道士僧尼者宜量觀寺大小度六
七人間擇灼然有經業戒行為鄉閭所推仍先取年高
者凡百卿士朕之同德宜勉修所職以合時令禮有
施惠義兼行賞實為其時固不可缺亞獻忠王璵宜賜
物一千疋終獻穎王璬賜物五百疋邠王守禮寧王憲
各五百疋慶王悰以下及長公主郡縣主二王後京文
武官賜帛各有差天下諸州侍老宜令所由長官量賜
酒肉務在優養今朝廷無事天下太和美景良辰百官
等任追勝為樂宜即布中外咸使聞知(開元二十六年正月)
北郊
太極元年北郊赦
門下朕聞大事在祀禮極乎郊丘大道日生道存乎赦
宥故至誠斯感允接神明之休盛典聿修必敷雷雨之
施古先帝代躬祀后土所以崇兼載之功配博臨之義
有虞氏之合禘徧於山川成周氏之從祀逮於林澤西
漢汾隂之睢東洛翠媯之禪雖制未備而道極可觀曹
馬以還數百餘載蓋設儀而不復或誠信而未孚有廢
祀莫能得舉我國家受命也承百王之季啟三統之元
高祖神堯皇帝膺籙受圖繼天立極太宗文皇帝弔
人伐罪南征北怨是用拯生靈於塗炭登物𩔖於休和
高宗天皇大皇帝惟睿作聖垂衣而理大聖天后受託
從權當宁而化中宗孝和皇帝允恭克譲守文御武能
致刑措於變時雍朕以渺身恭荷丕構常恐政理乖中
風雨愆期惕厲周於萬戶疚懷切於一物幸乾坤交泰
宗社降靈氣無疵癘之災物遂生成之性呼韓慕化侍
子来庭月支請職名王入貢大荒同軌瀛海無波俯循
凉德載懷寅畏故以歲首肅事禋宗爰撰令辰親祀方
澤採黃圖之舊制定黑畤之前基心謀取則於禮經宥
密同規於詩頌三祖登配羣望畢從咸池之舞在列合
鍾之管斯應祥風入候當乎八變之殷瑞日揚暉屬乎
三獻之始臣工助而胥悦兆庶觀以相趨誠敬克申感
慶交集頃緣郊籍巳肆眚災貸宥之道未應累降但精
享云缺既曠代而方循福釐所被思寰宇之同沐宜因
大典式暢洪恩可大赦天下改太極元年為延和元年
五月十三日昧爽以前大辟罪以下咸赦除之其十惡
及劉誠之胡太宰徒侣官人受贓並不在赦限文武官
預大禮各賜勲一轉桓彦範敬暉崔玄袁恕張柬之等
特還其子孫實封二百戶大酺五日
明堂
詳議明堂制度詔
朕聞合宫靈府創鴻規於上代太室總章標茂軌於中
葉雖復質文殊制奢儉異時然其立大中作人極布政
施教歸之一揆朕嗣膺下武丕承上烈思所以答眷上
靈事遵孝養而法宫曠祀明堂寢構永言大禮朕甚懼
焉宜命所司與禮官學士等考覈故事詳議得失務依典
禮造立明堂庶曠代闕文獲申於兹日因心展敬永垂於後昆
其明堂制度宜令諸曹尚書及左右丞詳議
頒明堂制度詔
首出萬物實顯崇高之模德普八方乃睹昇平之盛合
宫聽朔闡黃軒之茂範靈符通神敷帝勛之景化殷人
陽館青珪備禮姬氏玄堂彤璋合獻雖運殊麗翰時變
質文至於立大中建皇極軌物施教其歸一揆洎乎西
京創歷駮政逾繁東漢開基舊章猶闕考圖汶上僅存
公玉之儀度室圭躔纔紀中元之製三方鼎據祚傾於
金馬五胡塵擾道喪於蒼鵝自此相仍時經板蕩遂使
陟配之典久淪於縣載端扆之化允屬於隆平朕恭膺
寳命肅奉瑶圖昧旦求衣昃影忘食賴上玄垂祐宗社
降靈幽明宅心中外禔福封金岱嶺昭累聖之鴻勲勒石
九都成文考之先志功標偃革時會委裘固可以作化明
堂顯榮太室修機之歷既表於嘉明布政之宫式崇於
美制是用求中景日取則隂陽考廣袤於裁圭定高卑
於置𣙗傍羅八柱周建四墉架宇儀天疏基象地忩闥
齊布應路並興導璧水以環階應璇衡而結極重阿複道
用循測管之模上圓下方仍准分蓍之數木工不琢土
事無文豐約折衷經始勿亟勾芒候序入春圃而司儀
蓐收届時下秋園而奉職事符神道鉤繩之用畢陳儀
叶子来釁落之期非遠將以肅清禋祀展殷薦於皇靈施
號法宫揚休聲於大帝百神受贄咸尊孝享之風萬國
来庭共覩太平之政闕文斯備大禮聿修制作之規可依别
勅宜頒示天下永垂来葉
親享明堂制
昔軒黃御歷朝萬國於合宫丹陵握符咨四岳於衢室
有虞輯瑞總章之號既存大禹錫圭重室之名攸建殷
人受命置陽館以辨方周室凝圖立明堂以經野用能
範圍三極幽贊五神展尊祖之懷申宗祀之典爰從漢
魏迨及周隋經始之制雖興修廣之規未備朕以庸昧
虔膺厚託受寄於綴衣之夕荷顧於仍几之前伏以高宗
往年巳屬意於陽館故宗輔之縣預紀明堂之名改元
之期先著總章之號朕於乾封之際已奉表上陳簡在宸
心未遑營構今以鼎郊勝壤圭邑名區處天地之中順
隂陽之序舟車是輳貢賦攸均爰藉子来之功式遵奉
先之旨夫明堂者天子宗祀之所朝諸侯之位也開乾
坤之奥策法氣象之運行故能使災害不生禍亂不作
眷言是烈豈不美歟比者鴻儒禮官所執各異咸以為
明堂者置三里之外七里之内在國陽明之地今既俯
邇宫掖恐黷靈祗誠乃布政之居未為宗祀之所朕以
景已之地去宫遥遠每月所居因時享祭常備文物動有
煩勞在於朕懷殊非所謂今故裁基紫掖闢宇彤闈經
始肇興成之匪日但敬事天地神明之德乃彰尊祀祖
宗嚴恭之志方展若使惟云布政負扆臨人則茅宇土
階取適而已豈必勞百姓之力制九筵而御哉誠以獲
執蘋蘩虔奉宗廟故也時既沿革莫或相遵自我作古
用適於事今以上堂為嚴配之所下室為布政之居光
敷禮訓式展誠敬来年正月一日可於明堂宗祀三聖
以配上帝宜令禮官博士内外明禮者詳定儀注務從
典要速以奏聞者(垂拱四年十二月)
明堂災告廟制
朕君臨紫極撫育蒼生普該有識之流為啟無疆之福
神宫之後式建尊容頃緣内作工徒宿火誤燒麻主遂
涉明堂然朕昧旦憂勤不遑寢食慮虧至道未副天心
内省厥躬伏增寅畏槐棘署衆僚庶尹宜竭廼誠各揚其
職内作工匠可即放還刺史縣令風化之首宜矜恤鰥寡
敦勸農桑均平賦役省察姦盗里閈妖訛尤加嚴禁遠近冤
訟令早决斷見禁囚徒速為處分老病之色征鎮之家
亦令州縣加意撫存諸作非要切者量事宜停所司供
進之物並宜節減其長才廣度沉跡下僚據德依仁韜
聲幽閉懷王佐之器乏知巳之容宜令京官職事五品
以下及刺史上佐縣縣令等各准狀薦舉仍遣内外文
武百官九品以上各上封事極言正議無有所隠
親祀明堂赦
朕聞惟天為大所以上序三宗惟帝為尊於是宏開七
廟故知肇興衢室爰申宗祀之規乃建明堂式廣嚴禋
之禮莫不八窗四闥分景氣於炎凉複廟重簷定尊卑於
昭穆實為國之洪訓乃經邦之茂典我國家聖祖神宗
重光累業道軼羲農之上功侔造化之初冠今昔而居
尊掩寰區而作大朕承天撫運纘聖開元披鳳歷而乘
時握龍圖而建極春秋變易每增霜露之心日月推移
倍切蒸嘗之思然而城臨丹鳳清廟久安水控玄龜神
基未立金輿往幸空展望於遥祠玉輦来廵實幸親於
碣石三川帝里八水皇州豈皇邑之相誇乃都畿而有
謝所以交風奥壤還開候歷之庭揆日名區更置馴龍
之室嵬嵬紫座無虧薦鮪之途奕奕丹宫遂得獻羔之
所加以總章霧闢重屋煙披懸曉日於海梁挂晴虹於
柱棟是以用斯圭璧奠彼牲牢鳴孤竹之簫管奏空桑
之琴瑟爰於附享之日乃至禋宗之晨景色殊長煙雲
冠古或凱風南至扇喜氣而分輝或驟兩東来引祥雲而合
嚮固可以作樂崇德殷荐上帝而碧海遥澄覺三邊之
霧卷丹霄上廓看九野之塵清祖宗之靈貺昭然宇宙
之神心可見虔奉既展盛禮斯弘宜覃作解之恩以廣奉
先之德但赦者小利而大害始泰而終否著小人之幸
非君子之幸今歲以来頻敷渥命徒長僥倖逾犯憲章
非所以弘奬風猷發揮名教深慮無知者因兹獲罪有
識者緣此致譏遐思管仲之編𬗟想吳漢之說恐負丕
構慨然長想昔孔明相蜀王猛佐秦咸以數赦為言俱
稱肆眚非便朕惟新闡政方事澄源期望古而裁規且
修今而布澤伏以禮申崇祔情展恭禋式流曠蕩之恩
兼明懲勸之道可大赦洛州境内天下諸州見禁囚徒
應至死者特宜免死配流者入&KR1131;餘並原宥在京文武
三品以上賜爵一級四品以上各加一階内外文武九
品以上賜勲一轉皇親嗣王郡王仍特許佩金魚袋内
外職事官三品以上及四品清官并中書門下五品父
已亡者並量加追贈如聞天下諸觀皆畫化人之變諸
寺亦畫老君之形一種尊容兩俱不可限制到後十日
並除却有故留者即科違勅罪其化胡經先有明勅禁
斷如聞在外仍頗流行自今諸部化胡經事及諸凡說
化胡事處並宜除削在外百姓之家百兩未行二親俄殞
殁停哀之際便即成婚遂輟苴絰之容敢申花卺之禮
寧戚之容安寄罔極之志缺如敗俗傷風莫過於此自
今後宜令懲革自弘道以前繼任相三年已上及秦
府晉府僚佐四品以上并食實封功臣雖經罪責不
致破家子孫無任京官者特宜優與一官英府周府舊僚
五品以上官子孫亦宜准此天下百姓為父後者各賜
古爵一級大酺三日又制内外文武四品以上官并縣
令京司清官九品以上各舉孝弟廉讓一人(神龍元年九月)
社稷
親祀太社詔
厚地載物社主其祭嘉穀養民稷惟元祀列聖垂範昔
王通規建邦正位莫此為先爰既旦都邑建於州里率
土之濱咸極莊敬所以勸農務本修始報功敦叙教義
整齊風俗末代澆浮祀典虧替時逢喪亂仁惠施薄壇
壝缺昭備之禮鄉里無紀合之訓朕握圖受歷菲食卑
宫奉圭璧於尊嚴潔粢盛而禋燎尚想躬稼勵精治本
永言復禮深存往紀是以吉日惟戊親祀太社率從百
寮以禮九穀今既南畆俶載東作方興州縣置禮宜盡
祇肅四方之民咸勤植藝隨其生𩔖命為宗社京邑庶
士臺邑羣臣里閈相從共遵社法以時供祀各申祈報
兼存宴醑之義用洽鄉黨之歡具立節文明為典制進
退俯仰登降折旋明加誨勵逓相勸奬齊之以禮有耻
且格布告天下即宜遵用(武德九年正月)
昇社稷及日月五星為大祀勅孫逖
勅祭之為典以陳至敬名或不正是相奪倫况社稷孚
佑百代蒙其福日月臨照五星叶其紀兆人允殖下土
式曕既超言象之外須極尊嚴之禮列為中祀頗紊大
猷永言允當必在刊革自今以後社稷日月五星並昇
為大祀仍以四時致祭諸星升為中祀庶昭報之誠格於上下
欽崇之稱合於典則
唐大詔令集卷七十三
