唐大詔令集卷一百九
宋宋敏求編
政事
禁約下
禁斷錦繡珠玉勅
禁斷臘月乞寒勅
禁别宅婦人詔
禁止街坊輕浮言語勅
禁殺害馬牛驢肉勅
禁斷寒食雞子相餉遺詔
條貫立戟勅
禁天文圖䜟詔
禁大花綾錦等勅
禁車服第宅踰侈勅
申禁公私車服踰侈勅
禁嶺南貨賣男女勅
禁約下
禁斷錦繡珠玉勅蘇頲
勅朕聞召公曰弗作無益害有益孔子曰奢則不遜儉
則固斯乃聖賢之至言矣叔代遷訛僻王驕縱頗榮於
玉杯象箸不務於捐金抵璧好之者君也習之者人也
即用匹帛服長纓之類歟朕爰在幼沖每期質朴手未
曾持珠玉目未嘗觀錦繡願言其志造次不忘寅奉休
圖勉康政道常想漢文衣綈之德晉武焚裘之事竟未
能令行禁止敦本棄末朕甚懼之今王侯勲戚下洎厮
養所得者重於遠所求者貴於異至於雕文刻鏤衣紈
履絲習俗相夸殊塗競爽有妨於政無補於時豈朕言
之不明教之未篤也且一夫一女不耕不織則天下有
受其饑寒者今四方晏如而百姓不足豈不以尚於珠
玉珍於錦繡墾田疇而奪其務出布帛而害其功歟珠
玉錦繡等自今已後切令禁斷如更循舊弊並歸罪長
官仍令御史金吾嚴加捉搦州牧縣宰勸督農桑待至
秋收課其貯積使人知禮節俗登仁壽有司仍為條例
稱朕意焉(開元二年七月三日)
禁斷臘月乞寒勅蘇頲
勅臘月乞寒外蕃所出漸漬成俗因循已久至使乘肥
衣輕競矜胡服闐城溢陌深點華風朕思革頽弊返於
淳朴書不云乎不作無益害有益功乃成不貴異物賤
用物人乃足況妨於政要取紊禮經習而行之將何以
訓自今已後即宜禁斷(開元二年十二月七日)
禁别宅婦人詔
别宅安婦先弛禁令往年括獲特已寬容何得不悛尚
多此事國有常憲宜寘於理方畫一於後刑故三令以
先德俾從輕罰以愧其心今所括獲者見任官徵納四
季禄前資准見任自餘諸色並准九品官祿數納粟婦
女並放出掖庭即令京兆尹李朝隠求疋配嫁之行京
都作戒天下敢更犯者一依常格(開元五年七月)
禁斷止街坊輕浮言語詔
堯屋可封孔門無倨此由淳風被洽德教弘之在人職
歸所屬如聞輦轂之下閭閻之内口無擇言行不近禮
則失長幼之序豈止儀刑之缺宜令府縣長官左右金
吾明知訓導捉搦若有犯者隨事科繩(開元五年十一月)
禁殺害馬牛驢肉勅
勅自古見其生不食其肉資其力必報其功馬牛驢皆
能任重致遠濟人使用先有處分不令宰殺如聞比來
尚未全斷羣牧之内此弊尤多自今已後非祠祭所須
更不得進獻馬牛驢肉其王公以下及今天下諸州并
諸軍宴設及監牧皆不得輒有殺害仍令州縣及監牧
諸軍長官切加禁斷兼委御史隨事糺彈(開元十一年十一月)
禁斷寒食雞子相餉遺勅
勅天地之德莫大於生成陽和之時先禁於卵殰比來
流俗間每至寒食自皆以雞鵝鴨子更相餉遺既行時
令固不合然自今已後永宜禁止朕每思儉朴深惡浮
華諸色雕鏤等已令變革其公私宴會比者多假菓及
樓園之類虛為損耗競務矜誇亦宜禁絶有違者准今
月八日勅
條貫立戟勅
勅立戟官中大夫守京兆尹上柱國臨淄縣開國男賜
紫金魚袋元義方朝議大夫守尚書戶部侍郎判度支
護軍賜紫金魚袋盧坦立戟雖令式所著似有闕文而
臺閣相承久為定制盧坦元義方如有所見即令上聞
造次而行殊乖審慎宜各罰一月俸料其戟仍令所司
收納左司郎中陸則勾檢之任發付不精禮部員外郎
崔備工部員外郎元右等或以禮許人或守官假器比
於申請其過尤甚各罰一季俸料緣兵興已來勲賞超
越其所立戟湏有明文宜令所司准舊制待官階勲至
三品然後申請仍編於格令永為常式(元和六年十二月)
禁天文圖䜟詔
勅天文著象職在於疇人䜟緯不經蠧深於疑衆蓋有
國之禁非私家所藏雖禆竈明徵子産尚推之人事王
彤必驗景略猶寘以典刑況動皆訛謬率是矯誣者乎
故聖人以經籍之義資理化之本側言曲學實紊大猷
去左道之亂政俾彝倫而攸敘四方多故一紀於兹或
有妄庸輒陳休咎假造符命私習星歷共肆窮鄉之辨
相傳委巷之談作偽多端順非而澤熒惑州縣詿誤閭
閻壊紀挟邪莫逾於此其玄象器局天文圖書䜟書七
曜歷太乙雷公式等私家並不合輒有自今已後宜令
天下諸州府切加禁斷各委本道觀察節度使與刺史
縣令同為捉搦仍令分明榜示鄉村要路并勒隣伍逓
相為保如先有藏蓄者限勅到十日内齎送官司委本
州刺史等對衆焚毁如限外隠藏有人糾告者其藏隠
人先決杖一百仍禁身聞奏其糾告人先有官及無官
者每告得一人超資授正員官其不願仕者官給賞錢
五百貫文仍取當處諸色官錢三日内分付訖具狀聞
奏告得兩人以上累酬官賞其州府長史縣令本判官
等不得捉搦委本道使具名彈聞奏當重科貶兩京委
御史臺切加訪察聞奏准前處分咨示方面勲臣洎十
連庶尹㒺不誠亮王室簡于朕心無近宵人慎乃有位
端本静末其誡之哉(大歷三年正月)
禁大花綾錦等勅
勅王制命市納賈以觀人之好惡布帛精粗不中數廣
狭不中量不鬻於市漢詔亦云纂組文繡害女工也朕
思以恭儉尅已淳朴化人每尚素玄之服庶齊金土之
價而風俗不一踰侈相高浸弊於時其來已久耗日用
之本貪錦繡之奢異彩竒文資其誇競今師旅未戢黎
元不康豈使淫巧之功更虧恒制在外所織造大張軟
錦透背文及&KR3075;錦竭鑿六破以上錦獨窠文四尺幅及
獨窠吳綾獨窠司馬綾等並宜禁斷其長行高麗白綾
雜色錦及常行小文字綾錦等任依舊例造其綾錦花
文所織盤龍對鳳麒麟獅子天馬辟邪孔雀仙鶴芝草
萬字雙勝及諸織造差樣文字等亦宜禁斷兩都委御
史臺諸州府委本道節度觀察使切加覺察如違犯具
狀聞奏(大歷六年四月)
禁車服第宅踰侈勅
蓋聞儉以足用令出唯行著在前志實為理本朕自臨
四海憫元元之大困日昃㤀食宵興疚懷躬絶文綉之
飾尚愧茅茨之儉亦喻卿士形於詔條如聞積習流弊
餘風未革車服第室相高以華靡之利資用寳貨固啓
於貪冒之源有司不禁侈俗滋扇是朕之教導未敷使
兆庶昧於趨尚也其何以足用行令令臻於郅理歟永
念慙歎迨兹申勅自今内外列職位之士其各務素朴
弘兹國風有僣差尤甚御史列上主者宣示知朕意焉
申禁公私車服踰侈勅
理道所關制度最切近者風俗踰侈歲月滋甚人隳本
業用多費財爰命有司撮舉彝制務從簡朴度可久行
將使尊卑有備刑罰少息其喪葬婚嫁吉凶凡物皆有
著定尤聞僣差雖不在條件之物亦委所司准令或勾
當仍切加捉搦不得輒有容縱軍國異容古今通理禁
軍仗衛雜飾及諸道節度等使應緣軍裝服即不在此
限或有留令慢法委御史臺彈奏當坐長吏用清頽風
禁嶺南貨賣男女勅
勅朕自臨御已來常恐一物失所以傷隂陽之和致灾
傷之變而重困吾民故推教化之源務率先之道減服
御絶玩好苟利於民者無不行阻撓於政者無不改而
郡縣灾疫相繼屢奏流亡慘怛之懷疚於寤寐將何以
臻於富庶哉苟害生民豈憚釐革如聞嶺外諸州居人
與夷獠同俗火耕水耨晝乏暮饑迫於征税則貨賣男
女姦人乘之倍討其利以齒之幼壯定估之高下窘急
求售號哭踰時為吏者謂南方之俗夙習為常適然不
怪因亦自利遂使居人男女與犀象雜物俱為貨財故
四方鰥寡高年無以養活豈理之所安法之所許乎縱
有令式廢而不舉為長吏者何以副吾志哉自今已後
無問公私土客一切禁斷勅諸州刺史各於界内設法
鈐制不得容姦依前為市如敢更有假託事由以販賣
為業或虜劫谿洞或典買平民潜出劵書暗過州縣所
在搜獲據贓狀依強盜論縱逢恩赦不在原宥之限仍
仰所在切加把捉如違節級科斷其方鎮及監軍使命
並州府寮吏等自當謹守詔條率身奉法儻有踰犯當
重科繩其白身除準勅常數進送亦準此處分其百姓
兩税定額各據土地所出方圓收納不得堅立色目妄
配亂徵致令艱愁莫相保守如有貧窮不能存濟者欲
以男女庸雇與人貴分口食任於行止當立年限為約
不得將出外界還同交關各委本道長吏專加糾察仍
先具條流聞奏其餘州縣更有積弊深害百姓而因循
未革者亦具分析聞奏當酌量處分粗安黎庶稱朕意
焉(大中九年閏四月)
唐大詔令集卷一百九
