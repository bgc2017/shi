唐大詔令集卷七十一
宋宋敏求編
典禮
南郊五
太和三年南郊赦
會昌元年南郊赦
會昌五年南郊赦
南郊
太和三年南郊赦
王者祗見宗廟情極於孝思肅事郊丘義崇於嚴配諸
侯駿奔於助祭百靈肸蠁而降祥感逹神祗斯為茂範
朕以冲昧獲嗣丕業兢懷寅畏於今四年屬興伐叛之
師未暇燔柴之禮今因南至有事圜丘荐誠敬於二儀
申感慕於九廟羣祀来享至誠必通既陳信以告虔宜
覃恩而廣澤可大赦天下自太和三年十一月十八日昧
爽以前大辟罪以下罪無輕重常赦所不免者咸赦除
之惟犯惡逆以上及故殺人官典正犯入己贓不在放
限左䧏官量移近處巳經量移者更與量移縱元勅云終身不
齒者亦量與收叙諸色得罪人中如先有勅云縱逢恩
赦不在免限并别勅安置者亦並委中書門下量事狀
重輕節級處分常參官及諸州刺史有先因停替及以
病觧免并終制未授官者委中書門下量才進擬其有
偽出身人近已從流者與移近處未處分者減䓁處分未發
覺賣官買官人並仰赦書到後一月内於所在納官告陳首得
免其罪如不陳首者已後事覺不在免罪限其京兆府来年夏青
苗錢宜放一半應度支鹽鐡戶部三司所管諸司官吏
所由人戸等節級疎理放免天下除兩税外輙不得科
配其擅加雜𣙜率一切宜停仍令御史臺及出使郎官
御史并所在巡院嚴加訪察應緣乘輿服御宗廟供須
一事以上當從儉約自今以後四方並不得輙以新樣
難得非常之物為獻其機杼織麗尤甚若花絲布繚綾
之類及幅尺廣狭不中度者並宜禁斷仍仰天下州府
勅到後一月日内所有此色機杼一切焚棄犯者以故
違勅論諸道先割屬支郡將士如聞衣糧猶繫使司詳
其事理頗非簡便宜委本使差官檢元割名額及糧賜
等第交案與刺史勘會除續准詔勅抽停外據所合給
錢米並以當州合送錢米依實虛拆計割入留州錢米
數勘會訖州使各具分數聞奏應緣觧補攴給並委本
州其使司更不得收管方鎮判史在京除官所須收補
隨從人數有即為節限他時替罷仍令隨使停解其方鎮
交代之時及知留後官不得輙有補署刺史職在分憂
得以專達事有違法觀察使然後舉奏頃年赦令非不
丁寧如聞遠地多未遵守州司常務巨細取裁至使官
吏移業將士解補占留支用刑獄結斷動須禀奉不得
自專雖有政能無所施設選置長吏將何責成宜委御
史臺及出使郎官御史嚴加察訪觀察使奏聽進止本判
官不得匡正及刺史不守朝章並量加貶降若所管州
郡控接蕃夷軍戎之間事資節制須得使司共為條理即
不在此限如聞近年以来京城坊中及畿甸百姓等多
屬州軍諸使諸軍召補之時都無旨勅差科之際頓異
編甿或一丁有名則一戶全免宜委本軍本使及京兆
府切加提舉准元和二年八月京兆府所奏勅及長慶
元年之節文處分諸色出身三衛最濫假冐官廕妄用
優勞其三衛宜三二年且不得補人數盡無如更要補委
有司條疏嚴為限制每所補注挟名替闕如便可停廢
亦詣實聞奏其六宅十宅諸王女縣主宜令每年於選
人中擇情願者配尚授官之時量加優賞罷秩之後仍
减兩選其初婚者更有賜與使備行李如非士𩔖不在
選限武德以来配享功臣及將相名跡尤著節義顯聞
而子孫陵替官闕廢墜未經甄錄者委中書門下搜訪
胤嗣特加優奬故尚父汾陽王贈太師晟贈太尉秀實
子孫中未經甄奬者每家與一人正員官亞獻循王遹
終獻恭王通等夹侍正衣進珪捧珪各賜物有差内外
文武及致仕宗室官諸親太后三等以上親并應緣郊
廟大禮行事進階給賞賜各有差
會昌元年三月南郊赦
門下古之令王肇建皇極莫不嚴禋郊廟統和神人將
以承上天之眷命告下土之率服恪有令典留為後法
是太陽施光調無私之臨照和風扇物樂有截之吹嘘
明察為先誠敬攸屬斯道不遠弘之在予朕以寡昧入
奉丕搆應三靈之協慶祗一德以咸有夏鞀初懸惟賴
元臣忠力虞琴方鼔永冀萬國驩心顧以涉道多闕惕
若馭朽凛如蹈冰納隍勤誠勵之懷置器審安危之地
苟一物失所時予之深辜粤以獻歲吉辰禋祀上帝煙
燎既達牲幣克修百神受職而恭敬六合承休而霈洽
禮成而退慶孰大焉思與公卿大夫内外臣庶道迎喜
氣同我休嘉變生人之耳目振大化之綱紀立號垂統
自中形外延八表之福敬昭萬象之惟新事天之禮既
因高以荐誠及物之思宜順時以布澤可大赦天下改
開成五年為會昌元年
會昌五年正月三日南郊赦
門下王者事帝必嚴禋祀之容臣下歸功爰極推崇之
義既膺顯號式展隆儀因時布和順歲更始前聖垂範
逮予是遵矧以𦕈身幸逢昌運雖履冰惟懼而涉道未
周繫我輔臣洎兹列岳内盡交修之志外分共理之猷
乃者虜衆乖離部落分散收帝子於氊裘之所致名王
為冠帶之臣昆夷来朝不遠萬里蠻貊向化克同九州
重以上黨狂童竊襲叛迹問罪之師既集元兇之首遂
梟廓清亂風洗滌汙俗剪逆弁而故都底定竄摩尼而
壞法永除由是退惡進賢化行令舉刑奸贓之吏黜黷
貨之家此宗社降靈助成時政豈朕凉德獨擅厥功而
中外諸臣文武多士累陳懇疏再舉鴻名辭不獲從被
此虛美是用虔告清廟明禋上玄煙燎所升虚貺如答
既享郊廟重申國經宜因行慶之辰誕布惟新之令同
我景福永孚於休可大赦天下
唐大詔令集卷七十一
