唐大詔令集卷三十六
宋宋敏求編
諸王
除親王官
慶王潭凉州都督制
慶王琮司徒制
榮王琬安北大都護制
命三王制
停潁王等節度誥
越王係天下兵馬元帥制
奉節郡王适天下兵馬元帥制
普王誼荆襄江西等道兵馬都元帥制
虔王諒申光節度制
彭王僅等河西節度大使制
嘉王運横海軍節度制
撫王紘河東節度制
嘉王運等檢校司空制
遂王宥彰信軍節度制
濮王澤成德軍節度制
昭王汭成德軍節度制
撫王紘開府儀同三司守司空制
蜀王佶西川節度制
建王震魏博節度制
除親王官
慶王潭凉州都督制
朕欽承丕緒司牧黎元訟息刑清遠安邇肅恩誼弘備
式樹藩維列鎮而考其政聲謀帥而訓其戎旅徵皇漢
之故事並建親賢採分陕之遺塵化行江汜爰崇磐石
永固宗祧慶王潭等並禀秀玉林分華瓊苑夙彰韶譽
久踐義方閱禮敦詩好賢樂善履忠肅而無替遵法度
而不愆器藴謀猷才兼文武任兹連帥統彼元戎幹略
攸歸能賢是擇分麾作鎮受鉞專征式茂朝章宜恭嘉
命以慶王潭為梁州都督兼河西節度大使忠王浚為
單于大都護朔方節度大使棣王洽為大原以北軍州
節度大使鄂王潤為幽州大都督兼河北諸州節度大
使榮王滉為京兆牧兼隴右節度大使光王涺為廣州
都督兼嶺南經略大使儀王濰為河南牧潁王澐為安
東都護平盧軍節度大使永王澤為荆州大都督夀王
清為益州大都督兼劍南節度大使延王涃為安西大
都護兼四鎮節度大使盛王沭為揚州大都督(開元十五年三)
(月)
慶王琮司徒制
門下汝作司徒以親百姓予有禦侮爰整六師中外之
寄藩維是屬太子太師兼凉州大都督河西諸軍州節
度大使度支營田九姓長行轉運使上柱國慶王琮克
勤於躬允協厥訓每有志於敦學常不忘於樂善事上
之道忠順在焉舉能之義親疎一也固可委以邦教受
之廣謀勉圖乃功勿替朕命可守司徒餘如故(開元二十四年)
榮王琬安北大都護制
街畫奥壤戎夏所交兵鎮專城藩衛攸重開府儀同三
司兼凉州牧單于大都護充持節朔方節度使副大使
榮王琬温仁植聖孝友因心言必備於忠肅動必循於
德義爰就師傅學行可觀載錫珪符名器斯允移郛築
壘功存禦侮距河臨塞拒切雄邊僉論所歸式遏斯寄
宜加外總之命俾授中權之略可兼安北大都護餘並
如故(天寳八年二月)
命三王制賈至
門下我唐受命百有四十載德澤浸於荒裔聲教被於
殊鄰紹三代之統緒綜百王之禮樂我高祖神堯皇帝
奄有大寳應天順人我太宗文武聖皇帝戡難造邦光
宅天下高宗天皇大帝修文偃武惠綏四方我中宗孝
惠皇帝聿遵孝德惟新景命我睿宗大聖真皇帝清明
在躬玄化溥暢朕承累聖之洪訓荷祖宗之丕緒兢兢
業業不敢自寧往歲韋氏作逆宗社將隳是用翼戴先
后掃蕩兇徒宸極既貞寰區載晏爾来在位垂五十年
中原幸無師旅戎狄歲月朝貢夙興旰食勤念蒼生庶
弘至禮以躋仁夀愧無帝堯之聖德而有竒鮌之不明
致令賊臣内外為患蔽朕耳目遠朕忠良或竊弄威權
或厚歛重賦蟻壤一漏成此㴞天搆逆召戎馳突中夏
傾覆我河洛撓亂我崤函使衣冠奔竄於草莽黎庶狼
狽於鋒鏑伊朕薄德不能寧謐厥禍海内負玆蒼生是
用罪己責躬寤寐焚灼上愧於天地下愧於兆人外愧
乎四夷内愧乎九族乾惕若厲思雪大恥夫定禍亂者
必仗於羣才理國家者先固其根本太子亨忠肅恭懿
閱禮敦詩好勇多謀加之果斷永王璘盛王琦豊王珙
皆孝友謹恪樂善好賢雖頃在禁中未習政事察其圖
慮可試艱難夫宫相之才師𫝊之望必資賢哲永厲忠貞
况四海多虞二京未復今所慎擇實惟其人太子亨宜
允天下兵馬元帥仍都統朔方河東河北平盧等節度
採訪等都使與諸路及諸副大使等計會南收長安洛
陽以御史中丞裴冕兼左庶子隴西都司馬劉秩試守
右庶子永王璘充山南東道江南西路嶺南黔中等處
節度支度採訪等都使江陵大都督如故以少府監竇
韶為之副以長沙郡太守李峴為都副大使仍授江陵
郡大都督府長史兼御史中丞盛王琦宜充江陵郡大
都督尉長史彙為之副以廣陵郡長史李成式為都副
大使兼御史中丞豊王珙宜充武威郡都督仍領河西
隴右安西北庭等路節度支度採訪等都使以隴西太
守鄧景山為之副兼武威郡都督長史御史中丞充副
大使應須兵馬甲仗器械糧賜等並於本路自供其諸
路本節度採訪防禦等使虢王等並依前充使其署官
屬并本路郡縣官並各任自揀五品已上置署訖聞奏
六品已下任便授巳後一時聞奏其授京官九品已上
並先夾名卷聽進止其武官折衝已下並賞借緋紫任
量功使處訖具聞奏具有文武竒才隠處山藪宜加辟
命量事奬擢於戲咨爾元子等其敬聽朕命謙恭祗敬
以見師傅矜莊簡肅以見衆官慈恤惠愛以養百姓忠
恕哀敬以折庶獄色不可犯以臨軍政犯而必恕以納
忠規往欽哉無替朕命各須所管咸令知悉(天寳十五載七月十)
(五日)
停穎王等節度誥
誥鑿門命將授鉞專征仗以方面之威執夫賞罰之柄
邦家重任固實在兹穎王永王豊王等朕之諸子早承
訓誨琢磨詩書之教佩服仁義之方樂善無厭好學不
倦頃之委任咸緝方隅今者皇帝即位親統師旅兵權
大略宜有統承庶若網在綱惟精惟一穎王以下節度使
並停其諸道先有節度等副使便令知事仍並取皇帝
處分李峴未到江陸永王且莫離使待交付兵馬了永
王豊王並赴皇帝行在(至德元年八月二十一日)
越王係天下兵馬元帥制
握兵之要古先為重命帥之道心膂攸憑是知靖難夷
寇必資於兵革總戎受律寔仗於親賢盖將乂寧邦家保
息黎獻者矣朕以薄德纉承鴻緒往屬元兇圖亂中夏不
寧上憑宗社之靈下藉熊羆之力由是志清咸洛拯此生
人頃以河朔殘妖尚稽天討蛇豕竊留於城堡塗炭久被
於齊&KR2150;朕以為人父母寧忘憫念雖好生息戰必冀於歸
降而餘蘖昧心靡聞於悔過所以軒后親征於獯鬻周文
致役於昆夷古之用兵盖非獲已越王係幼禀異操夙懷
韜略負東平之文學藴任城之知勇性惟忠孝持愛敬以
立身志尚權謀有經通之遠志知子者父方有屬於維
城擇能而授俾克申於戎律且兇徒嘯聚頗歷歲月惡
既貫盈理當撲滅君親有命可不敬乎俾展龍豹之韜永清
梟獍之𩔖可充天下兵馬元帥應緣軍署處置所司准式(乾元年)
奉節郡王适天下兵馬元帥制
門下國之大事戎寄為先朝有舊章親賢是屬故求諸
必當用制於中權存以至公豈慚於内舉特進奉節郡
王适天資淳懿夙表岐嶷深謀秘略可謂生知樂善近
仁非由外奬檢身以禮率性惟忠將有事於四方且申
爾志俾啟行於十乘式佇其能故可敬慎厥猷勤宣乃
力克奉君親之命載清寇孽之餘允副僉諧宜從兹授
可天下兵馬元帥餘如故(寳應元年四月十一日)
普王誼荆襄江西等道兵馬都元帥制
勅君人立極所務於勝殘秉律成師實先於謀帥申明
號令總制紀綱弘九合之功决百勝之略非慎簡不可
以濟事非僉屬不可以臨人集大勲者必振其宏綱體
至公者無避於内舉爰擇藩翰俾掌元戎開府儀同三
司舒王謨性本忠厚訓知禮樂居常樂善動不違仁察
其内恕外温必能安人和衆體方識敏諒可成功庶乎
知子之明授以貞師之律可揚州大都督持節荆襄江
西沔鄂等道節度使諸軍行營兵馬都元帥餘如故賜
名誼改封普王嗚呼小子誼其敬聽朕命國家之有天
下百七十載於兹矣祖宗垂化紹統功德維茂威加殊
俗惠洽普天海隅蒼生代受亭育躋之於福夀照之以
和平源廣流長慶深祚遠歴數有嗣纘乎朕躬兢兢業
業懼不負荷虔恭寅畏歲五周星循列聖之耿光稽上
古之明訓一物失所是用疚心萬方有罪每懷咎已懸
法皆考於天則舉事必酌於人謀期合大中罔徇私欲
而涉道猶淺燭理未明文闕於化成武乏於定亂刑賞
失中授任乖方厚澤未均大信未著致使兇慝熾禍干
紀亂常悖逆君親蔑棄天地盗據我郡邑毒痡我士庶
驅脅丁壯暴骸於原野攘奪羸老轉死於溝壑忠良殞
命義烈銜冤廹以兇威莫能自奮憤深骨髓怨結蒼旻
朕所以中宵屢興中食三嘆哀蒼生之無告憫赤子之
非辜為人父母寧忘愧悼頼三事大夫竭誠於内羣帥
爪牙宣力於外交修不逮日冀康寧江漢上游建瓴制
寇亘千里之地連十萬之師保定大功宜有統一允副
茲選往哉汝諧無以貴驕人無以善自伐無縱已之欲
無拂衆之謀納諫如流改過不吝卑躬降志以奉賓傅
絶甘分少以撫軍旅布誠信以歸人心明賞罰以盡士
力詰亂誅暴茂昭乃勲敬事恤人無替朕命膺茲重任
豈不勉歟(建中四年九月二十六日)
虔王諒申光節度制
門下自昔哲王疆理天下必選時明德樹之宗親參制
藩維夾輔王室賢戚並建時惟欽哉長淮之西厥壤千
里人靡寧息於茲歴年朕夙夜永懷惨若焚灼思得良
帥代予安人釋其危疑彰以信惠以親而授其在於兹
開府儀同三司虔王諒性本温恭生知忠孝祗服訓導
忠信不渝言皆副誠動必求當端慎可以化俗寬厚可
以長人庇綏一方庶無憂厲可申光隨蔡等州節度大
使兼充管内觀察使開府封如故
彭王僅等河西節度大使制
古之哲王宅中御宇莫不内封子弟外建藩維故周稱
百代仰聞麟趾之美漢命六王亦樹犬牙之制歴考前
載率惟舊章朕以薄德纘承鴻緒屬豺狼未殄金革猶
虞賴文武藎臣協心同德庶克清於玄祲期永保於皇
圖且授鉞分符義已先於用武維城作翰道方弘於建
親咨爾分閫之崇成余磐石之固彭王僅等銀潢育慶
璿萼分輝忠孝禀於天成文武稱其備用今三秦之地
萬國来庭誠宜列皇子以建封崇懿藩而制勝資其固
本委以臨戎彭王僅可充河西節度大使兖王僴可充
河北庭節度大使涇王侹可充隴右節度大使邵王偲
可改封蜀王充邠寧鄜節度大使杞王倕可充陕西節
度大使興王佋可充隴右鳳翔節度大使必能輯和戎
律慎守封疆外協樽爼之謀中為社稷之衛是以分麾
命社革故取新用叶天地之符俾膺家國之任共蕃王
室可不慎歟(乾元二年閏四月)
嘉王運横海軍節度制陸贄
門下度土分疆設官蒞事因時立制期在理安必順物
宜且從人欲版圖既溢則疏邑以制州統攝或乖則分
部而建長沿革之道亦何常哉滄海之隅地饒俗阜隠
然此土寔曰雄藩鎮撫之宜是資賢戚開府儀同三司
嘉王運氣本淳清重承先訓忠肅孝友宣慈惠和勤於
服儒樂在為善施於任事必有可觀舉不失親至公斯
在欽率厥職永孚於休可横海軍節度大使滄景觀察
處置開府如故
撫王紘河東節度制
門下肇自周漢至於國朝莫不建立親賢以為藩衛擇
玆春哲撫鎮北門舉是彝章式協公議撫王紘志量端
平體識沉遠毓德早聞於詩禮成器可比於珪璋居然
岐嶷之姿雅有信厚之譽是宜奬其令美授以旌旄况
全晉雄藩興王故地屏護狄塞統制甲兵撫循繄將領
之才居守藉公侯之重一昨師徒擾叛帥令不遵用爾
遥臨以綏其衆爾宜持嚴而務恕約法而推誠戒之慎
之載揚丕績可開府儀同三司充河東節度觀察處置
等使兼太原尹北都留守封如故主者施行
嘉王運等檢校司空制
書載堯典首稱睦族詩歌周德實美維城朕嗣統百王
憲章三代義雖本於叙族道無愧於尊賢式遵舊章爰
舉成命嘉王運循王遹恭王通等皆孝敬恭懿敏裕齋
莊播蘭茝之清芬炳珪璋之符瑞易凌沛獻詩掩楚元
古人素風造次於是昔賢典訓周旋以之固可以超金紫之
貴階升台鉉之崇秩策勲詔爵以寵分茅並可金紫光
祿大夫檢校司空賜上柱國仍依百官例給料錢
遂王宥彰信軍節度制
國家承周漢之制疏子弟之封雖典册載先而名實或
異故有從中統外授鉞臨戎推公則然所寄尤重遂王
宥學禮承訓樂善知方能遵六經之文克慕三雍之對
有堅明可以蒞衆有惠和可以撫人淮右列藩地綿千
里比喪戎帥慎擇能臣禆佐之中勤效可錄師徒知義
勇之節封部致肅清之安朕嘉其誠懇委以留府尚乃
休懿宣於殿邦威重遠資於撫臨絹綏不勞於事任副
明德茂親之選膺建侯樹屏之崇爾惟欽哉往踐厥職
可開府儀同三司彰信軍節度管内支度營田申光蔡
等州觀察處置等使(元和五年二月)
濮王澤成德軍節度制
門下錫珪立社疎戚有倫畫野分疆親賢並建所以左
右王室保乂邦家乃眷冀方寔為雄鎮上垂昴宿下接
岳靈控陘井之要衝當邯鄲之故地用是稽諸古訓考
以國章俾崇尚德之規式叶至公之選濮王澤延慶金
枝衍流天𣲖資忠孝以植性本仁義以立躬文掇菁英
敏有逾於七步學探旨要對必詳於三雍刻舟志邁於
蒼舒占雨識精於沛獻而冲謙自處矜伐不萌所宜作
我翰垣副茲毗寄為臣之道爾既克修知子之言予復
何愧築齋壇以命邦杖武節以遥臨爾其弘樽爼之嘉
謀令折衝之遠略寵膺十乘位列三台勉服新恩慎守
厥職可開府儀同三司守潁州大都督充成德軍節度
鎮冀深趙等州觀察處置等使封如故(大中九年正月二十四日)
昭王汭成德軍節度制
門下近制諸侯薨歿朝廷或命其子弟嗣守爵土且慮
職卑望輕未能彈壓軍行乃詔親王為帥以統臨焉蓋
尚體行權之旨也昭王汭貞祥所聚姿質幼茂孝敬天
授温文日宣寧勞保傅之規自識君親之道學禮不倦
發言有章式光維城宜假分閫朕以趙地名服常山奥
區人多忠樸俗尚義勇少長有禮里閭自康屬帥臣云
亡戎府無長中權劇務巳委諸甥上將崇名允歸愛子
顧梁固以雄處末漢節以遥臨禍柱舊封某土新命歡
不阻於膝下詔榮宣於庭中邦家有光藩屏斯盛九命
俾尊於開府一方遠奉於建才實惟至公勉服丕訓可
開府儀同三司守鎮州大都督充成德軍節度鎮冀深
趙等州觀察處置等使封如故主者施行(大中十一年八月二十日)
撫王紘開府儀同三司守司空制
獨孤霖
門下尚德尊賢與親親而並建崇階顯位表授受以為
庸斯所以憲章堯心損益周家自家刑國甸公絶私率
是而行可謝前古撫王紘生知孝悌夙禀惠和茂曹植
之春華詞刊枝葉體河間之秋實學洞根元况律度自
持韋絃相顧不斯須以忘善不造次以違仁固可以命
於典譽光其簡策馭貴式登於極品承榮允踐於上公
敬而戒之無沗我高祖太宗之丕訓可開府儀同三司
司空依前百官例給俸料兼令所司擇日備禮册命主
者施行(咸通四年正月)
蜀王佶西川節度制
自古聖帝明王莫不封建子弟錫以茅土寵以珪符俾
藩屏王家翰維天邑朕每讀麟趾識詩人之意念犬牙
知漢祖之心眷乃坤維實維奥壤甲車雄盛貨殖形繁
鈴越雋則南詔憚嚴鍵松維則西戎畏懼是用授親賢
而統制命良將以經邦緬彼遠方稱茲公共蜀王佶宇
量弘廣風神粹和承顔於日域之中禀訓於大庭之内
弱不好弄居無愠容語言皆質於詩書造次不離於孝
敬蟻封占雨嗣沛獻之明規象艦知斤繼蒼舒之敏智
屬者南蠻入寇西蜀纏兵瘡痍生縣道之間荆棘繫師
徒之役雖英儒鎮禦火既撲於燎原而權道改張瑟難
遵於膠柱由是假爾英略光予翰垣分玉葉之清隂覆
銅梁之重地遥資筭畫密受韜鈐必使萬井歡聲三軍
懷德致藩夷之稽顙革蠻僰之非心將陟永圖在舉長
策對揚休命爾其敬之可開府儀同三司兼成都尹劍
南西道節度副大使知節度使管内觀察處置統押近
界諸番及西山八國雲南安撫等使(咸通十一年七月)
建王震魏博節度制
門下玉斗七星降作帝王之子金枝百代生為列聖之
孫冬夏教以詩書春秋訓以禮樂然後封其茅土示以
寵光建王震天賦明哲氣禀粹和含日月之華英緼山
河之瑞秀心懸夀鏡腹貯學川智燭不炳而自明惠車
非駕而引重信逾剪葉名掩刻舟九苞之鳳翔赤霄五
色之麟行丹地瑶池仙𣲖非百水之同流銀漢靈原自
三天而别注况幼禀師訓生知義方洊雷之象克明元
良之名益著四德咸備三善永全喻葛藟之延長表瓜
瓞之昌熾仁義道振忠孝聲聞似睹卿雲如觀景宿堪
膺寵權可賜爵封列國之榮暫領雄藩宜遵故事可授
開府儀同三司守太保充魏博節度管内觀察處置軍
使兼魏州大都督府長史仍令所司擇禮册命主者施
行(中和二年二月)
唐大詔令集卷三十六
