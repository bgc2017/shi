唐大詔令集卷五十九
宋宋敏求編
大臣
將帥
命將
解琬朔方道後軍大總管制
王晙朔方道行軍總管制
薛訥白衣攝左羽林將軍擊吐蕃制
薛訥朔方道大總管制
郭子儀兵馬副元帥制
郭子儀東京畿山東河南諸道元帥制
李光弼副知行營事制
王思禮北京留守制(闕)
郭子儀兼邠寧鄜坊兩道節度使制(闕)
郭子儀都統諸道兵馬收范陽制(殘)
李鼎隴右節度使制
李若幽朔方節度使賜名國貞制
郭子儀汾陽郡王知朔方行營制
僕固懷恩朔方節度使制
李抱玉河西道副元帥制
馬燧渾瑊副元帥同招討河中制
李晟鳳翔隴右節度使兼涇原副元帥制
劉洽宋亳兵馬都統制
范希朝京西行營節度使制
裴度鎮幽兩道招撫使制
裴度鎮州四面招討使制
命將
解琬朔方道後軍大總管制蘇頲
門下鼓旗中軍是推元帥熊羆後勁亦屬武臣金紫光
祿大夫行左散騎常侍上柱國濟南郡開國公解琬學
窮經史才藴韜略握兵之要克壮其猷右領軍衛大將
軍兼檢校單于大都護鎮守大使上柱國長平郡開國
公張知運久鎮邊庭備詳敵勢奪劔之勇隠如敵國並
師旅是習獯戎所憚隂陽勝負成誦在心山川向背若
指之掌寒膠已折秋草具腓宜屯細柳之營俾作蘭臯
之氣琬可充朔方道後軍大總管知運可充朔方道後
軍副大總管並准例發遣主者施行(先天二年九月二十日)
王晙朔方道行軍總管制
黃門古者獫狁孔熾匈奴寖驕則設以三策雖屬備戎
之典方於五材未聞去兵之義不有行者誰能捍之正
議大夫行鴻臚少卿上柱國朔方軍副大總管王晙倜
儻多智堅剛竭節每讀前史思齊古人辭家而志滅獯
戎報國而躬先將校頃虞南牧城彼朔方蕭關洞開沙
漠無事既獲全軍之利則惟保塞之勞嘉其善謀必有
成績昔北逐狄者任專而决亦西護羌者功遂而調用
明分閫之重式副齊壇之期朝實僉諧爾其懋往可持
節充朔方道行軍大總管仍兼安北大都護豐安定遠
三城等軍及側近州軍宜依舊列並受晙節制其安北
都護府依於中受降城安置兵須足食理籍加屯今正
農時務及耕種并緣邊兵募亦委量事通融苟非切便
即停减總處置訖奏聞即馳驛准例發遣主者施行(開元)
(二年二月初五日)
薛訥白衣攝左羽林將軍擊吐蕃制
勅棄瑕錄用有國通典捨罪責功先王舊式薛訥藴韜
鈐之略嘗文武之任委以分閫冀静邊塵遽聞喪律實
負朝寄准其所犯合置嚴刑言念老臣寬其小衂既赦
孟明之罪佇收馮異之功可隴右道防禦大使(開元二年八月)
薛訥朔方道大總管制蘇頲
黃門古之合將帥訓甲兵所以宣威武而制邊疆也自
非欒卻之裔孫吳之才何以總中軍而絶大漠矣右羽
林軍大將軍上柱國河東郡開國公凉州鎮軍大總管
薛訥家代名將國朝元老知湧泉原氣横風厲廟堂之
上則寬而有謀旗鼔之間則勇而無撓頃者單于地隔
驕子天亡衆已離心魁未懸首弔伐大義既憑推轂逋
逃殘孽將待覆巢鎮於朔陲屬我南仲宜持節朔方行
軍大總管太僕少卿上柱國吕延祚謀慮經遠才明决
斷右威衛將軍兼靈州刺史豐安軍使上柱國杜賓客
三軍之雄萬人之敵以之入幕孰不師臧曾謂出軍肅
兹王命宜並充副大總管節度主者施行(開元三年十月十四日)
郭子儀兵馬副元帥制
制昔伊尹與湯合傅說與高宗合尚父與周合故哲后
良臣莫不至合非賢不乂有開必先久大之業也公上略
雄才博信明誼受我旄鉞輯寧區夏典器銘彝高視前
古實邦家之傑豈獨為予社稷之衛可獨弼予節制咨
謀安危斯屬懼朕之不稱也往惟欽哉司空子儀可兵
馬副元帥主者施行(至德二年四月十日)
郭子儀東京畿山東河南諸道元帥制
時屬艱難用勤師旅元帥之任必藉廟謀苟非人傑孰
久朝寄兼司徒中書令朔方節度副大使郭子儀風雲
有感星象降生秉文武之姿懷經濟之器自兇狂搆禍
區宇未寧藴忠貞以立身資義勇而成務加其識度弘
遠謀慮冲深張飛乃萬人之敵卻縠是三軍之帥故能
掃清強寇收復二京建兹大勲成我王業雖少康嗣位
夏靡贊其功光武中興鄧禹集其事以今觀古未足多
之但以氛祲未清軍戎是急爰求碩德仗以貞師宜承
重委克濟多難可充東京畿及山東道并河南諸道元
帥仍權知東京留守(乾元二年三日)
李光弼副知行營事制
元帥之任實屬於師貞左軍之選諒資於邦傑自非道
申啟沃學貫韜鈐則何以翊分閫而專征膺鑿門而受
律求諸將相允得其人司空兼侍中薊國公光弼器識
弘遠志懷沉毅藴孫吳之略有文武之才往屬艱難備
彰智勇協雲雷而經始保宗社之阽危由是出備長城
入扶大厦茂功懸於日月嘉績被於巖廊屬殘寇猶虞
摠戎有命用擇惟賢之佐式弘建親之典必能輯寧邦
家協贊天人誓余丹浦之師勦彼綠林之盗載申朝奬
爰藉舊勲宜副出車之命仍踐分麾之寵仍與天下兵
馬元帥趙王係副知節度行營事(乾元二年七月)
(原闕)
郭子儀都統諸道兵馬收范陽制
勅朕聞昆夷作患周王授鉞於方叔大宛不庭漢主委兵
於廣利則知昏迷之黨舞干不足以懷柔聖哲之謀伐叛
必資于用武事將禁暴蓋非獲已司徒兼中書令朔方鄜
坊邠寧等節度使代國公子儀慶鍾五百運符魚水挺文
武之宏才藴韜鈐之遠略積蒼生之重望有命代之元勲
負鼎和羔已申於啓沃登壇制勝實佇於謀猷萬里長城
倚賴攸屬今殘妖未殄戎事猶殷爰資一舉之功以靖四方
之難宜令子儀都統諸道兵馬使管崇嗣充副使取邠州
慶朔方路通往收大同横野清夷便收范陽及河北仍
遣射生衙衛前六軍英武長興寧國左右威遠驍騎等
左廂一萬人馬軍三千步軍七千人以開府李光進充都
知兵馬使特進鄔崇福充都虞候右廂一萬人馬軍三
千人步軍七千人以開府儀同三司李鼎充都知兵馬
使特進王兟充都虞候渭北官健一萬人馬軍三千人
步軍八千人以開府辛京杲充使朔方留後蕃漢官健
八千人馬軍八百步軍七千二百人以兼御史中丞任
敷渾釋之同充使蕃漢部落一萬人馬軍五千步軍五
千人以御史中丞慕容兆與新投降首領奴賴同統押
充使鄜坊等州官健一萬人馬軍一千步軍九千人以
攝御史中丞杜冕充使寧州官健一萬人馬軍一千步
軍九千人以攝御史中丞桑如珪充使涇原防禦官健
二千人馬軍五百人步軍一千五百人以大將軍閻英
竒充使蒐乘練卒籍馬賦軍合四方以齊心率九夷而
同力金鼔作氣鐵騎争雄欱野噴山殷天動地以仗順
之師旅討從逆之兇徒人事天時指期可定今將略高
闕以出雲中驅蚊蚋於幽燕掃攙搶於鞏洛削平天下
混一車書然後獻凱清廟策勲盟府尅寧區夏豈不盛
與兵馬既衆恐路次難為供應仍備六十日程糧十䭾
遣發馬畜草料所在量事支供不得妄有煩擾百姓仍
委子儀即遣人先於諸道計會分數次進發仍與回紇
兵馬椅角相應逐便討除所開軍務應須處置並委子
儀續具状奏聞(上元元年九月)
李鼎隴西節度使制
勅勇而多謀是資兼領明則益辨實仗宏才開府儀同
三司行鳳翔尹兼御史大夫充本府及秦隴興鳳成等
州節度觀察使保定郡開國公李鼎成用通明智略深
遠攻守之志不憚勤勞報效之誠無忘夙夜頃以岐陽
近甸王業大都爰藉政能委之鎮緝下車未幾克樹竒
功寇盗底寧聲謠載洽眷兹隴外戎馬要衝時屬艱虞
尤資式遏制勝千里諒在伊人必當振我師徒展兹籌
畫兼弱攻昧在此行焉可持節都督鄯州諸軍事鄯州
刺史隴右節度營田等使餘並如故(上元二年六月)
李若幽朔方節度使賜名國貞制
保大定功事資於弘量坐籌决勝政總於中軍令在必
行寇不可玩欲清小醜須委大臣中大夫守殿中監賜
紫金魚袋李若幽宗室英髦士林楨幹出忠入孝抱質
懷文包果斷之深謀藴韜鈐之秘略累登清貫克振休
聲名正西京姦豪屏息紀綱三蜀卭僰乂安庶黎賴其
強明縉紳推其利用今河洛之境未殄餘氛晉魏之郊
比仍多壘山河襟帶關輔要衝東盡太行南隣魏汭擁
旄亘野精騎成羣必俟元戎以清妖孽静言其選允謂
當仁地官高步於六卿亞相作程於百辟綜斯劇務朝
選攸歸宜兼領護之權以副師貞之吉可戶部尚書兼
御史大夫持節充朔方鎮西北庭興平陳鄭等州節度
行營兵馬及河東節度都統處置使鎮于絳仍賜名國
貞(上元元年八月)
郭子儀汾陽郡王知朔方行營制
命將之選當仁實難非夫文可經邦未能安人和衆武
可禁暴罔以克敵成功允藉宏才爰申錫命司徒兼中
書令靈州大都督府長史單于鎮北副大都護持節充朔
方節度關内營田度支營田鹽池押諸蕃部落副大使
知節度六城水運使兼邠寧鄜坊等道節度副大使上
柱國代國公子儀河嶽間氣巖廊重寳器量深識寬而
有謀術應通方用而無滯自經險阻實擁旌旄遂能克
復二京折衝千里厥戎將殄時乃之功久勤啓沃載竭
忠讜人所望也天實賚予今殘寇未寧興師頗廣雖鎮
守經制已有區分而籌畫指麾必資專制將軍辭第無
以家為丞相憂邊思平國難固以訏謨之命申總統之
威其將戡定外虞澄清列郡光膺藩屏之寄式崇社稷
之勲對揚休命以永終譽可封汾陽郡王知朔方河中
北庭潞儀沁等州節度行營兼興平定國等兵馬副元
帥仍充本管内觀察處置使餘如故
僕固懷恩朔方節度使制
工部尚書兼御史大夫隴右觀察處置等使大寧郡王
僕固懷恩經武大才濟時良具今以寇窮河洛思用討
除宜輟務於西陲俾廓清於東夏可充朔方行營節度
使餘如故
李抱玉河西等道副元帥制常衮
勅周以元老監方伯漢以丞相撫四夷則軍國之務中
外一體自華陽而西至於隴坂涉河之右兼控五原總
三將之師專萬里之寄詰禁經武宜有統制憂邊謀帥
深仗輔臣開府儀同三司行兵部尚書同中書門下平
章事潞州大都督府長史知鳳翔府事充懷鄭澤潞觀
察處置等使仍充南道通和蕃秦隴臨洮已來觀察處
置等使上柱國凉國公李抱玉文以經邦德以鎮俗孝
友忠信人倫模表禮樂政刑朝之訓式以道匡朕允升
大猷參聽斷之可否載清静以寧一兼委戎旅屏於方
夏智謀變化潜合神明將校悦從親如父子事出韜鈐
之外功成戰伐之前勤勞王家以衛社稷有致君庇人之績
冠旂常彝鼎之銘故以國之憑倚久任憂患兵車之半
悉以與之當不憚煩以時鎮定也可兼充山南西道觀
察處置度支營田等使判凉州事隴右懷鄭潞澤等州
使如故充西南西道河西隴右等道副元帥
馬燧渾瑊副元帥同招討河中制陸贄
勅天地殊位君臣異制苟不率道兹為亂常退而增修
於是有舞干之義諭以遷善於是有文告之辭若猶不
悛乃用致討興戎動衆豈得已哉李懷光擢自軍旅委
之節制亟有勞績累加寵榮總衆駿奔自遠赴難解圍
逐宼朕甚德之位極上台寄崇統帥親之若同體信之
無間言朕於斯人亦已厚矣而器小任重固貽顛覆有
功自棄無過自疑崇信䜛邪却逐將帥養寇資亂蓄姦
幸災朕素所推誠尚謂非實優容任過坦然如初凶德
既盈醜跡彌露謀危社稷通結渠魁公相往來無復避
忌窮極凶悖何所不忍朕播遷巴梁遠違陵寝大懼失
墜為列聖羞賴先澤在人兆庶知感朔方將校忠節不
渝懷光既阻姦謀詭稱效順累陳欵疏請詣闕庭朕深
惟舊勲務欲全貸授以師傅之任疇其井賦之食璽書
勞問誓以終始懷光遂殺辱使臣完聚守備將以悖慢
之罪加於忠義之軍因兹脅從有異同惡謂衆可罔謂
天可欺覆載所不容人神所共棄討除大憝招輯非辜
爰資輔臣以董戎寄銀青光禄大夫檢校司空平章事
兼太原尹北京留守充河中保寧軍節度觀察處置度
支營田等使北平郡王馬燧操業端亮氣宇弘遠秉難
奪之節負不羈之才恒持至公深識大體感激而三軍
有勇彌綸而庶績克諧威聲所臨郡邑皆服殿於北土
隠若長城元從奉天定難功臣開府儀同三司守侍中
兼靈州大都督府長史充靈鹽豐夏等州節度管内度
支營田觀察處置押蕃部落等使仍充朔方軍邠寧振
武奉天永平等軍行營節度兵馬副元帥上柱國樓煩
郡王渾瑊純粹積中仁厚成性藴寬大以容衆存誠信
以撫人事必沉詳臨危益辦節惟貞固在險逾彰弘濟
艱難懋昭勤伐出納朕命光膺具瞻並文武全才安危
注意副我憂矚時惟二臣比德協謀往清多難燧可兼
充奉誠軍及晉絳慈隰等州節度并管内諸軍行營兵馬
副元帥餘並如故瑊可兼河州尹充河中絳州節度觀
察處置等使仍充河中同絳陕虢等州節度支管内諸
軍行營副元帥功臣開府本官勲封並如故嗚呼朕之
不明不敏失於君道連禍未息勞師靡居中心自咎鬱
若焚灼又以朔土之衆大著忠勞横遭汙脅深所憫惜
爾其敬敷朕命明諭朕懷務於招綏非黷威武惟輸誠
歸順罔有不赦惟執迷拒順罰止元凶寧失不經無濫
非罪列爵懸賞用俟勲賢布告遠邇咸令知悉
李晟鳳翔隴右節度使兼涇原副元帥制
勅周之元老以分陕為重漢之丞相以憂邊見稱故方
岳克寧疆場不聳安人保泰致理之端今所以重煩上
台作鎮西土奉天定難功臣司徒兼中書令充神策軍
節度京畿渭南渭北商華等州兵馬副元帥京畿渭南
鄜坊丹延等州節度觀察處置等使上柱國合川郡王
李晟厲精剛之操秉博厚之德識時變通而大節不奪
虚受廣納而獨斷自明奉法持身論功先下衆無犯命
人用樂從懷德畏威令行禁止誓羣帥於危疑之際駐
孤軍於板蕩之中氣凌風雲誠動天地一鼔而兇徒懾
北再駕而京邑廓清師皆如歸人不知戰載安社稷功
格皇天而明識秉彝清風激俗雅尚恬曠撝謙有光朕
以&KR0648;隴近郊扶風右地川阜連亘抵於回中限界諸戎
屏藩王室所屬誠重允付元臣兼二將之甲兵崇十連
之統帥宣威耀德罷警息人俾予仰成時乃之勲可兼
鳳翔尹充鳳翔隴右涇原節度兼管内及四鎮北庭行
營兵馬副元帥改封西平郡王功臣本官兼官勲如故
(興元元年八月四日)
劉洽宋亳兵馬都統制
勅論道經邦允歸碩望建牙統衆必藉雄才中外具瞻
安危注意今以二柄付之元臣開府儀同三司檢校尚
書左僕射同中書門下平章事使持節宋州諸軍事兼
宋州刺史充宣武軍節度支度營田宋亳潁等州觀察處
置等使仍權知汴滑宋亳等道都統兵馬事上柱國懷德郡王
劉洽秉志端亮飭躬簡儉博厚足以容衆和易足以長
人純孝榮親盡忠事國分我閫寄殿於大邦扼制淮夷
保鄣楚甸戎捷繼至軍聲載揚殪羣凶於宛丘殛大憝
於梁野控引漕輓委輸京師予嘉乃異勲懋乃貞節用
錫丕命俾揚洪休燮贊三台紀綱羣帥式是大任爾惟
欽哉可檢校司空同中書門下平章事依前充宣武軍
節度度支營田宋亳潁管内兵馬都統散官勲封如故
范希朝京西行營節度使制
古之命將帥修封疆在於整軍非以耀武故繕理亭障
訓齊車徒以申國威以固王略非誠節茂著無以分統
六師非勲績彰明無以并護諸將副兹重任實在忠賢特
進檢校右僕射兼右金吾衛大將軍充右街使成紀男
范希朝有貞臣之節有良將之風識達武經學綜兵要
臨事能斷好謀而成嘗領元戎鎮於朔野控河上之塞
驅漠南之庭修其政刑諭以威德士吏向慕裔夷綏懷
入覲京師策勲王府洎司儆衛禁旅增嚴直道彌彰嘉
庸茂著固可以總統北路節制西陲成魏絳和戎之勲
振晁錯備邊之策俾異俗率化穡人成功師乘以和烽
堠無警懋昭丕績時乃之休可開府儀同三司檢校左
僕射兼右神策京西諸城鎮行營兵馬節度使封如故
(貞元)
裴度幽鎮兩道招撫使制
門下夫以區區秦伯而猶念晉國曰其君是惡其人何
罪况朕均養億兆為之君親燕人冀人皆吾乳哺而育
之者安忍以豺狼驅脅之故絶其飛走盡納網羅止行
犯命之誅是用開其一面河東節度觀察處置等使金
紫光禄大夫守司空兼門下平章事太原尹北京留守
上柱國晉國公裴度昔者區域之中蜂蟻巢聚蔡有逆
孽齊有狡童厥初圖征疑議滿野不懼不惑挺然披攘
苟無司南允罔能濟佑我憲考為唐神宗實賴股肱運
用心力肆予小子蒙受景靈冀服於前燕平於後而撫
馭失理盤牙復生求思弭寧中夕有得國老尚在夫何
患焉是用亟宣懇惻之誠就加撫招之命於戲頃者師
道元濟乘累代襲授之資藉山東結連之勢以丞相布
畫於千里之外使諸將持重於四封之中而猶劉悟裂
蛇豕之軀李祐潰鯨鯤之腹蓋逆順之情異而忠孝之
道明也况彼幽鎮無名狂暴以丞相近觀其宜以諸將
齊奮其力斧鑕之刑坐迫椒蘭之氣外薰誰不自愛其
生焉能與亂同死度宜開懷緩帶以待其歸可依前守
司空兼門下侍郎平章事河東節度使充幽鎮兩道招
撫使餘如故
裴度鎮州四面招討使制元稹
門下𫝊云死者不可復生刑者不可復屬是以先王斬一支指
殺一犬彘莫不伏念隠悼至於由時决而行之盖不得已也予
於鎮人亦既伏念俟其悛革詎止旬時乃命相臣招懷
撫諭矜其詿誤示以生門期於盡脱網羅豈可驅之陷
穽而豺狼當道荆棘牽衣雖欲歸於有仁厥路無由而
至况王師壓境義勇争先朕每抑其鋒鋩未忍覆其巢
穴是猶愛稂莠而傷稼穡養癰疽以潰肌膚獨懷兒女
之仁慮失祖宗之典今上台居鎮筭畫無遺操晉陽之
利兵驅渥產之良馬舉河東義武之衆合滄景澤路之
師當元冀受命之初乘田布雪冤之憤舉毛拾芥其易
可知兼用威恩尚存招致宜令河東節度使裴度充鎮
州四面招討使於戲以一城之卒敵天下之師徇猖狂
之徒抗君父之命我哀爾軰死實無名苟能自新亦冀
容汝主者施行
唐大詔令集卷五十九
