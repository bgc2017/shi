唐大詔令集卷六十五
宋宋敏求編
大臣
錄勲
長孫無忌等九人各封一子郡縣公詔
封建功臣詔
長孫無忌等十四人並為刺史封國公令子
孫承襲詔
圖功臣像於凌烟閣詔
贈淮西軍大將周曾等詔
賜將士名及奉天定難功臣詔
褒贈淮西立功將士詔
錄䧟蕃官子孫詔
為李懷光立後詔
令畫中宗以後功臣於凌煙閣詔
錄李洧等子孫詔
錄功臣子康志寧等各除官職勅
叙用勲舊武臣德音
命京兆府修郭子儀墓詔
錄舊
宥周隋名臣子孫配流詔
賜盧懷慎家粟帛勅
錄蘇環孫繫等各除官詔
錄禇遂良等孫各除官詔
錄魏徵等三人裔孫詔
錄勲
長孫無忌等九人各封一子郡縣公詔
惟王建國厚禮備於元勲惟帝念功茂賞隆於延世是
以親賢作屏著在周經支庶畢侯義存漢典開府儀同
三司齊國公無忌尚書右僕射䢴國公玄齡故尚書左
僕射蔡國公如晦靈州都督吴國公尉遲敬德左光禄
大夫吏部尚書許國公士廉兵部尚書潞國公侯君集
右武衛大將軍郢國公宇文士及左武衛大將軍翼國
公秦叔寳瀘州都督宿國公程知節等或宇量凝深地
兼賢戚或風鍳宏遠功參帳幕或志懷強正便繁左右
或幹略宏舉契闊戎旃或委質籓朝陳力王室誠著出
納節表屯夷經文緯武忠勤懇至固已契叶風雲寄深
舟楫雖褒賢之道已紀於旂常而推恩之令未洽於胤
緒宜畀寵章式遵故實無忌玄齡如晦敬德各封一子
郡公士廉君集士及叔寳知節各封一子縣公俾夫
比蹤曩烈如帶如礪垂裕後昆(貞觀五年九月)
封建功臣詔
欽明慎徽之朝稽古為本體國經野之治利建為先莫
不因可大之功弘可久之德與萬方同其樂百姓共其
安享祚遐長卜世年永疏爵以五錫壌以三周監二代
煥乎前史晉魏迄今舊章廢寢維城之義闕如建侯之
道斯絶王綱暫弛内無匡救之臣國步方迍外無藩屏
之衛致令大盜猖獗動有窺覦蒸庶播蕩屡遭塗炭進
無永為之策退失象賢之典寧邦固本其可得乎朕祗
膺大寳欽承景命勵精治術安緝夏夷九服同軌六合
一家日月所臨無思不服豈伊人力天寔賜之既荷殊
休宜弘大賚封疆郡國褒賜親賢與夫懿戚元勲共享
其利自我作古未必專依前典允今約古隆基垂統令
世禄𫝊家足以載德圖身厚已足以端成自然國有常
典民獲其福皇家宗室及勲賢之臣德行可稱忠孝永
著者宜令鎮籓作部宣條牧民貽厥子孫嗣守其政非
有大故無或黜免酬勤報效仍宜有差宜令所司明為
條例定等級具以奏聞(貞觀五年十一月)
長孫無忌等十四人並為刺史封國公子孫承
襲詔
周武定業祚茅土於子孫漢高受命誓帶礪於功臣豈
止重親賢之地崇其禮物抑亦固磐石之基寄以籓垣
魏晉以䧏事不師古建侯之制有乖名寔非所謂籓屏
王室永固無窮者也隋氏之季四海沸騰朕連屬殷憂
戡剪多難上憑明靈之祐下頼英賢之輔廓清㝢縣嗣
守寳歷豈予一人獨能致此時迍既共資其力世安而
專享其利乃至於斯甚所不取但今之刺史乃古之諸侯
雖立名不同而其監統一也故申命有司斟酌前代宣
條委共治之寄象賢在世及之典司空齊國公無忌等
或材稱人傑望表國章論道廟堂寄深舟楫用資文武
誠著艱難折衝閫外隠如敵國或志力忠烈寔為心膂
或體氣強果是曰爪牙榮名始運功参締搆義實休戚
效彰夷險嘉庸懿績簡於朕心宜賜以籓鎮改錫土宇
餘官食邑並如故即令子孫世世承襲(貞觀十一年六月)
圖功臣像於凌煙閣詔
自古皇王褒崇功德既勒名於鐘鼎又圖形於丹青是
以甘露良佐麟閣著其美建武功臣雲臺紀其迹司徒
趙國公無忌司空揚州都督河間王孝恭司空蔡文成公
如晦故司空相州都督太子太師鄭文貞公徵司空梁
國公玄齡開府儀同三司尚書左僕射申國公士廉開
府儀同三司鄂國公敬德特進衛國公靖特進宋國公
瑀故輔國大將軍揚州都督忠壮公志玄輔國大將軍
夔國公弘基故尚書左僕射蔣國公通故陜東道大行
臺尚書左僕射鄖節公開山故荆州都督譙襄公紹故
涇州都督郢㐮公順德洛州都督鄖國公張亮光禄大
夫吏部尚書陳國公侯君集故左驍衛大將軍郯㐮公
張公謹右領軍大將軍盧國公程知節故禮部尚書永
興文懿公虞世南故戶部尚書渝㐮公劉正會光禄大
夫戶部尚書莒國公唐儉光禄大夫兵部尚書英國公
李勣故徐州都督敬莊公秦叔寳等才惟棟梁謀猷經
遠綢繆帷幄經營覇圖或學綜儒宗德光朝右隠犯同
致忠讜日聞或竭力義旗委質籓邸一心表節百戰摽
竒或受服廟堂闢土方面重氛載朗王略遐宣並契闊
迍夷劬勞師旅贊景業於草昧翼淳化於隆平茂績嘉
融冠冕列辟昌言道直寵冠縉紳固以瞻伊呂而連横
邁方召而長騖者矣宜約故寔弘兹令典可並令畫於
凌烟閣庶念功之懷無謝於前載旌賢之義永貽於後
昆(貞觀十七年二月)
贈淮寧軍大將軍周曾等勅
勅王者體至公而立極明賞罰以垂法旌德表善發
揮忠貞其有推丹誠以奉君臨大節而不奪守志明節
殺身定難則褒勸之典所宜優異李希烈背天逆物通
結羣盗奸謀藏於汴宋罪迹彰於汝鄭傾䧟城邑虐毒
蒸黎忠義之徒因懷感激故淮寧軍節度都虞候正議
大夫試大理卿兼許州别駕占闕兼御史大夫上柱國
政和郡王食實封一百戶周曾忍奸邪之亂紀處危逼
而思正隂建明義叶誅元兇遂與故許州都督鎮遏兵
馬使同御寧軍節度副使開府儀同三司賜太常卿兼
御史中丞上柱國定州郡王食實封五十戶王玢故淮
寧軍節度左廂兵馬使兼十將開府儀同三司賜太常
卿兼潞州長史占闕兼御史中丞上柱國常林郡王食
實封五十戶呂從賁故十將輔國大將軍行右金吾大
將軍員外置同正員兼賜太常卿上柱國合浦郡王食
實封五十戶康秀故節度監押衙宣德郎監察御史裏
行賜緋魚袋姚憺故十將銀青光禄大夫賜太子賓客
上柱國梁興朝故十將開府儀同三司太常卿河東縣
開國伯賈樂卿故輔國大將軍員外置同正員兼賜太
常卿侯山欽等誓心定志潜結忠謀將臨汝海之郊師
以㐮城之野方議梟其同惡獻首鎬京率彼戎旗南屯
蔡邑傳一&KR0702;以定計擬尅日而就功希冀有應殱弭可
期事方垂成為魁渠之所紏察緬懷義烈悉攖屠戮無
辜殞命萬夫增憤形質委于原野忠魂越于草莾恍惚
幽壌茫茫無依朕所以負扆長嗟坐朝興悼念忠良之
不造空名在而身殁休德壯志貫于神明而為元惡矯
誣翻欲歸過豈可使義烈之績冺而不彰宜加褒贈以
示中外曾可太尉賜實封二百戶通前三百戶玢可司
徒賜實封二百戶通前二百五十戶從賁可尚書左僕
射賜實封一百戶通前一百五十戶秀琳可贈尚書右
僕射賜實封一百戶通前一百五十戶憺可贈兵部尚
書賜實封二百戶興朝可贈戶部尚書賜實封一百戶
樂卿可贈刑部尚書賜實封二百戶仙欽可贈工部尚
書賜實封一百戶仍令右散騎常侍蕭昕往汝州界首
以禮致祭并委李勉哥舒曜與州計會訪其家口父子
兄弟俱以名聞即當𩔖叙别有優奬有子者仍許其回
父官爵其子孫三代以來有過犯者得以逓減一等罪
論用彰峻節淮寧軍節度押衙中散大夫試殿中監兼
唐州别駕占闕上柱國韋清與周曾姚憺始末同志曾
等遇害清以智免率其麾下間道歸誠大節可嘉公賞
宜茂可銀青光禄大夫守太子賓客兼御史大夫定安
郡王食邑三千戶仍賜實封二百戶勲如故朕撫臨億
兆於今五年每旰食宵衣勤求政理推誠委下日冀休
兵明未燭幽德慚柔遠戎車尚戒大信猶欝使忠烈之
士殞身賊庭静言興懷一食三歎罪己之責實謂在予
其周曾等所賜實封可載於典策𫝊其子孫永固山河
之誓代代無絶自建中以來如有為國竭誠密圖元惡
事或未就翻被誅夷或名氏未彰或休聲未振者既死
節於王事宜書勲於竹帛並委諸道招討節度所在博
訪明加曉示得其事迹具以奏聞特以褒奬朕方建明
義於蠻貊宣大信於四海申必罰以懲其奸慝施厚賞
以報其勲庸宜宣布天下令知朕意(建中四年)
賜將士名奉天定難功臣詔陸贄
勅國家受天明命平一宇内自武德迄今天寳百四十
載海内無事崇德廣化澤及生人時洽和平俗登富教
鰥寡孤獨咸得其所鳥獸魚鱉亦莫不寧凡今有生實
頼亭育寇戎伺間盗起幽燕率土之人莫保性命肅宗
以神武戡大難先朝以仁德紹興運區域再造億兆再
康室家離拆而復安子孫煦嫗而相守勞徠安集垂三
十年則我列聖之於天下也惠澤深矣朕以寡昧祗膺
寳歷常恐不克負荷㒺敢怠荒道有未明事多乖謬下
情壅而不達大信鬱而不彰两河之間羣祲連祸朕務
除大患靡惮暫勞是以興有征之師問干紀之罪昨以
涇原士庶將適汝郊失於撫綏致茲潰叛朱泚乘釁因
搆異圖肆其狼心誘我蠧賊謂君可以叛謂天可以欺
横忽凌悖無所愧畏朕至失守宮闕出次郊畿九廟震
驚萬姓奔駭内省思咎外顧懷慚罪實在予不敢自蔽
意者宗社䧏祐大警于朕躬夙夜殷憂庶乎有補實頼
股肱心膂勵從戎之節方岳將校集勤王之師赴難如
歸見危思奮堅貞勵操何日忘之平巨猾者必仗於羣
雄賞茂績者不限於彝典保勲庸於帶礪𫝊爵邑於子
孫崇功美名與國終始其諸軍諸使應到奉天懸將士
等宜並賜名奉天定難功臣實封者子子孫孫代代無
絶身有過犯逓減罪二等子孫有過犯逓減一等當戶
應有差科徭役一切蠲免其功臣已後雖衰老疾患不
任軍旅當分粮賜等並給金終身死亾之後回給家口
十年勿絶如有能梟擒朱泚者即以朱泚在身官爵與
之仍加食實封二千戶朱泚所在有田宅財物悉便充
賜其梟擒朱泚賊大將以下並節級時加優寵仍各與
實封應梟擒朱泚人所有田宅便賜之其餘立功因應
合授功立賞並准今月七日十一日十四日勅處分其
今日巳前身死王事者追贈官爵亦稱奉天定難功臣
子孫為功臣之家應合襲封減罪放免差役等一切同
例宣告中外令知朕懷(建中四年十一月二十四日)
褒賞淮西立功將士詔
叛臣希烈竊據淮沂師旅一興緜聯莫觧服勞者役從
不暇受汚者無路自新通邑化為丘墟遺骸遍於原野
每念及此心傷涕流自昔勞師靡有不悔以虞舜之聖
屈於苖人漢武之強弊於戎虜矧乎德猶不逮力或未
全我其永懷亦以自誓乃者下哀痛之詔布寬大之恩
普天戴新殊化必宥然則尚勞師旅禦扞封陲有累歲
離棄室家有經時不觧甲胄忠雖為國咎實在予君人
若斯寧不知愧頼將相士旅一其誠心奮揚武威慎固
疆宇遠人思服元惡就誅黎庶方致於安寧役戍永期
於休息茂官以旌美賜宴以勞遝賞不移時式遵懿典
都統檢校司空平章劉玄佐宜與子孫一人五品正員
官節度使檢校右僕射李澄檢校工部尚書曲環檢校
戶部尚書李臯兼御史大夫樊澤等各與子孫一人七
品正員官都防禦使工部尚書賈耽都團練使御史大
夫盧玄卿張建封等各與子孫一人八品正員官檢校
司空平章事李抱貞檢校司空平章事李納檢校右僕
射平章事韓□工部尚書田緒等各遣將士五千人赴
河南行營以討不庭厥有成績抱貞納□各與子孫一
人六品正員官緒與子孫一人八品正員官應淮西界
州縣本軍鎮守及諸道赴行營將士等共賜物三千端
疋以充賞設仍委本道條例奏聞並與甄叙其行營將
健各放歸本道明加宣諭令悉朕懷(興元二年四月)
錄䧟蕃官子孫詔
乃者吐蕃犯塞毒我生靈俶擾隴東深入河曲朕以兵
戎初定傷疾未瘳務息戰伐之謀將遂通和之請亦知
戎醜志在貪婪重遺修睦之詞允乃尋盟之會果為隠
慝變發壝宮縱犬羊兇狡之羣乘文武信誠之衆蒼黃
淪䧟深用惻然此皆由朕之不明致其若此無德於萬
㝢實有愧於四海宵旰貽憂何嗟及矣今兵部尚書崔
漢衡等皆國之良士朝之藎臣嬰縶穹廬𦕈然殊域念
其家室或未離於屡空禄以息男庶有資於薄俸漢衡
宜與子一人正七品官司勲員外郎鄭叔矩檢校戶部
尚書路泌殿中侍御史韓弇及大將孟日華辛雲李至
言范澄王良貴樂演明陽皆權文誠各與一子八品官
試金吾兵曹恭軍袁同直前榆次尉裴頲及副兵馬使
已上各與一子九品官仍委本使即具名銜奏聞
為李懷光立後詔
懷念舊功仁之大也興滅繼絶義之宏也昔蔡叔圯族
周公封其子於東土韓信干紀漢后爵其孥以弓高矦
君集之不率景化我太宗存其胤以主祀詳考先王之
道洎乎列祖之訓皆以刑佐德俾人向方則斧鉞之誅
甲兵之伐盖不得已而用也曩歲盗臣竊發國步多虞
朕狩於近郊指期薄伐將振昆陽之旅以興涿鹿之功
徵師未達於諸矦衛士且疲於七萃而李懷光三軍夙
駕千里勤王上假雷霆之威下逐虎狼之衆議功云始
守節靡終潜搆禍胎拒違朝命棄同即異捨順效逆為
臣至此在法必誅猶示綏懷庶其牽復而梟音益厲狶
突莫遷大戮所加曾無噍𩔖雖自貽伊戚與衆棄之而
言念爾勞何嗟及矣以其前效猶在孤魂無歸懷之怳
然是用悽軫予欲布陳大信冀以化成保合太和期於
刑措宜以懷光外孫燕八八賜姓李氏名承緒授右衛
率府胄曹參軍承懷光之後仍賜錢一千貫文任於懷
光墓側置立庄園供飬懷光妻王氏拜備四時享奠之
禮嗚呼朕實不德臨於兆人泣辜宥罪素誠所志爾其
保姓受氏宣力承家勉紹乃考之建國庸無若爾父之
違王命(貞元元年)
令畫中宗以後功臣於凌煙閣詔
昔我列祖乘乾坤之盪滌掃隋季之荒屯則有熊羆之
士不二心之臣左右經綸參翼締搆用端命於上帝付
畀四方宇宙既清王業既成乃圖厥容列於新閣懋昭
績效式表儀形朝夕不忘永垂来裔君臣之義厚莫重
焉貞元已已歲秋九月我行西宮瞻宏閣崇搆見諸臣
遺像顒然肅然和敬在色想雲龍之叶應感王業之艱
難覩往思今取𩔖非遠且功與時並才為代生尊主庇
人何代不有在中宗則有桓彦範䓁著匡載之績在玄宗
則有劉幽求等申翼奉之勲在肅宗代宗則有郭子儀
等掃殄氛祲今則李晟等保又朕躬咸宣力肆勤光復
宗祏訂之前列夫豈多謝闕而未錄孰謂旌賢况念功
紀德文祖所為也在予曷其敢怠有司宜叙年代先後為
圖其像列於舊臣之次仍令皇太子書朕是命紀於壁
焉庶播嘉庸昭明天下俾後之来者知元勲之不朽(貞元)
(元年)
錄李洧等子孫詔
建中以来州軍及軍國歸人李洧李再春田昂李士真
康日知李澄楊政義符璘李惠登薛翼蘇清沔等王者
報功義惟過厚存則加其殊秩殁則恤其遺孤然後忠
不徒施人知所勸故徐州觀察使李洧等頃逢艱阻各
著欵誠或以地来歸或率徒效順名迹昭顯史冊具存
先朝念功皆極封賞歲月稍久湮沒日多再有甄明用
申激勸宜委中書門下即訪其子孫量材叙用(元和)
錄功臣子康志寧等各除官職勅
君臣運合故殉國以毁家勸賞義明故褒功而顯節存
則疇其爵禄殁則禄其子孫然後忠義不遺典章斯在
故磁晉隰等州觀察使檢校兵部尚書康日知故徐州
刺史兼御史大夫李洧等一十家皆有茂功藏於盟府
故命搜訪後嗣光賁前人今志寧等或服戎著績或從
官有成或投迹軍府之中或滯才州縣之職咸加甄錄
各茂官榮庶乎受禄者無忘於聿修懷忠者使知其必
報勉膺寵渥無替前勞(元和八年八月)
叙用勲舊武臣德音
勅朕聞昭德示威先王所以用武禁暴夷難後代安能
去兵故文德誕敷武備宣耀外以環禦四海内以底清
中原則軍旅之制有經師律之能必表朕纂承鴻業虔
奉丕圖宵分永懷何以康濟豈獨鼓鼙有感方思將帥
之臣征伐為心乃寵干戈之士况文武並用古之格言
勲舊不酬勞者何勸惟我高祖太宗以晉陽之旅平一
海内肅宗以靈武之衆收復二京代宗有陕郊元從之
臣德宗有奉天戡難之士每念勲伐無㤀寤懷如聞近
日武班之中淹滯頗多雖負才略無由自明又有諸道
薦送大將或隨節度歸朝自今已後宜令神策大將軍軍
使及南衙常參武臣各具由歷受官年月前後功勲牒
送中書門下若勲伐素高人才特異者候有相當用處
即具名奏聞量加奬擢其常參官資考深久未得遷轉
者准具年月與改轉不得令有淹滯其先受文武官者
亦宜准此使幕賓寮皆有年代改轉軍府大將豈可獨
不叙遷自今已後諸道節度都團練經略等使下各隨
本處其大將名自巳曾受監察以上官者並限三週年
量與改轉如有功效合非時與改者不在此限其職名
是兵馬使都虞候押衙以上前後並未曾奏官者亦仰
量績效奏官轅門委營壘分師有役干戈無由稼穡况
天寳以後屯兵七十餘年皆成父子之軍不習農桑之
業一朝罷歸隴畆頓絶衣粮言念飢寒深用嗟憫應天
下節度使都團練防禦經略等軍所置兵數各委本道
據守舊額以為定數不得輒有減省其有逃亾病死及
犯觧退當時擇揀有武力藝能者添補奮行於陣决命
捐軀不顧危亾每嘉忠烈官健有死王事者三週年不
得停本分衣粮如有父兄子弟試其武藝堪在軍中承
名請粮賜者先湏收補孝本安親惟深飬老用敷恩惠
以慰耆年應軍將及官健有父母年及七十已上委本
州本道每至節歲量與酒麺優飬守塞備邊固不可廢
煙塵既静亭障無虞諸道舊有防秋兵馬在邊上者自
依年代替近師旅屯集饋運頗多不免於諸道留守留
使錢内每貫量抽二百文以充國用幽鎮既以浣雪供
費亦漸有常其河北諸道及河東兖鄆淄青汴宋陳滁
澤潞河陽鄭滑等道并諸鎮並不量抽刁斗晨嚴烽煙夜
警勤勞沙塞寒苦邊陲其沿邊鎮戍烽子等並委所管
節度及城鎮使量與校量上下使其勞逸得均使命往
来本於𫝊達軍期警急遂至繁多非惟郵𫝊不供抑亦
號令難一自今已後應沿山東行營兵馬未歸本道巳
来進退事機並宜轉委節度使仍仰條疏舊弊一一奏
聞除事關急切湏遣專使外其餘書詔文牒一切分付
度支入逓發遣制使中使到行營不得輒受人情物錢
及行非理鞭朴當加訪察義不優容𣙜管之說誠為救
弊隨方適變所貴便人其河南河北鹽法宜委鹽鐡使
與本道節度使審計會商量務以便人為法閱習土宜
則通吏理既因試效可驗政能應河北諸道宜委觀察
使訪察管内見攝官中如或清強有才行課績者具前
後所攝年月并事迹奏聞當與改授從政之方必援風
俗視人相土乃合所宜弛張在達於無私法令所期於
不撓應河北諸道并鄆兖青等道應有新舊等科條有
不便於人不宜於俗者委宣慰使與所在長吏商量廢
置務從人便於戲朕代天子人撡執重噐不以四海之
富而恃其力每以百姓為念而兢於心慮文教之未敷
虞武備之多闕所以輟食當宁未夜求明揣摩萬幾寧
止三省頃以馭宇之歲藩方久安委寄廣謀以緝軍政
而有司不達苟以惜費為心致茲停減之名無禆毫厘
之用使軍中老幼愁歎無歸朕博聽羣言用革羣弊舉
其指要計叶人情庶乎侯伯列城典我師旅勵精撫士
用副憂勤中外宣示明知朕意(長慶二年三月十日)
命京兆府修郭子儀墓詔
漢祖護信陵之冢厥有前聞晉朝修子房之墓垂有故
事况本朝元老功冠鼎彝屬胤嗣凋零墟域摧毁雖古
無修墓孔子有言而義存掩骼周王是命斷從朕意適
表念功宜減賜御膳錢三千貫文僱丁匠即日修築仍
令所司明年春仲以太牢祭子儀廟(廣明元年十月)
錄舊
宥周隋名臣子孫配流詔
朕聽朝之暇每觀前史歴覧名賢佐時忠臣殉國何嘗
不想見其人廢書欽歎至於近代以来年載非遠然其
胤緒或當見存縱未能顯加旌擢無容棄之遐裔其周
隋二代名臣及忠節子孫有貞觀以来犯流配者宜令
所司具錄奏聞(貞觀中五年七月)
賜盧懷慎家粟帛勅
故銀青光禄大夫檢校黃門監漁陽縣開國伯贈荆州
大都督府盧懷慎衣冠重望廊廟周才訏謨當三傑之
一學行總四科之二等平津之輔漢同季文之相魯節
鄰於古儉實可師雖清白燕翼籝金非寳然妻孥貧窶
擔石屡空言念平昔彌深歎悼宜惜凌統之孤用旌晏
嬰之德宜賜其家物一百叚米粟二百石(開元四年十一月)
錄蘇環孫繋等各授官詔
朕惟承累世之業追先正之勞濟於艱難代有勲烈既
而本根已遠枝葉稍零詔書屢勤於褒飾有司不忘於
遴揀茲命宰輔載宏搜揚錄其大功果獲良嗣蘇繋等
咸有茂學懿行勖於前修皆人之領袖族之狐趙𩔖能
而舉各命以官或任以糾䋲或参於閒列庶乎旌太傅
之德擬將南城之封紹鄼矦之胤不俟東門之感忠義
獲寵古今同之(元和)
錄禇遂良等孫各授官詔
禇遂良五代孫虔等朕觀列聖紀冊祖宗盛業粲然在
前其或道有汚崇政有善否未始不繫乎當時輔弼嘗
因寢殿言諸宰臣勉其匡益恊心推戴且以元歲乙已
登應門敷大號俾疇賢相以訪遺裔或才噐擅價各列
官業或血食不繼宗祊已蕪如遂良之委笏面争垂名
史書仁傑之恢復廟社事形先覺宋璟之文吏骨鯁功
參洽平元紘之守規畫一持成有裕其胄僅存不絶若
髮各受邑吏使其自試(太和二年三年)
錄魏徵等三人裔孫詔
武德以来輔相之臣以道致君以勞定國若贈司空徵
故侍中知古故太尉冕語其功次皆在第一清風餘祉
宜及乎後昆爾等乃其曾孫式叶搜奬俾奉貽謀之慶
用覃延賞之恩各命以官勉爾祖德(太和二年十一月)
唐大詔令集卷六十五
