唐大詔令集卷三十一
宋宋敏求編
皇太子
納妃
納蘇亶女為皇太子妃詔
開元十九年皇太子納妃制
開元二十一年皇太子納妃勅
令兩京選皇太子妃勅
册妃嬪
册皇太子蘇妃文
册皇太子韋妃文
册章懷太子張良姊文
退讓
降太子忠為梁王詔
廢退
廢皇太子承乾為庶人詔
廢皇太子瑛為庶人制
追復
息隠王追復皇太子詔
贈廢太子承乾恒山愍王制
贈重俊皇太子制
納妃
納蘇亶女為皇太子妃詔
配德元良必俟邦媛作儷儲貳允歸冠族秘書丞蘇亶
長女門襲軒冕家𫝊義方柔順表質幽閑成性訓彰圖
史譽流邦國正位儲闈實惟朝典可皇太子妃所司備
禮册命主者施行(貞觀年)
皇太子納妃制
龍樓内範輔成元良之德鳳邸中闈克諧樂善之美自
非門地兼茂容則聿脩何以式副好逑允兹華選薛縚
第六女竇希瑊第四女戚里承休渭陽傳慶婉順成性
柔閑有容言必圖史之規動遵珩珮之節惠問蘭郁心
清玉映足以儷青宫之寵伉朱邸之義式昭閫訓用光
嬪則縚女可皇太子妃瑊女可慶王妃仍令所司備禮
至都册命(開元十九年十月)
皇太子納妃勅張九齡
勅禮有謹於初義亦重其本凡是姻媾且猶正於人倫
况在元良更將承於宗祀皇太子鴻儲副是屬仁孝自
然爰從吉辰式備嘉禮上事下繼君子重之言告言歸
朕豈無慰非獨在予之慶宜申與衆之澤天下囚徒死
罪特宜免死配流嶺南遠處流罪降至徒徒以下罪並
宜釋放其造偽頭首勾合知情受偽人等罪雖徒流仍便
隸為百姓至彼勿許東西諸道征行人家及鰥寡孤獨
委州縣長官檢校矜放差科使安其業中間有不支濟
者量事賑給仍量助其營種長安萬年兩縣百姓及今
月當上彍騎衛士雜匠掌閑幕士駕士工人樂人供膳
官馬主食弓䓁並免其家今年地税三衛細引飛騎監上
門長及禮生有職掌者各减一年勞在京文武官九品
已上見在外官因公使及當上在京新除五品巳上外
官未辭并致仕官朝朔望者各賜勲一轉東宫官九品
巳上及諸有司緣禮會祗供官等更加勲一轉五禮使
兵部尚書兼中書令蕭嵩特封徐國公禮會使黃門侍
即同中書門下平章事韓休特與三品階禮會使少府
監馮紹正賜紫金魚袋諸副使及判官更加勲一轉禮
官儐者夹侍官及孔目官使典主旌節等擇日優與處
分仗内馬家内侍省級使教坊音聲人緣太子禮會祗
供者各賜勲一轉皇太子舅尚輦奉御趙迥遵特與三
品仍改與三品官前右威衛騎曹趙迥進特與五品仍
改與五品宫皇太子侍讀侍書等各加一階其太子諭
德潘肅特與五品太子妃兄通事舍人薛愿特與五品
仍改與五品官兄吏部常選怤與五品仍與五品官今
日應預會官等各節級賜物即宜領取晏慰者所以宣
其情願錫者所以將其意公卿百辟庶知朕心(開元二十一年)
(五月二十一日)
令兩京選皇太子妃勅
冢嗣其良家國之慶人倫之始宜娶元妃雖吉事尚須
待年而嘉耦宜深善教志於先定冀及義方屬在德門
遂成好合在東京委裴度西京委宰臣及申旨諭令本
宗家長舉言十歲巳来嫡女及妹姪孫女兩月内送中
書門下務令宜稱無有不盡(開成元年八月)
册妃嬪
册皇太子蘇妃文
維貞觀年月日(云云)於戲惟爾秘書丞蘇亶長女族茂
冠冕慶成禮訓貞順自然言容有則作合春宫冀協正
善曰嬪守器式隆萬葉備兹令典抑惟國章是用命爾
為皇太子妃往欽哉
册皇太子韋妃文
維開元二十六年歲次戊寅七月戊辰朔十二日乙卯
皇帝若曰於戲天下之本實在於元良人倫之瑞是先
於内則咨爾忠王妃韋氏門承鼎盛質禀賢和勲中環
珮之節言成圖史之訓克明女憲無假於師氏能勤婦
道自合於國風固可以齊體儲位正位妃壼佇聞六行
之美以引三善之德是用册爾為皇太子妃往欽哉爾
其祗服寵章光膺茂典協和以逮下恭儉以率先式昭
徽猷永保祚胤可不慎與
册章懷太子張良姊文沈佺期
維景雲二年歲次辛亥十月壬寅朔十日辛亥皇帝若
曰於戲咨爾故章懷太子良姊張氏家承閥閱世襲徽
猷法度有章言容克備始應良選入奉元儲柔規緝於
上下淑問揚於中閫恩絶賓帝七日無歸義申從子百
齡先謝言念窀穸憫悼良深追崇徽號典故斯在是用
命某官某乙册爾為章懷太子良姊魂而有靈膺兹寵
數
退讓
降太子忠為梁王詔
詔曰昔泰伯高讓載昌姬宗東海之藩克隆漢祚故能
業𫝊端委作錫龜蒙飛茂實於前英播清虛於遠葉皇
太子忠分景扶木禀慶大津早加寵樹禮絶羣后比因
朝見屢陳撝挹論嫡庶之分守貴賤之禮以貴則皇后
有子以賢則不敢當仁前後數四辭情懇惻義高曠古
道邁前修宜遂雅懷以成厥美可封梁王食邑二萬戶
持節都督梁洋集璧四州諸軍事梁州刺史仍别食二
千戸賜物二萬段甲第一區梁州仍置都督府(顯慶元年正月)
廢黜
廢皇太子承乾為庶人詔
詔曰肇有皇王司牧黎庶咸立上嗣以守宗祧固本忘
其私愛繼世存乎公道故𫝊季歴而樹姬發隆周享七百
之期黜臨江而罪戾園炎漢定兩京之業是知儲副之
寄社稷繄以安危廢立之規鼎命申其輕重詳觀歴代
安可非其人哉皇太子承乾地惟長嫡位居明兩訓以
詩書教以禮樂庶弘日新之德以永無疆之祚而邪僻
是蹈仁義蔑聞疎遠正人親昵羣小善無為而不背惡
無大而不及酒色極於沉荒土木備於奢侈倡優之技
晝夜不息狗馬之娛盤遊無度金帛散於姦慝捶楚遍
於僕妾前後愆過日月滋甚朕永鑒前載無忘正嫡恕
其瑕釁倍加訓誘選名德以為師保擇端士以任宫僚
猶冀中人之性可以上下蟠木之質可以為容愚心不
悛凶德彌著自以久嬰沉痼心憂廢黜納邪說而違朕
命懷異端而疑諸弟恩寵雖厚猜懼愈深引姦回以為
腹心聚臺隸而同遊晏鄭聲淫樂好之不離左右兵凶
戰危習之以為戲樂既懷殘忍遂行殺害然其所愛小
人往者已從顯戮謂能因兹改悔翻乃更有悲傷行哭
承華制服博望立遺刑於高殿日有祭祀營窀穸於禁
苑將加改葬贈官以表愚情勒碑以紀凶跡既傷敗於典
禮亦驚駭於視聽桀跖不足比其惡行竹帛不能載其
罪名豈可守器纂統承七廟之重入監出撫當四海之
寄承乾宜廢為庶人朕受上命為帝作人父母凡在蒼
生皆存撫育况乎冡嗣寧不鍾心一旦至此深增慙歎
(貞觀十七年四月)
廢皇太子瑛為庶人制
朕恭承天命嗣守先業不敢失墜將裕後昆所以擇元
良策守器為國之本豈不謂然太子瑛幼而鍾愛爰加
訓誘親師之範所望日新年既長成與之婚冠而妃之
昆弟潛搆異端頃在東都頗聞疑議所以妃兄薛愿流
謫海隅導之誨之謂其遷善駙馬都尉薛繡亦妃之兄
也今又煽惑謀䧟弟兄朕形之言愧於天下教之不改
其如之何蓋不獲已歸諸大義瑛可廢為庶人鄂王瑶
光王琚等自幼及長爰加撫育為擇師資欲其恭順而
不率訓典潛起異端及與太子瑛搆彼凶人同惡相濟
亦既彰露咸引其咎孽由巳作義在滅親並降為庶人
駙馬都尉薛繡離間骨肉惑亂君親潛通宫禁引進朋
黨䧟元良於不友誤二子於不義險薄之行遂成門風
皆惡跡自彰凶慝昭露據其所犯合寘嚴誅言念𤨏姻
用申寬典捨其兩觀之罰俾就三危之竄可長流瀼州百
姓(開元二十五年七月)
追復
息隠王追復皇太子詔
詔曰昔戾園敗德西都表其諡號楚英干紀東漢錫其
湯沐斯皆屈邦國之禁申骨肉之恩故也息隠王地乃
居長守器運初自貽伊戚䧟於禍難日月逾邁松檟成
行朕嗣守鴻基𬗟尋遺烈何嘗不陟彼岡而靡覿瞻同
體而疚懷恩備哀榮式加禮命可追復皇太子諡仍依
前諡曰隠置陵令以下官并加戶守衛(貞觀十六年六月)
贈廢太子承乾恒山愍王制孫逖
門下理天下者必弘於在宥厚仁德者莫尚於追遠故
廢太子承乾昔在先朝嘗䧟深過因是殛竄至於淪沒
雖臣子之罪義則不私而骨肉之親情則無絶况年代
浸遠典廢宜追言念往時已申公葬將崇後命是錫王
章式遵仍舊之封更表易名之諡可贈恒山愍王(開元二十)
(四年)
贈重俊皇太子制蘇頲
門下朕聞曾氏之孝也慈親惑於疑聽趙虜之族也明
主哀而望思歴考前聞率由舊典重俊大行之子元良
守器往罹搆間困於讒嫉莫顧鈇鉞輕盜甲兵有此誅
夷無不悲惋今四凶咸服十起何追方伸赤暈之冤以
紓其黃泉之痛可贈皇太子主者施行(唐隆元年六月二十五日)
唐大詔令集卷三十一
