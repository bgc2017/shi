唐大詔令集卷四
宋宋敏求編
帝王
改元中
改元載初赦
改元開元赦
改元天寳赦
改天寳三年為載制
改元上元赦
去上元年號赦
改元永泰赦
改元大歷赦
改元中
改元載初赦
朕聞元皇纂歷則天地以裁規大聖握圖法隂陽以施
化故能牢籠品𩔖陶鑄生靈敷景運於休期闡宏基於
光宅有隋失馭率土分崩赤縣為禾黍之場蒼生遇塗
炭之酷我高祖神堯皇帝龍興汾晉鳳起寰區除梟獍
而安八荒剪鯨鯢而清四海太宗文武聖皇帝膺昊穹
之歷數鼓雷電之雄威服遠冠巢燧之前開邊越羲農
之際鴻名邁於三五茂績隆於往初高宗天皇大帝稟
雷澤之禎符降天縱之神噐湛恩所被匝乾坤覆載之
鄉至化所覃盡舟車所通之境撫璇丹極輯瑞蒼巖天
平地成淳風啟千年之運樂和禮備寳祚隆三聖之基
逖聽王猷馨聞帝載朕以虚薄虔奉睿圖夙懷兢業不
遑寢食幸穹昊貽佑宗社延祥河薦合天之符洛出永
昌之籙時和歲稔遠肅邇安斯皆先德所延屢彰嘉貺
自恭臨億兆已積炎凉尚想希風未臻於至道顧循菲
德媿切於深衷思弘顧托之恩再闡混元之始夫以玄
穹列象三辰所以麗天厚載含章五行於焉紀地易曰
三五以變錯綜其數通其變遂成天下之文極其數遂
定天下之象火水相變其卦為革彖曰天地革而四時成言
五德更相生變革萬物故帝者改政施教明受之於天下定之
於人者也仲尼曰其或繼周者雖百代可知蓋以文質相因
法度相改故矣是以伏羲高陽有周皆以建子之月為正神
農少昊陶唐有殷皆以建丑之月為正軒轅高辛夏后漢氏
皆以建寅之月為正後雖百代皆可知者以此雖遭遇不同
步驟殊致未有不表明軌物以章靈命之符者也我國家
創業有意乎改正朔矣所未改者蓋有由焉高祖草創百度
因循隋氏太宗緯地經天日不暇給高宗嗣位將弘丕訓改
作之事屢發聖謩言猶在耳永懷無及自五帝纉統三王
馭宇或父子相承同體異德或金木迭改應天順人故納
麓登庸粤受終於文祖干戈革命必理歷於明時然則開
元配永肇自陽來之旦統歷履端基於朔易之首孳萌發
内氣律由中品物任而昭蘇生𩔖蕩而敷革是知夏之人統
不逮殷之地正殷之地正有殊周之天統元命所苞實在兹矣
周公稽古制禮於成王之日漢高握德改元於武皇之代則
知文物大備未遑於上業損益之道諒屬於中平朕所以式
遵禮經奉成先志今推三統之次國家得天統當以建子月
為正考之羣藝厥義明矣宜以永昌元年十有一月為載初
元年正月十有二月改臘月來年正月改為一月自載初
元年正月一日子時已前大辟罪已下罪無輕重已發
覺未發覺已結正未結正繫囚見徒皆赦除之其叛逆
緣及子孫殺祖父母父母部曲容女奴婢殺主不在赦
限其與敬業虺冲并諸虺友或有往還其魁首已伏誅
其支黨事未發者並特從原免不得更相告言内外見
任文武九品以上職事官並賜右爵之級天下百歲以
上老人版授下州刺史米粟五石帛十段九十以上版
授上州司馬米粟四石帛七段八十以上版授縣令逋
租懸調并丁夫雜匠衛士及有番地等達番及逃走應陪
番及徵課調者並特宜免放其欠負官物及盗詐三庫
物並不在赦限鰥寡孤獨篤疾等不能存立者量加賑恤
孝子順孫義夫節婦旌表門閭終身勿事天下百姓年
二十一身為戶頭者各賜右爵之級女子百戶賜以牛
酒明堂役工人未被恩者付司郎𩔖例定等級奏聞十
五日内使了緣供明堂致死人其有未霑勲賜者亦宜
准例酬給今年麥不熟處及遭霜澇之處並量放庸課
州縣好加檢校勿使飢饉新年宣差科百姓稍有辛苦
亦宜量加優恤蠲其徭役所司𩔖例處分供象州軍百
姓艱辛處未得復者宜給復一年洛州軍榖徭役繁多
代朔并忻等州行軍及諸州供明堂木及銅處所司各
𩔖例節級給復皇親諸陪位未出身者量材處分已出身
者賜勲一轉富商大賈衣服過制喪葬奢侈損廢生業
州縣相知捉搦兩京兼委金吾檢校天下百姓皆湏嫁
娶以時勿使外有曠夫内有寡女戰亡人格外贈勲兩
轉迴授朞親其子孤惸者州縣給粮安養征鎮人家口州
縣存恤勸課殷有之家助其營種勿使外人侵欺仍令
所司刊定正禮樂刪定律令格式不便於時者内外官
五品已上各舉所知九經文字集學士詳正革其訛舛
亡官失爵量加叙錄長流人移别𠡠流人移貫人降授
官人反役緣逆人用當及造罪過特處分者雖未至前
所並不在赦限西府功臣及晉府子孫屈滯者量加收
叙所司奏聞亡命山澤挾蔵軍噐百日不首復罪如初敢以
赦前事相告言者以其罪罪之率土之内賜酺三日赦
書日行五百里朕又聞之人必有名者所以吐情自紀
尊事天人是故以甲以乙成湯為子孫之制有𩔖有象
申繻明德義之由朕今懷柔百神對揚上帝三靈眷祐
萬國来庭宜膺正名之典式敷行政之躅宜朕以瞾爲名
自卦演龍圖文開鳥跡萬人以察百工以乂所以弘敷
政道宣明禮樂指事會意改易異塗轉注像形屈伸殊
制周宣博雅史籀興古篆之文尼父温良丘明述春秋
之𫝊自諸侯力争姬室寖微離為二周分成七國法律
異令田疇異畝言語異聲衣冠異制秦兼天下剗滅古
文隸卒屢興兵車歲動官獄繁鶩爰創隸書自著秦文
肇興八體刻符兼於大篆摹印逮於殳書兩漢因之九
千餘字張敞杜鄴講學於前楊雄甄豊校理於後魏晉
以降代乏名儒穿鑿多門形聲轉繆結造新字附會其
情古今訛舛稍益繁布書畫無端平之體魚鳥增奔放
之容轉相倣效日滋月甚遂使後生學徒罔知所據先
王載籍從此湮沉言念澆漓情深憫悼思返上皇之化
佇移季葉之風但習俗多時良難頓改特創制一十二
字率先百辟上有依於古體下有改於新文庶保可久
之基方表還淳之意昔在包犧開木德之運軒轅應土
行之序循環終始布在方冊莫不績著帝猷功宣皇道
方列三微之統乃膺五行之歷雖則盛比共工強踰嬴
政齊桓晉文之業大彭豕韋之美纔為霸者豈登帝籙
自炎精蕩覆王風哀思漢氏蒙塵中原離析當塗逆取
但肆兵威典午專權無聞德化故三國鼎峙五胡幅裂
或道乖嗣德或業匪孫謀良由取之不以樂推失之在乎
虐用者也及齊梁竊據僻在江淮周魏勃興奄宅咸洛
雖變夷從夏號令惟行於境内而智小謀大聲教不通
於天下隋之御極陳氏猶存開皇之中纔聞混一嗣主
失道俄至分崩七八年間生人冺絶秦項之酷猶未之
半開闢已來盖未之有我國家祖宗積德文武重光仁
風被於四表英猷冠於三代易不云乎天地之道恒久而
不易者也仲尼曰善人為邦百年可以勝殘去殺則知
聖王久於其道而天下化成矣自魏至隋年將四百稱皇
僭帝數十餘家莫不廢王道而立私權先詐力而後仁
義勲未踰於列國德不漸於霸圖雖復時合諸侯一匡
區域而晉武踐祚茂烈多慚於水官隋帝乘時雄圖不
逮於秦氏惟彼二君閏位况區區者豈宜當三統之數
者乎朕逖聽皇綱幽求帝典定王伯之真偽洗生人之
耳目庶叶三推之美光宣五帝之次况當布政景化維
新太初開歷上元伊始宜以發揮大寳申明歷數恢皇
家正土之符繼炎劉真火之序摛之罔極垂之無窮以
周漢之後為二王仍封舜禹成湯之裔為三恪有司求
其苖裔即加封建其周隋宜同列國其嗣使祭焉布告
遐邇咸知朕意主者施行
改元開元元年大赦天下制蘇頲
黃門聖人無心同於吹萬上皇有道契於明一居天下
之尊者莫大體其大以照臨成天下之務者至公順其
公以康濟故能稽昌歷考元符通於神祗格於上下鴻
名不可以深拒盛典不可以固違斯豈在予而徇於物
也朕以菲德丕承聖訓掃除欃槍保衛宗稷内問安以
承志外聽理以推誠始自朝廷納之以軌物加於蠻貊洎
之聲教欲令跂行啄飲含齒戴髮去其夭札蠲其疵厲
每兢兢於紫座寧自貴於黃屋而凡我羣辟顧斯兆庶
以為人謀協從天意欽若王者人所歸也帝者天之號
也歸之者以德號之者以功然號以功成則功不可以
不表歸以德厚則德不可以不勵朕猥屬與能之運遂
忘冲讓之私將逮建寅之歲首甫釋建子之天統是用
發揮景命受兹禮冊夫循名者責實謀始者慮終勉而
全之非敢自滿所以克已思政惟懷永圖懼弗勝荷用
多慙惕赦令所作其來尚矣是則奸人之幸嘗思奔馬
之喻朕但欲令其畏惡化之為善庶比屋可封豈開羅
為惠朕之此志每用形言自昨冬序頗愆農澤洎簡辰
㨂日有司備禮則上天同雲北風雨雪意者將乘廣慶
必得湛恩宜憑宥過之典以叶隨時之義可大赦天下
改先天二年為開元元年自開元元年十二月一日昧
爽以前大辟罪已下已發覺未發覺已結正未結正繫
囚見徒咸赦除之云云禮尚於儉書戒於奢朕方歸敦
朴以存勸沮至於乘輿服御及土木之功蠲除樽節貴
從簡省王公已下宜識此心將欲先自朕躬冀能化行
海内薛伯陽以凶魁之子合寘嚴刑緣尚主之恩特令
遠貶旋念從夫之禮深矜自我之出宜復舊婚再承新
命可唐州别駕員外置同正員郭元振往立大功保護
於朕頃因閱武頗失軍容責情放逐將收後效可饒州
司馬員外置同正員朕聞罪不相及先王之制叔向豈
坐於凶弟展禽見稱於哲兄劉&KR1561;不以劉偉獲辜王導
不以王敦廢職崔滌為其兄湜搆禍每進欵誠事朕有
年心則無隠忠邪既判賞罰宜均俾踐儲卿式彰臣節
可太子僕員外置同正員國初以來宰相及實封功臣
子孫一房沈翳未承恩者令所司訪擇有才用者量加
擢用周朝酷吏來俊臣周興之徒殘害宗枝毒害良善
永言及此深所嘆恨其酷吏有身在及酷吏子孫亦令
所司勘會甄别處分諸軍將士有年歲深久所由要籍
或不得選集及未叙勞效咸委軍將據實奏聞仍令所
司早勘處分及諸軍將佐搃管以上自今已後冬正束
帛一准京官例給亡命山澤挾藏軍器百日不首復罪
如初敢以赦前事相告言者以其罪罪之赦書日行五百
里布告遐邇咸使知聞主者施行
改元天寳赦
古先哲王之致理也皆上順天心下稽人事時令贊發
生之德靈符叶紀年之稱考彼前載斯為大猷恭惟烈
祖玄元皇帝天寳錫慶象帝之先垂裕後人重光五聖
自朕嗣守丕業洎三十年實賴宗社降靈昊穹孚祐萬
方無事六府惟修寰宇晏如庶臻於理然則乾元在上
仁覆為首皇王臨下惠化攸先恩弘善貸用廣滋育尊
道寳而建元暢玄風於不宰况屬陽和布氣獻歲發生
宜覃在宥之恩式降惟新之澤可大赦天下改開元三
十年為天寳元年自天寳元年正月一日昧爽已前大
辟罪已下罪無輕重已發覺未發覺已結正未結正繫
囚見徒常赦所不原者咸赦除之諸色左降官并其流
人未經量移者亦與量移禁麛卵以遂生成自今已後每
年春天下宜禁弋獵採捕如聞百姓之内或有戶高丁
多苟為規避父母見在乃别籍異居宜令州縣勘會其
一家之中有十丁以上者放兩丁征行賦役五丁已上
者放一丁即令同籍共居以敦風教天下侍老八十已
上者宜委州縣官每加存問仍量賜粟帛侍丁者令其
養老孝假者矜其在喪此王政優容俾申情禮而官吏
不依令式多雜役使自今後不得復然國之急務莫若
求才頃者雖屢搜揚士庶尚慮遺逸更宜精訪以副虚
懷其前資及白身人中有儒學博通及文詞秀逸或有
軍謀越衆或武藝絶倫者委所在長官具以名薦若乃
弘我風化實惟方岳必佇其人以膺共理其京文武官
五品以上清資并郎官據資歷人才堪為刺史者各任
封狀自舉但文宣垂訓事必正名而黃鉞古來以金為
飾金者應五行之數有肅殺之威去金稱黃理或未當
其黃鉞宜改為金鉞副威武之義焉内外文武九品已
上各賜勲兩階前王重典在乎祭祀况屬惟新事宜昭
告五岳四凟名山大川諸靈迹及自古帝王忠臣義士
並令所司由本州縣致祭
改天寳三年為載制
履端正名義取垂範體元設教在乎變通雖俗革
從宜罔不稽古朕纉復興運恭守睿圖常恐至化
猶微淳風尚薄未臻華胥之俗莫登可封之人故
未明求衣日昃忘食勵精為理思致雝和歷觀載籍
詳求前制而唐虞之際煥乎可述是用欽若舊典以叶維新
可改天寳三年為三載今春事將興陽和布澤發號施
令之日革故履新之時宜弘在宥之恩以助生成之化
其天下見禁囚徒應雜犯死罪者宜各降一等自餘一
切放免其十惡及造偽妖妄頭首官吏犯贓并姦盜等
&KR0675;政既深情難容恕不在免限凡諸郡縣仍令太守縣
令勸課農桑先處分太守縣令在任有增减戶口成分
者所由司量為殿最自今已後太守縣令兼能勾當租
庸每載加數分成者特賜以中上考如三載之内皆有
成分所司錄奏超資與處分其丁戶仍湏按實不得
取虚挂之名使親隣代納受其姦弊凡在黎獻實資存
恤一失生業則流庸不歸每軫於懷深可憐憫諸色當番
人應送資課者宜當郡縣具申尚書省勾覆如身至上
處勿更抑令納資致使往來辛苦從閏二月至六月已
來其當上人中有單貧老弱者委郡縣長官與所由計
會便放營農諸軍征鎮及防人有尫羸疾病者委節度
㨂擇放歸中外庶寮勉修其職各副朕意宣布遐邇咸
使聞知(正月一日)
改元上元赦
自古哲王恭承景命莫不執象以御宇歴時以建元必
當上稽乾符下立人極者也朕承累聖之鴻緒紹大中
之寳位屬蠢孽干紀王師尚勞乾乾之心豈忘鍳昧一
物失所每軫納隍之憂萬邦未寧深懷馭朽之懼賴上
玄垂福宗廟降靈百辟卿士同心戮力方冀干戈載戢
區宇乂安常勵躬於帝圖恒取則於天道屬天人叶紀
景象垂文爰遵革故之典將契維新之命義存更始庶
有應於天心澤被無私宜載覃於率土可大赦天下改
乾元三年為上元元年自上元元年閏四月十九日昧
爽已前大辟罪已下已發覺未發覺已結正未結正繫
囚見徒罪無輕重常赦所不免者咸赦除之其與逆賊
元謀及脅從受驅使懼罪而來降并潛蔵不出者已頻
處分但能歸順捨罪除元惡之外一無所問其史思明
心能改圖束手來欵亦當洗其瑕釁議以勲封内外文
武官賜爵各有差其六軍及飛龍閑廐加賜物其成都
靈武元從扈從逓加有差在外諸軍各錄賞物陣亡將士
優加褒贈行人家口所在賑給定禍亂者必先於武德
拯生靈者諒在於師貞周武創業克寧區夏惟師尚父
實佐興王况德有可師義當禁暴稽諸古昔爰崇典禮
其太公望可追封武成王有司依文宣王置廟仍委中
書門下擇古今名將同文宣王置亞聖及十哲等享祭
之典自古帝王欽慎刑法盖以法者人之命刑者國之
權苟或失其科條固難措其手足頃或姦臣擅命中興
不修造次便行哀矜何在自今已後其有犯極刑者宜
命本司依舊三復庶平反之際人謂不冤幽明之間理
皆無濫又書稱羣望咸秩詩曰祀事孔明爰自遐代尤
崇祭祀朕深維古義必在至誠苟德之不修神亦無據
故知精誠有感黍稷非馨而况宋璟發言固三從而可
騐漢文深誡為千載之明徵事可遵行理當變革有司
所立秘祝之法或移於歲或移於人君人之心寧所忍
也自今已後削去此法其中祀并雜祭祀事一切並停
其諸應合祭祀列於恒典所用祭科一依古制務從减
省以副朕心又車服以庸有虞盛典威儀以等周禮舊
章往屬承平多歷年所下至于公卿列位中外在官多
以奢僣為心流弊成俗宜命所司定王公以下車服産
業各詳古制及令式作節限聞奏自頃戎車未息殘孽
猶虞軍吏獻功務陳首級且四海之内孰非王人豈以
苟從昏迷陷在夷戮一朝授首懸彼藁街朕志存好生
憫其驅脅其諸軍所獲首級除元惡之外一切不湏𫝊
送又設官分理本在安人逓遷之政務於利物今寰瀛
之内兵革未清加以時或不登物皆湧貴軍儲是急廪
稍靡供冗官之流固甚勞弊其京閑司官等材堪釐務
者宜命守中書門下即𩔖例量資出授外官王者設教
擇賢以理廣徵巖穴用副薪槱宜令中外五品已上文
武正員官各舉賢良方正直言極諫一人武藝文才俱
堪濟理者亦任狀舉其或文乏詞策武非騎射但權謀
可以集事才力可以臨戎方圓可取亦任通舉並限制
到一月内奏畢自古明王聖帝名山大川並委州縣長
吏擇日致祭義夫節婦孝子順孫旌表門閭終身勿事
去上元年號大赦
為人上者與衆守邦自古哲王懼其滿假聪明睿哲罔
不在躬文武聖神乃以為號顧予菲薄運屬經綸一旅
成師復其舊物聖皇納人夀域遊意道源神器之重𫝊
歸於朕獲守丕業若履春冰敢忘謙冲日益招損欲垂
範而自我亦去華而就實其乾元大聖光天文武孝感
等尊崇之稱何德以當之以欽若昊天定時成歲春秋
五始義在體元惟以紀年更無潤色至於漢武飾以浮
華非王者之茂典豈永代而為則三代受命正朔皆殊
周宗之王實得天統陽生元氣之本律首黃鐘之尊制
度可行叶用斯在自今已後朕號惟稱皇帝其年但號
元年去上元之號其以今年十一月為天正歲首使建
丑建寅每月以所建為數承天陟稽古臨人必由革故之
源方合大中之道風行㝢縣澤被無涯欽上帝之心錫
蒼生之慶可大赦天下自二年九月二十一日昧爽已
前大辟罪無輕重已發覺未發覺已結正未結正見繫
囚徒常赦所不免者咸赦除之其十惡五逆及偽造頭首
官典犯贓法實難容刑故無小並不在免限其史朝
義若能飜然改圖背逆歸順罪無所問加以勲封自乾
元元年已前開元已來應反逆連累赦慮度限所未該
及者並宜釋放有官者降資與官無官者依本色例收叙
内外官三品已上賜爵一級四品五品各加一階六品
已下賜勲兩轉成都府及靈武元從普恩之外三品已
上更賜爵一級四品五品各加一階六品以下更賜勲一轉
眷及勤勞俾其卓叙每以田功在謹農事惟勤不有司
存何成重穀諸州等各置司田參軍一人令主農事每
縣各置田正二人於當縣揀明閑田種者充務令勸課國
之大事郊祀為先貴其至誠不美多品黍稷雖設猶或
非馨牲牢空多未謂能享今以元玄孚祐至道為心將
臻太和不欲多殺禮樂殊制孝敬同歸圓丘方澤任依
恒享宗廟諸祠但臨時獻熟用懷明德之馨庶合西隣
之祭唐虞之代肇有九州王者所都文無異制其京兆
府河南府太原府三京之號宜停其鳳翔先為西京亦
宜凖此所設諫曺欲聞諷議允副從繩之望湏成削藁
之書其諫官令每月一上封事指陳時政得失若不舉
職事當别有處分其諸州别駕可依舊却置每除京官
五品已上正員清望官及郎官御史諸州刺史皆令推
薦一兩人以自代仍具錄行能聞奏觀其所舉以行殿
最京文武官等賜物各有差自今已後有隠欺湏勾剥
者宜勾當年若事連去年亦在通勾其隔年者不在勾
限官典隠贓在腹内不在此例其氏姓雖得之久遠有
與格諱及隠疾同聲者宜改與本族望所出大姓自逐
穏便名山大川明王聖帝所在廟祠各委州縣長官虔
誠致祭其天下侍老先版授者更改與版授未版授者
與版授鰥寡惸獨不能存立者委刺史縣令量加賑恤
義夫節婦孝子順孫旌表門閭終身勿事赦書有所未
及者各令有司速勘會𩔖例條件聞奏
改元永泰赦
叶五紀者建號以體元授四時者布和而順氣天心可
見人欲是從爰立大中之道式授維新之命朕嗣膺下
武獲主多方顧以薄德承兹艱運戎師問罪今已十年
飲至策勲雖凶渠之授首勞師黷武豈人主之用心况
乃軍役屢興干戈靡定茫茫士庶斃於鋒鏑噫皇穹以
朕為子蒼生以朕為父至德不能以被物精誠不能以
動天俾我生靈擠於溝壑非朕之咎誰之過歟朕所以
馭朽縣旌坐而待曙勞懷罪已之念延想安人之策亦
惟羣公卿士百辟庶寮咸聽朕命叶宣乃力履清白之
道還淳素之風率是黎元歸於仁夀君臣一德何以尚
兹廼者刑政不修惠化未洽既盡財力良多抵犯静惟
哀敬實軫於懷今將大振綱維益明懲勸肇舉改元之
典弘敷在宥之澤可大赦天下改廣德三年為永泰元
年自永泰元年正月一日昧爽以前大辟罪已下罪無
輕重已發覺未發覺已結正未結正繫囚見徒常赦所
不免者咸赦除之僕固懷恩戰伐有功訏謨任重不終
臣節輒肆姦凶妄誘異番同為不軌朕惟責己情重舊
勲如能飜然來歸必從寬宥其下偏禆等因被驅馳不
獲己者及所在山谷草竊反側未安者如能束身而來
一切並無所問自廣德元年已前天下百姓所欠負官
物一切放免在官典腹内者不在免限其百姓除正租
庸外不得更别有科率刺史縣令與朕分憂凋瘵之人
切湏撫字一夫不獲情甚納隍有能招輯逃亡平均賦
稅增多戶口廣闊田疇清節有聞課效尤著者宜委所
在節度觀察具名聞奏即令按覆超資擢授其有理無
能政迹涉贓私必當重加貶奪永為殿累農政本也食
人天也方春之首重於農作除軍興至急餘一切並停
令百姓得專營農事其逃戶復業及浮客情愿編附者
仰州縣長吏親就存撫特矜賦役全不濟者量貸種子
務令安集孝悌力田懷才抱器遺逸未經薦逹者各委
州府聞奏親當策試量能叙用應見立仗諸軍將士等
宜共賜錢五萬貫書稱咸秩詩美懷柔仰惟衆靈念兹
多祐其五岳四凟名山大川宜令所管牧宰精誠致祭
中外寮吏各揚其職無或曠官克副朕意
改元大歷赦
王者欽若昊天誕受丕命莫不叶五紀而乘運稽三微
以體元上齊璿璣下立人極乃頒歷於惟歲更覃恩於
率土朕嗣守洪業恭臨寳位頃時當寇難運屬干戈誓
衆興師為人除害實賴宗社降福寰宇小康用興淳朴
之風庶洽雍熙之化乾坤敷祐大庇生靈文武叶心用
力王室非朕薄德而臻於此乃者金革所聚綿歴歲時
征賦頗繁人猶凋瘵是用疚心疾首當宁興懷罪以在予馭
朽而貽懼每思弘濟之道用拯黎元之敝月纏星昴律
中黃鍾合天正之符承日至之永祥雲在矚既當伯趙
之司惠澤布和宜順一陽之氣建元發號革故惟新俾
及履長之節用深行慶之典可大赦天下其永泰二年
宜改為大歷元年自大歷元年十二月十二日昧爽已
前大辟罪已下已發覺未發覺已結正未結正繫囚見
徒罪無輕重常赦所不免者咸赦除之長吏犯贓不在
免限夫從簡之道大易至言薄賦之規前王令範朕志
遵儉約務欲息人徵歛無期誠為勞弊天下百姓除正
租庸及諸軍器用湏外不承正勅一切不得輒有科率
國以人為本人以農為業頃因師旅征稅殷煩編戶流
離田疇荒廢永言牧宰政切親人其刺史縣令宜以招
輯戶口墾田多少用為殿最每年終本道觀察節度等
使按覆聞奏如課績尤異當加超擢或政理無聞必寘
科貶逃亡失業萍泛無依特加招綏使安鄉井其逃戶
復業者宜給復三年如百姓先貨賣田宅盡者宜委州
縣取逃死戶田宅量丁口充給仍仰縣令親至鄉村安
存措置務從樂業以贍資粮王畿之間賦歛尤重百役
供億當甚艱辛哀哉疲人良深憫念盍徹之稅著自周
經未便於人何必行古其什一稅宜停周徵俊造漢辟
賢良垂之典籍永代作則天下有安貧樂道孝悌力田
未經薦用者委所在長官具以名聞朕當親自策試量
才叙用其立仗將士等宜賜物五萬匹五岳四凟名山大
川祀典攸存神理昭著宜以禮致祭
唐大詔令集卷四
