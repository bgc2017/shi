唐大詔令集卷三十
宋宋敏求編
皇太子
監國
神堯命皇太子决斷庶政詔
太上皇崩命皇太子承乾知軍國事詔
太宗征遼命皇太子監國詔
太宗破高麗回怡攝命皇太子决斷機務詔
高宗命皇太子領諸司啟事制
則天太后命皇太子監國制
睿宗命皇太子監國制
允皇太子奏讓政事詔
明皇命太子監國總師從東討詔
肅宗命皇太子監國制
順宗命皇太子勾當軍國勅
穆宗命皇太子檢校軍國勅
文宗立穎王為皇太弟勾當軍國勅
武宗立光王為皇太叔勾當軍國勅
宣宗立鄆王為皇太子勾當軍國勅
懿宗立晉王為皇太子勾當軍國詔
僖宗立夀王為皇太子勾當軍國詔
昭宗命皇太子監國制
何皇后立輝王為皇太子監軍國令
𫝊位
神堯𫝊位皇太子詔
神堯命皇帝正位詔
睿宗命皇太子即位詔
睿宗令明皇總制軍刑政詔
明皇令肅宗即位詔
肅宗命皇太子即位詔
順宗命皇太子即位詔
順宗𫝊位皇太子改元詔
何皇后命皇太子即位詔
監國
神堯命皇太子决斷庶政詔
朕君臨率土劬勞庶政昧旦求衣思弘至道而萬幾繁
委成務殷積當扆日昃實疲聽覽皇太子世民夙禀生
知識量明允文德武功平一海内九官惟叙四門以穆
朕付託得人義同釋負遐邇寧泰嘉慰良深自今以後
軍機時務兵仗倉粮凡厥庶政事無大小悉委皇太子
决斷然後奏聞既溥天同慶宜加惠澤為父後者若有
封爵皆令襲繼諸赤牒擬授職事官見任者並即為真
其巳得替者參選之日聽依階叙亡官失爵者量加擢
用逋租宿賦及先頁官錢物悉從蠲免文武官人節級
頒賜務存優洽稱朕意焉(武德九年六月)
太上皇崩命皇太子知軍國事詔
朕以不天夙罹偏罰假息旦暮分沉苦壤仰頼先皇慈
恩鞠育爰自幼年至於成家未及弱冠仍屬亂離翼奉
義旗身當矢石克平多難任居藩屏遂復委以萬幾膺
兹景命祗懼虛薄弗克負荷日夜兢兢不遑寧晏加以
氣患屢幸九成晨昏定省廢於朝夕今歲停行盡行養
禮不謂殃罰深重太行崩背號天叩地無所逮及伏奉
遺詔追跡漢文以日易月降其常期顧命之旨誠不可
違然三年之喪自天子達殷周以来罔弗遵用漢文變
古有乖前式但慈顔日遠忻謁无由俯就之文理即遵
奉然朕之情切不可抑荼毒之心何可堪忍皇太子承
乾年過志學秉性聰敏頻年治國理務允諧今欲於東
宫平决朕得盡哀廬室終其喪紀望羣公卿士股肱王
室興言及此唯增哽絶朝多君子恕朕哀心(貞觀九年五月)
太宗征遼命皇太子監國詔
朕以寡薄君臨區夏奉神祗之永命當億兆之重責宵
衣旰食憂六宫之未安寒心銷志懼一物之失所穢况
僻遠豺狼縱毒元惡尚稽乎天罰遺黎久䧟於坑穽朕
是以發自瀍澗言巡遼碣命元戎以先驅播凱澤於遐
裔省方之務既勞於躬親監國之重允屬於儲貳皇太
子治温文表德睿哲日躋仁孝之誠彰於温凊絃誦之
美著於膠庠禮義既茂徽猷彌遠委以賞罰之權任以
軍國之政詳諸前載實惟令典發定州巡遼左之後宜
令太子治監國其宗廟社稷百神咸令主祭軍國事務並
取决斷(貞觀十九年正月)
太宗破高麗回怡攝命皇太子决斷機務詔
朕粤在渺年時逢道喪懷生之𩔖盡塗原野是用疚心
疾首攘袂救焚以戰場為爼豆以戎戈為章服夕不遑
寧思濟四方飢不及飡推移一紀幸頼上玄幽贊下土
宅心沗承嗣歷勵精求政蠲百王之積弊振千紀之頽
綱旰食宵衣百齡行半洎乎至道方泰荼毒遽侵自九
年以来亟罹哀䘏又屬高麗逆亂毒被韓夷微物不安
無忘隠惻遂復躬行弔伐遠涉遐荒時歴暄寒體親風
雨雖復靖氛海外有慰深衷久倦征遼乃多虛弊方今
兆庶殷阜六合廓清垂拱無為允在兹日而皇太子某
令德遠彰所有幾務並可斷决百辟卿士咸宜受其節
度朕當親調五藥暫屏萬幾三兩月間且自怡攝(貞觀二十)
(年三月)
高宗命皇太子領諸司啟事詔
東臺貳極之基道光於上嗣貞國之本事表於元良故
能創北搖之風敬東序之業功少海而逾潤浮前曜而
增華皇太子弘寢門標美夀街騰懿三善夙茂瑜珮以
之含鏘四學早優班翰以之凝映正以年在冲幼未從
監撫雖調護方勤助琢磨之器而稼穡靡喻爽德教之
途然為政之方義資素習宜令皇太子弘每五日於光
順門内坐諸司有奏事小者並啟皇太子主者施行
則天太后命皇太子監國制
鸞臺多難興王殷憂啟聖蕭牆之禍自古有之朕以虛
寡宿承先顧社稷宗廟寄在朕躬親理萬幾年逾二紀
幸得九玄垂祜四海乂安何嘗不日昃忘食夜分輟寢
戰戰而臨寳位虔虔而握聖圖憂百姓之不寧懼一物
之失所久親庶政勤倦成勞頃日以来微加風疢逆豎
張易之昌宗兄弟比緣薄觧調鍊久在園苑驅馳錫以
殊恩加以顯秩不謂豺狼之性潛起梟獍之心積日包
藏一朝發露皇太子顯元良守器純孝奉親知此釁萌
奔衛宸極與北軍諸將戮力齊心𠞰撲凶渠咸就梟斬
斯乃天地之大德幽明所贊叶者乎豈惟朕躬之幸抑
亦兆庶之福朕方資藥餌冀保痊和幾務既繁有妨攝
理監臨之寄屬在元良宜令皇太子顯監國百官總已
以聽朕當養閒高枕庶獲延齡可大赦天下(神龍元年正月)
睿宗命皇太子監國制張說
維天生人牧以元后維王立國貳以儲君將以保綏
家邦安固後嗣者也朕纂承鴻業欽若寳圖夜分不寐
日昃忘倦茫茫四海懼一心之未周蒸蒸萬方恐一物
之失所雖卿士竭誠守宰宣化𬗟懷庶域仍未小康皇
太子隆基仁智因心温恭成德深達理體能辨皇猷宜
令監國俾爾為政其六品以下授官及徒罪以下並取
處分(景雲二年二月)
允皇太子奏讓政事詔
朕恭臨宸極嗣守丕圖承九服之康寧當二儀之交泰
窅然汾水願遂放勛之遊皇太子諱孝德茂於周儲恭
慎超於兩漢翼宣景化允輔朕躬頃以宇宙事殷宗社
事重委以幾務叶贊謀猷志切承師情殷問道夏絃春
誦心存德藝威刑慶賞罔不當仁循省奏章嘉而不奪
(景雲二年四月)
明皇命皇太子監國親總師徒東討詔
詔曰通三立極正維之業大明兩作離繼照之功博是
以貞我萬國必在元良弼予一人歸之上嗣將寄丈人
之律實資長子之師亦既戒嚴當除羣慝皇太子亨仁
明植性孝友因心禀上德之粹靈宅中和之正氣恭敬
之虔豈伊橋梓剛柔之適無取韋絃韞公忠而事君總
文武而行巳既不絶馳之美可稱問膳之勤心以三善
之明助百揆之務邇安遠肅天平地成屬凶險負恩稱
兵向闕人神共憤命爾撫軍將徼福於宗祧以保安於
社稷憑天之德何嚮不濟順人之心所戰必尅庶清彼
氛沴以寧我國家宜令太子監國仍即親總師徒以誅
叛逆取今月二十三日先務所司准式務從省便無使
勞煩布告遐邇咸令知悉(天寳十四年十二月)
肅宗命皇太子監國制
門下天下之本屬於元良四方之明資其繼照是有𫝊
歸之義必膺監撫之重克廣前烈與人守邦非君父之
獨親俾生靈之同戴朕號慕弓劍寢居縗絰頃以疾苦
未能康寧殘寇猶虞中原多壘軍國大務理須參决乃
眷匕鬯共承宗祧皇太子豫天縱聰明日躋德業中興
締搆巳有大功問安内寢占九國之夢制勝戎閫高五官
之才時方艱難禮在諒闇其以庶政委之元子宜令權
監國又以上天降寳獻自楚州神明告歷數之符奎璧
定妖災之氣總集瑞命祗承鴻休因以體元叶於五紀
其元年宜改為寳應元年建巳月改為四月其餘月並
依常數仍舊以正月一日為歲首受兹福應行以升平
因日月之重光布雲雨之渥澤其天下見禁囚徒罪無
輕重並巳發覺未發覺巳結正未結正四月十五日昧
爽以前一切放免左降官宜量移近處流人即一切放
回有司更不得輕有𩔖例條件其楚州刺史并出寳縣
官及進寳官等量與進改隨進寳官等典傔各量與一
官宣示中外咸知朕意主者施行
司徒兼中書令(闕)戸部侍
即同中書門下平章事兼知中書事臣元載宣德即
檢校中書僉人臣楊綰奉行特進行侍即上柱國韓
國公臣晉卿(闕)銀青光祿大夫行
黃門侍即同中書門下平章事臣遵慶朝請大夫守
給事中臣液等言臣聞明兩作離所以照天下洊雷
為震所以貞萬邦故書美元良易昭七鬯伏惟皇帝
陛下聖德廣被仁風大洽匡復宗社弘濟艱難孝道
純深聖懷罔極居憂致毁恭默何言伏惟皇太子承
累聖之資禀自天之訓問安有禮無闕三朝保大成
功已申七德是命守邦之重允彰知子之明况神其
告符天不秘寳克昌景命必静妖氛豈謝金縢啟翌
日之期玄符告彝倫之叙是故統元立極復舊惟新
因瑞以表年順人而定嗣宥過無大囹圄皆空俾人
遷善遐荒必被休徵昭其靈貺官吏沐其鴻私臣等
叨侍軒墀恭承典禮感戴之極倍萬恒情無任懇欵
之至請奉制付外施行謹言
順宗命皇太子勾當軍國勅
勅朕承九聖之烈荷萬邦之重顧以寡德涉道未明虔
恭寅畏懼不克荷常恐上墜祖宗之訓下貽卿士之憂
夙夜祗勤如臨於谷而積疢未復至於經時怡神保和
常所不暇永惟四方之大萬務之殷不躬不親慮有曠
廢加以山陵有日霖潦踰旬是用警於朕心思答天戒
其軍國政事宜權令皇太子純勾當百辟羣后中外庶
僚悉心輔翼同底於理宣布朕意咸使聞知(永貞元年七月)
穆宗命皇太子檢校軍國勅
勅朕獲嗣祖宗祗荷重器常恐失墜若䧟泉谷而萬務
所繫憂勤是切宿疹在體不遑自安陽氣歊蒸沉恙復
作不能日臨庶政親領萬幾皇太子湛睿哲溫文孝敬
明敏其軍國政事宜權令檢校百辟卿士中外臣僚宜
竭乃心輔我元子同底於道以寧邦家宣布朕意庶使
知悉(長慶四年正月)
文宗立穎王為皇太弟勾當軍國勅
勅朕顧以𦕈身獲承丕構嚴恭寅畏十有五年列聖鴻
猷朕豈能荷涉冰匪懼馭朽非難雖宇内小康而大道
猶鬱方自砥礪期臻洽平天不祜予夙嬰疾疹政慮多
闕心靡遑安近者凝沍所侵久而寖劇臣僚愛我内外
一心禱祀畢為藥石備至亟換旬朔有加無瘳懼不能
躬總萬幾日釐庶政稽於古訓謀及大臣用建親賢以
貳神器親弟穎王諱朕昔在藩邸常同師訓動成儀矩
性秉寬仁俾奉昌圖必諧人欲可立為皇太弟應軍國
政事便令權勾當百辟卿士中外庶臣宜竭乃心輔成
予志陳王成美先立為皇太子以其年尚冲幼未漸師
資比每念重難不行册命廻踐朱邸允叶至公可依前
復封為陳王嗚呼萬務不可以久曠萬方不可以乏統
惟義所在朕不敢私宣布中外咸令知悉(開成五年正月二日)
武宗立光王為皇太叔勾當軍國勅
勅朕以微眇獲守宗祧祗荷鴻休懼不克濟乾乾夕惕
若涉春冰旰昃忘疲宵分假寐而陽和布候同隂交爭
寒暑所侵乖於攝理忽嬰疾疚羸巳經時漸覺衰羸藥
餌未效臣僚愛我中外叶心禱祝畢為針石備至皇子
冲幼未經師資軍國事重須選賢德稽於訓典謀及大
臣用建明哲以貳神器親叔光王怡宜改為忱植性忠
孝翼翼小心禮樂生知聰明天縱温文敏裕博厚寬仁
言必依經雅符於詩禮動不違矩式合於典謨俾奉丕
圖必惬人欲可立為皇太叔應軍國政事便令權勾當
百辟卿士中外庶官宜竭乃心輔成予志嗚呼萬幾不
可以久曠兆人不可以乏統惟義是守朕不敢私宣布
中外咸令知悉(會昌六年三月二十一日)
宣宗立鄆王為皇太子勾當軍國勅
勅朕以寡昧獲承丕搆潔己以奉九廟恭巳以臨兆人
宵旰在懷罔敢暇逸而憂勞所迫蒸暑或加疾恙未瘳
既踰旬朔萬幾繁重不能躬親詢於大臣稽以古訓永
惟負荷之重思建儲貳之賢用舉徽章式固大本長子
鄆王温宜改名漼濬哲天縱孝敬日躋秉德不回出言
可法英姿齊聖粹厚而恭道叶繼明義符立長可以貳
於神器增輝前星宜立為皇太子權勾當軍國政事咨
爾三事百辟内外臣僚宜協乃心敬輔元子罔違於道
俾致時雍布告遐邇咸令知悉(大中十三年八月九日)
懿宗立晉王為皇太子勾當軍國詔
勅曰朕守大器之重居兆人之上日慎一日如履如臨
旰昃勞懷寢興思理涉道猶淺至化未弘而攝養乖方
寒暑嬰厲實有慮於闕政且無暇於怡神恙未少瘳日
以寖劇萬務繁綜須有主張考之舊章謀於列辟思闡
鴻業式建皇儲第五男普王儼改名儇孝敬溫恭寬和
博厚日新令德天縱英姿言皆中規動必由禮俾崇邦
本允洽人心宜立為皇太子權勾當軍國政事咨爾中
外卿士洎於腹心之臣敬保胤子輔成予志各竭乃心
以安黎庶布告中外知朕意焉(咸通十四年七月十七日)
僖宗立壽王為皇太弟知軍國詔
門下朕幼荷丕搆夙夜不遑蓋以三百年之鴻基十七
聖之大業守文重事偃武貞期惟懼冲人不克頁荷果
致干戈四處寇盜連年再省藩維兩違陵廟上媿高祖
太宗之締搆下慙中外羣后之匡扶既積殷憂俄成疾
疹而上天降祜中道獲痊萬乘還宫六龍挽駕御端門
而肆赦閱諸夏而駿奔雖有愧中興而克全舊物繄爾
中外方俟報功寧期瘥疾未瘳尚嬰沉痼徒思勿藥詎
報有徵腠理是加連綿莫療永惟八方之大萬務之殷
既不躬親固當壅滯朕親弟壽王傑天資穎悟生禀温
文孝友通於神明仁愛格於上下必能體朕憂惕濟我
艱難用叶和平得就頥養宜册為皇太弟知軍國政事
咨爾内外大臣羣方庶尹悉宜聽監國處分盡心輔戴
寧國安人酌變從宜同底於理布告天下咸使聞知(光啟)
(四年三月六日)
昭宗命皇太子監國制
門下朕以𦕈身祗膺大寳十有三載懼不克勝上荷祖
宗之靈托於兆人之上虛受謙益每勵於恭勤示儉守
文靡忘其宵旰而乃兩經播越薦興兵革生𩔖莫躋於
仁壽理道未致於洽平尚賴左右大臣奠奬侯伯共戡
多難歸復神州豈我𦕈冲拯此艱運恭念高祖睿宗玄
宗順宗或經多難或苦沉疴遂厭萬幾授於令嗣是使
進退無爽孝慈兩全人心盡服其至公天性克彰於其
美近者忽嬰疾疹旦夕未瘳雖思養襟靈而亦循典故
皇太子裕温恭有立和粹積中藴孝悌以性成禀聰知
而夙慧動惟樂義進則思賢必能廣繼絶之心副𫝊歸
之命萬幾至重不可暫闕宜令皇太子裕監軍國事咨
爾中外匡弼將相卿士輔朕元子永孚於休凡厥庶務
悉宜聽監國處分布告遐邇當體朕意主者施行(光化一年)
(十一月六日)
何皇后立輝王為皇太子監軍國令
門下我國家化隋為唐奄有天下三百年之盛業十八
帝之耿光聖上自纂丕圖垂將二紀雖恭勤無怠屬運
數多艱致寰宇之未康覩兵戈之屢起賴勲賢叶力宗
社冄安豈意宫闈之中禍亂忽作昭儀李漸榮河東郡
夫人裴貞一等潛為逆節輙肆兇謀傷疚既深久及膚
革萬幾不可以久曠四海不可以乏君神鼎所歸頃有
纂紹輝王祚幼彰岐嶷長實端貞裒然不羣予所鍾愛
必能克奉丕訓以安兆人宜立為皇太子仍改名祝監
軍國事於戲孝愛可以承九廟恭儉可以安萬邦無樂
逸遊用寧寰宇百辟卿士佐兹冲人冄揚我太宗之休
烈主者施行(天祐元年八月)
傳位
神堯傳位皇太子詔
乾道統天文明於是馭歷大寳曰位宸極所以居尊昔
在勲華不昌厥緒揖讓之禮旁求歴試三代以降天下
為家繼體承基流朔相襲故能孝饗宗廟卜世長遠貽
慶後昆克隆鼎祚朕膺圖受理握國闡極大拯横流載
寧區夏然而昧旦丕顯日昃坐朝馭朽兢懷履冰在念
憂勞庶政九載於兹今精華巳竭耄期倦勤久懷物表
高蹈風雲釋累遺塵有同脱屣深求閒逸用保休和皇太
子世民早契禎符夙彰竒表天縱神武智藴深機自雲雷
締搆霸業伊始義旗之舉首創成規京邑克平莫非其
力及皇極巳建天步猶艱内發謀猷外清氛祲英圖冠
世妙筭窮神伐暴夷凶無思不服薛舉負西戎之衆
武周引北狄之兵蝟起蜂飛假名竊號元戎所指折首
傾巢王世充藉府庫之資憑山河之固信臣精卒承間
守險建德因之同惡相濟金鼔纔振一縱兩擒師不逾
時戎衣大定夷劉闥於趙魏覆徐郭於譙兖功格穹蒼
德孚宇宙雄才宏略振古莫儔造成大唐繄其是賴既
而居中作相任隆羣后百揆時總三階以平地居元良
實惟國本萬邦咸正庶兆樂推晷緯呈象休禎允集華
夏載佇謳訟知歸今傳皇帝於某所司備禮以時册授
公卿百官四方岳牧爰及長吏下至士民宜悉祗奉以
稱朕意夫政惟通變禮貴從宜利在因民義存適要條
章法度不便於時者隨事改易勿有凝滯昔漢祖撥亂
身定大功羣臣推奉光宅帝位而事父資敬五日一朝
備禮尊崇稱號太上朕方游心恬淡安神玄默無為拱
揖憲章往古稱謂之儀一凖漢代庶宗社之圖申錫無
疆天祿之期永安勿替布告天下咸使知悉(武德元年八月)
神堯命皇帝正位詔
書曰知人則哲惟帝難之易曰通變則久使民不倦故
太伯端委周道以隆東海就國漢祚方永立權致治可
不然乎朕世濟緇衣家傳鼎鼐佐魏匡周勤勞王室有
隋御歷地居戚里常以補天在慮納揆為心大業道喪
皇極如燬傾維折柱天下分崩塗炭納隍黔黎殆盡顧
兹九有鋒鏑縱横静念一匡計無所出世民幼懷大度
性合天道藴經緯之竒才抱湯武之宏略深謀秘策沃
朕拯溺之心壯志雄圖起予救焚之志因其感激益廣
經綸紏合義師投袂而起車反於平陽之郊劍及於孟
津之會元戎所至冰銷霧卷曾未浃旬廓清京邑定非
常之業建不世之功三古以来未之聞也朱旗西指則
仁杲喪元白羽東臨則世充泥首摧武周如拉朽收建
德若拾遺至於黑闥逋誅圓朗小醜三捷七擒不可勝
計一人之力冠今超古暴之遐邇豈待昌言以建成嫡
長冀其養德日就不謂罔思友于忌能毁善讒言屢發
始至鑠金賴天啟朕心宗社降福密悟凶邪指麾殱殄
朕愧受浸潤深念元功乃敬授帝圖先天傳政懼其溢
滿驕上未稱三靈之心縱欲肆情不恤萬方之重朕故
仍居紫極處之肅成或察其復禮觀其齊政露往霜来
四載於兹矣比聞思我王度克艱克難昧旦丕顯去奢来泰
朝夕視膳蒸蒸之性日嚴仄景憂民翼翼之情愈篤南越獻
賮北狄欵關四海宴然五兵偃戢招君章之黨止用天
書屠師都之城無虧寸刃公卿輯睦遠邇乂安金鼔絶
於疆場玉鏡懸於億兆盡善盡美吾無間然匪天祐之
孰能至此令月吉辰風調雨順朕俯觀人事仰答穹昊
自當養性便宫使其正居宸極宜令有司具禮務在周
備朕得脱屣高蹈擬跡於軒轅授歷𫝊璽爰屬於夏啟大
寳既固卜年惟永付託有所何樂如之百辟卿士等或
晉陽徒御同披荆棘或幕邸故吏早預艱難至以德舉言
揚進忠顯效保乂社稷天平地成惟當帶礪山河與國
休戚可以悉心匡弼無黨無偏㒺或隳哉替爾丕績善
事元首稱朕意焉(武德九年八月)
睿宗命皇太子即位制賈曾
朕以寡昧虔奉鴻休本殊王季之賢早達延州之節昔
在聖歷已讓皇儲之尊爰暨神龍終辭太弟之授豈惟
衣冠所睹抑亦兆庶咸知頃屬國步不夷時艱主幼大
業有綴旒之懼寳位深墜地之憂議廹公卿遂司契象
日慎一日已至於今一紀之勞勤亦至矣萬方之俗化
漸行矣將成夙願脱屣寰區昔堯之禪舜惟能是與禹
以命啟匪私其親神器之重允歸公授皇太子某有大
功於天地定阽危於社稷温文既習聖敬克躋委之監
撫已逾年歲時政益明庶工惟叙朕之知子庶不負時
歷數在躬宜陟元后可令即皇帝位有司擇日授册朕
方比迹洪古希風太皇神與化遊思與道合無為無事
豈不美歟三公百寮宜識朕意(延和元年七月)
睿宗令明皇總軍國刑政詔
大寳之尊諒殊於為巳神器之重必在於與能自昔興
王率由斯道我國家運光五聖業盛百齡大賚合於人
心淳風偃於區外而道不恒泰時更小屯朕以菲薄屬
兹多難抑譲王之宿志順公議於羣情丕業既康天保
斯定皇帝神武攸縱睿哲克躋安宗社於綴旒拯生人
於在溺用遵舊典令總朕師夙夜在勤刑政益理昨者
姦臣搆釁竊犯禁闈凶黨布於蕭牆飛變聞於惟扆朕
慮深倉卒爰命討除皇帝遂與岐王範薛王業等勵兹
孝心率彼義勇戮鯨鯢於闕下掃欃槍於天路元惡大
憝罔不伏誅人神用康功業彌廣信可總璿衡之大政
守家國之鴻緒能事備矣朕又何憂自今以後軍國政
刑一事巳上並取皇帝處分其岐王範薛王業宜各實
封一千戸朕方高居大庭𬗟懷汾水無為養志以遂素
心凡百卿士洎於黎庶宜體朕懷各盡臣節布告遐邇
咸使聞知(先天二年七月)
明皇令肅宗即位詔賈至
勅帝王受命必膺圖籙上叶天道下順人心不可以智
求不可以力取是故我國家之有區夏也乾符疊委人
瑞薦臻土應其德山呼其祚高祖當寳運太宗定鴻業
高宗寧蒸黎中宗復舊績睿宗弘至理朕恭五聖之謨
訓師三代之淳樸常以道德為念不以富貴為心爰自
弱齡即尚玄默屬神龍之際邦家中否是用憤發掃除
欃槍翼戴先皇再正宸極蓋宗廟是為豈朕私躬哉先
帝以朕有戡難之功命朕掌主鬯之任辭不獲巳遂踐
皇極聿来臨御垂五十載常思我烈祖玄天之道保其
清静之宗伊萬方事殷或日昃不暇食昔堯厭倦勤尚
以禪舜高居汾陽况我元子某睿哲聰明恪慎克孝才
備文武量吞海岳付之神器不亦宜然今宗社未安國
家多難其英勇雄毅摠戎專征代朕憂勤斯為克荷宜
即皇帝位仍令所司擇日宰相持節往宣朕命其諸禮
儀皆准故事有如神祗簡册申令須及者朕稱誥焉衣
冠表疏禮數須及者朕稱太上皇焉且天下兵權制在
中夏朕處巴蜀卒應則難其四海軍郡先奏取皇帝進
止仍奏朕知皇帝處分訖仍量事奏報寇難未定朕實
同憂誥制所行須相知悉皇帝未至長安已来其有與
此便近去皇帝路遠奏報難通之處朕且以誥旨隨事
處置仍令所司奏報皇帝待克復上京已後朕將凝神
静慮偃息大庭縱姑射之人紹鼎湖之事於戲禪讓之
禮聖賢高躅前代明王非不慕之皆享祚短促而不暇
也唯唐虞靈長能擅厥美俱革命易姓宗廟失尊非一
其心萬古不易之道也朕之傳位有異虞典不改舊物
其命維新奉禋祀於祖宗繼雍熙於宇宙布告億兆咸
使聞知(至德元年八月十六日)
肅宗命皇太子即位詔楊綰
於戲奉天地者是稱大寳承宗廟者必在元良吾以薄
德纂承丕緒今以憂勞所積遘疾彌留用申顧命誡爾
元子爾性禀生知幼有明德蒸蒸之孝言必因心溫恭
睿哲允文允武往在西土爰討兇渠命爾總戎克宣王
略收復中夏唯爾之功遂昇以儲闈將中我鴻業爾有
令聞萬方宅心吾大漸之後即宜膺寳位夫天下至廣
神器所重丕承累聖之德虔奉大中之道必當任賢勿
貳去邪勿疑以慈惠為心開諫諍之路兢兢業業無怠
無荒嗚呼戒之無替厥命
順宗命皇太子即位詔
勅惟皇天祐命烈祖誕受方國九聖儲祉萬邦咸休肆
予一人獲纘丕業嚴恭守位不遑暇逸而天祜不降疾
恙不瘳將何以奉宗廟之靈展郊禋之禮疇咨庶尹對
越上天内愧於朕心上畏於天命夙夜祗慄深維永圖
一日萬幾不可以久曠天工人代不可以久違皇太子
純睿哲温文寬和慈惠孝友之德仁愛之誠通於神明
格於上下是用舉皇王至公之道遵父子傳歸之制付
之重器以撫兆人必能宣祖宗之重光荷天地之休命
奉若成憲永綏四方宜令皇太子即皇帝位朕稱太上
皇居興慶宫制勅稱誥所司擇日册禮布告中外令知
朕意(貞元二十一年八月)
順宗𫝊位皇太子改元詔鄭絪
門下有天下者𫝊歸於子前王之制也欽若大典斯為
至公式揚耿光用體文德朕獲奉宗廟臨御萬方降疾
不瘳庶政多闕乃命元子代予守邦爰以令辰光膺册
禮宜以今月元日册皇帝於宣政殿仍令檢校司徒平
章事杜佑充冊使門下侍即平章事杜黃裳充副使國有
大命恩俾惟新宜因紀元之慶用覃在宥之澤宜改貞
元二十一年為永貞元年自永貞元年八月五日昧爽
巳前天下應犯死罪特降從流流罪已下各减一等布
告中外咸使聞知
何皇后命皇太子即位令
予遭家不造急變爰臻禍生女職之徒事起宫奚之輩
皇帝自罹鋒刃以至彌留不及顧遺號慟徒切定大計
者安社稷纂丕國者擇賢明議屬未亡人須爾建長策
承高祖之寳運繄元勲之忠規仗爾股肱以匡冲昧皇
太子祝宜於柩前即皇帝位其哀制並依祖宗故事中
書門下准前處分於戲送往事居古人之令範行令報
舊前哲之格言收淚宣布言不能喻(天祐元年八月)
唐大詔令集卷三十
