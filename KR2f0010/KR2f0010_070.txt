唐大詔令集卷八十
宋宋敏求編
典禮
朝賀
冬至取次日朝賀勅
五月一日御宣政殿勅
淮西用兵罷元會勅
貢獻
停貢獻詔
罷正至進奉詔
宴集
定州賜宗姓老人宴會
賜百官錢令逐勝宴集勅
宴朔方將士勅
宴幽州老人勅
平淮西後宴賞諸軍將士放歸本道詔
以水災罷九日宴會勅
養老
賜孝義高年粟帛詔
老人賜杖几鳩杖勅
記節
停諸節進獻詔
以二月一日為中和節勅
令誕日外命婦賀皇太后勅
許慶成節宴會陳脯醢勅
弋獵
放圑兵勅
酬賞鳳泉湯知頓官及百姓勅
禁弋獵勅
喪制
聽衛士終制三年勅
不許臨喪嫁娶及上墓作樂詔
戒厚葬詔
禁喪葬踰禮制
誡厚葬勅
條流葬祭勅
朝賀
冬至取次日朝賀勅
王者父事天母事地所以昭孝敬之道彰神祗之德朕
虔奉明命徧稽大猷實在緣情不惟相襲伏以昊天上
帝義在尊嚴恭惟祀典每用冬至既於是日有事圜丘
更受朝賀實深兢惕自今以後冬至宜可取以次日受
朝仍永為恒式(天寳三年十一月)
五月一日御宣政殿勅
仲夏之時陽德方茂隂事始承聖賢因天地交會之時
為父子咸覿之禮既行親戚豈隔君臣自我為初申恩
卿士起今年五月朔御宣政殿召見文武百官九品以
上外官因朝奏在京咸聽就列仍編入式以為恒典(貞元十年四月)
淮西用兵罷元會勅
勅淮蔡未賓師人暴露而三朝之會萬國来庭舉觴稱慶
有懷愧惕其来年正月朝賀宜權停諸軍優賜並准例
處分(元和十年十二月)
貢獻
停貢獻詔
逸遊損德昔賢貽訓玩物喪志前典格言西旅獻獒召
公於是作誡東齊餽樂尼父所以離心隋末道喪肆極
奢靡内騁倡優之樂外崇耳目之娛冠蓋相望徵求不
息公私擾據徭費無窮朕受命君臨志在儉約日旰忘
食昧爽求衣纂組珠璣皆云屛退彫琢綺麗久從抑止
其侏儒短節小馬庳牛異獸竒禽皆非實用諸有此獻
悉宜停斷宣布遐邇咸使聞知(武德元年十月)
罷正至進奉勅
勅伐叛興師久勞於外饋軍給費因以為煩獻賀之儀
諒非朕志務從簡約式業永表憂勤其今年冬至及来
年元日諸司諸道進奉宜停(元和十二年)
宴集
定州賜宗姓老人宴會勅
皇太子愛敬所覃格於四海仁孝所感周於百姓自春
監國既處定州首創風規在乎兹境所以事親敬養之
道有隠無改之情爰自中山流乎率土地居宣化之本
人稟純孝之深有足可嘉特須優異其定州管内孝行
著聞者宜與宗姓老人同賜宴會(貞觀十九年十一月)
賜百官錢令逐勝宴集勅
百靈降福庶尹叶心隂陽調而生植以滋政理孚而黎
獻咸若由庚知萬物之樂華黍洽三農之慶信可以率
禮輔仁式歌且舞者矣况生成式序氤氲致和卉物發
榮池籞含麗思順時令以申憲澤咸宜邀歡芳月繼賞
前春夙夜在公既同咸一之理休沐式宴俾共昇平之
樂中書門下及供奉官嗣王郡王左右丞相少𫝊賓客
諸司三品以上長官侍郎少卿少匠司業少尹兩縣令
都水使朝集使上佐以上并新除未赴任者及東宫諸
司長官中舍中允少詹事諭德中郎率府蕃官三品以
上至春末以来每至假日宜准去年正月二十九日勅
賜錢造食任逐勝賞(開元十九年二月)
宴朔方將士勅
勅朔方軍節度大使兵部尚書信安郡王褘平戎朔陲
經略萬里賦車籍馬精卒銳兵自其有虞莫不素練而
醜虜背誕偏師致誅謀若有神取如俯拾雖廟略之云
遠亦將士之力焉威武載揚頑兇且懾狂宼覆巢以奔
北羣帥掉鞅而来歸因其凱旋聊加宴樂各宜坐食相
與盡歡其軍將以下官賞别有處分信安郡王褘與一
子官
宴幽州老人勅
勅幽州老人師知禮等比者林胡翻覆薦歲不寧戎馬
之鄉良甚艱苦而賊虜自叛天寔誘之主將致誅略無
遺噍寔除邊患且减征徭卿等忠義因心遠来陳賀深
所嘉尚並宜坐食各有賜物食訖領取
平淮西後宴賞諸軍將士放歸本道詔
勅朕纂奉丕業託於人上仁不破物義不勝奸頌聲蔑
聞暴亂連起叛臣希烈竊據淮沂誠哉彼夫無良亦由
朕之不德撫馭之道失之於初師旅一興綿聯莫觧服
勞者從役不暇受汙者無路自新旱蝗相乘榖糴翔貴
兵氓餒死十室九空通邑化為丘墟遺骸遍於原野每
念於此心傷涕流且自昔勞師靡有不悔以虞舜之聖
屈於苖人以漢武之強弊於戎虜矧乎德猶不逮力或
未全我其永懷亦已自警乃者下哀痛之詔布寬大之
恩普天載新殊死畢宥然尚勞師旅作扞封陲有累歲
棄離室家有經時不觧甲胄忠雖為國咎實在予軍人
若斯寧不知愧賴節將士旅咸奮揚武力慎固疆宇遠
人思服元惡就誅蒸黎方致於安寧役戍永期於休息
懋官以旌美錫宴以勞旋賞不踰時式遵彝典都統檢
校司空同平章事劉玄佐宜與子孫一人五品正員官
節度使檢校右僕射李澄檢校兵部尚書曲環檢校戶
部尚書李臯兼御史大夫樊澤等並與子孫一人七品
正員官都防禦使工部尚書賈躭都團練使檢校左散
騎常侍盧玄卿兼御史大夫張建封等並與子孫一人
八品正員官檢校司空平章事李抱真檢校司空平章
事李納檢校左僕射平章事韓滉檢校工部尚書田
緒咸遣士旅遠赴行營同討不庭厥有成績抱真納滉
與子孫一人八品正員官應與淮西接界州縣本軍鎮
守及諸道赴行營將士等宜共賜三十萬端疋以充賞
設度支即約據界首及行營軍額分配定數支送仍委
本道條錄功第名銜聞奏並與甄叙其行營將士仍各
放歸本道明加宣諭令悉朕懷
以水災罷九日宴會勅
屬者春秋令節朝野多歡乃與公族庶僚同茲宴賞今
兩河吳楚連被水灾悼于厥心實未寧息尚軫憂念豈
遑愉樂其九日宴會宜罷(正元八月八月)
養老
賜孝義高年粟帛詔
百行之本要道維先一言終身恕而已矣春生夏長寬
裕之令行焉齊禮道德恥格之義斯在朕爰自幼年夙
稟庭訓豈徒學聞詩禮因令匡定家國是以提三尺之
劍起一旅之師殱鯨鯢於原野救蒸人於塗炭雲雷締
搆備嘗夷險仁發於心義形於色大敵必勇匪為身謀
大憝必誅志安天下太上皇留情姑射尚想軒轅駐蹕
大安使朕正居紫極顧惟虚薄辭不獲免祗奉制誥負
扆當朝乃睠宫宇載懷冰谷未明求衣乙夜忘寢思齊
七政言念九功何以答上玄之心稱嚴君之志庶欲勤
恤典刑舉直措枉允釐臣工任賢用能拯濟困窮抑損
澆偽開直言之路廣不諱之門聞所未聞日慎一日望
人皆見德變於至道若一物失所一人有惡則朕躬之
責訓道不篤朕聞書曰至諴動神况於兆庶乎比聞遠
近黔黎恥為盗賊州縣囹圄多並空虚豈由德教至此
自是人知厭亂因其遷善可以化之朕往因征伐行天
下多矣每見村落丘墟未嘗不撫膺歎息自登九五不
許横役一人惟冀遐邇休息得相存養長幼有序敬譲
興行其孝義之家賜粟五石高年八十以上賜粟二石
九十以上三石百歲加絹二疋婦人正月以来生男粟
一石鰥寡惸獨不能自存逃戶初還郊無糧貯州縣長
官量加賑䘏諸州官吏或正直廉平刑清訟息或貪婪
貨賄害政損人宜令都督刺史以名封進白屋之内閭
閻之人但有文武材能灼然可取或言行忠謹堪理時
務或在昏亂而肆情遇太平而克已亦錄名状與官人
同申泣辜慎罰前王所重枉繫一日直等三秋州縣法
司特宜存恤布告天下知朕意焉(貞觀三年四月)
老人賜几杖鳩杖勅
古之為政先於尚老居則致養禮𫝊三代行則就見制
問百年蓋皇王之勸人教黎庶之為子朕寅奉休歴祗
膺聖訓因秋歸而歲成屬星見而郊祀念其將智尤重
乞言俾申恩於几杖其布惠於鄉國九十以上宜賜几
杖八十以上宜賜鳩杖所司准式天下諸州侍老宜令州
縣逐穏便設酒食一准京城賜几杖其婦人則送几杖
於其家
紀節
停諸節進獻詔
朕撫育黎庶思求政道欲儉以訓俗禮以移風菲食卑
宫幾庶前軌比至五月五日及寒食等諸節日并有歡
慶事諸王妃主及諸親等營造衣物雕鏤雞子競作竒
巧以將進獻巧麗過度靡費極多皆由不識朕心遂至
於此又貞觀年中已有約束自今以去並宜停斷所司
明加禁察隨事糺正(顯慶二年四月)
二月一日為中和節勅
四序嘉辰歴代增置漢崇上已晉紀重陽咸說禳除雖
因舊俗與衆共樂誠洽當時朕以春方發生候及仲月
勾萌畢逹天地和同俾其昭蘇宜助暢茂自今宜以二
月一日為中和節以代正月晦日備三令節之數内外
官司休假一日(貞元五年正月)
令誕日外命婦賀皇太后勅
昔者聖王之以孝理天下也廣愛敬之心推於四海盡
奉養之志示於兆人然後自誠之化有情斯感朕以𦕈
身祗荷鴻業皇太后就安長樂朝夕承顔慈訓所加慶
感兼極伏以今月六日是載誕之辰奉迎皇太后宫中
上夀朕獲申歡慰亦欲公卿大夫同之宜以今月六日
平明於光順門集百寮及命婦進名賀皇太后御光順
門内殿與百寮相見永為常式(貞元十五年七月)
許慶成節宴會陳脯醢勅
慶成節朕之生辰天下錫宴庶同歡泰不欲屠宰用表
好生非是信尚空門將希無妄之福恐中外臣庶不諭
朕懷廣置齋筵大集僧衆非獨凋耗物力兼恐致惑生
靈自今宴會蔬食任陳脯醢永為常例咸使聞知(開成二年)
(八月)
弋獵
放圍兵勅
昔周有岐陽之蒐漢有扶風之命講師習武夸勝耀威
故王者狩必以時招虞人以禮時則遠矣朕自祇膺圖
籙於兹四年每廵狩郊畿不出百里且愛力而節用非
盤遊而好樂今者四方無事百榖有成因孟冬之月臨
右輔之地戒兹五校爰備三駈謂獲多庶存除害一昨
長圍㔾合大綏未舉而夜聞朔風天降微雪狐裘且御未免
祁寒鶉衣不充寧堪凍露朕更截狡獸要輕禽以此
遊娛孰云矜恤况為之父母育彼黎元中宵耿然明發
增惕其圍兵並宜放散各賜布一端綿一屯(開元三年十月)
酬賞鳳泉湯知頓官及百姓勅
勅清人賦田以備蒐狩之儀王者順時式崇豫遊之禮
頃者築場初畢清道来廵經上林之苑囿指扶風之藪
澤雖獵將提鼔虞人植旗仍憫祁寒之節不行肅殺之
令豈唯虞舜之典咸秩山川所冀周文之風及於鳥獸
由是罷還士卒非重盤遊眷彼吏民致有煩擾所謂行者
幸也後来其蘇宜申恩惠用符古昔其所經州縣供頓
官及百姓并造鳳泉湯屋宇使及夫匠并置營幕橋道
使宜令所司勘會奏聞其緣御路及頓場麥苖有損者
亦令勘責量事酬補(開元三年十月二十六日)
禁弋獵勅
春夏之交稼穡方茂永念東作其勤如傷况時屬陽和
令禁麛卵所以保兹懷生下遂物性如聞京畿之内及
關輔近地或有豪家時務弋獵放縱鷹犬頗傷田苖宜
令長吏常切禁察有敢違令者捕繫以聞(太和四年三月)
喪制
聽衛士終制三年勅
通喪下逹聖哲貽訓緯俗經邦咸率至道至於嬰蓼莪
之巨痛懷顧復之深慈得自天經含生罔極者也爰自
周衰七雄交争逮乎漢末三方競峙金革亟動鉦鼔日
聞先王典章掃地將盡遂令三邊武猛墨絰而扈戎麾
七萃驍雄素冠而事廵警亦有内無繼體傍闕同氣几
筵安寄奠酧不親乃睠於斯再深驚歎膺兹景業君臨
九野中區富教化俗承規宜有解張兹勵風俗衛士掌
閑幕士等遭喪合期年上者宜聽終制三年(永徽元年五月)
不許臨喪嫁娶及上墓歡樂詔
如聞父母初亡臨喪嫁娶積習日久遂以為恒亦有送
葬之時共為燕飲逓相酧勸酣醉始歸或寒食上墓復
為歡樂坐對松檟曾無戚容既點風猷並宜禁斷仍令
州縣捉搦勿使更然(龍朔二年三月)
戒厚葬詔
朕聞死者終也欲物之反於真也葬者藏也欲人之不
得見也上古垂風未聞於封樹後聖貽範始備於棺槨
譏僭侈者非愛其厚費美儉薄者實貴於無危是以唐
堯聖帝也谷林有通樹之說秦穆明君也槖泉無丘壠
之處仲尼孝子也防墓不墳延陵慈父也嬴博可隠洎
乎闔閭違禮珠玉為鳬雁始皇無度水銀作江海因多
藏以速禍由有利以招辱朕居四海之尊承百王之弊
未明求衣中宵載惕雖送往之典詳諸議制失禮之禁
著在刑書而勲戚之家多流遁於習俗閭閻之内或侈
靡而傷風以厚葬為奉終高墳為行孝遂使衣衾棺槨
極雕刻之華芻靈明器窮金玉之費富者越法度以相
高貧者破資産以不逮徒傷教義無益泉壤為害既深
宜有懲革其公卿以下爰及黎庶送終之具有乖令式者
明加檢察隨状科罪在京五品以上及勲戚之家錄状
聞奏(貞觀十七年三月)
禁喪踰禮制
喪葬禮義蓋惟恒式如致乖越深蠧公私乃有富族豪
家競相踰濫窮奢極侈不遵典法至於送終之具著在
條令明器之徒皆有色數遂敢妄施隊伍假設幡矟兼
復創造園宅彫剪花樹或桐𨵦木馬功用尤多或告舉
凶綵餙殊貴諸如此𩔖不可勝言貴賤既無等差資産
為其損耗既失芻靈之義殊乖朴素之儀此等犯違先
已禁斷州牧縣宰不能存心御史金吾曾無糺察積習
成俗頗紊彝章即宜各令所司重更申明處分自今以
後勿使更然(證聖元年三月)
誡厚葬勅
自古帝王皆以厚葬為戒以其無益於亡者有損於生
業故也近代以来共行奢靡迭相傚倣浸成風俗罄竭
家産多至凋弊然則魂魄歸天明精識之已遠卜宅於
地蓋思慕之所存古者不封未為非達且墓為真宅自
有便房今乃别造田園名為下帳又明器等物皆競驕
侈失禮違令殊非所宜戮屍暴骸寔由於此承前雖有
約束所司曾不申明喪葬之家無所依准宜令所司據
品命高下明為節制明器等物仍定色數長短大小園
宅衣帳並宜禁絶墳墓營域務遵簡儉凡諸送終之具
並不得以金銀為飾如有違犯者先决杖一百州縣長
官不能舉察並貶授遠官(開元二年八月)
條疏葬祭勅
葬祭之儀古有彝範頃来或踰法度侈費尤多自今以
後宜儉約悉依令不得於街衢致祭及假造花果禽獸
并金銀平脱寳鈿等物並宜禁斷(大歴七年三月)
唐大詔令集卷八十
