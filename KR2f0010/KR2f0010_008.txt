唐大詔令集卷八
宋宋敏求編
帝王
尊號冊文下
文武孝德皇帝冊文
文武大聖廣孝皇帝冊文
仁聖文武至神大孝皇帝冊文
仁聖文武章天成功神德明道大孝皇帝冊
文
應乾聖夀太上皇冊文
尊號冊文下
文武孝德皇帝冊文
維長慶元年歲次辛丑七月乙未朔十八日壬子金𬗋
光禄大夫檢校司空兼太子少保上柱國鄭國公食邑
三千戶嚴綬文武官六千二百七十七人等言臣聞天
以萬物付聖人聖人本天意而保乂之惟犧農先天而
貞惟軒轅奉天而行惟堯舜法天而明莫不絪緼粹精
昭建鴻名以至於夏殷周漢謙儉服義仁愛忠利亦著
稱謂代濟其美當隋之末我高祖神堯皇帝救拯焚溺
應天立極蕩氛昏揚凱澤父教而母育恩德高肌骨維
天寳季歲賊臣紊常塵起幽陵毒流四方累聖含弘視
人如傷餘枿勢滋專土擅強憲宗因天時順人心舉武
經明大刑連拔堅險顛踣同惡冥冥沉沉猶恃榛穢干
戈不得息者綿六十七祀逮我后之御歷紹太宗之求
賢審官舉直錯枉體玄宗之尊師敬道清静致理法肅
宗之循名求實刑賞用中廣德宗之亭毒含容博採虚
受而後展嚴於配天夷思於法宫從物無私推誠至公
霈矣乎廣受寂然乎感通神武不殺而天下會同昔少
康祀夏聿修皇祖之訓周武繼統務廣文王之聲爰洎
宣王克服蠻荆勞來安集洎漢光武既平隴蜀聽政忘
寐伏惟皇帝陛下以至聖之姿誕啟昌運重明之業紹
開中興豈無避違從風悅化而自革豈無氛翳大明昇
中而自除皇澤暢於九圍文命敷於萬國則向之數王
何足稱哉尚復孜孜庶本不遑勞謙日昃講道求賢議
獄恤刑去讒進直以利物勤人為政本以檢身戒懼為
化先自誠而明日慎一日是以天道惟新於景命玄德
亟聞於四方億兆咸曰大哉君心復曰懋哉君功降延
禧之主揚仁夀之風恢帝圖廓皇綱崇鴻名顯無疆不
然者何以荅上靈之眷命乎何以惠庶氓之懇望乎於
是垂白之老緇黃之衆與侯甸藩衛之士守闕稽顙日
以上請臣等所以勤勤懇懇敢固以言陛下猶堅秉撝
揖至於三四不得已而降前詔於是百辟卿士考天人
之意稽典禮之義進而言曰陛下崇儒問道恭默致化
文之明也保大安乂感懷夷夏武之彰也嚴恭寅畏博
愛廣敬孝之大也宣慈惠和忠恕利物德之盛也臣等
不勝大願謹上玉冊玉寳上尊號曰文武孝德皇帝伏
惟陛下敬天之錫昭聖之功高明有嚴慎德無窮赫赫
融融與天比崇臣綬等誠歡誠懼稽首頓首
文武大聖廣孝皇帝冊文李逢吉
維寳歷元年歲次乙巳四月甲戌朔二十日癸巳攝太
尉銀青光禄大夫檢校右僕射兼太子少師上柱國天
水郡開國公食邑二千戶臣趙宗儒及文武官六千五
百四十一人等言臣聞自古王者之御極也必上奉乎
天地丕承乎廟祧法天地所以宅八紘嚴宗祧所以垂
萬葉非休聲震越不足以齊燾載非尊稱超卓不足以
光祖宗則名實之際不可誣也肇自上古質文未具號
兼三五事本嬴劉其後正閏相承南北更王僉事因襲
而罔圖旌别苟鴻猷既洽徽數莫申貽諸裔昆靡所稱
謂抑當時臣子之罪非所謂納君於善者皇唐列聖備
有典常高宗而降代享丕號以至於玄宗之治平肅宗
之盪定德宗之烈文憲宗之戡剪先聖之克荷重熙累
盛震邁古昔未有不由斯者巳伏惟皇帝陛下濬哲自
天寬仁在躬聖齡方富睿德咸稱行懋於朱邸聲飛於
青宫始踐祚而虞舜之大孝聞焉既郊天而文王之小
心著焉竭愛敬於西宫示儀型於四海慎簡名傅優寵
直言自嗣位以來百度維新九圍式叙邊烽罔不罷屬
國罔不來靈化有肸嚮之助風雨無伏愆之候至玄至
賾可勝道哉由是百辟羣司耆儒碩士文武臣庶緇黃
幼艾殊形一心異聲同辭隳肝瀝膽奉上徽稱其誠至
矣吾皇猶惕然三讓不得已而俞焉斯謙尊而光卑而
不可踰者也夫經緯天地曰文則二儀交泰矣克定禍
亂曰武則八蠻順軌矣格於上下非聖歟通乎神靈非
孝歟臣等恭考庶言強名聖德不勝大願謹奉玉冊玉
寳上尊號曰文武大聖廣孝皇帝伏惟陛下祗上帝之
眷命荷累聖之儲休外順四夷内從百辟時承昌運昭
受鴻名然後躬大易不巳之義思禮經日新之旨鍳拜
休之至誠考無過之格言以緝熙庶績重其文以斥去
羣邪盛其武以日逹四聰載大其聖以慎守九廟益廣
其孝克儉克勤有初有終所疎者佞所近者忠畋遊必
省獻替必從無忘我高祖太宗之丕烈以永家邦臣宗
儒等誠歡誠懼頓首頓首謹上
仁聖文武至神大孝皇帝册文李德裕
維會昌二年歲次壬戍四月乙丑朔十四日戊寅攝太
尉光禄大夫守司空兼門下侍郎同中書門下平章事
臣德裕銀青光禄大夫守尚書左僕射兼門下侍郎同
中書門下平章事臣夷行金𬗋光禄大夫守尚書右僕
射兼中書侍郎同中書臣珙銀青光禄大夫守中書侍
郎同中書門下平章事臣紳及文武百官金𬗋光禄大
夫檢校司徒兼太子太保臣僧孺等六千五百七十四
人等言臣聞羲皇首太古之號成湯顯聖武之稱我高
祖皇王是憲尊名若古詒厥丕訓為子孫之法豈不善
始善述哉矧乃巨唐受命繼體天業理運將至大君以
興昊穹所以開至聖也曩者明兩未定帝華不協捨允
𫝊聖深惟至公先后所以昭天命也亦猶堯發於唐侯文
興于代邸神明之祚不其難乎伏惟皇帝陛下清明博
鬯光耿四海玄德莫隣天休大賚日角見表志氣如神
爰初定命正心理物如辰居其極而天下無邪矣由是
昭德塞違尊賢遠佞禹不自滿成不敢康罔遊於田不
邇於色自閨閫以施王教由家道而刑國風去比周核
名實攬權綱擇聖紀修舊典協誠質扢嘉壇欵太一進
正臣以端治表禮故老以求讜言遠無蔽獄近無留令
祈玄祖而膏雨降祀靈嶽而嘉榖登省刑罰而蓬孛消
發倉廩而螽螟息去歲龍旂承祀大輅親郊捧玉瓉而
一獻光靈來格振金石而六變魄寳昭臨然猶古訓是學
緝熙於道天文炳煥雲漢其章温恭敬遜承太任之教
和樂愷悌洽戚藩之心德風偃於羣黎威霆動於絶域
又以敬養不逮於長樂昭配未升於禰宫每懷嗣徽蒸
蒸而慕所以奉若慈訓對越兩儀因心立制永錫其教
寬底剭之罪興惻隠之心廽霜收電為之反汗及單于
慕義景附朔邊耀德戢兵謙臨是受至於備文物展國
容莫不先甲而布甘澤丁辰而廓隂翳和景晏温卿靄
絪緼斯所謂神祗之心應矣天人之際交矣於是服冕
之士戴鶡之倫暨藩衛邦伯黃髮台背不謀而進曰陛
下玄默天晬輝光日新大矣孝熙四極爰臻誠宜玉版
温潤鏤鴻名之德神寳焜耀薦萬斯之年丕天大典不可
辭也陛下猶謙退固拒至於三四羣臣不巳乃曰俞哉
夫徧覆包含之謂仁極深研幾之謂聖憲度著明之謂
文蠻夷震叠之謂武感而遂通之謂神無思不服之謂
孝臣等不勝大願謹奉玉冊玉寳上尊號曰仁聖文武
至神大孝皇帝伏惟陛下乾徤不息謙尊而光樂戒其
躭禽戒其荒夀乃侔於殷宗俗乃厚於成康貽燕後昆
受福無疆臣德裕等誠歡誠懼頓首頓首謹言
仁聖文武章天成功神德明道大孝皇帝冊文
維會昌五年歲次乙丑正月巳酉朔一日己酉夫守太尉兼
門下平章事臣德裕光禄大夫守尚書右僕射兼門下
侍郎同中書平章事臣悰朝議大夫檢校尚書右僕射
兼中書侍郎同中書門下平章事臣李讓夷朝議大夫
守中書郎中兼戶部尚書同中書門下平章事臣崔鉉
及文武百官大中大夫守太常卿臣孫簡等六千一百
二人等言臣等聞在昔周宣獫狁内侵四牡薄伐以定
王國則詩人大其功暨乎漢宣北夷乖亂呼韓慕義郅
支遠遁則簡冊著其美惟此二代稱為中興間者開成
之末星孛如雲螟飛蔽天先帝戚之黎人懼焉乃授至
聖遺大投艱迄兹成功厥有冥數伏惟仁聖文武至神
大孝皇帝表應龍翼粹含乾剛神全而正氣凝宇定而
天光發智燭千里動必察微心鏡萬機物來斯應於是
五材用四維張建中和之極綴前聖之綱重樞機修法
制刑御家之理無出梱之言銷讒邪遠奸佞斥背公之
黨退好徑之人内嚴體貌增堂階之峻外絶締交去輔
車之勢古所謂受命於天惟舜獨也已又曰一心定萬
物服惟陛下得之曩者北狄矜功耗蠧中國種𩔖盤牙
根柢封殖異術胏附縞衣如荼朋邪作蠱浸滛宇内倒
懸不解百有餘年既而龍祠湮滅擕國欵塞質帝女蹙
漢疆有狼顧平城之心鯨吞盛樂之志爰命梟將搴旗
刈㫋兵鏖穹廬火烈荆榛颺罽幕碎轒輼六驘遯逃貴
主生還剗滅妖迹剿除醜𩔖故名王結髮冠帶入臣堅昆
稽首鞮譯來獻而又奸臣放命二紀陸梁據太行之固
下窺洛邑通故絳之道旁睨近關樹其遺蘖以竊兵柄
議者僉曰精甲十萬積榖十年泉魚不察湯網宜懸陛
下雄斷霆聲羣疑冰釋揚清風以掃雲鼓迅雷以破山
任馮異則拔天井而震上黨仗吳漢則發突騎而傾邯
鄲壺關失嶮山東奪魄屬有戍邊叛將竊發參墟人心
搖蕩異議放肆陛下臨朝而言曰二寇獲罪於天予所
不捨未三旬而定晉陽纔期年而滅潞子不以金購狶
將多降不勞師克粤首馳報非至德感物孰能臻此乎
由是台宰百辟藩屏將帥上言曰成伐東夷而肅慎來
賀景剪七國而王室乃安莫不始於武功終致刑措將
以禋上帝薦祖宗宜受鴻命以荅玄貺陛下猶謙而五
讓之勤請罔已乃屈已以俞之雲漢為章所以昭法度
也神明其德所以成教化也巍乎有功帝堯之則也勤
於大道玄祖之訓也臣等不勝大願謹奉玉冊玉寳上
尊號曰仁聖文武章天成功神德明道大孝皇帝伏惟
陛下不有其名以保其成不德其功以成其盈享殷宗
之福致周道之平熙我王度玉振金聲臣德裕等誠歡
誠躍頓首頓首謹言
應乾聖夀太上皇冊文張弘靖
維永貞二年歲次丙戌正月丙寅朔皇帝臣某稽首再
拜奉冊言臣聞上聖玄邈超乎希夷強名之極猶存乎
言象豈足以表無為之化光不宰之功然稱謂所施簡
冊攸著涵泳德澤感於精誠願奉鴻徽有以自竭伏惟
太上皇陛下道侔玄元業纂皇極膺千載之休歷承九
聖之耿光宣昭化元發揚大號政有敦本示儉慶有格
天漏泉恩翔春風仁育羣品而成功不處褰裳去之付
神器於冲人想汾陽之高蹈體堯之德與神同符其動
也天其静也地巍巍事表無德而言焉顧兹寡昧屬膺
大寳懼忝𫝊歸之業莫申繼述之志夙夜兢畏惟懷永
圖今天下幸安皆睿訓所被而未極徽號孰報君親是
以台臣庶官文武之列抗疏於内方伯藩守億兆之衆
同詞於外請因夀歷以播鴻名臣不勝大願謹上尊號
曰應乾聖夀太上皇當三朝獻夀之辰應五紀啟元之
始光膺徽稱允叶神休斯天下之慶也臣稽首再拜
唐大詔令集卷八
