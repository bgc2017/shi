唐大詔令集卷一
宋宋敏求編
帝王
即位冊文
太宗即位册文
肅宗即位冊文
德宗即位冊文
順宗即位冊文
憲宗即位冊文
穆宗即位冊文
敬宗即位冊文
文宗即位冊文
宣宗即位冊文
懿宗即位冊文
哀宗即位冊文
即位冊文
太宗即位冊文
維武德九年歲次丙戌八月丙辰朔九日甲子(云云)夫
天生蒸民樹以司牧三靈輔德百姓與能粤自夏殷𫝊
業胤祚軌物長世罔不由兹朕祗膺靈命肇開寳歷聲教所
覃無思不服然而萬幾填委九區輻凑明發不寐考極
觀書聽政勞神經謀損慮深思閒曠釋兹重負咨爾聰
明神武實天生德君人之量爰備夙成王業初基雲雷
伊始英謀獨斷秘策潛申及拓定關隴澄清河洛北通
玄塞東静青丘宏圖遐舉元功克茂氛霧廓清鯨鯢斯
静澤霑方外聲暢無垠總統機衡百工以乂敷弘德化
四門允穆謳歌所屬宇内宅心象緯告徵靈命斯在朕
是用上稽蒼昊俯順黔黎推而弗居永垂顯號今𫝊皇
帝位於爾躬命司空魏國公寂尚書左僕射宋國公瑀
齎璽綬授爾其纂成洪緒對揚休命式隆寳祚以康四
海
肅宗即位冊文
維天寳十五載歲次丙申七月癸丑朔十二日甲子皇
帝若曰咨爾元子某維天為大惟人君則之順乃德故
舜禹揖讓而履皇極咈乃道故丹朱商均不能保鴻業
是以咨有惠迪而夏嗣焉隋有亂紀而唐受焉五聖之
御極皆勤儉兢業日慎一日故能享祚長久垂慶無窮
洎予六葉沗位四紀厭于勤倦緬慕汾陽當保静怡神思
我烈祖玄元之道是用命爾元子某當位嗣統於戲爾
有忠孝之誠拯於君父爾有友愛之義信于兄弟爾有
仁恕之行通于神明爾有戡難之才彰於兆庶予懋乃
懿績嘉乃神武天之歷數在爾躬汝惟推誠禍亂將冀
爾而能清汝惟從諫社稷將冀爾而復寧佞言為疵直
言惟師任賢勿貳去邪勿疑民非后何戴后非賢罔與
守邦欽哉慎乃有位無忝我祖宗之丕烈
德宗即位冊文
維大歷十四年歲次已未五月辛丑朔二十三日癸亥
皇帝若曰於戲昊天有命皇王受之立嫡以賢春秋之
義𫝊之於子漢氏成規宗廟社稷實賴其慶咨爾皇太
子适稟天地之仁含日月之耀道光三善孝著十倫頃
者國步多艱委以戎律理軍靖難保大定功克復帝圖
廓清妖孽既表建侯之策俾承守器之重仁孝之德夙
夜惟寅朕天命有終弗興弗寤非至公無以主天下非
至德無以臨四海是用命汝陟於元后嗣守皇業上繼
宗祧下安羣望其命門下侍郎同中書門下平章事常
衮奉冊即皇帝位於戲宜遵太宗之法度肅宗之儉約
任賢勿貳去邪勿疑與衆守邦祇敬予訓
順宗即位冊文
維貞元二十一年歲次乙酉正月辛未朔二十三日癸
巳皇帝若曰於戲天下之大實惟重器祖宗之業允屬
元良咨爾皇太子誦睿哲温恭寬仁慈惠文武之道稟
自生知孝友之誠發於天性自膺上嗣毓德春闈恪慎
于厥躬祇勤於大訓必能誕敷至化安勤庶邦朕寢疾
彌留弗興弗寤是用命爾繼統俾紹前烈宜陟元后永
綏兆人其命中書侍郎同中書門下平章事高郢奉冊
即皇帝位爾惟奉若天道以康四海懋建皇極以熙庶
工無忝我高祖太宗之休烈
憲宗即位冊文
維永貞元年歲次乙酉八月丁酉朔九日乙巳太上皇
若曰咨爾皇太子純惟皇上帝降休於我家用集大命
克綏厥猷惟后祇率大典兹惟艱哉朕承累聖休德膺
守邦之重不蒙天佑降疾在躬上不能昭事郊丘祇見
烈祖下不能臨視庶政保綏兆人是用命爾當位嗣統
宜陟元后代予憂勤今遣使檢校司徙平章事杜佑副
使門下侍郎平章事杜黃裳持節冊命於戲爾有光大
之德敷於萬邦爾有仁孝之誠型于九族慈和寬簡克
饗天心玄符不可以固違明命不可以不畏爾惟察納
忠直子惠困窮咨於正言慎乃儉德臨庶官以信安庶
獄以情允執厥中無忝我祖宗之丕訓
穆宗即位冊文
維元和十五年歲次庚子閏正月甲辰朔三日丙午皇
帝若曰於戲上天降鑒保佑於我國家十聖丕承光宅
四海鴻休大業以逮予一人嚴恭祇畏懼弗克荷賴宗
社垂慶生靈乂安今朕寢疾彌留弗興弗寤神器所付
屬之元良咨爾皇太子恒孝友聰明温文&KR0790;哲自主七
鬯日新厥德必能纘予勤志綏靖萬邦是用命爾陟于
元后宜令中書門下侍郎平章事令狐楚奉冊即皇帝
位懋建皇極無忝我祖宗之休烈
敬宗即位冊文
維長慶四年歲次甲辰正月辛亥朔二十六日丙子皇
帝若曰惟天輔唐德我祖宗克答天意邁德勤道紹休
大業洎予一人嗣守四海祇事天地愛育萬𩔖罔或怠
惰於兹五年今寢疾彌留不興不寤獲以重器付之元
良咨爾皇太子湛列祖儲慶自天生德孝友慈惠温良
敬恭必能輯寧家邦輝光緒業是用命爾陟於元后宜
令中書侍郎平章事牛僧孺奉冊即皇帝位爾有廣厚
之量可以奉天地爾有孝敬之志可以事神祗和惠可
以撫萬邦仁愛可以親九族任賢尚德遠佞去邪爾惟
欽承無忝我祖宗之休烈
文宗即位冊文
維寳歷二年歲次丙午十二月甲午朔十二日乙巳太
皇太后若曰大行皇帝&KR0790;哲英靈對天明命方夏底績
夷蠻貢庭罔有不端大康有截宜荷九廟之重永享億
年之禄豈虞姦妖竊發矯專神器蠱惑中外扇誘羣萌
駭動神人釁深梟獍咨爾江王某聰哲孕粹清明敏和
智筭機開玄謀電發躬率義勇大清兇徒且膺當璧之
符爰攄枕戈之憤既殱巨害當享豐福是用命爾陟於
元后宜令司空平章事裴度奉冊即皇帝位永惟高祖
太宗之剪定隋亂玄宗之寢漬利澤憲宗之竪拔蠧孽
艱難險阻勖乃負荷小心以事上帝儉德以型家邦懋
於令聞持久如始敬之哉
宣宗即位冊文
維會昌六年歲次丙寅三月壬寅朔二十六日丁邜皇
帝若曰惟玄穹降祚啟我唐運奕葉重暉赫羲纂承
列聖顧瞻敷佑冲昧獲承大寳君臨兆人懼不能任夙夜
競厲祇事九廟於今七年實賴宗社之靈台衮之輔忠
良畢力内外協心北剪山戎東殱孽䜿不失𫝊付之業
方期仁夀之寧屬頤護或虧寒暑致恙禱神餌藥有加
無瘳乃親賢而委家國皇太叔權勾當軍國政事温慈
&KR0790;哲孝友端明藴東平為善之心尚河間好學之志必
能燾煦天下穆清大中於戲惟敬惟和克敏克寬斥去
竒邪親任仁人是用終陟元后宜令某官奉冊即皇帝
位欽若天道緝熙帝圖懋哉敬哉
懿宗即位冊文
維大中十三年歲次己卯八月甲申朔十三日丙申皇
帝若曰眷彼羣生必有司牧纘承丕構允屬元良故命
嗣惟賢立賢則長夏禹惟公於聖子漢文終守其成規
茲乃萬國攸同百王不易之道也朕以菲薄獲奉宗祧
十有四年未臻至理惟天示譴降疚于躬藥石無功彌
留斯迫歷數云在天命有歸咨爾皇太子朕之元子幼
有聖質孝敬温文弘博慎敏稟天地之仁(闕)含日月之貞
明承訓嚮方秉禮抱義是用命爾陟於元后宜令攝中
書令中書侍郎兼禮部尚書平章事蕭朗奉冊即皇帝
位邦家以寧統緒以正惟嚴恭祗畏可以事天地惟寬
明睿哲可以御臣下惟慈惠欽和可以撫黎庶惟道罔
咈惟賢必親實爾生知豈竢訓誨著於典冊無事文詞
懋昭耿光紹休前烈於戲敬之於戲戒之
哀宗即位冊文
維天祐元年歲次甲子八月壬辰朔十五日丙申皇后
若曰高祖太宗撥亂返正奄有天下垂三百年重熙累
聖莫不功光祖業克紹丕圖予遭家不造變起宫奚雖
號慟期至於終天而負荷實先於立嗣咨爾皇太子監
國事天資岐嶷神授英明孝比東平之蒼學富陳留之
植恭謙守政和順稱仁友愛聞於弟兄令譽播於區宇
比則隆元帥深暢戎機今乃位儲宫益歸羣望是用爰
循舊典上纂鴻基既允集於天下當欽承於宗社宜即
皇帝位於戲萬幾不可以久曠四海不可以乏君膺紹
寳圖光踐皇阼節儉以勵戎夏文德以戢干戈無怠無
荒克慈克悌永保厥躬用揚祖宗之丕績休命可不敬
哉
唐大詔令集卷一
