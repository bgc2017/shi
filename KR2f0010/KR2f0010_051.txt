唐大詔令集卷六十一
宋宋敏求編
大臣
尊禮大臣
魏公寂已下奏事侍立並升殿詔
郭子儀號尚父制
杜祐每月三兩度入朝商議軍國大事制
裴度平章軍國重事三五日一入中書制
異姓王
封五王制
冊張柬之漢陽郡王文
冊崔玄瑋博陵郡王文
封魏伯玉陽成郡王制
封辛果京晉昌郡王制
封王景崇常山郡王制
異姓妃
冊崔玄瑋妻為博陵郡王妃
冊三公
冊無忌司空文
冊郭子儀尚父文
冊李晟司徒文
冊李晟太尉文
冊馬燧司徒文
冊裴度司空文
冊李德裕太尉文(殘)
冊杜譲能太尉文(闕)
尊禮大臣
魏公寂已下奏事侍立並升殿詔
貴爵尚齒歴代通規進秩優賢有國彝訓尚書左僕射
魏國公寂太子少保新昌縣公網左武侯大將軍陳公
抗太常卿沛國公元璹納言漢東郡公叔達内史令宋
國公瑀兵部尚書蒋國公通民部尚書榮陽郡公善果右
武侯大將軍羅候御史大夫滑國公無逸等或歴任前
代職位隆顯或耆年夙望德邁老成翊戴經綸功績茂
重或夷險契闊情兼惟舊並職司近侍任兼心膂恩禮
所加義從隆渥特宜褒異俾越常倫寂已下奏事及侍
立並令升殿(武德二年二月)
郭子儀號尚父制
軒皇致治必資力牧虞舜為政實賴臯陶苟無師臣豈
登仁夀故吕望輔已成之業指揮致維師之名伊尹出
空桑之中翼贊負阿衡之號司徒兼中書令河中尹靈
州大都督單于鎮北大都護充關内河東副元帥朔方
節度關内度支鹽池陸地水運大使押諸番部落兼管
勾河陽道觀察等使上柱國汾陽郡王山陵使食實封
一千九百戶子儀氣膺台輔道佐經綸當乾坤交泰之
時正君臣定位之禮我肅宗皇帝龍飛靈武剪滅鯨鯢
公則揚旆宣威佐清六合我大行皇帝撫軍鞏洛收復
都邑公則摧殄兇寇滌穢兩河而又獫狁犬戎共侵經
略公則挺身鋒刃獨立戰場叱退窮醜威雄七萃塞垣
無警社稷永康朕遭閔凶爰在諒闇公又外釐百揆内
舉四維委監山陵克修制度萬樞倚辦庶績其凝凡所
詢謀必竭寅亮敬加典禮則率土歡心寄以緝熙則彝
倫式序弘宣五教訓洽生靈光照七德威肅禍亂豈周
武有尊師之道朕無崇德之名宵衣永歎夕惕增懷雖
年耆益明轅門待鎮然復上寄重留藉毗倚可加號尚
父兼太尉中書令山陵使勲封如故仍加實封通前滿
二千戶每月給一千五百人粮料並給二百疋馬草料
有司備禮以時而冊命
杜佑每月兩三度入朝商議軍國大事制
卿量包久大器茂冲和事君推一德之誠與物全四時
之信登于臺閣則萬事問於胡公守在方隅則四方宗
於申伯舉其實行是可專徽頃者殷憂在辰總敘攸重
金甌作鎮羣情穆然玉鉉是司庶官咸事朕涉理猶淺
惟賢是圖遽陳請老之章將輟弼諧之道一一省覽良
用憮然用舍之間慎重斯在謂雅節之難奪豈予衷之
可移是用徵上德之前經酌優賢之故實去繁就簡勉
以職業之勤置几乘車優其筋力之禮卿宜起今已後
每月之内常三兩度入朝使至中書商量國事亦異延
於内殿沃朕虚心如此則居多暇辰退可以吐納頤志
入參大政進可以偃息藩君靈夀將置於上庠桑梓豈違
於下社卿仍以朕此意宣示百寮庶乎君臣作合之期
乾坤交泰之儀無愧前烈永貽後昆致政之詞即宜斷
表
裴度平章軍國重事三五日一入中書制
昔漢以孔光降置傅之詔晉以鄭冲申奉冊之命雖優
隆耆德顯重元臣而異政不及於咨詢用禮獨在於安
逸朕勤求至理所寳惟賢顧諟舊勞敢不加敬由是委宰
執於大政釋參决於煩務時因聽斷誠望弼諧遷秩上
公式是殊寵特進守司徒兼門下侍郎同中書門下平
章事充集英殿大學士上柱國晉國公食邑三千戶食
實封三百戶裴度禀河岳之英靈受乾坤之間氣珪璋
特達城府洞開外茂九功内色一德器為社稷之鎮才
為邦國之楨故能祗事累朝宣融景化在憲宗時掃滌
區宇爾則有出車殄寇之勲在穆宗時混同文軌爾則
有參戎入輔之績在敬宗時阜康兆庶爾則有治國庇
人之勲洎弼朕躬總齊方夏爾則有弔伐底寧之功皆
不遺廟筭布在簡編功利及人固不可悉數而朝論益
重我心實知方用咎繇之謨適值留侯之疾瀝懇牢請
備列奏章塞詔上言動形顔色果聞勿藥之喜更候調
鼎之功而體力未和音容尚阻不有優崇之命孰彰寵
待之恩宜其首贊樞機弘敷教典論道而儀型卿士宣
德而鎮撫華夷嗇養精神保綏福履為國元老毗予一
人可司徒平章軍國重事待疾損日每三日五日一度
入朝中書散官勲封如故仍令所司擇日備禮冊命
異姓王
封五王制
門下建侯之典豈獨於懿親茅土之榮必覃於茂績侍
中上柱國開國公敬暉侍中上柱國譙郡開國公桓彦
範銀青光祿大夫守中書令兼修國史上柱國漢陽郡
開國公張柬之銀青光祿大夫中書令博陵郡開國公
崔玄暐中書令兼檢校安國相王府長史上柱國南陽
郡開國公袁恕已等早竭忠讜夙罄腹心在身喻於股
肱在物均於舟楫除兇而殄逆更安社稷之基榮命而
褒崇爰申建侯之寵敬暉可封為平陽郡王彦範可封
為扶陽郡王仍賜姓韋柬之可封為漢陽郡王兼特進
勲及食實封各如故玄暐可封為博陵郡王恕已可封
為南陽郡王仍令准例朔望朝參便即不須推譲主者施
行(神龍元年五月十日)
冊張柬之漢陽郡王文
維神龍元年歲次乙己五月(闕)朔十五日(闕)皇帝
若曰咨古者之命官也有德尊以爵有功尊以祿用能
百揆時敘庶績其凝詳其建利之跡也異姓則鬻熊封
之於楚宗子則召奭宅之於燕惟皇作極率由前典咨
爾銀青光禄大夫中書令監修國史漢陽郡公張柬之
效祉星辰資靈川岳負佐時之略有經邦之材以忠孝
為已任以仁義為事業頃者巨猾未殄常思克清一朝
奮臂二兇行翦竟燃臍於東市終掛膽於西州遂得聖
祚中興皇運光啟乾坤再闢日月重明刑白馬而書功
未足云答指青山之比礪曾何足酧是用命爾為特進
漢陽郡王爾其靖恭乃職咸允具瞻使厚秩尊官永全
於長代春蘭秋菊無絶於終香往欽哉可不勉歟可不
慎歟
冊崔玄暐博陵郡王文
維神龍元年歲次乙己六月乙酉朔六日甲寅皇帝若
曰咨德茂之官功茂之賞萬古常行之則千載不刊之
典故三十一之啓漢二十一之中興或舉河朔如拾遺或
取秦隴猶偃草結丹青之誓蒞白馬之盟祚土包茅與
洪河而永固分珪錫社共天壌以長隆緬考舊章率由
此道爾中書令上柱國博陵郡公崔玄暐夙負雄圖早
懷英毅藴公輔之量有王佐之才頃者元兇搆姦圖危
社稷遂能懷忠抱義奮不顧身重道輕名意全王室艱
難既濟家國永清勤亦至矣功亦大矣昔賞及於鬻熊
聿封於楚功尊於臧綰乃建於燕異姓分王抑惟前典
憲章故事疇庶載功是用命爾為博陵郡王用旌誠效
宣其忠節松竹無渝往欽哉汝諧可不慎歟
封魏伯玉陽成郡王制
門下建爾茅社所以親諸侯加以金紫所以封異姓盖
章敘之舊制必選功而茂賞開府儀同三司檢校工部
尚書兼江陵尹御史大夫充荆南節度觀察處置等使
上柱國芮國公魏伯玉性與弘毅識資冲遠公直不撓
智謀尤深忠厚可移文武是憲幼讀墳典素已知名於
國庠晚藉韜鈐因效策於戎幕累膺將帥之重積有艱
鉅之勲殫力事邊乃誠王室伏波料敵每合我心司馬
理軍差強人意自荆門作鎮式是南邦九江孔殷三楚
之會澄清節制實得專征而講求政理開示恩信既愛
人而省刑將息馬以論道寬而有制令協於師貞簡則
易從風行於刺舉疆事寧宴厥功茂焉二等之榮允兹
馭貴宜錫褒封之命俾光優異之禮可封陽城郡王食
邑三千戶餘並如故
封辛果京晉昌郡王制
門下關内河東副元帥左廂兵馬使同朔方節度副使
開府儀同三司試太常卿兼御史中丞上柱國蕭國公
果京文武成器公忠立節副旌麾於戎府戒士馬於轅
門縱横有謀沉毅多勇守能重固戰必先登弘變通以
以制用崇取勝之嘉績勤王憂國歴險不渝奉職在公
始終無替封建之制率由舊章以功詔爵議賞從重宜
分茅於二等俾有國於千乘可封晉昌郡王食邑三千
戶
冊王景崇常山郡王文
維乾符五年歲次戊戍十二月壬戌朔三日甲子皇帝
若曰朕聞尚德尊賢九命有專征之典論功錫爵四封
標列國之榮睠惟碩臣統兹巨屏茂勲克樹殊寵未升
爰增䟽土之恩式表𩔖能之重成德軍節度使鎮冀深
趙等州觀察處置等使開府儀同三司檢校太尉兼中
書令鎮州大都督府長史上柱國趙國公食邑三千戶
食實封二百戶襲實封一百戶王景崇德星垂耀嵩嶽
降神抱匡君濟俗之宏才藴武庫文房之重器智逾炙
輠利比决雲運協祥符懷茂先之博識道高時傑同季
野之陽春臨戎克布其恩威命代榮彰乎經濟惟乃祖
禰名光簡書正氣冲霄忠誠貫日永言勲績著美華夷
承家得馭衆之方共理契無為之化成吾心膂藉乃棟
梁加以政洽兵農惠分黎庶俾貔貅之衆敬若神明襏
襫之徒愛如父母况位升台鼎績著翰垣華賢復異於
陳蕃顯秩尤光於朱寵更舉封齊之典冀同繼越之尊
於戲啟金縢於周公剪桐圭於康叔皆昭彰前史蔚著
殊庸况今榮耀八紘富居千乘式兹優異尚此渥恩往
惟欽哉敬服厥命今遣使給事中柳韜副使吏部郎中
趙秘持節冊爾為常山郡王
異姓王妃
冊崔玄暐妻為博陵郡王妃文
維神龍元年歲次已巳六月乙酉朔六日庚寅皇帝若
曰咨夫母以子貴妻以夫榮聞諸通古列在方策惟爾
博陵郡王崔玄暐妻盧氏筮惟福胤歸乃慶餘備嫻詩
禮夙擅言辭斷織捐金通母師之雅訓採蘋銘菊遵女
史之明規向時王室艱難逆臣搆禍敬暉等忘家徇國
剪暴誅凶二曜重朗萬姓相歡爰命酬庸聿予茂賞大
名隆器已錫於所天徽號寵章宜覃於齊體今遣銀青
光禄大夫行尚書右丞上柱國蘇瓌副使通議大夫守
太常少卿韋叔夏持節賫冊於是命爾為博陵郡王妃
爾其無違藩守務於和理而使家可長久聖人重之可
不美歟敬之哉
冊三公
冊齊國公無忌為司空文
維貞觀某年月日甲子皇帝若曰於戲開府儀同三司
齊國公無忌設官分職允代天工致治興邦實資台輔
永覽前哲咸在得人故能成寅亮之功弘燮理之業惟
爾識宇冲邈風範光昭才稱棟幹器惟瑚璉協贊皇基
克隆鼎業譬彼舟楫同兹魚水任重禮闈則機衡以穆
位班職衮則風雨不愆固以同軌前烈齊聲往彦褒德
美功有國常典經邦論道僉曰爾諧是用命爾為司空
往欽哉其光膺寵命可不慎歟
冊郭子儀尚父文
維大歴十有四年五月甲午皇帝使金紫光禄大夫尚
書左僕射彭城郡開國公攝太尉劉某持節冊命曰惟
爾太尉兼中書令汾陽郡王某其聽命於戲上天孚佑
下民若保赤子弗俾罹於毒螫伊昔殷辛秦季萬姓愁
苦時則有太公望留侯良毗武翼高為之請命若顛覆
而躋執熱斯濯其在天寳至德之際二叛稱兵犬戎孔
亟則公投袂電赴捍我於艱方其憂亂化為安靖然後
燮和徐進清廣安和繄公之勲蓋於張吕矣憫予小子
哀煢在疚公又熙帝之采納於軌度小大謀猷罔不率
服朕實賴公羽翼為師為保豈齷齪常典擬於春秋之
褒今故特冊公尚父之號欽哉公左右三朝年與德耆
尚迪古訓匡予不及節順風雨參知鼎實天人之任將
以仰成公其念哉惟公克享黃髮優游廣堂頤神導和
克綏予任勖哉尚父敬聽話言用成其明德欽哉光膺
寵命可不慎歟
冊李晟司徒文
維年月日甲子皇帝若曰粤惟上天眷佑我唐賚予元
輔戡夷逆亂宣振忠貞光昭永圖奮揚丕烈今敬從典
禮彰信於朝咨爾開府儀同三司檢校尚書左僕射同
中書門下平章事合川郡王李晟希代特生乘時間出
高明禀忠厚之楨故得擁是旄幢徇於封略旋師中冀
討孽上京一鼔而兇魁電竄皇居乃正清廣重安大效
展於邦家大惠孚於黎庶武昭七德文洽九歌俾予一
人潜復丕業抑聞功茂茂賞義在酬庸德茂茂官理在
翊善爾既憂勤戮力端明一心申之以武功重之以文
德是用稽之舊制冊命爾為司徒宜亮采台庭光融相
府敘彝倫於九牧凝庶績於百工祗率典章阜成邦教
膺兹景命可不慎與
冊李晟太尉文
維貞元元年歲次丁夘四月乙夘朔二十四日戊寅皇
帝若曰在天成象三辰耀其景在地成形五嶽峻其位
古先哲后罔不憲章故則天之明因地之利建官自輔
論道經邦配六符於太階運七政於皇極無其才則禮
闕有其德則榮升爰自唐虞率由斯道故久虚上台之
坐以俟其人載懷勲賢聿歸元老咨爾奉天定難功臣
司徒兼中書令上柱國西平郡王食實封一千五百戶
李晟天授明德為時棟梁應期挺生佐理戡難作我英
宰保大定功渾忠義以居心等夷險以為體魏郊伐叛
申肅殺之威漢苑摧兇樹廓清之效宫城遂復廟社攸
安三輔釋塗炭之憂萬國允朝宗之願及夫藩鎮政下
黎獻昭蘇綽稜威於接境阜農耕於裔壌欽若朝政槖
戢干戈弼予一人永清四裔聿懷丕茂之績式崇光大
之勲是用命爾為太尉惟其敬之哉且德盛故禮殊功
高故賞茂爵極九命華貫三台持華歆養德之規保荀
覬清純之道具瞻斯在可不慎之
冊馬燧司徒文
維年月日甲子皇帝若曰昔有虞之帝天下也契作司
徒誕敷邦教五常以遜百姓斯親其在鄭友翊亮於周
鄧禹宣猷於漢亦皆以德當國以勲持令天贊我唐允
生忠輔出則擁旄定亂重其望以成功入則調鼎登庸
資其實而論道再新兹典榮命攸宜咨爾檢校司徒兼
侍中北平郡王馬燧岐山粹靈楨我王國明謀炳於蓍
蔡雄略極乎韜鈐文武在躬剛柔備體欽崇一德期協
阿衡故能受命專征作我心膂揚旌仗鉞外鎮雄都正
師律以寧邊宣國風而撫俗華夷式叙朔塞無虞崇其
大勲謙德彌著懿兹茂範實簡予衷昔貞觀初戡定羣
雄拯寧庶𩔖有若趙國公無忌外運夷凶之功内申翼
善之謀陟居中台欎為時棟今予亦命爾光贊大猷是
用冊爾為正司徒宜祗厥位九功不敘咨爾緝熙五品
不昭咨爾寅亮予違汝弼無或面從式宣勵翼之誠允
副寵光之命具瞻斯在可不慎歟
冊裴度司空文
維年月日甲子皇帝若曰三台羅列以承斗極皇王取
象以建三公時以調隂陽乂萬國論道興化與天地參
故職官物采不足以昭章物數於是有明庭冊拜清廟
謁見之禮以尊異之咨爾金紫光禄大夫守中書侍郎
同中書門下平章事兼淮南節度副大使知節度事晉
國公裴度有文理有武功有直聲有忠節弘深如大浸
峭拔如喬岳愛人如慈母宰物如權衡師儒術於素王
授兵符於黃石百行九德疊於其躬先皇以上聖之資
唘中興之運咸有一德時惟汝諧召雲唱吕受翕施弘
翊助神筭底綏四方大旆東搖淮夷蕩定長策獨運全
齊以平解紛消慝無小無大去權樹善或顯或晦非可
以造次詳非可以一二計肆予小子昔當守器休功令
問充溢聽聞逮此纉承委重藩鎮達經國之大體有事
君之小心知無不為功多不伐可謂社稷之元老經濟
之宏材者也予嘉乃勲懿乃德庸建爾於上公爾惟省
厥初念厥終任天下之安危為夷夏之表式俾先帝之
鴻業休德不墜於地俾予一人實受其福於戲敬哉
冊李德裕太尉文
皇帝若曰惟天育生物必極其毒而後臻於和惟君保
天禄必登厥德而後底於道我國家達皇圖焯鴻業二
百三十祀祖宗儲休俾予嗣厥位祗若天地紹古之訓
惟賢時念乃有冢臣光禄大夫守司徒兼門下侍郎同
中書門下平章事充弘文館大學士太清宫使衛國公
李德裕佐予一人撫四夷親萬國文以和政武以寧亂
嗚呼爾有蹈義却金之撡不渝於險易爾有移忠匪石
之志可薦於宗社故剪吾欲以康務沃朕心而成德日
者狐星耀芒朔漢之人若墜沸鼎惟爾總合智力撲其
氛焰盜萌蠧本牙角滅息孽䜿扇禍搆釁閉險聯鋒趙
魏淮潞五州之人是莫不有其生於旦夕惟爾協予一
人經是七德决自樽爼發如雷電風后之握機成陣密
比軒皇羊祜之沉謀制勝玄同晉帝修德刑為戰器閱
禮樂為身文雖其功不(以下原闕)
唐大詔令集卷六十一
