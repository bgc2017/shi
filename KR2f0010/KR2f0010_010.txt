唐大詔令集卷十
宋宋敏求編
帝王
冊尊號赦下
元和十四年冊尊號赦
長慶元年冊尊號赦
寳歷元年冊尊號赦
會昌元年冊尊號赦
會昌五年冊尊號赦
大中二年冊尊號赦
乾符四年冊尊號德音
痊復
太上皇康復詔
疾愈德音
太和八年疾愈德音
咸通八年痊復救䘏百姓僧尼勑
冊尊號赦下
元和十四年冊尊號赦
朕聞惟人戴后因事必極於推尊惟辟奉天有善必歸
於讓德式敷景化以荅玄功居有勞謙之思進多滿假
之懼緬自遠古何嘗不由是而致理焉朕獲纉睿圖祗
膺神器上奉大祭下安羣生恭已臨軒兢懷馭朽志欲
周於四海念常切於一夫旰食宵興惟恐失墜運屬休
泰時丁小康方隅廓清氛祲銷盪斯乃上荷乾坤之垂
祐宗社之降靈下賴卿士之協心戎臣之宣力端拱嚮
道推誠任能豈予寡昧用集丕績况至化猶欝勤憂未
寧而中外諸臣文武多士累陳懇疏並進昌言願獻鴻
名以增虚美抑衆心而率籲轉切顧眇身而内愧靡安
乃撰吉辰爰受典冊禋告於清廟虔聞於昊天當兹盛
儀夕惕增勵於戲朕自御極再加景號在徽章而孔備
諒浮實而多慙宜因行慶之辰誕布惟新之澤與物咸
遂永孚於休可大赦天下自元和十四年七月十三日
昧爽已前大辟罪巳下咸赦除之惟故殺人及官典犯
贓不在此限左降官量移近處已經量移者更與量移
如復資者即任便赴選集亡官失爵放歸不齒者量力
收叙前資見任官因瑕累未經錄用并左降官事情可
恕才行足稱者宜簡拔奬用淄青舊管内官吏等將士
百姓等縱有跡同惡逆掛涉流言事在往時一切不問
京畿今年秋稅青苖及𣙜酒錢每貫量放四百文從元
和五年至十年已前諸縣百姓欠負錢物斛斗等委京
兆府疎理減放淮南浙江東道宣歙江南西道湖南福
建山東南道荆南等九道今年秋稅錢合上供者每貫
量與減放度支鹽鐵戶部應有逋懸並委本司疎理具
可放數聞奏比來州縣並不定戶貧富變易遂成不均
前後頻有制勅長吏不盡遵守今宜三年一定必使均
平内外文武見任及致仕各官三品已上賜爵一級四
品已下加一階仍賜勲兩轉神策六軍金吾皇城威遠
諸道將士經淮西淄青兩度立功者更賜勲兩轉二王
三恪及文宣公神策六軍金吾皇城威遠等諸軍應在
城内蕃客並節級賜物侍中韓弘讀冊官崔羣讀寳
官皇甫鏄並各加一階已至三品者賜爵二級撰冊文
官崔羣與一子正員官其餘應職掌行事加階賜勲有
差故尚父子儀贈太尉秀實及張廵許遠南霽雲顔真
卿杲卿子孫各與官及出身寳應興元功臣各賜勲爵
天下諸色人有賢良方正能直言極諫博通墳典逹於
教化軍謀宏遠堪任將帥詳明政術可以理人者委内
外官各舉所知當親自策試中書門下選黜陟使分廵
天下百姓高年者頒賜有差
長慶元年冊尊號赦元稹
我高祖太宗化隋為唐奄宅區夏包舉四海全付子孫
其何事哉彼昏盈而我勞劬也明皇承之能大其業六
戎八蠻罔不貢奉由是庶尹弛政庶吏弛刑視人不勤
視盗不謹燕寇勃起洞無籓籬六十有七年兵革大試
其何事哉據易安而怠漸萌也逮我聖父勤身披攘斬斷誅
除天下略定曾是幽冀賜予懷來荷賴皇靈丕訓不墜環歲之
内二方平寧粤予何功時帝之力而卿大夫猥以大號加予𦕈
身讓於四三益甚其請皇太后始聞其事歡然慰心慈旨丕
臨臣誠上迫祗受典禮懔乎予懷尚念昔者七十二君莫不升
中慶成自以為堯舜莫已若也然而不為堯舜之行者來
代無𫝊焉朕嘗推是為心不欲名浮于實今卿大夫謂我為文
武孝德矣其將何道以匡予予其業業兢兢日慎一日慕
陶堯虞舜之行以自勉思文武憲章之道以自勤予苟
不思無忘納誨於戲溢美之名既不克讓潤物之澤夫
何愛焉可大赦天下自長慶元年七月十八日昩爽已
前罪無輕重咸赦除之惟故殺人并官典犯贓不在此
限應左降官及流人未經量移者宜與量移近處有左
降官流人本因犯贓得罪者宜依今年正月三日制處
分京畿諸縣及度支鹽鐵戶部負欠各疎理放免有差
應經戰陣之處所在州縣收瘞遺骸仍量事與槥櫝兼
以禮致祭李師道吳元濟自絶於天並從誅滅念其祖
父嘗事先朝墳墓所在並不得令人擅有毁廢愛人本
於省賦雖在必輕國用出於地財又安可闕今淮蔡并
山東率三十餘州約數千里頒賜或踰於鉅萬給復有
至於連年應河北等州給復限滿處置宜委所在長吏
審詳墾田并桑見定數均輸稅賦兼濟公私每定稅訖
具所增加申奏其諸道定戶宜委觀察使刺史必加審
實務使均平京兆府亦宜准此其百司職田在京畿諸縣
者訪聞本地多被所由侵隠抑令貧戶佃食蒿荒百姓
流亡半在於此宜委京兆府勘會均配務使公平其京
兆百姓屬諸軍諸使者宜令各具挾名勑下京兆府一
戶之内除已屬軍使餘父兄子弟據令式年幾合入色
役者並令京兆府明立籍簿普同百姓一例差遣頻年
已有制勑處分委京兆府舉明舊章條件聞奏刑獄所
繫理道最切如聞比來多有稽滯一拘囹圄動變炎涼
自今以後宜令御史臺切加訪察每季差御史廵囚事
涉情故或斷結不當有失政刑具事由聞奏其天下州
縣並委御史臺并出使郎官御史兼諸道巡院切加察
訪近邊所置和糴皆給實價如聞頃來積弊頗甚美利
盡歸於主掌善價不及于村閭或虚招以奉於強家或
廣僦用資於游客若不嚴約弊何可除宜委度支精擇
京西京北應供粮軍并和糴院官并營田水陸運使切
加訪察仍作條疏檢轄速具奏聞應停諸道年終勾并
不許刺史上使并錄事參軍不得擅離本州委御史臺
切加糾舉内外文武見任并致仕官賜官爵有差神策
六軍金吾威遠皇城將士普恩之外各賜勲三轉大長
公主公主嗣王郡主縣主神策六軍金吾威遠皇城等
諸軍將士統軍以下兼將士等長行立仗及守本軍本
營者各賜物有差鴻臚禮賓院應在城内蕃客等並節
級賜物隂山貴女來迓天孫會王明庭克觀盛典念吾
妹之將遠於禮賓而宜加其逥紇公主别有賜物攝侍
中讀寶戶部侍郎平章事杜元穎中書侍郎平章事崔
植各加一階撰冊文官與一子正員官奉冊奉寶綬書
玉冊書寶官各加兩階進寶綬進冊中進中嚴外辨禮
習儀贊導押冊押寶綬舁寶冊官各加一階其餘應職
掌行事官并寫制書官太常修撰儀注禮官并内定行
事中使三品已上各賜爵一級四品已下加一階仍並
賜勲兩轉鐫造玉冊并填金事造寶裝寶官等各賜五
十段尊師重傅有國常經李逢吉韋綬薛倣丁公著等
普恩之外各加一階如已至三品四品者賜爵一級天
下百姓九十已上者委所在長吏量加存䘏孝子順孫
義夫節婦先以旌表者亦量加優恤五岳四瀆名山大
川并自古聖帝明王忠臣烈士各令所在以禮致祭
寶歷元年冊尊號赦
門下朕聞奉天地之大統必酌於人心荷祖宗之誡訓
必參於國典顧惟𦕈身守任重器道未能被物德不足
蓄身賴于宗公碩老輔導承弼享祧奉鬯熏燎告玄履
歷正元敷施大號庶萬方咸若四表穆然皇祖披攘之
基列聖焦勞之業恬焉而有泰焉而居晝以度心夜以
省已其何德以堪之方將法乾以行徤體咸而致和執
冲以固高守約以持滿而文武百辟章奏四上以為人
心不可以曲讓國典不可以矯違亦用慰於太皇太后
皇太后之意屈而後俞諒非獲已豈不以子非生知欲
以徽稱懿號誘掖勸慕之乎將使循名而勉其實力實
而應其名乎然則予方且以為韋絃方且以為箴誥懋
於皇極庶無尤違是宜與物同利惟新大澤可大赦天
下自寶歷元年四月二十二日昧爽已前大辟罪已下
已發覺未發覺已結正未結正擊囚見徒罪無輕重咸
赦除之惟故殺人及官典犯贓不在此限
會昌二年冊尊號赦
門下昔我高祖太宗始造區夏闢乾坤以覆載揭日月
以照臨盛德耿光格于上下昊天有成命我二后受之
列聖丕圖光大其緒文綏武靖奕葉連枝逮予纉修罔
敢失墜誠欲追蹤往昔貽範將来陶末俗於至和返太
樸於已散而道不足以居域中之大文不足以成天下
之化恭己南面夙興夕思遐想古理歉然予懷至於嗣
歲豐穰寰海康静妖沴滅息華夷大同兹實鑒祐自天
匡救在下諒非己出安敢自多而三台百辟陳忠瀝懇
加我大號其何以堪謂予守文宜述先志抑而不行者
三請確而不拔者羣誠豈貪在己之名姑念從人之欲
祗膺典冊良深惕厲於戲顔子匹夫也猶曰舜何人也
矧有其位行其教化而不思齊其道也尚念交修俾克
用乂今維夏長養之時動植之物莫不自遂思有以導
迎和氣生活吾民是用稽犧爻之作解法虞書之肆赦
推恩宥過與物同休可大赦天下自會昌二年四月二
十三日昧爽已前大辟罪已下已發覺未發覺已結正
未結正繋囚見徒罪無輕重咸赦除之惟犯十惡叛逆
已上故殺人及官典犯贓不在此限
會昌五年冊尊號赦
門下王者事帝必嚴禋祀之容臣下歸功爰極推崇之
義既膺顯號式展盛儀因時布和順歲更始前聖垂範
逮予是遵矧以𦕈身幸逢昌運雖履冰惟懼而涉道未
周繄我輔臣洎兹列岳内盡交修之志外分共理之憂
乃者敵衆乖離部族欵附收帝子於氊裘之所致名王
為冠帶之臣堅昆來朝不遠萬里蠻貊向化克同九州
重以上黨狂童竊襲叛迹問罪之師既集元兇之首遂
梟廓清亂風洗滌汚俗翦逆弁而故都底定竄摩尼而
壊法永除由是退惡進賢化行令舉刑奸贓之吏破黷
貨之家此皆宗社降靈助成時政豈朕涼德獨擅厥功
而中外諸臣文武多士累陳懇疏再舉鴻名辭不獲從
被此虚美是用虔告清廟明禋上玄煙燎所升靈貺如
答既展郊禮重申國經宜因行慶之辰誕布維新之令
同我景福永孚於休可大赦天下自會昌五年正月三
日昧爽已前大辟罪已下罪無輕重已發覺未發覺已
結正未結正繫囚見徒常赦所不免者咸赦除之
大中二年冊尊號赦
門下我國家披皇圖以立極執文象以升中睿嗣神宗
重熙累盛逮予稽古考聖紹復中興洗滌宿氛廓開昌
運天命不易賜予元符荷祖宗之耿光致寰瀛之小泰
干戈載戢風雨順時北狄來賓西戎效欵豈予菲薄汔
此肅清皆中外元寮文武多士同心協贊而使之然益
用兢慙以戒盈滿而乃累陳丹懇願上鴻名牢讓不從
瀝陳彌切於戲昔賢有云舜何人也我何人也苟或讓
之不遂予亦敢不思齊今百執事謂予曰聖敬敢忘湯
武日躋之詩謂予曰文思敢忘放勲欽明之典謂予曰
和武敢忘保大之功謂予曰光孝敢忘繼志之義以是
自勉庶無悔焉浮實之名既不獲已乘春之澤當務惟
新可大赦天下自大中二年正月三日昧爽已前大辟
罪已下已發覺未發覺已結正未結正繫囚見徒罪無
輕重咸赦除之惟犯十惡五逆已上故殺人及官典犯
贓不在此限
乾符四年冊尊號德音
天地運無私之道以遂羣生帝王宏在宥之仁是章含
垢得不廣沾沛澤昭洽寰區爰施解網之恩用布垂衣
之化朕君臨大寶子育含靈前歲中外臣僚藩方將帥
獻我徽號詢於典章雖云前赦不遥既受鴻名咸施慶
澤禀列聖之法嗣致兆人之勸康然以赦宥恐頻變通
宜審權停舊典再及新春每念貶降遐荒遷流裔土傾
心望闕延頸祈哀繫於朕懷常深惻憫宜順陽和之候
追行盪滌之恩自乾符四年正月五日已前京畿及天
下州府大辟罪已下見禁囚徒各委長吏逓減二等限
五日決遣唯十惡五逆故殺人及官典犯入已贓持刀
行劫合造毒藥不在此限於戲朕居億兆之上於今四
年兢兢業業如履冰馭朽苟有闕教道可致時雍未嘗
不更自勞心尤思致理况允契羣臣之望欽承列聖之
規特降鴻恩獲遵彝典今則已覃惠澤俾洽生成復遇
陽春同均煦育宣布中外深體朕懷
痊復
太上皇康復詔
書不云乎一人有慶兆民賴之朕虔奉大安愛敬崇極
永言之養祇慄斯在近日聖躬違豫寢膳有虧憂懼在
懷不遑寧處博求醫術備盡蠲療祈告明靈具陳懇篤
上玄降福遂蒙昭祐應時康愈萬福咸宜喜幸之隆實
兼家國思班愷樂洽于卿士然而尚齒崇孝德教所先
饗餼是加義超常等諸州都督刺史及文武官人老人
八十已上并孝子旌表門閭者並宜節級賜物以申饗
宴庶使萬國之内同此歡心施於四海皆知朕意(貞觀四年)
(七月)
疾愈德音
朕遐思三古旁考百王邁德彰仁在於兢慎故詩稱翼
翼易羡乾乾惟此之格言豈忘於終日况天地之仁莫
先於利物朕乃者膳飲非適興居不時風霜所侵遘厲
瘧疾賴上玄降鑒列聖垂休尋克有瘳至於安節深慙
慎德重切貽憂爰因康復之初式表兢勤之至况江淮
旱歉滑鄆水灾方念恤人寧忘約已應緣御服及器用
在淮南浙西宣歙等道各供進者并端午降誕常例進
獻等一切權停其諸道每年准旨條合貢者委度支商
量疏理如非切要涉於冗廢者一切停進夫適情悅目
肆巧雕文翫好雖充農桑實蠧朕將齋服省用每念黎
元應諸道除常貢外不得别進翫好之物近日諸道多
奏祥瑞且休徵所感靈跡所昭必騐祥經應玄化自今
已後除合准式申奏外餘一切不得妄有進獻虚為煩
費卑宫菲食常遵大禹之心馳騁畋遊每奉玄元之誡
朕勞思惜費恭念好生將欲濟人期於尅己每日供御
及供宫内食料等一物已上各委本司商量節減仍具
所收費用數速分析聞奏當付度支管計以添充經用
五坊鷹狗之𩔖量留充備蒐狩之外一切盡放其淮南
等道當臨遣使臣别有處分於戲天鑒在上敢不嚴恭
人視在下敢不兢畏既騐有喜之兆永懷無逸之規凡
在中外宜表朕意(長慶二年二月)
大和八年疾愈德音
朕祗若天命纉承睿圖正統紀以清庶方序彝倫以貞
百度慄慄寅畏於兹九年雖儉已飭躬推誠育物懼有
未至不遑安寧屬節氣交時疾恙攖體列聖垂祐涉旬
復初既上慶於兩宫宜覃恩於兆姓庶與寰宇同兹福
祥自大和八年二月九日昩爽已前天下應犯死罪降
徒流已下罪逓減一等唯官典犯贓及諸色人所由破
用官物故殺人十惡等罪不在此限左降官流人宜准
去年八月十九日勅即與處分為政之要必在去煩厚
下之恩莫先已責應度支戶部鹽鉄積欠錢物或囚繫
多年資産已盡或本身淪没展轉攤徵簿書之中虚有
名數囹圄之下常積滯冤言念于兹所當矜恤其度支
戶部鹽鐵應有懸欠委本司具可徵放數條流聞奏不
得容有奸濫在京諸司使食利錢已納利計五倍已上
者本利並放其有攤徵保人納利計兩倍已上者其本
利亦放免京邑之内本無㩁酤屬貞元用兵之後費用
稍廣始定店戶等第令其納𣙜况萬方所聚私釀至多
禁令既不可施搉利自無所入徒立課額殊非惠人其
長安萬年兩縣見徵搉錢一萬五千一貫八百文若先
欠者並宜放免其搉酒錢起今亦宜停比者滄寇干紀
稽誅數年諸道興師累獻戎捷時方討叛難議釋縲免
死戍邊已有恩貸今滄州一道久被朝章念其懷土之
心必有向隅之嘆俾之遂性用洽優恩其諸道所送滄
州將健配流及邊鎮營田役使者並委本道據見在人
放歸本管如有已效軍職及自有生業不願去者亦任
便住董昌齡自邕州累平溪洞兵威所向首惡皆擒言
念蒼生無非赤子况在荒徼尢當撫循其溪洞如有未
歸附者向後非因侵擾更不用進討仍加存撫各使懷
安所獲黃洞百姓並分配側近州縣令自營生不得没
為奴婢將賞充給如元是奴婢者即任充賞南海蕃舶
本以慕化而來固在接以恩仁使其感悅如聞比年長
吏多務徵求嗟怨之聲達於殊俗况朕方寶勤儉豈愛
遐琛深慮遠人未安率稅猶重思有矜恤以示綏懷其
嶺南福建及揚州蕃客宜委節度觀察使除舶脚收市
進奉外任其來往自為交易不得重加率稅天下諸州
府如有冤滯未申宜委御史臺及出使郎官察訪聞奏
朕百靈所祐獲遂痊和虔奉神休敢忘昭報其五岳四
凟天下名山大川各委所在長吏致祭仍加豐潔以副
精誠朕以寡德上承丕搆宗社流慶玄穹叶靈微恙愆
和旋就康復渥澤恩及于人瘼敬戒先自於朕躬俾我
華夷共歡富夀中外臣庶宜體予懷
咸通八年痊復救恤百姓僧尼勅
勅朕俾寒暑致疾綿滯經時今旬朔之間寢膳已復蒙
天地保祐宗社寵靈既疾痛之有瘳念被羸之無告為
之父母得不憫傷慮赦令之或頻則奸人之得計倘恩
惠之遠布冀窮氓之稍蘇應天下百姓僧尼道士女冠
等有年七十已上疾病癥痼委頓牀榻者宜各賜絹兩
匹在軍旅行陣經敵傷害手足眼目不能營生亦各賜
絹兩匹應州縣病坊貧皃多處賜米十石或數少處即
七石五石三石其病坊據元勅各有本利錢委所在刺
史錄事參軍縣令糺勘兼差有道行僧人專勾當三年
一替如遇風雪之時病者不能求丐即取本坊利錢市
米為粥均給饑乏如疾病可救即與市藥理療其所用
絹米等且以戶部屬省錢物充速具申奏候如定數即
以藩鎮所進賀疾愈物支還所司此勅到仰所在州縣
寫錄勅牓於州縣門并坊市村閭要路其州縣所給䘏
絹米恐下吏之所隠欺仍委刺史縣令設法頒布不得
令不到本身所在給䘏之後一一分析聞奏俾令速濟
疾病稱朕意焉(咸通八年十一月六日)
唐大詔令集卷十
