唐大詔令集卷七十二
宋宋敏求編
典禮
南郊
大中元年南郊赦
乾符二年南郊赦
南郊
大中元年南郊赦正月十七日
門下執大象者導隂陽之和帝率土者茂生植之化粤
自軒昊暨於唐虞側身皇階虛已大寳握金鏡之明耀
致玉燭之融明惠中國以綏四方欽上玄而育兆庶所
謂至德勞深企懷朕荷先帝之眷求奉祖宗之成憲獲
撫萬國統和三靈兢嚴丕搆惕勵神器實賴昊穹嘉享
神祗降休蠻夷戎狄之聿来鳥獸草木之咸若真宰潛
運玄功啟光麥禾豐登兵革偃息物不疵癘人無夭昏
發揚氤氲數佑寡昧夙夜祗戴訏謨紀經尚懼德教之
未宣黎元之未泰暴虐之害政朋邪之敗風常軫念困
窮思臻富庶每興赤子之嘆不知黃屋之尊爰因首政
克舉彝典告受命之纂緒展嚴配之盛儀柴燎升聞馨
香殷薦羣禮昭答百神来享精誠既達感慶良深是用
肆𤯝恤刑改元建號利時者不廢便人者必行俾覃在
宥之恩以順發生之氣與之更始咸使惟新可大赦天
下改會昌七年為大中元年
乾符二年正月七日南郊赦
元化序時日月啟貞明之照神功宰物乾坤垂覆幬之
仁萬物仰而遂生百王體以為用朕虔膺睠命恭守丕
圖懼忝所承慮違厥道每馭朽以思戒若涉川而靡寧
自臨御以来夙宵增勵幸而文修政簡歲稔人安賞罰
惟公忠厚成俗道漸臻於清淨理將致於雍熙由是禮
上帝用答天休御端門以崇皇極是彰報本式叶元休
尚念蠧於政事者未除害於時俗者未革盡施條制以
絶根源更表申恩仍行肆𤯝昔殷湯觧網實謂至仁漢
文措刑永稱聖理在宥乃為君之德好生實有國之規
今復承以陽春之時布其渙汗之典上符天意旁契人
心大禮備陳彝章克舉謀猷廣備聲教遐宣期昭泰於
寰區亦涵濡於動植溥天率土既樂玄風四海九州宜
覃慶澤可大赦天下自乾符二年正月七日昧爽以前
大辟罪以下罪無輕重已發覺未發覺巳結正未結正
繫囚見徒常赦所不原者咸赦除之惟犯十惡叛逆以
上及故殺人官典犯入已贓兼情涉巨蠧及持杖行劫
并故殺人者雖巳傷未死更生意欲殺傷偶時死者並
同巳殺人法處分買賣毒藥開劫墳墓及刑獄之内官
吏用情推勘不平因成冤濫無問有贓並不在原免之
限敦本睦親古今典制永惟負荷常切憂兢應宗室有
材行可昇淪落在外並委宗正卿專加察訪旋申尚書
門下量材處分惠安皇太后凡有緦麻以上親各委所
在搜訪聞奏仰酬顧復何擇親疎爰念播遷重命牽復
至於殂謝亦使惠綏用表深仁以彰玄化左降官量移
近處已經移者更與量移如官至刺史准刺史月限例
處分諸色官未復資者有司别條疏聞奏如合復資者
五品以上中書門下便與處分六品以下任依常例選
集丁憂去任及在憂制受貶者服闋日亦與量移緣責
除降資正員官及緣累停免未經引用者並量與進改
流人及降死從流者移近地如已收叙者量材錄用并
僧尼道士移隸者亦放還勸善懲違朝廷大典苟或隳
紊何以聳人其流貶人其中或有情狀巨蠧物議不容
者不在該恩者流貶人如巳亡歿家口欲還及須歸葬
者聽随所便如緣葬事幼弱飢寒不能自濟者委所在
長吏量給棺櫬優恤發遣左降官及流人等有官者如
已殁各還本官亡官失爵㾗累禁錮者並從洗滌諸色
流貶人元勅内云雖逢恩赦不在量移之限有自前年
十月十二日赦書後已量移者五千里更與量移一千
里三千里外與量移五百里情狀難容者不在此限天
德五城流人負罪素重元勅未經十載不得放還今屬
洪恩須令沾及宜减三年如年限以来滿便放還從九
月四日降郊禮勅後流貶及引决妄稱冤人等并重推
覆囚徒並不在此限近日奸險之徒多造無名文狀或
張懸文榜或譔造童謠此為弊源合處極法應捉獲此
色者准持杖劫人合造毒樂例經赦不原其所得文狀
准律文於所在焚毁不得徵逋贓以利疲人是叶政經
期為理本京兆府去年夏青苗錢每貫量放三百文所
放錢如是有司占留色目委戸部准舊例據數支填其
咸通十一年以前百姓積欠兩税斛斗及青苗𣙜酒錢
并私草職田糠麥趙棘棘等徵收不得空繁簿書者前
年十一月十二日赦令巳令蠲放至今尚未了絶宜令
所司速具放免錢物數目分析奏聞如在官典所由腹
内者不在此限從咸通十三年夏以前京兆府所欠諸
陵園及諸軍諸使錢草斛斗并諸雜物一物以上宜並
放免其諸縣所欠府司錢草斛斗一物以上亦並放免
從咸通十三年夏以前京兆府所欠諸陵掌閒彍騎丁
資三衛昔資錢亦並放免甸内逃亡人戶尚徵税物切
要條疏以安疲瘵委京兆府差官逐縣勘覆其逃亡人
戸産業田地未有人承佃者其隨田地苗税除栢𣙜酒
錢及斛斗等並權放三年勒常切招召人戸三年後再
差官勘覆據歸復續却收税從咸通十三年以前甸内
所欠延資庫戶部度支𣙜酒除栢天和糴賑貸錢物斛
斗一物以上並宜放免内庄宅使巡官及人戶等應欠
大中十四年以前至咸通八年以前諸色錢六萬二千
三百八十貫三百文斛一十萬三千七十四石九十絲
二十二萬七千五百八兩麻二千四百七十斤草二十
六萬五千八百五十五束念其累歲不稔人戸貧窮徒
有鞭笞終難徵納並宜放免三司所錢物巳遣不徵必
慮依近遣尚猶追擾度支戶部鹽鐡三司應收管在城
及諸州府諸場監院所欠咸通十年以前諸色錢物斛
斗等前年十月十二日赦文並令放免所司不得更生
節目妄有進徵如聞所司官吏緣循至今尚有盤勘都
非公但務生情歲月轉深奸弊頗甚各委本司差定官
一人專勾當但據見在文帳檢勘除官典所由請領官
錢和糴和市及在場官供官招商所由帳内正身見在
外其身已亡歿曾經檢責及其身見在貧窮家業蕩盡
無可徵納者并逃竄捕役未獲囚繫妻男攤徵保人等
仰便據年額請免除去簿書不得更行文牒妄有盤問
赦書下後限一箇月内具放免錢物單數分析聞奏如
更稽遲本勾當郎官當議貶黜典吏等痛加懲斷停觧
天下州縣官銓司注擬便有選自朝廷多故三司監院
官索州縣承迎云是制院恐嚇州縣影占富豪從今後
有監院處亦仰州縣常加聽察如監院官有不公不進
各申本州行牒本司便如狀事稍重仰專差使送申狀
本司事大則任聞奏兼申中書門下御史臺以憑推勘
所冀逓相檢察不敢侵凌諸司更換素有定規近日苟
且緣循漸至虚折商徒則獲利倍於往日所司則侵損
轉難任持若不條疏積成蠧弊其三司更換宜令准咸
通十五年閏四月二十一日度支所奏處分如尚踵前
必舉朝典制置新歲酒錢其戸貧破者州縣不令破戸
或賣柴傭力以納税令所由司條疏聞奏其河南府界
蒿荒地委河南尹於税錢三分之量與免二分勿令使
無路營生聚為草賊其天下州縣除已准元勅徵收兩
税𣙜酒錢茶鹽利旨支米價等分外餘額外如徵别配
及販柴炭之人納税等元無勅文緣本道奏請降勅並
仰勅内便皆停罷仍限勅到後二十日内外分析聞奏並
不罪今日已前之事如又不巳必舉明刑曾經水旱巳
放徵科或慮緣循須更提舉諸道州府或有遭水旱甚
處去年夏税合納苗税等錢委本州府長吏酌量蠲放
其咸通十年以前所欠負兩税錢米等在百姓腹内徵
收不上者前年十一月十二日赦書巳放免仍委州府
速檢勘蠲放分析奏聞所在州縣除前資寄住實是衣冠
之外便各將攝官文牒及軍職賂遺全免科差多是豪
富之家致苦貧下准會昌中勅家有進士及第方免差
役其餘只庇一身就中江南富人多一武官使庇一戶
致使貧者轉更流亡從今後並依百姓一例差遣仍委
方鎮各下諸州准此檢點江淮運米本實關中只緣徐
州用軍發遣全無次第運脚價妄被占射本色米空存
簿書遂使倉廪漸虛支備有闕緣循弛慢全自職司宜
令轉運使速具條疏分析聞奏纔及春緩便須差清強
官吏節級催驅嚴立科條須及舊額苟或踵前容易必
舉朝章郵傳供頓逓馬數目素有定制合守前規河南
館驛錢物至多本来别庫收貯近日被府司奏請衮同
支用遂使逓馬欠缺料糧不充憲司又但務緣循都不
提舉宜令東臺館驛使述具條疏分析聞奏東都留守
所管兵數不少無非市肆之人緩急抽差全不堪用防
衛官闕尤非所宜頃有條疏以革前弊宜令速分析見
在闕額并老弱人數聞奏應緣州府經費悉有舊規近者
不務在公惟思潤已或聯遇豐稔亦不貢羡餘若小有
水旱即競有論請致令朝廷事力轉困全在臣下誠敬
無乖自今以後如輙將上供一錢物支用並當加譴責
不在原貸之限如本道實有災荒積歲為衆所知者不
在限例朝廷徵發兵士固非獲巳道途頓逓費勞至多
又聞節級須得人事禆補每縣不下五千文盡配疲人
深可哀憫自今後但供備無缺輙不得踵前率配如或
違犯縣令本曹官重加貶降吏人决杖配流其都知兵
馬使以下並以枉法贓論立法之始當在必行諸處本
置作坊只合制造戈兵甲及進獻供須昨徐方用軍諸
道多無兵器内庫般送填塞道途如聞作坊惟使雜伎
弓甲之匠十無一人打築即惟務精新器甲則多妄修
整自節察至刺史皆為信臣不能委曲條疏各宜自知
改革諸道兵士非惟缺額不堪兼又軍將數多一員敵
官健數分又占官健當直遣納課錢其弊數重深要除
蕩仰諸道各自檢點如或本自書題又無功效非軍中
子弟空請職名者並皆疎理其軍將等各遣納課錢者
並准入己贓結罪科斷東畿之内留守影占最多稍富
者不揀城外村中盡有一虚明文牒亦犯罪者亦稱此
名府縣若追但行牒却取自小則推勘了牒送事重者
則與勒停委留切不得遮奪免致閉傷其在京諸司亦
仰各依此例如被抑屈但具奏聞且徵兩税自在有常
期苟或先自准驅必致齊人凋弊蓋緣機織未畢特踐
未終便須令賣縑繒賤糶斛斗致使豪首迫蹙富戶吞
侵須更申明俾其通濟諸州府如有不依旨限先期徵
税者長吏聽奏進止縣令錄事參軍並停現任書下考
不在務恕之限關要之外聲教至遥每念疲人尤多横
役訪聞五嶺諸郡修補𪠘舍城池材石人工並配百姓
至於糧用皆自賫持既不折税錢又全無優恤永言凋
瘵實可憫傷自此委節度觀察使接借本錢并刺史百
計收拾運轉别立修造案名額遣幹濟官主持常令急
遂修營勿遣大段摧毁永放百姓額外差科已債卹人
斯為盛美遐荒賤吏尤可哀矜先於咸通五年梧州糴
十萬石米停貯數載之後方令盤送邕交如聞卑濕損
傷雀鼠耗折計其所言六萬石餘累載以来亦頗校料
徵納主持軍將十餘軰攤保累數百家或科决不輕或
資財蕩盡典男鬻女力竭計窮盡虚掛簿書徒為羈縶
宜從寬宥用釋殷憂其所欠米委度支一時放免邕南
交趾屯駐兵士全無運糧俾其足食湖南江西管内諸
郡出米至多豐熟之時價亦極賤網官若得錢收糴每
斗必有盈餘道途既可經營輸納庶無敗闕緣於官倉
領米刮鐡平量既潤資陪便致吞侵耗折所以經年累
月舳艫相交江路多有沉淪軍食常憂久缺自今仰所
在長吏切須饒潤網官并令交付脚錢仍與善價糴買
嚴示刑賞不使稽遲邕州安南晏州見屯諸道行營兵
士合食米錢等三處兵數近四方日食錢米費用極多
全在諸道州使廵院饋運相繼免失支持近日以南中
為警急抽差皆務循將相同常事蓋緣地遠差網無利
皆託以鹽鐡戸部指擇未得分明申報逗遛圖延界分
或有未有本色皆云額望收錢及網官進發之時欠脚
錢途路侵盗錢米所至稽停每發一網便逾星歲致令
供軍使頻申三處月限不相接續所司前後申奏行牒
督責非不丁寧蓋緣只有科貶之名曾無必行之令遂
致全無凛懼但務緣循若不嚴立科條必恐轉成敗失
其諸道州使廵場監院所合搬送南中供軍錢米各委
所在長吏併發網船以濟軍用仍委逐道節度觀察防
禦經略刺史差最大判官一人專判校科其廵場監院
官場官自專催促各令設法勾當克濟軍須如依前逗
遛不早送申遂使邊軍糧儲久闕供奉不得相續便據
所欠錢米處勘遂重加貶責如州使官吏場監院官能
罄誠節慎選行網支遣及至舟船繼至即重議酬奬河
東向管延資庫斛斗五十萬石每歲出陳入新之際勞
擾州縣百姓至多未有用時積為深弊宜令本道節度
使點檢除道路與邊鎮接近緩急堪般充軍糧者即且
准前其餘深僻州縣並速條疏分析聞奏義倉斛斗本
防災年所貯積歲多翻成侵害又差重丁大戶充倉督
子弟主管凡節察及監軍使刺史縣令到任仍須二毫
量差役鄉夫數重勞擾每一量復欠折轉多主掌之人
貼家竭産生靈塗炭州縣困窮從今後宜五年一度變
換便糶貨收錢入冬却糴仍委本道監使常加訪察如
有上下蒙蔽欺隠破除聞奏但不要初上之日須重覆
量每擾度人朝廷大弊在於令不行只如經水旱州三
降勅命不許將逃亡規攤見在人戶遭災水旱處有於
見在戸内陪徵或至三陪又近年以来節度觀察使或
初到任或欲除移是正二月百姓飢餓之時分遣二日
條先抽徵見錢每一千文令納三四百此時無不兩陪
三陪生生舉債至有賣男女以充納官行彼貪心殘我
赤子從今後有如此者必舉極法以謝生靈諸道事例
差使結懽法信出於官中答弊歸於私室駐留供備迎
送優豐進獻不副常程結好却為公事惟奏欠缺不思
本源且鄰境結懽何必事須厚幣来者若為私物去者
何必官錢道慕空門名為釋子若非精進何以住持應
城及諸州府僧尼元勅人數外不得轉令私度如有死
亡等闕即任據人數堪填補年終聞奏待五年限滿持
每收補皆須選擇有戒行事業者勿令濫雜之軰於此
容身天下刑獄申到法寺及刑部有經數年不得了絶
省寺人吏競邀賂出入律文大理寺及刑部官僚不親
公事致死一案之内半死獄中從今後委中書門下每
日點檢如停滯者大則貶降小則停勒其刑部郎中員
外切須選擇亦不得輙其奉使以望賄財有文案則併
送對廳行貨財則獨收私第准咸通十一年條疏諸州
刺史三千里外限三十箇月二千里外限二十七箇月
近者勒刺史到郡交代則可以計到郡月滿便且除移
如新除者則須待月限滿除替其餘内外諸官並依咸
通十一年條疏如有限未滿錯替者任經中書門下過
狀便與追勅有過失須替則不在此限兩省官本令先
任四赤令貴欲知人疾苦近者纔三五月則替何殊罔
生空陪優人從今後宜以十五月為限兩畿令府判司
從前吏部注擬頃年或除三人兩人近者乃至除望縣
令及部尉等中書自不存體百司何以仰瞻其進焉十
年本限五年方滿近者旋替年深致使入仕多門三銓
無缺從今後如或用年深缺補人兵部郎官必議貶降
詞科出身士林所重本貴踐歴漸至顯榮近者惟扇澆
風皆務躁進麻衣纔脱結綬王畿是能十年宦途今来
半歲遷授頗為訛弊須舉重明自今以後進士及第並
須滿二周年後諸道藩鎮及戶部度支鹽鐡及在京諸
司方得奏請如未及奏官限内有攝職處一任隨牒攝
其弘文館集賢院奏請直館校理並依此日限如出身
後諸道奏已請初銜未得而考者輙便奏畿内尉充在
職兩考方得依資除官改轉其授使下官先自有月限
資序一一須守舊規不得超越比擬准咸通十四年十
月九日勅文處分關節取受本身值財素来貧無亦多
舉債祗緣從来赦文未甚分明賞罰若行必當止絶自
今以後如有人用錢買官納銀求職敗露之後言告之
初取與同罪卜射無捨其錢物等並令没官送御史臺
以贓罰收管如是波斯番人錢亦准此處分其櫃坊人
戸明知事情不来陳告所有物業並不納官嚴加懲斷
决流邊遠庶絶此𩔖用其清平樂官乞託本自人情既
越舊規過於債負雖累有明勅尚不遵行兩廵不切追
擒教場又不鈐轄從来上於方鎮近日方鎮與樂官人
事轉多别有遷除例皆乞覓喧呼門戶擁塞階庭以此
得官人不願除授自今以後除方鎮外兩巡使及諸司
外巡切加擒捉如有此色具送本司枷禁勘責痛加懲
斷以絶此弊近年以来風俗奢侈本營根本各務誇張
及第登科傾資竭産屋境踰於制度喪葬越於禮儀為
册使弔贈之臣或争財貨乞賜章服之類不畏慚羞致
使兒童或輕朝列念兹靡費常行歎嗟委中書門下次
第條疏稍加改革輸其常賦尚慮不充更或加徵其何
以濟近年百姓流散税錢已多如聞自朝廷用軍有於
百姓正税外每貫紐四十五十文已是數年至今不矜
放黎甿冤抑腿脊瘡疾所徵錢財將充諸色支分所添
兵則逐月銷减每思此事深可嘆傷其天下緣用軍奏
加紐貫之錢更有敢徵一文其長吏及判官錄事參軍並
准入已贓仍不在以官贖之限其鄭州庚道尉在任日
加徵税錢如或却徵亦依此例衡鏡之司去留雖切念
其羈寓須與商量支部選人如聞累年駮放至多或文
狀舛錯或書判差遲有司守文不得不爾况選人例迫
飢寒方自遠来調集頻年被駮情實可矜既遇鴻恩合
與優假委吏部檢勘去冬選人若有此色除身非名踰
濫及欠選欠考外並以比遠殘缺取其情願者特與却
收注擬諸道奏官奏者緣要缺舊人不理從今後并須
分明具不理罪愆先加懲責有罪空替則是惠姦其奏
前資及見任多有虚豎頭銜用錢計會從今以後有官
更奏者便仰兼逓告至進奏院以憑點檢如告身不到
不在奏行其虛銜所奏只與九品初任仍奏狀内須是
三代官諱及鄉貫戸頭年幾餘各依資奏請河北三道
不在此限守土長人切資士族品流混雜必害生靈刺
史縣令如是本州百姓及商人等准元勅不令任當處
官不繫高下蓋以事體不可兼又十室九親多有憎愛
一切阻碍公事難行近年此色至多各仰本道逓相檢
察當日勒停百姓商人亦不合為本縣鎮將若有違越
必舉典刑禆補除任實在奬勞奏請繁多則為過濫咸
通七年赦書條疏諸州府奏軍將官不許除上佐如有
功須奬即於本管内除授仍不得占優原處近日諸道
不守條章或分兩三度奏来所貴前後不相見但行計
會貴得人多後從自後諸道軍將官並限七月表到京
令之初行宜武臣之叙進據所合奏人數一表令如有
别勞效者即待明年七月不得兩度貴行欺隠忠臣社
稷誓著山河或盟府書勲或閟宫配食宜舉賞延之典
用彰義烈之名故尚父汾陽王贈太師子儀贈太尉秀實
贈太師晟贈司徒顔杲卿太師真卿許遠張巡南霽雲
子孫中未甄奬者每家與一人正員官安金藏操行中
節實異等倫合為酬庸以勸義士如有子孫與一人正
員官武德以来配享功臣名迹尤著節義顯聞子孫凌
替官閥廢墜未經甄錄者委中書門下搜訪嗣胤量加
優奬慶連宗室義重維城洎文武羣僚恪恭事務用酬
勞績宜降恩私亞獻撫王紘榮王情等各賜物一百疋
夾侍正衣進珪捧珪各賜物五十疋亞獻終獻正衣各賜
物四十疋大長公主嗣王郡主縣主各賜物内外文武
見任及致仕官三品以上賜爵一級四品以下加一階
合入三品五品欠者未合叙考者待考足日聽封叙孔
聖之後未加虞賓之恩或表崇儒以明繼絶文宣王之
後及二王三恪各與一子官其祠廟委所司量加修飭
義在奉親道惟睦族將申孝敬合示恩榮皇五等以上
親三品以上賜爵一級五品以上加一階六品以下及
前資常選散官簡選日優與處分未有出身備位者准會
昌五年正月三日赦書處分應陪位皇五等以上親三
品以上賜爵一級四品以下加一階親四等並諸色陪
位者五品以上加一階六品以下各白衣並賜勲兩轉
其前資及後出身各减一選皆懷追養之願盡有榮終
之心授任封崇式光存殁常參官及諸州府長官父母
見在未有官封者並量與五品致仕及階并邑號如有
官者量與進改如官已至五品以上者即與五品階父
母亡殁未經追贈者量與追贈及邑號任榮輔相寄重
藩方洎於親軍咸秉忠節俾令追贈以顯榮中書門下
及節度使帶平章事者各與一子八品正員官祖父母
父母亡殁各與追贈已經追贈者更與追贈節度使與
一子正員九品官東都留守度支鹽鐡使觀察處置都
團練防禦經略招討使皇城留守各與一子出身先亡
殁未追贈者各與追贈虔奉典章肅供祀事宜覃渥澤
以奬勞能禮儀使大禮使京兆府尹各與一子正員九
品官應郊廟升壇行事官溥恩外中書門下尚書省御
史臺三品以上特加一階四品以下各加一階如入三
品者量减三考入四考者量减三考入五品者量减兩
考仍待考足日聽叙其合選人與减一選内行事者官
三品以上賜爵一級四品以下更加一階内侍省及内
坊官四品以上各賜勲五轉五品以下各賜勲三轉應
從駕至郊廟者溥恩之外三品以上賜爵一級四品以
下各加一階白衣賜勲兩轉位列牙爪職掌警衛念其
宣力宜加醻勞
唐大詔令集卷七十二
