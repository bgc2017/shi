唐大詔令集卷四十四
宋宋敏求編
大臣
宰相
命相一
裴寂蕭瑀左右僕射制
裴寂司空制
長孫無忌右僕射制
房玄齡杜如晦左右僕射制
李靖右僕射制
長孫無忌司空制
温彦博右僕射制
高士廉右僕射制
長孫無忌司徒制
房玄齡司空制
狄仁傑内史制
韋嗣立平章事制
崔日用參知機務制
姚元之同三品制
張說檢校中書制
劉幽求知軍國大事制
劉幽求同三品制
張說中書令制
姚崇兼紫微令制
盧懷慎平章事制
盧懷慎檢校黃門監制
源乾耀平章事制
宋璟兼黃門監蘇頲平章事制
張說同三品制
張說兼中書令制
命相一
裴寂蕭瑀左右僕射制
端揆之職綜理百司任望斯重勲賢攸寄尚書左僕射
魏國公寂風格淹粹局量弘雅早預經綸元功特著爕
諧治本茂績以宣中書令宋國公蕭瑀志懷貞確業履
冲素歴居顯要礪精治術獻納惟允周順有聞宜穆彝
章允釐庶政寂可尚書左僕射瑀可尚書右僕射(武德六年)
(四月)
裴寂司空制
槐路清肅台階重峻經邦論道爕諧是屬然而表德優
賢昔王令典庸勲紀績列代通規尚書左僕射魏國公
寂地胄清華風神閑悟立志温裕局量弘雅爰自義旗
早參締搆宜契所感實資同德譬茲梁棟有若鹽梅翊
贊綢繆庶政惟允歴居端揆彝章緝穆元功𢡟德寵秩
未臻宜處鼎司膺茲重望可司空(武德九年九月)
長孫無忌右僕射制
望隆朝右任重國鈞尚想風徽義惟賢戚吏部尚書齊
國公長孫無忌識量宏遠神情警發道昭搢紳才資文
武罇俎之策電斷風馳干戈所指雲銷露澈機深之理
彌著忠義之節以彰斯固立德佐時降靈輔闕宜期以
翼贊授之端揆可尚書右僕射(貞觀元年七月)
房玄齡杜如晦左右僕射制
尚書政本端揆任隆自非經國大材莫或斯舉中書令
兼太子詹事邢國公房玄齡器宇沉邃風度宏遠譽彰
遐邇道冠簪纓兵部尚書檢校侍中蔡國公杜如晦識
量清舉神彩凝映德宣内外聲溢廟堂朕自克平宇縣
締構資始叶贊經綸厥功甚茂深謀秘略動合規矩忠
義讜言事多啟沃及典司樞要綢繆宸扆開物成務知
無不為可謂神降英靈天資人傑並宜總司衡軸光闡
大猷玄齡可尚書左僕射餘如故如晦可尚書右僕射
(貞觀三年二月)
李靖右僕射制
端右望隆寄任尤重實資勲德朝難其選左光祿大夫
行兵部尚書代國公李靖識度宏遠才略優贍博綜機
務兼資文武誠著夷險效彰吐納便蕃省闥詳謹有聞
宜緝彝倫允茲名器可尚書左僕射(貞觀四年八月)
長孫無忌司空制
論道台階寔賴明哲丹青神化寄深爕理自非鹽梅是
屬棟幹有歸則曠職俟能罔或必備開府儀同三司齊
國公無忌器宇凝正風度峻遠才包文武地兼賢戚誠
著草昧之辰業預艱難之始功侔十亂聲高三傑亮采
銓衡庶僚有序儀型端右彝章以穆自任參鼎司位班
槐路撝挹之美形於搢紳翼贊之規章於帷扆宜崇名
器允副具瞻可司空所司具禮以時册命(貞觀七年十一月)
温彦博右僕射制
文昌治本端副望隆朝綱所屬選衆斯在中書令虞國
公温彦博體業貞固學藝該明器惟瑚璉材稱棟幹任
總絲綸職居近密廼心著於帷幄嘉謀表於樽俎寄深
啟沃義切鹽梅宜升禮闈允兹彝序可尚書右僕射勲封
如故(貞觀十年三月)
高士廉左僕射制
司會政本執法任隆歴選攸難惟賢是屬特進尚書申
州刺史上柱國申國公高士廉器宇冲邈機神峻遠材
稱棟幹望重縉紳地惟姻婭廼誠著於疇昔業預經綸
嘉庸彰於夷險出總方岳入贊機衡獻替之情譽光八
舍銓總之美聲洽九荒啟沃是寄鹽梅斯在宜貳端右
允副式瞻可尚書左僕射特進刺史勲官封並如故(貞觀)
(十二年七月)
長孫無忌司徒制
古先哲后咸正庶官德優者爵高功多者祿厚是以經
邦緯國必俟蕭曺之勲爕理隂陽允歸鍾華之望司徒
趙國公無忌識量弘博風度峻遠地惟親賢材稱梁棟
締構霸業茂勲著於艱難弼成王道廼心竭於寅亮鹽
梅是寄丹青攸屬德綜機衡聲猷具舉自升槐鉉歲月
亟移固以勒美太常書忠甲令者矣宜陟中台式典邦
教可司徒(貞觀十六年七月)
房玄齡司空制
惟天為大資四序以成功惟王建國候三台以弘化故
隆漢受命吳鄧飛聲有晉勃興荀何底績開府儀同三
司尚書左僕射太子少師上柱國梁國公房玄齡器範
忠肅識具明允才稱王佐望乃時英霸圖爰始預經綸
之業鼎命惟新贊隆平之化誠固金石勲勒鐘鼎自任
總庶尹職重朝端心力盡於翼亮憂勞積於歲序而志
在冲退有懷止足固陳衰疴屢上表疏然則爕揆禮閣
職務實繁論道槐庭望實攸屬宜加寵命平茲水土可
司空(貞觀十六年七月)
狄仁傑内史制
鸞臺贊謀帷幄秉鈞之任為重典綜絲綸揮翰之才是
屬銀青光祿大夫守納言上柱國汝陽縣開國男狄仁
傑地華簪組材標棟幹城府凝深宫牆峻邈有八龍之
藝術兼三冬之文史雅逹政方早膺朝寄出移節傳播
良守之風入踐臺閣得名臣之體豈惟懷道佐明見期
於管樂故以竭誠匡主思致於堯舜九重肅侍則深陳
可否百辟在庭則顯言得失雖從容顧問禮被於皇闈
而斟酌輕重事隆於紫誥宜遷掌閫之秩式𢡟專車之
寵可守内史散官勲封如故主者施行(聖歴三年十二月十八日)
韋嗣立平章事制
鸞臺鳳池清切鸞渚便繁諷納兩闈允資一德中散大
夫守天官侍郎韋嗣立當朝人望奕代相門道周性全
才高識遠誠以待物寬而容衆往自綸翰五字見推洎
處提衡九流式序懷宗廟之掌有社稷之能宜竭忠賢
翊宣化政可守鳳閣侍郎同鳳閣鸞臺平章事散官如
故主者施行
崔日用參知機務制蘇頲
門下才為於時以宣可大之業精貫於日以定非常之
勛古稱王佐今乃人傑大中大夫守兵部侍郎兼知雍
州長史脩文館學士騎都尉安平縣開國子崔日用果
行育德脩辭立誠孝則揚親忠於事主堂堂乎貎暢君
子之風諤諤其言藴大臣之節故能書讀萬卷文窮四
始高步登朝平心待物日者醜孽未殄嘉謀潛斷臨危
不顧見義而作是用底績實所繄賴師兵戢矣京兆晏
如宜緝台階之政式拜掖垣之寵可銀青光祿大夫行
黃門侍即參知機務學士勲封如故主者施行(唐隆元年七月)
(四日)
姚元之同三品制
門下王佐之重師兵之任旁求棟幹膺此具瞻同州刺
史姚元之宏略冠時偉才生代識精鑒遠正詞強學有
忠臣之操得賢相之風累踐台衡匡益斯在頃居藩郡
循良是屬載懷一德分命六官訏謨允歸文武兼濟式
憑帷幄之筭宜副韜鈐之委可兵部尚書同中書門下
三品(先天二年六月)
張說檢校中書令制
門下殷命百工傅膺審象漢推三傑良屬運籌不有斯
人孰賚予弼尚書左丞張說居正合道體直理精朕昔
在承華首延博望談經之際欽若讜言撝翰之間潤色
鴻業屢陳匡益見嫉奸回頃雖抗跡疎遠而載懷飢渴
今羣兇巳服大猷伊始永言亮采光朕側席之期俾兹
啟沃成朕濟川之望宜登鼎鉉式綜絲綸可檢校中書
令(先天二年七月)
劉幽求知軍國大事制蘇頲
門下尚書佐理四方取則端揆成務百工是師非允具
瞻孰康庶績封州流人劉幽求風雲玄感川嶽粹靈學
綜九流文窮三變義以臨事精能貫日忠以成謀用若
投水茂勲立艱難之際嘉話盈啟沃之初存讜直以不
顧為奸邪之所忌萌釁頗露僭端竊發元宰見逐讒人
孔多既斥羣兇方宣大化期問政於經始載登賢於夢
卜可依舊金紫光祿大夫尚書左僕射知軍國大事監
脩國史上柱國徐國公仍依舊還實封主者施行(先天二年)
(八月一日)
劉幽求同三品制蘇頲
門下弼諧庶政亮采有邦不遇人傑孰膺王佐金紫光
祿大夫守尚書左僕射知軍國大事監脩國史上柱國
徐國公劉幽求緯量天假宏才代出子産之道四既取
諸身臯陶之德九以成其用伊昔構屯感憤謀始洎於
開泰防萌釁初景化俟其丹青讒詞淆於白黑頃居炎
瘴受釐之封莫聞重踐台衡從政之言益啟睠茲密勿
方總訏謨宜兼委於掖垣仍具瞻於禮闈可同中書門
下三品餘如故主者施行(先天二年九月八日)
張說中書令制
門下咸有其德委廊廟之元宰知無不為歸掖垣之成
務銀青光祿大夫檢校中書令上柱國燕國公張說含
弘育粹特表人師懸觧精通見期王佐立言布文武之
用定策勵忠公之典才冠代而不有功至大而若虛自
頃弘益時政發揮王道萬事必理一心從乂以觀其獨
伯起慎於四知嘗得其真叔敖謹於三省故能深而不
竭久而彌芳宣大號於紫宸潤昌圖於清禁我憑柱石
爾作鹽梅正名之謂羣識斯集可守中書令散官勲封
如故(先天二年九月十一日)
姚崇兼紫微令制蘇頲
黃門天之紫微地在清禁宰臣為重庶政攸先不有殊
才曷云兼寄金紫光祿大夫兵部尚書同紫微黃門三
品監脩國史上柱國梁國公姚崇河山粹氣禮樂清英
德量在寬公心益謹詞必體要行之自遠學以窮微志
於可大允茲忠讜光我謀謩聞善若警欲仁斯至衣冠
以為蓍蔡廊廟資其柱石朕之欽者管樂人之傑者蕭
張遂能以身許國開物成務邦是用乂朝惟得賢北辰
環拱四垣近密俾因題劍之榮式演如絲之命可兼紫
微令餘如故主者施行(開元元年十二月九日)
盧懷慎平章事制
門下宰輔之任謨猷是屬不有大才孰康景化黃門侍
郎盧懷慎貞良敦朴孝悌仁厚度量深於江海堅清邁
於冰雪事皆體大詎觀非聖之書心必在公雅契惟賢
之典故能危言正色直道匪躬比之微管而求得說宜
寵𤨏闈參乎鼎坐可同紫微黃門平章事(開元元年十二月)
盧懷慎檢校黃門監制
黃門古稱納言亦號常伯厥命惟允朕之股肱俾乂成
績聿歸良輔銀青光禄大夫行黃門侍即同紫微黃門
平章事上柱國漁陽伯開國伯盧懷慎氣資温厚生於
薊北年始英妙出自山東王佐所期人師見屬考彼揚
歴多所獻替學以充其忠讜才以運其清明所謂許國
忘身立朝正色有仲山甫之節成管夷吾之能故其道
彌高其心益下可以敷我王度弼於朕躬用增華於侍
帷宜拜寵於參乘可檢校黃門監散官黃門如故主者
施行(開元三年正月十九日)
源乾曜平章事制
門下軒夢三相舜舉八元必佇人傑以宣邦政尚書左
丞上柱國安陽縣開國男源乾曜博文強學逹識周才
貞白可以勵時道義可以弘物虛懷同於抱月懸鏡不
疲利器比於成風刜鐘無滯固可光左曺之駮議翊中禁
之謀猷用參金鉉之司兼踐玉壺之副可黃門侍郎紫
微黃門平章事勲封如故(開元四年十一月)
宋璟兼黃門監蘇頲平章事制
黃門虞廷稱盛任以夔龍周邦以寧屬於閎散是知出
納惟允必俟英竒啟沃以光實資茂彦銀青光祿大夫
守刑部尚書上柱國廣平郡開國公宋璟宇量凝峻執
心勁直銀青光祿大夫行紫微侍郎兼知制誥上柱國
許公蘇頲風檢詳密藻思清華或掌獻南宫持平邦典
或揮翰西掖匡輔政途咸竭奉上之心俱盡匪躬之節
九流俟其澄序衆務資其弼諧宜委銓官兼侍帷幄璟
可守吏部尚書兼黃門監頲可同紫微黃門平章事散
官勲封並各如故(開元四年閏十二月)
張說同三品制
門下乾坤以隂陽化成后王以輔弼興理所以寅亮天
極緝熙帝圖匪賴大賢孰寄斯任天平軍節度大使右
羽林將軍兼并州長史攝御史大夫燕國公兼脩國史
張說挺其公才生我王國體文武之道則出將入相盡
忠貞之節則前凝後丞諒可以弘此大猷總其邦政允
釐庶績保乂皇家可守兵部尚書同中書門下三品勲
封修國史如故即馳驛赴京(開元九年九月)
張說兼中書令制
中書政本實管王言咨爾夏部僉曰惟允兵部尚書同
中書門下三品燕國公張說道合忠孝文武典禮當朝
師表一代詞宗有公輔之材懷大臣之節儲宫侍講早
申翼贊台座訏謨備陳匡益入則式是百辟出則敷政
四方嘉績簡於朕心茂功著於王室賚予良弼光輔中
興乃眷專車是稱樞密宜兼出納之任式副具瞻之舉
可兼中書令(開元十一年二月)
唐大詔令集卷四十四
