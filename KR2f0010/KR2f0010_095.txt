唐大詔令集卷一百十六
宋宋敏求編
政事
慰撫中
李涵河北宣慰制
李涵再使河北制
劉晏宣慰河南淮南制
喻安西北庭諸將制
宣慰湖南百姓制
宣慰嶺南制
奉天遣使宣慰諸道制
收復京師遣使宣慰制
安撫淮西歸順將士制
處分淮西赦
建中四年伐兩河叛帥慰勞本道百姓勅
貞元元年慰撫平盧軍先䧟在淮西將士勅
遣使安撫水灾諸州詔
令潘孟陽宣慰江淮詔
慰撫中
李涵河北宣撫制常衮
門下河朔一隅地方千里外捍夷狄内輔成周撫勤王
之師修任土之貢顧其方鎮可謂崇重眷我侯伯是有
勲勞將相國之股肱兆庶君之支體事同休戚寧忘鑒寐思
撫巡而未獲念征鎮而永懷爰命宗臣往申旨諭銀青
光禄大夫行尚書左丞襄武縣開國公李涵朕之茂親
腹心攸寄純固所以致命文質所以經邦温恭禮譲信
誠易直勵匪躬之節秉憂國之心美其公才嘗所委任
再令宣撫皆合事經既合謙誠之辭兼陳理化之迹慰
我憂心意甚嘉之今秋冬在候徭戍未寧將校有介胄
之勞黎元有賦税之役代予親問諮爾使臣仍兼副相
之榮式重登車之務可兼御史大夫充河北宣慰使本
官勲封並如故
李涵再使河北制
勅書有施命以告四方禮有誦志以巡邦國明王所以
垂拱而天下理者非家至而日見之也實賴腹心耳目
之臣審訓念於中外俾德澤教化敷於四海情有所達
事適其宜上下交暢則天地和應矣喻我朝旨寄於宗
英銀青光禄大夫行尚書兵部侍郎襄武縣開國公李
涵志以足言學於古訓安和孝敬慎静尚寬服居大僚
常所親信每受重寄必揚休聲往以幽薊渤碣之間戎
府方州之大俾付正命以親諸侯至於再三秉此純一
盡人臣之節罔或辭難徇國家之利豈憚勤遠信以恊
忠惠以交福周爰咨度不遑啟處邊陲寧晏敬賴親賢
今以侯伯之勲勞師人之戍守顧其功效宜有撫巡高
選中朝尤承兹僉議加以丞相之副增其原隰之華時
惟𢡟哉無替厥服可兼御史大夫充河北宣慰使餘如
故
劉晏宣慰河南淮南制
勅書曰元后作人父母又曰一夫不獲則日時予之辜
政或不平訟或不理則人受其弊氣生其灾噢咻連聲
愁苦無告州縣長吏莫之省憂念兹疚懷中夜三歎朕
以否德託於人上永言理道敢不勵精自兵亂一紀事
殷四方耕夫困於軍旅蠶婦疲於餉饋欲求無事豈可
得乎致令戶口減耗十無一二而河南淮南又甚諸道
得非蒐乘補卒之數急賦横税之煩致使憂駭匪寧流
庸不復兼亦親人之職少有政術稱者放富役貧多患
不均靡室靡家皆籍其榖無衣無褐亦調其庸雖節制
廉察務令調理而貪官暴法未絶姦原誅求無厭鰥寡
重困永歎遐想過實在予巡撫之寄資於碩德某官某
相政府之舊道在安人自河之南天下之半底慎財賦
衣食京師久於倚任多所弘濟因其旋南將命攸屬所
至之處宣示詔書撫將校之勤勞問黎元之疾苦事有
未便法或不行委之釐革歸於允當或假其征徭私有
聚斂或託其貢獻公然乾没厚取於人歸怨於上虧損
時化朕甚懼焉宜委某官與節度觀察切加疏理勿令
冤濫以副憂勞其官吏有犯便禁身推問具狀聞奏當
峻刑典以息貪殘
喻安西北庭諸將制常衮
勅天下既定萬里寧一豈王者獨運而臻此耶實賴文
武將守腹心之臣宣力強任捍禦於外也往以蕃戎並
暴縱毒邊表乘釁伺隙連兵累年城門晝閉王師遐阻
遮殺漢使盗取節印恣睢甚横厲逆天理而國朝未暇
襲遠置於度外實五京二庭存亡危急之秋也河西節
度使周鼎安西北庭都護曹令忠爾朱某等義烈相感
貫於神明各受方任同奬王室率辛李之將用甘陳之
謀與羌騎校尉王侯君長以下自金河玉關至於南北
戊午跨流沙至西海蒲類破白山戰事致命出於萬死
賴天之靈以戰則尅不動中國不勞濟師横制數千里
有輔車首尾之應以威以懷張我右掖稜振於絶域烈
切於昔賢微三臣之力則度隍踰隴不復漢有矣每有
使至說令忠等憂國勤王誠徹骨髓朝廷聞之莫不酸
鼻流淚而况於朕心哉遐想盛烈感嘆何已或恐凶醜狡
譎反復離間妄說國難搖動人心今所以疏其事實一
以相報近有流落蕃中十數年者至闕庭知犬戎惡稔
上疑下阻日就殘滅加之疾疫灾及羊馬山谷填委天
亡之時及囚奴自速其禍諸蕃連衡以功進取力屈氣
衰已逃於苦寒之地西北邊患蕩然以清至於九夷南
盡百越玉帛来朝於魏闕苞茅入貢於王祭党項内附
回中大寧天下郡國一其教理王畿征調漸復平時子
儀移鎮於邠郊抱玉進攻於天水士馬百萬當令悉西
方垣翰之寄所宜恊心戮力抗厲威武同赴戎會也勉
卒志業以時康功慶流子孫永久無替高映勲典豈不
休哉每念戰守之士十年不得解甲白首戎陣忠勞未
報心之惻怛不忘終食要當候大師所指窮荒蕩定懸
爵位以相待傾府庫之所有以答西川賢士大夫㤀身
報國之誠遣詔諭意非一二所能盡也
宣慰湖南百姓制常衮
勅震澤之南數州之地頃以水潦暴至沱潜潰溢既泛
城郭復瀦原田連歲大歉元元重困餒殍相望流庸莫
返加之以師旅煩之以賦税哀我矜人何以堪命朕君
臨之道方欝牧養之政未弘咎之所降諒在於此雖天
灾流行厥有恒數而夕惕昃厲豈㤀責躬夫振人育物
大易之明文也自漢魏以来外軍之處必遣人巡問以
安集之國朝因其制亦命近臣撫慰俾諭求瘼之意宜
令中散大夫給事中賀若察往湖南宣慰處置其百姓
遭損不能自存者應須振急蠲宜與本道觀察使商量
處置了聞奏仍賫詔書躬自問恤宣示郡邑令知朕心
宣慰嶺南制
勅理天下者先務於安遠本人情者必令其上達或刑
罰不中德施未孚則生怨咨是以申喻朕以服嶺之表
方隅之大南盡百越專制萬里擇將置守常亦難之至
於臨遣屢有明誡俾施惠政以恤疲人而長吏議法不
平作威以逞因其猜阻䧟我忠良馮季康何如瑛等南
方右族累代純臣恊其義烈之心積有艱危之效惑於
所譛虐用其刑無狀致辟遂生邊患朕比託人上每勞
日昃天地之生成父母之慈愛聞此濫罰惕然疚懷尋
亦辨明特令昭宣如聞溪洞尚有紛擾哀我士庶勞於
甲兵豈不求安良有以也所以更謀良帥先用舊德兼
御史大夫徐浩歴典中外長於撫綏素所親信玄冬之
首當至彼方必能大布風化永清麾管仍令尚書比部
員外郎莫藏用往嶺南宣慰問以疾苦恤其死喪其季
康等遇害之家躬自存撫切加贍恤務令得所以慰孤
遺其軍州有所給聚申明中旨已懸示大信但歸附即
同平人豈惟復業安居當亦隨才命職兼至桂州宣慰
應水旱所損或須蠲免宜與觀察使商量勉膺朝寄以
稱朕懷
奉天遣使宣慰諸道詔
古者天子有巡守之義以考國典以觀人風在時多虞
或所未暇乃命卿士使於四方問人疾苦廉吏善惡苟
因所任則如親臨在安平之時得資勤恤當禍亂之際
得無省憂朕不敏不明肆於人上撫御失道誠信未孚
寇盗煩興阻兵拒命哀我臣庶䧟於匪人顧兹田疇鞠
為茂草不念柔服遂事徂征徵發甲士萬里必至暴露
营壘連年不息冒於鋒刃繼以死傷煢嫠無依父母廢
養存者積思家之怨殁者倍異鄉之痛又以軍資滋大
公儲不充厚取於人㒺率厥典科條雖設誅斂無常農
工廢弃於生業商賈咨嗟於道路軍儲日益閭閻日空
凋瘵日窮徭賦日甚以財力之有限供求取之無涯暴
吏肆威鞭笞督責罄彼黔首控告何依怨氣上騰咎徵
斯應疫癘荐至水旱相承罪非朕躬誰任其責朕自嗣
位逮及六年連兵不解以逾四稔雖本非獲已義在濟
人而事有重勞敢㤀咎已皆以朕躬寡昧居安㤀危致
寇之由實始於此予則不德人亦何辜愧恨積哀痛心
疾首昨者改元施令悔往布新將使反側獲安則干戈
自弭賦役差減則衆庶就康還定流亡與之休息猶懼
思慮不周於庶務誠感未達於遐方一理失中一夫不
獲則何以謝天譴致人和俾代予言其在良弼宜令門
下侍郎同中書門下平章事蕭復充山南東西荆南湖
南鄂岳江南江西淮南浙西東嶺南福建等道宣慰安
撫使嗚呼往率厥職敬此朕命慰勉征戍勞徕困窮訪
其所要察其所弊淹滯必達兇(闕)勿
憚幽遠而不被無略細微而不恤洎於編甿比屋咸若
朕之躬親股肱惟良則予有賴其諸道將士並准今年
正月一日制嚴備疆界勿使侵擾仍各令本將速具名
銜等第上奏悉與甄叙其有殊功勁節越超常倫别條
事迹當與優奬百姓每年兩税定額外自餘徵率一切並
停課勉農桑各令安業寇難既定漸率干戈朕當躬先
簡約庶務節省兩税之外亦更減除其諸事緣急切交
須處分者即所在節度觀察商議裁度處分務合便宜
其餘利害還日上奏朕當詳省以求厥中宣布遠邇咸
知此意
收復京師遣使宣慰制
朕獲承先顧付以大器懼德不類貽列聖羞虔躬惕勵
㒺敢暇逸將欲立法一致和平小信未孚羣心遂阻理
化乖當百度失中君臣之間欝堙不達致寇雖深於罪
已興戎猶昧於省躬期静亂以濟人反勞師而黷武行
者被傷殺之苦居者重齎送之勤四海騷然靡有寧處
京輦之下杼柚亦空環列之中遣戍殆盡略内而勤遠
安居而忘危賊臣誘姦乘間竊發豺狼穢於宫闕士庶
䧟於塗炭作威以毒仇視我人萬姓嗸嗸呼天無告有
殞踣以抗節有脅從以俟命且一夫不獲辜實在予予
以君臨萬邦作人父母既才謝克復育非仁義從而咎
之其心愧悚一食三嘆退含内訟介於梁岷庶乎有瘳
以答譴戒皇天悔禍宗社降靈腹心爪牙奮謨宣力元
惡稔慝脱身遁逃餘黨歸誠率衆来附斂沴氛而闢閶
闔剪鯨鯢以清郊原函夏再寧室家相慶非將相夹輔
王室卿士交修予違軍旅叶心畢命盡敵豈伊寡昧克
復興運戡定大難載感予懷宜令吏部侍郎班宏充上
都宣慰使勞問將士撫綏蒸黎招集流亡安慰反側朕
續當整駕㨂日還京告謝於祖宗請罪於天地策勲行
賞以報忠良明宣所懷咸使知悉
安撫淮西歸順將士勅
勅李希烈首亂淮瀆又侵滎汴兇威之所及㒺不脅從
百姓既罹於網羅將士兼質其家口哀我衆庶厄冤莫
伸雖欲歸降何由自達朕為人父母不克保安遂使忠
良横遭脅汙興言及此憫悼載深自餘脅從一切不問如能去逆
效順因事建功明設科條以示褒勸其有以一州降者
便授刺史封異姓王實封五百戶以一縣降者便授縣
令封郡公賜實封二百戶以萬人以上降者授刺史封
國公賜食邑三百邑其餘各以功效節級甄升列爵建
官以俟能者朗然明信朕不食言宣示遠人各令知悉
處分淮西赦
勅乃者希烈亂常阻兵竊號汙脅士衆殘虐蒸黎朕志
在好生誠深罪已為人忍恥不忍加兵惟兹一軍代著
忠節果殱元惡不替舊勲詢於衆情請拜戎帥人亦勞
止期於小康屢乖恤下之方重致喪身之禍由朕薄德
俾人不寧撫此萬邦且愧且悼猶賴將校士旅秉其誠
心邦人不驚軍部無撓以此節效良有可嘉所宜慰安
俾洽寬澤應將士吏人承前所有罪犯無輕重一切釋
放曠然昭洗咸與更新其先受莊宅財物等各以見管
為主將士衣粮并家口粮等一例并准舊例以時給付
不得停減先令優與賞叙亦准元勅處分務令豐厚以
稱朕懷仍如曉諭各令知悉
建中四年伐兩河叛帥勞慰本道百姓勅
勅朕嗣守大業於今五年承祖宗之威烈受明靈之耿
命何嘗不損已求瘼視人如傷思省徭賦以康邦俗納
羣生於夀域躋大化於升平而德固虚薄志不昭感叛
人未附戎馬方殷在予之責鑒寐多懼自兩河背叛兇
逆相因殺害無辜竊盗城邑搖蕩我邊鄙薦食我黎元
勞我師徒費我征賦累更時歲未克底寧朕子育萬人
務康暴亂弃其細故待以初誠申之以大信示之以好
惡將冀迷乃知復困則能通亦欲先德後刑有征無戰
不勞師旅以致和平而包藏乎禍心自相搆釁侮慢朝
旨偷恤甲兵去順效逆曾無悛志謂天可㒺謂責可逃
緩之則為患益深逼之則違命不順挟藏詐匿詭毒萬
端陷此忠良申雪無路朕為人父母實所痛心豈可忍
此姦回為之覆燾是以大整師旅肅爾天誅載清㝢縣
以息黎庶事不得已而至於斯頃以軍興飛輓相次軍
供之費餽運之勤屢擾農商或擅其利州縣征賦重及
疲人朕心在止戈日冀蠲復先志未就後慮繼之徵責
既加名目猶廣百姓私養無以自贍惟是夙夜不遑晏
寧豈不知耕織之艱難轉輸之勞苦每一念至載深憂
旰儻上玄垂祐烈祖降靈凴將帥之謀股肱之力俾我
一戎永清四海則頒賦名目悉停兩税定數亦各減放
以便萬姓咸與昭蘇各委節度觀察刺史縣令所在郡
邑明加曉諭使知予意朕欝於大道遠邇未臻必假人
力以清多難宣布中外咸使聞知
貞元元年八月慰撫平盧軍先䧟在淮西將士勅
勅淮寧軍將士等頃自平盧来越赴國難涉溟海不測
之險滅兇賊作亂之徒其後分鎮淮西防秋壠上奉我
王事久著勲勞或耆老見存或子弟相繼舉其誠效並
是勲臣頃被李希烈脅從無路申雪永言勲舊實可憫
傷邇者已勅諸軍不加征伐冀能相率歸保功名副我
念舊之心成其自新之節其陷在淮西將士應有親族
在節度觀察使及刺史縣令等切使安存使皆得所如
有在宅店舖奴婢六畜産業等各任如舊不得輒有侵
擾如全家没在淮西更無親族為主者即官為檢校待
當主復即時檢付仍分明布告咸使知之
遣使宣撫水灾州軍
朕以薄德托於人上勵精庶政思致雍熙而誠不動天
政或多失隂氣作沴暴雨洊臻自江淮而及荆襄歴宋
亳而施河朔其間郡邑逓有水灾城郭多傷公私為害
壊損田舍次及田苖或親戚之漂淪或資産之沉溺為
之父母所不忍聞興言疚懷良深惻憫夙夜祗畏悼於
厥心是用寢不獲安食而㤀味時宜賑恤庶洽幽明宜
令中書舍人奚陟往江陵襄郢隨鄂申光蔡等州左庶
子姚濟梧往陳許宋亳徐泗等州祕書少監雷成往恒
冀德棣深趙等州京兆少尹韋武往揚楚廬夀徐潤蘇
常湖等州百姓因水不能自存者悉宣慰使以賑給死
者各隨物故所在官為收斂埋瘞其田苗所損委宣撫
使與所在長吏具奏於戲一夫不獲一物失所刑罰不
中賦斂不均皆可以失隂陽之和致水旱之沴其繫囚
及獄訟久未决者所在長吏即與决之務從寬簡俾無
冤滯貪官暴吏倚法害公特加懲肅用明典憲災傷之
後切在撫綏咨爾方鎮之臣洎予守宰宜悉乃心力以
恤凶災宣布中外咸使知之
令潘孟陽宣慰江淮詔
理天下者先修其國國命之重寄在方鎮共理宜人列
城為政繫乎屬縣然則匹夫之耕匹婦之織積微成著
以供國用永念蒸庶厥惟艱哉頃年以江淮租賦爰及
𣙜税委在藩服使其平均太上皇君臨之初務從省便
遂令使府歸在中朝或恐巡院既多職因交替新制未
立舊目已紊况汴河而東瀕海之右多名都奥壤疆理
接連如或征賦不均徵輸難濟物輕貨重法弊人勞又
聞江淮數道比愆時雨深憂黎庶之不足軍國之闕供
政有所不宜事有所未便宰政有課績官吏有否臧爰
選使臣申我休命宜令度支及諸道鹽鐡轉運副使戶
部侍郎兼御史大夫潘孟陽專往宣慰諭安疲甿詢訪
便宜蠲除疾苦安人利國稱朕意焉
唐大詔令集卷一百十六
