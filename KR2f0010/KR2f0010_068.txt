唐大詔令集卷七十八
宋宋敏求編
典禮
追尊祖先
追尊玄元皇帝制
追尊先天太皇德明興聖皇帝等制
上聖祖大道玄元皇帝號并五聖加諡制
加諡祖宗
諡議
順宗加諡至德弘道大聖太安孝皇帝議
憲宗加諡昭文章武大聖至神孝皇帝議
文
聖祖大道玄元皇帝加號册
高祖神堯大聖皇帝加諡册
太宗文武大聖皇帝加諡册
高宗天皇大聖皇帝加諡册
中宗孝和大聖皇帝加諡册
睿宗玄真大聖皇帝加諡册
赦
加祖宗諡號赦
國忌
國忌在近進𬞞菜詔
增忌辰設齋人數勅
廢國忌日行香勅
追尊祖先
追尊玄元皇帝制
東臺大道混成先二儀以立稱至仁虛已妙萬物以為
言粤若老君朕之本系爰自伏羲之始洎乎姬周之末
靈應無像變化多方遊元氣以上昇感星精而下降或
從容宇宙吐納風雲或師友帝王丹青神化譬隂陽之
不測與日月而俱懸屬交在辰晦迹柱下大弘雅訓垂
訓將来雖心齋於太虚而理歸於真宰若夫絶聖棄智
安排寡欲寂寞窅冥之際希夷視聽之表澹爾無為翛
然自得酌之不竭用之不盈執大象而還淳滌玄覽而
遣累邈乾坤而長久跨陶鈞以亭育至矣哉故無得而
稱也况大道所宣克昌寳祚上德所履允屬休期朕嗣
膺靈命撫臨億兆總三光之明而宿宵夤畏居四大之
重而寢興祗惕盡孝敬於宗祧罄懷柔於幽顯行清静
之化成太平之業登介丘而展采坐明廷而受記非烟
結慶重輪降祥鶴應九歌山稱萬歲越振古而會休徵
冠帝先而為稱首大禮云畢廻輿上京駕駐瀨鄉躬奠
椒糈仰瑞光而延佇挹神泉而永嘆如在之思既深敬
始之情彌切宜昭元本之號以章玄聖之功可追上尊
號曰太上玄元皇帝祠堂廟宇並令修創廟制令丞以
供薦饗仍改谷陽縣為真源縣宗姓特給復一年冀崇
追遠之懷用申尊祖之義主者施行(乾封元年二月二十日)
追尊先天太皇德明興聖皇帝等制
門下庇人生者必崇於大道受成命者實賴於前烈恭
惟大聖祖玄元皇帝道光太極首出渾元弘敷妙門廣
化真理雖乘時御氣已昭昇於上清而儲祉發祥每敷
祐於来裔祚我寳運格於皇天爰自創業迨於兹歲頻
彰景貺屢覩真容使夫天清地寧物阜民庶六氣時若
四夷来王聖感之祖也至道之應也成功不宰豈假於
強名降福無疆敢忘於昭報是用薦徽號增禮册蠲㓗
以盡敬躬親以致誠亦既昭格良深感慶交至宜因展
事更廣揚名夫聖人之生乃先天地應變無體其猶龍
馬雖窅冥之物不知誰何而誕靈之後示必有先聖祖
父母著在圖籍母益夀氏已崇徽號曰先天太后父周
上御史大夫敬追尊為先天太皇仍於譙郡置廟自餘
一事以上准先天太后例昔契敷五教殷以為祖稷播
百榖周以配天况咎繇邁種黎人懷德我之本系千載
彌光敬追尊為德明皇帝凉武昭王朕十一代祖也積
德石地炳靈中葉奄有萬國兆先帝功敬追尊為興聖
皇帝其靈側近仍並禁樵牧春秋二時偹禮致祭且聖
人所理本在諸天將欲降靈固欲取象况為帝號豈可
名宫其玄元宫西京宜改為太清宫東京改為太極宫
天下諸郡改為𬗋極宫兩京宫内道士宜先抽有道行
者一十人自餘於新度人中簡擇取添滿三十人為定
額仍各賜近城莊田册禮宜令所司即詳定儀注聞奏
上聖祖大道玄元皇帝號并五聖加諡制
握乾圖者必禀於元命宗道本者允屬於強名是知物
通昭感之德報功尊祖貴叶崇之義朕祗荷丕業恭臨
大寳何嘗不宵衣滌慮菲食齋心奉玄聖之範為蒼生
以祈福自頃昊穹眷命天道降休玉芝再産真容累見
嘉應荐来罔知攸荅豈謂玄記隂隲秘謀混成懸想造
化之源密紀景靈之度慶崇真籙昭錫朕躬初騐神傳
竟彰天授幽深累跡既殊於人代朴略竒象固絶於名
言𬗟覿皇圖欽承道寳有寅畏增深思申嚴敬之誠以
崇廣大之業謹上玄元皇帝仍以来月五日朕親奉册
禮國家文祖神宗重熙累洽無為之訓垂祐清静之德
在人慎寧後昆累承大業是用欽玄符之景命歸清廣
之延祥禀慶真源光昭聖烈謹上高祖神堯皇帝尊諡
曰高祖神堯大聖皇帝太穆皇后竇氏尊諡曰太穆順
聖皇后太宗文武聖皇帝尊諡曰太宗文武大聖皇帝
文德聖皇后長孫氏尊諡曰文德順聖皇后高宗天皇
大帝尊諡曰高宗天皇天聖皇帝大聖則天皇后武氏
尊諡曰則天順聖皇后中宗孝和皇帝諡曰中宗孝和
大聖皇帝和思皇后趙氏尊諡曰和思順聖皇后睿宗
大聖真皇帝尊諡曰睿宗玄真大聖皇帝昭成皇后竇
氏尊諡曰昭成順皇后肅明皇后劉氏尊諡曰肅明順
聖皇后庶彰祈精之感降貽厥之元符聿修誡敬逹孝思
於罔極更以来月五日於太清宫前恭禮寧王憲薛王
業各賜物八百疋忠王浚棣王洽鄂王滉光王涺等各
賜物七百疋中書門下賜物五百疋開府王毛重賜物
三百疋皇親五等以上諸親三等以下及文武百寮各
賜有差自古明王因心以待人由已以施物故休戚共
而憂樂同也中書門下丞相尚書開府王少大將軍父
賜三品官九品三監十二衛監軍羽林軍五省官三府
戶大都督府長史父各贈四品官以上清官父各賜五
品官凡所贈官宜兼贈母邑號俾夫羣臣受策上延父
母先帝遺澤下及幽明興言及此良多感嘆羣臣一體
榮辱是同龍蛇之歌古今作式其唐隆元年兩營立功
官三品以上與一子官其四品以下選日優與進改京
兆府供頓免今年地税諸道戰亡人家仰州縣存恤不
支濟者量事賑給諸軍徤兒别勅行人各賜勲兩轉
加諡祖宗
諡議
順宗加諡至德弘道大聖大安孝皇帝議
臣融議曰王者則高明以茂育法博厚而含弘象日月
以照臨如雨露而膏澤諡以令德昭於至公即軒轅顓
頊文王武王是也其有褒旌未副則宜增美尊名伏惟
順宗至德大聖大安孝皇帝道合二儀明齊兩曜恩沾
萬物信若四時始位踐重光名高少海寢興有度視聽
必端昔德宗駐蹕奉天禮行廵狩掃除兇寇實賴春闈
每誓衆之初而吐言激切及撫軍之際皆感動師人洎
車馬還都歡娛宫禁朝夕視膳晨昏問安是居承華毓
德望苑日彰孝愛三十七齡三善益表於元良六氣忽
嬰於沉痼德宗以龍樓重嗣惟疾之憂醫藥躬勞至於
大漸順宗昭事德宗之節也詢古無對德宗鍾念順宗
之至也前史莫倫父子之親君臣之義垂榮萬國流慶
千年及歷數自天統承丕構不敢牢譲方遵永圖師唐
虞之仁以覆幬天下纂禹湯之化以煦育黎元薄賦蠲
逋宥刑恤隠深仁降感沛澤旁敷减去宫人斥絶竒貢
臨軒廣愛焚鴆毒於通衢凭檻興仁放猛鷙於維繋歸
功臣之甲第而中外謳歌黜殘酷之劇吏而遠近欣服
虔恭九廟睠佑萬邦宵旰勤劬詎思頤衛於是託付冡
嫡壮乎皇猷以明繼明以聖傳聖孝德垂名於不朽睿
謨貽慶於無疆是生聖明收復河隴刷百載失地之恥
滌八聖強鄰之羞陛下不有其功美歸祖考追加尊諡
用重鴻名易曰天地之大德曰生聖人之大寳曰位經
曰德者同於德道者同於道諡法曰寬裕和平曰安克
慎所安曰孝伏惟順聖皇帝端拱造物秉運統天可謂
至德也感神翊運光明正位可謂大聖也永圖丕搆𫝊
聖和保可謂大孝也臣融定加諡號謹上尊諡曰至德
弘道大聖大安皇帝謹議
憲宗加諡昭文章武大聖至神孝皇帝議
臣融議曰皇莫尊乎義軒帝莫大於堯舜咸有上諡光
昭厥猷光德嵬嵬徽美未稱則必追加大號式重鴻名
伏惟憲宗神章武孝皇帝神授英明天假文武德惟孝
養仁著君臨功格玄穹道孚皇極詞懸日月學奥乾坤
揚十聖之耿光冠百王之丕績伏以天寳之末大歴之
中郡國有倔強之臣朝廷行姑息之令所以李錡拒命
自於宗枝劉闢稱兵起於儒吏伏惟憲宗皇帝上遵太
宗之法次覽軒后之書親近正人委任輔相修明綱紀
震動雷霆剪滅渠魁征討叛亂無職不舉無賢不庸將
靖萬方用清四海號令必一視聽無私故得夏臺伏鑕
於沙陲上黨受擒於城鎮西蜀獻俘而玉京正法東吳
納寇而金陵廓開郾城纔下而申蔡削平鄆帥就誅而
齊魯盡復皇威遠振神筭無遺時也滄景屛息以朝天
易定束身而納地海内無事天下一家萬國来賓百蠻
向化方興謀於戎狄深注意於河湟伏以疆土開拓而
有時腥膻冠帶而有日逐覩赫奕休烈留付中外實主
有明聖乘以英運睿謀心課越古超今陛下不有其功
歸於先志揭兹上善既譲於天能光祖宗繼述前聖昨
者丞相卿士請加鴻名陛下固秉冲謙再三不允今追
尊祖考榮冠禹湯伏惟憲宗神聖章武孝皇帝乃聖乃
神乃武乃文盛德大業經天緯地記曰武王周公其逹
孝矣乎詩曰文王受命有此武功臣融定加諡號謹上
尊諡曰昭文章武大聖至神孝皇帝謹議
閏十一月十七日宰臣於延英殿面奉聖旨收復河湟
繼述先志將欲尊順宗皇帝憲宗皇帝
右兵部尚書歸融奉閏十一月二十三日勅牒差臣
定諡號者學慙淺薄文愧空虛先聖尊號謬膺論譔
不敢不罄竭愚悃上副天心今諡號曰已成謹輙進
順宗皇帝諡號一卷憲宗皇帝諡號一卷並各封進
無任(云云)謹具如前勅旨敬依典禮不任摧感宜付
所司
册文
聖祖大道玄元皇帝加號册
維天寳八載歲次巳丑閏六月癸亥朔四日景寅曾孫
嗣皇帝臣隆基奉册大聖高祖玄元皇帝臣聞有萬物
者本乎大道稱謂所極乃強名焉通三才者存乎大寳
敬教所底唯崇號焉伏惟象帝啟元猶龍表聖應代降
跡立言垂範冲用之功覆幬於天地普救之德亭毒
於生靈委裕邦家克保丕業顧以𦕈躬纘承玄緒永惟
敷祐以致太和頃者玉芝再産玄記隂隲是用恭膺景
命肅事鴻名既刻元辰薦彰嘉貺則有卿雲散彩瑞日
重輪欽承降鑒載深兢愓謹上加尊號曰聖祖大道玄
元皇帝伏惟昭膺盛典永貽休烈
高祖神堯大聖皇帝加諡册
維天寳八載歲次已丑閏六月癸亥朔四日景寅孝曾
孫嗣皇帝臣隆基敢昭告於高祖神堯皇帝伏惟乾坤
合德歴數在躬俯順人心肇興王業濟生靈於塗炭弘
至理於馨香四海樂推百蠻稽服故得應圖協緯開國
造邦顧以𦕈德纘承丕緒永惟孚祐以致太和頃者玉
芝再産玄記隂隲欽承景命肅事鴻名既刻元辰薦彰
嘉應則有卿雲散彩瑞日重輪恭惟降鑒載深兢惕謹
上加尊諡曰高祖神堯大聖皇帝伏惟俯鑒虔誠昭升
盛烈祗奉典册伏增感慰
太宗文武大聖皇帝加諡册
維天寳八載歲次已丑閏六月癸亥朔四日景寅孝曾
孫嗣皇帝臣隆基敢昭告於太宗文武大聖皇帝伏惟
英喆自天應期撥亂翼戴元聖大拯横流九服載安百
蠻俾乂功冠開闢德被生靈故干戈之動叶於湯武文
章之盛縣於日月克昌大業永建皇圖顧以𦕈身祗膺
寳命恭惟孚佑以至和平頃者玉芝再産玄記隂隲是
用欽承丕祉肅事鴻名既刻元辰薦彰嘉應則有慶雲
散彩瑞日重輪永惟降鑒載深兢惕謹上加尊諡曰太
宗文武大聖皇帝伏惟俯睠虔誠昭升盛烈祗奉典册
伏增感慰
高宗天皇大聖皇帝加諡册
維天寳八載歲次已丑閏六月癸亥朔四日景寅孝孫
嗣皇帝臣隆基敢昭告於高宗天皇大帝伏惟繼文纘
聖嗣武居尊保合太和緝熙庶績萬邦作乂百度惟貞
興弔伐之師展對崇之禮無有遠邇罔不率從仁風汪
洋德澤滂沛聖謨超於䆳古休聲貫於列辟顧以𦕈德
纘承丕緒永惟敷佑以致太平頃者玉芝再産玄記隂
隲欽承景命肅事鴻名既刻元辰薦彰嘉應則有慶雲
散彩瑞日重輪恭惟降鑒載深兢愓謹上加尊諡曰高
宗天皇大聖皇帝伏惟鑒睠虔誠昭升盛烈祗奉典册
伏增感慰
中宗孝和大聖皇帝加諡册
維天寳八載歲次已丑閏六月癸亥朔四日景寅孝姪
嗣皇帝臣隆基敢昭告於中宗孝和皇帝伏惟睿聖日
躋文思天縱重昌大業光啟中興允昭嗣夏之功克荷
纘堯之緒武以靖亂文以經邦流愷悌之風布寬和之
政故得三靈叶贊百姓與能庶績咸康彝倫有穆顧以
𦕈德纘承丕緒永惟敷佑以至太和頃者玉芝再産玄
記隂隲欽承景命肅事鴻名既刻元辰薦彰嘉應則有
慶雲散彩瑞日重輪恭惟降鑒載深兢愓謹上加尊諡
曰中宗孝和大聖皇帝伏惟俯鑒虔誠昭升盛烈祗奉
典册伏深感慰
睿宗玄真大聖皇帝加諡册
維天寳八載歲次已丑閏六月癸亥朔四日景寅孝子
嗣皇帝臣隆基敢昭告於睿宗大聖玄真皇帝伏惟濬
哲齊聖文思光澤炳兹龍德潛躍應期靖難安人克昌
休運臻於至道惟懷永圖顧以𦕈身嗣膺寳命恭惟敷
佑以至太和頃者玉芝再産玄記隂隲是用欽承丕緒
肅事鴻名既刻元辰薦彰嘉應則有慶雲散彩瑞日重
輪恭惟降鑒載深兢惕謹上加尊諡曰睿宗玄真大聖
皇帝伏惟俯睠虔誠昭應盛烈祗奉典册伏增感慰
赦
加祖宗諡號赦
王者之御天下也莫不懋建皇極惟懷永圖先德禮以
導人用政刑以佐理順四時而並施其化育萬物而各
遂其宜然後闢土開邊遠柔邇悦衆享美利斯為大寧
我國家以仁義有乾坤以道德撫夷夏其高祖太宗經
綸之列聖繼體守持之重光累洽延洪景鑠及於憲考
文明武英剗稂莠於甫田振威靈於殊俗肅清澄廓庶
績其凝實推中興歴十五載今予小子大構是承祗奉
宗祧敬若天命遐慕唐堯恭譲之德常勵漢文菲薄之
躬懍乎憂勤懼忝負荷每念河湟之壌陷為戎寇之疆
百有餘年一失莫復元和中將雪前憤嘗振睿思方除
孽臣未就成業永懷遺訓明發疚心近者祖禰降靈中
外協志不煩攻伐不費財賦六郡連收七關盡復削衽
解辮樹領乞降犬羊竄亡億兆鼔舞厥庸有功繼志克
成仰襲丕休聊用無愧臣下欲歸虚美強我鴻名斯實
先聖神功因願追尊加諡牢譲乃遂孝思獲申頒告寰
區同兹徽慶且慮蒸黎之困猶疑獄犴之冤爰因獻歲
之辰乃行在宥之典可大赦天下自大中四年正月一
日昧爽以前大辟罪以下已發覺未發覺已結正未結
正繋囚見&KR1131;罪無輕重咸赦除之唯犯十惡官典犯入
已賘不在赦限
國忌
國忌在近進𬞞菜詔
朕聞大孝塞乎天地色養著乎人倫自古迄今乃生民
之本也朕之不幸往逄煢疚未明之間屡所哀感舉目
歔欷永懷罔極追慕之痛鍾此𬎼賓不樂之辰繼乎旬
朔宜令外厨斷牲鱗唯進蔬菜
增忌辰設齋人數勅
忌辰設齋雖出近制斟酌損益貴於得中况在不遷之
宗允資異數之禮五月六日二十六日兩忌設齋人數
宜各加至二十人太穆文德皇后忌日亦各加倍數其
寺觀仍舊十二月八日忌宜於五所寺觀共設四十人
宜令所司准式(太和年)
廢國忌日行香勅
朕以郊廟之禮嚴奉祖宗備物盡誠庶幾昭格恭惟忌
日之感所謂終身之憂而近代以来歸依釋老徵二教
以設食會百辟以行香將以仰助聖靈而冥資福祐有異
皇王之術頗乖教義之宗時因崔蠡奏論遂遣討尋本
末禮文令式曾不該明習俗因循雅當釐革京城及天
下州府國忌日於寺觀設齋行香起今以後並宜停廢
(開成四年年十月)
唐大詔令集卷七十八
