唐大詔令集卷十三
宋宋敏求編
帝王
諡議上
高宗天皇大帝諡議
德宗神武孝文皇帝諡議
順宗至德大聖大安孝皇帝諡議
憲宗聖神章武孝皇帝謚議
穆宗睿聖文惠孝皇帝諡議
敬宗睿武昭愍孝皇帝諡議
諡議上
高宗天皇大帝諡議
竊聞星㢠廻日薄懸象著明之謂天龍躍鳳翔握鏡乘時
之謂聖天以不言為德非言無以暢其神聖以無名會
道佇名然後筌其用營窟橧巢之代猶昧典章如雲𩔖
海之君方崇號謚所以闡揚功美榮鏡古今伏惟大行
皇帝稟樞電以降靈膺星虹而延睿以大聖而乘聖克
昌寳歷之基由至德而纂德載廣金圖之運對日之歲
窮象外之微言弄田之辰盡天下之能事逮入膺儲副
養德春闈恒侍禁中問安之道斯極長居膝下候色之
誠逾勵因心隆於愛敬率性感於神明此先聖之孝德
也洎乎正位旒扆光宅區縣孚俗軫如傷之念負重懷
若勵之心求瘼恤隠寒扇渴漿追夏禹之焚甲襲殷湯
之解網一物有違則滿堂興慮一夫非獲則推溝寘懷
此先聖之仁德也無幽不察觀六合於目前無遠不招
視八紘於掌内循機授政則旁燭於九圍命將出師則
坐知其萬里此先聖之明德也寅畏上玄肅雍清廟以
義制事以禮制心提衡均馭朽之危履石同蹈冰之懼
雖處泰而弗泰固乘休而弗休此先聖之恭德也卑宫
菲食土簋茅檐身好弋綈之衣手無金玉之玩翬裘必
燼䍧袂可安撤士星而莫施却超影而勿馭此先聖之
廣德也榮河綠錯朗宸鑑而生知温洛丹青澡璇襟於
性奥汾水秋風之唱仰天翰而扶輪媯汭叢雲之謌欽
睿詞而擁篲此先聖之文德也(缺)無遠而不懷以
我伐戎有征而必伏提封所亘招地位於鄒瀛正朔所
通闢境踰於亥步此先聖之威德也為於無事動於自
然鳴鑾訪道(闕)拜小童之言修德就閑載感大庭之夢此
先聖之玄德也體至道而調一氣舒卷隂陽運冲和而
契兩儀發揮風雨將百靈以交際亦萬物而通誠珍瑞
普彰休徵畢應此先聖之神德也以兹九德上則九玄
顧連陸於後塵掩胥燧而高視若乃子育羣方之惠財
受貺於玄符封岳没金之勲復推功於文帝巍巍蕩蕩
無得而名方冀千祥翊聖萬瑞讃德長居北極之尊永
契南山之夀豈謂十枝墜景遽淪懸晷之輝八柱傾天
奄落闓陽之構雲輿在御仙路方遥攀號無再奉之期
摧殞深百年之痛鼎湖弓劔逾增日遠之悲璇寢衣冠
空愴月遊之感顧以虚菲夙承乾蔭既忝彰明之地常
懷輔佐之誠薦螢燭以助光引鶴露而添海而聖德虚
受無來不應每聽覽餘暇侍奉誥言論道德則洞啟玄
樞語忠孝則廣通心極叙軒頊之淳化積若神交述堯
禹之清風宛成晤對在位三十五載功超七十二君圖
象所莫𫝊開闢所不覩罄楚越之竹書善未窮極泉雲
之才頌德難盡自賢猷厭俗緹律亟移禍變相仍荒梗
彌切正惟憑几之夕爰及啟欽之際神情湛正顧託殷
勤痛道貎之既遠懼先旨之無述所以偷延荒息強終
彝倫望霄漢以興摧曕扆筵而永慕今者龜謀既襲蛩
𡑞將臨敬上尊號之儀燕叶大名之典謹按自然覆育
曰天明一合道曰皇無所不包曰大謹狀上議曰天皇
大帝廟稱高宗
德宗神武孝文皇帝諡議
皇莫大於羲軒帝莫加於唐虞姒氏商鎬亦續憲度咸
紀名諡以揚昭光徵儒臣之議所以本至公也號全德
之尊所以節一惠也發揮茂曜如揭日月伏惟大行皇
帝文思睿哲天縱神授大明繼聖大孝尊親服道稽古
洗心蔵密巍巍易簡赫赫功造嚴祖宗而上下昭假仁
億兆而飛躍表靈始者薊寇殘魂戎旌未偃方由雍邸
出搃虞師刷讎恥而戴君父超維城而位少海元良有
問歷數誕膺同商宗而心在諒隂泣漢制而禮從權令
然後諏咨對越端拱而理時丁祲沴益起泚烈宸筭獨
復雲雷駿奔浃旬底定鯨燎殱洗反已哀痛大猷彌尊
阪泉威武止殺吊人之志也邊方朔陲獫狁昆夷趦趄
獷悍不敢不率丹穴南裔扶桑東極自古未化占風而
至鏡照廣及無思不服之德也大本逹道是為中和鼓
而舞之名我至樂變革繁淫以貞神人奉順聖元侯甸
繼獻九成八佾聖作明述垂衣脱劍訢合猗那之奏也
觀文化成匠物研精四始六義勤諧風雅洪音麗制焜
燿皦繹立言垂訓丹青玄鳥之作也(缺)保全夀夭之
門方疏𫝊賜日之廣利機瘥不聞長養推仁施濟天地
如保赤子之誠也教由德禮人乃恥格古作訓夏我箴
政刑載弘哀敬用息刀鋸利見大循本愧心之旨也躬
信厚而偷薄以革體清明而貪饕以懲納匪躬之直無
毁校防川之謨推輔弼之功有輻輳並進之歎泥金方
革仙鼎忽成汗漫無從希夷永閱哀同軌之將會仰鴻
名之可易鋪衍至賾錫乎無窮謹按經義参諸諡法曰
應物無方之謂神保大定功之謂武尊仁安義之謂孝
經天緯地之謂文大行皇帝變化無窮樞衡在握神莫
過焉整旅善師豺狼擾馴武莫威焉承休繼志永錫不
匱孝莫大焉輝焯玉度煥乎黼藻文莫逾焉考墳史而徵
德實請上尊諡曰神武孝文皇帝廟號曰德宗
順宗至德大聖大安孝皇帝諡議
臣上稽太古皇帝之建尊謚也咸揭盛德以旌至公備
禮於郊即天成命大易名之典也故堯不稱巍巍成功
而以𫝊聖為盛德禹不稱乃錫玄載而以成功為盛德
此則五帝三王統天作諡之大範也伏惟大行太上皇
天作睿哲生知太和揚九聖之耿光開萬紀之休運雲
行雨施不俟終日廣愛博教克成浃辰澤萬物德大乎
羲軒公天下道高乎堯舜原夫君人之表教於岐嶷造
物之用先乎蓍龜在物播為善之樂主器流作貞之慶
視膳有法文之孝撫軍有戡羿之庸毓全德於春闈積
大望於覆育垂三十載矣三善方齊乎聖敬六氣遽嬰
乎沉痼德宗皇帝慮繼明之重深唯疾之憂積其不懌
至於大漸天崩地坼當暝昡之辰流沙漸海有震動之
懼而大行太上皇明德動天神化無朕上虔九廟下恤
兆人深冀翌日之瘳大慶即端之作於是建冡嫡以發
大號赦天下以壯皇猷聖作明述周流灌注若乃奄巖
穴以搜賢才能官則哲之道也黜進獻以藝貢賦籍田
任土之利也滌疵瑕而復放竄解網泣辜之仁也蠲逋
責而惠困窮寬大易簡之義也用能垂拱而神人交泰
玄默而動植䆒安巍巍蕩蕩聖德如風烈雷迅不崇朝
而益乎八紘矣猶以為黎獻之富教未洽陵寢之制度
未成深圖甘害於恬頥力政不憚於增劇既而同軌畢
至萬邦咸寧奉先之孝克終𫝊聖之義斯舉釋負寳位
栖神玉清追姑射之高蹤樂華胥之妙道大矣哉與天
地合其德則不為而成與變化合其神則不疾而速聖
造盤薄玄風汪洋所謂天授非人力也方陋唐虞之異
族樂文武於同時振耀重光永清四海孰謂初陽變候
素疾彌留徵秘術而俞扁必臻走羣望而圭璧斯罄何
翠華之不駐乘白雲而上仙攀號刀劔哀震寰區皇帝
悼極憂以致養痛大數之不延外遵易月之命内茹終
天之酷詞不朽於禮謚旌罔極於受恩敢敡聖德垂鴻
惇史謹按易曰天地之大德曰生聖人之大寳曰位謚
法曰寬裕和平曰安敬慎所安曰孝大行太上皇乘運
統天端拱造物可謂至德感神翊運光明正位可謂大
聖冰圖丕構𫝊聖保和可謂大安九族安之兆人賴之
可謂大孝下採華夷之望上合神祗之心請上尊謚曰
至德大聖大安孝皇帝廟曰順宗謹議(元和元年六月)
憲宗聖神章武孝皇帝諡議
王者崇高以配天廣大以法地章明以象日月誠信以
合四時謂之令王謚以全德所以名盛烈昭至公堯舜
禹湯文武成康是也伏惟大行皇帝由疏封以繼明自
前星而受命以四海為養以萬乘問安稽古法天自家
刑國穆穆俊德煌煌大明煥乎人神塞乎天地國家天
寳之季宿兵中原強侯專地往往而有號令不一朝廷
包羞元和燀威霆擊篲掃戡夏剪蜀擒潞殄吳夷蔡取
齊朝滄納定光千載之期運平六葉之梗俗動也用軒
轅之干戈静也戢武王之弓矢聖神之道其至矣乎以
無方之能行不宰之用濟天下之務施天下之仁夷狄
之情偽遐裔之虚實揣其變化權其後先屈指前筭若
合符契多士濟濟任其器略文武俊傑畢力致用綱目
張而萬化具斟酌明而百事宜委庶務於廟堂之上夀
百姓於循良之府開直言之路庶無蔽聽施廣大之恩
物無違性宥恕刑獄哀惠困窮省薄徭役尊禮老耆約
巳恭儉推心平明公卿大夫任德終始近狎貴寵畏忌
守法採納羣正聽斷精慎忠直樹立䜛邪不行巍巍成
功赫赫在上春秋左氏傳曰武有七德禁暴戢兵保大
定功安人和衆豐財之謂也殱夷姦宄災害訖息禁暴
也淮河底定大赦疵人戢兵也歸馬於汝南漢南散卒
於齊梁淮楚保大也封有勞爵有德定功也寬天下之
蠶絲舉域中之方正安人也赦生致之寇虜爵拒命之
戎將和衆也乘輿服御儉而有制賜與供給惠而中節
豐財也神武不殺之德其若是焉不登羲軒年不享堯
舜夀百姓思慕如喪考妣同軌畢至相庭有時敢奉官
常尊名稱德謹按謚法兵禁殘暴曰聖應變無方曰神
洪度大明曰章為人除害曰武慈惠愛親曰孝戮鯨鯢
而清四海不曰聖乎裁造作而刑一德不曰神乎洞明
哲而貞百度不曰章乎推仁義而服萬物不曰武乎載
尊親而諧五典不曰孝乎書曰惟天聪明惟聖時憲法
也敏也謹酌之謚法質諸大經謹上尊謚曰聖神章武
孝皇帝廟號憲宗謹議
穆宗睿聖文惠孝皇帝諡議
臣祐議曰臣聞紹天人之盛美庖犧建其極含昊穹之
正氣金天侔其稱仁聖或異號謚則殊至於兼包二體
昭宣一德有自來矣我今因之爰徵克𩔖以騰茂實伏
惟大行皇帝睿鑒通微神智周物平由藩邸式踐儲闈
誕膺眷命用建皇極纉承丕緒克紹洪勲允釐帝載光
被王度以易簡凝庶績以仁和夀蒸人明遂事而虚受
進昌言而不咈清廟嚴薦中壼問安彰愛以誠因心則
著永言恭默思致雍熙敷祐庶氓宗承古訓徵特牲之
盛禮藴祈榖之至誠親率公卿祗奉郊祀爰畀大輅俯
及端門休祥告應非煙在上輪囷五色㢠廻復半空六轡
時按百辟稱賀迨圓丘展敬天感樂和柴燎告終人神
胥悅於是雷雨作解惠及萬方布乘春之煦育行惟新
之頒賜詳延莊彦敷納正辭納哀敬之書用寬大之典
鮐背是恤繆獄斯平優賚困窮矜蠲逋賦三光增耀羣
物昭蘇葳蕤汪濊之澤不可得而名也東寇猖狂在浚
為畔有征之日殱厥渠魁此所謂王者之師不戰而尅
也昆夷恃衆崆峒騁武亟為邊患時漸睿謨煩戊己之
戍勞癸庚之脩自我新命咸歸舊封欵塞旁午求成
修好俯從坎血之懇猥加築舘之榮弓矢載櫜亭障罷
警倚成輔弼清一區宇無私之覆既均不宰之功遽化
矧乃優遊乎文史之内精窮乎草隸之源崇杖席而選
文儒設官司而尊侍從所謂勤求為務聽納居多遵三
代之盛猷垂億載之休烈雖疾留聖體而慮發宸衷每
求衣夙興太陽但出没金是請方事撝謙憑玉俄聞奄
承末命年冀踰於堯舜時忽從於軒鼎六龍飛盖以上
昇萬姓號天而靡及今因山既卜同軌將臻爰䆒德威
式循典禮周書曰睿作聖文前儒(闕)睿聖也謹按謚法
曰敬禮祀享施為於人皆曰聖大行皇帝虔恭郊廟軫
志黎元教尚不嚴化行無朕不為聖歟又慈惠愛人道
德博聞皆曰文赦三就之刑採百氏之奥仁恕育物寬
明致理不為文歟又慈仁好與柔質虚受皆曰惠博錫
貧寠哀及鰥寡開延納之路容讜直之言不為惠歟又
曰秉德不回慈惠愛親皆曰孝文以繼明聖資統御服
勤不替就養無方不為孝歟考古謚而符德教請上尊
謚曰睿聖文惠孝皇帝廟號曰穆宗謹議
敬宗睿武昭愍孝皇帝諡議
定尊號考聖烈終古之重事有司宜用大者遠者上貝
百王之明例下開千載之成法參天人之意極臣下之誠約
而舉之以正大諡故稱天以誄大莫加焉微臣得議公
莫至焉所謂大者遠者盖揔夫一朝之治化四海之惠
澤夷夏之率職元元之受賜皇明所臨之遠近睿斷所
繫之巨小何如耳其他苟不足以升降盛德者固可略而
不論伏惟大行皇帝以英睿之姿紹膺丕歷啟皇輝於
磐石浴聖德於少海欽承冊命天下感悅既即尊位孝
惠逾顯列聖之道率履無違禮行乎郊禋敬逹乎宗廟
富四海以致養榮西宫以問安推恩廣愛累霈鴻渥發
號施惠洽於百靈而又天姿嚴正睿德沉毅時海内承
憲宗穆宗威靈德澤之後朝野無事生人休息初臨大
寳委政宰庭雖當春秋至富而遠蓄剛辯既閱庶務四
聰益逹英斷自已任賢不疑故卒能光啟承明載安天
下横議或熾聖衷逾堅忠勲内外叶贊雄略於是舉兵
食之大計示經營乎四方而不康之藩首自夷獮勵忠
奮節待帥於朝祗承風化遐邇聳動夫不怒而威不戰
而勝王者之武也推是大指引而伸之則未形之用可
見矣惜乎道未光乎天地澤未浸乎四海而變生非慮
遐邇號天於戲生靈之憤其可既乎七月將至同軌既
集臣謹上稽國典傍考物情約以經義合諸諡法表功
節惠庶叶大中書曰睿作聖夫以睿哲之材經聖明之
業而祖宗成式脩舉罔墜禮百神而親九族尊儒術而
容諫諍鋪鴻闡號德用章明非睿而何諡法威強睿德
曰武制勝朝堂之上而稜威遠馭不俟車甲非武而何
昔漢昭帝之所以為昭知臣而已諡法亦曰明德有功
曰昭大行皇帝雖謙讓然終任其剛斷以顯明德非昭
而何夫愍者臣下迫悅惋之誠所深切者也諡法在國
逢難曰愍聖朝既討讎戡亂明告四方有司所宜率億
兆之心極君親之義薦誠旌感非愍而何諡法慈惠愛
親叶時肇享皆曰孝孚愛敬於率土刑家邦之孝理躬
親嚴配之典奔走職來之助廣慈至德非孝而何𫝊曰
臨之以莊則敬又記曰莊敬則嚴威擬盛烈之形容參
歴古之訓典謹上尊諡曰睿武昭愍孝皇帝廟號敬宗
唐大詔令集卷十三
