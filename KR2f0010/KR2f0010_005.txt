唐大詔令集卷五
宋宋敏求編
帝王
改元下
改元建中𠡠
奉天改興元元年赦
改元貞元並招討河中李懷光淮西李希烈
赦
改元元和赦
改元太和赦
改元開成赦
改元廣明赦
改元天復赦
改名
武宗改名詔
改元下
改建中元年𠡠
𠡠春秋有五色之統盖王者踰年建號體元居正上以
繼業反始下以書事布策示不忍有變於中年也朕以
不造銜泣在疚而三事大夫迫至公之命喻大孝之道
實奪予哀為衆所戴恐墜祖宗之遺烈不若先帝之前
訓如履薄將陷如乘奔失御濡露之感忽焉歲初罔極
之懷瞻天靡及舊物未改常典惟新勉而從之良增感
奉其以大歷十五年改為建中元年所司准式庶恊履
端於始載符皇極之義也
奉天改元建中五年為興元元年正月一日赦
門下致理興化必在推誠忘已濟人不恡改過朕嗣服
丕構君臨萬邦失守宗祧越在草莽不念率德誠莫追
於既往永言思咎期有補於將來明徵厥初以示天下
惟我烈祖邁德庇人致俗化於和平拯生靈於塗炭重
熙積慶垂二百年伊爾卿尹洎億兆人衆代受亭育以
迄於今功存於人澤垂於後肆予小子獲纉鴻業懼德
不嗣罔敢怠荒然以長於深宫之中暗於經國之務積
習易溺居安忘危不知稼穡之艱難不察戎役之勞苦
澤靡下䆒情不上逹事既壅隔人懷疑阻猶昧省已遂
致興戎徵師四方轉餉千里賦車籍馬遠近騷然行齎
居送衆庶勞止或一日屡交鋒刃或連年不解甲胄典
祀乏主家室靡寧死生流離怨氣凝結力役不息田萊
多荒暴令峻於誅求疲甿空於杼軸轉死溝壑離去鄕
閭邑里丘墟人煙斷絶天譴於上而朕不悟人怨於下
而朕不知馴致亂階變興都邑賊臣乘隙肆逆㴞天曾
莫愧畏敢行凌逼萬品失序九廟震驚上累於祖宗下
負於黎庶痛心靦面若墜泉谷賴天地降佑人神叶謀
將相竭誠爪牙宣力屏逐大盜載張皇維將弘丕猷必
布新令朕晨興夕惕惟念前非乃者公卿百寮頻抗章
表猥以徽號加於朕躬固辭不獲俯遂輿議昨因内省
良用瞿然體隂陽不測之謂神與天地合德之謂聖顧
惟淺昧非所宜當文者所以化成武者所以定亂今化
之不被亂是用興豈可更徇羣情苟膺虚美重予不德
祗益懷慚自今以後中外所上書奏不得更稱神聖文
武之號夫人情不常繫於時化大道既隠亂獄兹豐朕
既不能弘道得人又不能一法齊衆苟設密網以罹非
辜為之父母實增愧悼今上元統歷獻歲發生宜革紀
年之號式敷在宥之澤與人更始以答天休可赦天下
改建中五年為興元元年自正月一日以前大辟罪巳
下罪無輕重已發覺未發覺已結正未結正繫囚見徒
常赦所不原者咸赦除之李希烈田悅王武俊李納等
有以忠勞任膺將相有以勲舊繼守藩維朕撫馭乖方
信誠不著致令疑懼不自保安兵興以來海内騷擾皆
由上失其方而下罹其灾朕實不君人則何罪屈已弘
物余何愛焉庶懷隠匿之誠以洽好生之德李希烈田
悅王武俊李納及所管將士官吏等一切並與洗滌各
復爵禄待之如初仍即遣使諸道宣諭朱㴞雖與朱泚
連坐路遠未必同謀朕方推至誠務欲弘貸如能效順
亦與維新其河南河北諸軍兵馬並宜各於本道自固
封土勿相侵軼朱泚大為不道棄義滅恩反易天常盗
竊名器暴犯陵寢所不忍言獲罪祖宗朕不敢赦其應
被朱泚脅從將士官吏百姓及諸色人等有遭其煽誘
有迫於兇威苟能自新理可矜宥但官軍未到京城以
前能去逆效順及散歸本軍本道皆並從赦例原免一
切不問天下左降官即與量移近處已經量移者更與
量移流入配隸及罰藩鎮效力并緣罪犯與諸使驅使
官兼别𠡠於州縣安置及得罪人家口未許歸者一切
放還應先有痕累禁錮及反逆緣坐承前恩赦不該者
並宜洗雪亡官失爵放歸勿□量加收叙未復資者更與
進叙諸色降黜配隸人中有才能著聞者特加錄用勿
拘常例將士等或百戰摧敵萬里勤王捍固金城驅除
大憝濟危難者其節著復社稷者其業崇我圖爾功特
加彛典錫名減賦永永無窮並賜名奉天定難功臣身
有過犯逓減罪三等子孫有過犯減罪二等本戶有差
徭使役一切蠲除其功臣雖已后身老病患不在軍旅
當分粮賜並宜全給身亡之后十年内仍回給家口其
有實食封者子孫繼代無絶其餘收錄及功賞條件待
收京日並依去年十月七日十一月四日勅處分諸道
諸軍將士等久勤捍禦累著功勲方鎮克寧惟爾之績
應在行營者並超三資與官仍賜勲三轉其累加勲爵仍
許回受周親内外文武三品已上賜爵一級四品已下
各加一階仍並賜勲兩轉見危致命先哲攸貴掩骼埋
胔禮經所先雖效用之或殊在惻隠而何間諸道將士
有死王事者各委所在州縣給逓送赴本管官為葬祭
其有因戰陣殺戮及捕獲伏辜暴骨原野者亦委所在
逐近便殯葬應緣流貶犯罪未收葬者並許其家口各
據本官品以禮收葬自頃軍旅所給賦役繁興吏因為
姦人不堪命咨嗟怨苦道路無聊汔可小康與之休息
其墊陌及稅間架竹木茶漆𣙜鐵等諸色名目悉宜停
罷京畿之内屬此寇戎攻劫燒焚靡有寧室王師仰給
人以重勞特宜減放今年夏稅之半朕以兇醜犯闕遽
用于征爰度近郊息駕兹邑供儲克辦師旅攸寧式當
褒旌以志予過其奉天宜升為赤縣百姓並給復五年
尚德者教化之所先求賢者邦家之大本永言兹道夢
想勞懷而澆薄之風趨競不息幽棲之士寂寞無聞盖
誠所未孚故求之不至天下有隠居行義才德高遠晦
迹丘園不求聞逹者委所在長吏具名聞奏朕當備禮
邀致諸色人中有賢良方正能直言極諫及博通墳典
逹於教化並識洞韜略堪任將帥者委常參官及所在
長吏聞薦天下孤老及鰥寡惸獨不能自活者並委州
縣長吏量加優恤其有年九十以上者刺史縣令就門
存問義夫節婦孝子順孫旌表門閭終身勿事大兵之
后内外耗竭貶食省用宜自朕躬朕當節夫乘輿之服御絶
宫室之華餙率已師儉為天下先諸道貢獻自非供宗
廟軍國之用一切並停應内外官有冗員及百司不急
之費委中書門下即商量條件停減聞奏布恩行賞抑
惟舊章今以餘孽未平帑蔵空竭有乖慶賜深愧於懷
赦書有所未該者委所司𩔖例條奏敢以赦前事相言
告者以其罪罪之亡命山澤挟蔵軍器百日不首復罪如
初赦書日行五百里告布遐邇咸使聞知
貞元元年正月改元并招討河中李懷光淮西
李希烈赦
門下王者體元立極欽若乎天地纉承統業嚴奉乎祖
宗所以敬事修誠務本敦孝尊其上以御其下謹其身
而訓於人百神允懷庶兆永賴國之大典莫重於斯朕
燭理不明違道招損往遭大難臨陷都國天地宗祧曠
而莫主是欽若嚴奉之義缺矣朕甚懼焉洎再復京師
遽將告謝有司以人力耗斁禮物廢墮日居月諸歲聿
云暮卜其近日甫在上春齋心永懷坐以待曙而百辟
卿士抗表上言咸謂人心未寧不足以盡敬寇盗猶在
不可以告功迫於羣情俯抑誠願郊廟孔邇瞻言莫從
悼心慚顔胡寧自處重以和平未洽灾沴荐臻去歲旱
蝗兩河為甚人流不息師出靡居加之以徵求因之以
荒饉困窮餒殍轉死丘墟而又關輔之間冬無積雪土
膏未發宿麥不滋詳思咎徵其失安在豈兵戎之后餘
祲尚在將獄犴之中深冤未息且河中淮右逆將阻兵
汚脅齊人陷之死地雖欲自雪厥路無由抱義銜冤足
傷和氣此皆由朕寡德播灾於人為之父母實用愧恥
今玄隂已謝春日載陽勾萌畢申幽蟄咸震思與海内
同心自新布澤更元用符天意宜改興元二年為貞元
元年自正月一日昧爽已前大辟罪已下已發覺未發
覺已結正未結正繫囚見徒罪無輕重咸赦除之
改元元和赦
朕聞明王之以孝理也必先之以莊敬由一人之至德
鼓四表之歡心臻於太和以育庶𩔖則下知禁而不犯
上措刑而不用斯道不遠弘之在予朕以寡昧嗣守丕
業荷累聖之洪休稟太上之嚴訓夙夜寅畏不敢荒寧
承顔而退有萬幾問寢而下臨四海虔奉惟眷施於兆
人皇王以來孰有斯慶端本之化自予躬行搃百行之
源刑四方之理推恩以覆育廣敬以昭事王者要道朕
亦庶乎則日月之燭臨可以率俾昆蚑之涵養期於不
夭是必家至日見而後化洽刑清圖始所難慎終斯勉
猶恐下愚之人因循陷辟官司之長教道未明迫於饑
寒遂愆禮節詿誤之罔顧失政之多途哀矜之懷雖得
情而勿喜思與公卿大夫及士庶勵翼循省以圖將來
且因體元之始覃此維新之澤上報於君父下念於蒼
生頒慶紀年鴻恩斯洽可大赦天下改永貞二年為元
和元年正月二日昧爽已前大辟罪已下常赦所不原
者咸赦除之京畿諸縣今年青苗錢及𣙜酒錢並
宜放免地稅率每年量放二升淮江荆襄等十州管内
水旱所損四十七州減放米六十萬石稅錢六十萬貫
内外文武見任致仕官神策六軍諸道將士等各賜爵
加勲有差武德以來功臣子孫與官及出身文武常參
官觀察節度團練經略刺史六軍大將等父母亡殁與
封贈官至德以來任宰相與封贈及諡陜州奉天元從
功臣普恩外更賜爵中書門下及外使宰相宜與一子官
七品東宫官並與改官其撰冊文官等與一子官及勲
爵有差天下百姓高年者賜米帛羊酒國子監祭酒司
業及學官並先取朝廷有德望學識者充東都國子監
諸管舘共置學生百員應天下州府每年所稅地子數
内宜十分取二均充常平倉及義倉仍各逐處當穏便
收貯以時糶糴務在救人
太和改元赦
朕聞古先哲王之為理也修已以安百姓恤刑以矜庶
獄端立政以謹始弘厚澤以體仁推其心以及於物誠
其中而化於外和氣斯洽休徵以臻故兵革不試而四
海寧疵癘不作而三靈泰我有唐祖武祖文光宅天下
列聖承統遂康區中漸濡丕冒掩軼前載弘兹道以騰
英聲煥大文以耀中古惟此鴻業屬於冲人荷無疆之
丕構託於兆人之上晝惕宵儆惄焉如疚抑惟宗社儲
休神祗恊力克靖内難恢復皇綱思布和以立極爰正
風於更始因體元紀號之典舉肆𤯝覃恩之命昭我恤
隠與人維新可大赦天下改寳歷三年為太和元年正
月十三日昧爽以前大辟罪已下罪無輕重已發覺未
發覺已結正未結正見繫囚徒常赦所不免者並除之
惟十惡五逆及故殺人官典犯入已贓不在免限左降
官量移近處已經量移者更與量移其合復資者五品
已上中書門下速與處分六品已下任從常例選丁憂
去任在憂未赴貶所者服滿日亦與量移如故舊在上
都任經本司陳狀不必更待州府申請流貶中縱勅不
許量移者及言終身勿齒者亦與依例處分亡官失爵
各與收叙痕累禁錮並從洗滌其沿去年十二月十八
日坐累流隸者不在此限應沿上陵制度及喪儀禮物
宜委中書門下及諸司長官博詢故實務遵禮度必信
必誠副朕哀懷所沿山陵造作及橋道致頓所並以内
庫錢物充用如不足以度支戶部錢充京兆府今年夏
稅青苖量放一半太皇太后第二等已上親大行皇帝
皇太后第一等親委中書門下量材叙用九廟子孫陪
位者各加兩階仍據始封每王後與一人出身委宗正卿
檢尋圖譜取一房最沉翳者充數具名聞奏内外文武
官及諸色人任上封事極言得失無有隠諱天下諸色
人中有賢良方正能直言極諫者及經學優深可為師
法詳閑吏理逹於教化軍謀宏遠堪任將帥者常参官
及州牧郡守各舉所知無人舉者亦聽自舉並限來年
正月到上都今年正月上皇太后尊號及撰即位寳冊
文承旨宣制等官各與一子正員七品官江王府官去
年十二月已前在任者並與進改其去年十二月九日
立功將士普恩之外三品已上更賜爵一級四品已下
更加一階其赴難將軍軍使兵馬使都虞候將士等各
與改轉名銜聞奏
開成改元赦
朕以寡昧祗奉昌圖兢業為心不敢自怠庶乎播祖宗
之光烈致區宇之康平推誠不疑惟才是用豈謂奸宄
背德宗社將危中外叶謀咸加顯戮知人則哲雖在帝
以猶難罪已興懷誠為君之不易緬慙上理良用惕然
是用因元正御正殿首明罪已乃布鴻恩王守澄累朝
掌任久握禁兵陳力雖多僣誤難掩交通雜𩔖引進姦
邪專弄威權蠧害時政鄭注李訓引見竊恩二三舊臣
誣陷非罪誠於寡昧抑其有由遂使姦惡搆連禍起前
殿王涯賈餗舒元輿李訓宰輔股肱叶謀不軌王璠郭
行餘節將在京率兵上殿羅立言李孝本紀綱臺府深
入領徒韓約誘金吾衛兵立成向背魏逄驛騎來往鄭
注自出成師將相通謀情狀咸具上天降祐氛祲已消
討其本因以正刑辟王守澄既已云亡難議深責特進
已上官爵及實封並宜削奪釁已終於既往恩宜覃於
有截可大赦天下宜改太和十年為開成元年自正月
一日昧爽以前大辟罪已下罪無輕重常赦所不免者
咸赦除之其左降官量移復資及才用足稱者中書門
下處分流貶人中元勅不許量移及終身勿齒者並與
量移其去年因沿朋黨連累并十一月二十一日坐罪
流貶者不在此限其身亡伏法者委所在州府量給棺
殮任所親收葬制服其戶部度支鹽鐵應有諸色欠負
太和五年以前者並放免諸道賀正端午誕降賀冬進
奉起今權停三年其錢充紐放百姓兩稅所在除藥物
口味茶果外不得輙有進獻百司及諸道應宣索製造
一物以上並停三年京畿百姓兩稅已降凡一歲之内
徵取者并百官職田並全放一年其京兆府一年所支
用錢物斛斗等並勒鹽鐵以開成元年直進綾絹充還
同州河中絳州去年旱歉賦稅不登宜放開成元年夏
青苖錢同州賜雜榖六萬河中絳州共賜十萬石委度
支戶部見貯粟麦充賜三省九列御史臺選黜陟使十
人視問風俗進賢退不肖興行新制務令通俗天下鎮
戎文武帶憲官者解補進退並須奏聞其邊州令置譯
語學官常令教習以逹異意内外文武官及諸色人任
上封事極言得失有補時政者必加升擢待以不次其
有藏器待時終身岩穴竒節特行可激風俗者委常參
官及所在長吏各以名聞文武之道合而兼濟勲臣子
弟有能修詞務學應進士明經及通諸科者委有司先
加奬引河朔節將以州縣歸國者張茂昭田弘正程權
各與一子官子弟堪任使者委中書門下量加引用應内外
文武官進階加爵有差
改元廣明詔
朕祗膺寳命嗣守丕祧夙夜一心勤勞八載實欲驅黎
元於仁夀致華夏以升平而國步猶艱羣生寡遂災迍
荐起寇孽仍臻竊弄干戈連攻郡邑雖輸降欵未息狂
謀江左淮南瘡痍既甚湖湘荆漢耕織屢空言念疲羸
良深軫惻我心未濟天道何如賴近者嚴勑師徒稍聞
勝捷皆列聖之潜祐寧菲德以言功屬節變三陽日當
歲首仍御正殿爰命改元况及發生是宜在宥繼業守
文之主握圖御宇之君必自正月吉辰發號施令所以
垂千載之懿範固百代之洪基莫不由斯道也可改乾
符七年為廣明元年
改元天復赦
門下三階彗孛暫移宸極之尊兩耀暗昏始表忠正之
救朕臨御寡德妖孽殊常蒙塵於便殿之中受制於逆
臣之手奪璽捩指備肆侵凌挟刃碪胸幾罹酷毒閉關
行偽則公卿不在其謀懸牓見誣則黎庶不堪其詐害
我骨肉殺我嬪嬙悖惡㴞天古今未有側陋嘗膽幽害
下宫皇穹降悔禍之靈將相竭同心之德鳳翔節度使
尚書令岐王茂貞鎮於右輔首激剛腸有食失七筯之
驚有車及蒲胥之怒關内之沉幾貫日剛納衛兵夷門
之忠憤凌雲顯懲邸吏三藩唱義四海恊詞咸以密謀
咨於正相於是禁軍之内三傑挺生上玄假以良時高
廟付其英斷月正元日新正吉辰質明而逆首梟懸中
旦而兇渠剖裂共申匡復皆著功庸尋下詔書逓行賞
典而茂貞既平國難来覲天庭驅武旅而簞食争迎駐
皇都而秋毫不犯推殊功以薦同志留愛姪而董雄師
繼筠能稟規程肅清輦轂人神洽慶華裔偕來亦既十
旬暨於初夏朕以脱於幽辱復正宸嚴重守寳圖不改
舊物上媿於列聖下慙於兆人思弘蕩穢之恩仍革紀
年之號庶明有罪皆在朕躬可大赦天下改光化四年
為天復元年四月十五日昧爽已前大辟罪已下罪無
輕重已發覺未發覺巳結正未結正繫囚見徒常赦所
不原者咸赦除之惟十惡五逆屠牛鑄錢合造毒藥故
殺人及持杖行劫者官典犯正入巳贓兼以踰濫身名
冐優官秩及刑獄之内官吏用情致成冤濫不問有贓
無贓並不在原免之限其劉季述王仲先王彦範薛齊
握同謀凶逆徒黨支屬追宥未到者不在赦原之例其
疎遠親屬素不通連衆知良善一切不問其左降官非
與十一月五日交涉者並與量移元𠡠不在量移者亦
與量移已經量移者更與量移近處其情非蠧政心不
挟邪曾經兩度量移者便與復資委中書門下酌量處
分流人及降流者與移近處如巳收叙者量才叙用其
左降官與流人巳逹貶所者或至亡殁家口欲還及須
歸葬者任從便如孀幼孤窮不能自濟者則委所在州
府量與優恤發遣先有官者各還本官上帝降靈將安
丕祚中朝多難爰有純臣登好爵以報殊庸尋行令典
錫嘉名而溥大慶用表洪勲静海軍節度使檢校太保
平章事李□昭嶺南西道節度使檢校司徒平章事李
繼誨寧遠軍節度使檢校司徒平章事李彦弼並早參
禁衛累著勲勤生知忠孝之源洞識君臣之義齊心瀝
血果成復國之功左袒一呼遂定安劉之業叔姪繼先
臣之烈彦弼稟大父之規據其大勲曠古難比宜加美
稱以播無窮繼昭繼誨彦弼宜賜號扶傾濟難忠烈功
臣各加實封一百戶六軍將士並賜號竭忠定難功臣
應接前左右神策及諸軍并鳳翔興德兩道立仗兵士
等各委所司准例各與優賞以報勤勞宰臣司空崔允
揮涕入朝含酸&KR0681;事防切發於超翔之際但勉謀於譚
誼之間明大直若屈之機見反經合道之旨忠□愛我
奮不顧家始則裂帛為誓合契禁軍班列之臣忠良景
附再安宗社寧愧古賢雖已疇庸未為報德宜賜回天
興祚平難功臣并加實封一百戶仍圖形凌煙閣功著
定傾名高死難永言風烈詎廢賞延故尚父子儀贈太
師晟贈太尉秀實贈太保瑊贈司徒杲卿贈太師真卿
張廵許遠南霽雲等家有主祭祀本房子孫中每家各
與一子九品正員官功格一時賞延後嗣既配廟廷之
享仍𫝊棨戟之門所以勵仗節於千秋勸能臣於百代
况新誅叛黨尤景英風武德貞觀以來歴朝配享功臣
及安金蔵等宜委中書門下各搜訪本房主祭子孫第
其勲蔭量其人才各與叙用其有進狀叙陳者委所司
磨勘不得令有僣濫關畿不守先帝西廵惟我輔臣首
圖義計而故收復京城西面行營諸軍都統鄜夏節度
使李思恭揚威北鄙决勝東橋佐鄭畋匡復之謀倅岐
陽統制之命提戈奮勇運策摧兇終成逐雀之功顯就
回鑾之計逮予初位尚洽嘉謀追瞩崇勲宜膺廟食其
鄭畋已有别𠡠處分其李思恭宜委中書門下特與加
賻仍配享僖宗皇帝廟廷故西面行營副都統涇陽原
節度使程宗楚故收復京城行營都統行軍司馬前朔
方軍節度使唐弘夫各持將節來佐台旌争鋒而深入
王城力屈而銜冤寇壘莫覩歸元之貌空留不朽之勲
言念竭忠更隆茂典宜委中書門下並與追贈故南面
招討使天平軍節度使曺全政頃當強敵克振竒勲彎
弧百戰於陣前奪槊横飛於馬上天時莫救壯氣空存
宜從超等之褒用勸百夫之特委中書門下優與嘉贈
有客之詩前經具載繼絶之義歴代所先言念於此豈
忘舊典介公酅公各與一子九品正員官其二王三恪
後各委有司准舊制修建夫匡國之臣殁身無悔所祈
後代雪彼沉冤太和七年故宰相王涯已下二十七家
並見䧟逆名本蒙密旨遂令忠憤終被冤誣六十餘年
幽魂無訴宜加恩霈用慰泉扄宜並與洗雪各復官資
如有子孫在人家隠蔵者任自詣闕及州府投狀如非
虚謬則與量材叙用故鎮海軍節度使李順節頃歲姦
邪亂政慨慷不平偶洩蔵謀遂罹横禍仍遭誣搆被以
罪名雖已行昭雪之文未降褒崇之命宜申縟禮以慰
忠魂委中書門下優與追贈寢園之内充奉之間夙夜
兢憂應有遺闕其諸陵臺令委中書門下切加選用仍
令所司給與優料叚丁栢子不得别有役使功須陵料
以待栽殖其每年奉陵諸縣差配芟刈人夫不少殊不
切用徒為勞擾自今以後但每年芟薙之時委京兆府
於本縣苖稅錢數内酌量功價及於陵令遣自和崔人
夫委拜陵官常加檢點其下宫宇舍委宗正卿京兆尹
差官縣司同加檢點修餙務致尊嚴維城之重本支之
良叙敦是先渥恩當厚其宗室子孫自興德行在及光
化元年所放出身及合許非時而參選者並委本司准
舊例處分施行切令詳實不得致令踰濫仍令吏部切
加磨勘修集之人辛勤可閔訪聞旅食動必逾年皆是
吏曺及門下省因循致兹留滯始於磨勘遠至進黃自
冬涉春不得了絶自今委中書門下切提舉吏部一事
已上並須准舊例程限不得致有淹延自兵興以來吏
道全削辦已及期者或衆人恤者幾希遂使桑柘日摧
荆榛歲茂將救黎元之命宜求撫字之仁應兩京畿赤
縣委中書門下切加選擇務在得人諸州府縣令錄宣
三道不得輕有注受切須審以才材畿内編人久罹兵
革雖連年豐稔而尚困艱貧念彼瘡痍宜加惻隠應光
化元年二年三年秋夏稅合輸納屬府州縣及諸州斛
斗草錢等所有逋懸並宜放免不得輙令官吏尚有追
徵其去年秋所欠即不在此限郊圻之内兵革以來言
念凋殘固宜矜憫差徭人役須羅撓人在司局中之人
又宜集事其京兆府每月合差赴飛龍掌閑雖是輪差
諸縣不免長撓疲人宜令府司於苖稅錢内每月據所
差人數目每人支錢送付飛龍司仰自和雇人夫充役
途路所先通商是切關畿之地横賦非宜致物價之益
高自商徒之難濟令鹽鐵司及兩神策軍先有兩市雜
稅並令停罷自今以後畿内軍鎮不得擅於要路及市
井漂渡妄置率稅雜物及牛馬猪羊之𩔖其有違犯者
有人紏告以枉法贓論之鎮縣節度級及諸津渡訪聞
每年興欺百姓廣有邀求致令滯停切念兩軍京兆府
差人覺察顯行痛斷都市之内屋宇未多聞浮造之人
常須更出地課將期招葺宜有指揮應諸坊於公私地
内浮造屋宇每月地課不得更有收徵甸服生靈正當
彫瘵太倉輸納務在均平儻容厚歛之姦頗失憂人之
意自今後太倉所納斛斗仰司農卿准舊例坐掌校量
之際切在奉公不得先任吏人抑屈百姓且朝廷舊
制止有榷酒喪亂以來遂行賣麯本自度營利近年兼
借兩軍畿甸之人皆言不便所宜徇衆不廢贍軍起今
年五月以後京畿内任自制造私麯仰度支京兆府依
舊例於酒店量戶大小逐月納𣙜沽錢仍酌量隨月依
前借軍諸司充諸色支用其兩軍元造麹制下後便勒
逐斤減價六月三十日以前貨賣官麯其私不得更貨
賣至七月一日以後不得更賣官麹之限爰自亂離殆
將二紀關畿之内掠奪頗多遂令黔首之徒或被丹書
之辱睠兹冤抑須杜姦宄舊務買賣奴婢皆須南市署
出公劵仍經本縣長吏引檢正身謂之過賤及問父母
見在處分明立文劵并關牒太府寺兵戈以來條法廢
壊良家血屬流落他門既遠家鄕或遭典賣州府曾不
尋勘豪猾得恣欺凌自此准京兆府並依往例處分兩
市立正印委所司追納毁棄改給朱記行用其𫝊典賣
奴婢如勘問本非賤人見有骨肉證驗可據其賣主并
牙人等節級科决其被抑壓之人便還於本家委御史
臺切加察定其天下州府如有此色亦仰本道觀察防
禦刺史各行條制務絶沉冤堯懸諫鼓禹拜昌言在明
哲之尚然實古今之所重况乍祛蒙昧希欽和平思蹇
諤而若療朝饑雖激訐而亦不加罪諫官舉職須務濟
時其文武常參官素懷術業者任上封章極言得失必
當召見親問所陳其有才識幽深事禆時政者加職升
擢或蔵器俟時隠於岩谷者委文武朝官所在州縣以
行實聞薦舉衆目者實資於綱領搃庶務者必究乎本
根將尋沿革之宜諒繫張弛之道其有事不稽古官不
易方欲正濫原須遵故實應有諸司法廢制墜多時未
復舊規者自今後宜委諸司各檢舉條錄聞奏委中書
門下詳酌處分漢徵極諫晁董陳理亂之端晉策能言
詵立貢闕遺之政乃登道廣請舉公平誠在得人以匡
不逮應天下諸色人中有賢良方正能直言極諫博通
墳典逹於教化軍謀宏遠政術詳明者文武常參官及
諸道節度觀察等使具姓名聞奏薦至十一月到京朕
當親臨策試擇其可否施行鮐背燕毛禮經所重即驗
頌繫漢詔所矜克存尚齒之規免致遺年之誚天下高
年鰥寡八十以上委所在長吏切加安恤其有不幸者
量與葬送仍存撫孤裔嗚呼文王羑里克建周邦太甲
桐居用興殷道朕不敢忘大甸之辱公侯宜奬成萬代
之功進忠賢以啟政途黜邪佞以懲覆轍庶乎上下共
保我高祖太宗之洪基
改名
武宗改名詔
門下王者照臨萬㝢名豈尚於難知敬順五行理宜避
於刑剋徵諸前史義實炳然昔大漢之興洛旁去水所
都名號猶乃避之况我國家運昌土德豈可常以王氣
勝於君名所以憲宗皇帝繼明之初實以捨水必存冥
數叶於貞祥漢宣帝柔服北夷恢弘祖業功德之盛侔
於周宣御歷十年乃復美稱朕遠推漢主之事近稟聖
祖之謀爰擇佳名式遵令典庶承天意永保鴻休宜改
名為炎仍令所司擇日分命宰臣告天地宗廟其舊名
中外表章不得更有廽避布告遠邇咸使聞知主者施
行(會昌六年二月十二日)
臣聞運行之道實本於維新稱謂之尊必資於前兆此
天人相與之明歷數隂隲之祥恭惟烈光布在方策伏
惟仁聖文武章天成功神德明道皇帝陛下仁深九有
道冠三無紹列聖而垂休奄百王而邁德六氣雖序重
之以調均五音雖和資之以損益使刑刻自消於聖歷
隂陽未遂於洪爐亦猶周樂去金以享大年之兆漢都
罷水用洪繼代之光此皆九廟之靈兆人之慶臣等官
叨近密職奉絲綸抃躍之誠倍萬常品謹奉制如右請
奉制付外施行
唐大詔令集卷五
