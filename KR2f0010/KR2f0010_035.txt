唐大詔令集卷四十五
宋宋敏求編
大臣
宰相
命相二
張說中書令王晙同三品制
韓休平章事制
裴耀卿張九齡平章事制
裴耀卿侍中張九齡中書令李林甫同三品
制
陳希烈平章事制
陳希烈左相制
楊國忠右相制
韋見素平章制
房琯平章事制
吕諲平章事制
李峴李揆第五琦平章事制
苖晉卿侍中制
蕭華平章事制
裴遵慶平章事制
元載平章事制
劉晏平章事制
楊綰常袞平章事制
蕭復劉從一姜公輔平章事制
劉滋崔造齊映平章事制
李泌平章事制
命相二
張說中書令王晙同三品制
門下周稱内史以司號令漢曰尚書是主喉舌用平邦
國以佐王教兵部尚書兼中書令張說履道體正經德
立言吏部尚書王晙忠肅剛簡博聞宏識並才包王佐
望重時英内訓五品外清九服嘉謨必盡庶績允康宜
參五臣之命以正三台之象說可中書令晙可兵部尚
書同中書門下三品(開元十一年四月)
韓休平章事制張九齡
勅思致雍熙聿求元輔久勤夢寐延彼周行大中大夫
守尚書右丞上柱國韓休藴道弘深秉德經遠清裁可
以軌物素行可以律人一自登朝備聞體國志存公亮
誠著始終而羽翼朕躬金玉王度人望是在朝選無踰
宜拜命於𤨏闈俾兼和於鼎實可守黃門侍郎同中書
門下平章事(開元二十二年三月)
裴耀卿張九齡平章事制徐安貞
門下風雲之感必生王佐廊廟之任爰在柱臣中大夫
守京兆尹護軍賜紫金魚袋裴耀卿含元精之休體度
弘遠正議大夫前檢校中書侍郎集賢院學士仍副知
院事上柱國賜紫金魚袋曲江縣開國男張九齡挺天
生之秀器識通明並風望素高人倫是仰可以叶彼寅
亮當茲啟沃幹時侍士既資鼎實之和為國急賢寧惟
金革之事耀卿可黃門侍郎同中書門下平章事弘文
館學士散官勲如故九齡可起復中書侍郎同中書門
下平章事兼脩國史餘如故主者施行(開元二十一年十二月)
裴耀卿侍中張九齡中書李林甫同三品制
門下春秋之義尚量卿材王國克楨莫先相位用增其
命必正其名中大夫守黃門侍郎同中書門下平章事
弘文閣學士賜紫金魚袋上護軍裴耀卿正議大夫中
書侍郎同中書門下平章事集賢院學士副知院事兼
修國史紫金魚袋上柱國曲江縣開國男張九齡經濟
之才式是百辟正議大夫檢校黃門侍郎賜紫金魚袋
上柱國李林甫泉源之智迪惟前人既樞密載光而親
賢稱首審能羣會所蒞有浮寧惟是日疇咨故以多年
歴選國鈞繄賴邦禮克清宜命曰鼎臣置之廊廟耀卿
可銀青光祿大夫守侍中學士勲如故九齡可銀青光
祿大夫守中書令集賢院修國史勲如故林甫可銀青
光祿大夫守禮部尚書門下三品勲如故主者施行(開元)
(二十二年五月)
陳希烈平章事制
翊亮天工緝熙帝載賚予良弼其在是乎光祿大夫行
門下侍郎集賢院學士副知院事兼侍講崇玄館大學
士太清太微宫使上柱國臨潁縣開國侯陳希烈中黃
賦象靈岳誕才識洞精微道含淳粹依仁游藝總儒門
之四科寳儉行慈守玄宗之三德自居近侍忠懿逾彰
匪躬懷不二之心正色有大臣之節信可以允釐庶績
爕贊台階可行門下侍郎同中書門下平章事集賢院
弘文館學士散官勲封如故(天寳五載四月)
陳希烈左相制
門下仲虺相湯言宣雅誥子魚佐魏任總中兵將代天
工允憑時傑光祿大夫門下侍郎同中書門下平章事
集賢院弘文館學士崇賢館大學士太清太微宫使上
柱國臨潁縣開國侯陳希烈逸量宏達英才卓邁既履
直而成範亦資忠而炳德學該流略義惟守於經門文
麗風騷言必全於理要自黃樞貳職侍講金華紫府弘
真參謀玉鉉歲月逾久而其道彌光人師有屬於在二
王度式歌於畫一疇咨既久亮采惟熙宜正貂蟬之榮
用兼喉舌之寄可行左相兼兵部尚書餘如故(天寳六載三月)
楊國忠右相制
先王立政必惟擇賢所以時亮天工叶脩人紀總兹三
事是屬中樞審於百工僉曰亞相銀青光祿大夫御史
大夫判度支事權知太府卿兼蜀郡長史持節劍南節
度支度營田等副大使本道兼山南西道採訪處置使
兩京太府司農出納監倉祠祭木炭宫市長春九成宫
使關内道及京畿採訪處置使上柱國弘農縣開國伯
楊國忠純粹精明懸觧虛受比之管樂文多體要之詞
擬於丙魏武有韜鈐之學直方其道簡易能成往自星
即爰秉天憲邦國大政弘益滋多則造膝沃心已期王
佐彌綸經濟同致雍熙况南臺冢宰尤思藻鑑西垣鼎
座深佇爕和適會予宿心命爾為相宜兼啟密式總如綸
可守右相兼吏部尚書集賢殿學士脩國史崇玄館大
學士太清太微宫使仍判度支及蜀郡大都督府長史
劍南節度支度營田副大使本道兼山南西道採訪處
置使兩京出納勾當租庸鑄錢等使並如故(天寳十一載十一月)
韋見素平章事制
門下緝熙帝載必俟大賢砥礪公才允膺殊賞銀青光
祿大夫行尚書吏部侍郎上柱國彭城縣開國公韋見
素風度宏遠操履貞固懷至公之節守難奪之誠學富
典墳每思經濟之義文雄縉紳豈獨雕蟲之美薦居東
掖顧問有光累拜南宫銓衡式序清素之業惠迪彌彰
爾惟不矜朕志先定信可發揮邦政翊贊台階將弘夢
卜之感俾協黎元之望可守武部尚書同中書門下平
章事集賢院學士知門下省事散官勲如故(天寳十三載八月)
房琯平章事制
勅憲部侍郎房琯清識雅量工文茂學秉忠義之規靡
悼艱險挺松筠之操寧移歲寒宜承題劍之榮式允濟
川之望可文部尚書同中書門下平章事(天寳十五載七月十四日)
吕諲平章事制
出納絲綸是稱喉舌調和鼎餁必藉鹽梅况艱難之際
擇賢必資於選衆密勿之地論道固期於得人兵部侍
郎吕諲間氣挺生宏才迥發納言敏行強識博聞謀猷
出三傑之先德業處五人之上久在朝列尤推審慎允
得鈞黃之慶宜膺補袞之求可同中書門下平章事(乾元)
(二年三月)
李峴李揆第五琦平章事制
出納帝命經綸王言兆若見於非熊位必登於仲虺行
御史大夫行京兆尹李峴朝廷碩德宗室藎臣中書舍
人兼禮部侍郎李揆文房學府命代挺生行戶部侍郎
兼御史大夫第五琦武庫智囊膺期間出中和秀氣維
岳降靈可以宣暢謀猷恢弘體要庶得道光風力名重
伊臯俱當入夢之辰共學從繩之直既用登王輔宜以
道弼予峴可行吏部尚書同中書門下平章事揆可中
書侍郎同中書門下平章事琦可戸部侍郎同中書門
下平章事(乾元二年二月)
苖晉卿侍中制
宰輔之重陶鈞所寄用諧時望必藉素名是以殷登左
相伊尹成乎一德漢命舊臣孔光由其再起蓋所以上
扶皇極下庇蒼甿永懷寅亮之美實屬股肱之任特進
太子太傅上柱國韓國公苖晉卿衣冠宿望廊廟公才
體文雅之宏量負經通之遠識累踐臺閣久彰名器自
艱難之際叶贊有勞早契風雲之期備陳匡濟之術頃
以疲疴固辭樞務重違誠懇之志爰假優崇之秩雖訏
謨暫間而夢寐無忘今戎事猶虞蒸人未乂漢將且聞
於辭第留侯豈遂於停飡成余社稷之本懿爾勲庸之
望固可勉紆新绂載珥舊貂宜罷輜車之禮俾膺黃閣
之政(上元元年五月)
蕭華平章事制
弼予之選審像是求天步未平廟謀尤切必資明表佇
以佐時畫一之才取則不遠正議大夫守河中尹兼御
史中丞充本州晉絳等州節度觀察處置使上柱國嗣
徐國公賜紫金魚袋蕭華公輔成名承家繼業詞標麗
則德藴謨明道開雲物之先節貫嚴凝之序早登臺閣
多識舊章再履宫坊尤敦至行致君望美閱相求能且
推伊陟之賢更咨漢臣之閣環依日月佐理隂陽俾參
政於紫宸用建中於皇極可中書侍郎同中書門下平
章事集賢殿崇文館大學士兼脩國史散官勲封賜如
故(上元二年二月)
裴遵度平章事制
致君惟相輔德在和必俟三台之明用增九鼎之重彝
倫所屬元氣是調乃眷公才作予良弼銀青光祿大夫
行尚書吏部侍郎上柱國河東縣侯裴遵度體凝清粹
理暢黃中學奥全經詞深大雅行歸於簡節固於貞公
輔之望攸先古人之風非邈累階朝序久踐天臺凡所
彌綸多為故事咸有斯在王猷是經庶弘翼善之功克
濟投艱之運登榮𤨏闥參政兩闈宜輟山公之啟以光
說命之求可行黃門侍郎同中書門下平章事散官勲
封如故(上元二年四月)
元載平章事制
天位惟艱廟謀是切委在公輔正於四方佇鼎實之能
調補袞章之有闕眷求勵翼式允僉諧朝議大夫守尚
書戶部侍郎兼御史中丞上柱國許昌縣予賜紫金魚
袋充度支等使元載清明在躬貞固幹事言必有績文
而不華准繩朝端金玉王度不有其善遹觀厥成固是
生靈之傑咸推宰輔之器執兹大政叙以彝倫建中於
人莫匪爾相丹青神化參議兩闈宜書一德之篇俾叶
賡歌之美可同中書門下平章事兼集賢院崇文館大
學士脩國史餘如故(元年建辰月)
劉晏平章事制
搆廣厦者審象於宏材經萬邦者注意於良弼自非道
符夢卜名冠簪裾何以允副虛求式諧時望光祿大夫
國子祭酒兼御史大夫京兆尹判度支勾當度支等使
上柱國彭城縣開國伯劉晏應期生德維岳降賢文為
君子之儒器藴通人之量學苞前典志在於直方詞蔚
古風義存於比興自兼京劇職總均輸變而能通弘適
時之務居難若易多濟物之心頃者戎事方殷軍賦惟
錯率皆倚辦每竭推誠寇難初夷皇猷咨弼周王佐國
必自於天宫漢代登台咸由於亞相宜膺選衆之舉用
成亮采之功可金紫光祿大夫吏部尚書同中書門下
平章事進封城郡開國公食邑二千戶勲及度支等使
並如故(廣德元年五月)
楊綰常袞平章事制
體國經務亮采惠疇以遂萬物之宜以形四方之理彌
縫百職金玉王猷平景緯於台階濟鹽梅於鼎餁必先
時俊允膺旁求朝議大夫守太常卿兼脩國史賜紫金
魚袋楊綰贍學懿文崇德廣業表微藏用適務知章朝
議即守尚書禮部侍郎集賢院學士上柱國賜紫金魚
袋常袞志業貞諒理識宏深守正居中確乎難奪頃以
戎車未戢方事仍殷永言庶政有乖彝叙今將本俗刑
教澄源振綱宣九德以阜成張四維而翼贊洽於僉論
資爾具瞻往副審詳之誠懋緝時雍之化綰可中書侍
郎同中書門下平章事集賢殿崇文館大學士脩國史
散官勲賜如故袞可門下侍郎同中書門下平章事太
微宫使崇賢館大學士散官勲賜如故(大歴十二年四月)
蕭復劉從一姜公輔平章事制陸贄
勅宰輔之任獻替為務内凝庶績外撫四夷調隂陽以
成歲功贊化育而熙帝載若金用礪其弼予違如旱為
霖允從人望矧時屬多難彌切任賢朕未嘗不朝夕論
思夢寐懷想道之所在仁遠乎哉朝議大夫守戶部尚
書兼御史大夫(原闕)充荆襄江西等道都元帥
統軍長史豊縣開國男賜紫金魚袋蕭復性質端亮理
識精敏約巳弘物體方用圓為邦益表其異能及事亟
聞其鯁議動可為範立不易方守尚書吏部郎中兼御
史中丞充荆襄江西等道都元帥判官賜緋魚袋劉從
一貞白其行温恭其文居簡而適用必通體和而臨事
有立持重能斷色莊有恒累更委任多所禆益守京兆
府戶曺參軍翰林學士賜緋魚袋姜公輔志懷濟物鑒
必通理主文而諫忠靡退言經始以謀事皆前定道無
屈撓智叶變通並可以參贊大猷允膺僉矚兵戍未靖
期爾經綸都邑未康期爾還定予一人有過爾是用匡
伊萬姓不寧爾是用乂欽哉慎乃有位咸懋厥官復可
守吏部尚書同平章事散官封如故從一可守尚書刑
部侍郎同平章事賜紫金魚袋公輔可守諫議大夫平
章事賜紫金魚袋(建中四年十月)
劉滋崔造齊映平章事制
門下朕嗣位君臨精求理道小大之務靡不經心日慎
一日於今八載教化未洽蒸黎未康因之以甲兵繼之
以災沴斯固鑒有所不至慮有所不周予衷浩然若涉
淵冰思所以匡我致理助我官人宣其澤而四方以寧
執其要而百工式序允是大任其惟輔臣夢想勞懷敷
求俊乂得茲良弼爰在周行權知吏部侍郎劉滋操履
貞清介然自守居能慎獨動不違仁析理䆒其精微勵
學探其旨趣給事中賜緋魚袋崔造性合道要識通化
源適時有成務之才事上懷匡弼之節藴蓄氣業居為
名臣中書舍人賜紫金魚袋齊映修巳以立自明而誠
體賢人可大之規用君子時中之道虛受能擇清通不
流惟滋之直方可以激風俗惟造之體度可以振綱條
惟映之精深可以該物理我有大典爾其參之懋昭厥
猷勿替休問滋可守散騎常侍同平章事造映可各守
本官同平章事散官勲封賜並如故(貞元二年正月)
李泌平章事制
自昔元后表正萬邦必兼聽以求聞乃選賢而自輔理
亂之本繫乎其任授之以道將在得人朕嗣守不圖運
逢多難每虔心至理思致和平夕惕興懷納隍是慮今
干戈甫戢而戎狄為虞豈誠信所未孚何聲教之不洎
是以夢想良佐追迪前聞云誰之思朕志先定前檢校
禮部尚書陕虢觀察使李泌山河粹氣道德清英殿為
楨祥生我王國夷簡不雜高明有融深厚以致誠直方
而可大識窮化本動會時中讜正居心謀猷允哲自膺
分陕累洽嘉聞宜其入掌中樞内司闕袞贊兩儀之化
育貞百度之經綸協和神人參總廊廟咨爾才實惠於
邦家往欽哉式佇成績可守中書侍郎同中書門下平
章事(貞元三年六月)
唐大詔令集卷四十五
