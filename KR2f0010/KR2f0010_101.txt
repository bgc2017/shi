唐大詔令集卷一百二十二
宋宋敏求編
政事
捨雪下
重原宥淮西將士等詔
放淮西生口歸本貫詔
釋放妖妄人李廣弘支屬𠡠(闕)
雪王承宗詔
宥淄青大將詔
赦鎮州德音
雪王庭凑詔
洗滌長慶亂臣支黨德音
復陳敬瑄官爵制
捨雪下
重原宥淮西將士等詔陸贄
勑乃者希烈亂常阻兵竊號汚脅士衆殘虐蒸黎朕志
在好生誠深罪已為人受恥不忍加兵惟兹一軍代著
忠節果殱元惡不替舊勲詢於衆情就邦興戎人亦勞
止期於小康旋乖恤下之方重致喪身之禍由朕薄德
俾人不寧撫臨萬邦且愧且悼頼將校士旅秉其誠心
邦人不驚軍部撫撓以兹節效良有可嘉所宜慰安俾
洽寬釋應士吏人承前所有諸色過犯罪無輕重一切
釋放曠然昭洗咸與更新其先請受莊宅財物者各以
見管為主將士衣賜節料并家口衣糧等一切並
准舊例以時給付不得停减先合優與賞設亦准
元𠡠處分務令豐厚以稱朕懷仍加曉諭各使知
悉
放淮西生口歸本貫詔陸贄
𠡠遷徙家鄉分離骨肉有生之酷莫甚於兹朕撫育兆
人庶臻理道懲過不可以不罰原情不可以不矜將推
内恕之心用廣自新之路應從李希烈作亂以來諸道
所擒獲淮西生口配隸嶺南黔中等道宜一切釋免放
歸本貫其投降人等權於諸州縣安置者亦任各從所
適
雪王承宗詔
帝者承天子人下臨萬邦觀乾坤覆育之施常務其曲
全用德刑撫御之方每先其弘貸叛則必罰服而捨之
稽於典謩亦尚斯道朕祗符前訓纘嗣丕圖底寧方隅
蕩滌氛祲上以攄祖宗之宿憤下以致黎庶之阜康思
厚者生務去者殺至於包荒掩慝屈法伸恩苟衷誠之
可矜則宥過而無大王承宗頃居喪紀常見賣於鄰封
後領藩垣或受疑於朝野國恩維厚時憲未容戚實自
貽寵非我絶百辟卿士昌言在庭四方諸侯飛奏盈
篋競請致討争先出車尚復廣示招懷務存容納至
於動衆事豈願然闔境憫羅其殺傷退舍為休其士
伍取陷救溺能無慘嗟以其先祖武俊有勞王室書
在甲令銘於景鐘雖再駕之師每從人欲而十代之宥
常切朕懷近以三代私慶八表流澤廣此鴻霈開其
自新而承宗果能翻然改圖披露忠懇遠遣二子進
陳表章緘圖印以上聞獻德棣之名部發囷奉粟并
竈貢烟地願復於職方物請歸於司會且天子所臨
莫非王略析兹舊服將表爾誠諒申效順之心悉見
納忠之志抑而不撫何以示懷朕念此方其猶赤子
一物失所寢興靡寧忍駈樂土之人令就陳原之戮
既克剪暴常思止戈予之此心天地昭鍳况常山師
旅舊有功勞將改往以修來誓酬恩而遷善鍳精誠
之俱切俾渙汗之載敷曠滌乃愆斷在朕志復此殊
渥當懷永圖其王承宗所有瑕釁特宜洗雪依前守
銀青光禄大夫檢討吏部尚書兼鎮州大都督府長
史御史大夫上柱國充成德軍管内支度營田鎮冀
深趙等州觀察處置等使應成德軍將士官爵實封
等一切仍舊待之如初其管内四州百姓委承宗厚
加安慰令守生業官吏已下各守舊職於戲禍福無
門善敗由已所鑒既因於克念易轍因獲其就安行之
維艱守在勿失凡百庶士宜知朕懷
宥淄青大將𠡠
𠡠魏博及義成軍節度送到擒獲逆賊李師道下都知
兵馬使夏侯澄兵馬使朱澄等共四十七人附麗兇黨
拒抗王師國有常刑悉合誅戮朕以其人居汚俗皆被
脅從况討伐已来時日未幾縱懷轉禍之計未有效欵
之由情似可矜朕不忍殺况王軍百姓孰匪居人詔令
頒行罪止師道方欲拯於塗炭是用活其性命誠為屈
法庶使知恩並宜從寬釋放仍令郵逓送至魏博及義
成軍各委節度收管駈使如緣父母血屬猶在賊中或
羸老疾病情切歸還者仍量事優賞放去務相全貸何
所疑留
赦鎮州德音
門下仲尼有言詩云執轡如組審此言可以為天下也
蓋為聖人組修其身而成文於被故伯益贊禹則曰滿
招損謙受益所以報有苖夏后啓亦云吾德未至教未
善故能尅有扈苟齊俗以禮化人以躬而可感於神明
柔於蠻貊累聖遺教昇平舊風堅金在鎔為人之所鑄
猛獸在柙由人之所馴因而撫之敢㤀前訓朕以菲德
纘承鴻緒屬先皇掃刷中㝢康濟兆人八表晏然五兵
咸息常兢懷於繼述思致理於和平豈以樂戰為心佳
兵在念而鎮州以承宗云亡自歸誠欵幽州以劉總懇
志願釋兵符相繼来同無思不服非服勤於遠略力以
致之亦能綏柔咸加霈澤不愛金帛以惠於戎士不吝
爵賞以寵其偏禆復以一二台臣嘗推謹愿庶將朕志
以靖方隅而佚於既安莫能思患曾未累月旋聞叛離
朕亦欲因其人心命將興師顧念弘正盡忠先朝身嬰
殘害家受屠戮為之元首能不痛心是用下制先申告
諭求其兇惡冀釋幽冤仍令四面節度各守封境不欲
遽加誅討所望自效忠誠而將士等懼罪以相保王庭
凑為衆之所迫固其封壤捍以兵鋒每聞戰争永言黎
庶為之君父又可忍乎是用輟食忘寢書夜萬慮恭惟
烈祖之訓必用兼愛之心務以安人為國本不以窮武
為威力顧予寡昧敢忘遵承為追念而興師已極君臣
之分為軫憂而捨罪豈非帝王之道况王庭凑倉卒之
際固非始謀接之以恩榮自當展其志義委之以戎鎮
必冀效於勲庸禍福無門行之則是弛張在我用亦何
常苟推信誠便保忠順苟得其衆孰非吾人擢而任之
式示光寵宜特舍雪仍授檢校右散騎常侍兼鎮州大
都督府長史御史大夫克成德軍節度鎮冀深趙等州
觀察處置等使應成德軍將士官爵一切依舊待之如
初仍令兵部侍郎韓愈充宣慰使於戲朕於彼三軍惠
非不至於彼闔境恩非不周今弘寬大之典以應陽和
之令使離散者見親愛之樂暴露者歸室家之安各宜感
悦以就寧泰布告中外體朕意焉主者施行
雪王庭凑詔
帝王之御大器也上法天意下順人情何嘗不欲舞干
羽之報以致懷来滌塵垢而弘惠貸朕以寡昧獲守昌
圖享二百餘年之丕基纂十三列聖之洪業而涉道
猶淺燭理不昭德未洽於生靈信未孚於微隠至使河
朔殘梗藩臣阻絶既多在予之責每軫納隍之念頃者
滄州拒命將帥專征有國彝章非朕敢赦諒功成九伐
當事止於一方况成德本軍早列勲籍庭凑初意亦獻
嘉謀因緣細微互搆瑕釁且聞朝廷已挂刑書雖欲上陳
固難自逹及滄德翦定甲兵偃戢拜章辨數納疑隣封
爰懇台臣俾通王命備聞恭惕延望私恩感激而情動
三軍歡呼而聲馳四郡朕猥居兆人之上常懼一物失
所雖外示君臣之義實内猶父子之親豈可使覆載之
中不沾雨露照臨之下獨隔輝光斷自予衷靡聽輿議
既改之而不恡則得之而如初俾服官榮載膺寄任爵
服盡在恩禮用加其王庭凑可依前授金紫光禄大夫
檢校司徒兼鎮州大都督府長史御史大夫上柱國太
原郡開國公食邑二千戶充成德軍節度鎮冀深趙等
州觀察處置等使於戲天道之所助者曰順人倫之所
重者曰忠為君在於不疑為臣在於不貳然後上下交
暢以底泰寧當弘令猷勉收来效凡百卿士宜體朕
懷
洗滌長慶亂臣支黨德音
門下皇王之令兇慝必寘於嚴誅天地之仁含育亦存
乎在宥除惡務絶其根本原情必諒於親疎慮興詿誤
之嫌用安反側之舉寬弘之典盡滌瑕㾗追惟長慶之
初亂臣賊子之輩人神共憤覆幬不容頃以論刑是從
流竄而東宫親昵之黨亦參帷幄之謀顧偷冐以取恩
陷君父於不義必資懲創以蕩奸源議法當然非朕敢
赦而曾不知過交搆流言興謗道途扇惑人聽蓋以從
前搜捕未盡巢穴猶存再令根尋果獲支黨無非近戚
咸伏其辜於臣節而既虧於國章而難逭外廷徵兵欲
戍邊塞此皆狂詐扇動人心况今邊上甲兵足以備禦
欲令知委故重宣明仍委所在節級將以此告諭昔者
堯舜之俗比屋可封虞芮之人譲畔可感仁義則水火
可蹈忠信則蠻貊可行由是言之亦在化之而已逮我
長理何其遠哉豈朕之滿假荒寧自聖而不可教也將
朝之魁梧骨鯾自持而莫我念邪二者之来皆朕不敏
内省終夕其心浩然於虖封域之中干戈作矣廊廟樽
爼無㤀弭寧布告朕懷以湏良善主者施行(長慶元年八月十四)
(日)
復陳敬瑄官爵詔
大海所以長百川者下流必納大地所以載萬物者有
質皆容哲后體之事無常世弔人拯溺則龔發王師錄
舊棄瑕則大開法網斷自朕志又何愧焉陳敬瑄發跡
禁軍遂各居大鎮因緣遭遇窮極寵榮先皇帝頃屬艱
難遂至廵狩敬瑄當鎮都會頗罄忠誠大則有天下赴
難之師皆求宿衛次則有官司奔走之吏重剏朝廷玉
帛波輸梯航露集實竭勇智備極經營庭支日費而未
省告勞供饋星繁而竟無横歛全由盡節果叶中興朕
初奉宗祧未熟政理遽㤀前績俄至興師責楚子之包
茅爾雖曠職望公孫之豆粥予亦無恩致我勞臣冀明
素志近者視朝無事乙夜觀書則盧綰之在四夷尚堅
夙衛周勃之居一縣足表厚誣前史具存殷鑒何遠矧
朕冲𦕈敢㤀勲勞相印兵符高爵顯位既從昭雪寵加
如初勉思禍福之門重契君臣之分抑人情而遵天道
既已無疑思福善而誡禍盈使當自省王建顧彦朗等
久屯師旅頗罄忠勤盡懷頗伏之謀俱奉及瓜之戍眷
言勲效常所歎嘉今則大布寬仁永安誣誤在禀垂櫜
之令勿辜偃革之恩便令部領師徒各歸所任其廽戈
將士等仰彦朗王建以奉本道上供錢物量事優賞訖
奏兼聞楊晟等深知逆順首率歸投陳勁草之心備宸
輿之禮書之信史永播忠規敬瑄重作藩侯列牧復為
州將勉斯如叶以保初終無搆厲階重貽伊戚敬瑄可
開府儀同三司太師兼中書令成都尹上柱國潁川郡
王食邑四千戶食實封八百戶充劔南西川節度副大
使知節度事管内觀察處置統押近界諸蠻及西山八
國雲南安撫制置營田供軍粮料等使於戲刻舟求劔
取笑古人膠柱調絃故難㤀理以兹通變冀息干戈苟
有利於蒼生又何辭於改作布告遐邇咸使聞知(大順二年)
(三月)
唐大詔令集卷一百二十二
