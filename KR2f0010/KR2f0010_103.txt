唐大詔令集卷一百二十四
宋宋敏求編
政事
平亂中
誅李惟岳後優䘏易定等道詔
平李懷光詔
平李希烈詔
破淮西李希烈詔
平李廼詔
平劉闢詔
平李錡德音
平吳元濟詔
破淄青李師道德音
破汴州李㝏勅
平亂中
誅李惟岳後優䘏易定等道詔
李惟岳蔑棄父業不率王命敢肆狂狡援結頑兇朕初
示容貸佇其遷善欲明天討未即加誅故諭之禍福先
之誡誥忠良感激義勇争勸元惡梟戮方底寧定立千
載之勲安兆庶之命此朕所以當扆興懷感念成功者
也張孝忠廉日知王武俊等勲書竹帛分掌方鎮文武
之任寄同心膂既舉加封之典宜弘善貸之命其易定深
趙恒冀節度觀察管内幕府將士州縣官吏比在廹脅
之中制非由已今元惡授首理合惟新以前過犯捨而
不問自官軍出征所有誅戮並令州縣瘞埋勿令暴露
有家屬者并許收葬管内百姓除本道所用外者給三
年
平李懷光詔
朕聞自古哲王以道化下不竭物以充欲不勞人以樹威
億兆之心如戴父母兵革不試四方来同苟昧於德綏
務以力勝士旅疲耗蒸黎困窮幸以成功豈亦有補李
懷光出自戎伍頗著忠勞拔於等倫授以旄鉞誓師河
朔奔難奉天秉心匪彝自底不類怙衆貪亂附奸脅君
朕用再遷幾危宗社洎股肱宣力賊泚就誅率土之人
咸懷奮激朕獨排羣議未忍加兵命復官封志期全貸
昏迷不返悖慢逾彰殘害使臣侵敗王略上帝悔禍元
臣叶謀克集茂勲以夷大難蓋以誠信未著撫御失宜
至使功臣陷於誅戮謂之尅敵能不愧心然以懷光一
家在法無捨念其昔居將相嘗委腹心罪雖掛於刑書
功已藏於王府以奸詐之跡固合滅身以赴難之勲所
宜有後務從寬宥俾洽幽明宜以懷光男一人為嗣賜
莊宅各一所仍還懷光首及屍任其收葬其懷光妻子
孫在室女等並迎逓澧州委李臯遂便安置使得存立其
出嫁女及諸親戚並宜釋放應先陷河中將士等皆因迫脅
無路伸明一切並與洗雪先有官爵實封者亦許仍舊河
中府及同州百姓並經陷賊生業廢棄興言軫念良用憫
然宜各給復三年河中保寧節度并管内諸軍節度副元
帥檢校司徒平章事北平郡王燧惟岳降生欝為時傑
奉上有匪躬之節謀師懷盡敵之謀嘉謨屢聞能事畢備
朔方河中同絳陕虢等州節度及管諸軍行營兵馬副元
帥侍中咸寧郡王瑊堅持不奪之心亟陳必勝之略輯
睦士旅崇功允集惟乃二帥其誠心奉行天誅同奬王
室是加寵命以答殊勲燧可兼侍中仍與一子正員五
品官并階餘并如故華州漳關鎮國軍節度檢校尚書
右僕射駱元光邠寧慶節度觀察等使檢校尚書左僕
射韓遊環鄜坊丹延等州節度觀察使檢校兵部尚書
唐朝臣等並節著艱危功成討罰各賜實封二百戶仍
各與子六品正員官並五品階餘並如故應諸軍同討
懷光將士宜封共賜三十萬端疋以充宴賞並放歸本
道仍令所屬收叙錄即超資與改轉嗚呼自國家多難
二紀於兹朕嗣位七年連兵五載追惟往事悔恨盈懷
今二孽既誅諸方甫定哀彼淮右獨為匪人其帥畔逆
其衆何罪諸道應與淮西連接宜各守封境非彼侵軼不
湏進討仍委所在長吏明加招諭宣布朕懷李希烈若
能歸降待之以不死其餘將士官吏百姓等一切洗滌
與之更新斯爾庶邦自求多福無有遠邇咸使聞知
平李希烈詔
李希烈棄義背恩窮奸極暴謂神器可以力取謂生靈
可以詐欺志在兇殘躬行僭竊罪無與比法所難容朕
以君德不裕致人於禍究其端本過實在予不忍使蒸
黎重相攻戰屢施詔命務欲懷柔抑羣帥奮發之誠駐
諸軍討逆之勢不憚屈已期於息人希烈曾無悛心益
逞驕志虐毒滋甚吞噬無歇惡貫既盈自取夷滅開府
儀同三司兼御史中丞陳仙竒忠勇有謀沉毅能斷攄
闔境受汚之憤導三軍思順之心倡義一呼羣情嚮附
廓清氛䘲殱戮渠魁驛書上聞函首入獻方隅既乂戍
役其休懸賞之科是宜必信檢校工部尚書蔡州刺史
御史大夫淮西節度仍賜實封五百戶應淮西管内將
士百姓等頃廹兇威遂從脅制既誅元惡俱是平人除
希烈一家其餘悉從免宥更無所問將士等悉委仙竒
諸色官錢優與宴設其中道首建謀李同斬李希烈等
宜並條錄奏聞節級褒賞百姓等久經淪陷兼被傷夷
想兹凋殘實足哀憫除供當道軍用之外宜給優二年
將士之中不樂在軍願歸農業者委節度使刺史量給
逃戶田宅并借貸種粮優復中身使存濟宜令尚書左
丞鄭叔則往淮西宣慰嗟乎自希烈叛命於兹五年上
澤不通下情亦阻所宜宣我信命以釋危疑爰敷惠和
以禦傷瘵滌清汚俗咸與惟新底綏一方以稱朕意(興元)
(年)
破淮西李希烈𠡠
𠡠朕纂奉丕業託於人上仁不被物義不勝奸頌聲蔑
聞暴亂連起叛臣希烈竊拒淮沂誠彼夫無良亦由朕
不得撫御之道失之於始師旅一興綿聯莫觧服勞者
從役不暇受汚者無路自新通邑化為丘墟遺骸遍於
原野每念及此心傷涕流且自昔勞師靡有不悔以虞
舜之聖屈於苖人漢武之強弊於戎虜矧乎德猶不逮
力或未全我其永懷亦已自驚乃者下哀痛之詔布寬
大之恩普天載新殊死畢宥然則尚勞師旅作梗封陲
有累歲離棄家室有經時不觧甲胄忠雖為國咎實在
丁君人若斯寧不知愧頼將相士旅一其誠心奮揚武
威慎固疆宇遠人思服元惡既誅蒸黎方致於安寧役
戍永期於休息𢡟官以旌美賜宴以勞旋賞不逾時式
遵彝典都檢校司空同中書門下平章事劉玄佐宜與
一子正員五品官節度使檢校尚書右僕射兼御史大
夫李澄檢校兵部尚書兼御史大夫典環檢校戶部尚
書兼御史大夫樊渾等與子孫一人六品正員官防禦
使兼工部尚書賈躭都團練使檢校左散騎常侍兼御
史大夫盧玄卿御史大夫張建封等並與子孫一人八
品正員官檢校司空同中書門下平章事李抱真檢校
司空同中書門下平章事李納檢校尚書左僕射同中
書門下平章事韓滉檢校戶部尚書兼御史大夫田緒
等並追將士五千人赴河南行營同討不庭厥有成績
抱真納滉緒並與子孫一人六品正員官應與淮西接界
州縣本軍鎮守及諸道赴行營將士等宜共賜物三十
萬端疋以充賞設度支郎約據界首及行營軍額上配
定數目逐便支送仍委本道都統節度都坊禦都團練
使即條錄具名銜聞奏並與甄收其行營將士仍各放
歸本路明加宣諭令悉朕懷(貞元二年六月)
平李廼詔
干紀挾邪罪在無捨立忠效節賞不踰時善惡之理明
懲勸之義著李芳勞男迺包藏奸險違背君親悖慢朝
章扇動軍旅縱其豺狼之性徇其梟獍之心廹脅使臣
妄有希覬厭蠱其父謀害其兄名教之所不容臣子之
所同棄而又恣為不道虐及無辜伊屢說張伍劉叔向
並是忠良横遭誅戮萬榮卧疾不能制正永言及此深
用軫懷李廼稔惡貫盈宜正刑典其伊屢說等委却三
人委中書門下則與追贈仍令與一子八品正員官應
在汴州將士等志堅金石節厲冰霜叶奉邦家咸懷憤
激不受熒惑問疾奸兇執縳軍中𫝊獻闕下勲庸特茂
遐邇所知宜奬忠勞各加優賞並與進秩仍令董晉三
日内具名銜聞奏仍共賜錢三十萬貫委董晉逐便取
鹽鉄轉運使錢物分給宣武軍節度都虞候兼御史大
夫鄧惟恭都押衙兼御史大夫杜皓大將王應鳳曹元
偘楊燕竒劉惟清陳文朝陳沛張庭芬薛文翰趙臧周
李庭光宇文澹李國信並竭忠效誠績用昭著惟恭可
檢校左散騎常侍依前兼御史大夫賜實封百二十戶
一子七品正員官并賜物四百疋杜皓英幹並可右散
騎常侍依前兼御史大夫應鳳已下各加官賜貫庭芬
仍同節度副使十將等二百六十五人並優與改官在
城將士被李廼脅從邀逼制使者事不由已朕所深知
並一切不問宋州刺史兼御史大夫劉逸淮亳州刺史
兼御史大夫食封五千戶許孝常潁州刺史兼御史大
夫高五立等咸竭為臣之節各懷奉國之心並可檢校
右散騎常侍各賜實封一百戶其本官並如故仍各賜
物二百五十疋其三州將士令别賜錢十萬貫亦並委
董晉准前逐便收取鹽鉄轉運使錢物分給仍委董晉
速具名聞奏當與甄錄
平劉闢詔
朕聞去天下之害者受天下之利故陳諸原野非為樂
戰法彼震曜本乎愛人五材不聞去兵七德必於禁暴
皇王之道豈不信歟逆賊劉闢時之妖孽處肖形之内
罔識君親同人代之間别為梟獍因元臣之蓄聚恃庸
蜀之江山誘誤生靈扇惑桀逆朕荷袓宗之丕業邦國
之大經人之亂常法所不捨乘兹懷憤爰我徂征興戈
矛於關西發介馬於并郡五營禁旅七萃神兵合貔武
之雄投鷹揚之帥守無絶險進靡堅營麾城而壁壘皆
空接刃而攙搶盡掃瓦觧冰泮渙焉無餘微盧彭濮從
兹廣定蕩三蜀之流患除一方之大殘豈予寡德能致
於此斯皆宗社降祐啟無疆之休將帥叶謀成永康之
福祗若靈眷嘉乃衆心予懷惕然若陷冰谷其收復成
都諸大將并擒獲劉闢軍將等委崇文與都監軍使俱
文軫條流等第聞奏即有甄升其賞物等委崇文等節
級分賜務令復原投降將士亦委崇文軫條流聞奏西
川諸州鎮刺史大將及參伍官吏將健百姓等復應被
彼脅從補署職掌一切不問西川百姓久遭兇逆不免
傷殘其兩税錢等委本道觀察使量事矜减其東川州
縣及山南西道當兇徒聞惕之後王師攻取之辰發輓
饋軍饍白補缺一日之貴豈止十金三軍所資盡出百
姓永言勞弊朕所軫懷其東川元和三年上供錢並放
留州留使錢委觀察使量事軫减仍具數奏聞山南西
道元和二年上供錢粮放一半官軍陣亡將士等並委
崇文監軍審勘具名銜事跡申奏即與褒贈家口等並
委本軍優賞五年不停衣粮并委所在州縣速為收葬
仍量事致祭陷在賊中官吏百姓等應有節義著明無
辜受戮者並委節度使具名迹奏聞當與追贈仍優給
其家不分疆設都蓋資共理形或壊制亦在稍均將懲
難與銷明在立防而有素故賈生之議以楚益梁宋氏
之規割荆易郢酌於前事宜加變通其西川資簡陵榮
昌瀘等六州宜割屬東川於戲制理經邦必垂意於未
亂而養灾畜患固難策於已然撲彼燎原至於用鉞永
言迷復載軫具聞咨爾多士依予深志布告天下咸使
聞知
平李錡德音
天地之德佐助者忠良鬼神之靈斃踣者盈貫故有無
状之釁顛越以敗常則有不奪之誠感慨以明節易所
謂功業見乎變書所為不善降百殃積惡必至於滅身
見幾寧俟於終日應若影響昭然著明李錡受恩三朝
受任千里勺水卷石以至高深潤草塗原豈酧亭毒而
棄我厚德稔其奸心㴞天以肆其逆謀推法未窮其醜
行乃者式舉式旆申嚴國刑將鼔雷霆之威以誅梟獍
之罪鎮海軍左廂兵馬使兼御史中丞子良等外弘智
慮内激精忠擐甲執兵取兇人之柄瀝肝嘗胆懷勁草
之風廽戈以掩其羽毛竟夕遂擒其魁首天府無一金
之費已静江流王師無一戰之勞已降人害莫大之節
卓然無倫非常之功斯謂不朽高位重賞予何愛焉殊
加榮寵宜顯旌勸其張子良等超異酧賞並從别𠡠處
分其立功將士等並准平西川仍節度優賞甄叙其廂
官徤等素聞𠡠效順亦宜霑賞並從别𠡠處分王澹趙
錡等仗節死義殺身成仁無罪無辜受兹殘酷所宜褒
表並勸忠貞即加追贈故仍令州縣致祭收葬其王澹
如有子弟服滿日與一子八品正員官如更無辜受戮
及脱身效順者亦委元素具事聞奏當有褒贈及加甄
錄如受戮之中長行官健勿停粮賜優給其家浙西管
内官吏及職掌人若被逼脅駈使者但情非同惡一切
不問每念疲亡久罹虎政而又廹於逆命駈以饋軍攫
歛則准以漏巵傷殘則烈於猛火永言於此如納諸隍
宜申蠲貸之恩冀息呻吟之苦其潤州今年秋税徵納
者一切放免其管内諸州縣如李錡作亂之后横加徵
剥委元素審加勘責具色目聞奏其𣙜酒錢亦宜處置
聞奏應副伐之師如未出本界者委本道量加賞給如
已出界者仰具聞奏朕惟前王之訓欽慎典刑今為惡
者就誅而建勲者已錄應將櫜弓偃革遂物之生成力
穯勸農分致於富壽覆車垂永鑒之轍端扆扇無為之風
咨爾萬方宜知朕意
平吳元濟詔
朕聞天地之於萬方也道深昭育而雷電震曜將時警
其不庭帝王之臨九有也德尚撫綏而原野師徒亦
必加於有罪是以將伐而捨義在止奸禍召由人孽固
難逭朕嗣膺寳歴恭守丕圖自靖亂也庸除妖海浙勘
剪羣慝將期理平全保太和非欲生事逆賊元濟審可
稔惡憑固阻兵擅釋父喪悖違君命行虧天性義絶人
倫厲殘忍之聲豺狼是𩔖㤀生成之德梟獍為心大告
屢加逆謀轉甚宜用社至出軍猶宜弔伐之方必冀兼
討論之命元臣統護授幃幄之深謀上宰專征運廟堂
之誠筭羣帥畢力萬旅一心戰以力摧襲由竒勝李愬
全師直進堅壁洞開元兇就執於城池餘孽奔降於草莾
霧銷冰泮淮濆水清斯皆宗社垂休人神協贊仰荷靈
眷俯嘉衆誠共協勤勞式副予志惕然衷懷載益之厲頒爵
授賞予何愛焉其收蔡州擒吳元濟節度及諸大將等
宜從别𠡠處分諸立功將士等委韓弘裴度行營諸道
節度使速條流等第聞奏即有甄升其賞物等已令節
給優厚支遣亦具别𠡠處分其授降士亦委韓弘裴度
與諸道節度使計會條流聞奏其中有是親差子弟兵
使放歸營農仍具數聞奏其淮西諸州縣官吏將健等
雖被脅汚皆非本心除同惡巨蠧者一切不問其淮西
百姓等陷此兇逆久罹殘傷莫匪吾人寧㤀優恤宜准
元𠡠給復二年仍委州縣長吏設法安撫其淮近賊四
州自王師問罪供億實繁頻有優矜放其税賦尚慮人
多困極務俾昭蘇其来年夏税亦宜放免比来諸州府
供行營勞役尤甚宜令放委有司條流聞奏議優恤自
經戰伐所有傷痍至於徇國捐軀效忠立節每加憫歎
寤寐是懷官軍陣亡將士並委韓弘裴度與諸軍審勘具
名銜事跡申奏即與褒贈其家口等並委本軍優賞仍
五年不停衣粮并所在州縣速為收葬仍量事致祭於
其家將士有因戰陣傷損以致殘廢者各委本軍厚致
優恤仍給衣粮其陷在賊中官吏將士百姓等應有節
義著明無辜受戮者宜令州縣府長吏致祭收葬仍委
節度使具名跡聞奏當有褒贈仍優賞其家先以褒贈
者委長吏訪其子孫聞奏當與甄錄其家亦准例優賞
於戲制理垂規每思去殺而亂常作逆多自干誅爰念
興師至於殄寇累年之内徵役靡寧除害雖本於愛人
敷化終慙於用鉞宵衣永嘆所良貴焉咨爾萬方宜諒
予志
破淄青李師道德音
門下朕聞三光下燭懷忠秉義者其節必彰四海奠維
作逆崇奸者其禍必大况乎恩有負於覆載禮自悖於
君親罪盈而神怒既加惡稔而人謀乃發衆所共棄誅
何可逃逆賊李師道包稔逆兇背德蔑義動皆干紀言
必欺天固海岳之山川為蛇豕之池宅忘寵禄於累代
恣殘忍於一方怙亂自至於滅身誅戮難窮於擢髮朕
祗臨寳位仰奉丕圖除暴本務於好生用武尚慙於耀
德肆命羣帥會兵龜蒙旗鼔相望城壘連下淄青都知
兵馬使金紫光禄大夫試殿中監兼監察御史劉悟義
勇中激沉謀外通攄三軍嚮順之誠申列郡受汚之憤
㢠戈首唱萬旅轉從渠魁就殱梟獍同戮載馳馹騎函
首上聞氛祲廓清方隅底定功有卓異理當優崇旌善
勸能用昭必信其劉悟所酧官賞並從别𠡠處分其同
立功將士等賞物已處分支遣委宣撫使楊於陵與本
道計會速條流功效等第聞奏續加甄奬魏博以全軍
濟河俯壓賊壘攝推兇狡導致叶良謀作為保授既剪
逆豎宜甄茂勲諸道行營咸盡忠力攻於戰取尅捷既
聞應緣討伐將還之際合有宴勞賞賜等並從别𠡠處
分委各本道條流有功將士聞奏當議甄錄其淄青管
内州縣官吏軍鎮將健及諸色職掌人等久罹脅汙自
拔無由撫事量情亦可矜恕除同惡巨蠧者其餘一切
不問其淄青道百姓等陷此兇逆久被殘傷昨同阻兵
尤肆暴虐吾人是念豈㤀優矜宜給復一年仍委本道
州縣長吏設法撫綏其管内有高年廢疾并鰥寡&KR1103;獨
貧弱尤甚者委官察到日差官存問並量與粟帛訪問
比者賊中有㪷斛皆被收納今春農時貧乏者衆恐不
辦耕桑失生業者宜令存問如有此色取所舊貯斛㪷
量事給與令充種食得存濟其賊中雜差點子弟夫役
便放還本處其中有不能自存者量事優恤百姓商旅
諸色人中有被分外無名賦歛者並當勸停自興討伐
言念傷痍扞患捐軀納忠徇國良深隠憫寧捨寤懷其
官軍有陣亡將士等委本軍審勘具名銜事跡申奏即
與褒贈仍令本軍優賞其家三年不停衣粮并委所在
州縣速與收葬量事致祭其將士有因戰陣傷損尤甚
以致殘廢者各委本軍厚加優恤仍勿停觧其陷在賊
中官吏百姓等應有節義著明無辜受戮者宜令州府
長吏致祭收葬仍委節度使到日具名跡聞奏當有褒
贈仍優賞其淄青封域歴稔氛昏管内名山大川在祀
典者宜令宣撫使舉本鎮計會差官備禮致祭其祀廟
中應緣陳設器服等物是賊中所置者並宜廢撤特加
脩援用處致誠於戲朕恭巳嚮明撫御九有推情以恕出
令在寬而兇逆反常自貽天討迷於告諭速彼誅鋤轉
禍必有其忠臣為亂竟同於覆轍既除逋寇庶洽大和偃
戢干戈諒從此始布告遐邇咸使聞知主者施行(元和十四)
(年二月二十一日)
破汴州李㝏𠡠
𠡠理天下者務於安遐邇致康濟者資於懷兆人朕統
馭萬邦式敷王度任藩方以俾乂冀干戈之載戢虔恭
惕厲未始暫㤀推懷是心布乃中外昨乃夷門逐帥逆
將興師蒼黃變生黎庶無告逆賊李㝏駈掠忍害流離
毒痛在浚之郊君鼎將爨逼脅我軍盗竊我戈鋋駈馳
外坰敢肆蜂蠆朕所以不降明命未行天誅容革其心
以示迷復蓋以一方軫念三面開羅將弘愛物之私用
廣好生之施而梟音資戾醜狼憑兇危巢巳焚禽猶自
若光顔韓充曹華智興等感激忠勇揮戈誓師雷霆鼔
旗所向風靡逆黨殱殄平原霧清熊羆之師漸及摩壘
夫疾風朝来斯勁草方辨熾火將燎而良金益明果聞
義烈之臣奮起轅門之内一揮斬首三令無喧嚴城洞開以
候来師永言忠效是錫寵章其梟斬逆賊李㝏宣武
軍都知兵馬使李質已從别𠡠處分忠武兖海武寧鄭
清滑等軍將士等感主帥之忠誠㤀身赴敵視寇仇而
忿嫉决命争登高簡以睢陽一郡之師當蛇豕奔衝之
勢咸能勦其醜𩔖如刈草菅各振軍聲用宣威略其忠
武兖海寧鄭滑應付行營及宋州將士等並節給各有
賞物以别處分支給委本軍據功勞額烈級散歸還之
時仍加宴勞朕念彼無辜墜此塗炭横為兇狡駈脅傷
夷其汴州管内縣州官吏軍將鎮健及諸色職掌人等頃
羅脅汙自拔無由事非獲己情亦矜恕除同惡巨蠧者
其餘一切不問仍牓示如或妄有恐嚇言告者科其反
告之罪干戈暫興里閭必害春言農畝是廢耕桑其汴
宋鄭三州罹此兇逆士馬屯集供億殷繁雖事乃徇時
而人亦勞止予懷軫念豈㤀優矜其三州管内有兵馬
所到縣百姓或被驚擾處且於今年秋税三分内量放
免一分仍委州縣長吏切加綏撫其賊中雜差點子弟
夫役放還鄉里俾安生業其中有不能自存者量事優
恤應百姓中有被分外無名賦歛者並宜當時勸停義
士忠臣見於死節賞功褒美冀及殤魂惠恤其孤庶明
報效軍有陣亡等并李㝏為亂已来有潛謀效順誠節
可嘉并因此遇害者並委本軍審勘具名銜事跡申奏
當與申奬及加褒贈仍令本軍優給其家三年不停衣
粮并委所在州縣速為收葬董事致祭其將士有因戰
陣傷損尢甚以致殘廢者各委本軍厚加優卹仍勿停
觧掩骸埋骨國之令典廹於兇醜良可傷嗟念其本亦
吾人蓋事非獲己其經戰陣處所有賊中遺骸隨令所
在州縣隨在收瘞勿致暴露嗚呼弔伐之道予遵格言
靖寇安人豈㤀終日朕載櫜弓矢思保黎首而雨露所
均動植所繫一夫竊嘆朕每興懷况兹浚郊都邑之會
所以慎擇將帥期於乂安今寇孽巳清封壤寧息師之
所處用軫於中將申宥恤之恩庶息瘡痍之痛布告中
外咸使聞知(長慶二年八月二十五日)
唐大詔令集卷一百二十四
