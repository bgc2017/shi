唐大詔令集卷八十二
宋宋敏求編
政事
刑法
頒新律令詔
糺劾違律行事詔
頒行新律詔
法司及别勅推事並依律文詔
恤刑詔
頒行新令制
申理冤屈制
頒行律令格式制
減大理丞廢秋官獄勅
申冤制
訴事人先經州縣勅
減抵罪人决杖法詔
令宰臣與法官詳死刑勅
寬徒刑配諸軍效力勅
頒行新定律令格式勅
罪至死者勿决先杖勅
刪定制勅
禁罪人鞭背勅
頒歷
頒行麟德歷詔
更改閏月制
刑法
頒新律令詔
古不云乎萬邦之君有典有則辨方正位體國經野故
九疇之叙興於夏世两觀之法大備隆周所以禁暴懲
奸宏風闡化安民立政莫此為先自戰國紛擾恃詐任
力苛制煩刑因兹競起秦并天下隳滅禮教恣行酷烈
害虐蒸民宇内騷然遂以顛覆漢氏撥亂思易前軌雖
務從約法蠲削嚴科尚行葅醢之誅猶設錙銖之禁字
民之道寔有未宏刑措之風以兹莫致爰及魏晉流弊
相沿寬猛乖方綱維失序下凌上替政散民凋皆由法
令混訛條章錯謬自斯以後宇縣瓜分戎馬交馳未遑
典制有隋之世雖云釐革然而損益不定疎舛尚多品
式章程罕能甄備加以微文曲致覽者惑其深淺異例
同科用者殊其輕重遂使奸吏巧詆任情與奪愚民妄
觸動䧟羅網屢聞釐革卒以無成朕膺期受籙寧濟區
宇永言至治興寐為勞補千年之墜典拯百王之餘弊
思所以正本澄源式清流末永垂憲則貽範後昆爰命
羣才修定科律但今古異務文質不同喪亂之後事殊
曩代因機適變救弊斯在是以斟酌繁省取合時宜矯
正差遺務從體要迄兹歴稔撰次始畢宜下四方即令
頒行庶使分曹簡肅無取懸石之多奏讞平允靡競錐
刀之末勝殘去殺此為非遠其修撰之人宜加官賞(武德)
(七年四月)
糾劾違律行事詔
朕恭膺寳命撫臨率土永鑒前王憲章典故雖文質逓
變沿革不同而發號施令殊塗一揆皆所以成當世之
典謨開生民之耳目納之軌度令行禁止自律令班下
積有歲時内外羣官多不尋究所行之事動乖文旨此
乃臣有所隠民不見德與不令而誅何以異也斯豈守
道履正徇公奉法者乎自今以後官人行事與律乖違
者仰所司糾劾具以名聞(貞觀元年八月)
頒行新律詔
象服畫冠化隆上乘道德齊禮刑清中代暨乎大道既
隠淳風已衰桁楊所以實煩手足為之無措自斯以降
禁網愈密太宗文皇帝撥亂反正恤獄慎刑杜澆弊之
大源削煩苛之峻法道臻刑措二十三年玉几遺訓皇
令刊改朕仰遵先旨旁求故實乃制太尉楊州都督無
忌開府儀同三司勣尚書左僕射行成光禄大夫侍中
高季輔右丞段寳玄太常少卿令狐德棻吏部侍郎高
敬言刑部郎中賈名行等爰逮朝賢詳定法律酌前王
之令典考列辟之舊章適其輕重之宜採其寬猛之要
使夫畫一之制簡而易從約法之章疎而不漏再移期
月方始勒成宜頒下普天垂之来葉設而不犯均被上
皇凡在羣臣逮於列岳其務在審慎稱朕意焉(永徽二年九月)
法司及别勅推事並依律文詔
朕聞大小之情義重前誥哀矜勿喜道光遐册朕恭膺
寳業嗣臨億兆留心聽斷劬勞日積一物乖方納隍軫
慮今既科格咸備憲制久行訊鞫之法律條具載深文
之吏猶乖遵奉肆行慘虐曾靡仁心在含氣之倫稟柔
脆之質乃有懸枷著樹經日不脱身被五木連宵忍凍
動轉有碍食飲乖節殘酷之事非復一途楚痛切心何
求不得念及於此深以矜懷又投匿名書國有常禁凡
厥寮庶咸應具悉近遂有人向朝堂之側投書於地隠
其姓名誣人之罪朕察其所陳皆極虚妄此風若扇為
蠧方深自今以後内外法司及别勅推事並依律文勿
更别為酷法其匿名書並宜准律處分庶使泣辜之事
遠覃於四海䘏刑之旨長垂於萬年(永徽六年十一月)
恤刑詔
哀矜折獄義光吕訓明慎用刑事昭姬彖朕以寡昧嗣
登宸極思闡大猷式隆景運蹈冰彌懼屬想於寰中馭
朽彌競馳襟於裕下虚已待物每從寬政如聞率土州
縣留獄尚繁困於囚繫致於病死一歲之中數盈二百
蓋由上乏亭育之化下乖堯舜之心深責在躬興言多
愧抑又聞之共成我理天下者其惟良二千石今之所
任或虧政道未詳欽恤之旨苟徇苛刻之情幽縶困滯
証逮遐廣寒暑相襲風露交侵淹乎年歲成其疾苦加
以杖笞失度桎梏違方巧詆深文生全安在獄市之寄
何其爽與自兹以後宜革前弊罪無大小不得稽留其
囚疾患及輕罪並笞杖等雖法有恒規恐典吏妄生威
福官人不存檢校或顔面囑請觸𩔖以之若仍舊不悛
當加重罪布告天下知朕意焉(龍朔二年八月)
頒行新令制
門下蓋大帝臨下覆幬之德彰焉聖人在上財成之跡
著焉然則統天理運微政令不能通其道經國訓人非
渙汗無以宣其化故羲爻演繇后以施命誥四方虞典
記言帝乃敷文被九域豈惟遒人振鐸理存乎闡教象
闕懸書義在於垂法雖時分步驟必循先甲之規代變
驪騵無革違名之軌既而淳源已往澆風漸扇奸宄於
是萌生譎詐以之飈起相彼羣俗頗乖於信義顧兹庶
尹罕嗣於忠勤尺一交馳徒有書亭之弊五條間出猶
招挂壁之譏非所謂光闡帝圖作為人極者也由此綠
綈爰降尤慎於繁冗黃素所施彌崇於喻曉皇家創業
抑揚前古粤在貞觀大啟憲章浃聲教於幽潛燭文明於
區宇鴻池衍誥統理詳密螭鈕騰文規模宏遠固以貽
厥將来懸諸日月朕祗肅鴻業恭臨寳位握千載之禎
符承百王之末緒凝神閒館託軒夢以憂人採誦康衢
用堯心而拯物然以萬機事廣恐聽覽之或遺四海務
殷慮緝采之多厭南宫故事綜覆已殚内史舊章搜羅
殆盡自御宸扆每懷冰谷身雖處於岩廊情寔係於億
兆比者在外州府敷陳表疏示下諸司亦多奏請朕以
為帝命多緒範圍之旨宏王言如絲彌綸之道洽前後
處分因事立文歲序既淹條流遂積覽之者滋惑行之
者愈怠但政貴有恒詞務體要道廣則難備事簡則易
從故自永徽以来詔勅俱令沙汰詳稽得失甄别異同
原始要終捐華摭實其有在俗非便事縱省而悉除於
時適宜文雖繁而必錄援義删定以𩔖區分上稟先規
下齊庶政導生靈之耳目闢風化之聲牖俾夫施之萬
祀周知訓夏之方布之八埏共識司南之路仍令所司
編次具為卷帙施行此外並停自今以後諸有表奏事非
要切並准勅令各申所司可頒示普天使知朕意(儀鳳元年)
(十二月五日)
申理冤屈制
門下大帝降覽無幽不燭下人上訴在屈必申將使處
岩廊者戶牖絶千里之遥御億兆者閽庭無九重之隔
故堯推心以撫俗業濟天下湯克已以察冤惠孚海内
朕祗膺歷嗣寅奉璇圖常居安以戒危每在得而思失
慮一夫之弗獲憂萬方之罪已為承平既久區㝢至廣
州邑相望衆庶殷阜事繁則詐起法弊則奸生念兹冤
滯載懷悱惻是以頻發詔書庶幾息訟比命申理未副
朕懷百姓雖事披論官司不能正斷及於三司陳訴不
為究尋向省告言又却付州縣至財物相侵婚田交争
或為判官受囑有理者不申或以按主取錢合得者被
奪或積嫌累載横誣非罪或肆忿一朝枉加殺害或頻
經行陣竟無優賞或不當矢石便獲勲庸改換文簿更
相替奪或於所部憑情織作少付絲麻多收絹布或營
造器物耕事田疇即役履功雇無半直又境内市買無
所畏憚虚立賤價抑取貴物寔食貪利以侵人乃據詳
估以放罪或進退丁戶等色多有請託或解補省佐之
流專納賄賂或徵科賦差點兵防無錢則貧弱先充行
貨則富強獲免亦有鄉邑豪族容其造請或酒食交往
或妻子去還假託威恩公行侵暴凡如此事固非一緒
經歴臺省往来州縣動淹年歲曾無與奪欲使元元何
所控告見在京師訟人宜令朝散大夫守御史中丞崔
謐朝散大夫守給事中劉景先朝請郎守中書舍人裴
敬彝等於南衙門下外省共理冤屈所有訴訟隨状為
勘其當理者速即奏聞無理者示語發遣其有虚相搆
架浪擾官司若經處分諠訴不絶者宜即科决使知懲
勸仍限今年十二月内使了其在外州縣所有訴說冤
滯文案見未斷絶者並令當處速為盡理勘斷務使甘
伏勿使淹滯若處斷不平所司糺察得寔者所由官人
隨即紏付可布告遐邇使知朕意(儀鳳二年十一月十三日)
頒律令格式制
門下朕聞唐虞膺籙畫象而人知禁夏商御圖設刑而
罪不息周秦以降沿革罕同漢魏而還條流浸廣雖或
輕或重一弛一張義在於訓人事期於肅物然則刑辟勿
用見稱於昔典法令滋章貽譏於前哲朕情在愛育志切
哀矜疎網恢恢寔素懷之所尚苛政察察良夙心之所
鄙方冀化致無為業先刑措近見所司進律令格式一一
自觀至於經邦成務之規訓俗懲違之範萬目咸舉
一事無遺但能奉以周旋守而勿失自可懸諸日月播
之黎庶何事不理何化不成先聖憂勤萬務遺念庶績
或慮湏有弛張所以泛令刪定今既綱維&KR0640;舉法制宏通理
在不刊義歸無改豈可更有異同别加撰削必年月久
遠於時用不便當廣延羣議與公卿等謀之今未有疑
無容措筆其先定律令格式之本宜早宣布凡厥在職
務湏遵奉輙造異端妄踰軌躅者咸禁除之庶用刑符
於畫一守法在於無二内外寮宷知朕意焉(文明元年四月二十)
(六日)
减大理丞廢秋官獄勅
鸞臺崇德簡刑列辟之彝範并官省事有國之良圖聖
人執契以乘時道苞乾大善政改絃而馭俗義叶鼎新
朕處荷先基恭臨下土運一心之淺慮憂四海之羣生
馭朽載兢踐冰惟惕幸賴九玄垂祐七廟宣靈天地以
清風雨咸若菽粟登稔疆徼無虞茂祉日繁休禎歲集
答昊穹之睠命順億兆之識知蒼璧靈壇展嚴禋於上
帝黃金秘牒追顯號於前王大典聿申鴻符允暢斯寔
祖宗之遐慶函夏之多福豈朕虛薄能臻此乎但萬歲
初元肇開昌歴九章恒憲甫釋嚴科遠近無縲絏之冤
老幼有歌謠之樂人皆遷善政在惟新丹筆刑官已絶
理梧之聽黃沙獄戶將為鞠草之場而法禁之曹宷寮
斯衆司刑一局便有八丞既罕囚徒静無推案豈煩多
士虚習夏書宜減二員俾從他職文昌國府建禮天闈
庶政是歸具寮攸仰諒青縑之美地非頳服之攸居雖
復時有申讞頗湏聽斷兩造之文必具五詞之理易窮
詎假狴牢方甄枉直仙臺置獄甚為非宜今欲總撤疎
羅寧可别施囹圄其秋官獄即宜除毁朕既深居秘宇
不能遍覽綿區唯仗時賢共康天下州牧縣宰寄重親
人僚守勾曹任惟綱紀百姓或有所犯必湏盡理推尋
審知罪状分明方可禁身科斷不得才聞小過遽縶圜
扉高下其心同叔魚之鬻獄輕重其手爽定國之平刑
黠吏崇奸恣其乾沒要囚多滯積以炎凉有一於兹當
加貶譴幸悉心而慎罰同底績以勝殘佇宏勿辟之規
用闡無為之化將使三千之罪永絶於當年豈惟數百
之刑僅寬於昔代布告天下識朕意焉(登封元年十月十一日)
申冤制
門下九重深邃非訪問之可聞萬邦遐曠因表䟽而方
逹朕尊居黃屋心念蒼生微物不安每切納隍之慮一
人失業更縈宵旰之懷思欲下情上通無令擁隔所以
明四聰者也其官人百姓等有冤滯未申或獄訟失職或
賢才不舉或進獻謀猷如此之流任其投匭凡百士庶
宜識朕懷(神龍元年二月二十七日)
訴事人先經州縣勅
六卿分設諸郡咸理在於人下合免冤滯如聞越局侵
務背公向私其傷則多為政必紊宜令天下州縣百司
寮宷俱守乃曹各勤所職或有身名尚屈刑罰不平賦
役未均徵差無次爰及侵奪亦兼違負凡人所訴大略
如斯若縣不為申州必湏舉州不能理省必為裁上下
相持冤訟可息自今以後訴事人等先經縣及府州并
尚書省被理由延滯不為斷决委御史採訪奏聞長官
以下節級量貶(開元十年閏三月)
減抵罪人决杖法詔
勅大德曰生至重曰命𬗟觀前典惟刑是恤比来犯盗
先决一百雖非死刑大半殞斃言念於此良用惻然自
今以後抵罪人合决勅杖者並宜寬决杖六十一房家
口移隸磧西其嶺南人移隸安南江淮人移隸廣府劍
南人移隸姚嶲州其磧西姚嶲安南人客各依常式(開元)
(十二年四月)
令宰臣與法官詳死刑勅
朕猥集休運多謝哲王然而哀矜之情大小必慎自臨
寰宇子育黎蒸未嘗行極刑大獄上玄降鑒應以祥和
思叶平邦之典致之仁夀之域自今有犯死刑十惡宜
令中書門下與法官詳所犯輕重具状奏聞
寬徒刑配諸軍效力勅孫逖
勅刑之所設將以閑邪法不在嚴貴於知禁朕自臨萬
國向踰三紀思宏至道之化寔務好生之德比者應犯
極法皆令免死配流所以市無刑人獄無冤繫哀矜勿
喜冀洽於生靈小大以情寧忘於鑒寐至於徒罪雖非
重刑力役之外不免拘縶載罹寒暑誠可矜量自今以
後其犯罪應合徒者並配諸軍效力庶感激之士因以
成功寬大之恩叶於在宥且本置杖罪是代肉刑將以
矜人非惟重法今官吏决罰或有生情因兹致死深可
哀憫其犯杖罪情非巨蠧者亦令效力宜令所司作載
限立條例處分(天寳四年七月)
頒行新定律令格式勅孫逖
勅簡而易從疎而不漏二者之義良有旨哉朕思正國
綱舉為大化至於律令格式政之隄防豈非㳂襲亦致
增損條流既廣繁冗遂多或輕重不倫或交互相背侮
法之吏因以情坐得罪之人何妨悞入觸𩔖而長頗乖
折中永言於此是用興懷先令中書門下及明法人等
商量刊定兼亦採諸羣議徧示具寮洎乎畢功巳淹歲序
近者親覽又歴旬時如此再三事亦詳慎不刊之典故
亦庶乎適時之方斯其宜矣可頒告天下
罪至死者勿决先杖勅
比者所司斷罪拘守科條或至死刑猶决先杖處之極
法重此傷殘非惻隠也自今罪至死者勿决先杖(貞元八年)
(十一月)
刪定制勅
元和長慶之中皆因用兵且欲濟事所下制條或是權
宜今四方少寧庶政湏理每有司檢舉行下則諸道援
引申論所執不同遂成舛駮若不刊定則無准憑宜令
尚書省諸行郎官各取本司元和以来勅參詳定訖送
都省令左右丞重與尚書侍郎覆視更加裁度送中書
門下議定奏聞(太和元年六月)
禁罪人鞭背勅
朕比屬暇日周覽國史伏覩太宗因閱明堂見五臟之
系或附於背乃下制决罪人不得鞭背且人之有生繫
於臟腑針灸失所尚致夭傷鞭朴苟施能無枉横况五
刑之内笞最為輕豈可以至輕之刑傷至重之命朕恭
承丕業思奉貽謀言念於兹載懷惻隠其天下州府應
犯輕重罪人除奸情巨蠧法所難原其他過誤罪愆及
尋常公事違犯並准貞觀四年十一月十七日制處分
不得鞭背今年以後每至夏至後立秋以前犯罪人就
州府常條之中亦宜量與矜減速為疎理不得令久禁繫
委御史臺切加糾察永為常式(太和四年四月)
頒歷
頒行麟德歷詔
夫氣象初分乾坤之位斯定剛柔逓運寒暑之節攸施
而晦朔相循炎凉載革歸乎推步方紀歲時顓頊應期
重黎司天地之職放勲承統羲和掌日月之官履端之
道無暌舉正之典斯在洎乎末代漸致疎闊鄧平之術
既已多乖朱浮之言罕能遵用九章五紀莫究精微日
次月躔寧循晷度朕御天撫歷君臨萬方眷言兹道將
恐淪缺欽若垂化曷所憑焉爰命所司研窮詳正仰稽
七曜傍綜五家去其繁衍裁以要密古所未通今則備
載隂陽之數可測盈縮之理無愆改元履初占考此歷
歲唯甲子得於天正合朔之後應以嘉祥五緯步連珠
二曜若合璧雖上玄至遐寔深祗愧而推測所詳固已
精悉氣序恒順分餘弗舛以受農祥升平可致昔洛下
閎造漢歷云後八百歲當有聖人定之自火德洎我年
將八百事合當仁朕亦何譲宜即宣布永為昭範可名
曰麟德歷起来年行用之(麟德二年九月辛夘)
更改閏月制
項所司造歷以臘月為閏稽考史籍便紊舊章遂令去
歲之中晦仍見月但恐寒暑未節有爽天經用敷欽若
之懷式陳敬授之典重更尋討果差一日履端舉正屬
在於兹宜改歷惟新革非於既往可以十月為閏十月
一日甲子朔旦冬至(神功元年七月)
唐大詔令集卷八十二
