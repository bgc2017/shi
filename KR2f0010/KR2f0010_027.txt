唐大詔令集卷三十七
宋宋敏求編
諸王
册親王官
册秦王天策上將文
册許王孝秦州都督文
册趙王福青州刺史文
册鄧王元裕襄州刺史文
册虢王鳳宋州刺史文
册紀王慎澤州刺史文
册杞王金鄜州刺史文
册曹王明梁州都督文
册郇王素節申州刺史文
册紀王慎荆州都督文
册周王顯并州都督文
册虢王鳳青州刺史文
册曹王明虢州刺史文
册江王元祥鄜州刺史文
册殷王旭輪單于大都護文
册紀王慎邢州刺史文
册曹王明豫州刺史文
册趙王福梁州都督文
册周王顯左衛大將軍文
大歴五年册親王出將文
大歴六年册親王出將文
册親王官
册秦王天策上將文
維武德四年歲次辛巳十一月甲申朔二日乙酉皇帝
若曰於戲咨爾太尉尚書令左右武侯大將軍陕東道
行臺尚書令凉州總管秦王某夙標器望早樹風猷業
創經綸功高運始重以廓清秦隴剪伐鯨鯢掃蕩河汾
芟夷凶逆周韓大盜趙魏逋誅二寇弗賓用阻朝化嚴
兵鞏洛總率戎麾内運竒謀外申威略凶渠懾竄假命
危城河朔蟻徒来相赴援一鼔誓衆以擒建德廻戈旋
指遂獲王充二方克定師不再舉節武既宣朝風遐暢
宏規懿績獨冠卿尹宜錫寵章式加殊號光備禮物特
超恒典是用命爾為天策上將位王公上領司徒陕東
道大行臺尚書令增邑二萬戸通前三萬戶餘如故加
賜金輅一乘衮冕之服玉璧一雙黃金六千斤前後二
部鼔吹及九部之樂班劍四十人欽哉恭承寵命可不
慎歟
册許王孝秦州都督文
維顯慶元年歲次景辰十二月辛夘朔二十八日巳未
皇帝若曰於戲先王創業垂統分玉展親所以作固鴻
業克隆景祚惟爾并州都督兼同州刺史上柱國許王
孝性履明裕神志清遠資孝敬以立身體温恭以成性
舊許是宅藩屏之寄以深全晉剖符維城之任愈切秦
隴形要跨躡羌戎撫寧夷夏親賢攸屬是用命爾為使
持節都督秦成武渭四州諸軍事秦州都督勲官封如
故爾其祗承典訓審慎刑獄懷遠以德招擕以禮無邇
宵人無怠庶政對揚休命可不慎歟
册趙王福青州刺史文
維顯慶二年歲次丁巳正月庚申朔二十一日庚辰皇
帝若曰於戲夫姬周創制任隆方伯炎漢垂範寄重維
城所以任固邦基以藩王室惟爾右衛大將軍使持節
鄜州諸軍事鄜州刺史趙王福識度夷雅器業沉秀建
鳥旟以作牧錫虹珪以命祚蘭錡上將既屬宗英海岱
剖符允鍾懿戚是用命爾為使持節青州刺史其大將
軍及封並如故爾其愛人理物慎獄恤刑率由王道以
康庶績祗服寵命可不慎歟
册鄧王元裕襄州刺史文
維顯慶三年歲次戊午正月甲申朔二十八日辛亥皇
帝若曰於戲自九州命職百部分官爰布懿德以宣風
固親攴而總務歴觀前載罔踰斯道夀州刺史上柱國
鄧王元裕志業純深基宇崇隩標情文雅之地植操忠
賢之軌夀春作牧風教有成襄陽按部仁明允屬是用
命爾為使持節襄州諸軍事襄州刺史王及勲官如故
往欽哉其勉思政本式康萌俗沔漢舊邦控帶為重變
其輕剽之黨旌其冠冕之望孤&KR1103;者咸恤正直者必親
威惠並宣刑禮兼闡光膺典册可不慎歟
册虢王鳳宋州刺史文
維顯慶三年歲次戊午正月甲申朔二十九日壬子皇
帝若曰於戲永固鴻基義屬於藩衛載孚王化職隆於
制舉歴選前修茲道無替豫州刺史上柱國虢王鳳襟
神秀發理識淹遠夙標懿範早茂清徽寬恕以表其情
恭遜以成其美荆河之地巳洽於仁聲梁宋之郊佇聞
於善政是用命王為使持節宋州諸軍事宋州刺史王
及勲官並如故往欽哉其克膺禋命式遵彝典崇孝義
以訓下踐忠貞而奉上布廉平之化垂惠愛之風居敬
而行簡恤隠而求瘼惟良之丕寄可不慎歟
册紀王慎澤州刺史文
維顯慶三年歲次戊午正月甲申朔三十日癸丑皇帝
若曰於戲析壤分珪寄隆於宗子罷侯置守任切於惟
良自古明王率由茲典左衛大將軍徐州刺史上柱國
紀王慎禀慶璇源分華紫極崇詩書而軌物敦教義而
明道入典鉤陳恭肅表於清禁出膺刺舉寬簡洽於名
藩高平形勝太行重阻地邇王畿親賢是屬是用命王
為使持節澤州諸軍事澤州刺史王及大將軍勲官如
故朕聞之諸侯之孝在上不驕善人為邦期月而可往
欽哉其祗膺顯命率循典禮慎刑罰而設學校尊五美
而屏四惡造次於仁夙夜無怠勉追風於往哲以垂裕
於後昆可不慎哉
册杞王金鄜州刺史文
維顯慶四年歲次已未七月庚子朔四日癸夘皇帝若
曰於戲昔堯分五典漢總六條所以光闡帝猷式調萌
俗者也爰自近古尤為重任襟帶之地非親不居形勝
之藩惟賢是處咨爾益州都督上柱國杞王金岐㠜幼
彰英徽早茂仁慈表性愛敬因心磐石之固攸歸分符
之寄斯在是用命爾為使持節鄜州諸軍事鄜州刺史
餘如故夫道德齊禮為政之良規踐義基忠立身之要
道必恭謙而下士無驕矜以傲法勉務農之教勤恤隠
之方往欽哉其祗朕命緝諧令績可不慎哉
册曺王明梁州都督文
維顯慶四年歲次已未九月乙亥朔二十九日癸邜皇
帝若曰於戲漢川紀奠梁山表鎮南通庸蜀北逹褒斜
地實要衝人資剛銳式遏之寄親賢攸屬惟爾上柱國
曹王明志業冲遠襟神爽濟仁惠之風彌著慈和之美
日聞析壤分珪既隆於藩屏褰帷按部允期於政績是用
命爾為使持節都督梁洋璧集等四州諸軍事梁州刺
史王及勲官並如故往欽哉恤隠之任昔人尤重班除
之職往哲稱難宜盡公平之心用崇寬恕之道聿遵前
典勉修厥德惟良是屬可不慎歟
册郇王素節申州刺史文
維顯慶四年歲次已未九月乙亥朔二十九日癸夘皇
帝若曰於戲經邦之術寄宗子而維城御下之方資懿
親而調俗𬗟尋遐載率修斯道咨爾上柱國郇王素節
端嶷幼彰清徽早茂夙聞詩禮之訓式光車服之寵邑
連鐘武壤接平春合九寨之遥途控三門之險路形勝
之地馬牧在斯是用命爾為使持節申州諸軍事申州
刺史王及勲官並如故往欽哉夫政化之要禮義為先
臣子之規忠孝為本爾其慎修刺舉祗服烱戒仰鳴謙
以自牧無侈縱而違道荷兹隆委可不慎歟
册紀王慎荆州都督文
維顯慶五年歲次庚申九月癸亥朔二十五日丁夘皇
帝若曰於戲南紀之津上躔翼軫西浮之路旁帶巴巫
信形勝之大澤實英靈之奥府恤隠之寄懿親攸屬班
條之美良翰爰歸左衛大將軍澤州刺史上柱國紀王
慎漸天漢而含潤資日觀以摛華藝重三雍道優二陕
梁地挺彦燕館趨賢位表銜珠入光蘭錡職華分竹出
美棠隂簡惠以孚聲績斯邵是用命爾為使持節都督
荆岐岳朗等四州諸軍事荆州刺史大將軍上柱國王
並如故往欽哉夫道德齊禮布政之化踐孝依仁立身
之本必宜周旋勿墜雅譽彌高勉修廼職對揚休命可
不慎歟
册周王顯并州都督文
維龍朔元年歲次辛酉十月癸亥朔十七日已夘皇帝
若曰夫騰華星苑榮名區於藩維憑暉日御峻寵章於
侯服故本枝增蔚鴻緒滋繁而汾陽奥區鎮龍山而控
遠冀方沃壤接雁塞而䟽疆連率之寄親賢攸属咨爾
洛州牧上柱國周王顯風則開秀器彩虛明識表魏舟
之象詞掩漢臺之駕西園孤月委心鏡而齊明小山叢
桂偃情田而並烈温恭夙劭業尚日新棣萼交芬珪璋
具美是用命爾為使持節都督并汾箕嵐等四州諸軍事
并州刺史牧又勲封並如故爾其克修天爵聿苞地義
方資化敷大夏惠漸京陵必宜缺祍鳴撝蹇帷廣聰
懋宣聲績長綏福履光膺顯命可不慎歟
册虢王鳳青州刺史文
維麟德元年歲次甲子正月已酉朔二十一日已巳皇
帝若曰於戲剪商胙邑寵秩盛於隆周懲秦啟社徽名
崇於有漢况乎爵窮五等榮總六條乃茂德之攸升因
非賢而靡擇泌州刺史上柱國虢王鳳履局端嚴襟神
秀整道光懿戚望重宗維恭慎之心符小言而緝譽虛
凝之度包大雅而揚聲體被剛柔藝殫文武騰芳桂巘
動貞韻而鏘金寫照荷池嚮清文而振玉若乃淄源迥
跨岱趾斜臨人被莱風俗兼齊舊布中和之化申簡惠
之方觀政所先建親斯在是用命王為使持節青州諸
軍事青州刺史勲封如故往欽哉王其克邁十倫稽往
賢之峻躅動宣九德蹈前哲之英規絶浮競之津廣貞
淳之路光昭淑問可不慎歟
册曹王明虢州刺史文
維麟德元年歲次甲子正月已酉朔二十二日庚午皇
帝若曰於戲金楨璿萼分器先於茂親丹帷皂蓋按部
盛於良牧藩條之寄載宣河潤之資斯遠固以聲芳偃
桂德秀坐棠惟爾凉州都督上柱國曹王明幼範趨庭
風識韶悟姿儀挺立豪眷靈而馳賞絃秋竹而舒襟詞
彩星稠對梁珠而混色情源冰徹帶趙璧而交輝韜兩
獻而選驤籠二武而孤峙是用命爾為使持節虢州諸
軍事虢州刺史勲封並如故往欽哉爾其履謙居㢲念
損辭豊置醴以挹儒津賜田以登文囿敬光橋梓貞返
修筠當率由舊章永保疆宇可不慎歟
册江王元祥鄜州刺史文
維麟德元年歲次甲子正月巳酉朔二十二日庚午皇
帝若曰於戲列爵開基資連屬而敷化班條馭富藉藩
衛而裁風是知光闡帝猷發揮人極固宗屬而兼列必
親賢而並建鄧州刺史上柱國江王元祥識尚閑偉體
局貞凝履順而自居冲撝而待物梁臺既啟背淮之裾
爰萃燕宫載闢發洧之駕相趨甄綜掩於河書精通符
於沛易神遺糾察政叶寬平包吐茹之竒逓弦韋之用
乃地鄰京翊俗裕於五方壤密寰封潤沾於九里是用
命王為使持節鄜州諸軍事鄜州刺史勲封並如故往
欽哉𢡟德惟忠持盈在約思勤躬而景問無弛度以虧
名崇簡正之規邁安恒之節祗膺寵命可不慎歟
册殷王旭輪單于大都護文
維麟德九年歲次甲子二月巳夘朔九日丁亥皇帝若
曰於戱帝子之星憑紫潯而啟耀天孫之嶽峙青甸而
摛光故慶表裁梧德成觀梓皇跗叡屏聲孚地軸之西
儲秀英藩飈偃宸街之北冀州大都督上柱國殷王旭
輪金禎挺秀玉穎曾敷姿表淹凝器彩閒潤淮南之鏡
混冲照於髫辰睢陽之藻齊洪輝於綺日綠車就駕朱
邸洞開牓道招英賜田期彦蕙列清風宣芳於大雅
蓋承流月澄華於高義固以聯崇躅於河楚茂疊軌
於鄷郇是用命爾為單于大都護大都督兼勲封並如
故往欽哉其緘訓趨庭兢業履薄方資威横雁塞惠漸
龍沙光膺朝奬可不祗慎
册紀王慎邢州刺史文
維總章二年歲次巳巳(闕)月庚寅朔十二日辛丑皇帝
若曰於戲昔封唐御極分嶽以鎮寰區宅鎬乘時建侯
以隆藩衛用能發輝鼎祚翊贊昌圖制犬牙以廓地基
茂麟趾而光天緒懿親啟翰其理則然惟爾使持節澤
州諸軍事澤州刺史上柱國紀王慎禀慶星躔分華帝
圃器表冲邈軌鑒端凝業藴珪璋藝包文武振英詞於
五際陵桂巘而含芳抗送議於三雍警蘋風而鼔譽仁
孝為立身之本貞恕存應物之方及疏社上東建旟南
服化流江漢道被歌謠中壘訓兵自穆銜珠之序長淮
平俗式崇露冕之規冠雅政於羣邦標粹範於賢牧夷
儀勝壤地乃邢遷跨令趙之郊畿總常山之襟要維城
之寄僉曰爾諧是用命爾為使持節邢州諸軍事邢州
刺史上柱國王如故往欽哉爾其光闡六條敷崇四誡
考間平之令則酌魯衛之嘉猷無以傲從康無以縱敗
禮廸於正典聿遵王度祗歴茂寵可不勖歟
册曹王明豫州刺史文
維總章二年歲次乙巳三月已夘朔十三日辛夘皇帝
若曰於戲夫鄷京統歴䟽青社以建侯炎漢握圖錫丹
書而分國固以剪桐作屏實寄於周親剖竹開藩允屬
於良牧睠言遐載諒乃通規惟爾使持節虢州諸軍事
虢州刺史上柱國曹王明濯秀銀潢摛華璇極端潔成
性自叶於遊蘭孝敬為心有踰於訓梓馳精秘象驗封
蟻之登辭披翰小山見騰塵之入頌業隆燕館道謁梁
闈累播循風薦敷簡政飛蝗感化不犯漢中之田猛獸
懷仁述避弘農之境若乃荆河奥壤井賦萬家周楚舊
郊屬城千里形勝之地非親勿居是用命爾為使持節
豫州諸軍事豫州刺史上柱國王如故往欽哉爾其班
條述職務盡於勤誠求瘼庇人事歸於平恕祗服烱戒
勉修厥德維城之重可不慎歟
册趙王福梁州都督文
維總章三年歲次庚申二月甲辰朔九日壬子皇帝若
曰於戲夫姬祚斯永分瑞玉以建侯漢歴載融剖銅符
而作鎮然則道光宗懿方膺錫社之榮跡著循良實允
班條之寄惟爾隰州刺史上柱國趙王福摛祥丹極毓
慶玄樞邁德為資體仁成性趨庭演訓先承喻梓之恩
樹屏凝規夙奉裁梧之命樂善無倦率禮無愆從蓋臨
藩振英風於桂嶼褰帷按部流惠化於棠隂固以埒美
鄷郇均聲河楚若乃華陽舊壤山抗西傾導漾名區地
分南鄭睠言形勝諒在親賢是用命爾為使持節都督
梁璧洋集四州諸軍事梁州刺史上柱國王如故往欽
哉爾其靖共乃位聿遵前典勖貞恪之心務廉平之政
茂對休寵可不慎歟
册周王顯左衛大將軍文
維儀鳳二年歲次丁丑二月甲午朔十二日乙巳天皇
若曰於戲上圖圓極星躔分帝子之象下奠方典列野
宅天孫之鎮𬗟徽千古尚想百王法靈臺以啟封俾親
賢而作輔是以軒丘御歴爰錫蒼林之祚豳室建侯載
疏曲阜之邑用能崇寳統贊昌期盛業茂於本枝鴻基
峻於磐石惟爾洛州牧益州大都督兼太子左衛率使
持節洮河道行軍元帥蔡州鎮撫上柱國周王顯高禖
薦祉甫應瑶筐仙域啟禎載分金牓廸中和之粹質藴
上德之良規風識俊邁機神爽徹純襟洽地義之方弟
性睦天倫之重發揮沛易隠括河書多材之美載光樂
善之風逾振洎乎遥臨西蜀控玉宇之全邦近牧東周
闢銅衢之奥壤少城故地不變歌廉之俗太室餘萌載
陶分陕之化總戎未舉威巳讋於三羌作鎮方崇聲遠
馳於萬里若乃左軍望重前馳任隆司鶡弁於宸階統
熊渠於禁衛寔惟心膂之要斯謂爪牙之職廼睠鷹揚
寄於麟趾追蹤漢屏外列驃騎之班繼美晉藩初極領
軍之選是用命爾為左衛大將軍餘官勲封如故惟天
遵物厥命弗常惟人立躬在心則應性之所賦邪正由
乎積習事之所通感召同於影響祗畏之道賢哲同歸
欽哉往敷乃訓率由前則竭愛敬之情砥温恭之行在
泰思損据寵思危無躭樂是從非禮義勿踐永保朕命
以蕃王室誕綏福祉可不慎歟
册親王出將文
維大歷五年歲次庚戌三月丁巳朔十六日壬申皇帝
使某官乙持節册命曰於戲昔武德貞觀之際親賢兼
叙中外大寧多以藩王委之方面玄宗震耀威武外攘
夷狄亦選建明德時惟鷹揚予之茅土並賜旄鉞祗奉
前訓敢忘夙夜爰命小子統兹元戎某英茂有才寬簡
彰信豈孝恭之外至亦禮讓而中發能辨雅樂尤精善
書言表於微獨有所得事廹於悔未嘗復行時因講藝
之餘兼逹理戎之要固可總以文武屏於家邦屬河外
名都方缺上將難於大任歴選中朝雖慚知子之明不
忝安邊之寄錫以戎輅分以兵符撫其四封式是羣帥
仍求素望俾副新軍爾其保靖疆土惠安氓俗服我明
訓永孚於休
册親王出將文
維大歷六年歲次辛亥五月壬辰朔十六日丁未皇帝
使某官某乙持節册命曰於戲周之藩翰選用宗盟則
懷德惟寧大邦惟屏也漢之郡國分建子弟則燕代邊
遼齊趙慚悔巳莫不賦兼千乘土過數圻賜鈇鉞以專
征參卿士而夹輔拜之於廟命之於庭俾其外合羣后
同奬王室是用師古率由至公某王幼奉君親之訓兼
承保傅之戒罔敢失墜勤而行之忠肅孝恭資其令德
温良聰逹輔以多才辨正五經之儒采述三雍之樂不
自矜尚過於謙冲周旋體仁恒久其道懿此休問流於
四方朕往統藩麾嘗親戎略諸子侍從或有所聞時與
之言頗詳其旨必能當我朝寄叶於師貞仍選輔車委
任留府錫以彤弓之寵稱其綠車之尊爾其祗承大訓
以率諸夏敬兹厥服無廢朕命
唐大詔令集卷三十七
