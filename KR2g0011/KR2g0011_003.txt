象臺首末卷三宋胡知柔編
詩
泉南翁定
應詔書聞便遠行廬陵不獨詫邦衡寸心祗恐孤天地
百口何期累弟兄世態浮雲多變換公朝初日盍清明
危言在國為元氣君子從來豈碩名
同邑胡炎
嚢封朝奏大明宮噓起廬陵古直風言路從來天樣闊
蠻荒誰使徑旁通朝中競送長沙傅嶺表爭迎小澹翁
自愧聖賢無補報臨分憂國意何窮
東山楊長孺
新來消息使人疑一網如何盡去之元祐祗今為紹聖
姬周嫠婦謾深悲
世事昏昏酒正酣苦言難藥盗言甘李庭男子真竒絶
便是吾鄉小澹庵
小山杜耒
廬陵一小郡百歲兩胡公論事若少異處心應略同有
書莫焚藁無恨豈傷弓病愧不遠送寫詩霜月中
天台謝鄆
燕雀羣飛敞漢宮驚聞伏馬忽嘶風洪恩大度祈三宥
烏府何顔奏一通勁節敢攀丹陛檻忠言應夢白頭翁
象臺一貶端然直所幸身窮道不窮
永嘉戴栩
古郡荒凉象跡新君行况是去装貧此愁欲别柳邊雨
明日初程桂外人從古不多如意事加飡宜惜未歸身
春風未必天涯盡木斛花開瘴水深
皆山李元實次王盧溪送澹菴貶新州韻以送
之
知公不怕鬼門關直氣横干清禁閑鵰觜明知林甫毒
鯁言要與澹菴班一身渠任黃茅裏千古名標青史間
非晚清朝邪正辨紫薇紅藥待君還
清名傳播到黃支直節寧憂趙氏危虎尾蹈時都不畏
象臺到日大為竒是行廊廟人皆怍所過山川鬼亦知
官職本為餳(音尋)底鴆(音鄭)傷今正論有誰持
再作十絶寄胡伯員兵侍仲方尚書
文昌武庫九霄中翁是新州老澹翁應念象臺今日客
清風端與我翁同
公家富貴足掀天都出新州十九年若念象臺今日客
方知澹老子孫賢
官職廬陵不是無文章更亦擬歐蘇若言直氣横牛斗
但見人間說姓胡
赤手批鱗事最難况渠班底一微官澹翁去後能如此
當作三生石上看
澹翁直氣貫三才八座雲仍漸上台料想而今聞底事
中心應亦念渠回
朝行多少氣英英不怕霜朝曲觜鷹一網而今都打盡
廬陵人且說廬陵
紹興秦檜秉洪鈞澹老昌言斬檜秦猶恨日來三四子
抗章不說斬姦臣
一從藝祖握乾符元氣都憑直氣扶若欲皇家宗社永
胡家直氣豈容無
東西兩浙及閩川皆見鴛行有直言若我江西獨鉗口
澹翁九地也埋冤
寄語朝家廊廟人新州竒事又重新肯甘富貴忘他底
應為斯人作好春
自詠步王盧溪韻
新來時事不相關嬴得蠻荒日月閒存取丹心照碧漢
任他黃口閙清班非求美譽傳千古不欲浮生愧兩間
天亦而今無柰說秀才且荷肯相還
瘴地人憂我莫支人雖危我我何危元來憂國不怕死
非為捐身要出竒肯怨江山千里遠幸逢天地一時知
孔光張禹人無笑禄位輸他善保持
再寄
沉沉漢殿曉烟迷燕雀輸他取次飛爰把丹衷吐骨鯁
且甘白飯與魚肥意循天理可無忤豈料人心各有機
日薄西山予未死當留此語待公歸
同邑李伯圭
伏馬緫為芻豆謀孤忠嫠緯不勝憂事當言路官無小
理未安時心肯休千古綱常增砥柱一身去就等虚舟
惡䲭儘任陵鸞鳳嬴得清名雪外州
豫章宋自適
凛凛廬陵一澹翁飛揚復起振高風周無二叔聖何别
商有三仁道則同孤跡本如雲出岫清名應比日行空
翩翩鴈影梅花外雪片飛来酒對中
同邑曾夢選
象州銷黯又欽州道路何辭作遠遊投北誰憐新逐客
落南不减舊編脩江山在處猶加護廊廟諸公底着羞
天定從來人可勝著書消日海西頭
印山羅存甫
赤心端欲贊皇圖鼓瑟那知却好竽崇論已聞驚仗馬
攄忠寧復忌城狐當為天下竒男子肯學人間小丈夫
更問澹菴老居士儋州還似象州無
安城劉夢才
紹興寳慶百年餘古往今来說二胡論事直湏殫懇切
立朝端不忍阿䛕兩賢幸屬吾州有萬事何曾公議無
象郡新寧不同詔九重天子正儀圖
竹谷羅茂良
好讀床頭易一編盈虚消長緫天然崢嶸齒頰皆冰雪
肯怕炎方有瘴烟
頻寄書来洗我愁莫言無鴈到南州長相思外加餐飯
記取承君舊話頭
池陽丁黼
一封書奏觸天威萬里徒行出帝畿始得明時來讜論
豈知薄命堕危機身同季弟辭兄去女抱嬰兒伴母歸
風雨瀟瀟秋又老鴈應不到嶺南飛
剛簡公留象自咏榕隂圖
古人遺直今人是肯效鄉原事踽凉不把危言陳北闕
因何着脚到南荒排奸斥佞風霜手耐冷禁寒鐵石腸
贏得榕隂濃密處㤀言默坐對爐香
姪大用
伯父竹林先生因濟邸獄謫象郡其在貶所常坐榕
隂對爐薰賦詠自適大端弟筆以成圖久矣今上嘉
其忠烈賜諡剛簡豈勝存沒之光亟欲鑱此圖以貽
無窮頋力有所未逮且依先生自述韻拜賡一律以
俟云姪大用頓首
權臣擅命久心傷賊主之兄意未凉今日封章期救死
明朝削籍自投荒九重偶眩誣賢舌四海皆知疾惡腸
事久劃逢天一笑錫知剛簡易名香
姪孫震雷
伯祖剛簡公榕隂圖先君肯堂翁常欲鑱石因循至
今一日震雷從家弟震載觀則名公巨筆聮編盈軸
益知我公大節起敬慕扵易世之未歇者如此雖名
光史册而圖不多見不得無餘恨迺追和自述并名筆
勒之石姪孫震雷頓首
霅川疑獄獨承當敬遠炎炎即舘凉帝子幾曾謀不道
相臣自弗肯包荒李猫初劾猶全命梁犬重評竟斷腸
甘死如飴行素志豈知流入殺青香
艮巖羅䦔用王盧溪韻
虎豹摩牙闖九關人心節義不踰閑監門鄭俠能無懼
折檻朱雲若是班頼有名留千古重不容身在衆邪間
忠臣義士骨不朽白日青天敕許還
百世期令固本支一身寧復許安危前瞻象郡賢方去
後有鶴山人效竒地接宜陽山谷笑舟回湘水屈原知
櫝中龜玉而輕毁禄位何妨善保持
鳳山曾宏甫
湘山冷熖冰四海寒蔽天晴日晝隂朝路偷生盡緘口
瘴鄉投死猶甘心里閭節義紹襄簡史冊姓名光古今
天定勝人公議在褒忠錄後上恩深
皆山李庭芝
綠鬢兩科好丹心一片忠言言關國體蹇蹇匪渠躬誰
謂鴛行底能持鯁論公象臺死得所萬古憶清風
玉季當春孟公書以訃聞但期同氣骨不作異鄉墳豈
料鱗音後俄傳蝶夢云想教寧越水恨不識朱雲
同邑李伯圭
危言不畏觸干戈瘴雨蠻烟換玉珂今古廬陵兩胡老
是非儋耳一東坡拳拳抗志甘三已惻惻招魂聽九歌
信得平生稽古力初心不為履朝鞾(即靴)
聖朝寬詔下龍墀盡放纍臣脫串羈痛失長沙賈誼舍
空存潮海退之祠孤忠元自輕生死白骨寧知問去歸
萬里江山丹旐返悲風一掬淚沾衣
南溪楊賓言
湛湛長江月高標太華清孤忠千古重去國一身輕箇
事從来有近時多怕行凛然公屹立一死足平生
貴溪葉夢得
澹菴久死瘴江濱依舊歸来侍禁宸浩歎宗孫長去國
從知志士不謀身皇天若假令多筭聖代終無棄(闕)
我時閱報痛生哀灑淚南詹吊象臺今日方知公有子
皇天祐善世生才
後坡林經德
扶植綱常抗直聲白頭不憚嶺南行書云惟孝友兄弟
臣罪當誅王聖明削籍投荒從寳慶陟階錄後頼端平
朝家賜謚今方舉凛凛孤忠死亦生
永嘉林起鼇
直節槃槃古樹平綱常山重一身輕歴陳高廟神靈語
願法周公日月更飛霧墮鳶遷客憾漏泉疎爵大君明
百年富貴端能幾天壤無窮獨令名
子誠李處敬
至元壬午省委至吉山村出示剛簡公象臺首末讀
之凛然
為君細讀象臺詞前代悠悠事可知逐客遠投魑魅窟
奸臣高照鳳凰池腹誹論起秦刑酷斗粟謠興漢道虧
幸有褒封丹詔在忠臣纔免似湘纍
濟邸獄成冤莫雪朝臣仗馬氣先降自知白日孤忠貫
獨擬洪鍾寸筳撞坡老肯留儋耳郡退之還問樂昌瀧
二公以後評人物未信欽州是陋邦
巍天壮志切雲冠懇懇封章洞肺肝痛恨帝閽排虎豹
終教象郡鎩(音晒)鵷鸞一棺英骨重泉夜兩字清名六月
寒讀盡餘編三嘆息忠臣心事古今難
方崖蕭太登
大德辛丑秋分司象州重新剛簡祠宇越明年壬寅
春孟詩以識之
吊古来磨前日恨入南又記去年時老榕偃蹇渾無恙
誰與重新剛簡祠
傷心往事可重論獨坐掀髯水竹村千古廬陵高絶處
先生又是澹菴孫
象臺首末卷三
