象臺首末卷二宋胡知柔編
告詞(焚黃祀文附)
中書舍人洪咨夔
朕訪落伊始首下詔求讜直蓋與諫鼓謗木同意以直
言求人而以直言罪之豈朕心哉爾風裁峭潔志槩激
壯由廷尉評上書公車言人之所難言方嘉貫日之忠
已堕偃月之計問塗胥口訪事瀧頭曾無幾微見於顔
面何氣節之烈也仁祖能全介於遠謫之餘孝祖能拔
銓於投荒之後撫今懷往魂不可招潦霧堕鳶悲悔何
及陟階員外仍官厥子用旌折檻之直且識投杼之過
爾雖死可不朽矣可特贈朝奉郎
吉水縣刊告詞跋
皇上踐祚之十年改元更始躬親萬幾天地清明如初
開闢殿中侍御史王公遂首言故廷評胡夢昱仗節秉
義足以寒亂臣賊子之膽宜襃表以示天下上為惻然
命贈公員外郎而錄其孤於是聖天子優容直言之本
心與廷評公死且不朽之令名若揭日月而行天元普
試令吉文始至拜學顧瞻兩廡凡是邦忠節文行可以
勵俗者皆有祠而公獨立敢言風節翹然視忠簡胡公
等耳乃未有位於鄉社之列大懼無以揚忠烈表士則
也乃求公像而祠之且摹所贈公官告刻之學元普竊
惟崇護善𩔖扶植正論此我朝立國命脈所繫也故修
潔鯁亮之士偶見抑者終必伸激切忠憤之言暫未省
者久必錄激揚觀感之餘争以犯顔敢諫為忠而底寮
下士皆能明目張膽言天下事社稷長遠實嘉賴之今
公贈告之詞有曰用旌折檻之直且識投抒之過大哉
王言有以見聖心無我湛如太空不容浮雲點翳之留
而忠臣義士固天道所祐誠可安之無懼則是告也詎
止假寵於胡氏哉端平三年二月既望朝奉郎知吉州
吉水縣主管勸農營田公事陳元普謹題之下方
焚黃祀文
嗚呼古今之立言者多矣而關繫綱常者如晦冥之日
星盖自周轍不東三綱淪而九法斁麟經不續於後世而
人極幾不立矣然天每於劇弊大壊之時必豫出一人
焉以擬之父子之綱絶於戾園得田千秋之一訟而後
明君臣之綱絶於昌邑得嚴延年之一劾而後正兄弟
之綱絶於淮南袁盎一語迷途一呼夫婦之綱絶於王
后長孫一疏夜行一燭故雖無復西伯之父子而未盡
至於無親雖無復夷齊之君臣而未盡至於無敬雖無
復太伯之兄弟而未盡至於無遜雖無復潙汭之夫婦
而未盡至於無恩宇宙之不為積塊聖教之不為異端
生人之不為鬼魅其於斯人蓋有賴焉我宋立國之大
綱盡正而維持扶植亦斯人是賴曩時周人處君臣之
難割兄弟之愛其後必封蔡祀必續固不待知者而後
知也苐當羣疑滿腹衆難拂胷之時不有一人推闡此
理上以導主上之聰下以斷天下之惑則粟布之謠誤
歸於上矣惟公忿在負芒思不恤緯公車騰剴切之疏
政府移誚責之書上於兄弟豈無情哉而偃月之人遽
從而嗾之朝窺虎豹之關夕和雪雲之句棄官如屣更
覺身輕然舍人不斃於曉鍾而太史竟疲於霜夜幅巾
涼館者一載藁葬城西者八年山鬼有靈多謝呵護猶
全面目歸訣家人蓋棺事寧而小人之運亦且去矣今
天子聖明一朝赫然洗舊百為而與之新興在原之悲
復撫封之渥而一言悟主者亦得以霑餘膏而薰賸馥
綸命賁加恩言甚寵且有識過投杼之語自非主上真
有因心之愛責躬引咎之意豈復以加於窮愁死徙之
臣哉誠使主上充此善機矢去川決遂回友愛之天而
濟邸之祀不至終絶則公於綱常豈無少補於萬一歟
卜日得剛揭虔奔告公雖不作亦不怍矣敢告
行述
公姓胡諱夢昱字季昭號竹林愚隠吉之吉水中鵠鄉
新嘉里功德源人也生於淳熙乙已三月庚辰曾祖厚
禮祖伯達不仕父憲周師静春劉先生子澄以文行著
兩舉進士不第公生兩歲而孤家無卓錐其母羅氏忍
飢寒以事教育長慕汲長孺之為人嘗名黯字季汲平
居未嘗失色失口於人人有一善如自已出即有秋毫
點汚絶不與校嘉定丁丑登進士第授南安軍南安縣
主簿丁母憂服闋授南康軍都昌縣主簿中大法科授
峽州司法除大理評事凡兩輪對皆隨事獻言不毛舉
細故以塞責時寳璽來歸大布恩澤公曰是非國家之
福豈臣稱功德冀官爵之時獨不受轉官賞而援江寧
獲寳河湟歸土等事極言今日政是嚴恭敬畏愛惜日
力之時當以事機易失為深慮以事力未奮為深恥以
事勢叵測為深憂言極剴切時逆全歸附朝廷恩之過
厚漸至驕盈公以為國家之患不在心腹在山東乃獻
言欲先時而為之隄防隨時而為之操縦所謂先時而
為之隄防者以為淮甸所籍以禦者民兵之力居多合
汰在籍老弱之官兵而優附籍勇敢之民兵使有犬牙
相制之形則彼必有所顧忌所謂隨時而為之操縦者
以為此曹志在攻取朝廷每遇其生事而禁約之今官
兵民兵合養威持重而此曹之剛心勇氣不若使得發
泄於此時寧宗皇帝側身修行敬天恤民而灾害怪異
亦往往有之有星隕於東北其光如電其聲如雷公以
為主上誠心實德對越在天不宜有此然仰窺天意俯
察人事必有端倪乃極言今日禍機伏於隠微之中者
五事乞舉行范純仁申勅中外條陳本職之說時有以
郡縣差役不均賦額虧陷請行經界者公曰苟非其人
法不虚行弊未可革而害先及矣詭名之隠寄者可許
而歸并而不可責以累年之賦其昔磽埆而今肥饒者
可許其因仍而不可增以數倍之賦遂極言之山陽虚
閫廟議將遣許國公聞之嘆曰山東之禍止此矣此曹
平時頗以戰功自負且以忠赤自詭而德望不足以鎮
之能無忿乎遂援戴淵殷浩等事草奏欲因輪對及之
未及對而許行公扼腕久之後果敗人咸服其精識寳
慶天子之即位是當嘉定之甲申封皇兄于濟賜第霅
川妖民妄圖王坐此死執政因窮治其事轉相誣引多
所連逮少卿徐公瑄實涖其獄公謂徐曰為逆人而伸
理豈得已哉乖陛下之至仁是吾憂也徐即舉公充所
知有勤拳憂國慷慨敢言引經决疑近古遺直等語未
幾議奪王爵而廢其祀事且下廷尉約法公詣徐請曰
身為法官何忍坐視人侮法於帝兄而不救時方下詔
求直言公遂應詔上書大略以為太祖皇帝艱難肇造
以有天下顧命之日不𫝊之子而𫝊之弟立國根本蓋
與周人異世同符周人不幸而有管蔡之變我宋不幸
而有秦邸之變又不幸有近日濟邸之變其事不同所
以處兄弟之難者則同然周公待管蔡終歸於厚太宗
皇帝待秦邸者終歸於厚故皆能有道之長齊威之待
子糾者終歸於薄唐太宗之待建成元吉者終歸於薄
故皆有身後之禍恭世子本無置毒之事驪姬則以置
毒誣之晉獻公無以散其冤抑之氣故有請帝託秦之
怪戾太子本無巫蠱之事武帝有以散其冤抑之氣故
有晉人之事釁而無晉人之妖孽又引鄭伯克段周公
改過事反覆極論且辯濟王之不幸其事與管蔡秦邸
不同乞隆追贈褒崇之典降存亡繼絶之詔歲時遣使
致其祭祀撫其家屬厚其賚予又貽書丞相史彌遠以
為公論在天下未有久而不明冤抑在天下未有久而
不伸此論不早明他日必有反覆此抑不早伸他日必
有厲階丞相得書大怒於是御史李知孝承風旨劾公
黨附叛逆與洪公咨夔並逐而公則有削籍羈管象郡
之命蓋寳慶乙酉九月已未也廣西帥臣錢宏祖欲殺
之賴運判陳公汶左右得免在象扁所寓室曰涼館讀
書其中嘗因拾皂角有詞云颯颯秋風飛起瘴嶺黃塵
撲地鐵漢儘禁當不比冰肌細膩縦來擦洗也只是本
來膚體羊角因風晚樹自是秋来氣數入藥不和同瞑
眩得人嫌惡只宜將去淨洗人間垢汚其寓意堅確如
此未幾又為御史梁成大所劾再徙寧越未及行以痢
疾卒蓋寳慶丙戌九月丙申也又七年遭遇慶霈始得
歸骨端平更化收召正人而物故以衆上甚憐之侍御
史王公遂因奏乞還黃榦易名之典厚李燔婁昉李道
𫝊陳宓飾終之恩復徐瑄與公在身之官優加褒贈錄
用其子仍劄本貫存恤其家丞相鄭公清之乃奏贈公
員外郎與一子恩訓詞云朕訪落伊始首下詔求讜直
蓋與諫鼓謗木同意以直言求人以直言罪之豈朕心
哉爾風裁峭潔志槩激壯由廷尉評上書公車言人之
所難言方嘉貫日之忠已堕偃月之計問塗胥口訪事
瀧頭曾無幾微見於顔面何氣節之烈也仁宗能全介於
遠謫之餘孝宗能拔銓於投荒之後撫今懷往魂不可
招潦霧堕鳶悲悔何及陟階員外仍官厥子用旌折檻
之直且識投杼之過爾雖死可不朽矣當筆者中書舍
人洪咨夔也公一門孝友閫内無間言嚢無私蓄其去
國也弟利用相從於象死其歸骨也兄夢白至自象以
瘴毒疽發於背死方公太琮在言路日當復極論濟邸
繼絶事謂公死南弟兄暴骨雖官一子未足償一門之
痛方旋去事未及行復平章事喬公行簡監修寧宗皇
帝實錄行下本貫取索奏議行實修纂立傳其從祀縣
學宫則邑令陳君元晉其從祀郡學宫則太守從林李
公義山其從事象學宫則廣漕比林羅公愚也
輪對劄
嘉定壬午六月五日輪對第一劄
臣一介謬庸備數理寺循次陛對自幸遭逢越職獻言輒
忘狂僣幸陛下容納焉臣仰惟陛下以純誠事天嚴恭寅畏
是也以實德格天寬仁勤儉是也以陛下之操守踐履無一
毫人偽介乎其間明白洞逹真可對越在天故臨御以來變
故之更歴者不知其幾而借助於天以消弭之者亦不知其
幾試以大者言之外而強藩跋扈人皆曰此唐之淮蔡也雷
厲風飛不旋踵而誅之内而權臣根據皆曰此漢之梁氏也
天開日明一反掌而去之斯二者非人力所能與也天也昔
之轉禍為福轉危為安者無一非天邇者鎮寳之彰彰來歸
輿地之寖寖自復者又何往而非天抑臣聞之承天眷之已
至者易迓天眷於方來者難鎮寳之歸天也然講東都
之會而使夷夏之玉帛交歸者此其兆也輿地之復天
也然雪南渡之恥而使祖宗之境土盡復者此其占也
興復之祥天方界之興復之運天方啓之臣願陛下愛
惜日力而以慊然不自足之心應之上下戒於驕盈内
外懲於玩愒以事機易失為深慮以事力未奮為深恥
以事變叵測為深憂滌蕩振刷之意日新於一日經營
圖治之功日加於一日則天之啓迪陛下者豈特如今
日可觀而巳江寧獲寳晉惟哆然自足也卒無以大規
恢之業河湟歸土唐惟哆然自足也卒無以收振起之
功往事亦可鑒也書曰惟王受命無疆惟休亦無疆惟
恤惟陛下兢兢而亟圖之𫝊曰責難於君謂之恭臣不
勝惓惓
第二劄
臣聞謀國者不可有所玩天下之患常伏於所玩秦以
慕容垂為不足忌而玩之秦之患卒生於垂梁以侯景
為不足疑而玩之梁之患卒生於景方今天下所通患
者垂亡之勢也此患之顯於有形者也臣竊以大勢而
逆料之其亡之遲速未可知而終於必亡為可知蓋其
兵力銷於戰場民力疲於轉餉財力匱於應辦外示強
大之形内慼危亡之證釡魚幕燕視蔭幾何國家之患
終不在心腹臣之所患者則山東歸附之衆是也此則
患之隠於無形是也當其歸附之初國論譁然或有養
鷹颺去之疑或有養虎遺患之懼陛下斷斷然推赤心
以待之果能竭智勇以報我傾忠誠以附我緩急惟命
令是聽平居惟紀律是安昔焉以為可疑者今固不足
疑矣然玩之而不復為之防可乎昔焉以為可懼者今
固不足懼矣然玩之而不復為之慮可乎陛下廟謨明
照固足以消其姦宄之謀大臣邊籌深密必有以杜其
姦宄之謀秦梁之變萬萬無之抑臣之私憂過計則深
以為不可玩焉蓋我之阻隘彼盡知之我之虚實彼盡
熟之生聚日繁温飽難適希覬日重怨怒易生首領縦
無他志偏裨寧肯協心苟不先時而為之隄防隨時而
為之操縦卒然有變何以制之夫此輩平昔之所自負
者特以其勇於戰鬭而王師莫能及之臣竊聞淮甸之
所藉以禦者民兵之力居多而官兵之怯特甚今莫若
汰官兵之老弱覈官兵之虚籍就移其廩給以資民兵
焉合其強壯者而教閱之擇其英傑者而統率之略復
其租賦常寬其徭役以優假之將見官兵之在籍者日
精民兵之附籍者日衆有犬牙相制之形無尾大不掉
之患彼自有所顧忌而不敢妄生邪念矣臣所謂先時
而為之隄防者此也夫此輩平昔之所不滿者其志每
在於攻取朝廷則不欲其生事而禁約之臣竊謂讎敵
未有滅亡之日邊戍未有撤還之期以守為守不若以
戰為守官兵民兵養威持重以待而時遣歸附之兵乘
間以抵其隙聚則散散復聚或持其急或𢷬其虚知罃
所以困楚王朴所以取淮其策蓋出於此滅則有分地
可以處之未滅則此輩之狠心勇氣有所發泄終不至
於蓄而生變焉臣所謂隨時而為之操縦者此也隄防
操縦而盡其道非特可以銷患於未形而患之顯於有
形者亦不足慮矣臣之愚慮近乎迂臣之過計近乎拙
惟陛下採曲突徙薪之說持履霜堅冰之戒與大臣兢
兢亟圖之宗社幸甚
嘉定甲申正月二十二日輪對第一劄
臣理寺之賤有司也惟刑讞是評其於當時之大務詎
敢出位而妄言然忠誠所激有勃勃而不容遏者輒昧
死為陛下陳之臣聞漢臣董仲舒之策曰國家將有失
道之敗天乃先出灾害以譴告之不知有省又出怪異
以警懼之尚不知變而傷敗乃至以此見天心仁愛人
君而欲止其亂也陛下之嚴恭寅畏天實鑒之陛下之
寬仁勤儉天實知之矧簡畀之方隆宜休祥之洽至然
災異之来未有如故歲之數者遠郡之旱近郡之水京
畿之火譴告亦既諄諄矣繼以日蝕之變又繼以冬雷
之變乃若星隕於西北有光如電有聲如雷則尤異之
大者仰窺天意俯察人事譴告未已而警懼繼之者其
故果安在也臣竊思之殘賊未殄報復必深禍所伏也
新令方張窺覦難免禍所伏也歸附之衆情態叵測禍
所伏也驕蹇之卒輒肆扇摇阻饑之民間行剽掠禍所
伏也禍機伏於隠微之中而未發焉蓋賈誼所謂痛哭
流涕者也柰何習俗惟玩愒是躭人情惟苟且是溺久
安長治之策尚闕於建明防微杜漸之計或疎於植立
竊意天心仁愛陛下之深惟恐禍機之發而傷敗至焉
此譴告警懼所以不厭其數也以故歲天災流行若此
繼自今以往陛下無徒區區為荒政之講火禁之修而
已盍亦逆計事變而思膏澤有當霈者歟横流有當遏
者歟曲突徙薪之謀有當謹者歟以故歲之變屢形若
此繼自今以往陛下無徒屑屑然齋心膳素露立默禱
而巳盍亦推測端倪而思離明之或蔽歟渙號之或愆
歟星拱之邦或有隂懷不靖者歟書曰王省惟歲陛下
臨御之歲今又新矣政當以故歲之災異而深省之易
曰履霜堅冰至言慮患貴乎早也詩曰迨天之未隂雨
徹彼桑土綢繆牖戶言防患貴乎預也今日轉禍為福
轉危為安于以消弭災異于以迎迓休祥顧陛下之施
行如何耳昔范純仁進言於神宗皇帝朝以為郡邑之
弊守令知之一路之弊職司知之茶鹽利病民兵刑法
差役之弊提其局及受其害者知之軍政之弊主帥與
將領知之邊之弊守邊知之伏望特下明詔申勅中外
各使條陳本職限一月聞奏然後審擇而行之此蓋救
時之切論也臣敢摭之以為陛下獻願陛下謹天之戒
畏天之威鑒已往毖方來與二三大臣兢兢亟圖之若
夫三白已見一稔可期固自可以占陛下獻歲之祥臣
猶嘵嘵然以故歲之災異言之可為不識忌諱之甚者
惟陛下矜其嫠不恤緯之憂而赦之
貼黃
臣生長莊農竊知所在賦額虧陷而作邑者有湯火煎
熬之嘆役訴紛紜而充役者有破産代輸之苦其蠧弊
之源蓋有在焉諸縣之書手是也臣耳目所接如江東
西諸縣所謂書手者官無一錢一粟請給及之然聖節
敷買之糜費取辦焉監司過往之供應取辦焉佐官白
直之傭顧取辦焉甚至縣官宴集之需送迎之具亦取
辦焉其他百色誅求猶有不容縷數者夫既空役其身
以服勞於官而又虛取白撰以應辦於官所以自饜其
溪壑之欲者不與焉苟非肆欺籍帳隠漏税苗詭甲名
為乙戶指土著為逃移籍有産之家以為嚢槖焉其費
從何而出其間縣計從容去處能免此弊者無幾以江
東西諸縣推之他處未必皆然今日之經界藉使無弊
而書手之害未去焉不數年間其弊又將如故矣臣竊
以為諸縣書手人雖甚微而蠧弊之關繫則甚大繼自
今當給以重禄縣計之窘促者計之申明於州州申明
於上司略豁其經賦以佐其經費之不及若是而猶敢
取辦於書手則以枉法贓坐之庶乎書手免重費之累
畏重祿之法而有所顧藉矣不特經界之已行者不至
於弊經界之未行者亦可許之首正而革其弊矣如臣
言可採望陛下并付有司訂議修立成法而頒行之天
下幸甚
甲申擬對第二劄
臣竊惟邊戌未撤帥閫之關繋甚重以今日三邊計之
山陽之帥閫關繫尤重蓋歸附之衆實萃於山陽任總
戎之責者苟無以鎮服之則彼將有所玩而生變無以
駕馭之則彼將有所激而生變授鉞之或當或否國之
安危判焉臣謂為山陽之帥閫關繋尤重者此也臣請
以古事證之河南新附在祖逖固能以恩結之抑亦平
昔之雅望素孚焉一旦統之以戴淵則烏塢相繼叛去
矣此無他無以鎮服其心故也姚襄單騎來歸纔見謝
尚面歡若平生一旦制之以殷浩則反噬之禍不旋踵
此無他駕馭之失其道故也山陽帥閫之虛久矣廟謨
宏深本難窺測外議揣度未免紛紜咸謂向來之策勲
邊頭者陛下實注意焉臣竊以為歸附之首領平時頗
以戰功自負且以忠赤自許萬一陛下之謀帥果如
外間揣度之論彼將曰子功出吾下而位居吾上何也
竊恐不能無忿心又將曰豈無他人而使是子臨我是
防我也竊恐不能無疑心疑忿既生釁隙易起蕭牆之
變將必隨之今日文武之士布滿中外宸衷所契翹館
所儲與夫公論所推人望所屬豈無鴻儒碩德胷中自
有兵甲可以授鉞而分閫者願陛下與二三大臣早為
之所選擇而遣之使如李光弼之始至而壁壘旌旗精
彩皆變可也又使如韓琦范仲淹之經略西夏而邊上
有一韓一范之謠可也庶乎羣疑亡而衆論塞矣歸附
之情不特帖然相安抑亦可以得其死力而終為吾用
矣春秋時師慧之過朝也曰必無人焉則輕之繞朝之
贈策也曰子無謂秦無人則晉懼焉以山陽帥閫之久
虚而陛下弄印遲疑幾半載而未有所屬焉覘國者其
謂之何此臣所以日夜痛心疾首而不能已於言也惟陛
下與二三大臣亟圖之
水石圖讃
趙文
故園松菊歸步月明蕭然獨往百世之英
曾先之
新松日長水月亡恙乃如之人霄漢之上松竹猶存
水石如故人月爭光千古萬古
李元正
月到天心水不湍中流但見石㠝岏是間有恨君知否
莫作當年八陣看
楊如珪
石或泐水或竭松竹或折月或缺亘萬古者獨立之節
康民獻
百世之英萬夫之雄其撓而不濁若山下之水其翳而
不昏若空中之月而其涅而不緇又何愧大夫之松
象臺首末卷二
