行水金鑑卷九十九
江南按察使傅澤洪撰
運河水
金都於燕東去潞水五十里故為牐以節高良河白蓮
潭諸水以通山東河北之粟凡諸路瀕河之城則置倉
以貯傍郡之稅若恩州之臨清歴亭景州之將陵東光
清州之興濟會川獻州及深州之武強是六州諸縣皆
置倉之地也其通漕之水舊黃河行滑州大名恩州景
州滄州會川之境漳水東北為御河則通蘇門獲嘉新
鄉衛州濬州黎陽衛縣彰德磁州洺州之餽衡水則經
深州會于滹沱以來獻州清州之餉皆合于信安海壖
泝流而至通州由通州入牐十餘日而後至於京師其
他若霸州之巨馬河雄州之沙河山東之北清河皆其
灌輸之路也然自通州而上地峻而水不流其勢易淺
舟膠不行故常從事陸輓人頗艱之世宗之世言者
請開盧溝金口以通漕運役衆數年竟無成功事見漕
渠其後亦以牐河或通或塞而但以車輓矣其制春運
以冰消行暑雨畢秋運以八月行冰凝畢其綱將發也
乃合衆以所載之粟苴而封之先以付所卸之地視與
所封樣同則受凡綱船以前期三日修治日裝一綱裝
畢以三日啟行計道里分泝流沿流為限至所受之倉
以三日卸又三日給收付凡輓漕脚直水運鹽每石百
里四十八文米五十文一分二釐七毫粟四十文一分
三毫錢則每貫一文七分二釐八毫凡使司院務納課
傭直春冬九十文三分夏秋百一十四文諸民戸射賃
官船漕運者其脚直以十分為率初年尅二分二年尅
一分八釐三年尅一分七釐四年尅一分五釐五年以
上尅一分(金史河渠志)
金世宗大定四年十月上出近郊見運河湮塞召問其
故主者云戸部不為經畫所致上召戸部侍郎曹望之
責曰有河不加濬使百姓陸運勞甚罪在汝等朕不欲
即加罪宜悉力使漕渠通也(金史河渠志)
金世宗大定五年正月尚書省奏可調夫數萬上曰方
春不可勞民令官籍監戸東宫親王人從及五百里内
軍夫浚治(金史河渠志)
金世宗大定八年六月滹沱犯真定命發河北西路及
河間太原冀州民夫二萬八千繕完其隄岸(金史河渠)
(志)
金世宗大定十年議決盧溝以通京師漕運上忻然曰
如此則諸路之物可徑達京師利孰大焉命計之當役
千里内民夫上命免被災之地以百官從人助役巳而
敕宰相曰山東歲饑工役興則妨農作能無怨乎開河
本欲利民而反取怨不可其姑罷之十一年十二月省
臣奏復開之自金口疏𨗳至京城北入壕而東至通州
之北入潞水計工可八十日十二年三月上令人覆按
還奏止可五十日上召宰相責曰所餘三十日徒妨農
費工卿等何為慮不及此及渠成以地勢高峻水性渾
濁峻則奔流漩洄齧岸善崩濁則泥淖淤塞積滓成淺
不能勝舟其後上謂宰臣曰分盧溝為漕渠竟未見功
若果能行南路諸貨皆至京師而價賤矣平章政事駙
馬元忠曰請求識河道者按視其地竟不能行而罷(金)
(史河渠志)
金世宗大定十七年七月大雨滹沱盧溝水溢(金史世宗本紀)
是年滹沱決白馬岡有司以聞詔遣使固塞發真定五
百里内民夫以十八年二月一日興役命同知真定尹
呼沙呼同知河北西路轉運使徐偉監護(金史河渠志)
劉仲洙宛平人大定三年進士調深澤令縣近滹沱河
時秋成水忽暴漲仲洙極力護塞竟無害以賢能進官
一階升河北西路轉運(金史劉仲洙傳)
金世宗大定二十年春正月詔有司修護漳河牐所須
工物一切並從官給毋令擾民(金史河渠志)
金世宗大定二十一年以八月京城儲積不廣詔沿河
恩獻等六州粟百萬餘石運至通州輦入京師(金史河)
(渠志)
金世宗大定二十五年五月盧溝決於上陽村先是決
顯通寨詔發中都三百里内民夫塞之至是復決朝廷
恐枉費工物遂令且勿治(金史河渠志)
金世宗大定二十六年五月戊子盧溝決於上陽村湍
流成河遂因之(金史世宗本紀)
張大節五臺人為太府丞工部員外郎盧溝水嚙安次
承詔護視隄成擢修内司使(金史張大節傳)
金世宗大定二十七年三月宰臣以孟家山金口牐下
視都城高一百四十餘尺止以射糧軍守之恐不足恃
儻遇暴漲人或為姦其害非細若固塞之則所灌稻田
俱為陸地種植禾麥亦非曠土不然則更立重牐仍於
岸上置埽官廨署及埽兵之室庶幾可以無虞也上是
其言遣使塞之夏四月丙子詔封盧溝水神為安平侯
(金史河渠志)
圖克坦克寧為左丞相初盧溝河決久不能塞加封河神
為安平侯久之水復故道上曰鬼神雖不可窺測即獲
感應如此克寧奏曰神之所佑者正也人事乖則弗享
矣報應之來皆由人事上曰卿言是也(金史圖克坦克寧)
(傳)
劉璣益都人除同知漕運司事嘗奏言漕戸顧直太高
虛費官物宜約量裁損若減三之一歲可省官錢一十
五萬餘貫世宗是其言授戸部員外郎條上便宜數事
世宗謂宰臣曰璣言河隄種柳可省每歲隄防之費甚
可取前後戸部官往往偷延歲月如璣者不可多得卿
等議其可者行之璣向言漕運省費事盡心公家不厚
賞無以勸來者乃賜錢三千貫擢濰州刺史(金史劉璣)
(傳)
金章宗明昌二年六月漳河及盧溝河隄決詔命速塞
之(金史河渠志)
金章宗明昌三年三月盧溝橋成敕命名曰廣利先是
大定二十八年詔令建石橋未行而世宗崩章宗更命
建石橋至是成有司謂車駕之所經行使客商旅之要
路請官建東西廊令人居之上曰何必然民間自應為
爾左丞守貞言但恐為豪右所占况罔利之人多止東
岸若官築則東西兩岸俱稱亦便於觀望也遂從之六
月盧溝隄決詔速遏塞之無令泛溢為害右拾遺路鐸
上疏言當從水勢分流以行不必補修築玄同口以下
丁村以上舊隄上命宰臣議之遂命工部尚書胥持國
及路鐸同檢視其隄道四月尚書省奏遼東北京路
米粟素饒宜航海以達山東昨以按視東京近海之地
自大務清口并咸平銅善舘皆可置倉貯粟以通漕運
若山東河北荒歉即可運以相濟制可(金史河渠志)
金章宗明昌四年春正月癸未有司言修漳河隄埽計
三十八萬餘工詔依盧溝河例招被水闕食人充夫官
支錢米不足則調礙水人戸依上支給(金史河渠志)
金章宗承安五年邊河倉州縣可令折納菽二十萬石
漕以入京驗品級養馬於俸内帶支仍漕麥十萬石各
支本色乃命都水監丞田櫟相視運糧河道(金史河渠)
(志)
金章宗泰和元年尚書省以景州漕運司所管六河倉
歲稅不下六萬餘石其科州縣近者不下二百里官吏
取賄延阻人不勝苦雖近官監之亦然遂命監察御史
一員往來糾察之(金史河渠志)
烏庫哩慶夀泰和四年遷近侍局提點時議開通州漕
河詔慶夀按視漕河成賜銀一百五十兩重幣十端(金)
(史烏庫哩慶夀傳)
金章宗泰和五年正月丁丑調山東河北軍夫改治漕
渠(金史章宗本紀)是年上至霸州以故漕河淺澀敕尚書省發
山東河北河東中都北京軍夫六千改鑿之犯屯田戸
地者官對給之民田則多酬其價(金史河渠志)
金章宗泰和六年尚書省以凡漕河所經之地州縣官
以為無與于己致多淺滯使綱戸以盤淺剥載為名姦
弊百出於是遂定制凡漕河所經之地州府官銜内皆
帶提控漕河事縣官則帶管勾漕河事俾催檢綱運營
護隄岸為府三大興大名彰德州十二恩景滄清獻深
衛濬滑磁洺通縣三十三大名元城館陶夏津武城歴
亭臨清吳橋將陵東光南皮清池靖海興濟會川交河
樂夀武強安陽湯隂臨漳成安滏陽内黃黎陽衛蘇門
獲嘉新鄉汲潞武清香河漷隂(金史河渠志)
金章宗泰和八年六月通州刺史張行信言船自通州
入牐凡十餘日方至京師而官支五日轉脚之費遂增
給之(金史河渠志)
韓玉泰和中建言開通州潞水漕渠船運至都陞兩階
同知陜西東路轉運使事(金史韓玉傳)
張翰秀容人宣宗遷汴翰以戸部侍郎規措扈從事宜
至真定上書言五事一謂當按蔡汴舊渠以通漕運上
施行之(金史張翰傳)
金宣宗貞祐二年六月潮白河溢漂古北口鐵裹關門
至老王谷(金史五行志)
金宣宗貞祐三年既遷于汴以陳潁二州瀕水欲借民
船以漕不便遂依觀州漕運司設提舉官募船戸而籍
之命戸部勾當官往來巡督(金史河渠志)
侯摰東阿人貞祐四年進拜尚書右丞嘗上言宜開沁
水以便饋運至是詔有司開之(金史侯摰傳)是年從右丞侯
摰言開沁水以便餽運上又念京師轉輸之勞命出尚
厩牛及官車以助其力是年諭皇太子曰中京運糧
護送官當擇其人萬有一失樞密官亦有罪矣其船當
用毛花輦所造兩首尾者仍張幟如渡軍之狀勿令敵
知為糧也陜西行省把胡魯言陜西歲運糧以助關東
民力浸困若以舟自渭入河順流而下可以紓民力遂
命嚴其偵候如有警則皆維於南岸時朝廷以邳徐宿
泗軍儲京東縣輓運者歲十餘萬石民甚苦之(金史河渠志)
博和哩興定四年權尚書右丞左副元帥行尚書省元
帥府於京兆時陜西歲運糧以助關東民力寖困和哩
上言若以舟楫自渭入河順流而下庶可少紓民力從
之時以為便(金史博和哩傅)
金宣宗元光元年於歸德府置通濟倉設都監一員以
受東郡之粟定國節度使李復享言河南駐驆兵不可
闕糧不厭多比年少有匱乏即仰給陜西陜西地腴歲
豐十萬石之助不難但以軍運之費先去其半民何以
堪宜造大船二十由大慶關度入河東抵湖城往還不
過數日篙工不過百人使舟皆容三百五十斛則是百
人以數日運七千斛矣自夏抵秋可漕三千餘萬斛且
無稽滯之患上從之時又於靈璧縣潼郡鎮設倉都監
及監支納以方開長直溝將由萬安湖舟運入汴至泗
以貯粟也(金史河渠志)
金哀宗天興元年五月丁亥鑿洧川漕渠尋罷之(金史)
(哀宗本紀)
元都於燕去江南極遠而百司庶府之繁衛士編民之
衆無不仰給於江南自丞相巴延獻海運之言而江南
之糧分為春夏二運蓋至於京師者一歲多至三百萬
餘石民無輸輓之勞國有儲蓄之富豈非一代之良法
歟初巴延平江南時嘗命張瑄朱清等以宋庫藏圖籍
自崇明州從海道載入京師而運糧則自浙西涉江入
淮由黃河逆水至中灤旱站陸運至淇門入御河以達
於京後又開濟州泗河自淮至新開河由大清河至利
津河入海因海口沙壅又從東阿旱站運至臨清入御
河又開膠萊河道通海勞費不貲卒無成功至元十九
年巴延追憶海道載宋圖籍之事以為海運可行於是
請於朝命上海總管羅璧朱清張瑄等造平底海船六
十艘運糧四萬六千餘石從海道至京師然剏行海洋
沿山求㠗風信失時明年始至直沽時朝廷未知其利
是年十二月立京畿江淮都漕運司二仍各置分司以
督綱運每歲令江淮漕運司運糧至中灤京畿漕運司
自中灤運至大都二十年又用王積翁議令阿巴齊等
廣開新河然新河候潮以入船多損壞民亦苦之而蒙
古台言海運之舟悉皆至焉於是罷新開河頗事海運
立萬戸府二以朱清為中萬戸張瑄為中戸蒙古台為
萬戸府達嚕噶齊未幾又分新河軍士水手及船於揚
州平灤二處運糧命三省造船二千艘於濟州河運糧
猶未專於海運也二十四年始立泉府司專掌海運增
置萬戸府二總為四府是年遂罷東平河運糧二十五
年内外分置漕運司二其在外者於河西務置司領接
運海道糧事二十八年又用朱清張瑄之請并四府為
都漕運萬戸府二止令清瑄二人掌之其屬有千戸百
戸等官分為各翼以督歲運至大四年遣官至江浙議
海運事時江東寧國池饒建康等處運糧率令海船從
揚子江逆流而上江水湍急又多石磯走沙漲淺糧船
俱壞歲歲有之又湖廣江西之糧運至真州泊入海船
船大底小亦非江中所宜於是以嘉興松江秋糧并江
淮江浙財賦府歲辦糧充運海漕之利蓋至是博矣
初海運之道自平江劉家港入海經揚州路通州海門
縣黃連沙頭萬里長灘開洋沿山㠗而行抵淮安路鹽
城縣歴西海州海寧府東海縣密州膠州界放靈山洋
投東北路多淺沙行月餘始抵成山計其水程自上海
至楊村馬頭凡一萬三千三百五十里至元二十九年
朱清等言其路險惡復開生道自劉家港開洋至撐脚
沙轉沙觜至三沙洋子江過匾擔沙大洪又過萬里長
灘放大洋至青水洋又經黑水洋至成山過劉島至芝
罘沙門二島放萊州大洋抵界河口其道差為徑直明
年千戸殷明略又開新道從劉家港入海至崇明州三
沙放洋向東行入黑水大洋取成山轉西至劉家島又
至登州沙門島於萊州大洋入界河當舟行風信有時
自浙西至京師不過旬日而巳視前二道為最便云然
風濤不測糧船漂溺者無歲無之間亦有船壞而棄其
米者至元二十三年始責償於運官人船俱溺者乃免
然視河漕之費則其所得蓋多矣(元史食貨志)
羅璧鎮江人陞明威將軍總管鎮金山至元四年徙鎮
上海督造海舟六十艘兩月而畢十二年始運江南糧
而河運弗便十九年用丞相巴延言初通海道漕運抵
直沽以達京城立運糧萬戸三而以璧與朱清張瑄為
之乃首部漕舟由海洋抵楊村不數十日入京師賜金
虎符進懷遠大將軍管軍萬戸兼管海道運糧二十四
年納延叛璧復以漕舟至遼陽浮海抵錦州小凌河至
廣寧十寨諸軍頼以濟加昭勇大將軍督漕至直沽倉
潞河決水溢幾及倉璧樹栅率所部畚土築隄捍之陞
昭毅大將軍同知淮西道宣慰司事歴都水監改正奉
大夫通州復多水患鑿二渠以分水勢又浚阜通河而
廣之歲增漕六十餘萬石奉命括兩淮屯田得疾歸鎮
江卒(元史羅璧傳)
朱張海餉自三山大洋徑至燕京且言自古所未嘗
行此道昉自今始然杜少陵出塞詩云漁陽豪俠地
擊鼓吹笙竽雲帆轉遼海粳稻來東吳越羅與楚練
照耀輿臺軀又昔遊詩云幽燕夙用武供給亦勞哉
吳門持粟帛汎海凌蓬萊然則自昔燕地皆海運非
始於今矣(周密浩然齋視聽抄)
朱清張瑄者海上亡命也久為盜魁出没險阻若風
與鬼劫略商販人甚苦之至元二十一年巴延建議
海運乃招二人授以金符千戸押運糧三萬五千石
仍立海道萬戸府三以清瑄與羅璧為萬戸轄千戸
百戸所領虎符金牌素銀牌船大者不過千石小者
三百石自劉家港出揚子江盤轉黃連沙觜月餘始
至准口過膠州牢山一路至延真島望北行轉成山
西行到九皋島劉公島沙門島放萊州大洋收界河
兩月餘抵直沽實為繁重至元二十六年增糧八十
萬石二月開洋四月直沽交卸五月還復運夏糧至
八月回一歲兩運是時船小人多恐懼至元二十七
年朱萬戸請長興李福四押運自揚子江開洋落潮
東北行離長灘至白水綠水經黑水大洋北望延真
島轉成山西行入沙門開萊州大洋進界河不過一
月或半月至直沽漕運利便是歲加朱為浙江省參
政張為浙江鹽運司都運如是者二十餘年大德七
年招兩浙上戸自造船與脚價十一兩五錢分撥春
夏二運延祐以來各造海船大者八九千小者二千
餘石歲運三百六十萬石京師稱便迤南番貢亦通
蓋自上海至直沽内楊村馬頭凡一萬三千三百五
十里不出月餘可以達省費不貲若長樂港出福州
經崇明以北又自古未有之利也我朝洪武三十年
猶倣其制歲運七十萬石以給遼東至永樂間會通
河成始不復講(胡松廣輿圖)
元自世祖用巴延之言歲漕東南粟由海道以給京師
始自至元二十年至於天歷至順由四萬石以上增而
為三百萬以上其所以為國計者大矣歴歲既久弊日
以生水旱相仍公私俱困疲三省之民力以充歲運之
恒數而押運監臨之官與夫司出納之吏恣為貪黷脚
價不以時給收支不得其平船戸貧乏耗損益甚兼以
風濤不測盜賊出没剽劫覆亡之患自仍改至元之後
有不可勝言者矣由是歲運之數漸不如舊至正元年
益以河南之粟通計江南三省所運止得二百八十萬
石二年又令江浙行省及中正院財賦總管府撥賜諸
人寺觀之糧盡數起運僅得二百六十萬石而巳及汝
穎倡亂湖廣江右相繼陷没而方國珍張士誠竊據浙
東西之地雖縻以好爵資為藩屏而貢賦不供剝民以
自奉於是海運之舟不至京師者積年矣至十九年朝
廷遣兵部尚書巴延特穆爾戸部尚書齊履亨徵海運
於江浙由海道至慶元抵杭州時達實特穆爾為江浙
行中書省丞相張士誠為太尉方國珍為平章政事詔
命士誠輸粟國珍具舟達實特穆爾總督之既達朝廷
之命而方張互相猜疑士誠慮方氏載其粟而不以輸
於京也國珍恐張氏掣其舟而因乘虛以襲己也巴延
特穆爾白於丞相正辭以責之㢲言以諭之乃釋二家
之疑克濟其事先率海舟俟於嘉興之澉浦而平江之
粟展轉以達杭之石墩又一舍而後抵澉浦乃載於舟
海灘淺澀躬履艱苦粟之載於舟者為石十有一萬二
十年五月赴京是年秋又遣戸部尚書王宗禮等至江
浙二十一年五月運糧赴京如上年之數九月又遣兵
部尚書徹辰布哈侍郎韓祺往徵海運一百萬石二十
二年五月運糧赴京視上年之數僅加二萬而巳九月
遣戸部尚書托克托罕徹爾兵部尚書特穆至江浙二十
三年五月仍運糧十有三萬石赴京九月又遣戸部侍
郎博囉特穆爾監丞賽音布哈往徵海運士誠託辭以
拒命由是東南之粟給京師者遂止於是歲云(元史食)
(貨志)
京師之在燕自元始故漕運之自南而北亦自元始
元初糧道自浙西涉江入淮由黃河逆水至中灤旱
站陸運至淇門入御河以達京至元二十年李粤魯
赤自任城開穿河渠分汶之西北流至須城入清濟
故瀆通江淮漕經東阿至利津河入海由海道至直
沽後因海口沙壅從東阿舍舟陸運抵臨清下漳御
至京陸運道經茌平地勢卑下夏秋霖潦艱阻萬狀
公私病之至元二十六年用夀張尹韓仲暉言自安
山西開河由夀張西北過東昌至臨清達御河長二
百五十餘里決汶流以趨之舟楫連檣而下建堰閘
以節蓄洩完隄防以備盪激賜名會通然當時河道
初開岸狹水淺不能負重每歲不過數十萬石故終
元之世海運未罷(山東全河備考)
元之海漕其利甚溥其法亦甚備船有仙鶴哨船每
船三十隻為一綱大都船九百餘隻漕米三百餘萬
石船戸八千餘戸又分其綱為三十每綱設押綱官
二人以常選正八品為之其行船者又顧募水手移
置揚州先加教習領其事者則設專官秩三品而任
之又專責清瑄輩但加秩耳不易其人此所以享其
利幾百年當全盛之時固無庸論至正之末天下分
崩猶藉張士誠給數年豈非以措置得宜久而不變
哉(通漕類編)
元有天下内立都水監外設各處河渠司以興舉水利
修理河隄為務決雙塔白浮諸水為通惠河以濟漕運
而京師無轉餉之勞𨗳渾河疏灤水而武清平灤無墊
溺之虞浚冶河障滹沱而真定免決囓之患開會通河
於臨清以通南北之貨一代之事功不可泯也通惠
河其源出於白浮甕山諸泉水也世祖至元二十八年
都水監郭守敬奉詔興舉水利因建言疏鑿通州至都
河改引渾水溉田於舊牐河蹤跡𨗳清水上自昌平縣
白浮村引神山泉西折南轉過雙塔榆河一畆玉泉諸
水至西門入都城南滙為積水潭東南出文明門東至
通州高麗莊入白河總長一百六十四里一百四步塞
清水口一十二處共長二百一十步壩牐一十處共二
十座節水以通漕運誠為便益從之首事於至元二十
九年之春告成於三十年之秋賜名曰通惠河凡役軍
一萬九千一百二十九工匠五百四十二水手三百一
十九没官囚隸百七十二計二百八十五萬工用楮幣
百五十二萬錠糧三萬八千七百石木石等物稱是役
興之日命丞相以下皆親操畚鍤為之倡置牐之處往
往於地中得舊時磚木時人為之感服船既通行公私
兩便先時通州至大都五十里陸輓官糧歲若干萬民
不勝其悴至是皆罷之其壩牐之名曰廣源牐西城牐
二上牐在和義門外西北一里下牐在和義水門西三
步海子牐在都城内文明牐二上牐在麗正門外水門
東南下牐在文明門西南一里魏村牐二上牐在文明
門東南一里下牐西至上牐一里籍東牐二在都城東
南王家莊郊亭牐二在都城東南二十五里銀王莊通
州牐二上牐在通州西門外下牐在通州南門外楊尹
牐二在都城東南三十里朝宗牐二上牐在萬億庫南
百步下牐去上牐百步成宗元貞元年四月中書省臣
言新開運河牐宜用軍一千五百以守護兼廵防往來
船内姦宄之人從之七月工部言通惠河剏造牐壩所
費不貲雖巳成功全籍主守之人上下照略修治今擬
設提領三員管領人夫專一巡護降印給俸其西城牐
改名會川海子牐改名澄清文明牐仍用舊名魏村牐
改名惠和籍東牐改名慶豐郊亭牐改名平津通州牐
改名通流河門牐改名廣利楊尹牐改名溥濟武宗至
大四年六月省臣言通州至大都運糧河牐始務速成
故皆用木歲久木朽一旦俱敗然後致力將見不勝其
勞今為永固計宜用磚石以次修治從之後至泰定四
年始修完焉文宗天歷二年三月中書省臣言世祖時
開挑通惠河安置牐座全籍上源白浮一畆等泉之水
以通漕運今各支及諸寺觀權勢私決隄堰澆灌稻田
水碾園圃致河淺妨漕事乞禁之奉旨白浮甕山直抵
大都運糧河隄堰泉水諸人毋挾勢偷決大司農司都
水監可嚴禁之(元史河渠志)
行水金鑑卷九十九
