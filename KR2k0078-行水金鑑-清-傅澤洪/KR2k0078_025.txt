行水金鑑卷二十五
江南按察使傅澤洪撰
河水
明世宗嘉靖二十年四月(闕)以漕渠水涸遣太常官
往祭河淮諸神五月丁亥命兵部右侍郎王以旂督
理河道九月壬子詔復河道都御史郭持平俸及管
河郎中郭應奎等原職先是持平降俸三級應奎降職
一級至是河通特復之從都御史王以旂言也(明世宗實錄)
(以旂字士招江寧人正德六年進士歴南右都御史)
嘉靖二十年黃河東決於大清口南竭四十里(淮安府志)
明世宗嘉靖二十一年又鑿野雞岡上流李景高等口
支河三導河東注以濟二洪(明會典)六月癸丑巡按山東
監察御史楊本深趙繼本奏黃河孫繼口李景高口扈
運口俱巳疏濬徐吕二洪水勢通行糧運無阻上覽奏
嘉悦詔加督治漕河兵部右侍郎王以旂俸一級總理
河道都御史郭持平為工部右侍郎仍管理河道陞管
河郎中郭應奎等七員各一級員外郎封祖裔等一十
五員俸一級餘俱賞賚有差(明世宗實錄)
明世宗嘉靖二十二年二月丙子工部請加總理河道
尚書周用憲職庶便行事上以祖宗時治河官原無兼
職巳之(明世宗實錄)
周用疏云今黃河每歲冬春之時自西北演迤而來
固亦未見大害逮乎夏秋霖潦時至吐洩不及震盪
衝激於斯為甚考之前代傳記黃河徙決於夏月者
十之六七秋月者十之四五冬月蓋無幾焉此其證
也夫以數千里之黃河挾五六月之霖潦建瓴而下
乃僅以河南開封府蘭陽縣以南之渦河與直隸徐
州沛縣百數里之間拘而委之於淮其不至於横流
潰決者實徼萬一之幸也夫今之黃河古之黃河也
其自陜西西寧至山西河津所謂積石龍門合涇渭
汭漆沮汾沁及伊洛瀍澗諸名川之水與納每歲五
六月之霖潦古與今亦無少異然黃河所以有徙決
之變者無他特以未入於海霖潦無所容也溝洫之
為用說者曰備旱潦而巳其用以備旱潦者容水而
巳故自溝洫至於海其為容水一也夫天下之水莫
大於河天下有溝洫天下皆容水之地黃河何所不
容天下皆修溝洫天下皆治水之人黃河何所不治
水無不治則荒田何所不墾一舉而興天下之大利
平天下之大患矣(康濟論)
用字行之吴江人弘治十五年進士嘉靖中工刑二
部尚書致仕久之以工部尚書起督河道數月改漕
運未上召拜左都御史吏部尚書卒贈太子太保諡
恭肅(明史稿)
嘉靖癸夘(二十二年)王湛泉與齡為文選郎中起用周恭
肅公以工部尚書總理河道忌王清勁者倡言河道
無用尚書故事王以問余余曰永樂初開會通河尚
書宋禮實始其事李西涯詩所謂幾度會通河上過
竟無人說宋尚書者是也景泰時河決張秋尚書石
璞治之正德中李燧亦以尚書治河嘉靖初江南白
茅港之役李充嗣亦尚書也(鄭曉今言)
嘉靖二十三年小清河決公僉事山東築長隄禦之
瀕河居民得無漂溺詔賜金綺(王家屏撰兵部侍郎吴嘉會墓志)
韓邦竒字汝節朝邑人正德戊辰進士都察院右副
都御史嘉靖二十三年總督河道歴南京刑部尚書
(山東全河備考西邦竒卒諡恭簡見陜通志)
明世宗嘉靖二十四年由野雞岡決而南至泗州合淮
入海遂溢蒙城五河臨淮等縣(明會典)十二月甲寅前太
子太保兵部尚書劉天和卒賜祭葬贈少保諡莊襄天
和湖廣麻城人正德戊辰進士歴巡撫甘肅陜西陞副
都御史總理河道工部侍郎改兵部總督三邊軍務拜
兵部尚書加太子太保尋召入提督團營以疾致仕卒
天和宇度弘亮有泛應才凡所敭歴去後必遺跡餘澤
為人所稱述至於治水防邊功能尤著在河道嘗手製
乘沙量水等器在陜西嘗造單輪車及防火器三眼鎗
等後人皆遵用之(明世宗實錄)
劉松石人知其花馬池之功而不知其工於治河如
閘河之底深淺不同故盈涸難定公於涸時一以棗
林閘為準高者窪之低者量留底板閘如一遂為永
利(湧幢小品)
明世宗嘉靖二十五年又決曹縣溢入武城金鄉魚臺
單縣漂溺甚衆命總理河道都御史會同南北直隸山
東河南撫按官議築曹縣等處不果(明會典)
明世宗嘉靖二十六年二月甲申戶科給事中陳棐疏
陳河道二事一除水患以祛民害謂大江以北地勢平
衍一遇霖潦輙被淹没宜放江南水田之法督責長吏
時加疏濬通其溝洫使田間溝水盡入於河一減河役
以蘇民困謂兩直隸山東河南先年設閘夫河夫堡夫
遠者徵銀近者給役以供黃河修築之用今皆積有盈
餘而歲徵如故民實不堪宜量為減免待河工興舉銀
力不敷仍舊徵派工部議覆報可七月丙辰山東曹
縣河決城池漂沒人民死者甚衆工科都給事中劉大
直劾河道都御史詹瀚等得旨命巡按御史查覈以聞
已御史党承賜奏瀚及副使張九敘等隄防失策詔奪
瀚俸二月九敘等下御史逮問十月戊辰提督漕運
署都督僉事萬表奏海口新河淤淺請調順天永平二
府及通州衛所軍民夫役挑濬工部覆奏從之(明世宗實錄)
萬氏表云黃河自野雞岡而下分為二股其自東南
渦河而行者則為河身其自孫繼口出徐州小浮橋
者則為支流然皆併合於淮以入海是故黃河入海
舍淮無他道也如嘉靖庚子二洪水涸漕舟並阻議
者謂黃河改流愚則曰非也夫河流遷改宜必有漫
溢之處計今水道惟渦河孫繼口耳今孫繼口之出
徐州者既淤則當泛溢於東南之渦河而渦河之水
迄今亦微至可截以壩也斷可識矣蓋自清河以至
徐沛地勢隆擁節高一節如往年黃河盛溢之時則
上漫濟寧其魯橋諸閘皆為淹沒而淮水亦幾浸城
後水勢少降則自魚臺以出谷亭再降則由飛雲橋
以出沛縣而淮水亦以次漸小又降而出徐州小浮
橋則淮水亦漸平矣近年黃河之水日微故小浮橋
之水淤塞宿遷桃源二小河亦塞今淮安河口合流
入海之處可以褰裳而涉也此徐水之通塞實本於
黃河之嬴縮豈關於河之改流哉(續文獻通考)
明世宗嘉靖二十七年正月癸未總理河道都御史詹
瀚以河決曹縣及金鄉魚臺定陶城武等處奏乞於趙
皮寨等處多穿支河修築隄岸以捍水患詔可(明世宗實錄)
公視河道曰利不當與水争智不當與水鬭汲汲惟
枝河是開長隄是防其見於一政體明職守重運道
諸疏可考也偶盜起曹單勢甚猖獗公掣河夫與之
格鬭比當事者至則先巳撲滅矣其事不避難如此
陞刑部右侍郎(趙鏜撰刑部左侍郎燕峰詹公墓志按公名瀚字汝約玉山人正德辛)
(未進士)
胡松之為河道也前使詹瀚以河決議開趙皮寨支
河殺水勢公謂開趙皮不如孫家渡近省可十倍詹
時佐司寇力沮之而其督漕時以淮安新城據河衝
時時潰版築公謂河不易抗宜徙而疏入海亦以遷
去弗果然代公者後先卒用公議以濟他所創轉漕
法洗清江浦宿蠧著為絜令(王世貞撰工部尚書承菴胡公行狀按松字)
(茂卿績谿人正德甲戌進士)
二十七年公總督漕運時河流忽東南注淮市㕓幾
大決議者以為必上聞公曰民危在旦夕而循故事
待報此於避形迹為善非任事之體亟下令就決所
築隄實土於破舟沈之旋壓以石水勢亦漸緩凡若
干月費若干而隄成闊若干丈淮人賴之立碑於鎮
河下以紀功德(吕本撰工部左侍郎龔公墓志未按公名輝字實卿紹興人嘉靖癸進)
(士)
方鈍字仲敏巴陵人正德辛巳進士累官至戶部尚
書卒贈宫保諡簡肅(湖廣通志嘉山東全河備考載鈍督河在靖二十八年鈍誤)
(作純)
明世宗嘉靖二十八年正月辛夘御史陳其學疏請久
任漕河都御史從之時韓士英胡松皆不逾月而罷故
其學云然(明世宗實錄)
是年公為河南左參政時河決為患至不可禦公親
歴決所授吏成法所費不踰萬緡而隄固河寧民無
墊溺(南刑部尚書馮公家狀丙按公名岳字望之慈谿人嘉靖戌進士)
汪宗元字子元崇陽人嘉靖已丑進士歴副都御史
督理河道漕流以通嚴嵩嫌其不附已罷為福建參
政歴通政使致仕(湖廣通志在山東全河備考載宗元督河嘉靖二十九年)
明世宗嘉靖二十九年六月癸夘命總理河道右副都
御史何鼇總督漕運兼巡撫鳳陽等處(明世宗實錄隂鼇字巨卿山)
(人正德丁丑進士歴刑部尚書)
明世宗嘉靖三十年七月已亥漕運都御史應檟奏先
年黃河入海之道疏通無滯故開清河口通黃河之流
以濟運道今黃河入海下流如澗口安東等處俱漲塞
河流壅而漸高瀉入清河口泥沙停淤屢浚屢塞兹欲
使黃河之水不入清河口須鑿澗口以決壅滯疏支河
以殺水勢工力浩繁未敢輕議勘得三里溝在淮河下
流黃河未合之上淮水清多濁少議者未宜閉清河口
開三里溝至通濟橋使船由三里溝出淮河達黃河且
道里甚近工費不多欲除河患無以易此疏下工部議
覆奏從之(明世宗實錄)
明世宗嘉靖三十一年三月甲午改總督河道都察院
右副都御史連鑛總督漕運兼巡撫鳳陽已亥陞河
南左布政使曾鈞為都察院右副都御史總理河道
八月乙未河決徐州自徐州房村至邳州新安等處運
道淤阻五十里御史黃國用以聞詔督河漕大臣先議
通運船以次塞決疏淺并條列利弊具奏十月壬申
以河決免徵安東縣馬十二月壬子河道都御史曾
鈞奏上治河方略自房村集至雙溝曲頭諸處當浚自
徐高廟至邳州沂河諸處當築隄約工費當用銀十一
萬三千餘兩有竒乞發淮揚餘鹽并鄰省事例銀兩協
濟其諸省解京掠剰河道及南直隸贓罰等銀亦宜暫
留以助大工工部覆議上曰河患異常所在有司漫不
經心姑記罪候處鈞所請修浚銀兩俱依擬仍令會同
漕運都御史連鑛以實舉行自後河道錢糧别衙門不
許擅自動支(明世宗實錄)是年又決房村至曲頭集凡決四
處淤四十餘里命官濬之役夫五萬餘三閱月而成(明會)
(典嘉鑛字伯全永寧人靖丙戍進士)
曾鈞字廷和進賢人嘉靖十一年進士三十一年以
副都御史總理河道徐邳等十七州縣連被水患帝
憂之趣上方略鈞請濬劉伶臺至赤晏廟八十里築
草灣老黃河口增尚家堰長隄繕新莊築舊牐閱數
月成進工部右侍郎治河四年入為南京刑部右侍
郎(明史槀)
明世宗嘉靖三十二年正月戊寅朔遣刑部左侍郎吴
鵬賑徐邳等州先是大學士嚴嵩等疏言徐邳等十七
州縣連被水患饑民甚衆而剽劫吏不能禁恐生他變
乞命戶部給發餘鹽銀兩及徐淮等倉存留糧米選差
大臣出賑仍令工部行巡撫及河道官急將黃河下流
設法疏濬令水歸故道百姓有室廬田可依得以安堵
上命河道都御史曾鈞漕運都御史連鑛作速勘處以
聞至是鈞等奏謂劉伶臺至赤晏廟凡八十里乃黃河
下流頃為淤沙壅塞以致奔潰此其疏濬所最先者次
則草灣老黃河口衝決淹沒安東一縣亦當急築既成
之後宜築長隄磯觜以備衝擊又三里溝新河口比舊
口水高六尺若開舊口雖有沙淤之患而為害稍輕若
開新口未免淹沒之虞而漕舟頗便宜將新口暫閉建
置閘座及將高家堰增築長隄原建新莊等閘加石修
砌以遏横流但挑築工料計用銀十三萬九百餘兩乞
發淮揚滸墅二鈔關并蕪杭二抽分銀兩解用工部覆
議從之巳命發淮徐食米麥四萬石運司餘鹽銀五萬
兩遣刑部左侍郎吴鵬往賑之二月辛酉大學士嚴
嵩李本言頃徐邳水患挑濬幾成一夕水湧旋淤前功
盡棄其或湧或淤若有神使請遣太常官齎香帛往授
各巡撫官祭大河泰山沂山金龍廟等神從之閏三
月辛酉刑部左侍郎兼僉都御史吴鵬河道都御史曾
鈞等奏言黃河自古為患其治之之術不過疏濬塞三
法而巳比年淮徐水患議者謂海口積沙壅閼下流所
致今臣親歴其地販鬻之舟往來無滯乃知積沙之說
出自傳聞無容議矣惟草灣老黃河口劉伶臺宜挑浚
築塞使水復故道不致横潰三里溝新開河口迎納泗
水清流可以避黃河之衝墊宜創建閘座以時啓閉但
工費不貲乞於常鎮二府糧銀數内量給接濟臣又惟
黃河西來萬餘里匯納百川古疏九河以殺之猶莫能
支今自河南以下全派經徐出清河滙淮以趨於海而
無所分其流益壯其勢益決徐邳一帶頻年衝潰湮淤
之患皆上源少分殺之故也宜於徐州上流至河南開
封等處地方相度舊道擇其便利者疏濬支河一二處
以分殺水勢為永圖之利疏入詔如議惟分殺黃河上
流令鵬鈞會同河南撫按官勘處以聞(明世宗實錄)
是年夏四月遣侍郎吴鵬來視趙皮寨孫家渡二支
河初河決曹縣都御史詹瀚欲殺水勢乃上疏請開
趙皮寨之支河計役夫八萬有竒明年都御史胡松
上疏請開孫家渡之支河計役夫六萬有竒二疏俱
下河南山東撫按藩臬臣議之(河南通志)
是年黃水衝草灣河時通時塞(淮安府志)
明世宗嘉靖三十四年正月丙辰工部尚書吴鵬奏邇
者黃河衝決飛雲橋於是昭陽湖水櫃淤為平阜今與
運河無涉櫃外餘田四百九十餘頃悉召民佃種人授
田五十畆每畆徵銀三分以備河道之用日後或於河
渠有濟仍退還官其馬場南旺安山等三湖水櫃不在
此例十月辛未改總理河道工部右侍郎兼都察院
右僉都御史曾鈞為南京刑部右侍郎庚辰陞大理
寺左少卿胡植為都察院右僉都御史總理河道(明世宗實)
(錄未植字立之南昌人嘉靖乙進士前後兩任總河)
明世宗嘉靖三十五年四月戊戌以孫應奎為右副都
御史總理河道(明世宗實錄靖應奎字文卿餘姚人嘉巳丑進士)
明世宗嘉靖三十六年九月丙子陞陜西左布政使王
廷為都察院右副都御史總理河道(明世宗實錄人廷字子正南充嘉)
(靖壬辰進士歴南京戶部右侍郎左都御史卒諡恭節)
明世宗嘉靖三十七年淤新集趨叚家口析為六支入
運河又由碭山趨郭貫樓析為五支出小浮橋會徐州
洪(明會典)
是年新集淤七月忽向東北衝成大河而新集河由
曹縣循夏邑丁家道司家道出蕭縣薊門由小浮橋
入洪七月淤凡二百五十餘里趨東北叚家口析為
六股曰大溜溝小溜溝秦溝濁河胭脂溝飛雲橋俱
由運河至徐洪又分一股由碭山堅城集下郭貫樓
又析五小股為龍溝母河梁樓溝楊氏溝胡店溝亦
由小浮橋會徐洪河分為十一流遂淤然分多則勢
弱勢弱則併淤之機也(河防一覽)
是年河北徙新集淤而為陸二百五十餘里視故道
高三丈有竒河分流弱離為十一河南山東徐邳皆
苦之(明紀事本末)
明世宗嘉靖三十八年二月甲辰河南巡撫章煥言汴
城以河為帶其初河從西來勢本東流數十年間南岸
傾頽北岸淤塞漸成横溢宜於翟家口大開河口以殺
其勢别挑支河培築隄岸以圖永久請差部臣經略詔
行其議部臣止勿遣(明世宗實錄)
嘉靖三十入年公巡撫河南先是河決逼汴城周藩
上言龍卵示變水災異常不即改復患且滋甚詔下
所司集議大役且興屬公至源委堙決所繇乃決策
曰因勢利導修塞足矣改復何為於是條上利便上
可其奏民不勞而河卒還故道(都察院左都御史臨溪張公墓志公名)
(永明字鍾誠號臨溪烏程人嘉靖乙未進士)
明世宗嘉靖三十九年三月壬午陞南京太僕寺卿林
應亮為都察院右副都御史總理河道十月乙巳起
服闋總理河道右僉都御史胡植仍總理河道(明世宗實錄)
(應亮字熙載侯官人嘉靖壬辰進士歴南京戶部右侍郎)
明世宗嘉靖四十年四月戊戌命總理河道都察院右
僉都御史胡植回院協理丁未陞右侍郎光禄寺卿
孫植為都察院右僉都御史總理河道十一月甲寅
陞總理河道右僉都御史孫植為南京大理寺卿十
二月丁夘陞大理寺左少卿王士翹為都察院右僉都
御史總理河道(明世宗實錄南植字斯立平湖人嘉靖乙未進士歴京刑部尚書士翹字)
(民瞻安福人嘉靖戊戌進士數年以來總河之陞遷席不暇暖亦由於河上之無所事事也)
明世宗嘉靖四十二年四月甲寅陞總督河道都察院
右僉都御史王士翹為右副都御史提督南京糧儲
乙亥陞提督撫治鄖陽右僉都御史吴桂芳為右副都
御史總理河道九月乙已陞總理河道都察院右副
都御史吴桂芳為兵部右侍郎兼右僉都御史提督兩
廣軍務兼理巡撫十月乙未以李遷為工部右侍郎
總理河道(明世宗實錄子桂芳未任總河即陞兩廣巡撫李遷字安新建人嘉靖二十年進士)
(歴刑部尚書卒諡恭介遷歴中外三十年不妄取一錢見明史藁)
明世宗嘉靖四十三年二月乙巳陞南京戶部右侍郎
陳堯為工部右侍郎兼都察院右僉都御史總理河道
五月壬子河道僉都御史王士翹罷士翹疏舉方面
官至四十五人而考察閒住副使雷夢麟亦以賢能陞
任薦給事中趙灼劾其違例市恩士翹坐罷(明世宗實錄)
嘉靖四十三年公總理河道比歲水溢奏蠲江北樁
草河夫逋賦三萬緡會黃河由溜溝入漕淤上流數
十里費以萬計者二方議興工適河水出飛雲橋淤
悉衝去其後淤沛下百二十里大害漕公遣小艇得
古廟碑刁陽湖遂引漕舟悉由湖陵城入即河塞漕
如期巳改刑部右侍郎公始為郎以水部出治清江
浦所至審擇便利人至今法之(汪道昆刑部左侍郎陳公墓志按公名)
(堯字敬甫通州人嘉靖乙未進士)
明世宗嘉靖四十四年五(月)甲辰山西巡撫萬恭奏山
西河邊東起老牛灣西及河曲與套虜止隔一水先年
拒牆而守至嘉靖壬寅總兵官王繼祖始倡打冰之說
迄今二十餘年因循不改朔風嚴凝随打随結軍士寒
苦不支然於防禦終無足恃今如臣計則自險崖逮隂
灣至石門為次衝當漸築牆者亦二十里築以三千人
三月可完極衝所費不過五千金然後及於次衝則事
可漸舉夫守牆則逸而有成打冰則虜常可伺以乘我
之敝况昔之虜患以冬春今之虜患以夏秋夏秋水淺
虜褰裳可渡冰何足恃哉此收復河防之大計也山西
内邊自刑平而西至於老營堡五百里外以大同為障
而虜屢寇節年犯山西率由平虜以西而入者蓋自平
虜以東則有威遠大同左右五堡等兵馬氣勢聫絡自
平虜西至編虜老則四顧荒漠墩堡為墟朔州乃河之
西鴈門陽方諸要害之處遂為虜衝烽火傳報俱不以
時至此剥牀及膚患也今如臣計則自老營東二十里
為賈家屹屹又東二十里為乃河又東二十一里為顧
家堡又東二十里為平虜衛廢堡悉在急宜修舉每堡
設軍五百人每五里為立一墩軍勢相連火烽相接遠
續大同之手足近復朔州之膏腴東接平虜之血脈南
固陽方之門戶北明三關之耳目西通老營之咽喉此
修復邊防之大計也以上二計臣任其必可行而工費
亦不必取之内帑河牆之費則括諸司贓罰乃河之費
則改班軍折糧庶幾一勞永逸禦虜之策無出於此疏
入詔先從其河防事命興工修築乃河事宜仍會同大
同撫臣詳議行庚戌改總理河道工部右侍郎陳堯
為刑部右侍郎丙辰陞右僉都御史孫慎為右副都
御史總理河道七月癸夘河決沛縣等處運道淤塞
百餘里八月癸未改南京刑部尚書朱衡為工部尚
書兼都察院右副都御史總理河道及漕運事務辛
夘以徐邳河淤命總理河道尚書朱衡祭告大河東岳
等神十月丙子命總理河道都察院右副都御史孫
慎回籍候用時河患方亟被命遷延不即赴任都給事
中王元春疏劾之故有是命十一月甲午朔總理河
道漕運工部尚書朱衡劾奏管理曹濮副使柴淶怠緩
不任事宜從調處并乞申飭河道漕運二臣協心共濟
毋分彼此仍行各濱河巡撫駐劄近地以便咨確且親
督所屬共圖成績詔從之已亥陞大理寺左少卿潘
季馴為都察院右僉都御史總理河道(明世宗實錄)是年郭
貫樓淤遂決華山出飛雲橋截沛以入昭陽湖北泛湖
陵城孟陽泊至穀亭南溢於徐命官往治乃接六年所
鑿故跡役夫浚之為南陽新河又疏舊河自留城至境
山又隄馬家橋遏河流出飛雲橋者使盡歸秦溝魚沛
横流始絶惟茶城時有淺阻(明會典)
是年七月河水大淤全河南遶沛縣戚山入秦溝北
遶豐縣華山漫入秦溝接大小溜溝泛濫入運河至
湖陵城口漫散湖陂從沙河至二洪八月工部尚書
朱衡乃請開都御史盛應期原議新河自南陽至留
城僉都御史潘季馴請接浚留城舊河并力挑浚八
閱月而成(河防一覽)
先是四十三年上六股皆淤而統會於秦溝迨四十
四年水汎異常決新集塞龐家屯向東又出飛雲橋
漫成巨浸迤而南注由秦溝直射茶城而經徐入淮
矣(蕭縣志)
行水金鑑卷二十五
