行水金鑑卷一百十五
江南按察使傅澤洪撰
運河水
二洪古稱懸水三十仞流沫四十里舊各有閘(徐州洪一)
(吕梁洪二近方革其一)而莫知建置之由志稱正統間參將湯
節因洪水淺急數壞舟建議於洪上流築堰逼水盡
歸月河徐州洪則於南口吕梁洪則於上下二口各
建閘積水以行舟蓋正統戊辰黃河從河南滎澤孫
家渡南徙二洪僅受閘河之水迺從河南懷慶之武
陟導沁水下入梁靖口出徐州小浮橋以濟二洪水
猶淺澀故節議建閘爾(志不悉言其故)迄今天旱水澀即築
攔河壩逼水入内洪猶建閘遺法也今梁靖之流巳
甚微(冬則□流春夏雖仍通流然深不過數尺河底高於南河丈有五尺)夏口近衝之
溜水勢甚盛而蕭縣城南之口亦阻山甚狹通塞靡
常(甲午春二洪幾不通舟)然則建閘之法不可不預講也如月
河各以石砌堅而修閘以俟冬春水澀即築壩從閘
永久之利也但二洪役夫藉險以為利非果斷以必
行之不可得也有云二洪之後皆可開月河以建閘
者(蓋上下口及中連建三四閘節水啓閉水盛則由洪水澀則由閘)二洪之險失矣
但山脈皆堅石所費良不貲爾然二洪之役夫歲餘
二萬緡如出數歲之費以鑿之萬世之利也(以上言徐吕二)
(洪)淮自荆山而下即受黃河從渦河一支之水至清
河則全受河水矣議者云黃河泛濫中土蓋海口近
年漲沙下壅上溢致然已議濬海口矣初亦甚奇之
及觀於淮海而始知其妄蓋淮陰之地甚卑而徐吕
之洪甚高信然則淮陰當陸沉而徐吕為安流矣審
察之乃河淮入海之處北口實有漲沙而南口更衝
廣爾(言淮海)淮清江浦頻年外河黃水漫入輒淤濬治
無已運舟每為阻滯詢之父老有云自板閘而下相
度地形中道别開一支河河口亦建閘各高其隄防
淤則濬其一而開其一以行舟可免停泊矣淮揚諸
湖每遇暴漲風浪觸隄則隄壊舟行遇之則損溺近
范光湖議於隄外開支河行舟以避前患用心仁矣
議者謂不獨范光凡諸湖之廣而水勢盛者皆可為
支河蓋堤外之地本下取土為堤不數尺即可通舟
費亦無多治水者歲歲圖之久則效矣余深有望焉
但支河至湖塘岸須多留隙地密栽深柳每濬河淤
泥即以培之塘岸永固矣諸湖更多開滚水石壩壩
底平鋪巨石而酌其淺深俾湖水淺不致阻漲不致
衝岸壩下則開深渠以通瀕海魚鹽之利民田亦免
漫沒之害矣儀真河口舊無閘近方建閘謂俟潮入
則閉閘以積水俾舟可達壩下似矣然五壩之舟舉
由一閘以入已多擠塞每江上風起運舟一時不能
猝入閘内衝撞飄損其害甚大權其輕重閘固可廢
也(言淮揚諸湖)南旺湖志稱縈迴百五十里漕渠貫其中
則東西兩岸之湖皆為南旺甚明蓋宋司空導汶水
自東北流至湖中而後分流南北則湖析而為三矣
近年惟以西岸為南旺湖而東岸界分之二湖悉冺
其名迹居民指其北為馬踏坡湖南為蜀山坡湖率
皆侵占耕稼其上余疑而歴詢之久乃得弘治中韓
通政鼎所䥴南旺圖說碑(在今安平鎮顯惠廟中)明甚蓋西岸
為南旺西湖東岸二湖為南旺東湖二湖之下方為
馬踏蜀山坡湖而馬踏之下為伍莊坡湖蜀山之下
為馬場坡湖也但諸湖通連中無限隔爾審其形勢
凡與西湖盡處相對者即為東湖其下方為别湖也
韓碑宜移置南旺分司以免殘燬南旺西湖減水閘
十有八舊稱汶水伏秋盛漲則開閘引水以入湖冬
春則閉閘蓄水以防旱謂之水櫃余甲午夏承乏治
水時久旱河皆淺涸及詢南旺則西岸環湖三面之
堤盡圮矣水不能瀦迺委屬役夫修治之週凡五十
一里餘復諸減水閘之淤廢者及秋雖旱水亦頗積
但湖中地形窪下止可從舊忙生閘下出廣運閘口
濟魚臺以下運河爾無仍濟南旺運河之理蓋水既
從此以入湖又安能從此以出邪議者不察謂運河
淤高故湖水不能出殆未審地形高下之宜也今南
旺二閘如故濬河與閘底平止矣安有淤高邪惟南
旺分水湖口地勢猶高如仍倣宋司空引河就下之
遺意導汶直至今南旺西湖中之最窪下處南則從
忙生閘舊河出廣運閘口或出永通閘口北則從舊
河直出安山閘口以避此南旺二百餘里之淺澀固
運道無疆之利也且皆舊河先年凡水漲即從此行
舟故道近雖淤廢不過修治及移南旺數閘而已如
以改創為難姑修復以為南旺一月河未為不可也
(西河堤修復外仍有見存堤一十餘里臨河堤六十里四面共百二十餘里若連二東湖則百五十里矣)
汶水大發閘河不能容北則注於南旺東湖及馬踏
坡伍莊坡三湖南亦注於南旺東湖及蜀山坡馬場
坡三湖而伍莊坡馬場坡二湖為尤深廣水勢就下
故爾今若以南旺東湖蜀山坡之下各地形稍高水
勢稍淺之處横築高厚土堤中留滚水石壩俾各蓄
水各開減水小閘以通運河旱則出之以濟力省而
利大矣蓋東岸諸湖地形本高水可以出非若南旺
西湖也若馬踏坡上下水勢通連未可槩議耳安山
湖昔稱縈迴百餘里而不詳其界至弘治十三年韓
通政鼎始踏四界東至馬家湖西至舊東湖南至安
山北至運河其十里鋪在湖中界自鋪至安山湖廣
十五里四圍東自馬家口西至戴家廟長二十二里
六分自戴家廟北至壽張集長二十四里三分自壽
張集東至趙家莊長二十四里七分自趙家莊南至
馬家口長八里八分週圍共八十里四分置立界牌
栽植柳株用心勤矣但積水通湖二閘底高河水非
甚漲不能入四圍多侵占而湖之下口無閘水不能
出嘉靖六年間治水者不攷其故止於湖中新築堤
週迴僅十餘里號為水櫃湖之廣益狹矣以漸復之
可也馬場坡湖與運河相通(舊有堤湖水風浪衝壊)運河水稍
盈即洩入湖而湖廣幾二十里運河安得免淺涸邪
十四年冬委屬役夫為築堤六十里内外各植柳以
護之(湖甚廣風浪甚巨近堤則多植蒲葦堤根堤頂内外各遍植柳可也楊水部旦邵水部元吉協)
(力成功)更置減水五閘運河之水易盈湖之水蓄洩有
備矣昭陽湖舊甚廣南口建二閘啓閉出金溝口以
濟沽頭諸閘嘉靖七年黃河衝決東堤入昭陽湖淤
漫漸高二閘已没入泥底不復見湖亦狹而金溝口
之流亦微濬河則淤深費廣惟湖上流北口通雞鳴
臺小河如下口因黃河已淤高仰之地更築横堤以
益之遏湖水由雞鳴臺入運則自此以至沽頭七十
里皆可濟矣蓋因其勢而利導之爾十四年夏秋已
濬雞鳴臺口出水入運但下口堤猶未修築高厚當
培益之更將湖東新河隔絶之泉(闕)築壩悉引以
入湖則水積而利益大矣(以上言閘河諸湖)運道以徐兖閘
河為喉襟閘河以諸泉為本源泉源修廢運道之通
塞繫焉可不重邪泉志紀載詳矣惜未能紀泉所出
及測其穴數大小形狀以故官夫疏濬率多虛文未
可考矣至有堙没莫知所在者且泉源四時微盛各
殊(大率冬春微夏秋盛旱微澇盛)渠流深廣亦不一必四時遍測而
後可驗迺各紀其方向(在州縣東南西北或四隅)遠近(去州縣治若干里)
保社(某里分)村莊(某村莊東西南北若干步)所出(或山谷或平地或津泉)穴數
(若干穴眼)大小形狀(如盤如盞如酒鍾如鷄子如棗栗如錢之𩔖)備測泉口成
渠之深廣尺寸(自泉流若干步成渠深廣若干)入汶運之里至遠近
(流幾里合某泉或入汶或入運)沿途之渠道堤防罔不詳備(有無衝決坍塌)
(淤塞盜引)司泉者若有所稽有未盡復者嗣而求之備載
於志可免堙没矣近𫝊黃河入運山東諸泉悉皆堙
廢蓋遠地未始經歴之訛傳也閘河自徐達衛七百
里黃河正德已巳方決沛縣飛雲橋所濟自沛至徐
百餘里爾嘉靖九年十年間漸北出孟陽泊泥河口
出穀亭口所濟自魚臺至徐二百餘里爾餘猶全資
汶泉也如盡堙漕運不遂廢邪泥於近小而忘其遠
且大者可乎惟魚臺滕縣而下泉源渠道為黃水淤
漫近雖疏治而或猶未盡其利爾嗣而濬之復其舊
矣齊魯之地多泉近於東平州詢訪即得新泉五第
民間病於開渠占地之勞費匿不肯言爾凡久旱地
潤之處其下必泉司泉者能懸以厚賞而遍求之雖
尺寸之水有益運道矣漢李尋解光言陰氣盛則水
為之長故一日之間晝減夜增歴試之信然(以上言諸泉)
(問水集)
明世宗嘉靖十五年五月已未總理河道副都御史李
如圭條治河五事一任才能以舉泉政漕河全賴泉水
頃年泉源淤塞以致泉流微細宜專設兖州府同知一
員管理一置閘座以均水利漕河一帶閘座隨時增改
者多此盈彼涸往往稱淺宜仍舊便此後必相度得宜
乃聽改作一砌閘壩以垂永久漕河閘壩𩔖皆土築善
崩宜採石修砌一治湖陂以裨運道山東漕河固資泉
流而昭陽南旺蜀山馬場五丈安山等湖陂俱受水所
可為運河之濟但年久不治委之無用甚至湮没為害
或被人侵占宜積令退出官為修治一嚴稽考以革奸
弊河道銀兩先年散貯各衙門遂致那借侵欺無從查
考宜令所司專聽河道支用從之六月丙午致仕右
都御史盛應期卒應期吳江縣人弘治癸丑進士授主
事歴今官致仕卒應期有膽智遇事敢為所至有績效
而殊不理於口留城新河之濬實漕道永利應期創議
而撓於浮言功無成而敗蓋首事之難如此九月壬
午戶部等衙門會議漕運事宜一議將管理通州郎中
移劄楊村等處地方每年當仲春秋杪之際嚴督各該
夫老人等遇有淤淺即酌量工力疏濬候運船到灣仍
詣通惠河提調其臨清迤南自東昌以至南旺等閘應
添設主事專管開河等閘督令各該官夫如法啟閉詔
如議行閏十二月壬子朔總督漕運周金言淮安清
河口抵瓜儀四百餘里乃運道咽喉其座閘止藉白馬
范光高郵邵伯諸湖津派皆無源之水往黃河北徙或
由沛縣飛雲橋或由穀亭鎮流入漕渠是以沽頭諸閘
頗得其濟自嘉靖六年後河流益南一支入渦河直下
長淮一支仍由梁靖口出徐州小浮橋一支由趙皮寨
出宿遷小河口各入清河口匯由新莊閘入裏河水退
沙存日就淤塞訪諸故老皆言河自汴來本渾而渦淮
泗清新莊閘正當二水之口河淮既合昔之為沛縣害
者今移淮安矣興工挑濬公私勞費動以萬計臣甚慮
之竊計新莊口南諸閘一遇水發必須築壩及貢使與
勢官經過旋復掘放恐非長計請於新莊閘更置一渠
約長五丈立閘三層重加防護水發即三板齊下貼席
封固雖有滲漏勢亦微細而挑濬不難仍戒管河屬官
毋得營求别差擅離職業下工部議可從之(明世宗實)
(錄)
戴䲀字時化鄞縣人嘉靖乙未進士丁酉授工部主
事治徐州洪洪故有二道外洪大石獸踞小者戟列
時時破舟殺人而内洪則紆迴滯澀沙石壅閼不可
以舟又堤岸善崩齧而窪者大半公至則殫力經畫
琢其巉巖碎其䂬磧直其掩曲抉其壅塞以堤以路
延袤二里許舳艫上下如履平地而數十年之害一
旦夷之督漕大司農約菴周公稱之(張時徹撰戴公)
(墓志)
明世宗嘉靖十七年二月乙夘山東巡撫胡瓚宗奏青
登萊三府舊有元時新河一道南北距海三百餘里原
設閘座故跡猶存惟馬家橋中多頑石乃元人疏鑿未
竟者今已募夫鑿通尚有停口窩淺隘淤塞乞動支官
帑開浚永為民利從之丁夘覆巡撫順天都御史黨
以平奏薊州運河自殷留莊大口至舊倉店淤淺一百
十六里請發樁草銀六百四十兩糧米五萬石及時疏
濬詔可七月丙子修濬地丘店丁家道口河工完賞
總理河道都御史于湛巡撫河南都御史易瓚巡按御
史王鎬各銀幣有差按察司副使張綸等各陞俸一級
(明世宗實錄)
嘉靖十七年漕運都御史周金奏修寳應一帶堤岸
時工部郎中凃棣畢鸞揚州知府朱懷幹通判凃相
淮安府同知陳昉協贊成工(南河全考歸懷幹字守正號霅峰安人嘉靖)
(壬辰進士歴知思南府有能聲)
明世宗嘉靖十九年九月壬寅運糧千戶李顯疏築運
河三事其一謂揚州南自儀真北抵淮安俱藉寳應范
光湖諸水接濟乃湖南北相去三百里廣百二十餘里
卒有暴風漂蕩不測議於范光湖堤迤東開築月河以
免水患其一謂北自淮安南至瓜儀水勢上下相去丈
許惟賴瓜儀二壩關防先年壩決水衝河道淤淺宜令
瓜洲陳家灣儀真新城地方并揚子橋及揚州東關各
增一閘若瓜洲壩衝決則下陳家灣閘儀真壩衝決則
下新城閘如二閘閉水不及則下揚子橋閘再不及則
下東水關閘以留水利其一謂儀真下接揚子橋大江
商舶輻輳河道壅塞糧運阻悞成化年間嘗令將新城
通江舊河疏浚寬廣亦置一壩河道疏通官民稱便後
廢不修今宜仍前修浚以禆漕政上命工部議行(明世)
(宗實錄)
萬表字民望定遠人襲世職歴漕運參將至南京中
軍都督僉書嘉靖庚子二洪水涸漕舟竝阻議者謂
黃河改流公著論折之力言漕河惟用洸汶沂泗諸
泉足以濟正統十二年黃河決滎陽入漕河潰沙灣
入海景泰四年都御史徐有貞塞之乃分流自蘭陽
東至徐入漕必疏濬而黃水始來稍稍與清合至正
德六年黃始盛來漫漫衝決方黃河來衝時清河狹
淺水涸易盈沿河設淺舖每年轉運無滯也今二洪
舊堤宛然可見但向者黃河漫漫一旦水落石出清
河淺涸人心乍見不能無異其實則故河也蓋自洪
達濟自會通至衛河一路堤防原備河衝入為漕害
今二洪以下反用黃河之水而忘其故及水不來至
疏濬以引之此所謂以病為藥也渦河在淮之南商
船皆自淮入渦至祥符銅瓦箱以達陽武去衛河六
七十里議者欲鑿而通之直至白河則會通河可罷
公議會通河之塞自濟寧至臨清計三百八十里尚
書宋禮發山東丁夫十五萬鑿河建閘為費不貲以
彼棄七十里之易而事三百八十里之難此無異故
蓋鑿而通之則黃衞二水合二水合則衝決非常誰
能障之此會通之運誠永利不可易也若以衛輝置
倉歲以鳳陽諸衛之卒部鳳陽諸郡之糧令由渦河
達陽武歴七十里輸於衞輝其勢甚易如昔山東流
賊之變運道中梗又可為備變一策海運雖極險遠
第浙中海船於遠番皆能通之松江與太倉通泰州
有沙船淮安有海雕船嘗由海至山東蓬萊貿易云
離天津不遠若以松江太倉近海歲糧厚與僱直量
運三四萬石使海道漸諳為事變之備又一策也太
倉則例每糧一石耗七升至槩斛若輕齎之羨以還
運卒故卒有餘力運無愆期後官悉收之脧削四出
人不聊生公憤曰此其患不獨在貧軍而且移之國
計矣大者疏小者議累累百千萬言詳具國史漕運
志中且極陳本末通融為國長利而又欲開河北山
東圻内一帶荒田重農薄賦為漸減歲漕之地尤根
本至論識者韙之(焦太史澹園集)
明世宗嘉靖二十年四月甲戌總督漕運左都御史周
金奏黃河支流淤塞徐吕二洪水淺并鎮江等處河道
阻滯請及時挑浚以濟糧運總理河道右副都御史郭
持平巡撫河南右僉都御史魏有本各奏黃河遷徙大
勢自睢州野雞岡至亳州入淮其由孫繼口并考城縣
至丁家道口虞城入徐吕二洪者十分之二此運道所
關非特河南一省之責即今沙淤四十餘里疏濬之費
動計鉅萬乞發山東南北直隸樁草夫役銀兩數萬於
雎州貯庫協濟工部議覆從之已而戶科給事中劉繪
奏黃河大勢南徙其支派細微以致徐吕二洪涸淺有
妨運道乞嚴責河道官疏浚丁家道口等處及汶濟諸
泉工科左給事中沈良才奏山東泰安州等處計一百
七十六泉舊設管泉主事并同知等官邇者視為泛常
以致泉源微細乞行撫按及管泉主事督率人役極力
浚導兵科給事中張翼翔奏黃河南入渦河經亳州逼
近陵寢乞浚孫繼口等處以濟漕河並築隄防以止黃
河南下工部覆議上曰徐吕二洪阻淺非尋常挑浚所
能通濟即行漕運河道都御史及撫按督率各官盡心
議處以聞五月丁亥工科都給事中韓威等劾奏總
理河道都御史郭持平等修河半載尚未成功給事中
林庭學復奏持平已報睢州野雞岡孫繼口挑濬新河
工完徐吕二洪糧運無阻而漕運都御史周金等又稱
桃源宿遷等處淺澀徐吕水不盈尺歲運艱難各相背
戾上乃降持平等俸因命兵部右侍郎王以旂往督理
以旂遂條陳河道事宜疏下工部覆議一管河官止令
專理河道不得别遣效勞著績者不問崇卑一體旌擢
一河道貯庫及樁草銀兩并本部事例戶部無礙官銀
俱聽隨宜支用一各項船隻停泊已久一遇河通勢必
兢先宜申明條約先儘運船及進鮮黃船發行餘皆不
許攙越把總等官無得遲延帶貨一國初漕河惟導徂
徠諸泉及汶泗諸水至景泰弘治年間黃河始自至於
時督理大臣如徐有貞白昂劉大夏猶極力排塞不資
以濟運也以其勢猛水濁來則衝決去則淤塞且遷徙
不常害多利少耳今幸黃河南徙諸閘復舊其野雞岡
新開河道宜浚山東諸泉入之以濟徐吕二洪沛縣南
仍築長堤聚水如閘河制務在有司利漕運而已又今
之議者有謂引沁水自武陟而東至曹州向濟寧出永
通閘入運河者有謂引漕舟由江淮入黃河達於陽武
陸運百里入衞河直達天津通州者又謂海運固難中
間平度州東南有南北新河一道元時嘗有治閘直達
安東北悉由内洋而行路捷且無險者此皆今日所當
多方講求擇便而從事者也上曰海運迂遠難行不必
妄議生擾決浚山東諸泉乃今日要務其如議行湖
廣布政司右參議方遠宜請開海運上曰運河一時淺
阻已命官往治海運有旨勿得妄議方遠宜多言亂謀
姑勿究(明世宗實錄)
明世宗嘉靖二十一年二月辛酉總督漕運都御史王
杲總理河道都御史郭持平奏睢州野雞岡原有支河
通徐吕二洪以資運道近因黃河衝野雞岡流渦河經
亳泗大勢南徙於是孫繼口遂淤徐吕二洪水微而泗
州祖陵鳳陽白塔壽春等王墳水遂歸焉乞築野雞岡
口挑濬孫繼口扈運口李景高口三河使水勢東行由
蕭碭自徐州入運河以濟二洪庶運道有利陵寢無虞
又邳州桃源河廣流遠多淺塞處乞循依古法築壩撈
沙水流中漕可無壅滯疏下工部覆如其言詔差工部
郎中郭應奎及欽天監官會同撫按官查議勘報九
月庚午督理河道都御史王以旂疏陳四事一漕河仰
給山東諸泉貴以時疏浚近已會同各官清查舊泉一
百七十八處復開新泉三十一處俱入河濟運但恐一
失疏濬尋即湮塞主事一員勢難遍歴乞分隸各地方
守巡兵備等官兼理其事一徐吕二洪為運道咽喉山
石險峻非水深數尺莫能行舟聞舊曾置閘束水乞於
境山鎮二洪下各建石閘旁留月河以洩暴水沙坊等
淺由河廣漫流更宜築四木壩武家溝小河口石城匙
頭灣諸淺預置方船以備撈浚一漕河兩岸原有南旺
安山馬場昭陽四湖名為水櫃所以匯諸泉濟漕河也
被豪強占種蓄水不多而昭陽一湖淤成高地大非國
初設湖初意乞委官清查添置閘壩斗門培築堤岸多
開溝渠浚深河底以復四櫃一黃河南徙舊口俱塞惟
孫繼口獨存導河出徐州小浮橋下徐吕二洪此濟運
道之大者近巳俱工挑浚但黃河變遷無常難保不復
淤塞乞於本口多開一溝及時疏濬庶上流有所受下
流有所洩而二洪常得接濟矣疏入工部覆議當從但
以管泉責之有司事體不一仍令各部官司之惟於總
督河道官加工部侍郎銜以便督責上依擬仍詔管河
官委任嚴切遵行永久不許始勤終怠以隳前功癸
酉督理河道兵部右侍郎兼都察院右僉都御史王以
旂奉命回京辭免兼官許之(明世宗實錄)
王以旂以左副都御史佐院事辛丑陞兵部右侍郎
是歲徐吕洪竭漕舟滯不行淮安濟寧兩院以聞臺
諫諸臣合詞言宜如先朝故事簡大臣一員督治於
是公受命兼右僉都御史以行至則先求故道視泉
脈循經流塞分殺自徐洪南抵沽頭增置閘若干座
又相地形引水暫築土壩若干座河流時匯漕舸皆
如期達京師汶上寧陽間故有四水櫃置湖中勢豪
侵没多獻德邸藉其牽制放水灌田成沃壤官因循
而不問民隱忍而諱言為弊頗久乃公廉實謂四水
櫃復庶蓄洩有地河溢則懸河以入湖河澀則懸湖
以入河足備緩急遂任怨力復之至今賴焉事竣上
嘉悅之加俸一級癸卯陞右都御史掌南院(謝少南撰宫保)
(兵部尚書襄敏王公行狀進以旂字士招江寧人正德辛未士)
行水金鑑卷一百十五
