行水金鑑卷八十五
江南按察使傅澤洪撰
濟水
曲阜縣(薈蕞云曲阜故神明之區也其山防其水沂泗其設都為大庭神農有熊少昊氏其封國為魯)
(代有升降而間氣不薄迨孔子生而曲阜益為宇内重爾雅曰大陵曰阜應劭曰曲阜在魯城東委曲長七八)
(里故曰曲阜東泗水西滋陽南鄒北泰安嶧縣在其東南寧陽在其西北西南為濟寧東北為新泰縣之東南)
(六十里尼山峙焉孔子故里在縣城中是名闕里今為宣聖廟杏壇在廟殿前孔子舊居也屬兖州府)逵
泉距縣東南三里在馬跑泉村東出土中水中石如
伏黿怒鼉活潑可玩即左傳所稱逵泉是也西南流
三十步會兩觀泉兩觀泉出土中東南流十五步
會近逵泉近逵泉出土中西流二十步會車輛泉
車輛泉出土中東南流五步會雙泉雙泉出土
中西南流二十步入茶泉茶泉出土中東南流八
步會柳靑泉柳靑泉出土中西流十步會曲溝泉
曲溝泉距縣東南二里在馬跑泉村西北出土中
東會茶泉數步與柳青雙泉車輛近逵兩觀逵泉相
去亦各止十步或二十步共滙南流一里出口入沂
(以下全河備考)
通沂泉距縣東南四里出馬跑泉村東土中西北流
一里徑入沂洙泗河泉距縣東南三里出馬跑泉
村西土中南流十步會新泉新泉出土中地名竹
園西南流一百步會曲水詠歸泉曲水詠歸泉出
土中南流二十步會濯纓泉濯纓泉出土中北流
三步會浴沂潺聲泉浴沂潺聲泉出土中西南流
半里同會諸泉入沂
城南新開泉在南關南一里出土中北流一里入海
河會文獻泉文獻泉在城東二步出土中即魯頌
思樂泮水二步入海河又西南流三里入沂温泉
距縣東南十里雖寒沍水常暖即曾點浴處也在張
曲村東北出土中廕泉五西流一里會近温泉近
温泉距縣東九里在張曲村東北出土中西北流一
里會黑虎泉黑虎泉距縣東南八里出張曲村土
中西北流半里會連珠泉連珠泉距縣東南七里
出張曲村北土中西北流六里同諸泉入沂
青泥泉距縣東南十五里出河頭村西北土中地名
萬柳莊西南流五里入沂埠下泉距縣東北十五
里出句石橋村東土中西南流二里入泗横溝泉
距縣東北十六里出陶樂村北土中西南流三里入
泗新安泉距縣北二十五里出泉頭莊東北土中
西南流十五里入泗暎安泉距縣西北三十里出
泉頭莊土中西南流半里會新安泉入泗城北新
開泉距縣西北三十里去新安泉四里出柳莊村東
土中南流十三里入泗變巧泉距縣西北三十五
里出姚村南沙中西南流八里入泗蜈蚣泉距縣
南二十里出大薛村西南西南流一里會鄒縣鱔眼
泉入白馬河
滋陽縣(薈蕞云滋陽魯瑕丘地曠野平疇無山谿之險獨嵫陽一山童然培塿耳而縣故藉以名)
(宋大觀四年置嵫陽縣明成化間因其地多火災欲以水壓之故去山添水改名滋陽東曲阜西濟寧南鄒北)
(寧陽顔子陋巷在縣前路南小巷湫隘前有勒石即顔子簞食瓢飲處屬兖州府)東北新泉距
縣東北五里出井家林莊地名東隅社渠長一里西
流會闕黨泉闕黨泉距縣東北四里古闕黨地西
流會古溝泉元對泉距縣東北六里會入照星泉
照星泉距縣東北五里半會入惠泉惠泉距縣
東北五里半會入既濟泉既濟泉距縣北五里長
八十五步會入古溝泉古溝泉距縣北五里長一
百五十步會入負瑕泉負瑕泉距縣北五里當以
古瑕丘得名長三十步會入蔣詡泉廕泉一西流會
闕黨泉三義泉距縣東北四里在三義廟前長七
十步二里會入負瑕泉上蔣詡泉距縣北五里在
紅花厰西地名紙房長七十步西流會下蔣詡泉
下蔣詡泉距縣北五里在紙房厰東長九十步南流
轉西會西北新泉西北新泉距縣西北五里在郡
厲壇東長六步一里會入紙房頭泉紙房頭泉距
縣西四里在舊關東長九步三尺右流轉南會驛後
新泉驛後新泉距縣西二里渠長一里會諸泉至
平政橋入濟又十五里至婁閘又二十里至杏林閘
二十里舖為濟寧州交界舊入天井閘今會入馬場
湖濟運
濟寧州(薈蕞云濟寧古任國也唐為濟州元為濟寧路明改為州南控江淮北拱畿輔水陸衝途)
(河督建節宿兵於此泗沂汶洸繚繞境内諸泉由之入運無慮百有餘泉而州之蘆溝泉托基泉馬陵泉)
(浣筆泉皆徑入於漕此可考而得者屬兖州府)蘆溝泉距州東南七十里出
兩城店土中泉頭五長十八里南流入南陽閘由磨
䥥溝出水濟運馬陵泉發源馬陵山西距州東南
六十里東泉頭一西泉頭二長六里西流入魯溝閘
由龍家橋出水濟運托基泉泉頭二距州五十里
出土中長二里西流入棗林閘由龍家橋出水浣
筆泉在州城東關外去會通河不數武出土中一方
池一圓池相傳為唐時李太白浣筆處南流由通濟
橋徑入運
鄒縣(薈蕞云鄒本春秋小邾國戰國改為鄒後遂以名縣東南接滕西界濟寧滋陽北鄰曲阜故邾城在)
(嶧山之陽春秋魯文公十三年邾文公卜遷於繹即此孟子曝書臺在南門子思書院西有臺高丈許者是臺)
(西為斷機堂相傳即孟子故居有孟母祠孟廟在城南一里墓在四基山之西麓距縣東北三十里屬兖州府)
陳家溝泉距縣北二十里出原蹇社原蹇村平地土
中西北流三里入白馬泉又五里會馬山孟母二泉
口十里會崗山屯頭二泉一里至白馬橋三里會鱔
眼泉口五里至雙橋村五里會新泉程莊泉口十里
至内官橋五里會黃港泉口三十里至徐鎮橋十里
至白莊泉口十五里至黃路橋三里至紙房頭村五
里會淵源泉口七里會柳青勝水二泉口十二里至
圈裏村方同入泗河轉入魯橋白馬泉距縣北二
十里出原蹇社原蹇村平地土中西北流五里會馬
山孟母二泉口馬山泉距縣北三十里出莊朱社
傅莊村平地土中南流八里會孟母泉四里會陳家
溝白馬二泉十里會崗山屯頭二泉口一里至白馬
橋孟母泉距縣北二十五里出公孫社宣村平地
土中西南流四里會陳家溝白馬二泉十里會岡山
屯頭二泉口屯頭泉距縣北二十里出中疃社白
馬厰平地土中西流二里會崗山泉崗山泉距縣
北二十里出中疃社白馬厰村平地土中西南流三
里入白馬河一里至白馬橋鱔眼泉距縣北三十
里出中疃社北貢村平地土中西流五里至楊柳橋
八里至中疃村五里入白馬會河黃港泉距縣西
十八里出故夏社羊厰村平地土中西流五里至過
卞橋三里入白馬河已上諸泉俱從白馬河出魯
橋派
新泉距縣西北三十里出中疃社程家莊平地土中
南流二里會程莊泉程莊泉距縣西北三十里出
中疃社程家莊平地土中東南流八里至稻屯橋七
里入白馬會河十五里至内官橋轉出魯橋白莊
泉距縣南三十里出莊朱社白莊村平地土中地名
川牛坡西南流五里至雙村七里至面房橋八里入
白馬河十五里至黃路橋三里至紙房頭五里會淵
源泉口淵源泉距縣西南七十里出安侯社鐵脚
山下平地土中水深十餘丈浩瀚無底西北流四里
入白馬河七里至柳青勝水二泉口柳青泉距縣
西南七十五里出薄梁社鄭老軍橋平地土中西流
八里入白馬河十二里入圈裏村入泗河勝水泉
距縣西南八十里在薄梁社朝陽村源出自忝白山
半腰石縫中西北流至黃曲村四里至鎮頭村六里
入柳青泉八里入白馬會河十二里至圈裏村入泗
河以上諸泉俱經白馬河入泗轉入魯橋三角灣
泉距縣西南八十里出薄梁社倉山坡平地土中廕
泉七西流八里至兩川橋入泗轉入魯橋
魚臺縣(薈蕞云魚為古棠邑春秋隠公五年公矢魚於棠即此今縣北十二里有高埠名觀魚臺唐因)
(以名縣東滕西金鄉南至江南之豐邑北濟寧入運之泉二十處其泉流所出隨地異名實皆鳬山之麓也合)
(為三溝逕南陽湖入運鳬山即魯頌所云保有鳬繹者是在縣東北七十里雙峯聳翠狀若鳬翔故名山南有)
(吕公洞洞有丹井其水冬温夏涼大旱不竭下有西龍泉又南為廟前泉又下為東龍泉鳬山之右為黃山黃)
(良等九泉出焉黃山之後為雲寨山聖母池等六大泉並六小泉出焉黃山瀠洄錯落又有東西龍泉映帶左)
(右湖山佳勝為一邑之最屬兖州府)黃良泉距縣東北四十里出黃山下
土中東西長八十五丈至三岔河共會一股廟前
泉距縣東北四十里在黃良南出土中東西長九十
丈至三岔河共會一股河頭泉距縣東北四十里
在黃良東出土中東西長一百七十二丈至三岔河
共會一股陳家泉中溢泉距縣東北四十里黃山
土中東西長一百五十丈至三岔河共會一股高
家東泉高家西泉距縣東北四十里黃山土泉東西
長一百十五步至三岔河共會一股滕家泉勝水
泉距縣東北四十里黃山土泉東西長一百二十丈
至三岔河共會一股已上九泉皆由三岔河會流
由新開河入運南流八里至南陽閘蓄濟
聖母池泉距縣東北六十里寨裏集係土泉石鑲池
岸南北長二百七十丈至張家橋共會一股西龍
泉距縣東北六十里寨裏集土中湧自石竇為池南
北長二百三十丈至張家橋長十五里有本泉距
縣東北六十里寨裏集土中南北長一百七十五丈
至張家橋長十五里聖裔泉距縣東北六十里寨
裏集土泉南北長二百二十丈至張家橋共會一股
源流長十五里小龍泉距縣東北六十里寨裏集
土泉南北長一百八十五丈至張家橋共會一股源
流長十五里陸小泉距縣東北六十里寨裏集土
泉南北長二百四十五丈至張家橋共會一股源長
十五里巳上六泉俱會趙家口入運南流五里至
利建閘蓄濟
東龍泉距縣東北九十里出池頭集沙土中石鑲泉
岸四時不竭不溢遇旱禱雨即應西南會平山泉
平山泉距縣東北九十里池頭集土泉南北長一千
八百二十丈至集泉橋共會一股何家源泉距縣
東北九十里池頭集土泉南北長二千一百四十丈
三尺至集泉橋共會一股上下源長二十五里廉
家潭泉距縣東北九十里池頭集土泉東西長一千
四百四十丈至集泉橋共會一股源流長二十五里
倣古泉距縣九十里池頭集土泉南北長一千八
百一十二丈五尺至集泉橋共會一股源長二十五
里已上五泉俱由獨山湖張家閘入運南流二里
至邢家閘蓄濟
滕縣(薈蕞云滕為小邾地今幅員二百餘里東隣嶧費二縣西接魚臺徐沛在其南鄒泗在其北屬)
(兖州府)北石橋泉距縣北二十五里出柳泉莊土中二
十里入小白橋沙河共四十里入耿武莊湖涼水
泉距縣西北二十五里出孫家莊土中十二里入驛
莊泉共三十里入耿武莊湖驛莊泉距縣西北二
十五里出嶧莊村土中十里會涼水泉二十五里入
耿武莊湖大烏泉一作大泉距縣西北三十五里
出大烏集土中五里會驛莊泉二十五里入耿武莊
湖三里橋泉距縣北三里出蕭家莊土中十二里
會七里泉上源至下源出水口五十五里會入耿武
莊湖七里泉距縣北十里出張家莊土中十五里
入三里泉共五十里入耿武莊湖出滿家口濟運
已上諸泉北路流入耿武莊湖
趵突泉距縣東十五里出梁上村土中一里會入五
花泉共七十里入姚家口濟運荆溝泉距縣東十
五里出絞溝村土中一里會入五花泉五里入東荆
溝會河共七十里入姚家口五花泉距縣東十二
里出小宫村土中半里會入大沸泉共七十里入姚
家口濟運大沸泉距縣東十二里出小宫村土中
五十里入絞溝泉會河七十里入姚家口濟運小
沸泉距縣東十二里出小宫村土中五十里入絞溝
泉會河共七十里入姚家口濟運絞溝泉距縣西
南二十五里出絞溝村土中一里入西荆溝泉會河
共二十五里入姚家口濟運西荆溝泉距縣西南
二十五里出絞溝村土中五里入東荆溝會河共二
十五里入姚家口濟運趙溝泉距縣西南八里出
赤續社趙溝莊久枯無水劉溝泉距縣西八里出
趙溝莊流三里會趙溝等泉上源至下源久枯無水
已上從東至西近縣諸泉皆會趙溝入姚家口
南石橋泉距縣東南四十里出鄭莊土中五里入雙
泉會河三十里至鮎魚弦濟運雙泉距縣南四十
里出白家樓土中三十里入鮎魚弦濟運玉花泉
距縣東南三十五里出魏莊土中一里入魏莊泉會
河共七十里入劉昌莊魏莊泉距縣東南三十五
里出魏莊村土中共七十里入劉昌莊黃溝泉距
縣東南七十里出黃家莊土中八里入白山泉會河
共十八里入劉昌莊濟運白山泉即柏山泉距縣
南七十里出白山坡土中二里入馬蹄泉會河共六
里入劉昌莊濟運馬蹄泉距縣南七十里出白山
坡土中一里入白山泉會河共五里入劉昌莊濟運
已上諸泉又南入劉昌莊
三山泉距縣東南四十里出羊莊村土中一里會入
蕊珠泉共六十里入彭口濟運蕊珠泉距縣東南
四十里出羊莊村土中四十里入温水泉會河共六
十里入彭口濟運大勝泉距縣東南四十里出羊
莊村土中一里入三山泉會河共六十里入彭口濟
運雙勝泉距縣東南四十里出羊莊村土中一里
入蕊珠泉會河共六十里入彭口濟運温水泉距
縣南七十里出匡山下土中一里入西倉橋沙河共
三十里入彭口濟運龍灣泉又名泥溝泉距縣南
七十里出臨城社种家樓土中五里入中山店沙河
共十二里入彭口濟運黃家泉距縣東南七十里
出黃山石縫中八里入洪家林會河共二十里入彭
口濟運已上諸泉入彭口
燦星泉距縣南九十里出張阿莊土中三里入運河
三界灣泉距縣一百九十里出微山石縫中流一
里入微山湖濟運
嶧縣(薈蕞云嶧古鄫國春秋時屬楚為蘭陵說文諸山絡繹相屬曰繹環嶧皆山故金於此置嶧州)
(明初改為縣東沂東南郯邳西南徐西沛西北滕東北費屬兖州府)滄浪泉距縣西北
八里即滄浪淵出車梢山下長一百二十六步至許
池泉一里會入許池石室泉東南流至泥溝西分兩
道一西南五十五里至丁廟閘一東南五十里至大
泛口入運許池泉距縣西北十里嶺阜下突出五
泉曰珍珠曰鍋曰篩曰金花曰灰唯灰泉稍濁餘皆
清徹可鑒鬚眉南會滄浪石室二泉東南流至泥溝
而伯王山泉自西北來會同出大泛口今建石壩於
泥溝遏之由馬藺屯出針鈎口又於馬藺屯築土壩
遏水向西行以濟丁廟閘
石室泉距縣八里去許由泉三十里長半里流至泥
溝西分兩道一至丁廟閘一至大泛口入運
許由泉距縣西北四十里以堯讓許由於沛澤得名
出陳郝集沙中廕泉二舊西南會温水泉流入滕縣
百中河至留城自開新河入吕孟湖今開泇河後流
至滕境西倉橋會彭口入運搬井泉距縣西北六
十里出車級村土中舊二十五里由滕縣西倉橋四
十里入儼山河今開泇河後亦由彭口入運温水
泉距縣西北五十里出石溝營土中舊由西北五十
里會搬井泉今開泇河後亦由彭口入運
牛山泉距縣西南三十里流至德勝閘入運巫山
泉距縣東南四十五里南流侯遷閘入運侯孟泉
距縣西南五十里東北流至張莊入運龍王泉出
黃丘山東南遶西北流二十五里會許池泉今開泇
河後至萬年莊閘入運
蒙陰縣(薈蕞云蒙陰古顓臾國以其在蒙山之陰漢於此置蒙陰縣東接沂水西接新泰南至費)
(北抵益都屬青州府)官橋泉距縣北一百里出立山社沙中南
流十五里入新泰縣汶河卞橋泉去官橋十里出
土中西流至寨子村口入汶是為南汶海眼泉距
縣北一百十里斜山社水流百步入萊蕪縣汶河濟
運葛溝泉距縣北一百十五里清平社水流十步
入萊蕪縣汶河濟運從高峪鋪稍南入運伏牛峪
泉距縣西北十八里出方山社山如伏牛泉出其下
南流百餘步入小汶又六十里入沂又百三十里入
邳州漕河泉河泉距縣西北二十里出泉河社舊
名合泉從地湧出十餘泓北流入小汶又五十里入
沂順德泉距縣東北七十里安平鄉南流入小汶
(以上俱山東全河備考)
山東自兖達於濟南地勢最高諸山蝘蜿宛如人身
之脊骨泰山峙於東宛如昂首諸泉浡發或自山趾
或自平地或自石罅初只七十二泉時堙時闢今增
至二百四十要不過舉大凡耳數實加倍不止也土
厚氣盛泉亦如之我明因元之舊溝通舟楫此乃天
地大運所關夫豈偶然沂州有陂周圍百里每春
雨魚鼈生焉至秋水一夕悉陷有聲聞數十里名為
漏陂村人具車乘競拾魚鼈輦載而歸泗源即漏
陂所溢也陂在泗水縣陪尾山之西界接沂州方陷
時水俱涸其聲如雷故一名雷澤山之下有泉林寺
左右出泉夾寺環之一匝寺右為山之西面泗淵之
泉出焉初出分為四故名常有澤中器物流出其狀
為石洞洞門高二尺許其水瀆瀑沸騰滙為池折而
西流趵突之泉出焉由洞門直瀉埒石竇而大又流
而西玉波之泉出焉為渠悠然長邁其清見底水中
小石平布日光射之如繪如織過寺之左泉出乎地
或三或兩布如列星各為一溪更相灌注大木千章
輪囷離奇凡三里抵卞橋古有卞縣姑蔑之水經於
其間上下數十里泉石最奇達於曲阜逕孔林北西
流至濟南府東分而西北與沂水合又西至泗水縣
城東復合其自曲阜分流經孔林復西南合於沂者
曰洙實一水會諸泉入漕者也(沂水之源有二一出曲阜尼山之麓在縣)
(東南六十里合於泗一出艾山合於汶)汶水一出新泰縣東四十里
者曰小汶河合南師諸泉西至泰安州一出萊蕪縣
之寨子村納海眼諸泉一出原山之陽納木河諸泉
並會於泰安州泰安之水出仙臺嶺至静村鎮合萊
蕪之汶曰大汶西南流受泮水又西與新泰之小汶
合是為入濟之汶達于寧陽東平逼於戴村壩南流
至汶上縣城東北二十五里受濼當諸泉為魯溝又
西南流城北二里受蒲泊為草橋河又十里為白馬
河又二十里為鵝河又十五里為黑馬溝至南旺分
注南北漕河其曰洸水乃汶之支流自寧陽而分會
蛇眼諸泉又西南流至濟寧州濟水在兖州府滋
陽縣城東五里即泗水下流由曲阜分流入境達於
濟寧者盖諸家之說如此然濟水伏流時出地上原
無定體定形故汶泗皆有源有委而濟獨無可以概
見乃萬兩溪謂泰山諸泉皆濟水所沸滙於汶則東
省之水惟有一濟汶反為下流而據滋陽之說則濟
又為汶之下流矣考濟水禹貢𨗳沇水東流為濟又
東北會于汶又北東入于海今在汶上縣北一名大
清河即汶水入濟之道水經濟水故瀆又北合洪水
註云洪水上承鉅野又北經闕鄉與濟合則前說為
是(湧幢小品大前明劉珝修大小清河碑記云濟青之區有河曰濟曰小濟小濟之源出於歷城之趵突)
(泉中滙淯漯孝婦諸水東北抵東安高家港達于海大濟則濟水渠也自東阿之張秋東北抵利津富國鹽場)
(達於海此言大小清河源流甚為簡明合之胡朏明閻百詩之言便可瞭然於心目間矣胡閻說見前又按)
(山東通志濟水在汶上縣北一名大清河禹貢濟水東出于陶丘北又東至于菏又東北會于汶又北東入于)
(海酈道元謂濟水當王莽之世川瀆枯竭不與昔同宋蔡沈謂今歷下凡發地皆是流水世謂濟水經流其下)
(然則今濟水伏流不見惟汶水由濟之故道入海其實發於岱陰諸山者皆濟水既伏而見也予以山東諸泉)
(附於濟水之後者盖據此云)
張純廢泉論曰泉之資於漕大矣而亦有不必用者
如蒙沂之泉所以濟邳河然自塞孫家口黃河悉由
徐吕至邳則邳無資於泉也是以弘治中巡撫徐公
源議棄此泉并夫省之蒙沂之民至今利焉滕嶧魚
之泉所以出沙河而并及二洪然自鑿新河諸泉雖
由吕孟等湖入運而湖波浩蕩自有餘濟則滕嶧魚
之泉有可也無可也停夫以寬民非與然河之遷徙
靡常姑自我朝論之嘉靖十三年水行趙皮寨穀亭
流斷二洪告涸向非天助其順自衝夏邑以出小浮
橋則人力如之何哉十九年決雞鳴岡由渦經亳以
入淮二洪又涸向非王公以旂力開李景高口則二
洪幾不濟矣然猶幸其可以智力成則人亦天也今
所恃者天耳萬有不測甚而人力無所施則二洪涸
安得不賴滕嶧魚之泉乎邳河澀又安得不賴蒙沂
之泉乎是不可不預待也又胡瓚議廣泉源略曰夫
所貴乎泉者謂其濟運也若冬春枯澀夏秋暴長無
為貴泉矣近據所閱新泰諸泉皆此𩔖也訪得蒙陰
廢泉如官橋卞莊二泉下流俱入汶河夫非漕渠涓
滴之助愚以為勞力於無源之水莫若施功於有用
之泉况其故道可尋因舊為易或者以為復泉仍須
復夫查該縣原額泉夫百五十名自弘治十四年暫
議停役今經百年所省當二萬計何莫非王土而困
此兩郡民乎合無將前項廢泉亟為修濬量復人夫
仍以附近新泰泉官督之便又張克文新泉序曰國
家輓東南數百萬粟遡流達於京都南旺其襟喉而
泉源其血脈也舊泉凡二百二十有六分濟南北前
人之計周矣文奉命兼理之明年壬申遍歷諸泉其
曲徑危梁不能輿者躡履從之務窮其源凡舊泉所
出悉按圖治之矣顧圖所不載者歷州縣有之召父
老問故曰泉豈有窮夫則有限如開一泉必增數夫
故使者不及睹有司不以告余因進諸長吏而矢之
必不以泉益夫以水困民也惟取盈於舊額蠲其遠
役而調停焉如是而民心悅遂報新泉三十六處併
而入河計所助之利視昔亦加多或曰新泉中有甚
微細者顧亦取而濬之而記之何抑不見閘乎水涸
舟膠既障之板又從而固之加蓆草焉懼其涓滴不
為用也夫巳涓滴而塞其流不涓滴而導其源可乎
矧今不紀後將何稽并叙其說如此歷觀前人之論
泉之所係重矣而酌其緩急則分水天井魯橋之派
尤屬漕河命脈每歲春夏宜嚴督官夫疏濬庶克有
濟至于山泉沙磧頗多汶河每為淤墊須於大挑之
期一併挑濬使泉流無阻名曰理白河其各處泉源
必於三四月查挑貴及時而用之也乃自泉夫裁而
挑濬無人泉為之壅矣且蔭泉宜多植柳斯溝渠得
以遮蔽盛夏烈日水不消耗尤需人培護之夫閘河
千里所藉以利漕者惟此十七州縣之泉源屈曲灌
注而後為我用苟以裁夫而致壅塞則病漕之害豈
區區役食所能較其輕重耶是泉夫之宜復有不待
再計而決者(山東全河備考)
聖祖仁皇帝康熙二十三年十一月十六日
駕自費縣至泗水東境經泉林寺
駐蹕觀泉
御製泉林記曰朕被服至道誦法孔子於詩書簡册之
中羹牆載見如聞其言論而接其聲容者匪伊朝夕矣
嘗以不得一登闕里之堂觀其車服禮器山川風物慨
然至聖之音徽每低徊於中而不能自已廼者在廷之
臣咸謂古者天子巡省方岳觀察民俗朕俞其請因念
岱宗在望于邁魯郊夙昔所懷今兹可慰歲之冬月輿
衞北還抵於泗水東境距其縣治五十里陪尾山之陽
衆泉出焉石竇㟏岈清流蕩潏下合沂泗遠波悠然相
傳為子在川上處云旁有古寺厥名泉林坡陁幽曠樹
木茂密雖古今異時陵谷不改去聖人之居如此其近
意者當日杖履所經周覽原泉默契道體喟然發水哉
之歎者其即斯地耶於是停驂弭節瞻眺久之恍乎如
有所得殆移晷而後去也夫天地無終窮流水之出於
天地者亦無終窮聖人之道川流敦化萬古不息與天
地流水同其無終窮焉其何能已於予懷耶孔子繫易
其言天也曰行健言地也曰無疆孟子之言水也曰盈
科而後進君子之於聖人之道也溯源窮流學水至海
亦若是焉而已矣朕既幸宫牆親覿至止非遙而又喜
泉源勝地聖跡所存而得游歷其處也遂為之記(幸魯盛典)
行水金鑑卷八十五
