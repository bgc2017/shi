行水金鑑卷一百六十四
江南按察使傅澤洪撰
官司
舜曰咨四岳有能奮庸熙帝之載使宅百揆亮采惠疇
僉曰伯禹作司空帝曰俞咨禹汝平水土惟時懋哉禹
拜稽首讓於稷契暨皋陶帝曰俞汝往哉(舜典)
據舜典有云歲二月東廵守至于岱宗五月南廵守
至于南岳八月西廵守至于西岳十有一月朔廵守
至于北岳覲四方諸侯而考制度其首協時月正日
同律度量衡夫其考制度既以律歷為先則四岳為
羲和四子必矣有能奮庸熙帝之載者謂有能奮起
其功以廣堯之事見於巳試之效者將使之宅百揆
也蓋舜未即位凡在位者所以言事無非堯之事也
使宅百揆者將使之居度百官之任猶後世之為宰
相也亮采者輔相之義與寅亮天工之亮同爾雅曰
亮左右也以是知亮有輔相之義亮采者輔相朝廷
之事疇如九疇之疇謂天下之事各以其類無不順
也惠疇此盖宰相之職也載事也采亦事也旣曰熙
載又曰亮采者盖前之所言熙堯之事見于巳試之
效也後之所言將責之以將來之效以亮舜之事也
於是四岳同辭薦禹曰伯禹作司空蓋禹于是時以
司空居平水土之任巳有成績矣故四岳舉之將使
舜自司空擢升百揆之任也薛氏以百揆為司空之
職其說失之矣俞者然其所舉也既然其所舉於是
稱美其平水土之功而勉之曰惟時懋哉懋勉也禹
拜稽首盡敬於君也讓於稷契暨皋陶所謂推賢遜
能也俞然其所推之賢也汝往哉不許其讓也(林之奇尚)
(書全解事薈蕞云蔡傳解四岳謂以一人而總四岳諸侯之通考遂附會之曰四岳所領四方諸侯有)
(在朝者皆非也林據孔傳謂即上羲和之四子亦未然愚意四岳即四方諸侯之長猶周之二伯也下文)
(十有二牧即十二州牧則知四岳為四方諸侯長矣禹平水土有成績即擢升百揆之任今之司河者)
(能盡厥職亦得入居黃閣豈得謂古今人遂不相及哉)
季春之月命司空曰時雨將降下水上騰循行國邑周
視原野修利隄防道達溝瀆開通道路毋有障塞(月令)
廣平曰原國也邑也平野也溝瀆與道路皆不得不
通所以除水潦便民事也古者溝上有路(鄭康成注)
夫司空掌土之官凡此所命皆土之事故以命焉時
雨應時之雨也方春物生需雨澤之時故其雨謂之
時雨時雨然或過滛則趨下之水反上騰而為災故命
以預備之術也循行則行之有序周視則視之無遺修
利則修而利之使無害道達則道而達之使無壅開
通則開而通之使無窮皆欲其無有障塞而巳障言
蔽顯以為隠塞言窒虚而為實凡此皆預備水災之
術也(方慤禮記解義關此經言預備水災之術語語與今之河政相切月令之命司空乃行水者)
(之所當遵循而無怠者也道路即道路之有水者障塞二字最有味不修利不道達不開通即為水所障)
(塞矣)
孟秋之月命百官始收斂完隄防謹壅塞以備水潦(月令)
順秋氣收斂物也八月宿値畢畢好雨完隄防謹壅
塞以備八月也(鄭注)
陽為出故春主發散隂為入故秋主收斂聚土而壅
之之謂壅升土而壅之之謂塞隄防大故欲完而全
壅塞小故欲謹而慎凡此所以備水潦而巳(禮記解義)
夏氣舒發則修利堤防無有壅塞秋氣收斂則全隄
防謹壅塞水在天地間最為流通不可壅之物而其
盛衰消長亦因乎時夏潦不可隄也故修利而無壅
秋潦則可隄矣必壅塞之唯謹雖一通一障不同而
其為民禦患則一而巳(應鏞禮記纂義大此經言百官猶之乎今之小河官也)
(八月正秋汛之時完全隄防謹慎壅塞深得行水之精藴矣)
川衡每大川下士十有二人史四人胥十有二人徒百
有二十人中川下士六人史二人胥六人徒六十人小
川下士二人史一人徒二十人川衡掌廵川澤之禁
令而平其守以時舍其守犯禁者執而誅罰之(周禮)
川流水也禹貢曰九川滌源舍其守者時按視守者
於其舍申戒之(鄭注)
川衡者平知川之遠近寬狹及物之所出官及師徒
多者以其川路長遠廵行勞逸故也中川小川之等
自若常法故少差水鍾曰澤澤與川不同官今川
衡兼云澤者澤與川連者則川衡兼掌之謂若濟水
溢為滎澤滎澤則與濟連則管濟川者兼滎澤掌之
如此之類皆是(賈公彦疏)
澤虞每大澤大藪中士四人下士八人府二人史四人
胥八人徒八十人中澤中藪如中川之衡小澤小藪如
小川之衡澤虞掌國澤之政令為之厲禁使其地之
人守其財物(周禮)
澤水所鍾也水希曰藪禹貢曰九澤旣陂爾雅有八
藪(鄭注)
虞亦度也度知澤之大小及物之所出用中士尊於
川衡者以其澤之所出物衆多胥徒少者以其廵行
處近故也中澤小澤巳下皆如川衡者自是常法
山虞林衡川衡皆不言國獨澤虞云國澤者又有不
同皆互見(賈疏)
王氏曰使其地之人守其財物則人自為守所以澤
雖大莫或害其養蕃李嘉會曰澤屬乎國懼民因
地以致争今海之沙岸潮之波渚凡利入之厚無不
租撲於官而後漁焉此之謂也(王與之周禮訂義即按經言大澤大藪)
(如今山東濟運之昭陽蜀山等湖江南瀦水之射陽汜光等湖以及山陽海州奉裁之葦蕩營是也為之)
(厲禁則小民不得侵占而容蓄之水足以濟運守其財物則葦草不致荒蕪而刈穫之後足以供料豈不)
(大有禆于河工者哉)
掌固上士二人下士八人府二人史四人胥四人徒四
十人掌修城郭溝池樹渠之固(周禮)
樹枳棘之屬有刺者也(鄭注)
掌修城郭溝池者謂環城及郭皆有溝池云樹渠者
非直溝池有樹兼其餘渠上亦有樹也云之固者總
城郭已下數事皆是牢固之事也(賈疏)
劉執中曰浚溝之土所以為城也鑿池之土所以為
郭也溝池深于外則城郭固于内用其深以增高也
渠又在其外所以出水因之設固植木其上守固之
材出焉鄭鍔曰城郭本于築者有時而傾溝池本
於鑿者有時而塞樹則所植以為阻塞之木也渠則
所𨗳以通不行之水也渠有時而淺涸樹有時而枯
槁則吾所依以為固者不足恃矣故掌固修之蓋治
壞之名也(周禮訂義字此經言掌固雖指固守疆圉然樹渠二似與河事相關渠水道樹種)
(柳渠以通水樹以固隄亦河上之最要務也當倣而行之)
司險中士二人下士四人史二人徒四十人司險掌
九州之圖以周知其山林川澤之阻而達其道路設國
之五溝五涂而樹之林以為阻固皆有守禁而達其道
路(周禮)
周猶徧也達道路者山林之阻則開鑿之川澤之阻
則橋梁之五溝遂溝洫澮川也五涂徑畛涂道路也
樹之林作藩落也(鄭注)
開鑿之者謂若禹鑿龍門之類橋梁之者若十月輿
梁成之類是也(賈疏矣愚按川澤之阻疏云則橋梁之固此通達其陸路也若川澤有)
(壅塞處則疏浚之水路不亦通乎二義相兼乃備)
司空公一人本注曰掌水土事凡營城起邑浚溝洫修
墳防之事則議其利建其功凡四方水土功課歲盡則
奏其殿最而行賞罰(韓詩外傳曰山陵崩阤川谷不通五榖不植草木不茂則責之司空)
世祖即位為大司空建武二十七年去大(建安十三年又罷司空置)
(御史大夫)屬長史一人千石掾屬二十九人(漢官目錄云二十四人)令
史及御屬四十二人漢承秦凡山澤陂池之税名曰
禁錢屬少府世祖改屬司農考功轉屬太僕都水屬郡
國孝武帝初置水衡都尉秩比二千石别主上林苑有
離宫燕休之處世祖省之并其職於少府每立秋貙劉
之日輒暫置水衡都尉事訖乃罷之少府本六丞省五
又省水衡屬官令長丞尉二十餘人州郡皆置諸曹
掾史(漢官曰監津渠漕水掾二十五人後漢書百官志)
初秦漢又有都水長丞主陂塘灌漑保守河渠自太
常少府及三輔等皆有其官漢武帝以都水官多乃
置左右使者以領之至漢哀帝省使者官至東京凡
都水皆罷之并置河隄謁者漢有水衡丞五人亦
有都水丞後漢都水使者有參軍二人盖亦丞之職
任舟楫署令漢主爵中尉屬官有都船令丞水衡
都尉有楫櫂令丞(文獻通考)
水衡都尉從第五品都水使者從第五品河防謁
者第六品下監淮海津都尉從第六品中永平二
年正月尚書令高肇奏都水臺請依舊二使者參軍事
謁者并錄事令史亦隨事更立詔曰使者置二可如所
奏其下屬司唯須充事耳亦何勞多也參軍錄事並更
置一謁者加二令史依舊肇又奏諸州諮議記室戶曹
刑獄田曹水曹集曹士曹參軍悉并省之(魏書官氏志)
魏尚書郎有水部晉武帝受命置水部後又置運漕凡
三十五曹康穆以後有水部後又省大司農統都水
長東西南北部護曹掾及渡江哀帝省并都水孝武復
置侍御史有水曹都水使者漢水衡之職也漢又
有都水長丞主陂池灌溉保守河渠屬太常漢東京省
都水置河隄謁者魏因之及武帝省水衡置都水使者
一人以河隄謁者為都水官屬及江左省河隄使者置
謁者六人諸州置都水從事各一人(晉書職官志)
晉元康中初都水使者有參軍二人復有水衡都尉
有主簿為前後左右中五水衡令悉皆有之又有船
曹吏(文獻通考)
司空一人掌水土事舜攝帝位以禹為司空契之子曰
冥亦為夏司空殷湯以咎單為司空周時司空為冬官
漢西京初不置成帝綏和元年更名御史大夫為大司
空哀帝建平二年復為御史大夫元夀二年復為大司
空光武建武二十七年去大字獻帝建安十三年又罷
司空置御史大夫魏初又置司空(魏世)晉景帝為大司
空置掾十人有水曹一人無屬咸熙中晉文帝為相
國有水曹掾屬各一人晉楊駿為太傅掾屬有水曹
置屬趙王倫為相國亦置掾屬四十人(其中必有水曹)宋
高祖為諮議諸曺有水曹初晉元年鎮東丞相府有
運漕其後又有水曹高祖為相曹則猶二也尚書晉
西朝有水部曹又有運曹江左有運曹康穆以來猶有
水部曹後又省宋高祖初加置水部侍御史晉西
朝有水曹凡十三曹而置御史九人都水使者一人
掌舟航及運部(此宋世之事)秦漢有都水長丞主陂池灌漑
保守河渠屬太常東漢省都水置河隄謁者魏因之漢
世水衡都尉主上林苑魏世主天下水軍舟船器械晉
武帝省水衡置都水使者而河隄為都水官屬有參軍
二人謁者一人令史減置無常員晉西朝有參軍而無
謁者謁者則江左置也懷帝永嘉六年胡入洛陽都水
使者爰濬先出督運得免然則武帝置職便掌運矣江
左省河隄(此追叙晉世之事)都水使者第四品參軍謁者
第七品(此又宋世之品級也宋書百官志)
宋孝武帝孝建元年冬十一月癸卯復立都水臺置都
水使者官(宋書孝武帝本紀)
宋都水使者有參軍二人(文獻通考)
凡諸將軍公督府諸曹有水曹都官尚書有水部曹
(南齊書)
齊有都水臺使者一人有官船典軍梁初亦有都
水臺使者一人又有大舟卿有丞有主簿陳因之
後魏北齊有水部屬都官尚書掌舟船津梁之事亦
置都水臺二使者有參軍後周有司水大夫小司水
上士有舟中士(文獻通考)
隋尚書省有水部郎天監七年以都水使者為大舟
卿是為冬卿置丞及功曹主簿大舟卿梁初為都水
臺使者一人參軍事二人河隄謁者八人七年改焉位
視中書郎列卿之最末者也主舟航隄渠陳承梁皆循
其制(隋書百官志)
隋初有水部侍郎屬工部煬帝除侍字開皇二年
廢都水臺入司農十三年復置仁夀元年改臺為監
更名使者亦為監煬帝又改為使者尋又為監加置
少監又改監及少監並為令領舟楫河渠二署都
水有丞舟楫署有令丞煬帝置河渠署令丞各一人
(文獻通考)
唐工部尚書其屬有四四曰水部凡津梁道路治以九
月水部主事二人龍朔二年改水部曰司川天寶十一
載改水部曰司水水部令史四人書令史九人掌固四
人水部郎中員外郎各一人掌津濟船艫渠梁隄堰
溝洫漁捕運漕之事京畿有渠長斗門長諸州隄堰刺
史縣令以時檢行而蒞其決築有埭則以下戶分牽禁
争利者都水監使者二人正五品上掌川澤津梁渠
堰陂池之政總河渠諸津監署凡漁捕有禁漑田自遠
始先稻後陸渠長斗門長節其多少而均焉府縣以官
督察丞二人從七品上掌判監事凡京畿諸水因灌
漑盜費者有禁水入内之餘則均王公百官主簿一
人從八品下掌運漕漁捕程會而糾舉之(武德初廢都水監為署貞)
(觀六年復為監改令曰使者龍朔二年改都水監曰司津監使者曰監武后垂拱元年改都水監曰水衡監使)
(者曰都尉開元二十五年不隸將作監有錄事一人府五人史十人亭長一人掌固四人初貞觀六年置舟楫)
(署有令一人正八品下掌舟楫運漕漕正一人府三人史六人監漕一人漕史一人典事六人掌固八人上元)
(二年置丞二人正九品下掌運漕隠失開元二十六年署廢)河渠署令一人正八品
下丞一人正九品上掌河渠陂池隄堰魚醢之事凡溝
渠開塞漁捕時禁皆顓之饗宗廟則供魚鮍祀昊天上
帝有司攝事則供腥魚日供尚食及給中書門下歲供
諸司及東宫之冬藏渭河三百里内漁釣者五方捕治
之供祠祀則自便橋至東渭橋禁民漁三元日非供祠
不採魚(唐有河隄使者貞觀初改曰河隄謁者有府三人史六人典事三人每渠及斗門有長一人掌)
(固三人魚師十三人初有監漕十人從九品上大歴後省興成五門六門龍首涇堰滋隄凡六堰皆有丞一人)
(從九品下府一人史二人典事一人掌固二人貞觀六年皆廢)河隄謁者六人正八品
下掌完隄堰利溝瀆漁捕之事涇渭白渠以京兆少尹
一人督視諸津令各一人正九品上丞二人從九品
下掌天下津濟舟梁壩橋永濟橋以勲官散官一人蒞
之天津橋中橋則以衛士拚埽凡舟渠之備皆先儗其
半袽塞竹&KR2460;所在供焉(唐改津尉曰令有錄事一人府一人史二人典事三人津吏五)
(人橋丁各三十人匠各八人京兆河南諸津隸都水監便橋渭橋萬年三橋有丞一人從九品下府一人史七)
(人典事二人掌固二人貞觀中廢唐書百官志)
唐工部尚書一員(正三品南朝謂之起部有所營造則置起部尚書畢則省之隋初改置工)
(部尚書龍朔為司平太常伯光宅改為冬官尚書神龍復舊也)侍郎一員(正四品下龍朔為司平少)
(常伯)尚書侍郎之職掌天下百工屯田山澤之政令其屬
有四一曰工部二曰屯田三曰虞部四曰水部總其職
務而行其制命凡中外百司之事由于所屬咸質正焉
水部郎中一員(從五品上龍朔為司川大夫)員外郎一員(從六品上)主
事二人(從九品上)令史四人書令史九人掌固四人郎中
員外郎之職掌天下川瀆陂池之政令以𨗳達溝洫堰
決河渠凡舟楫漑灌之利咸總而舉之凡天下水泉三
億二萬三千五百五十九其在遐荒絶域殆不可得而
知矣其江泗自西極達于東溟中國之大川者也其餘
百三十五水是為中川其又千二百五十二水斯為小
川也若渭洛汾濟漳淇淮漢皆亘達方域通濟軸轤從
有之無利於生人者也凡天下造舟之梁四(河則蒲津大陽河陽)
(洛則孝義也)石柱之梁四(洛則天津永濟中橋霸則霸橋)木柱之梁三(皆渭川便)
(橋中渭橋東渭橋也)巨梁十有一皆國工修之其餘皆所管州縣
隨時營葺其大津無梁皆給船人量其大小難易以定
其差都水監使者二人(正五品上漢官有都水長属主爵掌諸池沼後改為使者)
(後漢改為河隄謁者晉復置都水臺立使者一人掌舟楫之事梁改為大舟卿北齊亦曰都水臺隨改為都水)
(監大業復為使者尋又為監復改監為令品第三武德復為監貞觀改為使者從六品龍朔改為司津監光宅)
(為水衡都尉神龍復為使者正五品上仍隸將作監)使者掌川澤津梁之政令總
舟楫河渠二署之官屬凡虞衡之採捕渠堰陂池之壞
決水田斗門灌溉皆行其政令丞二人(從七品上)主簿二人
(從八品下)錄事一人府五人史十人掌固三人舟楫署令
一人(正八品下)丞二人(正九品下)舟楫署令掌公私舟船運漕之
事河渠署令一人(正八品下)丞一人(正九品上)府三人史六人
河隄謁者六人掌修補隄堰漁釣之事典事三人掌固
四人長上漁師十人短番漁師一百二十人明資漁師
一百二十人河渠令掌供川澤魚醢之事祭祀則供魚
醢諸司供給魚及冬藏者每歲支錢二十萬送都水命
河渠以時價市供之諸津令一人(正九品上)丞一人(從九品下)
津令各掌其津濟渡舟梁之事(舊唐書職官志)
五代史無職官志唐臣蕭希甫傳有河堰牙官李筠
告本軍謀反周本紀顯德五年秋七月乙酉水部員
外郎韓彦市銅於高麗二事則五代時亦有水部與
都官屬官矣餘無聞(小谷口薈蕞)
晉天福二年九月判詳定院梁文舉奏以前汴州楊
武縣主簿左墀進策十七條可行者四其一請于黃
河夾岸仍防秋水暴漲差上戸充隄長一年一替委
本縣令十日一巡如怯弱處不卑處置旋令修補致
臨時偷決有害秋苗既失王租俱為墮事隄長處死
縣令勒停敕曰修葺河岸深護田農每歲差隄長巡
檢深為濟要逐旬遣縣令看行稍恐煩勞隄長可差
縣令宜止四月詔曰近年以來大河頻決漂蕩人戸
妨廢農桑言念蒸黎因茲凋弊凡居牧皆委山河既
在封巡所宜專功起今後宜令沿河廣晉開封府尹
逐處觀察防禦使刺史等並兼河隄使名額任便差
選職員分擘勾當有隄堰薄怯水勢衝注預先計度
不得臨時失于防護(治河通考)
宋工部尚書掌百工水土之政令稽其功緒以詔賞罰
侍郎為之貳水部郎中員外郎掌溝洫津梁舟楫漕
運之事凡隄防決溢疏𨗳壅底以時約束而計度其歲
用之物修治不如法者罰之規畫措置為民利者賞之
分案六置吏十有三紹興累減吏額都水監舊隸三
司河渠案嘉祐三年始專置監以領之判監事一人以
員外郎以上充同判監事一人以朝官以上充丞二人
主簿一人並以京朝官充輪遣丞一人出外治河埽之
事或一歲再歲而罷其有諳知水政或至三年置局于
澶州號曰外監元豐正名置使者一人丞二人主簿一
人使者掌中外川澤河渠津梁隄堰疏鑿浚治之事丞
參領之凡治水之法以防止水以溝蕩水以澮瀉水以
陂池瀦水凡江淮海所經都邑皆頒其禁令視汴洛水
勢漲涸增損而調節之凡河防謹其法禁歲計筊揵之
數前期儲積以時頒用各隨其所治地而任其責興役
以後月至十月止民功則隨其先後毋過一月若𨗳水
溉田及疏治壅積為民利者定其賞罰凡修隄岸植榆
柳則視其勤惰多寡以為殿最南北外都水丞各一人
都提舉官八人監埽官百三十有五人皆分職涖事即
干機速非外丞所能治則使者行視河渠事元豐八年
詔提舉汴河隄岸司隸本監先是𨗳洛入汴專置隄岸
司至是亦歸之元祐四年復置外都水使者五年詔南
北外都水丞並以三年為任七年方議回河東流乃詔
河北東西漕臣及開封府界提點各兼南北外都水事
紹聖元年罷元符三年詔罷北外都水丞以河事委之
漕臣三年復置重和元年工部尚書王詔言乞選差曾
任水官諳練者為南北兩外丞從之宣和三年詔罷南
北外都水丞司依元豐法通差文武官一員分案七置
吏三十有七所隸有街道司掌轄治道路人兵若車駕
行幸則前期修治有積水則疏𨗳之建炎三年詔都水
監置使者一員紹興九年復置南北外都水丞各一員
南丞于應天府北丞于東京置司十年詔都水事歸于
工部不復置官(宋史職官志)
宋太祖乾德五年正月詔開府大名府鄆澶滑孟濮齊
滋滄埭濱德博懷衛鄭等州長吏並兼本州河隄使蓋
以謹力役以重水患也(宋史河渠志)
宋太祖開寶五年三月詔曰朕每念河渠潰決頗為民
患故署使職以總領焉宜委官聮佐治其事目今開封
等十七州府各置河隄判官一員以本州通判充如通
判缺員即以本州官充(宋史河渠志)
宋太宗淳化二年三月詔長吏以下及巡河主埽使臣
經度行視河防勿致壞隳違者當寘于法(宋史河渠志)
宋真宗咸平三年詔緣河官吏雖秩滿須水落受代知
州通判兩月一巡隄縣令佐迭巡隄防轉運使勿委以
他職(宋史河渠志)
宋仁宗皇祐三年五月壬申置河渠司(宋史仁宗本紀)
宋仁宗嘉祐三年十一月巳丑置都水監罷河渠司(宋)
(史仁宗夲紀)
宋神宗熙寧四年命程昉為都大提舉黃御等河(宋史)
(河渠志)
宋神宗熙寧六年四月始置疏濬黃河司自衛州浚至
海口人船木鐡工匠皆取之諸埽官吏俸給視都水監
丞司行移與監司敵體(宋史河渠志)
宋神宗熙寧九年九月丙寅詔罷都大制置河北河防
水利司(宋史神宗本紀)
宋神宗元豐三年五月甲申詔改都大提舉𨗳洛通汴
司為都提舉汴河隄岸司(宋史神宗本紀)
宋哲宗元祐四年復置修河使(宋史河渠志)
宋哲宗元祐五年罷修河使及檢舉(宋史河渠志)
宋哲宗元祐七年四月詔南北外丞司管下河埽今後
令河北京西轉運使副判官府界提點分認界至内河
北仍于御内帶兼管南北外都水公事(宋史河渠志)
宋哲宗紹聖二年詔武進丹陽丹徒縣界沿河隄岸及
石䃮石木溝並委令佐檢察修護勸誘食利人戶修葺
任滿稽其勤惰而賞罰之從工部之請也(宋史河渠志)
宋哲宗元符三年七月復置北外都水丞司(宋史河渠志)
宋徽宗崇寧元年十二月置提舉淮浙澳牐司官一員
掌杭州至揚州瓜洲澳牐凡常潤杭秀揚州新舊等牐
通治之(宋史河渠志)
宋徽宗政和五年置提舉修繫永橋所(宋史河渠志)
宋徽宗宣和四年臣僚言都水監因恩州修河舉辟文
武官至百二十餘員授牒家居不省所領何事皆乘傳
給劵第功希賞詔除正官十一員外餘並罷所隸有東
京四排岸司監官各以京朝官閤門祇侯以上及三班
使臣充掌水運綱船輸納顧直之事汴河上下鎻蔡河
上下鎻各監官一人以三班使臣充掌算舟船木筏之
事天下堰總二十一監官各一人渡總六十五監官各
一人皆以京朝官三班使臣充亦有以本處監當兼掌
者(宋史河渠志)
行水金鑑卷一百六十四
