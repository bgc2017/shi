行水金鑑卷五十一
江南按察使傅澤洪撰
河水
自禹之後治水之人多矣而不詳其所治之法詳所
治之法者蓋自歐陽玄至正河防紀始也夫治水非
徒法也因乎地形察乎地勢而加之以精思神用焉
然規矩備而婁之明輸之巧不更加乎河防一覽備
矣臣不才奉
命督河十有餘年治防事宜不能希附前人然河流變
遷運道改易宜於今者或不必膠於古故凡見之施
行者亦不敢不錄而存之以備後此芻蕘之采其繁
且大者辭不厭詳焉凡大工之興必先審其全勢
全勢既審則必以全力為之未有畏其大且難而曰
吾姑以紓目前之急已也康熙十六年以前淮潰於
東黃決於北運涸於中而半壁淮南與雲梯海口且
滄桑互易若不將兩河上下之全勢統行規畫源流
並治疏塞俱施而但為補苴旦夕之謀勢必潰敗決
裂而不可收拾臣受事之始正值軍興旁午籌餉維
艱而經理河工八疏工程極大請帑至數百萬計
廷臣不無其難其慎而我
皇上睿謀獨斷不惜大費悉准施行此兩河之得以復
故也(大興經理)天下事莫不成於明作而敗於因循但人
情當積疲之後委靡不振無論賢不肖皆狃以為故
然非有以大震動之則賢者無以勸而不肖者無以
懼自兩河失故十有餘年夙弊相沿廢弛日甚司道
委之府佐府佐委之州縣佐雜而府州縣之正印則
袖手旁觀辦物料則累月經年計夫役則有名無實
覈工程則苟且支吾懲不勝懲雖河臣亦無如之何
康熙十六年題請嗣後凡黃運隄岸修築各定年限
其汛地衝決及催夫不發辦料不前推卸遲悞并不
行轉催不行確查具題之上司增定新例較昔彌嚴
其薦舉大計等典凡有河之道府州縣正印佐貳等
官俱將河工一併考成從此人知警惕舉千數百里
之大工俱屈指限期以告竣焉(首嚴處分)兩河襟帶數千
里贊襄戮力全在大小羣有司必使人如臂指而後
其令行必使人無觀望而後其心一必使人知懲勸
而後其力殫往時河工設分司四員以部郎領其事
三年一易以為常夫部郎之親民也視郡邑有閒舉
事率多格滯且以年之有限也往往履任之初皆疎
迂及車輕路熟又以瓜期去故請撤部郎而歸之監
司郡丞蓋監司郡丞之於郡邑呼吸一氣公事易集
且可遴選其諳練者以名聞又綿其歲月責其成功
是以吏習民安而政克舉然大工龐雜又非數郡丞
可理故又分設監理分理畫疆任責俾各專其事展
其長以課其殿最而黜陟行焉而河工無不效力之
員矣(改增官守)舊制沿河隄岸額設河夫以供修防之役
然有司按籍簽點必假手於吏胥由吏胥而及之鄉
長里甲大都冒張虛數臨時倩應老弱故名存實亡
而功以隳也今改設河兵八營營領以守備遞為千
把總一以軍政部署之令其亡故除補有報逐日力
作有程各畫疆而守計功而作視其勤惰而賞罰行
焉有事則東西并力彼此相援無事則索綯藝柳廵
視狐獾窟穴較額夫舊制有條而不紊有實而可覈
矣然守弁惟以督率興作為務至於錢糧出入稽查
商確非文職不可故有一備即以一廳員監之然後
文武相資而事易集焉(設立河營)塞決之方必先殺其勢
平其怒而後人力得施焉則莫如引河之善也引河
之用有三一曰分流以緩衝也河一決則全流盡趨
決口奔騰激蕩樁埽無所施應於對面上流别開一
河以引之則決口緩矣一曰預浚以迎溜也河身既
淤為平陸即異日黃流歸故必漲溢而他潰故必預
開一渠以迎之務使水至歸渠遂其湍迅之勢則刷
沙有力而後無旁出之虞一曰挽險以保隄也河性
猛烈方其順流而下也則藉其猛以刷沙當其横突
而至也則恣其力以崩岸故當其倏忽激射之時宜
酌左右之間急開一渠以挽所衝之溜頭引入中流
以奪其勢而後危隄可保故曰其用有三也至於度
土地高卑之數以定挑挖之淺深騐土性淤鬆之殊
以酌渠路之去取又在任事者之盡心焉(挑河之法固宜相土)
(地之淤鬆以施浚然亦有必無鬆土不得不於淤處挑挖者後水到之時不比浮沙易刷定多阻滯之處此等)
(水中之淤最難施力必須分外挑深乃可挑濬引河)雲梯關者不知名自何
時乃黃淮二瀆所由以入海者也往時關外即海自
宋神宗十年黃河南徙距今僅七百年而關外洲灘
離海遠至一百二十里大抵日淤一寸海濱父老言
更歴千載便可策馬而上雲臺山理容有之此皆黃
河出海之餘沙也自河道内潰會同之勢弱下流不
能暢注出海而海口之沙日淤海口日淤而上流愈
壅以致漫決頻仍内瀇而不之止凡議河事者莫不
力言挑浚而不知其勢有必不可者何也挑濬之河
最狹且淺亦湏寬至里深及丈方可通流以土方之
算授工計萬夫三日之力不及里且漸近海濱人難
駐足加以稽天潮汐一日再至不特隨浚隨淤尤恐
内水未及出而潮水先從之而入矣夫海口之高皆
因關外原屬坪厰漫灘以故出關之水亦隨地散淌
散淌則無力無力則沙停耳禹貢紀河之入海曰同
為逆河入於海夫河也而曷以逆名海湧而上河注
而下兩相敵而後入故逆也禹既播之為九又曷為
而同之不同則力不一力不一則不能逆海而入也
禹貢聖人之書其言不可易也又考河防一覽潘季
馴有言曰海無可俊之理惟有𨗳河以歸之海然河
非可以人力𨗳惟有繕治隄防俾無旁溢則水由地
中沙隨水去也季馴近世之能臣其言當不易也今
日之雲梯關外是即今日之逆河也而不堤以求其
同不同以求其入海也得乎爰自清口以下至雲梯
關三百餘里挑引河以𨗳其流於關外兩岸築堤一
萬八千餘丈凡出關散淌之水咸逼束於中涓滴不
得外溢從此二瀆就軌一往急湍衝沙有力海口之
壅積不浚而盡闢矣(開闢海口)河水當泛濫奔溢之時決
口必非一處或大或小或上或下議塞者莫不先大
而後小先上而後下而不知其理有不然者蓋大口
難塞非踰旬累月不能竣迨大口工竣而小口又復
汕刷而成大雖用裹頭套護之法第能使之不闊不
能使之不深然亦未有中泓既深而兩端不塌陷者
則是所塞之工處處皆大口矣夫大口既已寬闊至
於成河止矣必不至更刷而大急將諸小口盡行堵
塞而後以全力施之大者至於先下而後上從事於
其所易其理亦然截其尾毌攖其鋒下口盡通而後
以全力施其上或挑引河或築攔水壩或中流越築
審勢制宜而大者上者亦不難矣(塞決先後)至柔莫如水
然苟不得其平則雖天下之至剛者不能禦平水之
法奈何曰量入為出而已今使上流河身至寬至深
而下流河身不敵其半或更減而半之勢必懷山襄
陵而潰決之患生夫河面窄狹之處或城鎮山岡不
可開闢我則於其上下流相度地形多建滾水閘壩
及&KR1713;洞放入通水之溝渠以測土方之法移而測水
務使所洩之水適稱所溢之數則其怒平矣至其下
或復寬闊如故又恐其力弱而流緩流緩而沙停則
仍引上流所洩之水歸之正河以一其力如是則雖
以洪河之浩瀚而盈虛消長之權操之自我不難擇
便而疏𨗳之矣(量水減洩)河之防隄也然隄太逼則易決
遠則有容而水不能溢故險要之處縷隄之外又築
遥隄以備異漲隄稍瑕即潰與無隄同也必選擇淤
土每覆土一尺即夯硪三面築畢用鐵鎚杵空沃以
水水不滲漏為度然亦有純淤土而水漏者則其土
必太堅鎚不易入其捍水尤有力且土必龜坼為驗
堤之高卑因地勢而低昂之用水平打量毋一槩以
丈尺為凖以水面為凖築隄之法陡則易圮如隄根
六丈頂止二丈俾馬可上下堤面及根必多種茸草
以蓋之蓋草能柔水性能庇雨淋而坦坡又可殺風
浪之怒也其取土宜於十五丈之外切忌傍隄挖取
以致積水成河刷損堤根然取土有遠近難易之辨
故其工值之多寡視其遠近難易而增減之又土方
之數有虛實上下之辨故其工值之多寡復視其虛
實上下而差等之堤既成必密栽柳葦菱草使其茁
衍叢布根株糾結則雖遇飇風大作終不能鼓浪興
波此護堤之最要策也(堅築河隄)防河之要惟有守險工
而已河之易決莫如中州其地土鬆而沙多每一坍
塌輙至數百丈然其地寬曠不與水争地其築隄甚
遠至近者亦三五里此堤不守復築一隄以守之河
流去正身既遠則浮波寬緩亦不能深入勢必復引
而他去而淤灘仍為平陸故雖險而易守也江南自
徐邳而下大抵皆城郭村鎮不得不畫地戒嚴亦其
勢然矣守險之方有三一曰埽二曰逼水壩三曰引
河三者之用各有其宜當風抵溜其埽必柳七而草
三何也柳多則重而入底然無草則又疎而漏故必
骨以柳而肉以草也禦冰凌之埽必丁頭而毋横何
也冰堅鋒利横下埽則小擦而糜大磕必折也然埽
灣之處則丁頭埽又兜溜而易衝必用順埽魚鱗櫛
比而下之然後可以攩溜而固堤至十分危急搜根
刷底上堤而下坐埽不能禦則急於上流築逼水壩
回其溜而注之對岸或一二三道若止一道恐河流
悍烈壩一摧而堤即不可救也若開引河則其費甚
鉅又必酌地形而為之若正河之身迤而曲如弓之
背引河之身徑而直如弓之弦則河流自必舍弓背
而趨弓弦險可立平若曲折遠近不甚相懸河雖開
無益也諸如此者殆如禦侮然埽之用是固其城垣
者也壩之用捍之於郊外者也引河之用援師至近
開營而延敵者也夫吾既已内修其守備而外又或
捍之或延之敵雖強未有不遷怒而改圖者保險之
法盡矣(防守險工)浚河築隄之遲速一視運土之遲速而
已初以人力有限以驢代之然終莫若車運之便也
夫驢之力雖勝於人然芻秣之費喂養之勞倒斃之
患合而較之殆不得當矣車之製當用獨輪小車蓋
挑土之處大抵原隰高低溝坑斷續雙輪則不行且
小則往來捷而不滯也一車所載可得土二百斤每
日二夫一車之所運可抵三夫之運較之於驢則無
芻秣喂養倒斃之累較之於人又無召募逃亡及隂
雨坐食之害且設遇農工興作之時工程方亟而夫
役不繼則車之利尤大矣計一車之工本不及五錢
河例每夫工食一日四分不過出十二夫之工食用
之經年可得三百六十夫之用矣(運載土方)護堤塞決之
用莫善於埽捲埽之用惟草柳二者而已蓋柳遇水
即生草入水而腐為土性既宜之且又費甚省而採
易辦也柳隨地可種草近則取之湖塘遠則取之海
濱湖塘之蘆葦不如海濱所出之堅實長大一束可
抵二三束之用但地遠採辦稍艱若抵衝塞決非此
不可酌其工程之緩急而用之可也(酌用蘆葦)凡沿河種
柳自明平江伯陳瑄始也其根株足以護堤身枝條
足以供捲埽清隂足以蔭縴夫柳之功大矣然種柳
不得其法則護隄之用微且成活者少惟明臣劉天
和六柳說曲盡其妙當倣其法行之統計每年歲修
需柳不下一百萬束自康熙二十年勸令各官種柳
已得若干株自二十六年以來所用之柳半取諸此
再行各營弁凡春初防守稍暇之時每丁計地各課
種柳若干不過三年沿河成林一有不測捲埽搶防
不煩斫運於他處即以本汛之柳供本汛之工力省
而工易集所益非小也(栽植柳株)土以方一丈高一尺為
一方然有上方下方之别焉有專挑兼築之分焉至
挑河又有起土淺深之不同焉築堤亦有運土主客
之不同焉其土方工值更有人力強弱之不同焉以
江南而論自邳州雎寧縣起至碭山縣止每築堤土
一方給銀一錢四分自宿遷縣起至山陽縣止并揚
屬各州縣每一方增銀一分此題定之例也(土方則例)主
土者就近挑挖之土以所築之堤為凖者也取土之
法最忌逼堤逼堤則堤址卑窪便有積水傷堤之患
故必離堤十五丈之外取之取起之土挑至隄基之
上用大石夯硪之或以七寸為一層夯至五寸或以
一尺為一層夯至七寸然後再上一層土如前法夯
務要自底至頂層層夯硪打就則徹底堅固可免滲
水之患每堤高一尺兩面坦坡必須築寬六尺如高
一丈之堤應築寬六丈之堤再加堤身二丈則頂寬
二丈底當寬八丈高一丈用勾股法科之每丈計築
成上方土五十方每方一錢五分應給銀七兩五錢
也(主土)客土者迤遠挑運之土以所起之土為凖者
也如此處必須築堤而沿堤去處俱係積水湖蕩畚
鍤難施勢必别處取土用船裝運高寳定例以五十
大籮為一方每籮約重二百餘斤每方約重一萬斤
連搬運上船工銀六分運至工所又工銀八分由船
而運至堤上又工銀五分堤基之上再用硪夫夯硪
又工銀二分統計虛土一方共費銀二錢一分止築
成上方土七分也(客土)專挑者止挑去河身之土而
不係築堤者也所挑之土必離河邊四五丈方許卸
棄若就近竟卸則一經淋雨仍復淌入河内矣其挑
河工價以所挑河之淺深為凖凡挑三四尺深者每
方給銀六分五六尺深者加一分七八尺深者九尺
一丈深者一丈一二尺深者一丈三四尺深者遞加
一分至一錢一分止蓋六尺深以上之河無翻塘戽
水之勞不過每方六七分而止其挑深七尺者未免
有水一丈以外泉水愈多故給銀遞加若黃河之内
流沙陷足施工最難必須設法挑挖大抵每方又遞
加一分七八尺深者給銀九分至一丈三四尺深者
給銀一錢二分然又當審工程之難易如人夫易募
雨水不多地高泉涸之處尚可省一分也(專挑)兼築
者即用挑河之土以築防河之堤也如所挑之河有
必須築隄者其所挑之土必須卸於應築堤基之上
照依前式徹底夯硪成堤如此則一舉而堤河成每
挑土一方照挑河工銀外另加攤土夯硪銀二分此
挑河兼築隄作下方工價科算以河工挑成為凖者
也更有雖挑河而重在築隄者每上方土一方給銀
一錢六七分不等此以堤工築成為凖者也總之視
工程之難易而斟酌之(兼築)上方下方者以築成堤
工之實土為上方土塘所取之鬆土為下方也然一
堤之中亦自有上方下方之别如築堤一丈則以平
地起至五尺為下方自六尺至一丈為上方如築堤
一丈二尺則以一尺至六尺為下方七尺至丈二為
上方蓋築堤愈高則愈難故必先為斟酌難易而等
差其工價庶鋪底者不致以易工而多取價收頂者
不致以難工而寡受值則勞逸之勢雖殊而高下之
酬原均也然土方工價雖題有定額亦舉大槩而言
若築堤高至一丈四五尺不得泥一定之例況取土
更有遠近之不同甚至紥簰鋪路遠取稀泥於汙淖
之中其工價不啻加倍有至三錢餘一方者更難執
一而論相地勢之高卑遠近而增減之可也(上方下方)於
水中築堤取土甚遠或至數十里外工費不貲者當
用水中取土之法其法先定堤基隨用船&KR1149;遠土於
水中築成圍埂其埂出水二尺中間三十丈長五十
丈圍埂既成用草料防護隨將埂内之水車乾然後
於離堤基十五丈之外啓土挑至堤基之上密加夯
硪築成大隄其隄如應頂寬二丈底寬十丈高一丈
六尺每堤一丈用土九十六方連船&KR1149;築埂之土并
車水防埂一切夫工器具料物以及隂雨食米等項
每方約需銀二錢六分較之尋常就近取土之費約
省過半(就水築隄)河決之始如用埽裹頭以防汕刷築逼
水壩開引河簽樁必須深釘入底以防懸空誤事河
防一覽所載備矣至於沉繫埽箇全在揪頭繩索其
力尤重於樁樁必須多而壯埽必須重而後沉當柳
七而草三填土之後倘埽工之外忽起翻花大浪急
須於堤内下埽填土晝夜壓截其翻花浪起於數十
丈之内猶易若百丈之外則危矣其堤工若但坍毁
而平下猶可填土加埽一若懸空則危矣若内外傾
欹亦不可救此河防所不載堵決者不可不知也(堵築決口)
昔人四防二守之制皆以保堤也然防守之制雖
立而防守之人不足勢必塌圮相尋與無防守同則
歲修之法不可不籌也今營兵之設僅足以巡守隄
防及運料捲埽栽柳之用至於歲修加築其勢有不
能者何也汛遠而隄長也按自碭山以下黃運兩岸
及歸仁高堰至海口一帶縷遥月格等隄統共四十
五萬四千丈而河兵僅七千二百名計丈分修每兵
當修六十六丈有奇堤高一丈頂寬倍之增卑培薄
各堅土五寸須下土七寸以土方計之每丈須土二
方一分是每兵常役之外又當歲挑築下土一百四
十五方二分也豈能也哉前以河兵不足供歲修擬
令每丁許其召募幇丁四名或其子弟家屬每丁給
以堤内空地俾耕種其中以自食而課其歲修巳經
題請未及舉行然臣深思河道善後之圖惟有歲修
以保隄而幇丁一議實與河兵之設表裏為用者也
蓋易夫役而設營兵無召募往來之淹滯無逃亡之
慮無雇替老弱之弊若幇丁之設則其利有八堤工
高厚永無潰決其利一授田力役貧民有歸其利二
堤近民居風雨可守其利三羣聚樂業兵無逃竄其
利四猝有河患不煩召募其利五室廬相望寇盜無
警其利六深耕易耨狐兔絶蹤其利七刈穫所餘藁
秸充盈其利八或難之曰每兵一名幇丁四名驟增
丁二萬八千八百名河岸安得如許閒田若查隠佔
則良民擾若給額田則正賦虧何可行也曰不然黃
河兩岸二千數百里自十六年以前非一望汪洋即
沮洳葦渚此身所目覩者也今兩河復故淤灘盡出
置之不問則去地若聽民私種亦無利於國將計畞
起科而灘岸之田其糧甚微不過數釐至二分極矣
增丁二萬八千八百名丁授田十五畞應田四千三
百餘頃所納正賦從重科輸不過八九千金耳夫即
減八九千金正賦之額田而歲得二萬八千八百名
丁夫之用以保四十五萬四千丈之堤歲加高厚永
無意外之虞運道長通民無災害其為利孰多而孰
少而況賦未必畝二分所授未必盡額田也哉(歲修永計)
難之者又曰河臣怨府也督撫為朝廷養民而河臣
勞之督撫為朝廷理財而河臣糜之故從來河臣得
謗最多得旤最易也今既設河兵又設幇丁分地授
宇在河岸二千數百里之境其中隠佔必多一經畫
地怨言滋作且兵民並居勢必生釁將來挑土修堤
圍場植柳鬨鬭訐告從此而起在督撫必左民而右
兵嫌猜内積挑搆外作小則河屬諸員受其旤大則
彼此交參而河臣不得一日安其位夫為河堤圖萬
全而先置其身於不自全之地何如循常守故用帑
歲修之無譽而無毁耶臣應之曰不然河臣與督撫
皆天子大臣也河臣司水土以保運安民督撫諸臣
司政教以養民理財職雖不同同於為國也夫今百
姓之得以降丘宅土無昏墊之憂者何也今百姓之
得以耕種貢賦尺土必争者何也皆以兩河歸故隄
岸堅固而無潰決也督撫為國養民理財自當返念
民之何以得養財之何以得理必不為一二奸民喋
喋而市恩邀譽上失體國之忠下失寅恭之義也今
使隄岸不固潰決一生則千里滔天室廬為魚鼈之
居膏腴皆荇藻之産彼正賦之額田且不能保而有
之尚得隠占夫非所固有也哉且幇丁之法一行亦
必會同督撫檄行地方有司公同經理立石分界而
後撥給非冒昧為之也如果有民田近堤者亦可以
空處之閒田互相換易其家屬有願為幇丁者即除
其額田應納之糧亦無不可也夫朝廷設歲修之河
帑非不知循常守故為無譽無毁之身圖但汛遠堤
長將來河患久弭人情怠玩忘舊日之艱危司河事
者或意在借帑狃於補苴旦夕之計設一變生慮外
即又費數百萬之金錢竭數年之民力尚恐不能奏
功也其如運道民生何夫河道重任也必圖其大而
毋惜其小必計其久遠而毋籌其近必忘私體國而
毋沽名市惠以便其私圖否則碌碌者皆足以任之
夫豈
聖天子疇咨而命之旨哉(幇丁二難)水土之工料物最難雖
經畫之以總理又有諳練之屬員與子來之兵役而
所需不給以致萬夫束手以待其悞事非淺淺也然
物料非難採辦為難查舊例一曰官辦所需之物行
文於各出產地方有司給價買解一曰商辦聽各商
人赴工領銀送料交官夫地方有司必假手於吏胥
由吏胥而及各行戶層層剥蝕至料戶或分文不給
及運料到工專管之官貪婪不職者更須分外苛求
勒賄小民不堪其命此官辦之害也工料之大莫如
樁木而商人領價大都真偽相半其真商領銀入已
分派各小行其值必虧偽者實無資本夤緣冒領花
費拖欠此商辦之害也在大工方急於星火而文檄
追比催督不前常至四五年種種悞工則一也臣莅
事以來稔悉此弊再三斟酌終無至當之策若竟委
之在工各官恐破冒多若耑委之胥役又恐勢輕而
無濟惟有擇賢而任以勸懲鼓勵之為稍愈耳除歲
修物料不多不必差員其大工物料若葦草&KR1064;麻之
屬當委之鄰近各邑佐貳彼即與工近習知在工所
需之物必不敢欺且淹其樁木之屬當精選廉幹之
府佐貳專行買辦所辦之木果堅大如式價直不浮
又往來迅速克濟大工者工竣題請優叙否則請黜
亦如之庶人知自勵採辦不前之弊或可免矣(採辦料物)
中州黃河兩岸築隄多者至四五里江南境宿遷以
下北岸則縷堤之内復築遥隄南岸則否蓋以南亢
北下南有湖淮之限不致奪河而北易奪故耳然自
徐州南岸歴靈雎宿桃至清口裴家場約五百里除
諸湖淮水外别無分流之河雎河雖通流窄隘不能
多受碭徐邳雎一帶壩閘所減之水率漫灘四溢民
田悉被淹沒夫前此大興經理之日正值河道壞極
之時惟奪河阻運是懼故隄防北岸不遺餘力而南
岸未遑及之今兩河復故五六年無潰決之告則綢
繆善後更當為大害去而大利興之圖南岸遥堤一
工其利有四黃患不測作重門之障一也束散漫之
水匯湖入黃沮洳涸而為沃壤二也引黃入淤歲久
加高即岸成隄不煩再築三也挑工築堤即開成小
河一道伏秋保險運料便易四也統計此隄約長八
九萬文自房村至峰山有子縷二堤今應將子堤為
縷堤而以縷堤為遥堤自峯山至宿遷便民閘舊有
遥越隄皆須量為加修至吳城亦有見在之堤不煩
另築然此隄所束者徐州以下之水而蕭碭以上隔
於山岡尚未有所束也再於毛城鋪起築堤一道至
王家山止以束徐州以西碭山以東并十八里屯二
閘之水使悉由鹽河歸雎溪口入靈芝等河歴歸仁
堤以匯於洪澤則自碭山以及清河縣境七百里别
無霪潦之虞矣(南岸遥堤)河之有限沙如人之患噎小噎
則傷氣大噎則傷食故雖痛痒不形而治之不可不
預也自河流順軌以來河底日深然尚有礓砂三處
為河之梗不可不及暇以圖之三砂者桃源之古城
清河之曹家窑安東之蓮花庵也然三砂之中古城
砂不甚崇嶐水涸時尚深丈許蓮花庵近海且河流
日就南刷更一二十年必然從蘇家觜正流可與砂
不相涉惟曹家窑砂最巨横亘者一二百丈每冬春
水落時去水面不過一二尺夫河流迅疾一遇限沙
則廻瀾旋洑從底而起舟行甚險且河流為之不快
但去之甚難雖乘冬春水落用釘犁鐵鈀等具鏟削
終難施力計惟有於其南岸側伏砂斷絶之處另開
越河里許引河流使之避砂而行但所開之河不過
深一丈寬五六丈聽河流自行汕刷此等工程當於
春初河防少暇時調河兵挑浚不煩募役也夫此砂
既無大害又非運道經行之地然設遇亢旱之歲河
水淺涸一則限砂之阻勢必流緩而砂停此亦淤積
之一漸苟有防於河雖小毋忽可也(黃河三砂)黃淮二瀆
敵也然黃強之時多淮強之時少強則易潰而河不
兩行可減而不可分弱則易奪而自泗盱以東淮無
他河之會惟即以黃濟淮使強者不獨強則二瀆交
得其半而會同之勢成此減水各閘壩之最為得也
黃河莫窄於徐州其至寬者莫能過百丈一遇伏秋
大漲奔騰激盪必有衝突他潰之憂淮水北出清口
每患為黃流之所抵淮少弱即不免乘虛而内注康
熙二十三年冬
皇上南巡閱工親臨清河運口蒙
上諭今年黃水倒灌運口須酌一至妥之策期永遠無
虞臣欽遵之下再三規畫思善後利運之圖唯有
殺黃以濟淮而殺黃濟淮之策無如閘壩善建置閘
壩之地又無如徐州上下善乃經營相度於黃河南
岸碭山毛城鋪徐州王家山十八里屯雎寧峰山龍
虎山等處為減水閘壩共九座其因山根岡址鑿為
天然閘者居其七既以殺黃且使所過之水各隨地
勢由雎溪口靈芝孟山等湖以入洪澤而助淮如遇
淮漲而黃消則淮自足以敵黃而閘壩亦無可過之
水如遇淮消而黃漲則九閘壩所過之水分流而并
至即借黃助淮以禦黃而淮之消者亦漲倘更遇黃
淮俱漲則彼此之勢略等有中河以洩黃周橋六壩
以洩淮亦不至偏強為害矣夫減水莫善於閘壩但
建於運河則易建於黃河則難何也黃河兩岸俱浮
沙基既不固加以水勢之排蕩溜頭之緊駛率不越
歲而頽圮今以天然之岡址鑿天然之閘座雖驚濤
動地終不能迸山根而敗之真千載之利也雖然黃
善淤自古記之引黃入湖數年後洪澤湖且淤而為
平陸奈何曰不然夫黃流急則挾沙而行緩則停過
閘壩之水其流必緩又越數百里歴諸湖而入安能
淤洪澤為平陸蓋大與宿桃清三邑南岸潰決逼近
而能墊湖者不可同日語也不惟是也靈芝諸湖等
處地最卑窪誠使黃水數年一過流清而停濁久之
亦當如宿遷之侍邱倉基安東之碩項等湖沮洳悉
變為沃壤其利又不特以殺黃而助淮已也夫猶是
黃也閘壩未建之先清口河流黃常強而淮弱自建
有閘壩即遇異漲而上下六百里遞互灌輸回環平
凖一似黃不得淮即上無以洩其怒而下無以佐其
勢淮不得黃則孤獨無援而勢不敵二瀆相須齊驅
而東騖化敵仇而為好合是直以黃淮為秦晉而以
各閘壩為蹇修也(黃淮交濟)川之善潰莫如黃蟻穴之漏
不終日而滔天故防河最難然有決而害小有決而
害大沿河兩岸數千里無在不當防尤必審其害之
孰大孰小而經略施焉決之害北岸為大何也南亢
而北下也且開封南岸從汴河可以達淮歸德徐邳
而下其地山陵其堤歸仁其湖靈芝孟山洪澤其去
無路久之而亦必復其故又與運道無係也然同一
北岸而其害又有大小之不同若上自閿鄉下迄滎
澤六百里大抵山多而土堅不甚潰決不具論至安
東以下雖北岸然與海近不遠漫徐邳北岸即潰決
而岡阜四合盤紆東下貫皂河入駱馬而並歸中河
曹單潰決由魚臺上下以入運或匯荆山口彭家河
以入運皆無奪河之患若宿桃清河北岸一有潰決
則運道首阻而自海沐以南馬陵迤左週圍千里渺
然巨浸矣開封北岸一有潰決則延津長垣東明曹
州三直省附近各邑胥溺近則注張秋由鹽河而入
海遠則直趨東昌德州而赴溟渤而濟寧上下無運
道矣且開封之境地皆浮沙河流迅駛一經潰決如
奔馬掣電瞬息數百丈工必大而下埽更難故前代
河決之患此地常十居七八自明臣劉大夏築太行
堤西起黑羊山東至曹州以及灃沛高厚堅固北岸
恃以無恐歲久不修風雨之飄零車馬之蹂躪殘缺
過半臣任事十年屬以江南大工屢興未遑及也宿
桃清河境内無山岡阻滯其河流之迅駛亦如之故
其害之大亦略等國初封邱荆龍口大王廟之決前
河臣楊方興塞之工六七年而始竣費帑者八十萬
近則宿遷楊家莊之塞亦二十二萬若蕭家渡一工
止旁決非頂衝然猶費帑十萬兩有竒而徐灣因南
岸費僅三萬徐州花山之役則以馬陵山之阻駱馬
湖之匯費一萬餘而已故曰決之害北岸為大而北
岸之害莫大於開封及宿桃清一帶而曹單次之徐
邳又次之若安東以下非所憂也然此亦就黃言黃
未嘗統兩河南北之大勢而言也夫黃自滎澤以至
雲梯海口兩岸堤工三千二百里潰決之害人人知
之淮自桐柏而至泗盱境八百里自清口至海三百
餘里上下千一百里所堤防者止一高堰而堰之固
不固未有知其利與害者知之者曰淮地最下平水
者謂淮城睥睨與湖面等堰不固則淮其沼而高寳
七邑其魚也此知其一未知其二者也又有知之者
曰堰不固則淮水東注黃且躡淮之後而清口必淤
黃失長淮之援無以刷沙而海口亦必淤也此知其
二未如其全者也夫河決於上者必淤於下而淤於
下又必決於上此一定之理下口俱淤勢必以漸而
決於上從此而桃宿潰邳徐潰單曹潰開封潰奔騰
四溢東省諸山泉亦阻塞而不得暢泛濫之勢更挾
黃水而愈漲而運道民生不可復問矣故高堰一堤
全淮係之全黃亦係之非特淮揚二郡與運口之害
已也此兩河南北之大勢也然則如之何而可北固
開封之障增卑培薄中慎宿桃清之守幇築中河兩
岸之堤南謹高堰之守歲壩坦坡以保之苟大者無
虞則其他隄岸但遵四防二守之制即有潰決亦隨
決隨塞跂足治之矣(黃淮全勢治以上俱靳文襄公河書)
行水金鑑卷五十一
