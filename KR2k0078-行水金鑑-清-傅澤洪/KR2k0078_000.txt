行水金鑑目錄地理𩔖四(河渠之屬)
河水圖(併說附古今黃河通塞圖)
淮水圖(併說附高家堰圖)
漢江二水圖(併說附西漢水圖洞庭鄱陽二湖圖)
濟水圖(併說附五水濟運圖)
運河圖(併說附太湖圖清江浦圖衛河圖禹王臺圖)
卷數
河水第一卷至第六十卷
淮水第六十一卷至第七十卷
漢水江水第七十一卷至第八十卷
濟水第八十一卷至第八十五卷
運河水第八十六卷至第一百五十五卷
兩河總說第一百五十六卷至第一百六十三卷
官司第一百六十四卷至第一百六十九卷
夫役第一百七十卷至第一百七十三卷
河道錢糧隄河彙考
第一百七十四卷
閘壩涵洞彙考漕規漕運
第一百七十五卷
臣等謹案行水金鑑一百七十五卷
國朝傅澤洪撰澤洪字穉君鑲紅旗漢軍官至
江蘇按察使是書成於雍正乙巳乃其為淮
揚道時所作全祖望鮚埼亭藁有鄭元慶墓
誌以為出元慶之手疑其客遊澤洪之幕或
預編摹然别無顯證未之詳也叙水道者禹
貢以下司馬遷作河渠書班固作溝洫志皆
全史之一篇其自為一書者則剏始於水經
然標舉源流疏證支派而已未及於疏濬隄
防之事也單鍔沙克什王喜所撰始詳言治
水之法有明以後著作漸繁亦大抵偏舉一
隅專言一水其綜括古今臚陳利病統四瀆
分合運道沿革之故彙輯以成一編者則莫
若是書之最詳首列諸圖次河水六十卷次淮
水漢水江水二十卷次濟水五卷次運河水七十
卷次兩河總說八卷次官司夫役漕運漕規
凡十二卷其例皆摘錄諸書原文而以時代
𩔖次俾各條互相證明首尾貫串其有原文
所未備者亦間以已意考核附注其下上下
數千年間地形之變遷人事之得失絲牽繩
貫始未犁然至我
國家敷土翕河百川受職仰蒙
聖祖仁皇帝翠華親莅指授機宜
睿算周詳永昭順軌實足垂法於萬年澤洪於康熙
六十一年以前所奉
諭旨皆恭錄於編以昭
謨訓尤為疏瀹之指南談水道者觀此一編宏綱巨
目亦足以見其大凡矣乾隆四十五年五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
行水金鑑原序
四瀆古運河也沿江達淮亂河浮濟禹貢具載之矣而
今之運河則自元明始然元創之而不用明用之以轉
運荆揚徐兖豫諸州數十百萬之糧貢於京師迄於今
三百餘年守之如故不猶之乎古之江淮河濟哉然是
運河也亦未始不以四瀆之通塞為利害蓋江出岷山
淮出桐柏河出崑崙墟濟出王屋若不辨析其源流而
治之得其法安能蕩滌垢濁通百川赴卑注海帖然無
事哉然則四瀆治運河亦治相因之勢也夫治之亦甚
難矣黃水湍悍為中州病淮水停蓄為高堰危黃強淮
弱為清口梗山左泉源涸水匱竭濟汶諸水俱不足以
濟運而運河淺阻治之誠難惟江漢朝宗猶存禹迹矣
夫禹之治水疏瀹決排以去民之患而今也無日不以
壘堤為事亦無日不以堤決為虞迨一旦有事耗官家
百萬金錢若填巨海而治之仍不得其法今日決於此
明日復決於彼且今年決明年又決勞民傷財無已時
何哉堤日高河身日因之以俱高疏瀹決排之不講也
僕本固陋謬為水官嘗寒暑風雨於泥淖畚鍤間者二
十餘年但因人成事無所建立深自愧悔用是積數年
心力目眵手披漁經獵史遠稽勝國之實錄近述
世祖
聖祖兩朝之
訓旨參以衆說附之管窺纂緝成書凡四瀆運河興廢
之由及疏築塞防一切事宜之得失緩急犂然悉備匪
曰學前人之故步即能萬無一失也夫運道有迹之可
尋而通變則本乎時勢黃淮當因地制宜而修防則不
離夫古法神而明之存乎其人吾願司水政者三復斯
編雍正三年冬十月朔閭山傅澤洪題於淮揚官署之
鑄錯草堂
行水金鑑略例
江淮河濟為四瀆(見風俗通)瀆者獨也各獨出其所而入海
(見釋名)自漢王莽末濟水入河元時河水入淮則三瀆并
為一瀆以入海矣而江則依然如故也爰自禹貢以及
史書遐稽近考四瀆分合之故瞭如指掌
江入海在揚州淮在徐州河在兖州濟在青州今江淮
之入海也尚與禹貢同而黃河既亂濟又奪淮並在徐
州入海矣漢水以入江而入海故不得以瀆名而河濟
猶稱為瀆若與字義不合
中國川原以百數莫著於四瀆而河為宗(見前漢書)河曰河
宗四瀆之所宗也(見穆天子傳)故先紀河河奪淮同入於海
河強而淮弱故淮次之濟入河與河相亂不若淮之顯
然流見也故濟在江後江固為江漢亦為江也江漢體
勢均敵二水合流所以如此其大不以漢附江而泯其
入海之實故於漢扵江並言入海而同為瀆也(見尚書纂言)
江為南條水之宗河為北條水之宗語云日月經天江
河行地其殆並行而不相悖者乎故不得以次言之若
今之運河後之人矯揉造作而為之非若四瀆之發源
注海也故以此終焉
漕運自古有之禹貢於各州下皆有達河之路達扵河
即達於京師也漢漕仰於山東唐漕仰於江淮皆有運
道宋都汴梁轉運便易元都北平始終海運至元中開
會通河歲運不過數十萬石迨明永樂後東南漕運至
京至於今不廢是錄所述運河昉於禹貢迄於
皇朝其於古也不嫌其略於今也務得其詳
黃運兩河自康熙二十三年以前敝敗已極是年冬
聖祖南廵親臨河工指授方略首疏海口以導黃注海
次闢清口閉六壩築高堰以障淮敵黃改新舊中河浚
淮揚裏河開人字芒稻涇澗等河國計民生均得利
賴諸凡河湖隄岸閘壩應修應築
睿慮周詳盡善盡美兩河底績永慶安瀾誠足上邁神
禹下垂萬禩者矣謹自隨山刊木之年迄於康熙六十
年四月十七日
上諭而止始之以禹貢終之以
聖訓上下千古並傳不朽矣
禹貢一篇蓋言禹之治水其本末先後之序無不詳備
故古今言治水者必以神禹為宗導水九條皆治蹟也
兹不錄其始終四水而獨錄江淮河濟者以濟運故耳
水經所載之水必表著其出某郡過某縣逕某山某水
注之某水出焉會某水過某方與某水合入於某處有
源有委脈絡井然間有疎闊酈道元又從而補注之班
氏地理志所不及也故昔人謂此書為禹貢之忠臣班
志之畏友洵不誣矣兹以水經亞於禹貢酈注附焉自
周秦以至漢魏參互考索庶觀者有所依據云
史記河渠書漢書溝洫志以及兩漢魏晉六朝南北史
帝紀臣傳皆摘錄之新舊唐書五代史並不志河渠然
紀傳所有悉皆登載宋史備矣金元亦稱詳贍河渠志
之外如紀傳五行百官諸志攟拾靡遺諸凡載籍中有
關河務者亦悉登載
明自洪武開國至崇禎之末河事頗多今據實錄會典
明史稾以及直省通志府州縣志南河全考北河續記
通漕𩔖編等書旁及傳記碑版稗官小說猶恐未盡搜
羅竊滋愧矣
禹貢導水皆入河海孟子言疏瀹決排注江注海又曰
禹掘地而注之海又曰水由地中行江淮河漢是也朱
子言禹治水乃是自下而上了又自上而下又曰禹治
水先就土低處用工又曰禹只是先從低處下手若下
面之水盡殺則上面之水漸淺方可下手我
聖祖治河先拆攔黃壩疏通海口然後從上面施功
上諭有云黃河底高灣多以至各處受險又云朕欲將
黃河各險工頂溜灣處開直使水直行刷沙若黃河刷
深一尺則各河水少一尺深一丈則各水淺一丈如此
刷去則水由地中行各壩亦可不用不但運河無漫溢
之虞而下河淹沒之患自可永除矣煌煌
天語直接列聖心傳大知獨斷功垂萬世治河者惟奉
之以為金鑑而已
勝國治河名臣若宋尚書陳平江其精神專注多在運
河若劉莊襄潘宫保萬少司馬兩河俱有成績莊襄之
論莫不切於水詳於治大略於河原其端焉於淮達其
委焉扵治河察其趨焉扵防河審其向焉於諸泉輯其
出焉於諸河理其入焉於諸湖權其蓄焉於諸閘酌其
積焉其歴久可行者尤善於六柳之法焉潘宫保以為
通漕於河則治河即以治漕會河於漕則治淮即以治
河合河淮而同入於海則治河淮即以治海凡四任總
河惟以築隄束水借水攻沙為萬全第一義萬少司馬
嘗言胸有全河而後可治河如頭年下埽為次年之防
一年積料為兩年之用以舟牽舟以運濟運以少淺治
多淺以下水束上水三閘四隄五夫八埽十五治水之
器諸法俱堪不朽迨我
皇朝唯靳文襄張文端二公之行水也可謂不媿前人
矣文襄經理河工八疏言言碩畫文端甫下車首陳三
事切中肯綮
聖祖皆從之河乃大治然二公之功獨於中河最鉅張
清恪公在濟寧最有功於閘河其啓閉之法精密無比
劉莊襄有問水集潘宫保有河防一覽萬少司馬有治
水筌蹄文襄文端皆有治河書清恪有居濟一得兹錄
登載頗詳
河工告成之後二十餘年安瀾無事壬寅間覃懷黃沁
水不順軌屢築屢決迨我
皇上龍飛御極之歲河伯效靈功成彈指然猶彌厪
聖懷勤求善後特遣大臣總理一方開封沿河又設上
下兩丞分疆贊治一應工程俱動正項錢糧不勞民力
中州八郡之羣黎百姓無不感頌
皇仁諸凡事宜當摭拾檔案叧為一集用昭近績云
貢賦出於農田江浙五府輸將何啻半天下其間太湖
吞納百川震澤在在汪洋受水之利亦未嘗不受水之
害若江漢鄱陽洞庭隄防應修應築急宜講求此皆東
南水利至於西北河渠溝洫廢弛已久史漢所紀西門
豹史起鄭國兒寬白公李冰之徒競言水利者如朔方
西河河西酒泉皆引河及川谷以溉田而關中輔渠靈
軹引堵水汝南九江引淮東海引鉅定太山下引汶水
蜀鑿離&KR1374;皆溉田無筭何不尋求其故蹟仿而行之俾
轉運之繁苦不獨累在東南此亦萬萬年之計也編集
水利約若干卷容當續刻庶為水政之完書
行水金鑑卷首
江南按察使傅澤洪撰
黃河圖
治黃河無他法逢灣取直
聖訓煌煌然疏濬亦不可少禹疏九河蓋疏其下流之
淤塞而已下流淤則上流必決故在宋則有疏濬黃
河司官明天順初令河道三年一挑浚嘉靖中奏准
凡臨河州縣各造上中下三等船并置鐡扒尖鉏疏
濬淤淺又奏准野雞岡孫繼口等處各置船器具於
河水未發之前督率挑濬載在史冊會典自隆萬間
創以隄束水以水攻沙之說而黃河遂不言疏濬矣
先皇帝上諭黃河自決處以下分沙壅河河水陡漲則
隄岸之危非此即彼朕知之最為明切大哉
王言如綸如綍司河者亟加之意焉
古今黃河通塞圖
周定王五年禹河初徙王莽始建國三年河再徙千
乘入海歴唐至宋景祐元年決横隴慶歴八年復決
商胡合永濟渠注乾寧軍入海是為北流嘉祐五年
北流復決為二股河自魏恩東至德滄入海是為東
流元符二年東流塞金明昌五年河決陽武東注梁
山濼分兩派一由北清河入海一由南清河奪淮而
汲胙之流塞元至元中河徙陽武南奪濄入淮而新
鄉之流塞泰定元年改從汴渠至徐城東北合泗入
淮即今通行之河也元時新鄉雖塞尚由獲嘉明天
順六年自武陟東徙原武而獲嘉之流塞弘治以前
北流猶未塞也自築斷黃陵岡而北流遂永塞矣
准水圖
淮水會七十二道山河瀦於洪澤加築高堰以障之
又堅閉六壩導淮出清口以刷黃沙以濟運道誠當
今之至計也但高堰愈加愈高淮揚兩郡終有後虞
所以
先皇帝勤勤懇懇有保固高家堰第一要緊又有高家
堰堤作何保守堅固更有何修治善策之
上諭也司河者所當思患而豫防之
高堰圖
淮之所受山源之水汝潁淝濄濠池為大而僅僅於
數十丈之清口出水蓋用以刷黃不得不築高堰蓄
湖水以助其出口之力然堰日高湖日漲水漲隄危
防守為難則高堰之為利害亦大矣哉
漢水江水圖
東西兩漢俱出西縣嶓冡而禹貢但言東漢不及西
漢蓋漢陽之西縣漢縣也漢川之西縣隋縣也不知
西縣有二因誤指漾水為一說經者至此淆亂極矣
匪特兩漢即三江亦千古長夜鄭康成言左合漢為
北江右會彭蠡為南江岷江居其中則為中江故書
稱東為中江者明岷江至彭蠡與南北合始得稱中
此說最合經意並明著之以為江漢二川另開生面
西漢圖
洞庭湖圖
鄱陽湖圖
禹貢雖不言西漢然必另列為圖則兩漢所歴之地
各自了然洞庭湖在湖廣相𫝊為神仙洞府之庭即
九江也禹貢九江孔殷謂沅漸元辰敘酉澧資湘九
水會合故名鄱陽湖在江西水連南康饒州九江三
府禹貢東滙澤為彭蠡即此二湖雖各自為瀰漫數
十百里之大川而總之皆江漢之所瀦也故並附圖
之
濟水圖
濟水三伏三見之說由来舊矣沈存中言歴下凡發
地皆是流水世𫝊濟水經過其下東阿之井乃濟水
所為蔡氏引以證濟之伏見今濟南兖州二府一十
六州縣共二百四十有八泉分為五派瀦之水匱以
之濟運自明初至今興廢不一恭憶
先皇帝上諭山東運河全賴衆泉流蓄微山諸湖以為
漕運地方官相度泉源蓄積湖水俾漕運無悮正易
易耳然則治山東運河莫先於治濟治濟非難事唯
有設官司專主泉政恢復水匱斯閘河運道自不虞
其淺阻矣
五水濟運圖
五水者何汶也泗也沂也洸也濟也汶水由南旺入
漕為分水口而諸泉之由汶濟運者凡百四十有四
泗水合洙水過孔林至兖州府金口閘沂水雩水入
之而諸泉之由泗濟運者凡六十有四由沂濟運者
凡二十有七若濟寧之托基浣筆諸泉自入運者不
興焉洸水者汶之支流也至濟寧會泗沂合流同入
天井閘而諸泉之由洸濟運者惟寧陽之西柳蛇眼
等九泉濟水伏見不常自有會通河而濟遂不可問
矣今兖州府之府河俗謂之濟河而諸泉之由濟濟
運者北則有汶上西北濼□蒲灣諸水南則有滋陽
闕黨諸泉
運河圖
孟子言禹之行水也行其所無事也行其所無事則
不與水爭獨黃運兩河不然而運河尤甚吳楚王貢
浮江漢自瓜儀逆流而上渡淮黃入中河運口繇中
河至山東閘河即元之會通河也明初宋尚書用白
老人計於南旺分水四分南流六分北流皆以智力
導引之然猶慮其淺澀舟不負重特設水匱引泉源
分年挑濬以濟水之不足於是南接准泗北通白衛
俾糧艘銜尾依期抵通今水匱召佃居多泉源大半
淤塞撈淺夫役盡皆裁去運道每每淺阻山東猶循
故事三年一大挑而淮南運河則自靳文襄而後三
十餘年不言疏濬矣准黃水漲惟以築堤為事蓋黃
河挾沙而行水去沙停自淮至江河身日漸淤高隄
在城堞民廬之上伏讀
先皇帝上諭有云治河專以築堤終屬無益故居今日
而言江南運河之急先務唯有遵循文襄公濬船之
法置備器具分地更番以深濬河身使水由地中行
而已矣
太湖圖
清江浦圖
衛河圖
禹王臺圖
太湖吐吸江海包絡蘇常湖三州運河每與湖之消
長為利害若依古制沿湖隄各置閘板以時啟閉備
水旱官主其事為利更溥不則頗為三州之害清江
浦明平江伯陳瑄所鑿為運道鎻鑰總河及河道廳
行署皆在焉衛河自發源至汶河會流處約計千里
諸水注之所歴州縣皆有工程自臨清板閘以北藉
以濟運禹王臺為減中河水勢而設里俗𫝊會神禹
治水時鑿山引沭水復建此臺以為扼塞沂剡邳宿
諸州縣並賴之亦要害也各自為圖以殿諸運河之
後
行水金鑑卷首
