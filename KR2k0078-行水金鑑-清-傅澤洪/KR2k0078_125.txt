行水金鑑卷一百二十五
江南按察使傅澤洪撰
運河水
萬歴十六年都給事中常居敬上查理沁衞二河疏
云牌行該道看得此番行查係奉欽依事體重大駁
行二府掌印官行令劉薛二同知及會委臨河汲新
河武等七縣各掌印官勘議俱親詣沁衞二河踏勘
間當據汲新輝獲等縣社里老等告稱衞河發源在
於輝縣蘇門山下其水陡峻通流灌田不過些須並
無淤阻其沁水河身寬一里有餘衞水河身寬不過
三四丈先年曾遭沁水衝開木欒店蓮花池堤口附
近地方俱受渰沒且流入獲新二縣城門用土屯塞
漂流民舍渰沒民田一百二十餘里衞輝府關廂巷
口行舟衝倒民房八千餘間壓死男婦陳可立等百
十餘口等情各具告到官會看得引沁入衞固殺黃
河之流且濟運道之便但恐沁水本大若一入衞河
二水合流勢必滔害不惟各縣民居民田深有可虞
况潞府新建方將高其堤預其防惟恐不固而敢引
沁以貽不測之患等因到府又准本府同知劉應聘
會同衞輝府同知薛應麟關稱各親詣衞河源頭踏
勘得衞水流清土堅原無淤阻雖有軍民水田蓋為
水由地行故乘勢以資其灌溉非敢阻塞以專其利
也前此雨暘時若源泉不枯河水盈溢漕舟無滯年
來亢旱泉源不流而漳河以下諸水亦俱淺澀因此
衞流愈覺細微此議者不得不歸咎於居民灌田至
于引沁入衞謂扵漕河有濟也但查沁水原無支流
可以通衞今欲因衝決之道而遂挽之以入衞則目
前似足以助衞濟漕而將來水緩沙停其終必致淤
塞則既見其利而又思其害是不可不為深長慮也
等因會關到府尤恐不的隨該本府知府趙以康會
同衞輝府知府周思宸親詣前項河口逐一踏勘會
看得衞水枯澀併沁於衞則衞水大而漕舟可行豈
不曰運道有所禆益哉但衞小沁大則其勢難容衞
清沁濁則末流必淤如先年沁河一決而臨清東昌
等處遂至淤塞徵之往事竊恐不減黃河之害而又
增運道之梗斯時歸咎誰其任之且沁衞地勢高下
殊縣必須創開河身沿河築堤此其費地費工固為
不貲而伏秋水漲横流滔天則生靈城池不可不為
之計也此皆前人已有成說利害較然如曰姑舍是
而輕試以建非常之功非職等之所敢擅議也至若
引水灌田誠當禁止但末流之微細實起於源頭之
枯竭即今三年亢旱泉源幾至不流有如昨歲運道
阻澀漕院差官守視衞源盡導上流而管河道亦駐
劄輝縣親至泉所禁之非不嚴也斯時田禾日槁而
衞水不增則其故仍不係於淤阻也惟是漕運重務
係關匪細合無以後水源有餘則從民之便而不妨
與民同利亦可也如水源不足則禁其引灌而專以
濟漕等情該臣會同巡撫衷貞吉巡按王世揚議得
古今論治水者孰不曰順水之性行所無事哉然而
地當中土勢有重輕利害所關又非可以嘗試而漫
為者沁河發源西晉經帶河内沛然東下勢若建瓴
惟至武陟城東復折而南與黃河會流以故昨秋暴
漲束隘難行遂致潰溢直衝木欒店決蓮花口滔滔
東注則引沁通衞其勢良便也但細查衞輝府治地
既卑下河復狹隘狂流灌注容受為難即今獲嘉已
成巨浸新鄕亦若浮盂該府城垣去河不遠衝決之
患殊為可虞况今藩封新建關係尤重昔人所謂不
與水争利者誠有不得而槩論者矣且沁水沙多善
淤一入漕渠淤墊閘座昔有左驗恐利未得而害且
隨之也既經道府勘議明悉又該臣等親閱相同仍
應堅築堤壩寬闢河身務使南行無滯庶為長策至
于漳衞上源據稱天旱泉微誠有之矣但民間灌溉
壅遏泉流致妨運道合行該道將一應私壩悉行拆
毁如遇雨少泉微盡令導入漕渠以濟糧艘河北分
巡道仍不時周行巡察禁治如有阻撓許巡漕御史
拿究如是則沁不得以病衞衞又得以濟漕其于國
計民生均有禆益矣(已略見實錄再書其全疏扵此)又查理河漕
疏云照得國家定鼎燕京歲輸漕糧四百萬石運艘
涉江淮經徐邳入運河抵京師濟寧以北必資汶洸
泗沂諸水而徐邳以南必資淮黃二水濟之俱會淮
安外河掠草灣歴雲梯關入海北高南下勢若建瓴
淮弱黃強時有衝阻弘正以前姑不必論嘉靖末年
河道日益多故歸德而下丁家等口忽然衝塞黃水
不從小浮橋故道達徐初徙扵溜溝再徙於秦溝三
徙扵濁河口扵茶城相近全河逆行至嘉靖四十四
年徐邳一望瀰漫不辨州里該先任尚書朱衡改建
南陽新河運道復通自老黃河故道既失雲梯海口
未疏隆慶年間河決扵崔鎮淮決扵高堰寳應興鹽
等州縣遂成巨浸水泛沙停轉運甚艱至萬歴六年
先任右都御史潘季馴創築遙堤盡塞諸決束水歸
海使由故道民獲安堵漕得順利巳逾八年其功昭
昭在人耳目惟是支河既塞海沙尚高一帶河身日
漸淤墊決塞之患比歲稍多在淮安上流不分全河
直衝范家天妃等口通濟福興諸閘歲苦衝淤王公
堤屏蔽清浦歲遭二瀆嚙射隨修隨圯勞費不貲在
徐州下流不分黃水倒灌古洪内華諸閘淤塞日久
今幸極力挑通萬一黃河暴漲不免復淤阻滯運道
關係不小高寳一帶由淮引黃河渠日高雖有河堤
越河足避風濤然邵伯寳應二堤尚未包砌土堤單
薄巨浪乘風傾潰可慮善後之計不可不圖謹將淮
揚應議應舉工程欵列開呈等因到臣臣先同劉懷
恕等自上而下由豐沛經徐邳以至桃清復同侍郎
舒應龍等自下而上由清浦以至古洪梁境一帶或
艤舟閱視或登陸荒度看得豐縣田劉口河勢掃灣
原有縷堤坍入河中新築月堤一道堪以防禦郭家
灣匙頭灣栲栳灣等處雖係迎溜見今修築埽壩亦
無大害徐邳自桃源五百餘里河身就下河岸甚高
遙縷二堤俱無衝決歸仁集高家堰范家口續修石
工俱各堅厚寳應越河運艘甚便惟古洪河口去秋
濁河倒灌今雖挑通尚屬可虞清江浦一帶運河與
黃河僅隔丈餘王公堤二百九十丈二瀆南徙衝刷
日甚堤懸一線勢甚危急至扵高寳西堤邵伯石堤
俱屬要害委不容已一一查閱眀白議照我國家輓
漕東南全頼河渠古洪以北必資汶泗諸水徐邳以
南悉藉淮黃二瀆河雖不同利害相因故理漕必先
於理河治黃即所以治漕誠不可一日不講也然徐
州以上之河恐其潰而入有衝決之患徐州以下之
河恐其潰而出有漫散之虞審水性之順逆酌時勢
之緩急要非可以執一而論者往無論矣嘉靖初年
河漸北徙濟寧魯橋以下河道&KR0782;填至嘉靖十三年
該副都御史劉天和挑濬河身復修閘座四十四年
河決沛縣舊河&KR0782;塞該工部尚書朱衡開通南陽至
留城新河徐邳以上河道頼之隆慶以來黃河決崔
鎮等口淮河決高堰等處二瀆漫流水緩沙&KR0782;運道
艱阻該右都御史潘季馴創築遙堤盡塞諸決兩河
復合沙刷水深運道民生均有禆益徐邳以下河道
頼之雖先後河臣經略良畫尚不止此此其功之最
著者也惟自萬歴十四年以來清河以下一決范家
口而全河幾奪一决天妃壩而福興漸&KR0782;徐州以上
濁河灌注古洪阻塞要害之地委屬可虞然則有思
患預防之心者安得不為補偏救弊之謀哉但據稱
上源小浮橋之路久塞故道當復也支河當開也下
流之老黃河難復三壩當拆也草灣當濬也此其計
慮甚周而用心良勤矣臣等隨處查勘虛心商度故
不敢曲徇以苟同亦豈敢有心以求異然而勢當酌
其所急功必期其可成苟或心思雖竭而經理實乖
議論雖多而治效則鮮於河道終無補也今據司道
會詳臣等復加酌議謹將應舉應停工程事宜欵列
分别上請其當行者雖無新竒之見而實切扵事機
其當止者雖嫌意見之殊而實採之輿論河漕重務
彼此何心要皆求以便國計謹題請旨(條上一十四欵略見實錄)
又疏云照得國計莫重於漕河漕河必資乎水利
我成祖文皇帝定鼎燕薊輓漕東南自徐邳以北臨
清以南千有餘里全頼汶泗沂洸諸泉之水以濟運
道雖祖元人會通遺意然壩戴村遏汶流分濟南北
則尚書宋禮用老人白英之議也其間設官立法建
閘築壩至精至備二百年來運道其永頼矣第泉源
雜於沙礫則湮塞甚易湖地侵於豪右則清復為難
至於事權間多牽制法制廢於因循兼之天時久旱
地脈漸微運艘經行不無遲滯乘時經理委不容緩
兹者上厪聖懷特申聖旨臣等周行河上逐一查勘
博采羣策列為八事雖率循不外于舊章而經畫似
關乎要務謹題請旨一濬泉源以資灌注查得會
通河南北千里盡頼十八州縣百八十餘泉之流分
為五派至于新泰萊蕪平隂汶上蒙隂寧陽等九州
縣入南旺者為分水派泗水曲阜等四縣入濟寧者
為天井派其功最大其所需尤甚切也夫藉泉以資
運則涓滴當惜必使源流充溢庶於漕渠有濟若飬
身者氣血周流無滯始無壅閼之患也乃平昔之疏
濬既疎天時之亢旱又久是以泉政多弛通流無幾
近據管濟寧道按察使曹子朝分守濟南道參政吕
坤新濬出泰安州謝過城等六泉新泰縣劉官莊等
五泉萊蕪縣韓家莊等五泉東平州源頭泉一處曲
阜縣新跑泉一處發源頗盛導入汶河堪以接濟則
自此之外安知無湮沒於沙礫而散漫於草莽者乎
但濬泉雖易治汶實難蓋河廣沙深屈曲之流不足
以潤久渴之吻臣等親見龍灣等泉源源而來至汶
則一吸而盡猶無泉也又必督令撈淺等夫擇其積
沙淤漫者濬為河泓俾深五尺闊一丈則水得所歸
而趨壑亦易矣然各泉坐落各府州縣近者四五十
里遠者三四百里管泉分司豈能遍歴近奉聖旨各
分守道兼管巳為得策矣臣以為仍當責成各州縣
掌印官督率夫老不時疏濬每年終分守道會同管
泉分司將各官新泉搜出若干舊泉廢棄若干𩔖報
總河衙門分别奬戒庶人心有所警惕而泉流足濟
運道矣一復湖地以預瀦蓄查得山東泉源有時
微細故設諸湖積水以濟飛輓盜決有禁占種有禁
誠重之也乃今則不然南旺安山蜀山馬場等湖始
因歲旱水涸地屬閑曠當事者召人佃種徵租取息
以補魚滕兩縣之賦於是諸河之地平為禾黍之場
甚至奸民壅水自利私塞斗門復倡為湖低河高之
說申禁非不嚴而占恡若故矣除安山湖批查未報
外今勘得南旺湖周圍九十三里計地二千七百頃
原有斗門一十四座止存關家大閘常明口二處其
餘邢通口孫強口等十二處俱巳湮塞合行修復本
湖東邊高阜地量留護岸一里共計一百六十二頃
南北留護岸地半里共計一百一十六頃一十畝令
原主佃種納課其餘專備蓄水仍築子堤一道以為
封界湖内北高南低應於中亘築長堤一道自吳家
巷天字號起至黃家寺止長一十四里根闊一丈五
尺頂闊八尺高八尺界為二區寺前舖張住口建斗
門一座以便上下接濟馬踏湖周圍三十四里零二
百八十步計地四百一十餘頃俱應退出還官其東
北空缺處長十里零二百四十步應築土堤一道約
束湖水不使洩漏西岸原有王岩口滚水石壩年久
渰沒合行修復蜀山湖周圍六十五里零一百二十
步計地一千八百九十餘頃除宋尚書香火地六頃
并高亢地八頃五十三畝照舊令民佃種納租外其
餘地一千八百七十五頃四十六畝二分俱築堤蓄
水東岸季泰口閘以下十五里原有馮家滚水大壩
相應修復馬場湖周圍四十里零三分内高阜地九
十三頃二畝先年召種納課抵補魚滕縣糧今查前
項補足責令退業還官并低窪地六百四十頃四十
二畝九分俱築堤蓄水内有安居斗門三座合行修
復至各湖占種麥田法應追奪但念年荒民貧且成
業已久收成將近候麥熟之日令其芟刈照地退還
以上各湖應修復斗門閘壩堤岸工料人夫等項細
數冊報外通共該銀四千七百一十七兩七錢於兖
州府庫河道銀内動支修完于湖口竪立大石明註
界址斗門以杜侵占如是庶法紀眀而漕河永有頼
矣一築坎河以防滲漏查得汶合諸泉之水西流
抵南旺分注南北以成漕而濟運故汶蓄則漕盈汶
洩則漕涸夏秋之間水固有餘冬春之後不可使有
涓滴他適明矣乃戴村以上有坎河口西趨鹽河為
入海故道沛然就下勢若建瓴先年總河侍郎萬恭
堆集石灘蓋謂溢則縱之平則留之意甚善也但時
久灘廢非不歲有修築而沙堤一線亂石數堆其走
洩甚易矣萬一泉河盡趨則運道之涸可立而待豈
得為完計哉臣等督同管河同知陳昌言東平州判
官張汝榮等會估得本口應修滚水石壩一座計長
六十丈面闊一丈底闊一丈五尺深入土四尺出土
三尺并鴈翅細石及樁木鐡灰工食等項除細數冊
報外通共計銀八千一百六十七兩四錢一面辦料
興工水溢則由頂以上任其宣洩水落則由壩以内
盡資實用且以免鹽徒盜決之弊也汶其有全利乎
或者以地多沙磧恐築之不堅不知石灘之外原有
老土石壩不高入土巳深其勢自固且汶河隨漲隨
消終非黃河比也又何衝決之患耶如是則一勞永
逸而歲歲補石之費亦可免矣一建閘座以便節
宣夫漕河之水名曰無源蓋謂其出有限而其流無
窮所以撙節積蓄俾盈科而進全有頼於諸閘也故
地有高下則閘有疎密要之勢相聫絡庶幾便於唘
閉惟濟寧寺前舖閘至天井閘則延長七十里東昌
通濟橋閘至梁家鄉閘則延長五十里閘唘水洩積
蓄為難司河者每當糧運盛行之時排木堵水名為
活閘苟且一時終非久計甚至各幇運軍船一經過
捧土築壩流入河中愈成灘淺運艘正行不便挑濬
無惑乎舟行之艱也合扵二處適中之所南則鉅野
縣火頭灣地方建閘一座名曰通濟北則博平縣梭
堤集地方建閘一座名曰永通俱照各閘事規啓閉
濟運除各匠役工食候工完扣算外每閘估計粗細
石料并木樁鐡麻船隻等項各該銀三千九十五兩
八錢九分五釐於東兖二府河道銀内動支每閘閘
夫三十名溜夫五十名即於各縣停役夫内撥用如
是則關束有具節宣得宜水利有所停蓄而運艘不
致淺閣矣一設閘官以肅漕規國家之設官也有
似大而實冗者裁之為宜有似小而實切者增之為
便查得運河一帶閘座每閘設官一員統領夫役蓋
唘閉有人責成良便頃緣新河告成棗林上下水平
閘面不行唘閉遂將棗林閘官裁而不設間付之南
陽閘官兼理之邇來天時久旱河流細微木閘水淺
唘閉為急尚可以南陽之官攝之乎夫一唘南陽一
閉棗林互相闔闢勢如呼吸一不得人直瀉而盡矣
近且無官付之一二閘夫之手在官船則莫敢誰何
在民船則大為簸弄既以病商復以弊運以故漕舟
至此殊費牽輓而往來者亦稱不便也不知閘官雖
卑職掌猶在且廩俸無多國家亦何惜此五斗而令
河道要害之地為無人之境哉合於棗林并新添二
閘各設官一員俾司閘務庶職守得人而漕規不廢
矣一給關防以重事權國家之事莫重於河漕故
於泉閘特設部臣經理之所以重委任而專責成也
各管河郎中俱奉有敕印是以文移稱便惟南旺管
泉主事其設巳久關防未給因循至今夫管泉管閘
先年曾以二人理之今并責之一官其任亦重矣督
理乎十六州縣之泉而相隔數百里之遠止以空白
文移臨之即旁午載道鮮不以弁髦視河臣欲其昭
法守而一衆志也難矣且糧船過閘例應十日一報
漕撫衙門相隔千里無關防則驛逓不行事多掣肘
殊非一端夫以一閘官之微尚有條記關防何獨於
部臣而反靳之也至於漕河黃河二同知職守既專
責任亦重凡工程之勤惰錢糧之出入咸頼稽察事
緒孔棘弊竇易生使少失於防閑未免稽違河務近
見邸報楊村管河通判巳奉明旨給與關防則兖州
府管河同知事體相同合無將管河主事并兩河同
知均賜鑄給庶文移便而事權重矣一嚴築壩以
便挑濬照得汶水入湖接濟運道每歲寒沍之時遂
將河口築壩合流分洩蜀山馬踏等湖候來春冰泮
之日開壩受水是冬則以河之水滙於湖春則以湖
之水濟於河故南旺臨清一帶因得乘時挑濬不致
淤淺法至善也除隔歲大挑巳奉有欽定期限外其
餘每年當天氣漸寒正宜築壩絶流也而往來船隻
力以緩築為請多方阻撓甚至十一月中尚不得築
者不知天寒冰合乃驅荷鍤之夫裸體跣足鑿冰施
工其將能乎及寒冰初解正宜固封蓄水也則又以
速唘為請百計催促至有正月初旬放水行舟者不
知隔歲之水所蓄無幾三春無雨則運艘方至又將
何以濟之乎法制未明事體掣肘管河官徒茹苦而
不敢言也合無請賜明旨除大挑年分外每年定以
十月十五日築壩絶流至次年二月初一日開壩行
舟勢豪船隻不得横擾該管官員不計阿徇違者聽
督撫衙門參究大書刊石於南旺板閘二處以便觀
覽如是則明旨森嚴人心惕怵不但便於挑河亦且
足以蓄水一舉而兩得之矣一復夫役以備修防
山東河道淺深不一而汶河衝發淤塞為多各項夫
役俱不可缺查得兖州府屬如汶上鉅野嘉祥濟寧
魚臺南陽利建等處原額設撈淺淺舖堤夫名數不
等共計二千四百五十二名後因河流稍順遂裁減
一千一百三十三名扣銀入官以備支用止存見役
夫一千三百一十九名不知扣存有節省之名而雇
募起無窮之弊一時河道淤淺調度徵發為難工之
弛廢久矣今議於汶上縣量復撈淺夫七十四名淺
舖夫三十名鉅野嘉祥二縣量復撈淺夫三十八名
淺舖夫五名濟寧衞量復撈淺夫一十一名濟寧州
量復撈淺夫三十二名淺舖夫十二名魚臺縣量復
撈淺夫十名淺舖夫二十名南陽利建量復堤夫八
名東平州量復泉夫二十名東昌府通濟橋閘量添
閘夫十名庶挑河濬泉不致乏人矣然猾民之包攬
肆意安閑管工之代替任情隠射甚至逃故不報占
恡私意種種情弊雖增猶弗增也合行管河同知陳
昌言通判王心逐一汰選嚴加稽覈庶工役得有實
濟而河防不致稽違矣部覆奉旨依議行(實錄止載欵目故扵)
(此備錄之)又清復湖地疏云查得安山一湖周圍共一
百里其間東北自通湖閘起至西北焦天禄莊止計
長十三里自焦天禄莊起至西南王禹莊止計長七
里零自王禹莊起至東南青孤堆止計長九里零自
青孤堆起至通湖閘止計長七里零周圍共計三十
八里此係水櫃堪以積水者也但湖形如盆碟高下
不甚相懸水積於中原無堤岸東南風急則流入西
北燥地西北風急則流入東南燥地未及濟運消耗
過半且自許民佃種以來百里湖地盡成麥田先年
總理河道傅都御史履畝分析除徵租銀二千六百
五十三兩歲抵魚滕二縣秋糧外其低窪處所封為
水櫃法非不善但統籠無界禁例不嚴民情無厭漸
至今日殆無曠土矣為今之計應將水櫃三十八里
築一高堤堤以外照舊佃種徵銀堤以内挑深蓄水
管河通判等官不時巡歴庶堤界既明人無盜種之
弊矣至于安山閘邊原無通濟積水二閘不便出水
訪得萬歴九年有金把總曾于八里灣掘溝放水人
甚稱便至今形迹猶存應於此處建閘一座又西北
地名似蛇溝其地更低水勢散漫應於此處亦建閘
一座庶於舊閘入者於新閘出蓄洩得宜漕河有頼
矣等因臣等會議得設湖蓄水本漕政之良規清湖
濟漕實治河之要務自南旺而下四百餘里始達衞
河其間全頼安山一湖積水濟運所係之重何如也
惟自召佃之弊政一行而豪民之侵占無巳變沮洳
為膏腴視官湖為已業日侵月削久假不歸寸土無
遺殊可痛恨即今久旱河淺百計疏濬如抱漏巵沃
焦釜傍徨無策皆緣水櫃未復之故也及今則清湖
蓄水真若蓄艾豈非第一義哉侵盜奸民本應盡法
重究槩奪還官亦不為過但私相授受其來巳久展
轉耕佃巳非一人且四外高亢之地不便瀦蓄終成
曠廢據勘將少窪之地三十八里周圍築堤封為水
櫃既可以免滲漏易竭之患又可以杜強梁無厭之
謀似亦計之得也外八里灣似蛇溝二處便於放水
委應建立閘座其築堤建閘之費初據各官議將盜
種湖麥刈半入官以為工料之需但恐饑民乘機起
釁且非大公之體仍聽本主收割前項經費相應動
支河道銀兩應用清理之後大竪石碑眀立文冊又
必嚴盜決之禁定巡視之法如是則一勞永逸而國
朝水櫃之良規庶幾可復矣濟運通漕豈曰小補之
哉謹題請旨發部議覆奉旨這湖地依議築堤仍畫
定界限永遠遵守如有侵占盜決等弊照前旨着實
參治其各處泉湖蓄水濟運的都着一體查清整理
(河防一覽)
是年都給事中常居敬題准增修鎮口閘一座先是
山東汶泗清流勢必假道茶城出口會黃自隆慶四
年至萬歴十一年每為黃流倒灌稽阻重運漕撫尚
書凌雲翼議改漕河於古洪出口建内華古洪二閘
逓為唘閉以避黃淤前年黃水大發河與閘平淤塞
甚遠挑濬稱難至是居敬請建前閘去河僅八十丈
以行糧運自開泇後預行挑濬專備回空(南河全考)
是年開諸閘月河板閘清江福興通濟新莊各閘上
隔黃河倒灌之患下便節宣之勢近來黃強淮弱五
壩不通閘座不閉以致泥沙内侵伏秋水溜漕舟上
閘難若登天每舟用縴夫三四百人猶不能過用力
急則斷纜沈舟故是年於各閘旁俱開月河一道避
險就平以便漕輓(淮安府志)
行水金鑑卷一百二十五
