行水金鑑卷七十九
江南按察使傅澤洪撰
江水
明世宗嘉靖十七年正月壬寅以南京江水衝囓詔守
備鎮遠侯顧寰祭江神(明世宗實錄)
嘉靖三十九年江水漲至三山門秦淮居民水深數
尺(江南通志)
是年湖廣江隄决按湖廣境達八省凡秦關巴蜀
中原貴竹嶺右諸水俱注之𨗳為三江瀦為七澤即
禹貢江漢九江沱潜雲夢之故區也江發岷山抵巴
東入荆襄流至岳陽與洞庭水合其受决害者惟荆
州一郡為甚漢發嶓冡抵上津入鄖地流至漢陽與
大江水合其受決害者鄖襄安漢四郡而襄安為尤
甚九江是沅漸元辰敘酉澧資湘諸水合流入洞庭
湖沿匯八百里經岳陽樓西南出湖口與江流合其
受決害者常武岳陽二郡也三水總會于武昌其江
身始闊直注而東以故武昌蘄黃之境無大水害大
較隄防多在襄安常武荆岳間盖古七澤正其地也
漢唐以來代苦水患至宋為荆南留屯之計多將湖
渚開墾田畆復沿江築隄以禦水故七澤受水之地
漸湮三江流水之道漸狹而溢其所築之隄防亦漸
潰塌明嘉靖庚申歲三江水汎異常沿江諸郡縣蕩
沒殆盡舊隄防存者十無二三而後來有司雖建議
脩築然旋築旋圯盖民私其力而財用贏絀之勢異
也又案禹貢岷山𨗳江東别為沱又東至于澧過
九江至于東陵東迤北會為滙東為中江入于海今
澧州巴陵正澧與九江東陵故地也江水方出三峽
口如建瓴勢夏秋一漲頃刻千里然遡彝陵而上山
阜夾岸勢不能溢嘉魚而下江面浩闊順流直注中
間郡縣兩岸俱平衍下隰水易漫流但江當江陵公
安石首監利華容間自西而北而東而南勢多迂廻
至岳陽自西南復轉東北迸流而下故决害多在荆
州夾江南北諸縣縣各沿岸為隄南岸自松滋至城
陵磯隄凡長亘六百餘里北岸自當陽至茅埠隄凡
長亘七百餘里咫尺不堅千里為壑且决口四通湖
泊盗賊竄伏其間江陵之龍灣市監利之分監所公
安石首澧州安鄉之四水口嘉魚之簰洲東江腦俱
為盗賊藪蓋以防隄不修則津渡散漫盗可四出故
也自元大德間决公安竹林港又決石首陳甕港守
土官每議築隄竟無成績始為開穴口之計按江陵
舊路有九穴十三口其所可開者惟郝穴赤剝楊林
采穴調弦小岳六處餘皆湮塞迨明初六穴復湮其
五故隄防不時泛決然未甚也惟嘉靖三十九年决
後殆無虛歲而荆岳之間幾為巨澤矣漢陽縣舊
有襄陽口在漢口北岸十里許即古漢水正道漢水
從黃金口入排沙口東北轉折環抱牯牛洲至鵝公
口又西南轉北至郭師口對岸曰襄陽口約長四十
里然後下漢口明成化初于排沙口下郭師口上直
通一道約長十里漢水徑從此下而古道遂淤且漢
口雖為漢水瀉流之地但為江水洶湧横截其口流
不能洩復逆折而上故太白新灘馬影蒲潭沌口刀
環等湖易於泛溢而春夏水漲郡治常苦浸没之患
其障禦全藉大别一山故從來未設隄防漢川縣
東至漢陽南至沔陽西至景陵北至雲夢正當漢江
下流故有長湖横湖觀湖龍車小松等湖以蓄水又
有城北南湖魚湖蓼湖西岡水洪等垸以禦水且漢
江至此分流一由張池口經縣治一由竹筒河出劉
家隔二水復合流出漢口故無大水患明嘉靖三十
九年漢水大溢各垸隄俱潰而竹筒河衝塞五十里
許其張池口江身又復淺狹以故水多壅滯於鍾祥
景陵間而劉家隔之估船不得通於漢川民亦病之
頃年查勘上自河口中經排子口至東湖流水口大
約淤塞一千三百一十二丈上河口地勢稍低不便
受水改從沙臺寺前去舊口約數十丈許中排子口
至東湖流水口舊河身甚曲新改直勢以順水性約
直二百丈零下口呌子臺出風門又半淤計二百丈
餘廵撫劉慤奏請贖鍰一萬餘兩募夫開濬親臨閱
工乘流下上河勢大通自春二月興工至三月告成
按禹貢九江孔殷謂沅漸元辰叙酉澧資湘九水
會合滙為洞庭一湖是也今以郡縣志考之辰常衡
永枝河會流于洞庭者無慮數十水而其會衆流而
注之湖則有三焉曰沅江湘江澧江而止沅發自牂
牁經辰溪合麻陽諸溪洞水過常武出湖之北湘發
自廣西新安海陽山至分水嶺分為二𣲖一為灕水
一為湘水至永州合瀟水汨羅過長沙出湖之南澧
發自武林古克縣東流過武水口合焦溪如溪諸水
經慈利石門至澧州出湖之西而漸沅辰叙酉資共
合流而滙為洞庭以為之壑故沅辰衡永長沙得免
水患惟常武當沅江之下流岳陽當江湖之會合故
歲遭浸溺而隄防之設最宜急圖者也兵州府城
西岳陽樓一帶正臨洞庭湖春夏水漲波濤撼城勢
甚可慮宗守滕宗諒築偃虹一隄障之迨明初隄漸
崩洗城漸退縮後移城于岡阜至嘉靖三十九年以
後岡阜半摧而懸城孤危岳陽樓亦將頽塌知府李
時漸顧募夫役用辦磚石繕修城垣自岳陽樓而南
凡二百六十餘丈城下築土隄以殺水勢其属邑臨
江常苦水患者有四安鄉華容巴陵臨湘也但安鄉
四面皆水難以設隄臨湘半倚山城雖可捍禦然西
北俱濱江水口又多勢難築隄巴陵隄防祗在江北
諸里惟華容四十八垸之堤最為要害(湖廣通志)
嘉靖四十五年十月江隄大決江水之患全在荆
州一郡夾岸南北凡六縣北岸則江陵監利隄凡四
萬九千餘丈南岸則枝江松滋公安石首隄凡五萬
四千餘丈明嘉靖庚申歲洪水決隄無慮數十處而
極為要害者枝江之百里洲松滋之朝英口江陵之
虎渡黃潭鎮公安之&KR1592;頭鋪艾家堰石首之藕池諸
隄衝塌深廣最難為力者也每歲有司隨築隨決迄
無成功至四十五年十月知府趙賢估議請築務期
堅厚自丙寅歴戊辰凡三冬六縣隄稍就緒始立隄
甲法每千丈隄老一人五百丈隄長一人百丈甲一
人夫十人江陵北岸總共隄長六十六人松滋公安
石首南岸總共隄長七十七人監利東西岸總共隄
長八十人夏秋守禦冬春修補歲以為常然荆州郡
治濱江郡西上六十里有萬城隄在當陽江陵之界
嘉靖十一年一決直衝郡西城不浸者三版十二年
有司挽築更築李家埠重隄護之二十九年又決此
隄乃郡治之大要害也後江陵縣專為修理始得無
虞按禹貢嶓冢𨗳漾東流為漢又東為滄浪之水
過三澨至于大别南入于江今考漢江圖西自漢中
流至漢陽大别山出漢口與江水合即漢水故道也
水多泥沙自古遷徙不常但均陽以上山阜夾岸江
身甚狹不能溢襄樊以下景陵以上原隰平曠故多
遷徙潛沔之間大半滙為湖渚復合流至乾鎮驛中
分一由張池口出漢川一由竹筒河出劉家隔以故
先年安襄一帶雖遷徙而無大患者由湖渚為之壑
三流為之瀉也明正德以來潜沔湖渚漸淤為平陸
上流口以壅滯嘉靖初年安陸石城故道改徙沿山
灣二十六年決荆門沙洋鎮三十九年決紅廟隄四
十五年決襄陽老龍隄宜城故道改徙鴇潼新河而
竹筒河復湮淺十餘里下流又日澀阻故水患多在
荆襄安陸潜沔間矣鄖陽府西北控扼秦豫東南
接連荆襄四面皆叠山峻嶺属邑半依山城獨郡治
孤立川原之間正當水衝故上津竹山諸縣雖臨漢
濱不必隄防其水患祗在郡治而禦水又以城為隄
自古無大決害至明嘉靖四十五年九月初九日衝
決東南門外土隄城半傾塌民多漂浸襄陽古有
大隄曲是隄防之設自商周巳然矣漢夀亭侯決水
灌樊城是漢水為襄樊患最切要害明初水流故道
不復為災故大隄漸塌民多侵為已業而有司並無
築隄慮嘉靖四十五年洪水四溢郡治及各州縣城
俱潰民漂流以數萬計郡西老龍隄一決直衝城南
而東故郡治之患為尤甚副使金世龍秦淦徐學謨
先後條議估修踰二年工成(薈蕞云按唐書神龍元年漢水齧城張東之罷)
(政事還襄州因壘為隄以遏湍怒自是郡置防禦守隄使隄在縣東北樂府有大隄曲謂此也)江
之故道逼近安陸府治石城而下明嘉靖初徙新洪
遶沿山灣東去城彌遠水患日深考其故在豐樂則
舊有九龍灘龍㧒港桐木嶺金花熨斗等湖之分洩
至石城則舊有城北湖池河殷家等河之注蓄後皆
淤平軍民官莊争墾為業而下流竹筒河復淤下滯
上汎固一郡水患之源也属邑大半濱江而受害甚
者北岸則鍾祥京山景陵之紅廟南岸則荆門潛江
沔陽之沙陽也(湖廣通志試薈蕞云頃晤家魚山侍讀于淮隂院以黃河利害相質問)
(魚山曰子知黃河之害而不知長江之害為尤甚也予前使楚見濱江州縣受江水之囓岸者小民深以)
(為苦惜乎史志不能悉載閱湖廣通志隄防考略獨言嘉靖三十九年四十五年之事為詳為備錄于此)
是年漢水溢樊城城北舊有大隄城南面江一帶皆
甎城盡潰決議者謂樊城潰則襄城無患于是疏塞
不蚤樊城之富庶漸衰(禹貢錐指)
明穆宗隆慶二年四月辛巳湖廣撫按官劉慤等言承
天府元祐宫故玄妙觀也自陶仲文請易今名以為
祝延聖夀之所而高士劉永德因奏乞供養之田歲入
千七百餘金又比顯陵興邸例使有司季為估修撫按
歲為奏報僣擬不經無過於此請追奪入官徵其租以
供漢江築隄之費戶部覆奏報可(明穆宗實錄)
明穆宗隆慶三年四月辛卯廵撫湖廣都御史劉慤請
開竹筒河以洩漢江之勢工部覆議從之(明穆宗實錄)
明神宗萬歴二年三月辛丑工部覆河道侍郎萬恭題
瓜洲花園港等處原設建閘盖俾江南糧運可以直達
免(闕)之費也自隆慶六年花園港猪市上下閘成迄
今二載糧艘無滯省民間不貲之費但上閘重建方畢
而下閘衝囓又壊合行河道侍郎將瓜洲應改下閘及
詹家洲應建中閘作速興舉并議運河揚子橋亦于明
年接續修建以收全功其江商應該協助修閘銀兩嚴
行追解濟用從之四月乙巳湖廣撫按趙賢李栻題
築荆州采穴新衝二口承天泗港謝家灣各穴口以殺
水勢工費重大錢糧不敷已將德安倉糧銀并各王府
減存備用祿銀接濟戶部覆如議行辛酉戶部覆工
部咨稱湖廣撫按趙賢等題湖省當江漢之委荆州承
天等處頻遭水患其民恃隄為命而隄所恃以固者惟
穴口分洩之力祗因舊穴湮塞以致水勢横決今議開
荆州采穴新衝二口承天泗港謝家灣各穴口以殺水
勢前此節經撫按奏修隄塍請銀一萬五千餘兩水患
如故合將庫貯德安倉糧銀并減存備用各祿銀三千
二百二十二兩未完廣阜倉銀五千三百三十一兩五
錢准令支用以後年分徵解濟邊不許一槩混用從之
九月癸酉湖廣荆岳等府松滋等縣老垸隄新築不
堅水勢異常撫臣趙賢請將公安石首等處五縣南兊
二糧照例改折内公安等縣仍與安鄉縣蠲免存留多
方賑濟及將衝決前隄仍令原管官戴罪修築部覆報
可(明神宗實錄)
是年通泰等州縣風雨異常江潮漂沒人民無數(揚)
(州府志)
萬歴四年三月都江堰功成陳文燭記略云灌縣都
江堰盖江之會云禹𨗳江自岷山西入大渡河南過
於汶歴于灌堰在江中流為二有南河者會新津有
寳瓶口者流為三至于漢至于崇寧至于華陽故稱
灌口堰外低而寬堰内高而狹水勢也作堰灌田始
于秦李冰司馬遷著河渠書瞻蜀之岷山大李公之
功且云渠可舟行民饗其利蜀人廟祀焉漢唐以及
宋元堰法漸壊至元間僉事吉當普鑄鐵龜民利之
昭代以來屢脩屢圯嘉靖間復鑄鐵牛銘曰問堰口
準牛首問堰底尋牛趾堰隄廣狹順牛尾水沒角端
諸堰豐須稱高低脩減水真名言云萬歴乙亥江大
溢堰盡壊成都知府徐元氣灌縣知縣蕭竒熊列狀
脩復廵撫都御史曾公羅公慨然允行後先軫念廵
按御史郭公慮益深長增以鐵柱命尋牛趾而濬之
自堰以下如仙女三泊洞寳瓶五陡口虎頭諸岸間
植三十二柱每柱長丈餘共用鐵三萬餘斤又樹柱
以石護岸以江水遇重則力分安流則堰固大都倣
古云水利僉事杜公詩悉心區畫始萬歴三年十一
月越四年三月工成費金三萬灌溉千里民咸歌頌
(四川總志)
是年修桑落洲隄萬衣記略云予郡德化縣桑落洲
之有隄也有司者奉廵撫都御史烏程潘公(名季馴)繼
封郭隄而築也隄延亘七十餘里視封郭三倍有強
才五閱月而告成當其告成之時都御史言曰往予
在江郡視若州土田黑壤沙磧雜壤中江水溢輒善
潰矧新簣鮮實欲速唯難而可以為成乎復命按察
僉事劉公來視按察故懇懇民瘼者即轡行隄上鎮
日終日不為輟審隄虛實状檄九江知府李君規書
方略同知宋君專領其事率其民卒增高若干尺廣
稱是又沿隄種柳無慮數十萬以護之江之所趋則
佈樁捲掃以防外衝水之所聚則開渠𨗳引以避内
漲分隄而守則德化湖口黃梅宿松四縣之民南昌
九江蘄州三屯之卒畫疆勒石限地以責其成不閱
月而績奏(西江志江按入蜀記江自湖口分一支為南江盖西路也江水渾濁每汲用皆以)
(杏仁澄之過夕乃可飲南江則極清澈合處如引繩不相亂晚抵江州州治德化縣即唐之潯陽縣柴桑)
(栗里皆其里也南唐為奉化軍節度今為定江軍岸土赤而壁立東坡先生所謂舟人指點岸如赬者也)
(澎浪磯属江州彭澤縣三面臨江倒影水中亦占一山之勝舟過磯雖無風亦浪湧盖以此得名也昔人)
(詩有舟中估客莫漫狂小姑前年嫁彭郎之句傳者因謂小姑廟有彭郎像彭郎廟有小姑像實不然也)
(德化縣今為九江府治府東六十里曰湖口縣又東一百里曰彭澤縣通志小孤山在彭澤縣十里大江)
(中一名髻山取其形如髻也江側有澎浪磯俗訛云彭郎磯遂叫為小姑壻廟像婦飾而敕額為聖母云)
(大孤山在府城東南彭蠡洪濤中屹然獨時唐顧况詩大孤山盡小孤出月照洞庭歸客船)
是年巡撫江西先在九江見德化桑落洲隄崩不及
修至是發廩捐築四十餘里視封郭三倍有餘遂成
沃壤(宫保尚書潘季馴傳築季馴由嘉靖庚戌進士為九江府推官不及隄越二十七年始克成)
(之)
萬歴十年漢水溢壊興安州城公私廬舍皆盡溺死
者數千人(湖廣通志)
明神宗萬歴十一年四月甲戌承天府大雨江水暴漲
入城漂沒官民廬舍溺死人畜無筭(明神宗實錄)
明神宗萬歴十三年二月丁未淮安揚州廬州及應天
上元江寧江浦六合俱江濤沸騰(明神宗實錄)
明神宗萬歴十五年十二月庚申直隸應太等府自五
月以來霪雨連綿江湖泛溢平地水深丈餘田廬沒為
巨浸七月中颶風大作漲漫滋甚壊數百里之地一望
成湖太平地勢最低被禍更烈詔被災地方錢糧停免
有差(明神宗實錄一萬歴十九年江陵黃灘隄決二十年逍遥隄潰並見後)
萬歴二十一年修紫陽堤吳國倫記略云南康南城
當彭蠡湖一面湖受章貢弋三江之水而成巨浸禹
貢所謂滙澤為彭蠡是也揚瀾左蠡懸流而下稱江
湖極險南康以斗城扼之能保無陵谷之虞乎宋淳
熙間水勢漸廹城西時朱元晦為太守大治隄以障
之至今號紫陽隄不朽邇年水勢徙而漸南南城人
患之以告太守田公公鳩工伐石聚傭操畚鍤距城
半里許累為長隄由大南門遶文昌閣黃婆磯以下
延袤可千餘尺廣可二十尺未數月隄成公名琯字
希舜閩之大田人起家進士(西江志)
明神宗萬歴三十六年六月丙子南京守備太監劉朝
用報江潮水災乞行賑濟得旨留都重地水災異常百
姓漂沒合行修省賑濟事宜令該部議乙夘南京科
道内外守備大小九卿應天巡撫各揭稱地方霪雨連
綿江潮泛漲自留京以至蘇松常鎮諸府皆被淹沒盖
二百年來未有之災大學士朱賡等請速議蠲賑并乞
罷免以塞其災(明神宗實錄)
是年湖廣常德府江隄決按郡治與武陵龍陽二
縣地皆濱江歴來歲遭水害南齊永明十六年沅江
諸水暴至常德沒城五尺宋淳熙十六年沒城一丈
五尺漂民廬舍後唐沈如常砌二石櫃以殺水勢得
保城垣元延祐六年郡監哈薩于府學前又砌石櫃
一座高二丈餘益加保固明嘉靖元年大水決隄十
二年江漲幾欲衝城隆慶五年萬歴三十六年皆大
水頻遭渰沒頃年修築民始有寕居(湖廣通志)
萬歴四十一年築封郭洲隄葛寅亮記略云封郭洲
者在江北其隄綿亘三十里先是萬歴三年督撫楊
公觀察魏公始築外隄易沮洳為場圃三十六年直
指史公又建石閘以備隄内之蓄洩歲癸丑淫雨大
浸稽天泊所築外隄潰其七口新建石閘亦崩圯十
之三乃悉發贖鍰及税募夫培築以癸丑年十月(闕)
日始事告成(闕)月(闕)日取决七口咸復其故隄長
三千八百丈有竒悉培而高廣之(西江志)
明神宗萬歴四十四年七月乙未時江西報水忽漲民
居蕩析浮屍蔽江湖廣亦報水怪突發(明神宗實錄)
崇禎五年十月丁丑兵科署科事給事中劉安行上
言臣鄉襄陽大水為災上自漢口下及武昌濱江一
帶俱遭淹溺(崇禎長編)
崇禎七年二月已巳錦衣衛鄒之有請移公安縣治
於城南四十里祝家岡以避水患帝令撫按看議以
聞(崇禎長編)
是年夏江水暴溢溺死老幼無算(儀真縣志)
崇禎十三年七月乙巳兵科給事中宣國柱疏言安
慶一府屏蔽陪京壤連楚豫頻年遭寇焚殺蹂躪民
之流徙四方者又不知幾何矣近雖安集招徠瘡痍
稍甦不料四五月間霪霖不止江水暴漲濱江田禾
俱成巨浸即高田之不被沒者傷於多雨亦復萎敗
成秕以故米價騰貴小民併日一飱或枵腹待斃菜
色鳩形觸目堪涕夫水患泛溢江南江北所同而至
兵燹之餘復遭水荼毒則安慶所獨臣仰體皇上救
民水火之仁不敢不為呼籲伏乞皇上亟敕撫按實
核被災分數作何蠲賑灾民幸甚帝命該撫按察奏
(崇禎長編)
揚州以南瓜儀並通漕江西湖廣上江之舟並由大
江入黃泥灘過儀真通江閘以溯揚淮所謂江漕也
洪武中餉漕卒者從儀真上淮安由鹽城泛海餉梁
晉者亦從儀真赴淮安盤壩入淮江口則設壩置閘
凡十有三浚揚子橋河至黃泥灣九千餘丈永樂間
浚儀真清江壩下水港及夾港河脩沿江隄岸洪熙
元年浚儀真壩河後定制儀真壩下黃泥灘直河口
二港及瓜洲二港常州之孟凟河皆三年一浚成化
中建閘於儀真通江河港者三江都之留漕通江者
二已而通江港塞弘治初復開之既又於總港口建
閘蓄水儀真江都二縣間有官塘五區築閘蓄水以
溉民田豪民占以為業真揚之間運道阻梗嘉靖二
年御史秦鉞請復五塘從之萬歴五年御史陳世寳
言儀真江口去閘太遠請於上下十數丈許增建二
閘隨潮啟閉以截出江之船盡令入閘庶免遲滯疏
上議行白塔河者在泰州上通邵伯下接大江與常
州孟瀆河斜對江船由此可免瓜洲盤壩之累與泰
興北新河皆浙漕間道也自陳瑄始開尋稍淤宣德
間從趙新陳祚請命瑄役夫四萬五千餘人浚之建
新閘潘家莊大橋江口四閘正統四年白塔河水潰
閘塞都督武興因閉不用仍自瓜洲盤壩瓜洲之壩
洪武中置凡十五列東西二港永樂間廢東壩為厰
以貯財木其港盡淤止存西港七壩漕舟失泊屢遭
風險英宗初年復浚東港及是漕舟盡由之既而巡
撫周忱築壩白塔河之大橋閘以時啟閉漕舟稍分
行成化中定白塔河三年一浚視瓜儀例正德二年
復浚白塔河及江口四閘自鎮江裏河開浚漕舟出
甘露新港徑度瓜洲而白塔北新皆以江路險遠捨
而不由矣(明史稿)
行水金鑑卷七十九
