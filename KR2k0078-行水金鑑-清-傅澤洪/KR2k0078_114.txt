行水金鑑卷一百十四
江南按察使傅澤洪撰
運河水
明世宗嘉靖十年八月壬辰滄州南花園漕河淤阻戶
科都給事中蔡經等劾奏都御史李緋身任治河之責
既不知先事預防及當此潰決之時復不即躬臨督理
以致事功難成阻滯糧運乞敇諭切責令其速詣決所
督率有司與各總運官軍修治事竣仍令據實回奏并
查參各管河官員以聞第今阻淺糧船甚多若至灣之
日猶拘泥故事京通四六撥派則恐空船回遲來歲漕
運復誤矣更乞下戶部酌議暫於今次多派通倉就近
便輸其空船令速駕回輕齎銀扣貯太倉或因剥淺費
多者聽巡倉御史勘覈補給後不為例事下戸部覆如
經言上從之命奪緋并管河郎中等官俸有差九月
已未滄州築月河工成辛未巡按直隸御史詹寬言
河堤率以草束土累築而成故堤善崩宜及時加土以
障其河洪仍興復絶堤興濟二閘以石甃之時其蓄洩
以殺水勢又德州當衞漳滹沱下流稍近鬲津宜便置
閘以為減水之區東兖諸郡所積河道銀足以當石閘
之費事下工部請令總理河道等官計處從之壬申
工科都給事中趙漢條陳河道便宜六事一濟寧上下
河道皆仰徂徠山等處諸泉及諸溝澮皆漕河之委宜
以時巡視疏築至汶泗諸河尤當經理一淮揚之間故
堰高郵諸湖為堤以便舟楫頃漸多頽壞而清江浦為
入淮要路數有淤遏之虞宜便議經久之策工部覆議
從之十二月辛夘戶部員外郎范韶御史聞人銓各
言寳應縣范光湖為歲漕必由之道而湖闊水洶患常
不測請開築越河一道使舟行河中以免傾覆之患若
河堤不堅決之甚易宜建減水閘五座濬赴海渠五條
築堤節流以防衝決之虞工部言韶生長湖濱銓昔宰
兹縣見聞必審其說當從上是之令總督漕運都御史
等官會同勘視計處至當以聞(明世宗實錄在范光湖一名汜光湖寳應縣)
(西南十五里東西長三十里南北闊十里東北連清水湖南會津湖西通灑火湖灑火湖在縣西南四十)
(里西通衡陽湖南接安宜溪東北入汜光湖津湖在縣南六十里東通運河西北會汎光湖南接高郵界)
(清水湖在縣南西南連汎光湖東會運河西通閭丘溪)
明世宗嘉靖十一年二月丙申刑科給事中徐俊民疏
言南北咽喉莫急運道兹惟鉅任貴在得人竊見河道
都御史李緋漕政不修一籌莫展乞更置得旨緋曠職
令閒住(緋字廷章固始人弘治乙丑進士)二月庚子詔以通惠河脚價
銀五千兩修築天津迤北一帶耍兒渡黑龍口桃花口
等處決口五月辛亥工部覆中軍都督府經歷司經
歷趙善鳴奏請濬大通橋至通州運河增添閘座多修
漕艎運通州糧入京城以實根本修自都城至儀真運
河淺澀自良鄉及涿州達保定河間真定迤南一帶陸
路低窪以保轉輸報可庚午太僕寺卿何棟言奉旨
相勘河患大端有二一曰滹沱河發源山西渾源州會
諸山之水東趨真定由晉州紫城口南入寧晉泊會衞
河入海此故道也但晉地形西高南下因衝決紫城口
東溢而束鹿深州諸處奔為巨浸茲欲築此決口須起
藁城縣張村至晉州固堤築堤一十八里高三丈闊三
十丈多用樁木密栽榆樹務求堅厚足禦奔湍然後挑
濬河身三十餘里障水南行使歸故道一曰鴨河沙河
磁河俱發源山西五臺山會諸支河之水至唐河藺家
圈合流入河間府東南任丘霸州天津入海此故道也
但河間府地形東南高東北下因衝決藺家口東北溢
而肅寧新安諸邑罹其墊溺兹欲築此決口計六十餘
丈浚河故道自劉家口至陵城□計三百餘里通計二
役工力浩大遺民方救死不給官帑又散賑已竭且大
水將至興役為難二麥被野蹂躪可惜大工未可遽議
宜先令府州縣官隨地修浚以免暫時水患俟酌處財
力有餘然後舉前二役又看得涿州有胡良河自拒馬
河分流至涿州東入渾河良鄉有琉璃河發源磁家務
潛入地中至良鄉東入渾河皆其故道近以渾河沙壅
阻塞二河下流遂致平地湮没瀰漫至數千餘頃勘得
下流壅塞之沙僅四五里用力頗易計費不多所當亟
為疏浚臣請以胡良河委涿州知州張經綸琉璃河委
興州中屯衞指揮李思恭各給夫一千名責之月終報
竣以二臣才力必能集事工部覆奏得旨允行七月
已已戶部郎中徐元祉疏言元祉受命賑濟保河二府
以地方災害由水患未消遂言順天真定保定河間四
府河患謂以大分言順天利害相半真定利多害少保
定利少害多河間即全受其害蓋水之害有二一曰河
二曰淀河本以洩水今下壅而不宣淀本以瀦水今上
溢而不受洚洞無涯民瘼特甚弘治正德間蓋嘗築建
長堤排塞決口水悍土鹵隨即潰敗為今之計惟有疏
濬而已臣周相原隰備訪僉議敷陳疏浚六事一濬本
河以開其源蓋今所稱九河悉自西山而來南與滹沱
合則侵真定諸郡北與白溝合則侵保定諸郡所謂本
河也濬之使河身寬邃足納衆流乃今日治水之第一
義也一濬支河以分其勢蓋九河由紫城口入大清河
湼槃口入文都村藺家口入白洋淀楊村河入章哥窪
所謂支河也濬之使河身直遂以納細流則水勢分矣
一濬決河以防其漸蓋九河當其安流自成一道本支
二河受之有餘陡遇急雨連澍岸口四衝所謂決河也
宜視水勢所便每衝量留一口深濬順導數處共成一
渠以殺湍急且杜淫溢之漸一濬淀河以統其宗蓋九
河溢於既滿停於不洩壊田疇為淵藪所謂淀河也濬
之使淀淀相通達於本支等河庶下有所洩不至氾濫
一濬淤河以順其性蓋九河東逝原有故道或為泥潬
之凝結或為豪強之曲防所謂淤河也宜依故道疏之
使高者下下者通占阻作梗者抵罪勿貸一濬下河以
接其流蓋九河一自青縣出一自丁字沽出其於二流
相匝者如苑家口尤甚皆所謂下河也濬之使本支等
河兩涯不滯直達於海則治水之功成矣以上數事不
過闢阻水之高岡覓受水之故道分其來勢通其去脈
此其大略也若夫施工之序則自苑家口始於此首事
必專其責任然後一行真定府先濬滹沱河以保障城
池培植要路次晉州束鹿武強等縣於紫城湼槃等口
聯絡河間府獻河等縣於竇村單橋泊鎮遡流窮源俾
水循滹沱一派以出青縣一行保定府先濬楊村河藺
家口白洋淀次安州新雄任丘等縣於吕公月樣等橋
聯絡順天府文大等縣於龍灣張青苑家口俾水引沙
窪一派出丁字沽斯可以抑九河之患而民害可息矣
下二部議覆四府河患先該太僕寺卿何棟勘奏障濬
工程浩大民困未紓須料才力有餘乃可興工巳奉俞
旨今元祉所奏又極詳明夫水害不除則民災終不可
免恐不可以財力之詘坐視斯民之溺乞降專敕二道
今順天巡撫王大用保定巡撫許宗魯督同各該兵備
有司官照依所奏事理履行勘視凡故河淤塞所在遡
流窮源通加開濬其一切横流散漫之水亦須究其弊
原順流下導務使趨河就海不可顧此棄彼以鄰境為
壑其諸官豪阻截水利者即行改正若更抗拒從重參
治體勘明白即畫域鳩夫及時戒事一面具實奏聞詔
悉從之癸酉陜西巡撫都御史王堯封奏陜西各邊
歲仰食縣官者不可勝數考之黃河運道自汴城入洛
河至孫家灣下載陸轉可數百里而達陜州復由黃河
經潼關通渭南不四十里抵陜城而陜之金州等處徑
湖廣襄陽漢江皆有水可漕誠循此道改立漕卒增置
牛車先轉河南湖廣原派臨德二倉米十萬石於金州
續改附近陜州等處折糧二十萬石各舟浮車轉而達
於陜則可以不煩内帑而用饒足矣戶部覆言漢唐盛
時歲漕關中粟數十萬石耳然漢番係議作渠田不欲
漕張湯議通襃斜不能漕唐褚朗鑿三門山為梁而功
不成楊務廉又鑿為棧以輓舟而輓卒多墜死李齊物
鑿砥柱以通舟而不能入至候水漲乃上蓋皆更砥柱
之險敗亡過半故至呼河中山為米山謂僱門匠為無
墓而我朝成化間亦曾轉漕二十萬石至陜有斗錢易
斗米之費竟不能達今徒愛獲穀之利而不知利之不
償其害是揚雄所謂耗十而愛一之說也宜下廷臣會
議可否以聞既而廷臣皆以為不便罷不行(明世宗實)
(錄)
明世宗嘉靖十二年八月壬申順天府香河縣郭家莊
自開新河一道長一百七十丈闊五十一丈有竒路較
舊河近十餘里有司以聞詔管河諸臣亟為善治并祭
告河神(明世宗實錄)
總河朱裳保運道疏略云弘治以前河分四支若孫
家渡渦河口趙皮寨梁靖口近年俱以堙塞而以全
河東奔自曹單城武等處徑趨沛縣又自沛北徙横
流金鄉魚臺穀亭口事誠可虞況今漕渠窄隘洪閘
束捍以全河入之自不能容惟當分濬以殺其勢今
梁靖趙皮幸已疏通孫家渡亦行挑濬惟渦河一支
因趙皮寨下流雎州野雞岡正河五十餘里漫於平
地注入渦河宜挑濬深廣導引漫水使歸入正河而
入雎州張建口起築長隄至歸德州郭村計凡一百
餘里以防泛溢仍特疏梁靖口下流且挑儀封於莊
村月河入之遠於小浮橋則北崖水勢殺矣其北崖
自河南原武縣至山東曹州原有長堤以防東北入
海但日久坍塌者多不任衝擊所宜急為修築兼添
築月河以禦奔衝及查河道魚臺其流益北將有越
濟寧趨安平東入海之漸議者欲塞岔河口以安運
道然以臣計之其可虞者有三水勢洶湧遽難堵塞
一也縱令塞之勢益流激夏秋水漲兼恐横崖決北
二也決口既塞徐州上至魯橋沈沙滯積山東諸泉
水微運道必淤三也今宜將魯橋至沛縣東堤一百
五十餘里相其要害固之以石泄之以壩自城武至
濟寧州創築縷水大堤百五十餘里以防北溢魚臺
縣至穀亭鎮開通淤河引水入漕以紓其患即所謂
順水之性不與水爭道者也(山東全河備考)
明世宗嘉靖十三年十一月庚寅總督河道都御史劉
天和言黃河自魚沛入漕河運舟通利者數十年而淤
塞河道廢壊閘座阻隔泉流衝廣河身為害亦大邇來
黃河改衝一支從虞城蕭碭等縣下出小浮橋口而於
榆林集侯家林二河分流入運者俱淤塞斷流不入利
去而害獨存明春糧運已迫今宜浚自魯橋至徐州二
百二十里之淤塞修師家莊至黃家閘之閘座及行管
河郎中主事疏浚諸泉源與運河接濟又請徵調山東
河南兩直隸四省夫役及議處工價糧食限各郡縣朝
覲官速回任以充委用申明運軍不許多帶貨物以致
淺阻復疏請設沽頭閘主事并各閘官吏夫役工部議
覆上從之詔以疏通運河係國家急務天和前後兩疏
具見盡忠仍賜敕命作急督理一應司府軍衛俱聽節
制務刻期完工以圖永久(明世宗實錄)
公總督漕運至淮會漕塞議者紛紛謂復海運開濟
汶卿謂六月無漕京師困矣姑紓目前之急乃疏黃
河故道固堤岸毋令走洩未幾漕利(朱睦㮮撰右副都御史馬公傳)
(乙公名卿字敬臣林慮人弘治丑進士嘉靖十二年任總漕)
明世宗嘉靖十四年七月癸未御史曾翀奏漕河自臨
清而下汶水與衞水漳水淇水合流北至青縣復合磁
滹諸水經流千里始達直沽每遇大雨時行百川灌河
其勢衝決散漫蕩析田廬漂沒糧運請於瀛渤之上流
如滄州之絶堤興濟之小埽灣德州之四女樹景州之
泊頭鎮各修復減水廢閘股引諸水以入於海則大勢
分而不為害乞敕河臣程督之報可九月庚申初建
西海神祠先是上召禮部尚書夏言於無逸殿諭之曰
西海子歲以午日奉兩宫游宴止行望祀宜特建祠宇
言退乃上疏曰禁内西海子者即古燕京積水潭也源
出西山神山一畝馬眼諸泉繞出瓮山後匯為七里濼
東入都城瀦為積水潭南出玉河入於大通河轉漕亦
賴其利比之五祀其功較大宜特祀請於北閘口湧玉
亭後隙地建祠以答神貺詔可十二月辛亥總理河
道都御史劉天和條議治河事宜其一泗州祖陵其一
壽春王墳(不錄)其一近年黃河入運僅利濟魚臺南至徐
沛二百里爾自魚臺北至濟寧及臨清五百里間俱賴
汶水諸泉之利宜大加疏濬務俾勺水悉入漕河其一
南旺周遭湖堤已築成一百餘里堪以積水其舊設減
水閘壩俱宜查復其一魯橋至沛縣東堤一百五十餘
里舊議砌石以禦横流今黃河既已南徙閘河汶泉水
微培堤亦已高厚毋容更議其一淮安清河口板閘迤
南淤淺河道併工疏浚築為堤岸其一新莊清江等閘
如濟寧閘例以時啓閉工部以其議為當上從之(明世宗)
(實錄)
古者河北流伊洛汴汜不入河雖沁衛淇漳之水過
大伾而北始入焉故河之勢猶減今則伊洛沁汴汜
諸水舉入之矣中州安得無河患邪將導沁入衛歟
衛輝宗藩已因水患奏塞上流矣且臨清下至天津
河道甚狹頻年已苦衝決不可復益以水惟汶泉之
水遇旱則微匯水諸湖以淤而狹(安山南旺蒲灣洎昭陽諸湖大半淤)
(填平滿積水甚少)運舟恒苦淺澀若於武陟境内沁河橫建
滚水石壩於東岸開三斗門引沁自原武陽武北界
大堤之外(勿俾與黃河相近以大堤及諸堤為隔限)經延津縣南循大堤
而東至長垣界入黃河舊衝張秋故道(自武陟至此三百餘里須)
(創開皆大堤之北)又東至曹州境舊分水處(黃河舊於此分流一大支徑衝)
(張秋一小支下濟寧永通閘月河)北向張秋之道則設一閘(張秋以下水涸)
(方開)南向濟寧之道則大加疏濬俾出永通閘入運河
(自長垣境故道至此亦三百餘里)旱則沁水盡東全濟運河澇則半
由滚水壩仍歸黃河是運河復增一汶為永遠無窮
之利黃河亦可少殺矣而況沁則易於節制不亦大
愈於引黃河邪但大勞未艾民力方屈運道方幸通
曷敢以輕議也國朝治河司運惟宋司空禮陳平
江瑄經理之功為大然惟導汶濬淤建閘通運不復
引河雖景泰弘治間黃河自至徐武功有貞白康敏
昂劉忠宣大夏亦皆強排力塞之而後已不復資以
濟運蓋其至則衝決去則淤填修治之工無時可已
而運舟運卒之衝溺為害尤大且遷徙不常害多利
少羣公誠有見於此矣嘉靖甲午冬十月黃河從趙
皮寨南徙運道淤阻時議者有引黃河(謂黃河水盛舟行閘面之)
(利)濬閘河二說莫能決余甚憂之迺相度二河道里
遠近工役巨細權利害輕重而折衷之引黃河濬淤
幾四百里既深且廣其遠其費倍於浚閘河計非數
月可完誤營運諸料物誤糧運京師公私仰給乏絶
兼之故道難復縱復將即淤濬河修閘之費卒不可
免是以其勞貽後人也況所濟魯橋下至黃家閘百
七十里爾自魯橋北至臨清五百里間則猶資汶水
諸泉初無預於黃河也迺始決策濬河修閘惟將來
天旱泉微(余甲午夏承乏治水魯橋以下黃河盛流閘面行舟濟寧一帶幾至絶流隨禱於南)
(旺諸祠及泰山幸應禱而大雨河始通)運舟不免淺閣歐陽修有言智
者之於事有所不能必則較其利害之輕重擇其害
少而利多者為之猶愈於害多而利少余取法焉然
則欲為運道建萬世之利者亦惟引沁為愈爾(以上古今)
(冶河同異摘錄二條)通州上達都城近已修閘轉般漕運脚費
大省蓋元郭守敬雖嘗行之卒於中止惟我聖明決
策修復為萬世利無容議矣若白河經密雲諸山且
全受渾榆諸河之水夏秋暴漲堤防不能禦源遠流
迅水勢漫散河皆溜沙深淺通塞不常運行甚艱殊
無策以治之惟用兜杓數千具治河官夫遇淺即濬
此外運舟各攜四五具二三百舟即可得千餘具合
力以濬頃刻而通盤剥大省矣惟運卒利於盤剥方
可開支脚價少資用焉而終歲勞苦固可憫也如即
以盤剥之費償運卒濬淺之勞則運卒受實惠不愈
利歸剥船邪兼官置剥船千艘糧運不滯矣近有議
於白河建閘者河廣水盛漲必他決底皆淤沙閘必
易損且河徙無定(乙未王家渡河一歲徙十五里)閘難改移蓋未達
水土之宜也運河數千里惟白河堤防大壞歴觀
河底兩岸率皆淤沙以故易於衝決遷改與中州黃
河略同治堤宜遠宜堅宜植六柳諸法亦略同更有
異焉每見村莊週遭積沙成巨堤上復多柳云以禦
水詢之乃先於平地植低柳成行以俟風沙搏聚旋
自成堤柳愈繁則沙愈聚根株盤結水至無害也治
河者如之不亦大省民力邪然惟瀰望平沙無可取
土者方用此法若堅實河岸仍須土堤低下衝決之
口仍須堅土倍築高厚更植深柳為完美爾(以上白河凡二)
(條)衞合淇漳之水故其流盛臨清而下去海猶遠而
岸亦高衝決猶少德州而下河身既狹去海漸近兩
岸復卑滄州以下尤卑易盈易決矣近恩縣東光滄
州興濟連建四閘誠足以洩漲溢之水但入海之道
須修濬深廣無隳成功也滄德天津之間河決無
歲無之亦有水不甚盛河不甚盈而決者非盡由隄
岸卑薄也一則鹽徒盜決以圖行舟私販一則鹻薄
地土盜決以圖淤肥一則對河軍民盜決以免衝決
彼岸(斯二者汶河同之)巡守當嚴而防察當預也臨清板
閘運河入衞處也衛河水漲即壅入閘或漫閘面以
入故閘上下常淤運舟每為停阻宜增培閘面旱澇
舉須下板啓閉(舊以衛河水盛多不用板)蓋啟則閘下之淤每日
衝洗可盡閉則衛水不入閘河之水積盈及啟則二
河水勢相當淤亦不入矣司閘者所宜審也(以上衛河凡三)
(條)元人遏汶分流北出陽穀以通衛南出濟寧以通
泗名會通河然分水之處地勢猶高僅勝小舟永樂
九年宋司空禮築戴村壩以遏汶導之西南流四十
里出鵝河口南旺湖中地勢下矣然後分流南北方
可勝巨載漕運永利焉夫人知宋導汶濬河之功而
不考其故為著於此汶水出泰萊諸山伏秋流亦
混濁率皆虛浮淤沙故老相傳成化間戴村壩以下
河道猶未淤滿意者開導未久耳近則沙淤直至南
旺河皆平滿矣故水易漲溢(即北下東平故道鹽河入海運河不得其用矣)
頻年挑濬沙積兩岸或平鋪地上風起飛揚仍歸河
内運河命脈全賴兹流雖勺水當惜衆議兩岸築堤
以約攔之猶慮水漲堤壊迺議開減水閘滚水壩各
四(東西兩岸各二)以洩暴水嘉靖十三年秋築東堤(主事叚承恩所)
(築)尚須培補高厚十四年秋築西堤(主事顧翀所築)去河遠
(遠則足以容水)而高厚閘壩亦計料修建嗣而治之運道其
永賴矣汶水自泰萊至南旺幾三百里遠近咸謂汶
泉水微而不考其故蓋盈河淤沙深廣春夏久旱亢
暘沙極乾燥汶泉經之多滲入河底所經既遠安得
不微邪嘗測其上源下流各深廣尺寸蓋所耗十之
三四然數百里之淤沙不可盡濬且將復淤所濬兩
岸之沙終歸河内勞費無已而卒莫能效真無以為
處有獻議者云汶水自春城口以下河流迂遠宜於
春城口置石壩一道中為數&KR1713;洞創開小河八里餘
取徑入魯姑龍鬭二泉渠量加濬廣凡六十三里餘
而至黑馬溝伏秋水盛流濁則開&KR1713;洞俾由故道春
夏之間及天旱水微流清則遏水由&KR1713;洞下出黑馬
溝口即可避汶河百數十里之沙滲余大竒之隨因
中道有五泉隔絶不能入遂止如將五泉者横汶開
溝以入焉亦無不可治水者尚其審諸汶河淤田盜
決對岸盜決之弊與衛河同(以上言汶河)自徐州北至臨
清七百里間為閘四十有三自元建者二十餘聖朝
永樂至今先後增建者二十有餘(減水月河通湖諸閘不與焉)故
閘面閘底高下不一如下閘過低積水盈板即須啓
則上閘之水必迅急而舟難入必易涸而舟難行矣
余問水歴觀而竊疑之然未敢以為必然至冬黃河
南徙諸閘有僅露閘面者有没入泥底者而閘口之
泥深淺不一乃一以閘面平石至泥水平面測之時
惟棗林閘露閘面三尺餘各有差(師家莊魯橋二閘面各露一尺五寸)
(穀亭湖陵城二閘面各露一寸孟陽泊閘面露一尺八寸餘至底悉泥淤深至一丈八九尺者)惟棗
林閘下之南陽閘已没入泥底閘面泥淤仍四尺六
寸八里灣閘面泥淤仍五尺始知舊傳棗林閘之過
高而不知其下南陽閘之過低也迺一以棗林閘為
準餘悉培而平之由是啟閉水不復洩仍各測其深
淺其閘底過深者則量留底板均止以十二板啟閉
(師家莊閘深一丈三尺二寸留底板二魯橋閘深一丈六尺五寸留底板六棗林閘深一丈六尺二寸留)
(底板三南陽閘深一丈八尺三寸留底板四穀亭閘深一丈五尺七寸留底板二八里灣閘深一丈六尺)
(三寸留底板三孟陽泊閘深一丈五尺一寸留底板一湖陵城閘深一丈七尺四寸留底板二沽頭以下)
(六閘則閘淺惟上沽頭閘留板一餘無留)則閘上之水益深苟非久旱水
微固可直達上閘(舊運舟過閘即淺閣直待積水盈板方抵上閘)舟行其永
利矣南旺迤北諸閘亦可行之而大勞甫息未遑也
閘河自魯橋以下為黃河衝洗以漸而廣乙未濬河
止以底廣五丈為準蓋南旺上源也分水處河底僅
四丈下流愈廣則愈淺矣閘河僅取通舟非務為觀
美元人有因水散至以板為岸逼水行舟可驗矣治
水者慎無病其狹而圖為廣大也惟河廣淤深間復
下墮河底不及五丈者方以時濬之而已余濬河至
三柳樹灣迺八里灣孟陽泊二閘之間役夫云下皆
生土河底舊止此矣余猶病其淺一老叟進云聞之
先輩兩閘之間須留稍淺一處余恍然而悟蓋中道
皆深下閘一開上閘之水盡洩閘近者積水猶易盈
閘遠者倍費時日矣故中道留淺(亦不過十餘丈或數丈)船行
至此雖少待然積水不必盈閘即可越之而直達上
閘舟行顧速矣益知前人用心之勤為慮之遠若此
為之歎慕自愧不能已後之人慎毋忽也凡閘雁翅
石及砌岸用石者須内外兩面各用完整石塊砌高
而中填以碎石灌以泥灰即永遠無坍損矣(以上言閘河)
(問水集)
行水金鑑卷一百十四
