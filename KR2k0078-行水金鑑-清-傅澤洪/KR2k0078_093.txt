行水金鑑卷九十三
江南按察使傅澤洪撰
運河水
唐都長安而關中號稱沃野然其土地狹所出不足以
給京師備水旱故常轉漕東南之粟高祖太宗之時用
物有節而易贍水陸漕運歲不過二十萬石故漕事簡
自高宗以後歲益增多而功利繁興民亦罹其弊矣初江
淮漕租米至東都輸含嘉倉以車或駝陸運至陜而水行
來遠多風波覆溺之患其失常十七八故其率一斛得八
斗為成勞而陸運至陜纔三百里率兩斛計庸錢千民送
租者皆有水陸之值而河有三門底柱之險(唐書食貨志)
唐高祖武德八年水部郎中姜行本請於隴州開五節
堰引水通運許之(舊唐書食貨志)隴州汧源縣有五節堰引隴
川水通漕武德八年水部郎中姜行本開(唐書地理志汧源縣今)
(省入陜西鳳翔府隴州陜西通志云五節堰今廢)
唐高宗顯慶元年苑西監褚朗議鑿三門山為梁可通
陸運乃發卒六千鑿之功不成其後將作大匠楊務廉
又鑿為棧以輓漕舟輓夫繫二鈲於胷而繩多絶輓夫
輒墜死則以逃亡報因繫其父母妻子人以為苦(唐書)
(食貨志)
唐高宗咸亨三年關中饑監察御史王師順奏請運晉
絳州倉粟以贍之上委以運職河渭之間舟楫相繼會
於渭南自師順始之也(舊唐書食貨志)
趙州昭慶縣有澧水渠儀鳳三年令李玄開以漑田
通漕(唐書地理志縣昭慶今為直隸眞定府趙州隆平澧水渠在縣城下)
朗州武陵縣有永泰渠(武后)光宅中刺史胡處立開通漕
且為火備(唐書地理志志武陵縣今為湖廣常德府附郭一統云永泰渠在府城北)
鳳翔府虢縣西北有昇元渠引汧水至咸陽(武后)垂拱初
運岐隴水入京城有高泉渠如意元年開引水入縣城
(唐書地理志在虢縣今為鳳翔府寳雞岐山二縣地一統志汧河隴州治西南源出汧山流經汧陽縣至)
(寳雞縣東入渭高泉陜西通志云在寳雞縣東八十里)
泗州漣水縣故有新漕渠南通淮(武后)垂拱四年開以通
海沂密等州(唐書地理志東漣水縣今為江南淮安府安東縣今安縣有中漣河東漣河西漣)
(河中漣在治北三里河闊八十餘丈北通官河南通市河下流三里為東漣闊三十餘丈上流三十里為)
(西漣闊如東漣源自西北大湖來東南入淮殆即當時之遺跡歟)
陳留郡開封縣有湛渠(武后)載初元年引汴注白溝以通
曹兖賦稅(唐書地理志一開封縣今為河南開封府祥符縣統志湛渠在府城外)
唐則天皇后大足元年六月於東都立德坊南穿新潭
安置諸州租船(舊唐書食貨志)河南府河南縣有洛漕新潭大
足元年開以置租船(唐書地理志府河南縣今為河南河南洛陽縣)
唐中宗神龍三年滄州刺史姜師度於薊州之北漲水
為溝以備奚契丹之寇又約舊渠傍海穿漕號平虜渠
以避海難運糧(舊唐書食貨志)
韋景駿神龍中歴肥鄉令縣北瀕漳連年泛溢人苦之
舊防迫漕渠雖峭岸隨即壊決景駿相地勢益南千步
因高築鄣水至隄址輒去其北燥為腴田又維艚以梁
其上而廢長橋功少費約後遂為法(唐書韋景駿傳云舊唐書景駿傳)
(漳水舊有架柱長橋每年修葺景駿又改造為浮橋自是無復水患至今賴焉)
泗州盱眙縣有直河太極元年敕使魏景淸引淮水至
黃土岡以通揚州(唐書地理志注盱眙縣今為江南鳳陽府属一統志直河在泗州東北二)
(十里則與盱眙縣通流可知也)
齊澣定州義豐人開元初為汴州刺史以淮至徐城險
急鑿渠十八里入淸水人便其漕(唐書齊澣傳)
姜師度魏人開元初遷陜州刺史州西太原倉控兩京
水陸二運常自倉車載米至河際然後登舟師度遂鑿
地道自上注之便至水次所省萬計再遷同州又於朝
邑河西二縣界就古通靈陂擇地引雒水及堰黃河灌
之以種稻田凡二千餘頃内置屯十餘所收穫萬計特
加金紫光禄大夫(舊唐書姜師度傳)
唐明皇開元二年河南尹李傑奏汴州東有梁公堰年
久堰破江淮漕運不通發汴鄭丁夫以濬之省功速就
公私深以為利(舊唐書食貨志)李傑本名務光滏陽人開元初
為河南尹先是河汴間有梁公堰年久堰破江淮漕運
不通傑奏調發汴鄭丁夫以浚之省功速就公私深以
為利刊石水濱以紀其蹟尋代宋璟為御史大夫(舊唐書李)
(傑傳)孟州河陰縣有梁公堰在河汴間開元二年河南尹
李傑因故渠浚之以便漕運(唐書地理志封河陰縣今為河南開府属)
華州華陰縣西二十四里有敷水渠開元二年姜師度
鑿以洩水害五年刺史樊忱復鑿之使通渭漕(唐書地理志)
(華陰縣今為陜西西安府属陜西通志敷水渠在華陰縣西三十里源出大敷谷)
唐明皇開元十年二月四日伊水泛漲毁都城南龍門
平地水深六尺以上入漕河水次屋舍樹木蕩盡(舊唐書)
(五行志)
唐明皇開元十四年七月十四日瀍水暴漲流入洛漕
漂没諸州租船數百艘溺死者甚衆(舊唐書五行志)
唐明皇開元十五年正月令將作大匠范安及檢行鄭
州河口斗門先是洛陽人劉宗器上言請塞汜水舊汴
河口於下流滎澤界開梁公堰置斗門以通淮汴擢拜
左衞率府胄曹至是新漕塞行舟不通貶宗器等安及
遂發河南府懷鄭汴滑三萬人疏決兼舊河口旬日而
畢(舊唐書食貨志)
唐明皇開元十八年六月乙丑東都瀍水暴漲漂損揚
楚淄德等州租船壬午東都洛水泛漲壊天津永濟
二橋及漕渠斗門漂損提象門外助鋪及仗舍又損居
人廬舍千餘家(舊唐書五行志)
唐明皇開元十八年宣州刺史裴耀卿朝集京師玄
宗訪以漕事耀卿條上便宜曰江南戸口多而無征防
之役然送租庸調物以歲二月至揚州入斗門四月巳
後始度淮入汴常苦水淺六七月乃至河口而河水方
漲須八九月水落始得上河入洛而漕路多梗船檣阻
隘江南之人不習河事轉僱河師水手重為勞費其得
行日少阻滯日多今漢隋漕路瀕河倉廩遺跡可尋可
於河口置武牢倉鞏縣置洛口倉使江南之舟不入黃
河黃河之舟不入洛口而河陽柏崖太原永豐渭南諸
倉節級轉運水通則舟行水淺則寓於倉以待則舟無
停留而物不耗失此甚利也玄宗初不省二十一年耀
卿為京兆尹京師雨水糓踊貴玄宗將幸東都復問耀
卿漕事耀卿因請罷陜陸運而置倉河口使江南漕
舟至河口者輸粟於倉而去縣官僱舟以分入河洛置
倉三門東西漕舟輸其東倉而陸運以輸西倉復以舟
漕以避三門之水險玄宗以為然乃於河隂置河隂倉
河西置柏崖倉三門東置集津倉西置鹽倉鑿山十
八里以陸運自江淮漕者皆輸河隂倉自河隂西至太
原倉謂之北運自太原倉浮渭以實關中玄宗大悅拜
耀卿為黃門侍郎同中書門下平章事兼江淮都轉運
使以鄭州刺史崔希逸河南少尹蕭炅為副使益漕
晉絳魏濮邢貝濟北之租輸諸倉轉而入渭凡三歲
漕七百萬石省陸運傭錢三十萬緡是時民久不罹
兵革物力豐富朝廷用度亦廣不計道里之費而民之
輸送所出水陸之直增以函脚營窖之名民間傳言用
斗錢運斗米其糜耗如此及耀卿罷相北運頗艱米歲
至京師纔百萬石二十五年遂罷北運而崔希逸為河
南陜運使歲運百八十萬石其後以太倉積粟有餘歲
減漕數十萬石(唐書食貨志)
裴耀卿遷京兆尹明年秋雨害稼京師饑帝將幸東都
召問所以救人者耀卿曰陛下旣東廵百司畢從則太
倉三輔可遣重臣分道賑給自東都益廣漕運以實關
輔關輔旣實則乘輿西還事蔑不濟且國家大本在京
師但秦地狹水旱易匱貞觀永徽時禄廩者少歲漕粟
二十萬略足今用度寖廣運數倍且不支故數東幸以
就厫粟為國大計臣願廣陜運道使京師常有三年食
雖水旱不足憂今天下輸丁約四百萬使丁出百錢為
陜洛運費又益半為營窖用分納司農河南陜州又令
租米悉輸東都從都至陜河益湍沮若廣漕路變陸為
水所支尚贏萬計且河南租船候水始進吳工不便河
漕處處停留易生隠盗請置倉河口以納東租然後官
自僱載分入河洛度三門東西各築厫倉自東至者東
倉受之三門迫險則旁鑿以開車道運數十里西倉受
之度宜徐運抵太原倉趨河入渭更無留阻可減費鉅
萬天子然其計拜黃門侍郎同中書門下平章事充
轉運使於是置河陰集津三門倉引天下租繇盟津泝
洛而西三年積七百萬石省運費三十萬緡或曰以此
緡納於上足以明功答曰是謂以國財求寵其可乎敇
吏為和市費遷侍中(唐書裴耀卿傳)
潤州丹陽縣開元二十二年刺史齊澣以州北隔江舟
行繞瓜步回遠六十里多風濤乃於京口埭下直趨渡
江二十里開伊婁河二十五里渡楊子立埭歲利百億
舟不漂溺(唐書地理志年舊唐書明皇本紀載其事在開元二十六冬未知孰是丹陽縣今為江)
(南鎮江府属一統志伊婁河在鎮江府城南)
成都府温江縣有新源水開元二十三年長史章仇兼
瓊因蜀王秀故渠開通漕西山竹木(唐書地理志川溫江縣即今四成)
(都府屬)
瀛州河間縣西南五里有長豐渠開元二十五年刺史
盧暉自束城平舒引滹沱河東入淇通漕漑田五百餘
頃(唐書地理志任河間縣今為直隸河間府附郭一統志長豐渠在邱縣西北自河間府舊束城引滹沱)
(水東流通漕漑田)
齊澣遷潤州刺史潤州北界隔大江至瓜步尾紆滙六
十里船繞瓜步多為風濤所漂損澣乃移漕路於京口
塘下直渡江二十里又開伊婁河二十五里即達楊子
縣自是免漂損之災歲減脚錢數十萬數年復為汴州
刺史淮汴水運路自虹縣至臨淮一百五十里水流迅
急舊用牛曳竹索上下流急難制乃奏自虹縣下開河
三十餘里入於淸河百餘里出淸水又開河至淮陰縣
北岸入淮免淮流湍險之害久之新河水復迅急又多
僵石漕運艱澀行旅弊之澣因高力士中助連為兩道
採訪使遂興開漕之利以中人主意復勾剝貨財賂遺
中貴物議薄之(舊唐書齊澣傳)宿州虹縣廣濟新渠開元二十
七年採訪使齊澣開自虹至淮陰北十八里入淮以便
漕運旣成湍急不可行遂廢(唐書地理志陽本紀略同虹縣今為鳳府属虹縣)
(志康熙十一年知縣龔起翬詳開河北從陸家溝至洋河南由界溝至淮河南北交通南來糧艘由高郵)
(洪澤至泗州上五河界溝至虹縣又由虹至陸家溝出白洋河入駱馬湖北回糧艘由駱馬湖至虹縣出)
(高郵亦然為漕運之間道然虹縣開河不專恃陸家溝一道今年水漲河形悉見一道由渭橋入長直溝)
(竟達五河一道由渭橋入長直溝橫入汴河出城東至靑洋達泗州此四道皆可開唯渭橋近徐溪口接)
(靈璧孟山諸湖可引以資漕閘若陸家溝至秦橋水勢直瀉一決百里無涓滴之蓄恐不足以資漕輓也)
(據此則虹之運道開之可以永利)
魏州貴鄉縣有西渠開元二十八年刺史盧暉徙永濟
渠自石灰窠引流至城西注魏橋以通江淮之貨(唐書地理)
(志大明皇本紀亦載之在是年九月貴鄉縣今為直隸名府元城縣一統志永濟渠在臨河廢縣西北三)
(十里自濬縣入界東北入内黃縣臨河廢縣在開州西六十里本漢黎陽縣地)
平州馬城縣古海陽城也開元二十八年置以通水運
(唐書地理志十馬城廢縣在今直隸永平府灤州城南二里海陽城在府城南三十里)
唐明皇開元二十九年陜郡太守李齊物鑿三門山以
通運闢三門巔踰巖之險地俾負索引艦昇於安流自
齊物始也(舊唐書食貨志)是年陜郡太守李齊物鑿底柱為門
以通漕開其山巔為輓路燒石沃醯而鑿之然棄石入
河激水益湍怒舟不能入新門候其水漲以人輓舟而
上天子疑之遣宦者按視齊物厚賂使者還言便齊物
入為鴻臚卿以長安令韋堅代之(新唐書食貨志於齊物鑿山巔棄石河)
(致水激舟難入門功不成矣幸乘水漲行賄言便入為鴻臚二人欺君之罪大矣哉)是年暴水伊
洛及支川皆溢損居人廬舍秋稼無遺壊東都天津橋
及東西漕河南北諸州皆多漂没(舊唐書五行志)
唐明皇天寳元年春正月甲寅陜郡太守李齊物先鑿
三門辛未渠成放流(舊唐書明皇本紀)陜州平陸縣天寳元年
太守李齊物開三門以利漕運(唐書地理志志齊物行賄粉飾食貨旣明著)
(之地理志復言其利則激水湍怒之處至元年始克成之平陸縣今山西平陽府屬)是年命陜
郡太守韋堅引滻水開廣運潭於望春亭之東以通河
渭京兆尹韓朝宗又分渭水入自金光門置潭於西市
之兩衙以貯材木(舊唐書明皇本紀)
唐明皇天寳二年三月壬子韋堅開廣濟潭畢功盛陳
舟艦(舊唐書明皇本紀)
華州華陰縣有漕渠自苑西引渭水因石渠會灞滻經
廣運潭至縣入魏天寳三載韋堅開(唐書地理志)
韋堅萬年人天寶元年為陜郡太守水陸轉運使自西
漢及隋有運渠自關門西抵長安以通山東租賦奏請
於咸陽擁渭水作興成堰截灞滻水傍渭東注至關西
永豐倉下與渭合於長安城東九里長樂坡下滻水之
上架苑牆東面有望春樓樓下穿廣運潭以通舟楫二
年而成(舊唐書韋堅傳)堅始鑿潭多壊民冢墓起江淮至長安
公私騷然及得罪林甫遣使江淮鈎索堅罪捕治舟夫
漕史所在獄皆滿郡縣剥斂償輸責及鄰伍多祼死牢
戶林甫死乃止(新唐書韋堅傳)
韋堅(為陜郡太守)兼水陸運使治漢隋運渠起闕門抵長安
通山東租賦乃絶灞滻並渭而東至永豐倉與渭合又
與長樂坡瀕苑牆鑿潭於望春樓下以聚漕舟堅因使
諸舟各揚其郡名陳其土地所產寳貨諸竒物於栿上
先時民間唱俚歌曰得體紇那邪其後得寶符於桃林
於是陜縣尉崔成甫更得體歌為得寳弘農野堅命舟
人為吳楚服大笠廣袖芒屩以歌之成甫又廣之為歌
辭十闋自衣闕後綠衣錦半臂紅抹額立第一船為號
頭以唱集兩縣婦女百餘人鮮服靚妝鳴鼓吹笛以和
之衆艘以次輳樓下天子望見大悅賜其潭名曰廣運
潭是歲漕山東粟四百萬石自裴耀卿言漕事進用者
常兼轉運之職而韋堅為最初耀卿興漕路請罷陸運
而不果廢自景雲中陸運北路分八遞僱民車牛以載
開元初河南尹李傑為水陸運使運米歲二百五十萬石
而八遞用車千八百乘耀卿罷久之河南尹裴迥以八
遞傷牛乃為交場兩遞濱水處為宿場分官總之自龍
門東山抵天津橋為石堰以遏水其後大盜起而天下
匱矣(唐書食貨志)
天寳中上以三河道險束漕運艱難乃旁北山鑿石
為月河以避湍急名曰天寶河歲省運夫五十萬又
無覆溺淹滯之患天下稱之其河東西經直長五里
餘闊四五丈深三四丈皆鑿堅石匠人於石得古鐵
鏟長三尺餘上有平陸二字皆篆文也上異之藏於
内庫遂命改河北縣為平陸縣旌其事也(傳信錄)
唐肅宗末年史朝義兵分出宋州淮運於是阻絶租庸
鹽鐵泝漢江而上河南尹劉晏為戶部侍郎兼勾當度
支轉運鹽鐵鑄錢使江淮粟帛繇襄漢越商於以輸京
師及代宗出陜州關中空窘於是盛轉輸以給用廣德
二年廢勾當度支使以劉晏顓領東都河南淮西江南
東西轉運租庸鑄錢鹽鐵轉輸至上都度支所領諸道
租庸觀察使凡漕事亦皆決於晏晏即鹽利顧傭分吏
督之隨江汴河渭所宜故時轉運船繇潤州陸運至揚
子斗米費錢十九晏命囊米而載以舟減錢十五繇揚
州距河陰斗米費錢百二十晏為歇艎支江船二千艘
每船受千斛十船為綱每綱三百人篙工五十自揚州
遣將部送至河陰上三門號上門填闕船米斗減錢九
十調巴蜀襄漢麻枲竹篠為綯挽舟以朽索腐材代薪
物無棄者未十年人人習河險江船不入汴汴船不入
河河船不入渭江南之運積揚州汴河之運積河陰河
船之運積渭口渭船之運入太倉歲轉粟百一十萬石
無升斗溺者輕貨自揚子至汴州每駝費錢二千二百
減九百歲省十餘萬緡又分官吏主丹陽湖禁引漑自
是河漕不涸(唐書食貨志)
唐代宗廣德二年二月巳未第五琦開決汴河(舊唐書)
(代宗本紀)
唐代宗永泰二年九月庚申京兆尹黎幹以京城薪炭
不給奏開漕渠自南山谷口入京城至薦福寺東街北
抵景風延喜門入苑闊八尺深一丈渠成是日上幸安
福門以觀之(舊唐書代宗本紀元新唐書載其事在大歴年)
唐代宗大歴八年以關内豐穰減漕十萬石度支和糴
以優農晏自天寶末掌出納監歲運知左右藏主財榖
三十餘年矣及楊炎為相(時建中二年)以舊惡罷晏轉運使
復歸度支凡江淮漕米以庫部郎中崔河圖主之及田
悅李惟岳李納梁崇義拒命舉天下兵討之諸軍仰給
京師而李納田悅兵守渦口梁崇義搤襄鄧南北漕引
皆絶京師大恐(唐書食貨志)
劉晏領東都河南江淮轉運租庸鹽鐵常平使時大兵
後京師米斗千錢禁膳不兼時甸農挼穗以輸晏乃自
按行浮淮泗達於汴入於河右循底柱硤石觀三門遺
迹至河陰鞏洛見宇文愷梁公堰厮河為通濟渠視李
傑新隄盡得其病利然畏為人牽制乃移書於宰相元
載以為大抵運之利與害各有四京師三輔苦稅入之
重淮湖粟至可減徭賦半為一利東都彫破百戸無一
存若漕路流通則聚落邑㕓漸可還定為二利諸將有
不廷戎虜有侵盜聞我貢輸錯入軍食豐衍可以震耀
夷夏為三利若舟車旣通百貨雜集航海梯嶠可追貞
觀永徽之盛為四利起宜陽熊耳虎牢成臯五百里見
戸纔千餘居無尺椽㸑無盛煙獸游鬼哭而使轉車輓
漕功且難就為一病河汴自寇難以來不復穿治崩岸
減木所在廞淤涉泗千里如罔水行舟為二病東垣底
柱澠池北河之間六百里戍邏久絶奪攘姦宄夾河為
藪為三病淮陰去蒲坂亘三千里屯壁相望中軍皆鼎
司元侯每言衣無纊食半菽輓漕所至輒留以饋軍非
單車使者折簡書所能制為四病載方内擅朝權旣得
書即盡以漕事委晏故晏得盡其才歲輸始至天子大
悅遣衛士以鼓吹迓東渭橋馳使勞曰卿朕鄼侯也凡
歲至四十萬斛自是關中雖水旱物不翔貴矣(唐書劉晏傳)
(晏字士安南華人)
唐德宗建中初宰相楊炎用事惡晏乃奪其權其年三
月以金部郎中杜佑權勾當江淮水陸轉運使(舊唐書食貨志)杜
佑以秦漢運路出浚儀十里入琵琶溝絶蔡河至陳州
而合自隋鑿汴河官漕不通若導流培岸功用甚寡疏
雞鳴岡首尾可以通舟陸行纔四十里則江湖黔中嶺
南蜀漢之粟可方舟而下繇白沙趣東關歴潁蔡涉汴
抵東都無濁河泝淮之阻減故道二千餘里會李納將
李洧以徐州歸命淮路通而止戸部侍郎趙贊又以錢
貨出淮迂緩分置汴州東西水陸運兩稅鹽鐡使以度
支總大綱貞元初關輔宿兵米斗千錢太倉供天子六
宫之膳不及十日禁中不能釀酒以飛龍駝負永豐倉
米給禁軍陸運牛死殆盡德宗以給事中崔造敢言為
能立事用為相造以江吳素嫉錢穀諸使顓利罔上乃
奏諸道觀察使刺史選官部送兩稅至京師廢諸道水
陸轉運使及度支廵院江淮轉運使以度支鹽鐵歸尚
書省宰相分判六尚書事以戸部侍郎元琇判諸道鹽
鐵𣙜酒侍郎吉中孚判度支諸道兩稅增江淮之運浙
江東西歲運米七十五萬石復以兩稅易米百萬石江
西湖南鄂岳福建嶺南米亦百二十萬石詔浙江東西
節度使韓滉淮南節度使杜亞運至東西渭橋倉諸道
有鹽鐵處復置廵院歲終宰相計課最崔造厚元琇而
韓滉方領轉運奏國漕不可改帝亦雅器滉復以為江
淮轉運使元琇嫉其剛不可共事因有隙琇稱疾罷而
滉為度支諸道鹽鐵轉運使於是崔造亦罷滉遂劾琇
常餫米淄靑河中而李納懷光倚以搆叛貶琇雷州司
戸參軍尋賜死是時汴宋節度使春夏遣官監汴水察
盜灌漑者歲漕經底柱覆者幾半河中有山號米堆運
舟入三門僱平陸人為門匠執標指麾一舟百日乃能
上諺曰古無門匠墓謂皆溺死也陜虢觀察使李泌益
鑿集津倉山西逕為運道屬於三門倉治上路以回空
車費錢五萬緡下路減半又為入渭船方五板輸東渭
橋太倉米至凡百三十萬石遂罷南路陸運(唐書食貨)
(志)
李泌貞元元年拜陜虢觀察使始鑿山開車道至三門
以便饟漕以勞進檢校禮部尚書(唐書李泌傳宗日知錄通鑑唐德貞元)
(二年李泌奏自集津至三門鑿山門車道十八里以避底柱之險按舊唐書李泌傳並無此事而食貨志)
(曰開元二十二年八月明皇從京兆尹裴耀卿之言置河陰縣及河陰倉河淸縣柏崖倉三門東集津倉)
(三門西鹽倉開三門北山十八里以避湍險自江津而泝鴻溝悉納河陰倉自河陰送納含嘉倉又送納)
(太原倉謂之北運自太原倉浮於渭以實京師凡三年運七百萬石省陸運之傭四十萬貫又曰開元二)
(十九年陜郡太守李齊物鑿三門山以通運闢三門巔踰岩險之地俾負索引艦昇於安流自齊物始也)
(天寶三載韋堅代蕭炅以滻水作廣運潭於望春樓之東而藏舟焉是則北運始於耀卿尚陸行十八里)
(河運始於齊物則直達於長安也下距貞元四十五年無緣有李泌復鑿三門之事予按舊唐書泌傳固)
(無此事而新唐書傳及食貨志則有之但通鑑以鑿山開車道訛為鑿三門車道則考訂之不愼)
揚州江都縣有愛敬陂水門貞元四年節度使杜亞自
江都西循蜀岡之右引陂趨城隅以通漕漑夾陂田(唐書)
(地理志)亞拜淮西節度使治漕渠引湖陂築防庸入之渠
中以通大舟夾隄高卬田因得灌漑疏啓道衢徹壅通
堙人皆悅頼(唐書杜亞傳比一統志愛敬陂在江都縣西五十里南儀眞縣漢廣陵太守陳登)
(浚塘築陂百姓愛之因名亦名陳公塘上有石磨鐵碾)
行水金鑑卷九十三
