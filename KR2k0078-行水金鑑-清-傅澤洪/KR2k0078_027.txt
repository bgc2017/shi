行水金鑑卷二十七
江南按察使傅澤洪撰
河水
明隆慶六年六月戊辰(神宗巳登極矣)輔臣高拱特請工部尚
書朱衡解督理河工總督料理山陵事務從之差江
西道御史周于德督理兩淮鹽課兼理河道七月戊
子吏部覆朱衡等守河事宜一議官守一議久任言管
河官員防守修築必經歲月駐信地方便責成新築河
隄計長三百七十里每六十里用官一員俱以州判縣簿
領之又添設府同知一員與管河通判均分調督如遇
有急互相協理其每年修守著有成效者年終薦舉紀
錄次第遷秩如管河主簿則陞管河縣丞縣丞陞州判
州判陞州同州同陞通判其係科目者管河通判則陞
同知同知陞僉事遞陞參議副使參政按察使布政使
累著成效則直以總理河道大用之久其任則河務愈
精久其官則河臣益勸衡等所陳誠為確論詔行之
甲午工部尚書朱衡言國家治河不過濬淺築隄二策
濬淺有漕黃交會之異濬漕黃者或爬或撈或逼水而
衝或引水而避此可人力勝者茶城與淮水會則在清
河茶城清河之淺無歲不然蓋二水互為勝負黃河水
勝則壅沙而淤及其消也淮漕水勝則衝沙而通雖用
人力水力居十七八築隄有截水縷水之異截水之隄
可施於閘河不可施扵黃河蓋黃河負湍悍之性挾川
潦之勢所向何堅不破顧可以一隄當之乃縷水之隄
不然河由淮入海運道實資之故扵兩岸築隄不使從
旁潰溢始得遂其就下入海之性盖以順為治非以人
力勝水性故至今百五六十年永賴不變查清河之淺
應照茶城例每遇黃河漲落時穵挑河潢導令淮水沖
刷則雖遇漲而塞必遇落而通惟清江浦水勢最弱出
口處所適與黃河相値比因民船由閘往來不閉遂至
沙淤壅塞旣有妨運道復貽患淮郡宜扵黃水盛發時
閉各閘惟鮮貢船隻聽令經由探有帶入沙淤隨即爬
撈毋使停滯若海口訪自隆慶三年海嘯後壅水倒灌
低窪之地積瀦難洩今前水固巳消涸尤宜時加試測
設有沙淤隨即疏浚毋得積塞有誤大計至於築隄黃
河兩岸止是縷水不得以攔截為名報聞乙未詔均
派兩直隸山東河南河夫扵各州縣毋偏累瀕河地方
八月乙卯總理河道兵部右侍郎萬恭巡撫遼東自
陳乞罷不允十月丁卯吏部覆總理河道萬恭照舊
供職不宜以患病再行陳乞報可戊辰復歸河南黃
河退灘地三百三十頃于杞縣灘地原屬考城永樂間
杞人墾荒其稅糧隨派扵杞後杞姦民避重就輕復報
入考城奏告紛紜至是撫按查勘明白乃復歸杞庚
午工科都給事中張文佳言河道國家命脈所關海運
方過河運之間道輕重緩急甚為較然顧黃河遷徙不
常今河流雖安河道諸臣未可自謂安往年河工報完
河患繼報至變起倉卒莫可支持凡以防之不預圖之
不早尚書朱衡之所經略至為詳盡乞敇河道諸臣及
時舉行併力殫圖不得指以海運弛意河工疏下工部
朱衡亦言漕河自儀眞至張家灣凡二千八百餘里河
勢四段不同儀真至清江浦與臨清至張家灣遠隔黃
河不(闕)力惟茶城至臨清則閘諸泉之水為河與黃
河相近清河至茶城則黃河即運河也臣故謂茶城以
北當防黃河之決而入茶城以南當防黃河之決以出
防黃河即所以保運河故自茶城至邳遷高築兩隄宿
遷至清河盡塞缺口蓋以防黃水之出則正河必淤昨
歲徐邳之患是也自茶城秦溝口至豐沛曹單諸處創
築增築以接縷水舊隄蓋以防黃水之入則正河必&KR0782;
往年曹沛之患是也二處告竣則河深水束無旁決中
潰之虞然沛縣窰子頭至秦溝口應築隄七十里接古
北隄與徐邳之間隄逼河身應扵新隄外别築遥隄譬
之重門待暴增纊禦寒此二項工程尤當及時修舉奉
詔如議命河臣萬恭經理已卯戶部奏請開濬榆河
自鞏華城達於通州渡口運糧四萬石給長陵等八衛
官軍月糧從之十一月乙未以河工告成賞尚書朱
衡侍郎萬恭銀幣及郎中吳自新銀兩有差萬恭言國
家財賦仰給東南貢運轉輸全資河道徐州以上河廣
廣則水有所滙而縈迴徐以下則河狹狹則水無所容
而泛溢故欲河不為暴莫若令河專而深欲河專而深
莫若束水急而驟束水急而驟使由地中舍隄别無策
前都御史潘季馴議開一百里故道給事中雒遵議築
三百里長隄人情洶洶謂隄費且無益於河獨荷先皇
俞允臣等督司道等官申畫地之約下募夫之令期以
九十日而工止六十期以六萬兩而費止三萬隄工遂
成河流順軌臣等復念築隄如築邊守隄如守邊又會
題設官布夫建鋪編號沿隄修守以此今年黃水大發
而三隄竟不敗河卒無虞北運無一水阻南還無一水
阻因陳各官勞勩請加敘奬工部覆從之已酉河道
侍郎萬恭奏管隄副使章時鸞築過南隄自蘭陽縣趙
皮寨至虞城縣凌家莊長二百二十九里有竒用工五
十萬七千七百四十一工除調撥徭夫外仍募夫一十
六萬七百一工支河道銀四千八百二十一兩有竒秋
分而起未盡十月而成為照前隄係運道上源先議興
築南北並峙若南強北弱則勢必北侵張秋等處可虞
北強南弱則勢必南溢徐吕二洪可慮又恐占民膏腴
致生咨怨今時鸞督數萬之夫僅七十日竣事接續舊
隄旣不多損民地鳩集徭役又不多費官銀且隄虞城
以上則上源水有所束得沖刷之宜不隄碭山以下則
下流水有所容無泛溢之患治河之策似為長便時鸞
原係添設乞敕注實在衙門庶便補報疏下吏部(明神宗實)
(錄)
明神宗萬歴元年正月辛卯河道侍郎萬恭奏先臣工
部尚書宋禮開河元勲功在萬世乞照平江伯陳瑄例
補給䘏典章下工部覆如恭議詔予禮贈諡廕一孫入
監讀書四月乙卯廕總理河道兵部左侍郎萬恭子
萬允位入監讀書吏部言恭雖經綸未效扵行檢無礙
近科臣劉伯燮奏薦起用具見公論故用給繇子廕焉
辛酉工部尚書朱衡覆科臣朱南雍疏言治河之法
杜萌銷患者上次則隨時補弊或築隄岸以防其奔潰
或建閘隄以嚴其蓄洩或導合流以盪其壅滯或探上
源以遏其沖突此外更無竒策今防潰決則徐邳之遥
隄當舉豐河之長隄當加嚴蓄洩則境山之石閘當復
吕孟等湖減水閘當建盪壅滯則茶城之合秦溝清江
口之合淮水當分布官夫大加疏浚遏沖突則武家口
煉城銅瓦廂等處之倒灣當布列夫料預築埽臺河南
山東之太黃隄與縷水南隄當增高厚盜決之禁乞申
飭河道諸臣悉心經理多方區畫務圖經久之計毋恃
目前之安從之六月甲戌兵科給事中趙思誠奏請
清查河道錢糧僱徐淮貧民修挑海口旨下該部七
月辛已工部覆給事中趙思誠疏言黃河挾百川萬壑
之勢益以伏秋潢潦之水拔木揚沙排山倒海所向無
堅不破所賴以容納者在海而輸洩之路則海口也海
口梗塞一夕則無淮安再夕則無清河無桃源運道沖
決傷天下之大計人民昏墊損一方之生靈關係誠不
淺小故必疾使之洩其害始息必多為之委其洩始易
淮安舊有八口今止存其一委既少則流必緩誠宜早
計急圖至於近年河水未嘗加益特因河決之後沖刷
未盡淤墊遂積故河身日高隄岸日卑日卑日增終當
奚極宜行河道諸臣逐一會勘具題以請上是之八
月甲辰河道侍郎萬恭奏今年七月黃河水漲沔池縣
張成口至深五丈徐州黃水驟發閱月方始歸漕皆故
老所競言未見者因自稱調度機宜合房村口隄一百
餘丈正河千里安流通茶城口淤一十餘里回空千艘
速出仍開國初以來治河之法及今所探水處淺深以
聞疏下工部(明神宗實錄)是年茶城復淤修建境山閘并護
房村等處隄岸及築遥隄四又開草灣導河自安東縣
後至金城五港入海然泛濫如故曹豐徐沛之間隨塞
隨決(明會典)
是年河決萬家口決房村(續文獻通考)
是年河決房村工部題將沛縣窪子頭至秦溝口築
隄七十里接古北隄徐邳新隄外别築遥隄而河稍
安運道亦利(南河全考)
明神宗萬歴二年正月辛卯工部覆工科給事中吳文
佳等題稱茶城為黃漕交會之地其勢必淤而徐邳隄
近河深其勢易決乞咨河道侍郎萬恭將茶城并房村
一帶應築應濬事宜作速從實奏報從之三月丙戌
工部覆河道侍郎萬恭議處河漕四事一議疏治茶城
淤淺茶城當漕黃之會培築小隄預作小河寬止數丈
以為束水之計其夫役取之徐州洪夏鎮督發不必更
煩經費一議修浚境山閘座境山舊閘錐探至二丈五
尺杳不可尋合相度地形從新創建復自兩邊各築一
隄東扺山岡高阜西接黃河縷水長隄水發可閉閘以
遏洪流扵兩隄之外落可放水以沖積沙扵方淤之初
待運盡之日併力興工毋得延遲一議保護房村一帶
隄岸徐邳南北兩岸新隄束水中流以防潰決但河形
曲直不同急溜埽灣之處伏秋水發不無沖決而房村
以上為甚合應正隄一帶大加帮築急溜去處創建遥
隄及責田淺以下舊有遥隄者一併加倍高厚但諸臣
集議欲扵黃鍾集之上分水由符離集出小河口竊恐
有並行之河決無兩盛之理萬一全河棄舊奔新經趨
符離集則境山上下四百三十里將為陸地嘉靖甲子
之患可鑑也前議亟宜停止一議接窰子頭古隄先年
黃河北徙溢入運河為患接築前隄護一時也近自接
連縷隄頭通築長隄黃水再無空隙可以北徙前項似
可省築惟境山至留城一帶東隄内束河水外障湖波
往來牽挽勢必由之見今沖坍數多相應加築其碭山
縣陳孟口新沖決口永禁築塞使黃河水發歲歲分洩
以圖永利如議行已亥刑科左給事中鄭岳奏國家
借黃河為運道上自茶城下至淮安五百餘里乃茶城
有沖淤之患徐州有淹城之危邳州有&KR0782;塞決口之虞
稽之歴年可考也臣去年奉差經過淮安正值水發之
候民居漂蕩詢之地方父老皆言自嘉靖四十四年五
年河水大發淮口出水之際海沙漸淤今則高與山等
此沙既壅自淮而上河流不迅泥水愈&KR0782;其邳州之淺
房村之決吕梁二洪之平茶城倒流之弊皆由此也今
不務海口之沙乃扵徐沛吕梁地形高處日築隄岸以
防水勢桃源宿遷而下聽其所之則水安得不大而民
之為魚未有巳時也臣聞之惻然嘗見宋人李公義王
令圖曾獻濬川耙法以圓木八尺横扵中以鐵為齒齒
列三行兩端有輪以舟駕之行淺水中舟過則泥去此
古人巳試之法試倣而用之能疏淮口横沙而去其最
下之塞則徐淮自無淹溺之虞能疏吕梁積&KR0782;而得其
高低之形則茶城自無倒流之患此固言之可采理之
必然者工部覆議咨河道侍郎親詣海口踏勘具奏從
之四月癸丑總督河道侍郎萬恭回籍聽用八月
庚午以淮徐揚州等處積雨海嘯河溢損稼漂産各蠲
賑有差九月丁丑工科給事中胡汝欽條議禦災三
事一議責成水利道宜令移駐河上仍選委廉能佐貳
親歴隄防如各殫心力而水患異常猶從末減不此之
務以致沖決者從重參處一議浚築穴口之疏以殺水
勢然必有容水之處斯下流不壅上流不塞否則徒勞
民傷財一旦淫雨異常河水隄漲為害更重宜詳察地
勢務求永利部覆從之戊子河南副使章時鸞革職
為民以廵按河南御史褚鈇劾其議築黃河托疾避事
也閏十二月已丑先是議開馬橋至子房新河督理
河道傅希摯勘稱上段則四十里皆水下段則數十里
伏石委難議開惟梁山以下穿羊山出右洪口一帶便
扵開濬口向東南與黃流頗順并估合用銀二萬四千
二百七十餘兩且新舊兩河必有一通可保萬全宜行
開築部覆報可(明神宗實錄)
是年決邳州婁兒莊等處決口(河南全考)
是年決鄒家館(續文獻通考)
是年秋七月二十四日辰刻微雨入戌風大異雨如
注次日夜益猛拔樹撤屋東海大嘯河淮並溢漂蕩
山清安鹽等邑官民廬舍一萬二千五百餘間溺死
男婦鄭江等一千六百餘口(淮安府志)
是年河淮並溢漂官民廬舍溺死男婦(清河縣志)
萬恭字肅卿南昌人嘉靖二十三年進士歴僉都御
史巡撫山西丁艱隆慶六年春給事中劉伯燮薦恭
異才會河決邳州運道大阻已遣尚書朱衡經理復
命恭以故官總理河道恭與衡築長隄北自磨臍溝
迄邳州直河南自離林迄宿遷小河口各延三百七
十里費帑金三萬六十日而成高寳諸湖夏秋氾濫
歲議增隄而水益漲恭緣隄建平水閘二十餘以時
洩蓄專令浚河不復增隄河遂無患恭強毅明達一
時稱才臣治水三年言者劾其不職竟罷歸家居垂
二十年卒(明史稾)
黃河自宿遷而下河博而流迅治法宜縦之必勿隄
宿遷而上河窄而流舒治法宜束之亟隄可也又徐
邳水高而岸平泛溢之患在上宜築隄以制其上河
南水平而岸高衝刷之患在下宜捲埽以制其下不
知者河南以隄治是滅趾崇頂者也徐邳以埽治是
摩頂擁踵者也其失策均也築隄余以唐張仁愿
搶築三受降之法築邳宿三百七十里不用翻工舊
制即布五萬夫聯絡扵三百七十里之中分為信地
編定字號萬杵齊鳴分之則為各段合之則成長隄
火爨蓬居不移而具遲速勤惰不令而嚴始以十萬
金計終三萬成之便法也築隄有三禁毋掘房基
毋掘古塜毋剗膏腴淮安隆慶中水萬歴壬申又
水或云海口淤宜濬之郡有司為探海口則廣三十
里望之無際冬中洲渚微見海中潮長則煙霧波濤
極目耳舟從何繫人從何依工從何施且清河之流
甚駛海口即&KR0782;清河當上行矣古無濬海者有由然
哉而怨淮水罪海口者謬矣河隄之法有二有截
水之隄有縷水之隄截水者遏黃河之性而亂流阻
之者也治水者忌之縷水者因河之勢而順流束之
者也治水者便之夫水之為性也專則急分則緩而
河之為勢也急則通緩則&KR0782;若能順其勢之所趨而
隄以束之河安得敗唯河欲南而截之使北河欲合
而截之使分以逆天地之氣化而反天地之血脈河
始多事也巳徐邳順水之隄其始役也衆譁以謂
黃河必不可隄笑之其中也隄成三百七十里以謂
河隄必不可守疑之其終也隄鋪星列隄夫珠貫歴
隆慶六年萬歴元年運艘行漕中若平地河漲則三
百里之隄内束河流外捍民地邳睢之間波濤之地
悉秋稼成雲此隄之餘也民大悅衆乃翕然定矣智
者覩效扵未然衆人定議扵覩效諒哉黃河北徙
其北岸西自曹縣原有縷水隄一道長四十里踰豐
碭界歴徐州衛地界亦有縷水隄唯曹單之交缺八
十八里餘為之聯隄復聯隄碭山界東引之延袤二
百餘里若常山之蛇以北護泰黃隄南遏漫河自是
河北絶水患泰黃若崇墉矣余刻石華山之巔以紀
之沿河夫役出之農家徹骨矣猶冀商賈助之也
有司者復迫之鋪行官價市且散矣濱河蕭條奉旨
厲禁四省之苦鋪行者追其牌冊而焚之商賈乃安
關鎮漸復弘正之風而河夫始有裹糧有寧宇矣
河南屬河上源地勢南高北下南岸多強北岸多弱
夫水趨其所下而攻其所弱近有倡南隄之議者是
偪河使北也北不能勝必攻河南之銅瓦廂則徑決
張秋攻武家壩則徑決魚臺此覆轍也若南攻不過
溺民田一季耳是偪之南決之禍小而北決之患深
有隄無夫與無隄同有夫無鋪與無夫同邳徐之
隄為每里三鋪每鋪三夫南岸自徐州青田淺起至
宿遷小河口而止北岸自吕梁洪城起至邳州直河
而止為總管府佐者二為分管信地州縣佐者六南
鋪以千文編號北鋪以百家姓編號按信地修補隄
岸澆灌樹株遇水發各守信地遇水決則管四鋪老
人振鑼而呼左老以左夫帥而至右老以右夫帥而
至築塞之不勝則二總管以遊夫五百馳而至助之
此常山蛇勢之役也黃河之驟急如風雨智者失
其謀勇者失其力唯有桑土之徹而巳故勢亟重也
語夫則以千計語料則以萬計乃有備無患與防邊
同而防河又腹心與防邊四肢之患異今防邊大司
農歲發數百萬而防河則否故隄防稍緩者一年備
一年可也若河南陶家店銅瓦廂煉城口穵泥河榮花
樹山東武家壩徐州曲頭集房村口則樁草&KR1064;麻柳梢
宜兩年之備可也(總之黃河要害以頭年下埽為次年之防一年積料為兩年之用事)
(預則立隂雨無虞慎之哉)往治河者以刻削工料為能以文移往
返為事不知惜小費者妨大計操散權者無專功涓
涓不塞遂成江河壞也久矣善治者二言以蔽之曰
毋惜費毋掣肘徐州參將營屬總河而總理督兩
直隸山東河南四省軍務皆始扵隆慶四年一為護
運一為聯絡中原也先是四省多盜一省擒之則逃散
三省兵權不一以故中原多盜且劫掠運艘輕齎歲饑
則殺越而奪之糧往往見告矣乃以總河兼制之盜發
則檄四省十二兵備會擒之隆慶末萬歴初盜亡得脫
者自是衰息而又以山東管河副使兼濟寧兵備屬
兵一千徐州參將正二三四月運盛行則提徐州軍壯
八百名駐扵徐以護運為左哨五六七八月提歸德卒
一千駐扵商丘以備高秫之匿盜者為右哨九十十
一十二月提宿州卒七百駐扵宿以右控河南左制江
北為中軍盜小發則分營三擒之大發則合營總擒之
而十二兵備之兵睢潁翼扵西徐揚振扵南濟沂犄
扵東濟曹臨天大名之兵角扵北數千里響應盖朝
廷有深意矣總理經費歲用六百餘金併輿皂門
快金鼓軍民諸役餼食舊偏累濟寧萬歴元年如各
邊軍門例派之四省濟民力紓矣(經費僅六百餘金可謂儉矣後之人)
(其能之否乎)行水之法治有餘先下流治不足先上源諺
云胷有全河而後能治河又云以圖御者不盡馬之
情夫圖猶不盡矣况無圖乎余故令善圖者乘𫝊一
自孟津二千里達扵海口圖之命曰黃河圖一自張
家灣二千八百里達扵瓜儀命曰漕河圖皆州載而
縣紀之渠識而灣書之且布沿革之故扵上端勒石
扵總河之四思堂後來者按之其以為全河乎其以
為圖御乎黃河會計預備河患皆以十月至來年
十月止在山東兖州東昌在河南開封歸德在直隸
大名鳳陽徐州邳州泗州俱係黃河先年及即今經
行正道皆預料之有八埽曰靠山曰箱邊曰牛尾曰
魚鱗曰龍口曰土牛曰截河曰逼水有四隄曰遥曰
偪曰曲曰直黃河四隄今治水者多重遥直而輕
偪曲不知遥者利扵守隄而不利扵深河偪者利扵
深河而不利扵守隄曲者多費而束河則便直者省
費而束河則不便故太遥則水漫流而河身必墊太
直則水溢洲而河身必&KR0782;四者之用有權存焉變而
通之存乎人也治黃河之淺者舊制列方舟數百
如牆而以五齒爬杏葉杓疏底淤乘急流衝去之效
莫覩也上疏則下積此深則彼淤奈何以人力勝黃
河哉虞城生員獻策為余言以人治河不若以河治
河也夫河性急借其性而役其力則可淺可深治在
吾掌耳法曰如欲深北則南其隄而北自深如欲深
南則北其隄而南自深如欲深中則南北隄兩束之
衝中堅焉而中自深此借其性而役其力也功當萬
之扵人又其始也假隄以使河之深其終也河深而
任隄之毁余曰此深河之法也欲淺河以為洲法若
何曰反用之耳其法為之固隄令漲可得而踰也漲
衝之不去而又踰其頂漲落則隄復障急流使之别
出而隄外水皆緩固隄之外悉&KR0782;為洲矣余試之為
茶城之洲為徐邳之河無弗效者故曰以人治人以
事處事以將選將以兵練兵山東河南黃河之北
大隄若阜起修武迄沛縣之窰子頭綿亘五百餘里
曰泰黃隄河人呼曰南老隄夫隄迄黃河北十餘里
不呼北隄而呼南隄蓋先年河行泰黃隄之北始皇
隄之南則泰黃固南隄也今河循銅瓦廂武家壩則
又藉泰黃為障矣隆慶末復循曹單豐沛跨戚山華
山為之縷水隄二百里是泰黃以縷水為膚縷水以
泰黃為骨南北相峙犄角之勢也而又續窰子頭之
大隄培戚華二山之縷水則魚沛可安枕而南陽至
黃家閘永無黃河侵陵之患矣始皇隄二屹壽張
范縣之中南北相距數里厚可三十丈崇可五六丈
始皇築以象天之二河東人言起咸陽迄登萊一以
障河之南徙一以為馳道從咸陽至東海求神仙輦
馳南隄屬車馳北隄子路問津河亦湮之為隄焉今
視之皆粉土所成東人呼始皇隄又云萬里隄盖萬
古雄隄也𫝊曰為馳道之盛至扵如此後世子孫曾
不得蓬纍而托足焉今黃河乃穿隄南行三百里豈
徒子孫不得托足蓋河伯亦不得托身也已(萬恭治水筌蹄)
行水金鑑卷二十七
