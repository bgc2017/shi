行水金鑑卷十
江南按察使傅澤洪撰
河水
宋太宗太平興國二年六月孟州河溢壊温縣隄七十
餘步鄭州壊滎澤縣寧王村隄三十餘步又漲於澶州
壊英公村隄三十步(宋史五行志)七月癸未河決滎澤頓丘
白馬温縣閏月已酉河溢開封等八縣害稼(宋史太宗本紀)秋
七月河決孟州之温縣鄭州之滎澤澶州之頓丘皆發
緣河諸州丁夫塞之又遣左衛大將軍李崇矩騎置自
陜西至滄棣案行水勢視隄岸之缺亟繕治之民被水
災者悉蠲其租(宋史河渠志)
宋太宗太平興國三年正月命使十七人分治黃河隄
以備水患(宋史河渠志)正月辛丑浚廣濟惠民及蔡三河治
黃河隄(宋史太宗本紀)五月懷州河決獲嘉縣北注(宋史五行志)是
年夏河決滎陽詔守素發鄭之丁夫千五百人與卒千
人領護塞之(宋史翟守素傳)十月滑州靈河縣河塞復決命西
上閤門使郭守文率卒塞之(宋史河渠志)
宋太宗太平興國四年八月甲戌宋州河決宋城縣九
月已卯衛州河決汲縣壊新場隄九月澶州河漲(宋史五行)
(志)
九月已卯河決汲縣(宋史太宗本紀)
宋太宗太平興國五年五月徐州白溝河溢入州城(宋史)
(五行志)
是年懷州河決(河南通志)
宋太宗太平興國六年河中府河漲陷連隄溢入城壊
軍營民舍鄜延寧三州並河水漲溢入州城壊軍營倉
庫廬舍(宋史五行志)李神祐為南作坊副使太平興國六年
滑州治河防材葦未具命神祐馳往垣曲伐薪蒸四百
萬以濟其用(宋史李神祐傳)
宋太宗太平興國七年六月河決臨邑縣十月河決懷
州武陟縣害民田(宋史五行志作本紀以臨邑作臨濟武陟武德並誤)七月河
決范濟口(宋史太宗本紀)是年河大漲蹙清河凌鄆州城將陷
塞其門急奏以聞詔殿前承旨劉吉馳往固之(宋史河渠志)
袁廓知鄆州會河決溢入城浸居人廬舍至冬月結為
冰廓大發民鑿取以竹輿輿出城散積之使者至謂其
有略致水不入城乃以狀聞拜監察御史(宋史袁廓傳)
宋太宗太平興國八年五月河大決滑州韓村泛澶濮
曹濟諸州民田壊居人廬舍東南流至彭城界入於淮
詔發丁夫塞之隄久不成乃命使者按視遙隄舊址使
回條奏以為治遙隄不如分水勢自孟抵鄆雖有隄防
唯滑與澶最為隘狹於此二州之地可立分水之制宜
於南北岸各開其一北入王莽河以通於海南入靈河
以通於淮節減暴流一如汴口之法其分水河量其遠
邇作為斗門啓閉隨時務乎均濟通舟運溉農田此富
庶之資也不報時多隂雨河久未塞帝憂之遣樞密直
學士張齊賢乘傳詣白馬津用太牢加璧以祭十二月
滑州言決河塞羣臣稱賀(宋史河渠志)六月陜州河漲壊浮
梁鄜州河水漲溢入城壊官寺民舍八月徐州清河漲
丈七尺溢出塞州三面門以禦之是年自夏及秋開封
浚儀酸棗陽武封丘長垣中牟尉氏襄邑雍丘等縣河
水害民田(宋史五行志)蟠知京城陸路發運司事會河決韓
村大發丁夫塞之命蟠調給其餉未幾河塞(宋史劉蟠傳)先
是盧多遜貶趙普罷相其夏河決韓村尋復塞旦獻河
平頌曰天祚我宋以君兆民配天成休惟堯與隣粤有
大水昏墊下人非曰聖祚孰究孰度蔽賢者退壅澤者
罪我防大患河豈云敗逆遜遠役姦普屏外聖道如隄
崇崇海内帝曰守文是塞是親調爾衞兵程是蒸民民
以盡力臣以勤職役云其終河以之塞唐堯懷山實警
神德漢武宣房實彰令式我塞長河融流惠澤明明聖
功萬代成則太宗覽之有逆遜姦普之語召宰相謂曰
胡旦獻頌詞意悖戾朕自擢於甲科歴試外任所至無
善狀知海州日為部下所訟獄已具會大赦朕錄其材
而捨其過尚令在近列又領史職乃敢恣胸臆狂躁如
此其亟逐之即貶殿中丞商州團練副使(宋史胡旦傳)
宋太宗太平興國九年春滑州復言房村河決帝曰近
以河決韓村發民治隄不成安可重困吾民當以諸軍
代之乃發卒五萬以侍衞步軍都指揮使田重進領其
役又命翰林學士宋白祭白馬津沉以太牢加璧未幾
役成(宋史河渠志)三月丁已滑州河決既塞帝作平河歌賜
近臣蠲水所入州縣今年租(宋史太宗本紀)八月延州南北兩
河漲溢入東西兩城壊官寺民舍孟州河漲壊浮梁損
民田(宋史五行志)是年河決壊民田命監察御史索湘與戶
部推官元玘同按行(宋史索湘傳)
宋太宗淳化元年孟州河漲(宋史五行志)
宋太宗淳化二年三月詔長吏以下及巡河主埽使臣
經度行視河隄勿致壊隳違者當寘於法(宋史河渠志)閏月
河水溢四月河水溢六月河水汴水溢(宋史太宗本紀)京兆府
河漲陜州河漲壊大隄六月乙酉河溢於浚儀縣壊連
隄浸民田上親臨視督衞士塞之辛卯又決於宋城縣
博州河漲壊民廬舍亳州河溢東流汎民田廬舍泗州
招信縣河漲(宋史五行志)是年宋州河決成務上言河水所
經地肥澱願免其租税勸民種藝從之(宋史柴成務傳)趙孚知
開封府司錄參軍事受詔與殿中侍御史柴成務供奉
官葛彦恭殿直郭載行視黃河分南北岸按行復遥隄以
紓湍決孚言治遥隄不如分水勢於是建議於澶滑二
州立分水之制時決河未平重惜民力而寢焉(宋史趙孚傳)
宋太宗淳化三年十月上津縣河水溢壊民舍(宋史五行志)
罕知霸州會河溢壊城壘罕以私錢募築民咸德之(宋史)
(丁罕傳)
宋太宗淳化四年九月澶州河漲衝陷北城壊民舍官
署倉庫民溺死者甚衆十月澶州河決水西北流入御
河浸大名府城(宋史五行志)十月河決澶州陷北城壊廬舍
七千餘區詔發卒代民治之是歲巡河供奉官梁睿上
言滑州土脈疏岸善隤每歲河決南岸害民田請於迎
陽鑿渠引水凡四十里至黎陽合大河以防暴漲帝許
之(宋史河渠志)郭贄超拜工部侍郎淳化中知澶州坐河決
免所居官(宋史郭贄傳)高弁為邢州鹽鐵判官河決澶州請
弛隄防縱水所之可省民力且以扼契丹南向議寢知
陜州(宋史高弁傳)淳化中昌言復知天雄軍大河貫境豪民
峙芻茭圖利誘姦人潛穴隄防歲仍決溢昌言知之一
日隄吏告急命徑取豪家廥積以給用自是無敢為姦
利者屬澶州河決流入御河漲溢浸府城昌言籍府兵
負土增隄數不及千乃索禁卒佐役皆偃蹇不進昌言
怒曰府城將墊人民且溺汝輩食厚禄欲坐視耶敢不
從命斬衆股慄赴役不浹旬城完太宗手詔褒諭之召
拜給事中參知政事(宋史趙昌言傳年愚按宰輔表趙昌言於淳化四十月丁丑自知)
(大名府加給事中參知政事)趙賀補臨朐主簿賀有幹才知州寇準
具知賀淳化中調丁壯塞澶州決河衆多逸去獨賀全
所部而歸臨朐父老張樂迎賀準使由譙門過曰旌賀
之能也改大理評事(宋史賀傳)趙淳化中守正擢高陽關副
都明年護浚惠民河塞澶州決河就命知州軍(宋史孔守正傳)
宋太宗淳化五年正月滑州言新渠成帝又案圖命昭
宣使羅州刺史杜彦鈞率兵夫計功十七萬鑿河開渠
自韓村埽至州西鐵狗廟凡十五餘里復合於河以分
水勢(宋史河渠志)右領軍衞上將軍周景歴事唐漢周習水
利嘗浚汴口導鄭州郭西水入中牟渠修滑州河隄累
遷至是官(宋史周瑩傳)嗣宗以秘書丞通判澶州並河東西
植樹萬株以固隄防(宋史王嗣宗傳)
宋太宗至道二年七月鄆州河漲壊連隄四處閏七月
陜州河漲(宋史五行志)三年四月河決鄆州詔徙州城(太宗本紀)
宋真宗咸平元年七月齊州黃河泛溢壊田廬(宋史五行志)
宋真宗咸平三年五月河決鄆州王陵埽浮鉅野入淮
泗水勢悍激侵迫州城命使率諸州丁男二萬人塞之
踰月而畢始赤河決擁濟泗鄆州城中常苦水患至是
霖雨彌月積潦益甚乃遣工部郎中陳若拙經度徙城
若拙請徙於東南十五里陽鄉之高原詔可是年詔緣
河官吏雖秩滿須水落受代知州通判兩月一巡隄縣
令佐迭巡隄防轉運使勿委以他職又申嚴盜伐河上
榆柳之禁(宋史河渠志)是年河決鄆州王陵埽遣承翰護塞
時議徙鄆州以避河患又詔承翰與工部郎中陳若拙
乘傳規度徙於舊治之東南(宋史閻承翰傳)
宋真宗咸平五年六月惠民河漲溢軍營(宋史五行志)王濟
改鹽鐵判官車駕巡師大名調丁夫十五萬修黃汴河
濟以為勞民詔濟馳往經度還奏省十六七張齊賢時
為相以河決為憂因對并召濟見齊賢請令濟署狀保
河不決濟曰河決亦隂陽災沴宰相苟能和隂陽弭災
沴為國家致太平河之不決臣亦可保齊賢曰若是則
今非太平耶濟曰北有契丹西有繼遷兩河關右歲被
侵擾以陛下神武英略苟得其人可以馴致今則未也
上動容獨留濟問邊事(宋史王濟傳)
宋真宗景德元年九月澶州言河決横隴埽四年七月
又壊王八埽(又見五行志)並詔發兵夫完治之(宋史河渠志)九月
乙已河決澶州遣使具舟濟民給以粮餉(宋史真宗本紀)石知
顒掌親王諸宫事景德中自京抵泗遣徒治河隄命總
其役初計工累月及是浹日而畢上面加褒諭授入内
都知(宋史石知顒傳)李遵勗出知澶州會河水溢將壊浮梁遵
勖督工徒七日而隄成遷昭德軍節度觀察留後(宋史李遵勗傳)
宋真宗大中祥符三年九月河決河中府白浮梁村(宋史)
(五行志)十月判河中府陳堯叟言白浮圖村河水決溢為
南風激還故道明年遣使滑州經度西岸開減水河九
月棣州河決聶家口(宋史河渠志)
宋真宗大中祥符四年八月河決通利軍大名府御河
溢合流壊府城害田人多溺死九月河溢於孟州溫縣(宋史)
(五行志)
宋真宗大中祥符五年正月河決棣州聶家口(宋史五行志)
棣州請徙城帝曰城去決河尚十數里居民重遷命使
完塞既成又決於州東南李民灣環城數十里民舍多
壊又請徙於商河役興踰年雖扞護完築裁免決溢而
湍流益暴壖地益削河勢高民屋殆踰丈矣民苦久役
而終憂水患八年乃詔徙州於陽信之八方寺著作
佐郎李垂上導河形勝書三篇并圖其略曰臣請自汲
郡東推禹故道挾御河較其水勢出大伾上陽太行三
山之間復西河故瀆北注大名西館陶南東北合赤河
而至於海因於魏縣北析一渠正北稍西逕衡漳直北
下出邢洺於夏書過洚水稍東注易水合百濟會朝河
而至於海大伾而下黃御混流薄山障隄勢不能遠如
是則載之高地而北行百姓獲利而契丹不能南侵矣
禹貢所謂夾右碣石入於海孔安國曰河逆上此州界
其始作自大伾西八十里曹公所開運渠東五里引河
水正北稍東十里破伯禹古隄逕牧馬陂從禹故道又
東三十里轉大伾西通利軍北挾白溝復西大河北逕
清豐大名西歴洹水魏縣東暨館陶南入屯氏故瀆合
赤河而北至於海既而自大伾西新發故瀆西岸析一
渠正北稍西五里廣深與汴等合御河道逼大伾北即
堅壤析一渠東西二十里廣深與汴等復東大河兩渠
分流則三四分水猶得注澶淵舊渠矣大都河水從西
大河故瀆東北合赤河而達於海然後於魏縣北發御
河西岸析一渠正北稍西六十里廣深與御河等合衡
漳水又冀州北界深州西南三十里決衡漳西岸限水為
門西北注滹沱潦則塞之使東漸勃海旱則決之使西
灌屯田此中國禦邊之利也兩漢而下言水利者屢欲
求九河故道而疏之今考圖志九河並在平原而北且
河壊澶滑未至平原而上已決矣則九河奚利哉漢武
捨大伾之故道發頓丘之暴衝則濫兖汎齊流患中土
使河朔平田膏腴千里縱容邊寇劫掠其間今大河盡
東全燕陷北而禦邊之計莫大於河不然則趙魏百城
富庶萬億所謂誨盜而招寇矣一日伺我饑饉乘虛入
寇臨時用計者實難不如因人足財豐之時成之為易
詔樞密直學士任中正龍圖閣直學士陳彭年知制誥
王曾詳定中正等上言詳垂所述頗為周悉所言起滑
臺而下派之為六則緣流就下湍急難制恐水勢聚而
為一不能各依所導設或必成六派則是更增六處河
口悠久難於隄防亦慮入滹沱漳河漸至二水淤塞益
為民患又築隄七百里役夫二十一萬七千工至四十
日侵占民田頗為煩費其議遂寢(宋史河渠志咸垂字舜工聊城人平進)
(士)
是年春河決棣州聶家口詔免棣州民物入城市者
税一年免棣州租十之三(山東通志)
宋真宗大中祥符六年六月保安軍積雨河溢浸城壘
壊廬舍判官趙震溺死又兵民溺死凡六百五十人八
月河決澶州十月濱州河溢於定鎮(宋史五行志)
宋真宗大中祥符七年詔罷葺遙隄以養民力八月甲
戌河決澶州大吴埽役徒數千築新隄亘二百四十步
水乃順道(宋史河渠志)十一月乙酉濱州河溢於定鎮(宋史五行)
(志)
是年詔棣州經水流民歸業者給復三年(山東通志)
宋真宗大中祥符八年京西轉運使陳堯佐議開滑州
小河分水勢遣使視利害以聞及還請規度自三迎楊
村北治之復開□河於上游以泄其壅溢詔可(宋史河渠志)
七月坊州河溢民有溺死者(宋史五行志)
宋真宗大中祥符九年九月癸卯雄霸河溢(宋史真宗本紀)禹
珪移澶州會河隄決溢禹珪率徒塞之宰相王旦使兖
州還言其狀優詔褒之(宋史張禹珪傳年按宋史宰輔表王旦自景德三為相至天禧)
(元年七月免旦傳天禧初進位太保為兖州太極觀奉上寶册使則禹珪治河當在是年間)
宋真宗天禧元年燁為右正言會歲饑河決滑州大興
力役饑殍相望燁請策免宰相以應天變(宋史劉燁傳)
宋真宗天禧三年六月河決滑州城西南漂沒公私廬
舍歴澶州濮鄆濟單至徐州與清河合浸城壁不沒者
四版明年既塞六月復決於西北隅(宋史五行志)六月乙未
夜滑州河溢城西北天臺山旁俄復潰於城西南岸摧
七百步漫溢州城歴澶濮曹鄆注梁山泊又合清水古
汴渠東入於淮州邑罹患者三十二即遣使賦諸州薪
石楗橛芟竹之數千六百萬發兵夫九萬人治之(宋史河渠)
(志)滑州河決泛澶濮鄆齊徐境遣使救被溺者䘏八月
丁亥滑州又決(宋史真宗本紀)張惟吉為殿頭高陽關路走馬
承授公事護塞滑州天臺埽役遷西頭供奉官(宋史張惟吉傳)
是年守恩為入内押班河決滑州命為修河鈐轄郊祀
召為行宫使復還本任四年春河復故道遷文思院使
(宋史鄧守恩傳)王貽永知徐州河決滑州徐大水貽永作隄城
南以禦之改衛州團練使(宋使王貽永傳)瑊為河北轉運使天
禧中河決澶淵瑊視役河上隄墊數里衆皆奔潰而瑊
獨留自若須臾水為析去衆頗異之遷工部郎中瑊復
右諫議大夫會河決徙知滑州總領修河既而以歲饑
罷役瑊言病民者特楗芻耳幸調率已集若積之經年
則朽腐為棄物後復興工斂之是重困也乃再詔塞河
河平擢樞密直學士(宋史寇瑊傳何芻楗經年朽腐重斂困民之言其痌瘝閭閻之至)
(也今之治水者當三復斯言)
宋真宗天禧四年二月癸未滑州決河塞(宋史真宗本紀)羣臣
入賀上親為文刻石紀功是年祠部員外郎李垂又
言疏河利害命垂至大名府滑衛德貝州通利軍與長
吏計度垂上言臣所至並稱黃河水入王莽沙河與西
河故瀆注金赤河必慮水勢浩大蕩浸民田難於隄備
臣亦以為河水所經不無為害今者決河而南為害既
多而又陽武埽東石堰埽西地形汙下東河泄水又艱
或者云今決處漕底坑深舊渠逆上若塞之旁必復壊
如是則議塞河者誠以為難若決河而北為害雖少一
旦河水注御河蕩易水逕乾寧軍入獨流口遂及契丹
之境或者云因此搖動邊鄙如是則議疏河者又益為難
臣於兩難之間輒畫一計請自上流引北載之高地東
至大伾瀉復於澶淵舊道使南不至滑州北不出通利
軍界何以計之臣請自衞州東界曹公所開運渠東五
里河北岸凸處就岸實土堅引之正北稍東十三里破
伯禹故隄注裴家潭逕牧馬陂又正東稍北四十里鑿
大伾西山釃為二渠一逼大伾南足決古隄正東八里
復澶淵舊道一逼通利軍城北曲河口至大禹所導西
河故瀆正北稍東五里開南北大隄又東七里入澶淵
舊道與南渠合夫如是則北載之高地大伾二山脽股
之間分酌其勢浚瀉兩渠滙注東北不遠三十里復合
於澶淵舊道而滑州不治自涸矣臣請以兵夫二萬自
來歲二月興作除三伏半功外至十月而成其均厚埤
薄俟次年可也疏奏朝議慮其煩擾罷之初滑州以
天臺決口去水稍遠聊興葺之及西南隄成乃於天臺
口旁築月隄六月望河復決天臺下走衞南浮徐濟
害如三年而益甚帝以新經賦率慮殫困民力即詔京
東西河北路經水災州軍勿復科調丁夫其守扞隄防
役兵仍令長吏存恤而番休之(宋史河渠志)
宋真宗天禧五年正月知滑州陳堯佐以西北水壊城
無外禦築大隄又叠埽於城北護州中居民復就鑿横
木下垂木數條置水旁以護岸謂之木龍當時賴焉復
並舊河開枝流以分導水勢有詔嘉奬(宋史河渠志)天禧中
河決起知滑州造木龍以殺水勢又築長隄人呼為陳
公隄(宋史陳堯佐傳)李若谷為京東轉運使會河決白馬調取
芻楗同列盧士倫協三司意趣刻擾州縣而若谷寬之
士倫不悦搆於朝徙知陜州天聖初判三司戶部勾院累
遷太常少卿集賢殿修撰知滑州河齧朝村隄夜馳往
督兵為大埽至旦隄完以右諫議大夫知延州州有東
西兩城夾河秋夏水溢岸輒圮役費不可勝紀若谷乃
制石版為岸押以巨木後雖暴水不復壊轉給事中參
知政事以太子少傅致仕(宋史李若谷傳士若谷字子淵豐縣人舉進補縣尉歴)
(知連州真宗朝累遷度攴員外郎出為轉運)
宋仁宗天聖元年五月甲戌命魯宗道按視滑州決河
八月乙未募民輸芟塞滑決河(宋史仁宗本紀)高繼勲以建
雄軍節度使知滑州河水暴溢齧隄岸繼勲雖老弱自
督役露坐河上暮夜猶不輟水乃殺怒滑人德之(宋史高繼)
(勲傳)天聖初議塞滑州決河以君平習知河事命以左侍
禁簽書滑州事兼修河都監既而河未塞召同提點開
封府界縣鎮公事以嘗護滑州隄有功特遷内殿崇班
君平以京師數罹水災請委官疏鑿近畿諸州古溝洫久
之稍完遂詔畿内及近畿州縣長吏皆兼管勾溝洫河
道復為滑州修河都監君平有吏材尤明於水利自議
塞河朝廷每訪以利害河平君平且死論者惜之(宋史張君)
(平傳)李渭官太常博士會河決滑州天聖初上治河十策
參知政事魯宗道奉詔行河奏渭換北作坊副使與張
君平並為修河都監未幾皆罷(宋史李渭傳)沖遷太常博士
河決棣州知天雄軍寇準請徙州治河命沖往按視還
言徙州動民亦未免治隄不若塞河為便遂以沖知棣
州自秋至春凡四決沖皆塞之就除殿中侍御史準為
樞密使卒從州信陽而沖坐守護河隄過嚴民輸送往
來隄上者輒榜之為使者論奏徙知襄州沖復上疏論
徙州非便著河書以獻為京西轉運塞滑州決河權知
滑州參知政事魯宗道總河事用太常博士李渭策欲
盛夏興役沖言徒費薪楗困人力雖塞必決遂罷知河
陽(宋史孫沖傳)是年以滑州決河未塞詔募京東河北陜西淮
南民輸薪芻調兵伐瀕河榆柳賙溺死之家二年遣
使詣滑衞行視河勢(宋史河渠志)梅摯進龍圖閣學士知滑
州州歲備河調丁壯伐灘葦摯以疲民奏用州兵代之
河大漲將決夜率官屬督工徒完隄水不為患詔奬其
勞(宋史梅摯傳)崔立通判許州會滑州塞決河調民出芻楗
命立提舉受納立計其用有餘而下戶未輸者尚二百
萬悉奏弛之知江隂軍屬縣有利民港久廢立教民復
治既成溉田數千頃及開横河六十里通運漕累遷太
常少卿(宋史崔立傳)
宋仁宗天聖五年七月丙辰發丁夫三萬八千卒二萬
一千緡錢五十萬塞滑州河決十月丙申滑州言河平
(宋史仁宗本紀)是年塞決河轉運使五日一奏河事十月丙申
塞河成以其近天臺山麓名曰天臺埽宰臣王曾率百
官入賀十二月濬魚池歸減水河(宋史河渠志)郭諮知濟隂
縣建言澶滑隄狹無以殺大河之怒故漢以來河決多
在澶滑且黎陽九河之原今若引河出沒子山下穿金
隄與横隴合以達於海則害可息詔本道使者共議弗
合(宋史郭諮傳當諮知濟隂史不記其年當在此時諮之議甚善惜時未及舉行以致澶滑之患弗息自)
(天臺既塞之後滑州之患大抵移於澶州矣又按諮傳康定西征諮上戰略擢通判鎮戎軍知諫院歐陽修言)
(諮方田法簡而易行詔諮均蔡州上蔡縣稅以母憂去官用丞相呂夷簡薦起為崇儀副使提舉黃御河隄岸)
(時富弼使契丹諮入對陳大水禦戎之要詔與楊懷敏鄧保信行河其議決黎陽大河下與胡盧滹沱後唐河)
(以注塘泊混界河使東北抵於海上溢鸛鵲陂下注北當城南視塘泊界截燕疆東至海口西接保塞唯保塞)
(正西四十里水不可到請立堡砦以兵戍之詔儲用興役會契丹約和而止)
宋仁宗天聖六年八月乙亥河決澶州王楚埽凡三十
步(宋史河渠志)
宋仁宗天聖七年六月河北大水壊澶州浮橋(宋史五行志)
張觀以資政殿學士尚書禮部侍郎知相州徙澶州河
壊孫陳埽及浮梁州人大恐或請趨北原以避水患觀
曰太守獨去如州民何乃躬率卒徒增築之隄完水亦
退徙鄆州(宋史張觀傳)姚仲孫權知澶州河壊明公埽絕浮
橋仲孫親總河役隄上埽一夕復完權知大名府夜領
禁兵塞金隄決河是歲澶魏雖大水民不及患進禮部
郎中(宋史姚仲孫傳)韓綜通判鄧州天雄軍會河溢金隄民依
丘塚者數百家綜令曰能濟一人予千錢民爭操舟栰
以救已而丘塚多潰呂夷簡自北京入相薦為集賢校
理(宋史韓綜傳)
宋乾德至淳化中屢疏黃河運道天聖七年高弁高
繼密等上黃河諸埽圖(玉海)
宋仁宗天聖八年始詔河北轉運司計塞河之備良山
令陳曜請疏鄆滑界糜丘河以分水勢遂遣使行視遙
隄(宋史河渠志)康德輿為閤門祇候河齧陽武埽詔德輿完
築歴開封府西路都巡檢兼領埽事改巡護開封府等
六州黃河隄岸天聖中使夏州遷内殿崇班河隂兵馬
都監建沿汴斗門以節水會積雨汴水將溢德輿請自
京西導水入護龍河水不得溢歴知原州(宋史康德輿傳)
宋仁宗明道二年徙大名之朝城縣於杜婆村廢鄆州
之王橋渡淄州之臨河鎮以避水(宋史河渠志)
宋仁宗景祐元年七月甲寅河決澶州横隴埽(宋史仁宗本紀)
肅之監大名軍資庫大河溢府檄修冠氏隄功就弗擾
民悅之請為宰為御河催綱横隴之決使者檄護金隄
滿歲無河患通判澶州(宋史李肅之傳)
宋仁宗康定元年九月甲寅滑州大河泛溢壊民廬舍
(宋史五行志)
宋仁宗慶歴元年詔權停修決河自此久不復塞而議
開分水河以殺其暴未興工而河流自分有司以聞遣
使特祠之三月命築隄於澶以扞城(宋史河渠志)陳執中
拜集慶軍節度使同平章事判大名府河決商胡走大
名程琳欲為隄不果成而去執中乘年豐調丁夫增築
二百里以障横潰以吏部尚書復拜同平章事(宋史陳執中傳)
(章按陳執中同平事在慶歴五年)
宋仁宗慶歴八年六月癸酉(本紀丙子)河決澶州商胡埽決
口廣五百五十七步乃命使行視河隄(宋史河渠志)張燾提
點河北刑獄攝領澶州七日而商胡決燾拯溺救饑所
全活者十餘萬猶坐免數年復提舉河東又為陜西都
轉運使蒲津浮橋壊鎮牛皆沒水中燾以策列巨木於
岸以為衡縋石其杪挽出之橋復其初加龍圖閣學士
知成都府(宋史張燾傳)李璋知澶州護塞商胡會河漲訛言
水且至璋據廳事自若人心乃安河亦不溢徙曹州觀
察使仁宗製忠孝李璋字賜之(宋史李璋傳)惟吉為入内都
知商胡決為澶州修河都鈐轄轉運使施昌言請亟塞
崔嶧以為歲災民困役宜緩命惟吉按視言河可塞而
民誠困財用不足宜少待之從其議遷如京使(宋史張惟吉傳)
賈昌期判大名兼河北安撫使時河決商胡埽昌期請
復故道不從語在河渠志六塔功敗濱棣德博民多水
患昌期振救之甚力内侍劉恢往視還言河決趙征村
與帝名嫌為不祥時皆謂昌期使之以搖當國者(宋史賈昌)
(期傳)沈立簽書益州判官提舉商胡埽采摭大河事迹古
今利病為書曰河防通議治河者悉守為法歴京西北
轉運使都水方興六塔河召與議立請止修五股等河
及漳河分殺水勢以省役從之加集賢修撰知滄州(宋史沈立傳)
慶歴中決北都商河久之未塞三司度支副使郭申
錫親往董作凡塞河決垂合中間一埽謂之合龍門
功全在此是時屢塞不合時合龍門埽長六十步有
水工高超者獻議謂埽身太長人力不能壓埽不至
水底故河流不斷而繩纜多絕今當以六十步為三
節每節埽長二十步中間以索連屬之先下第一節
待其至底穴壓第二第三舊工爭之以為不可云二
十步埽不能斷漏徒用三節所費當倍而決不塞超
曰第一節水信未斷然勢必殺半壓第二節止用半
力水縱未斷不過小漏耳第三節乃平地施功足以
盡人力處置三節既定即上二節自為濁泥所淤不
煩人功申錫主前議不聽超說是時賈魏公帥北門
獨以超之言為然隂遣數千人於下流收漉流埽既
定而埽果流而河決愈甚申錫坐謫卒用超計商河
方定(沈适夢溪筆談)
宋仁宗皇祐元年二月甲戌河北黃御二河決並注於
乾寧軍(宋史五行志)是年移滑州會河溢魚池埽且決希亮
悉召河上使者發禁兵捍之廬於所當決吏民涕泣更
諫希亮堅卧不動人比之王尊(宋史陳希亮傳)
宋仁宗皇祐三年七月辛酉河復決大名府館陶縣之
郭固口(五行志同)四年正月乙亥塞郭固而河勢猶壅議者
請開六塔以披其勢(宋史河渠志)周沆擢天章閣待制河北
轉運使李仲昌建六塔河之議以為費省而功倍詔沆
行視沆言近計塞商胡本度五百八十萬工用薪芻千
六百萬束纔用功一萬薪芻三百萬均一河也而功力
不相侔如是蓋仲昌先為小計以來興役爾況所規新
渠視河廣不能五之一安能容受此役若成何必汎溢
齊博濱棣之民其魚矣既而從初議河塞復決如沆言
又徙河東轉運使(宋史周沆傳)蔡挺為開封府推官提點府
界公事部修六塔河用李仲昌議塞北流入於六塔一
夕復決兵夫茭楗漂溺不可計降知滁州言者以為輕
乃貶秩停官(宋史蔡魏挺傳委)瓘知廣州召還糾察在京刑獄
議者請開六塔河塞商湖北流宰相主其說命瓘按視
還奏以為不可塞(宋史魏瓘傳)燕度知滑州滑與黎陽對境
河埽下臨魏都霖潦暴至薪芻不屬度曰魏實為河朔
根本不可坐視成敗悉以所儲茭楗禦之埽賴以不潰
復為戶部判官(宋史燕度傳)張擇行為大理寺丞初石亭縣
掾檄將陵塞決河衆或登舟以濟擇行獨以為不可皆
笑其怯既而舟果覆擇行坐隄上董役埽卒不潰(宋史張擇)
(行傳)
行水金鑑卷十
