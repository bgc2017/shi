行水金鑑卷四
江南按察使傅澤洪撰
河水
北過降水至於大陸(禹貢如釋文降字)
降水漢書地理志水經皆從洚漢孔氏但以為水名
不著所在唐孔氏以為在信都鄭氏謂洚讀為降而
酈道元曰案地理志降水發源屯流下亂章津是乃
與章得通稱故水流間關所在著目信都復見絳名
而東入於海尋其川殊無他瀆而衡漳舊道遂與屯
相亂乃書有過絳之說河過絳當應此矣下至大陸
不異經說自甯迄於鉅鹿出於東北皆為大陸語之
纏絡厥勢眇矣酈氏此言較諸說差為可信今姑從
之(尚書全解德漢鉅鹿縣唐為平鄉鉅鹿二縣属邢州今属順府鉅鹿故城即今平鄉縣治也后山)
(叢談云某官杜子民言大陸今黎陽是也自此而西北降水疑即安陽河是也大陸邢州鉅鹿泊也)
按宋張洎云降水即濁漳也字或作絳地理志上黨
屯留縣下云桑欽言絳水出西南東入海酈道元引
此文作入漳云絳水發源屯留下亂漳津與漳俱得
通稱也水經所叙漳水自平恩以下皆禹之故道河
自斥漳又東北逕平恩曲周以至鉅鹿其西畔為大
陸正義云地理志降水在信都縣案漢書以襄國為
信都在大陸之西或降水發源在此下尾至今之信
都故得先過降水乃至大陸鄭以降讀為下江反聲
轉為共河内共縣淇水出焉東至魏郡黎陽縣入河
此近降水周時國於此地者惡言降故謂之共此鄭
胸臆不可從也渭按襄國今為邢臺縣界(属順德府)絶無
降源孔說非是酈注濁漳引鄭氏尚書注言降水字
不當作絳是也而讀降為郕降於齊師之降以淇水
為降水共城為降城則謬又曰今河所從去大陸遠
矣館陶北屯氏河其故道與酈以為近是今考地理
志館陶縣下云河水别出為屯氏河東北至章武入
海今館陶臨清清平高唐(並属山東東昌府)景州南皮滄州
鹽山(並属直隸河間府)界中並有古屯氏河則屯河行清河
之東大河故瀆之西其為禹河故道理或有之然鄴
縣故大河在東北入海地志有明文禹河既自宿胥
口北行至鄴豈復東行至館陶而與屯氏相接哉其
非禹迹亦明矣冀州有三大陸一在鉅鹿郡北班
固繫諸禹貢又名鉅鹿澤吕氏春秋云趙有鉅鹿又
名廣河澤爾雅晉有大鹿孫炎云今鉅鹿縣廣河澤
是也此真禹貢之大陸也一在河内修武縣古寗邑
秦置修武縣其故城在今獲嘉縣西北左傳定公元
年魏獻子田於大陸還卒於寗杜預云大陸疑即吳
澤陂近寗是也一在太原鄔縣今為介休縣地班固
云九澤在縣北是為昭餘祁并州藪酈道元云吕氏
春秋謂之大陸是也斯二者皆非禹貢之大陸也今
按吕覽九藪既云晉之大陸又云趙之鉅鹿如謂大
鹿即鉅鹿則一澤不應兩見故道元以鄔澤當之盖
晉為唐叔始封大陸宜在其境内而鉅鹿當戰國時
實為趙地故分為二澤也要之廣平曰陸是處有之
其大者則謂之大陸猶之高平曰原亦是處有之其
大者則謂之太原耳然晉之大陵在漢大陵縣界陸
恐是陵字之誤蔡傳引程氏曰大陸云者四無山
阜曠然平地杜佑李吉甫以為邢趙深三州之地者
得之今按漢志鉅鹿縣禹貢大陸澤在北一而已而
唐人所言不一通典有二趙州昭慶縣隋為大陸縣
有大陸澤(昭慶本漢廣阿縣隋曰大陸唐曰昭慶宋更名隆平今在真定府趙州東南一百里)
(縣志云大陸澤在縣東北三十里杜家莊)深州陸澤縣有禹貢大陸澤(陸澤)
(本漢下博縣其故城在今深州南唐先天二年分下博及饒陽鹿城地置陸澤縣為深州治今在真定府)
(東二百里)是也元和志有四邢州鉅鹿縣大陸澤一名鉅
鹿澤在縣西北東西二十里南北三十里葭蘆菱蓮
魚蟹之類充牣其中澤畔又有鹹泉煮而成鹽百姓
資之(鉅鹿本漢南䜌縣亦兼得鉅鹿縣地在今順德府東北一百二十里漢路温舒鉅鹿東里人取)
(澤中蒲截以牒編用寫書即此澤也)趙州昭慶縣廣阿澤在縣東二十
五里即大陸别名深州鹿城縣大陸澤在縣南十里
(鹿城本漢鄡縣今為束鹿縣在保定府祁州南一百三十五里)又陸澤縣南三里即
大陸之澤是也故程泰之謂以邢趙深三州之地為
大陸自杜李始竊謂唐鉅鹿縣東境亦漢鉅鹿縣地
澤在西北接昭慶界蓋一澤跨二縣之境即班固所
云在鉅鹿縣北孫炎所云今鉅鹿縣廣河澤者也而
志家唯以平鄉為古鉅鹿求此澤而不得遂言今盡
為丘隴豈知元和志獨詳於鉅鹿原不在平鄉界邪
宋河渠志云大觀元年河決陷鉅鹿縣遷縣扵高地
又以隆平下濕亦遷之則二縣地勢最卑澤在其間
明矣(通典昭慶陸澤縣有澤而鉅鹿鹿城無之可見四澤實止二澤)唐人亦似知漳
水即禹河故以南宫所出之洚瀆為北過降水以深
州之大陸澤為至於大陸意謂如此則大陸在過降
之後與經適合故不主鉅鹿而取陸澤然枯洚乃漢
時漳水之徙流實非禹迹即以為禹迹此亦是河别
為降不可謂之過也大陸在邢趙二州界而深不與
焉傅同叔云凡廣河澤以東其地平廣緜延千里皆
謂之大陸是瀛滄亦大陸矣河自大陸又北始播為
九河誠如傅言則許商所謂九河自鬲以北至徒駭
間相去二百餘里者將何所容其地邪程氏禹貢
論曰古洚瀆自唐貝州經城北入南宫貫穿信都大
抵北向而入故河於信都之北為合北過降水之文
又曰大陸地志謂在鉅鹿縣其地遠在枯洚上流不
與經應當以深之陸澤為大陸則古河之行貝冀者
可用枯洚以應北過降水之文其逕深而入滄者可
以謂之至於大陸也今按程氏所稱故河即禹河也
據水經濁漳注云絳瀆北逕信都城東東連廣川縣
之張甲故瀆河水注云張甲故瀆東北至修縣東會
清河淇水注云清河自修縣南又東北過東光縣西
又東北左與張甲屯絳故瀆合又東北右會大河故
瀆然則信都之北為絳瀆所入者乃張甲河非漳水
也安得謂入故河乎絳瀆合張甲又東北至修縣合
清河又東北至東光合大河故瀆(即王莽河)又東北至阜
城合漳水漳水即禹河故道漢志所云東北至阜城
入大河者也絳瀆至此始入故河非信都界深州在
阜城西北縱移大陸於此亦枯洚之上流河之所行
仍先大陸而後降水不與經相應况大陸在鉅鹿班
固孫炎俱有明文其可以意為遷就邪(禹貢錐指)
濁漳水出上黨長子縣西發鳩山(水經)
出鹿谷與發鳩連麓而在南淮南子謂之發苞山故
異名互見也左則陽泉水注之右則散蓋水入焉三
源同出一山但以南北為别耳(酈注縣元和志發鳩山在西南六十五)
(里長子縣今属山西潞安府酈注散蓋水今縣志作傘蓋)
東過其縣南(水經)
又東逕長子縣故城南春秋襄公十八年晉人執衛
行人石買於長子即是縣也秦置上黨郡治此其水
東北流入漳水漳水東會於梁水梁水出南梁山北
流至長子縣故城南北入漳水(酈注縣故城在今西)
屈從縣東北流注(水經縣注上下疑有闕當云屈從東北流陶水注之)
陶水南出南陶北流至長子城東西轉逕其城北東
注於漳水(酈注)
又東過壺關縣北(水經)
漳水東逕屯留縣南又屈逕其城東東北流有絳水
注之絳水西出榖遠縣東發鳩之谷謂之絳水西出
榖遠縣為濫水東逕屯留縣故城南東北流入於漳
故桑欽云絳水逕屯留西南東入漳漳水又東陳水
注之水出西發鳩山又東逕屯留縣故城北又東流
注於漳漳水逕壺關縣故城西又屈逕其城北有壺
口關故曰壺關矣漳水歴鹿臺山與鞮水合又東北
逕襄垣縣故城南(酈注谷壺關屯留並属今潞安府發鳩一名盤秀嶺又名方山鹿)
(瀆山盤石山後魏地形志藍水出寄氏縣盤秀嶺南山流入濁漳元和志絳水出屯留縣西南方山去縣)
(八十四里寰宇記引冀州圖謂之鹿瀆山屯留新志盤秀山在縣西南九十里一名盤石山按漢志上黨)
(有榖遠縣在今屯留縣界寄氏故城在縣西南七十里藍水即濫水絳水之上源也或分藍絳為二水謂)
(藍出其陽絳出其隂非是地形志屯留縣絳水自寄氏界來入濁漳因名交漳壺口關今在黎城縣東北)
(太行山元和志鹿臺山在襄垣縣南二十里濁漳水在縣南二十一里襄垣縣故城在今壺關縣北)
又東北過潞縣北(水經)
闞駰曰有潞水為冀州浸即漳水也故世人亦謂濁
漳為潞水矣漳水又東北歴望夫山湼水又東南流
注於漳水漳水又東逕磻陽城北倉石水入焉水出
林慮縣之倉石谿又北合白水谿谿水出壺關縣東
白木川又東逕林慮縣之石門谷又注於蒼谿水蒼
谿水又北逕磻陽城東而北流注於漳水漳水又東
逕葛公亭北而東去矣(酈注縣今潞安府潞城縣西有潞故城望夫山在今黎)
(城縣東北元和志清漳水在黎城縣東北五十里濁漳水在縣西北五十六里林慮縣今河南彰德府林)
(縣是也倉石水在林縣西北四十里磻陽城在林縣北八十里)
又東過武安縣(水經)
漳水逕於縣東清水自涉縣東南來流注之世謂之
交漳口也(酈注里元和志清漳水亦名涉河在陟縣南一今河南彰德府武安縣有武安故)
(城今涉縣亦属彰德西北有故城焉)
又東出山過鄴縣西(水經)
漳水又東逕三戶峽為三戶津在鄴西四十里又東
逕武城南又東北逕西門豹祠前昔魏文侯以西門豹為
鄴令引漳以溉鄴民賴其用其後魏襄王以史起為鄴令
又堰漳水以灌鄴田咸成沃壤百姓歌之又北逕祭陌西
又東逕梁期城南又逕平陽城北(酈注臨故鄴城在今彰德府漳縣西可四十)
(里西接林縣界有太行林慮倚陽天平諸山漳水之所經也三戶津在故鄴城西四十里祭陌即西門豹沉巫處田)
(融以為紫陌在故鄴城西北五里梁期城在故鄴城北五十里括地志云臨漳縣西二十五里有平陽故城)
又東過列人縣南(水經)
漳水又東右逕斥丘縣北即裴縣故城南又東北逕
列人縣故城南右合白渠故瀆白渠水出魏郡武安
縣欽口山東南流逕邯鄲縣南又東逕肥鄉縣故城
北渠道交徑互相纏縻與白渠同歸逕列人右會漳
津今無水地理志曰白渠東至列人入漳是也(酈注列)
(人縣故城在今直隸廣平府肥鄉縣北元和志成安縣濁漳水西自滏陽縣界流入斥丘故城在縣東南)
(三十里斥丘裴縣並在東昌府丘縣肥鄉故城在今縣西二十二里魏分邯鄲縣地置)
又東北過斥漳縣南(水經)
應劭曰其國斥鹵故曰斥漳魏太祖鑿渠引漳水東
入清洹以通河漕名曰利漕渠漳津故瀆水舊斷谿
東北出涓流濗注而已尚書所謂覃懷底績至於衡
漳者也又東北逕平恩縣故城西(酈注縣今廣平府曲周東有斥漳)
(故城元和志漳水在曲周縣西二十九里平恩故城在今山東東昌府丘縣西舊在曲周縣東南五十里)
(金省入曲周丘縣志云漳水今唯經曲周不入縣界)
以今輿地言之屯留壺關襄垣潞城黎城(並属山西潞安府)
林縣陟縣臨漳(並属河南彰德府)成安肥鄉曲周(並属直隸廣平府)
界中皆禹貢降水之所經也漢志雜採古記故漳
絳二水並存實一川也漳絳本入河及河徙後漳絳
循河故道而下故道元云水流閒關所在著目信都
復見絳名而東入於海也然漢志信都之絳水則又
有别志云故漳河在北東入海禹貢絳水亦入海蓋
縣北故漳即禹河故道而絳水出其南則漳水之徙
流道元所謂絳瀆者也濁漳注漳水自南宫縣故城
西又北絳瀆出焉今無水故瀆東南逕九門城南又
東南逕南宫城北又東南逕繚城縣故城北左逕安
城南故信都之安城鄉也又東北逕辟陽亭又北逕
信都城東散入澤渚西至於信都城東連於廣川縣
之張甲故瀆同歸於海故地理志曰禹貢絳水在信
都東入於海也蓋漢時信都之漳水徙其縣南故地
志以此為絳水而目縣北之瀆曰故漳河其後漳又
復北道故水經叙漳水仍自信都縣西東北過下博
縣而酈道元云絳瀆今無水唐人遂謂之枯洚通典
云清河郡經城縣界有枯洚渠北入信都郡界是也
此渠乃漳水一時之徙流漢志以為禹貢之絳水大
謬而杜佑據以分冀兖之界自後說經者動稱枯洚
以證導河之所過皆班固禹貢二字誤之也(禹貢錐指南)
(宫縣故城在今真定府南宫縣西北元和志絳水故瀆在南宫縣東南六里河水注云張甲河左瀆北逕)
(經城東繚城西又逕南宫縣西又注絳瀆即此水也繚城在今南宫縣東南安城鄉在今真定府冀州東)
(南辟陽亭在今冀州東南二十五里信都城即今冀州治廣川故城在今真定府棗強縣東三十里河水)
(注云張甲河右瀆自廣川縣東北逕其故城西又東北至修縣東會清河入漳修與蓚同音條淇水注云)
(清河東逕修縣南又東北左與張甲屯絳故瀆合又東北逕東光會大河故瀆又東北逕南皮浮陽滹沱)
(别瀆注焉濁漳注云漳水會滹沱别瀆又東北入清河又東北逕章武平舒入海此即信都絳水入海之)
(道也)
又東北過曲周縣東又東北過鉅鹿縣東(水經)
衡漳故瀆東北逕南曲縣故城西應劭曰平恩縣北
四十里有南曲亭故縣也又逕曲周縣故城東又北
逕巨橋邸閣西昔武王伐紂發巨橋之粟服虔曰巨
橋倉名鉅鹿水之大橋也衡水又北逕鉅鹿縣故城
東漳水又歴經縣故城西有薄落津衡漳又逕沙丘
臺東紂所成也在鉅鹿故城東北七十里又逕銅馬
祠東漢光武廟廟側有碑述河内修武縣張導字景
明以建和三年為鉅鹿太守漳津汎濫土不稼穡導
披按地圖與丞彭參掾馬道嵩等原其逆順揆其表
裏修防排通以正水路功績有成民用嘉賴題曰漳
河神壇碑而俗老耆儒猶謁斯廟為銅馬劉神寺是
碑頃因震裂餘半不可復識矣又經南宫縣故城西
今漳水既斷絳水非復纏絡矣又北絳瀆出焉今無
水(酈注城南曲縣故城在今東昌府丘縣西北曲周縣故在今縣東北漳水故瀆在縣東志云漳水)
(舊自縣東北入威縣其後自魏縣東出經流遂為枯瀆鉅鹿順德府治其故城即今平鄉縣魏收志云平)
(鄉縣治鉅鹿城是也史記項羽救鉅鹿軍漳南括地志云今俗名柳河在平鄉縣南元和志云濁漳水在)
(縣西南十里明成化十八年漳河東決入順德府廣宗縣界是為新漳而舊漳遂涸經縣故城在今廣宗)
(縣東二十里本後漢經縣地後魏析置二縣此為西經漳水自平鄉流入縣界即古薄落津戰國策趙武)
(靈王曰吾國東有河薄落之水後漢初平四年袁紹擊公孫瓚扵薄落津郡國志云經縣西有漳水津名)
(薄落津也通典平鄉縣有沙丘臺今在廣宗縣界廣宗唐平鄉地太平寰宇記銅馬祠在鉅鹿縣北七里)
(漳水舊在縣東唐鉅鹿縣故城在縣南宋北流決入漳水大觀元年邢州言河決陷鉅鹿縣詔遷縣扵高)
(地即今治其後河復南出漳亦隨之故道多塞)
禹河自汲縣東北流入黎陽縣界至大伾山西南折
而北為宿胥口蘇代曰決宿胥之口魏無虛頓丘虛
在朝歌界(今濬縣西南有古朝歌城本殷虛)頓丘在黎陽界(今濬縣西有頓)
(丘故城本衛邑)時河己徙而東宿胥口塞故秦欲決之以灌
二邑水經河水注云自淇口東至遮害亭(亭在濬縣西南五十)
(里)又有宿胥口舊河水北入也淇水注云淇水東流
逕枋城南(在今濬縣西南即淇門渡也)古合宿胥故瀆瀆受河於
頓丘縣遮害亭東黎山西(句)北會淇水處立石堰遏
水令更東北注魏武開白溝因宿胥故瀆而加其功
故蘇代曰決宿胥之口魏無虛頓丘即指是瀆也淇
水又東北逕雍榆城南(在濬縣西南)又東北逕同山東(在濬)
(縣西南四十五里)又北逕其城東東北逕帝嚳冡西(元和志帝嚳陵)
(在澶州頓丘縣北三十里)又北逕白祠山東歴廣陽里逕顓頊冢
西(元和志顓頊陵在頓丘縣西北三十五里)又北逕頓丘縣故城西(在濬縣西)
又東北逕枉人山東牽城西(湯隂縣志云枉人山在縣東南二十五里與濬)
(縣接界)又東北逕石柱岡(枉人山北連跨巨岡石柱之類也)又東過内
黃縣南為白溝也(即漢志清河)今按宋李垂上導河形勢
書請自汲郡東推禹故道出大伾上陽三山之間復
西河故瀆即道元所謂宿胥故瀆也濬縣舊志故瀆
在縣西十里亦曰西河蓋禹迹漢時則流經縣東又
縣北四十里有大齊村相傳亦黃河故道也然淇水
自東過内黃縣南為白溝而向北之河道不可得聞
據本注云内黃縣故城右對黃澤即賈讓所見内黃
界中有澤方數十里環之有隄者也内黃故城在今
縣西北澤大方數十里當接安陽縣界疑此地亦禹
河之所經河徙乃鍾為黃澤耳昔殷王河亶甲居相
其子祖乙圮焉而又遷(書序仲丁遷於囂河亶甲居相祖乙圯扵耿傳云相地名)
(在河北祖乙亶甲子圯於相遷於耿河水所毁曰圯)通典相州治安陽縣殷王
河亶甲居相即其地元和志相州内黃縣東南十三
里有故殷城河亶甲居相築此則禹河出内黃安陽
之間明矣自此而北則為鄴東之故大河洹水注云
洹水出山逕鄴縣南殷墟北竹書紀年曰盤庚即位
自奄遷於此遂曰殷也據書序盤庚所遷之殷在河
南與竹書異孔穎達云盤庚後王或有從河南亳地
遷於洹水之南者非盤庚也今按楚語白公子張曰
昔殷武丁能聳其德至於神明以入於河自河徂亳
韋昭云從河内徙都亳也此必盤庚後王有自亳遷
於奄者又有自奄遷於鄴南之殷者故武丁即位時
殷都仍在河北尋復徂亳蓋亦圮而遷焉(殷本紀曰武乙復去)
(亳徙河北此即紂都朝歌也武丁自鄴南復遷於亳至武乙則又自亳遷於朝歌淇水注引晉書地道記)
(謂武丁遷居沬邑盖誤以武乙為武丁耳)禹河行臨漳之東又明矣自此
東北歴成安至肥鄉而合漳是為北過降水也漳絳
至此并為河矣及河南徙漳絳循河故道而下故東
川復有漳絳之目水經注漳水自斥漳縣南至銅馬
祠東皆漢鉅鹿縣境也昔殷王祖乙遷於邢杜佑云
即邢州今為順德府蓋亦瀕河之地故其後盤庚又
圯而遷於亳殷(書序祖乙圯於耿作祖乙傳云圯於相遷於耿殷本紀云祖乙遷於邢其)
(說不同按耿在漢河東皮氏縣今為河津縣地傳直以圮為遷未安從史記較長抑或序圯於耿下脱遷)
(於邢三字皇極經世云祖乙踐位圮於耿徙居邢此說是也仲丁河亶甲盤庚皆為遷事作書祖乙但圯)
(而不遷何用作書其為遷邢而作無疑矣)禹河行鉅鹿之東又明矣以
今輿地言之河自濬縣西南折而北歴内黃(並属直隸大名)
(府)湯隂安陽臨漳(並属河南彰德府)魏縣(属直隸大名府)成安肥鄉
曲周(並属廣平府)平鄉廣宗至鉅鹿縣(並属順德府)大陸澤在
焉此即禹河北過降水至於大陸之故道也(禹貢錐指)
又北播為九河(禹貢)
北分為九河以殺其溢(孔氏傳)
釋水載九河之名云徒駭太史馬頰覆釡胡蘇簡絜
鉤盤鬲津漢書溝洫志成帝時河隄都尉許商上書
曰古說九河之名有徒駭胡蘇鬲津今見在成平東
光鬲縣界中自鬲津以北至徒駭其間相去二百餘
里是知九河所在徒駭最北鬲津最南蓋徒駭是河
之本道東出分為八枝也商上言三河下言三縣則
徒駭在成平胡蘇在東光鬲津在鬲縣其餘不復知
也爾雅九河之次從北而南既知三河之處則其餘
六者馬頰太史覆釡在東光之北成平之南簡絜鈎
盤在東光之南鬲縣之北也其河填塞時有故道今
河間弓高以東至平原鬲津往往有其遺處(孔氏疏成平故)
(城在今直隸河間府交河縣東東光故城在今東光縣東鬲縣故城在今山東濟南府德州北弓高故城)
(在河間府阜城縣西南)
禹貢九河故道漢世近古止得其三唐人遂得其六
歐陽忞輿地記又得其一或新河載以舊名或一地
互為兩說皆似是而非無所依據(王應麟困學紀聞)
許商云徒駭在成平胡蘇在東光鬲津在鬲縣今德
平樂陵齊河濟陽慶雲海豐界中有土河志以為徒
駭妄也漳水不經此安得有徒駭且徒駭最北豈反
出鬲津之南哉今東光寧津南皮滄州慶雲海豐界
中並有胡蘇河元和志云胡蘇河在饒安縣西五十
里寰宇記云一名赤河自臨津流逕饒安無棣入海
漢志東光縣有胡蘇亭水經注云清河東至東光縣
西南逕胡蘇亭是也今寧津縣本東光縣地其西有
胡蘇亭蓋即在東光者齊乘以滄州南之大連澱為
胡蘇河得之(隋書平原東有豆子䴚通鑑云豆子䴚負海帶河地形深阻蓋在漢平原勃海)
(河間三郡之交顧炎武肇域記云即今滄州南之大連澱也)鬲津最南最長較諸
河差有考據今德州北有鬲津枯河(漢志鬲縣平當以為鬲津通典)
(鬲縣故城在安德縣西北元和志鬲津枯河在德州安德南七十里按唐德州治安德今為陵縣)東
逕陵縣北(北接吳橋縣界元和志鬲津枯河南去將陵縣二十里金志安德縣有鬲津河按唐)
(將陵縣南至德州治五十里其故城當在今陵縣北五十里吳橋志云古鬲津河在縣南里許亦名吳川)
又東逕德平縣北(去縣十五里北接寧津縣界德平本平昌五代唐改名)又東
逕樂陵縣北(北接南皮縣界寰宇記樂陵縣有鬲津枯河在縣西三里金志樂陵縣有鬲津)
(河南皮新志云在縣東南四十五里)又東逕慶雲縣南(金志無棣縣有鬲津河其故城)
(在今縣東元分無棣於此置西無棣縣明永樂初改今名縣東南二里有卧龍岡在鬲津河中)又東
北逕鹽山縣東南(新志云鬲津河自慶雲北入縣界)又東北逕海豐
縣西北(此元東無棣縣也明永樂初改今名)又東北入海(渤海在縣東北一百五十)
(里東南接霑化北接鹽山)齊乘以濱州北士傷河為鬲津云即漢
時所輔求代劉雄處今按輔代雄處為厭次津在今
武定州南東漢大河之經流士傷河在濱州北蓋即
唐景福後黃河所徙之道自渤海縣西北六十里東
北流逕無棣縣東南六十里又東北逕馬谷小山南
而東注於海者(見寰宇記)非輔代雄處也齊乘指此以為
鬲津未審是否據許商言自鬲以北至徒駭間相去
二百餘里則當在此地海豐新志云經縣西北五十
里又東北入海則徒駭鬲津南北相距太狹殆非也
太史馬頰覆釜三河據爾雅次序以許商言證之當
在成平之南東光之北通典云馬頰覆釜在平原郡
界又云安德縣有覆釜河按平原郡即德州治安德
所領有蓚縣寰宇記云馬頰河逕蓚縣界是也而又
云篤馬河即古馬頰河人皆斥其謬然唐自有馬頰
河出澶州新豐縣界東北流至平昌縣合篤馬河二
水合流並得通稱以篤馬為馬頰不可謂謬謬在一
古字指為九河之第三耳元和志馬頰河在安德縣
南五十里又在平昌縣南十里久視二年開決亦名
新河近志平原商河陽信界中並有馬頰河皆唐之
馬頰也在鬲津之南與九河無涉太史河自昔無考
而明一統志云在南皮縣北北臆說滄州志又云覆
釜河在慶雲縣南二十里即鈎盤北派亦不足信齊
乘以為太史等河在漳南清滄二州之間庶幾得之
(元清州治會川即今青縣滄州治清池即今滄州)簡絜鈎盤三河據爾雅次
序以許商言證之當在東光之南鬲縣之北史記正
義云簡在貝州歴亭縣界輿地廣記云簡絜在臨津
金志云南皮縣有潔河按唐歴亭縣今東昌府恩縣
是也簡河在此則出鬲津之南矣大謬慶雲新志以
縣南篤馬河為簡河亦非臨津今寧津北與南皮接
界謂簡潔在此理或有之齊乘曰滄州大連澱南至
西無棣縣百餘里間有大河沙河蓋即簡潔也漢志
平原有般縣韋昭曰音逋垣反師古曰爾雅說九河
云鈎般郭璞以為水曲如鈎流般桓也今土俗用韋
音按般縣故城在今德平縣東北縣南二十里有盤
河後漢初平二年公孫瓚破黃巾於槃河又瓚與袁
紹相攻瓚引軍屯槃河即此後魏志般縣有故般河
水經注云篤馬河自西平昌縣故渠川派東入般縣
為般河蓋亦九河之一道也通典古鈎盤河在樂陵
縣東南元和志陽信縣北四十里有鈎盤河寰宇記
樂陵縣東南五十里有鈎盤河金志將陵縣有鈎盤
河近志陵縣德平樂陵商河武定海豐陽信霑化界
中並有鈎盤八枝自鬲津而外此河亦有可據齊乘
曰東無棣縣北有陷河闊數里疑即鈎盤河按此河
自樂陵分為南北二派海豐舊志云南派在縣南名
鈎盤河東經霑化縣北又東至久山鎮入海新志云
北派在縣西北三十里自慶雲流入又東北經馬谷
山前抵土河口入海今縣北盤河村尚以此為名蓋北
派即齊乘所謂陷河也或曰陷河即篤馬河之别名
許商云在九河南齊乘指此以為古鈎盤恐非然商
亦就上流言之耳鬲津出鬲縣篤馬出平原鬲在平
原之西北故曰孫禁所欲開者在九河南篤馬河若
其下流入海處則商固未之悉也篤馬首受大河大
河潰溢縱其所之遇水即合安知篤馬下流非即鈎
盤之故道乎(禹貢錐指)
蔡傳引爾雅九河六曰簡潔爾雅本作絜與簡各為
一河河以一字名者李廵曰簡大也絜苦也河水多
山石治之苦絜唐孔氏宋邢氏疏並同即朱子孟子
集注亦曰曰簡曰絜然亦譌為潔矣至鄭康成言齊
桓公塞河蓋據尚書中候春秋寳乾圖之文云爾蔡
傳駮之謂曲防齊所禁塞河宜非桓公所為亦是尋
好話頭其實葵丘五命特以約束諸侯躬自犯者多
矣奚有於河唯于欽齊乘曰河至大陸趨海勢大土
平自播為九禹因而疏之非禹鑿之而為九也禹後
歴商周至齊桓時千五百餘年支流漸絶經流獨行
其勢必然非桓公塞八流以自廣也論最確予因思
齊桓公卒於襄王九年戊寅至定王五年已未甫四
十二年而周譜云定王五年河徙水經注周定王五
年河徙故瀆蓋下流既壅水行不快上流乃決理所
宜然河之患始此矣善乎朱子有言禹治水只是從
低處下手下面之水盡殺則上面之水漸平得之矣
(閻若璩釋地餘論)
行水金鑑卷四
