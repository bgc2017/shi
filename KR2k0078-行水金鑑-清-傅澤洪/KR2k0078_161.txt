行水金鑑卷一百六十一
江南按察使傅澤洪撰
兩河總說
康熙二十三年五月十九日早出河署起行過龍汪
閘西北行至惠濟祠過河又西北行六七里至清河
縣東大王廟西玉皇閣險埽工二百餘丈隔岸清口
相去五六里此段河形自西北而南也從新縷隄西
行二十二里即清桃交界此三十里乃一大灣沿河
柳樹最盛又八里至三岔有月隄不甚險又從西北
行數里有三義廟舊壩從新隄西北行二三里有大
王廟舊決口内尚有積水六七里至黃家觜宿
二十日從黃家觜縷隄西北行有支河小壩二里許
至七里溝舊決口南壩尾新險工二里西北行至雞
觜壩又西行十五里即上渡口挑水壩過劉家莊外
新險工徐昇減水小壩對岸即桃源縣又西北隄行
二十里下隄沿河走十里至崔鎮又沿河西行數里
至九里岡險埽工有一百八九十丈水東北頂衝下
有挑水壩從此西南行十五里至古城有高土岡有
宿桃界碑近河止百步有黑土堆高丈餘攩水是日
宿古城
二十一日從古城隄上西行二三里南行四五里對
岸即白洋河西北行五六里北行七八里至温州隄
隄有七十丈内有舊遙隄直至朱家堂又西北行四
五里至楊家莊南壩壩外南有撐隄二道北有撐隄
一道隄往西北越出五六里即楊家莊埽工外有舊
北壩埽臺攩水甚有力從此一帶臨河縷隄至朱家
堂石壩北首止又有減水木壩繞隄外百餘丈雖有
是壩水難洩也又北行七里過蕭家渡舊決口内有
積水又北三四里即宿遷縣西門沿隄城内外窪處
有水臨隄略北行有岡繞岡北行五里許即攔馬河
減水壩六座兩頭新添木工中四座俱磚石工中間
矮橋流水頗急自駱馬湖至此兩邊皆係土岡不怕
旁決極善但水減至縣東湖今有淤塞之象恐後來
難洩也宿遷縣宿
二十二日從宿遷縣城西下灘陂沿河西行五里許
此處黃河寬有二百餘丈東北即駱馬湖又三里許
大王廟即舊日運道也駱馬湖口今巳淤墊若水漲
即連之其湖有六七十里寬八十里長水從西南流
入攔馬壩歸東湖合沂水等出海共西行十六里至
支河口兩邊始有隄内有舊遙隄上即張家莊也從
壩西北行中間離河寬狹不等二十五里至皂河石
磡南行二百餘丈皂河口有兩岸直隄從大灘坡西
北行七八里復上隄此隄從石磡起東北行三四里
漸轉西南數里即邳宿界内有朱家灣河形一大兜
將成險工復西行舊直河向北近運河隄岸轉西北
即青墩營樁工三百丈又西行五里許隄外有三官
堂樁工外有灘坡有積水從此西北有五工頭董家
堂二險工共行三十餘里至邳州宿是日亭午蒸熱
隄草長蔓難行從東隄看至羊祐山一望烟光紅日
西沈遠山村落荒城漫水俱堪入畫(朱家灣即今朱家海巳早見及)
(此)
二十三日從羊祐山直隄行西南五里許復西行至
青羊山其河勢從此山直東略南衝南岸象山繞而
西北頂衝堂池險工從東南去折回東北即董家堂
險工也由山坡西行過劉家寨馬家山涵洞皆南北
直隄過交龍山下至鳳凰山陳家樓宿枕上因想涵
洞旁開一小河引水定可救百頃之田
二十四日從陳家樓西北行黃家山窩過直隄繞鯉
魚山西至廟山下約二十里過鯉魚險工隄西北行
徐州界復西行花山決口龐山下又西北行至吕梁
城小憩内過盧家山趙家樓樓有八九座山村之最
盛者薄暮遊石屋山懸水村登鳳冠山山有孔子碑
象禹王廟復穿城回寓
二十五日從吕梁豐山口迤西北過一帶峰頭及邢
家莊尖頭山米山約七八里河形從吕梁往西南繞
至脚下至張家橋河身漸近此一灣比前稍大河甚
闊内有天生壩隄九十丈又西北行望見出頭山王
家山約八里至長樊大壩險埽工内有遙隄從出頭
山起西北接玖山又從大壩西北行過一帶長山煙
墩土山寺邢家莊狼矢溝獅子山駱駝山隄外華家
樓又北至子房山上有留侯祠石公殿來鶴亭臨池
塢下小民隄至館驛渡河對徐州東門北有小子隄
接平山口自子房山迤西北隄共一千三四百丈接
陡山口再東九里山東南蘇山大谷山是日宿徐州
東門
二十六日從徐州東門石隄繞西北舊隄至九里溝
對過南門外有雲龍山戶部山此山來龍從湖廣發
脈由西南來中有亞夫塜即繫馬臺北岸對蘇家山
又西行十八里至霸王墓戶部山下有季札挂劍臺
南門外有王陵母墓三里至黃家山再西行十五里
至蕭縣界又略西北十里李曲集十八里至北辰集
宿南去千山萬山不知幾許隄外離河頗遠灣曲不
少近河處有徐家樓侯家樓薛家灣孔家店賈家廟
等處即三大灣之始也
二十七日隄上西北行三十里順河集又三十里碭
山界又西行十里南行二十里至毛城鋪宿此處黃
河離隄頗遠灣子亦甚大
二十八日從毛城鋪從隄上帶西北行二十里朱家
店又四十里至河南虞城縣界又數里小喬家集宿
河離隄甚遠外有清水套甚長大離交界二十里内
有月隄三里許
二十九日西行隄上十餘里有舊決水套舊隄坍毁
從新隄西南灣至西北約五里又從縷隄行内有月
隄二道直隄四道共三十里下隄南行六七里劉家
集隄頗遠即從隄内西南行二十里至虞城縣西門
宿
六月初一日從虞城縣西北行數里上隄西行數里
南行二三里又西北行數里又西行數里劉家口即
商邱交界處一帶縷隄月隄新舊隄錯落不等柳陰
蔽天居民稠密又帶西北隄二十里兩邊柳樹頗盛
亦有月隄廢隄又西行三里南行五里宿潘家口
初二日天氣熱甚暫憩一日商邱在府城西南三里
高百尺周二百步邱之精氣上應列星世稱閼臺柳
河在縣南三十里自汴河東流入於永城經清河口
達於淮巴河在縣北二十里今名菓河流入徐達於
淮泗以濟漕運睢河在縣北一里漢帝輅車入榖泗
及睢水之處白河在縣南五里源自歸德馬牧分流
於永城達於小河口澮河在縣南二十里自亳州徑
流入蒙城達於淮孟瀦澤在縣西北四十里禹貢所
謂𨗳菏澤被孟瀦是也汴河故道今涸
初三日從潘家口北行三里上隄西行五里邢家樓
又北行五六里至辛集又數里傅家莊險工離河八
丈又楊家塘至考城縣界一里至鐡佛寺離河二里
又九里至小顔家集臨河有大顔家集又隄西行過
郝家樓岳家樓宿考城縣東門
初四日從考城縣東門外上隄西行十里過石家莊
六里下隄行里許石家樓隄離河數十丈有大灣内
有月隄兩道直隄一道此處即儀封縣界又西北行
半里許上月隄又五里趙家莊過此縷隄直西行矣
下隄南行四五里宿儀封縣西門黃陵岡河在縣東
北五十里巴河縣南八里賈魯河去黃陵岡二里龐
家河縣北八里黃陵岡縣東北六十里堌陽鄉高數
丈周數百步曹魏所築明帝葬此為黃河通塞要害
初五日從儀封縣西北行五六里上隄西行七八里
至蘭陽儀封交界又西南行數里至蘭陽縣自儀封
繞隄行約三十五里至蔡家水口耿家水口梁家水
口管家水口數里至河集又數里至陳畱蘭陽交界
是日宿曲興集
初六日五更西北行七八里大王廟上隄數里祥符
陳留交界十八里過埽頭集聞水聲甚響下隄東北
行四五里至河涯見水滿平坡勢亦甚溜詢土人云
陡長三四尺巳三日矣復上隄西南行至康家寨姜
家莊四段舊水口又十里進開封府北門宿
初七日連日苦旱熱極困疲難行
初八日進謁河撫王諱日藻號即周係同鄉盤桓竟
日
十一日連日極熱難行將王撫軍所送豫省圖并各
州縣呈送地圖按程布置繪成一圖其間名山古蹟
具載志書不及備錄各水源流略志於此溱洧二水
之源出密縣東北至新鄭合金眀池在開封府城西
鄭門外西北周迴九里餘周世宗鑿習水戰東門池
在陳州城内東北隅滴&KR0377;泉在密縣天仙廟前石澗
水出滴瀝如雨晝夜不息鴻溝在河隂縣東楚漢分
界處北接廣武山與滎澤相連圃田澤中牟縣西北
七里周職方豫州藪曰圃田其澤東西五十里南北
二十六里西限長城東極官渡高者可耕窪者成滙
今為澤者八若東澤西澤之類為陂者三十有六若
大灰小灰之類其實一圃田澤耳隋隄在杞縣北五
里闕塞山在河南府城西南三十里左傳晉趙鞅納
王使如寬守闕塞即此又名伊闕大禹疏龍門伊水
出其間漢服虔謂南山伊闕是也一名龍門山唐白
居易有龍門銘并序白石山澠池縣東北二十里澗
水出焉陽城山登封縣東一名車嶺山洧水所出孟
子曰禹避舜之子於陽城即此陽乾山在少室正南
潁水所出一名耿山龍頭山永寧縣西四十里上有
快風亭下有洛水五渡源出嵩縣太室東谷自山頂
下流疏二十八浦過大潭中平廣多石其水瀠紆迴
流者五故名緣溪聚村稱五渡焉洛水源出陜西洛
南縣冡嶺山東北流經盧氏永寧宜陽入嵩縣界去
城南五里歴偃師至鞏縣北十里入河名洛口一名
洛汭伊水源出盧氏縣悶頓嶺徑永寧宜陽入嵩縣
界由伊闕而北轉折而東會洛水入於河商阿衡之
得姓以此瀍水源出穀城山自高廟溝起與九眼泉
合東南流經孟津二十里始入嵩縣即山西北注而
東南至縣復轉折而東行始逶迤而南入於洛澗水
婁冢山西四十里曰白石山澗水出焉北流注於穀
白石山在新安縣澗水徑七里橋南流轉東入洛穀
水出嶓冢東流注於洛甘水源出宜陽縣孝水源出
廆山之隂入澗水相傳晉王祥卧冰於此洛汭在鞏
縣洛水入河之處清濁異流亦名什谷黃河在懷慶
府城南七十里濟源之濝水入焉孟縣溴與沇入焉
武陟沁水入焉濟瀆在濟源縣北三里許濟水出王
屋山為沇水潛行地下平地發為二源注曰東源出
原城東北西源出原城西今東源在濟瀆廟内西源
即今所稱龍潭在廟西二里許溴水出濟源春秋會
諸侯於溴梁即此其源有三一出五指山紙坊一出曲
陽西南二源俱流經修武縣治南一出晉陽城南溪
或斷或續至莽山雙泉寨發源為白澗水又伏發源
修武縣治西又東南流經城南與二源合水經注曰
溴出原城西北原山勲掌谷按白澗自莽山來或呼
莽河沁水在懷慶府城北二里源出沁州謁戾山出
枋口附郡城東南流徑武陟入黃河乘高瀉浪瀑漲
不常丹水在懷慶府東北十里源出高平縣山海經
曰沁水之東有林焉名曰丹林丹水出焉預河即小
丹河由修武縣南門外東流至獲嘉入衛河漕運水
淺則藉以濟運天漿水在濟源縣東南二十里水有
二源東北合為一川入於溴堯池水在府西北三十
里太行山麓泉畔有堯廟廟前處處有泉匊手可飲
滙而東南流葦荷交映可灌粳田二十里入於沁濝
水源出王屋西山枋口在濟源縣東北二十五里沁
水倚山迴屈至此始長瀉平原亦謂之沁口載舟蕩
漾使人胷次浩然山崖多唐宋鐫題望仙溪在濟西
八十里源出王屋山北伏流南入於河錦溪源出濟
源太乙池在濟源西天壇山上濟水出此大峪澗在
濟源西七十里源發王屋山南入河東陽澗在濟源
西一百四十里南流入河神農澗在溫縣境内相傳
神農采藥至此以杖畫成澗廣濟河在五龍口即古
枋口枋之義從木司馬孚壘石為門水勢乘高注下
石門易崩渠旋淤塞河内令袁應泰鑿山穿洞懸閘
於兩崖間啟閘受水閉閘障水永無崩塞之患曰廣
濟河鑿山引水為渠由濟源孟縣河内温縣武陟至
唐郭入於黃河渠闊八丈長百五十里分永孟等二
十四堰各有時刻勒石詳記溫泉有五一在開封府
城東北一在偃師縣南一在嵩縣西一在澠池縣東
一在新安縣西是夜大雨暑氣頓减
十二日從開封府大街出西門西北行過土城斷隄
棘針寨後堽上小長隄約三十里從隄西行隄外有
彭家店段家莊即黑堽口復轉南三四里李盟寨大
王廟蔣家寨又西北行二里許至堽舊大王廟此一
帶河西來直衝一大灣寬有五六里漸注東南又西
灣過黑堽工回龍閣至馬家寨又里許中牟縣交界
一路隄岸雜亂河頗遠又行數里至杏樹鎮宿
十三日從杏樹鎮西行上隄過小薛廟小潭溪此處
曾衝決斷隄二三道河闊五六里過郝家寨磚寨原
武土寨原武西寨即原武縣界又隄西行數里原武
境隄有馮尚書大寨馬家渡俱離河數丈河闊七八
里縷隄南行即鄭州界又西行四五里見村莊内築
新隄隄外有官莊沿河十餘里即縷隄傍河面約有
數里寬賈魯河舊河形在此今改在隄内又三里許
至河邊花園寨宿是滎澤縣界矣
十四日從花園寨下河灘西行三里許有淤窩不時
坍土河身約四五里又行數里河更寬過滎澤縣南
門其城即在河邊新隄在南向東接到賈魯河在隄
内去縣南十里住北關看埽工有二百餘丈從柳園
南行約數里上土山坡俱係低窪北望有東西兩土
城云是楚漢二城中即鴻溝也過此即河隂縣界又
行七八里至縣宿
十五日從河隂縣西南行二十餘里至汜水縣界又
五十里入汜水縣出西門度汜水過虎牢關又十五
里鞏縣界洛河依北岸山根東北行入黃河有山一
帶西去西望兩山夾水繞南山根沿河行甚灣曲也
又行過二山澗有杜工部故里碑進縣東門出南門
宿
十六日從鞏縣上南山峪中行二十里即繞洛南行
五里至黑石渡過洛河繞河行五里入偃師縣界南
望嵩山煙雲縹緲峰巒秀拔層疊而南回顧土山大
不同矣繞河西南行渡石梁橋山根曲折土窰連絡
有寨有垜人家稠密此為孫家灣又四十里進偃師
縣東門過二程夫子祠下馬進謁云過洛水南去二
三里即二夫子故里出西門宿
十七日從偃師縣西門外行五里許渡河即伊洛合
流處東南行二十五里至登封縣界又二十餘里上
嵩山石路崎嶇山巒環繞於東南西望蒼茫無際北
望邙山逶迤遙映伊洛帶水林木鬱茂再山高處為
萼嶺口視嵩峰羅列如立山岡之上稍西南御砦如
屏列山上白雲起滅變態百狀從西南小路行數里
至少林寺規模弘整惜漸坍圯又繞路看初祖面壁
處復東南行每過高岡看嵩山時時變幻即御砦亦
愈出愈奇高低遠近在在秀拔南望諸峰又如屏繞
真奇觀也約二十里至登封縣東門宿
十八日遊嵩岳廟古樹參天廟模弘敞綠琉璃大殿
新落成晤曹羽士問及興廢具言火患即大殿屢建
屢燬因鼓興寫中流底柱圖於北壁(二十餘年後有嵩山道士來江)
(南向人談及岳廟向苦於火甲子年有松江周君過嵩適大殿新落成因寫中流底柱圖於北壁自後火)
(患遂息至今畫壁如新)
十九日至嵩陽書院耿先生諱介號逸菴由翰林不
仕講學於此就學者甚衆書院對聮云道本中庸只
是君臣父子夫婦昆弟朋友理豈高遠須要博學審
問慎思眀辨篤行
二十日由登封縣舊路西北行過郭家十里鋪望見
少林寺前一派平田又過二十里鋪漸漸登高又五
里至萼嶺口即登封偃師界下坡陡絶步行五六里
始有坦道望嵩高一帶之山宛似岑樓之木也又五
里至參駕店自萼嶺口以北俱是立土山岡山峪有
深至數丈土峯壁立不可勝數又數里非舊路矣過
分守關涉馬澗水至緱氏鎮出西門小憩鶴道觀聞
轟轟雷聲狂風吹雨因急行十五里渡伊水又十里
至翟家莊是洛陽第一大鎮店也宿劉雙槐家
二十一日早起行十五里蒙正窰十里潘家寨十餘
里過洛河從東上坡岸又數里至洛陽東門飯後熱
甚即歇南門午後散步上邙山遊上清宫老君殿小
小五間樑柱瓦俱用鐡鎔成後有玉皇閣翠雲洞下
清宮邙山縣北五里郡之主山也古名郟山綿亘四
百餘里起關中附二華而東層層起伏為狀不一隨
地立石屹然峙河洛之中闕塞山縣正南二十五里
郡之朝山也兩山相對望之若闕元魏胡太后崇信
浮屠琢為佛像大小不可勝數
二十二日南行里許過洛水四里又西去二里許林
木陰森處即邵康節先生安樂窩也下馬瞻謁又南
去十里牆垣寬廣殿宇軒敞乃曹操葬關夫子處瞻
拜出南行十里至伊闕有一石臺上有方池二丈餘
池内有水珠上出臺邊涓涓不絶向三四處瀉下云
旱潦不斷上有閣供大禹牌位前有小亭亭左右亦
有流泉詢人云百果泉乃俗稱無考䅢南上石磴即
賓暘洞共有三大石洞俱鑿大佛像外有僧舍檻臨
伊水東岸石壁亦甚峭聳飯後衝熱再行風雨大作
復回故道至寓宿上浮橋在縣西跨洛水上流即天
津橋故處有中浮橋下浮橋皆跨洛水建焉
二十三日西行過周公廟因甚早不得進謁三十五
里至磁澗人家皆居堡寨窰洞澗水環繞於前人馬
可涉又三十里至漢函谷關舊函谷關在靈寶此為
新函谷關里許至新安縣東門訪芝泉書院係吕維
祺維禧兄弟講學處午後大雨衣衫濕透山路泥滑
難行三十里又過澗水至闕門店宿俗名鐡門瞻渚
山縣東南二十一里淇水出其隂密山縣南十五里
豪水出焉爛柯山縣西南三十五里王喬洞即此羣
山秀錯佳木繁密有清溪洩於山峽之間其石如爛
木取石塊剖開有樹葉痕亦物理之不可解者巖下
有數洞内一洞深邃莫測相傳樵子王喬遇仙處鳳
皇山縣西三十里與青龍山相對如闕澗水中流謂
之闕門沙崖縣北五十五里羣山四拱中有似水自
張家莊北流入黃河即馬陵川匡渡口縣北六十里
黃河南岸一名狂口渡觀音磧縣北六十里黃河灘
有巉石自南岸入河數十步壅遏水勢
二十四日西行三十五里義昌驛十里千秋鎮十里
擔泥鎮五里入澠池縣出西門過正學坊為眀理學
諡靖修曹月川先生立又過盟會臺三十里下坡至
土壕鎮宿馬頭山東北六十里穀水出焉廣陽山縣
西二十里澠水出於此天池縣東南五十里横潦無
源鴻雁依焉唐太宗改澠池為天池
二十五日從土壕鎮西南行二十里至石壕二十五
里至峽石北首高山為崤陵東南有金銀山南去高
峰疊出此一路上高嶺者五六過溪澗者二三上有
石壁崚嶒下臨深溝百丈迎面高峰不計其數路極
寬廣好行然愈行愈高矣至陜州界又從西北行二
十里為張茅鎮路之最高處又二十五里磁鍾鎮從
此漸漸下坡過横渠堡路旁有魏野草堂碑再下進
陜州東門城頗大内惟頽垣破屋瓦礫滿目荒涼為
甚宿酒樓底柱山城東四十里三門山在底柱上流
百餘武槖山州東九十里槖水出焉黃河自潼關流
入陜境自西繞北至於底柱東入澠界公主河在三
門山之左唐開元中鑿河通漕以避三門之險百丈
許復入河馬象河城東二十里水源自梨山流入於
河槖水南門外一名永定澗出槖山西流入河其水
暴悍益以山澗諸水甚為民害鐡牛城黃河中頭南
尾北世傳禹鑄以鎮河患
二十六日出陜州東門北行上高坡十五里會興頭
又東北行上土岡極險峻陡絶難行下馬步行下坡
二十餘里復上坡陡峻更甚沿河行數里初兩岸皆
土山至此漸見石山其巖峭拔水勢曲折洶湧上石
坡二里許見中流立大石一塊水從南入繞東北流
為鬼門中一道西流為神門北一道為人門皆衝激
雷鳴南岸多石巖有一巖壁立甚峭上鑿峭壁雄流
四大字旁有三行小字識年月人名真鬼斧神工也
東去百步外又有立石三塊又有大小四峰如柱南
離數丈有小石亦立兩岸石山俱極雄壯洵稱大觀
步行處頗多至會頭鎮宿
二十七日行十五里至陜州城東門繞城北行上坡
二里許轉西下臨黃河北望河北林木稠密樓閣參
差於北岸山脚下有小城乃山西平陽府平陸縣也
進北門出南門西行十五里至橋頭溝又二十五里
至曲沃入靈寶縣界此一帶官道離黃河五里許岸
亦甚高河即於陜城北繞南帶西南漸西至靈寶亦
然北岸逶迤幾百里皆係極高土岡北去重山疊嶂
高低無定而南岸從陜州見河至曲沃亦有高坡遮
目人行岸上如常在谷中行也十里至好陽河十里
至靈寶縣東門繞至南門宿弘農澗縣西一里源出
米陽鎮藏牛谷魚腹寺石窟中北流漸大至縣西北
入河好陽澗縣東十三里源出峴頭山北流入河
二十八日繞靈寶縣城西門至北門東北河邊上有
老君堂即老君故宅復回西南行三里許入山谷過
函谷關關前澗水急流入河南去高山北倚黃河兩
邊高土岡行如巷内如上高坡高山大河俱在左右
矣數里下坡漸行地上河離半里許又十里涉柔桑
河過柔桑鎮入谷南行一望高山迤邐數十里即女
郎山接秦山一帶矣行數里閿鄉縣界又二十餘里
至達紫營二十里至閿鄉縣河北即中條山綿綿不
斷河之曲折不能計數又二十里至盤頭鎮宿郎水
西二十里出自棗鄉峪北流於河玉溪澗文峪水西
南五十里源出秦山會合入河
二十九日從盤頭鎮行二十里至舊閿鄉涉澗水此
水百餘步即入河十五里上坡四五里到潼關東門
關城繞山而西關口下臨河河面亦寬北岸土山巳
盡河亦北流依灘二里許東望皆高山北岸皆平地
進門上坡城池廟宇俱壮麗但俱坍毁約三里許出
西關繞河里許宿
三十日西行離河半里許北岸中條再北望無山矣
路旁柳樹連綿不絶南去土山綿亘二十里土山盡
處見華頂連絡秦山數十里峰巒峻峭翠壁嵯峨華
頂獨聳出諸峯之上漸行漸轉十五里到岳廟規模
弘壯金壁輝煌外東西大牌坊中建鳳樓進門西百
有老君繫青牛古樹上如杖下甚擁腫光潔蒼古無
枝葉而不死前有柏槐樹碑碣亦多松柏槐椿蔥鬱
參天大殿寢殿及兩邊鐘鼓樓極高敞後大院牆有
大池最後有萬年閣三層極高聳東西連轉藏殿牆
角有十字頂樓並有敞軒高閣看華峰可以及底西
望秦嶺盡處蒼茫無際東望渭水如帶黃河直在東
北隅矣欲一一登臨暢所欲游恨終不能怏怏出廟
西行五里至華隂縣城甚卑隘出西門宿下午至華
山口游巖洞集靈宫等處黃河自龍門南下經本縣
東北葫蘆灘寺南至潼關折而東注渭水源出隴西
首陽縣横縣北境與朝邑分壤逶迤至寺南東北入
河春秋所謂渭汭汭者水相入也(周洽看河紀程)
行水金鑑卷一百六十一
