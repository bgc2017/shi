行水金鑑卷一百三十四
江南按察使傅澤洪撰
運河水
世祖章皇帝順治四年六月以久雨水漲河隄再決亦
隨就塞自後無事者十年然自明末漕規久廢閘不
時閉淮流常洩河沙歲浸洪澤湖底日高即分入運
河者沙亦隨入運河日以淤淺為漕計者唯歲益增
隄下河仰隄高與城等而前此諸塘既廢潦水别無
所瀦又歸仁隄歲久不治高堰防護亦疎泗州常沈
水底伺間決防為壑隣計揚州患伏於隱莫之省憂
(揚州府志)
是年大水六月雨不止鄉官孫宗彛條議上巡撫陳
之龍檄令掘丁溪白駒二閘水即退(高郵州志)
世祖章皇帝順治六年北水大漲南北隄決數百丈民
大饑(高郵州志)
世祖章皇帝順治七年河決荆隆口張秋一帶隄岸皆
潰由大清河入海東兖濟北皆罹其害(山東通志)
是年荆隆朱源寨口決直趨沙灣運隄衝潰挾汶水
由鹽河東奔入海次年總河楊方興塞之(山東全河)
(備考)
是年總河楊方興築姚港口石隄(高郵州志)
世祖章皇帝順治八年大挑漕河募民為之多雨工未
盡善(高郵州志)
世祖章皇帝順治九年大王廟口決沙灣復潰衝斷運
道總河楊方興修築隄岸又自西岸河邊起至八里
廟河邊止開引河一道長五百丈至順治十三年工
始告成蓋張秋為黃河下流其決於明世者正統十
三年徐有貞治之弘治五年劉大夏治之皆費極浩
繁工極艱難然運道得以無恙者垂三百年防禦之
法周矣至是三歲再見不重可慮哉(山東全河備考)
世祖章皇帝順治十三年五月日工部題總河臣宜將
河道工程確實查勘緊急工程不妨加工多修其可
稍緩者即止移緩以就急庶不擲金錢於無用其司
道州縣若有虚冒估計即當據實指參修過各處工
程亦應年終奏銷奉
旨依議行(河南管河道治河檔案故開銷河道工程錢糧運河最多置於此)
世祖章皇帝順治十五年十一月初八日河南道監察
御史何可化題臣先任浙江曾經淮黃地方留心體
訪頗得其槩今於邸報見總河臣朱之錫并漕臣亢
得時等疏屢報水勢隄岸突決城池浸没一方漂陷
若是乎岌岌矣然但言一時之事而不及前後也但
言衝決之地而不言形勢也臣請以所聞奏夫淮泗
之來自泗州入於陂射等湖北折於清口而黃水合
流矣自邵伯而北歴高郵寶應山陽安東皆受湖患
而城低於隄者丈有四尺其西為高家堰高良澗二
隄以障水勢而水過大則浮漫而行至淮揚城外西
隄皆沙土即歲有修補終不能固勢必多為旁瀉之
路而後可則治湖之形勢不可不詳也又黃河自清
口合淮迄東而至五險為隄曲折僅百里其寬者不
過四五丈耳而河路之狹僅四五百步夫黃水在河
南一帶即狹者亦經五六里今以里餘之地收兩河
之水雖神禹不能善其後也又山陽以東有隄其來
久遠名曰太荒長亘蜒蜿僅三百里在前朝出自民
間地頭夫每歲增補高厚焉自御史秦世禎題准官
築以寬民力而歲修亦無定額則官民修築之利害
不可不講也又險隄而外為鹽城等縣直達江都每歲
鹽課百四十萬取給於此若五險隄岸一決則鹽城
盡被渰没且非一歲興工可便補塞國家幾百萬
金錢不可不重為慮也况險工一決遭漂溺者七州
縣房田墳墓盡壞於洪波民命且不可測况租税耶
則五險太荒諸隄不可不防患於未然救災於未事
也請
敇下河臣親到淮揚審量形勢湖水若河而蓄若何而
洩黃河東下何以收其流何以殺其勢查前朝之故
事量今日之情形不病國不損民悉心經畫以圖
久安漕儲力役均有賴焉奉
旨據奏淮黃隄工關係地方鹽課著詳議具奏部覆
請
敕總河臣親赴淮揚審度地方形勢湖水應如何蓄洩
黃水東下窄狹處所應何以收流殺勢以及五險太
荒隄工應如何修築逐一審勘詳確務求有利於
國無妨於民經久可行酌議妥確題覆以便臣部另
議可也奉
旨依議行(河防疏略)
世祖章皇帝順治十六年五月初一日總河朱之錫題
據該司道會看得淮揚之治河也較他處不同在揚
屬運道與湖水相連在淮屬運道係淮黃交流淮河
自西而來至泗州入諸湖出清口達於黃河以資利
涉是以治河治漕必並行而不相悖方於國計民
生兩有禆益敢以淮黃之勢言之夫黃強淮弱黃濁
淮清二瀆同至於清口匯合東由安東雲梯關以入
海此從來不易之勢也但黃流濁河易致沙淤必藉
淮流蕩滌方不至梗運病民先年嘗有分黃𨗳淮之
議分黃者於桃源縣迤南黃家觜闢一支河使其從
旁分洩以殺強黃之勢𨗳淮者𨗳引淮流歸於海以
通運道故淮水偶有暴漲於南設有高良澗周家橋
二閘以備宣洩溢入寶應高郵諸湖相聮澎湃各建
閘座挑挖河渠累築隄岸捍禦衝決由邵伯金家灣
入芒稻河或從瓜儀注江或通廟灣歸海此蓄洩湖
水之法外此再無庸於旁瀉矣至於雲梯關之灌口
固為黃淮會流一路寬廣歸海之處每遇河流泛漲
無處分殺必從清河上四十五里仍挑黃家觜經清
河至安東五港口東流入海分殺暴漲之勢不致南
下而清口得免黃強抵淮阻運之患至新溝等五險
工亦可稍免全河洶湧衝漫之虞誠為保運安民長
策奈河長二百四十里淤澱年久工繁費鉅難以輕
舉應俟年豐物阜另議舉行其太行老隄山陽境内
延袤三百里原係民修民守自秦按院題免鄉夫
之後數年未修又值去歲洪流衝漫處處坍塌卑薄
不堪捍禦業蒙本部院具題巳經司道會議查照
舊例仍按原籍責成鄉民分修另詳在案再照此隄
之内五險工下流關切淮揚高寶等七州縣鹽課亦
攸係之歲歲修防勢難緩怠若得有引水一支流旁
瀉以減正河之勢以免直射之衝誠保五險之要著
第查蘇建北岸宫家營地方舊有引水一河久經淤
塞每有興濬議皆未果蓋緣引河必使深廣同於正
河方能借勢而下况黃河諺稱神河闊數百丈底深
水溜不惟挑濬匪易借使如式寧能保其不旋挑而
旋淤乎亦惟有廣積夫料加意修防以收補偏救弊
之功舍此無他竒也該臣看得淮揚郡屬地處卑下
匯為諸湖淮黃由之歸墟江海於焉受注客水時至
一望汪洋如綫之隄曾不足以禦稽天之浸則疏洩
固所在亟亟也爰自前明挽河資運閱數百載變故
即費數百載經營今其遺迹非不具在然舊貫固有
可仍而時宜又有不得不審者臣請條晰而備陳之
淮水自西南來趨東北黃水自西來横截於清口外
淮之支流由清口折而南注通江者所謂運河也淮
之正流會黃並驅東下入海者所謂黃河也伏秋之
間淮黃交漲淮被黃遏周旋而不得出清口以上匯
而為洪澤等湖則高堰危故堰南有高良澗周家橋
兩閘洩水東入高寶白馬等湖高寶湖東通連運河
南從瓜儀入江而地勢微昂宣洩不及則運隄危故
運河東岸有涇河子嬰金灣等閘洩水東下射陽廣
洋等湖入海有灣頭閘有芒稻河洩水南入於江此
運河及諸湖之形勢也隄閘舊制今皆現存間有歲
久圮壞者應行酌量估計以時修葺者也淮黃交會
由清口而東濁流湍悍衝潰易告查前明萬歷年間
曾於桃源縣黃河北岸挑黃壩新河二百四十里分
黃一支由五港口歸海以𨗳淮保運即以殺南岸河
患但淤澱已久工役繁鉅興復實難又崇禎年間塞
蘇觜建義兩決口曾挑宫家營引河十里暫殺水勢
未幾仍淤蓋河不兩行既恐徒費况今歲淮工坌集
亦有未易並舉者姑俟民力稍裕另行酌議至于現
今河身闊者數里狹者亦不下數百丈兩隄去河尚
有陸地水長則及隄址水落則復河渠洪流衝蕩不
啻奔馬豈俟人力開鑿收流之議似無庸贅此黃河
之形勢也總之太行老隄實淮揚七州邑一大保障
自前朝來原係莊民自修而中間頂衝掃灣諸險工
亦有鹽城各縣出夫協濟之例順治九年間黃河北
決淮屬士民燕雀怡堂具控按臣遂為題免沮格
廢弛去歲冬漲幾成大害此臺臣何可化特以力役
為言蓋實有見於往例之不當廢耳除裏外兩河隄
埽各工仍應照例每歲勘確詳估題修其太行五
險隄修築事宜臣近于淮工夫役疏内已經會議
題明應候部覆前疏請
旨遵行以垂永久可也部覆奉
旨是依議(河防疏略)
是年歸仁隄決水自翟壩古溝下灌諸湖江都瀕河
田舍水深六七尺高寶則浸及城市月餘乃潰漕隄
而東注興化墊焉(揚州府志)
李昌祚漢陽人順治壬辰進士十六年由翰林任河
北道參議築堌陽隄以禦黃河濬廣濟渠以分沁水
民賴其利(河南通志)
世祖章皇帝順治十七年三月初十日部議據總河臣
朱之錫疏稱歲修之制原以防一歲之伏秋濟本年
之運事即據一歲之中車道狼窩所在必有徑寸不
修便可成患今前人預立結狀誰則敢任以後歲修
工程相應照舊估修等因具題前來請
敕下河臣嚴行司道印捕等官照舊估修工完之日各
官各具可保本年伏秋無虞印結同册一併奏銷如
有本年衝決即指名題參以憑從重議處可也奉
旨依議(河南管河道治河檔案)
姜天樞餘姚人順治中為工部郎中督視北河累年
亢旱河渠不通山東諸泉亦竭總河束手無策天樞
曰昔僉事江良村曾言𨗳河注衛增一運道今獨不
可借良材之議而反用之𨗳衛注於河乎總河從其
議而運道於是添設衛河主簿著為令(浙江通志)
聖祖仁皇帝康熙元年開周橋淮水東下隄決自此州
境水患不息(高郵州志)
聖祖仁皇帝康熙二年九月十九日總河朱之錫題為
敬陳河漕事宜以速飛輓大計事竊惟我朝奠鼎
燕京轉漕東南上供玉食下給百官六軍之需運
河一綫悉仍明舊則凡所以利涉者自不得不一循
舊章修明而謹守之也順治十三年以前河道多故
糧運率遲自十四年迄今仰賴朝廷洪福幸漸免
凍阻之患矣第有一二規制或自明季相沿或有日
久弛廢尚須急為講求者臣謹徵考故籍為我
皇上陳之一曰閘座運河臺莊以南臨清以北原無
閘座節宣每遇旱乾尤易淺閣者姑且勿論其臺莊
以北臨清以南將及千里之内惟恃山東諸泉之水
從石罅泥穴中尺疏寸𨗳會流於南旺河渠分濟南
北而南旺南距臺莊高一百二十尺北距臨清高九
十尺其間或數十里置一閘或數里置一閘必上啟
下閉互相灌輸方可浮運春夏之交雨澤愆期源枯
流細更必倍費守候以漸積水然後盈漕否則建瓴
之勢一瀉無餘舟膠而不可行也查會典一欵凡運
糧及解送官物並官員軍民商賈等船到閘務積水
至六七板方許開放若公差内外官員人等乘坐馬
快船或站船緊急公務就於所在驛分給與馬驢過
去不許違例開閘進貢緊要不在此例又一欵凡閘
惟進鮮船隻隨到隨開其餘務待積水若豪強擅開
走洩水利及閘開不依幇次爭鬭者聽閘官挐送管
閘並巡河官究問因而閣壞船隻損失進貢物件及
漂流官糧並傷人者各依律例從重問罪干礙豪勢
官員參奏究治而且附搭黃馬快船有禁貢鮮船隻
夾帶有禁令甲森嚴歴歴可考即順治十三年十二
月内工部題覆巡漕臣侯于唐申嚴閘座等事一
疏内開閘座啟閉原關糧運務照舊例首先糧艘次
及官商等因亦經奉有依議嚴飭行之
旨奈邇來官差船隻只顧一巳速行之私罔念朝廷
京儲之重每到閘口輒聽船役喝令啟板么䯢官夫
稍有違拗則捶楚繼之積水既洩閘内糧船不免淺
閣即使洩而復蓄亦不免加倍躭延甚或有隨帶貨
船須水浮送則上閘應閉而不聽閉下閘當開而不
容開年來爭競之端實由於此如是而欲責糧運之
速行無滯是何異於却步而求其前也除臣屢示禁
飭本年四月内具有據報題參一疏並將搶閘緣
由題請議飭外但往來滿漢官船絡繹如織河水非
易舊典空存未免由而不察仰懇
睿鑒特賜
嚴旨申飭容臣衙門仍照舊例刊刻紅牌通行竪立各
閘除緊急兵船暫應讓行外其餘官差船隻一體遵
守隨漕啟放如有逼勒官夫開閘搶越洩水誤運者
應挐究者照例問發應參奏者據實指參庶人心知
警而漕法不廢此所宜講者一也一曰船式重運
自過淮後經由黃運兩河抵通交納黃河逆水溜急
運河源流細微必須船米輕便一律然後可銜尾速
輓是以漕船名曰淺船各省漕糧共計四百萬石各
衛所淺船舊額共計一萬二千餘隻查會典所開淺
船頭稍底棧俱有定式龍口梁闊不過一丈深不過
四尺内隆慶四年一款如糧船過淮驗烙之時查有
船不如式者該管官員不分軍職有司一體參奏又
一欵將江北南京等積年損壞缺船行督糧道照依
湖廣江西二省船式就於瓜儀設厰打造約載正耗
米可五百石務要底平艙闊入水不深又漕運議單
一款漕司及各該巡撫等官備查各總下漕船若干
原缺若干補造若干現少若干嚴飭各糧儲道催行
該厰補造足額不許仍前僱覓民船及將損壞者補
數派搭本幇以致船重難行如不足額照例參奏即
治河書内亦有閘河運船載正米不得過四百石入
水深不得過六捺六捺者三尺也故船力勝米力水
力勝船力若不務足船而徒搭運以省船河力安能
運船而漕大困矣歸罪無源之河何益哉等語此皆
先年巳試之法有可考據者也邇來惟江南山東河
南船式米數不異往制江西湖廣浙江漕船梁頭闊
至一丈六七尺深至七八尺不等空船入水巳四五
捺且又船數不足往往倍載票糧入水多至十捺以
外如式船糧經過黃運兩河不難相連而進而一遇
重船在黃河則合幇人夫逐船倒縴始得過溜在運
河則守板蓄水集船起剥倍費日時一程間斷積而
數程相距必遠在後船隻固被阻壓即前船之在下
閘者緣上閘候水封閉過時無水下注亦不得不停
橈以待兩河之水勢猶昨而今昔之船米迥殊雖沿
河各官凜遵功令百計催䟎亦豈能别有異術使
之飛渡哉除臣巳會同總漕臣檄行各省糧道備查
該省漕船因何打造不如淺式又因何缺船倍載不
行補造某衛某所額船若干現缺若干今應作何補
造議妥通詳以憑覈奪外但比年以來重運回空較
之十三年以前為期雖早而該省船隻屢行體式過
重阻礙全漕江西一省尤多違例若不從長酌議誠
恐將來必致貽悞合無請
敕該部查議飭行各省糧道遵照舊例漸次補造以備
輓運庶舊制可復而全漕無阻此所宜講者二也河
漕事宜雖不止此而此二者實運事遲速之大關鍵
也至於言新運者每責成於回空之早然又必自受
兊開幇以至過淮一一如期然後抵通上倉無所不
早查會典開載重運抵通完糧屢經酌議初則九月
為期嗣始移於六月即據最後一條大約自淮以北
仍有三月水程而其間必先於冬兊冬開二月過淮
之限預為嚴切者此可以見由先及後遲早相因之
故矣况回空各船苟不至凍沮歲前自亦不難到次
是又在該省之受兊開幇力圖振作無致後時耳時
已深秋轉盼新運如果臣言可採伏乞
敕部速議具覆施行奉
旨該部議奏部覆奉
旨依議(河防疏略)
聖祖仁皇帝康熙四年大水隄決七月初三日颶風大
作湖水漲城市水湧丈餘有水怪色白長丈餘向東
去壞漕船客船居民溺死無算(高郵州志)
是年十一月二十一日總河朱之錫題臣惟運河所
憂在淺每歲春月例應築壩大挑而沙隨水至水落
沙留遇有淺滯又復隨時撈濬臣勘督飭催不遺餘
力如果有怠玩從事者自不惜以白簡嚴繩其後何
敢少為寬假第閘河情形原與現成江河迴異其間
瑣細曲折一端難竟臣始言其大略即如上自南旺
以至臨清四百餘里地勢建瓴止是一脈水源歴二
十一閘層次灌輸而後下接衛河惟當霪雨漲溢方
可通漕行舟每歲之間不過數日耳此外則必須閉
板浮送下閘閉而上閘啟水微之時亦可使深下閘
啟而上閘閉水旺之日亦不免淺故必船米一律啟
閉隨漕而後船行無遲速之異又重運北上板宜常
閉不宜輕啟回空南下板宜勤啟不宜久閉故必過
淮過董如限而後無相值相妨之慮此雖神禹復出
亦不能别有智巧出其範圍也今歲三春迄於孟夏
天旱源微臣督司道等官南北疏通設法積水終覺
艱澀及五月得雨之後于七月十二日止南漕過濟
者共四千四百三十八隻然重運少遲回空自是不
能甚早臣方昕夕徬徨不意尾船八百餘隻五月末
旬淮黃交漲淮郡之天妃閘水高溜湧致碍打放總
漕臣林起龍就近駐督臣復親馳勘視六月末旬水
勢少平多人牽挽倍費時日嗣於八月二十四日過
董於九月初五日過濟臣慮南旺以北别無支流運
河之水原以六捺為限尾船之後又有江漕二百餘
隻船大倍載必致阻壓專委標營副將譚捷元尾催
仍諭以設法起剥幸即於九月二十三日盡數過臨
北上較之歴年自濟過臨之期原無遲滯但是時北
來空艘陸續抵臨重運在上閉板蓄水下閘之水已
洩上閘之水未來回空停待自是不免若欲洩水浮
空又致淺阻重運是欲速而反遲矣惟是時序入冬
河冰凝結回空亦不容緩臣于十月初一日兼程至
臨幸重船出口既久而砲船兵船適已相繼北去因
思河内既無别船回空用水有限臣復申明
上諭嚴禁阻擾通行各閘勤啟少閉接濟下流幸而仰
賴國家洪福重運過東臨而北今巳卸完回空過
東臨而南今盡過濟此可見因重運而積水因倍載
而起剥皆運河不得不然之勢而五月内題報過
淮各船究獲於萬難拮据之中挽遲為速則河之未
嘗淺阻固有不待繁詞而灼然易見者矣臣身親閱
歴彼時情形實實如此職掌所關不得不具疏題
明仰祈
睿鑒奉
旨該部知道(河防疏略)
聖祖仁皇帝康熙五年運河自儀眞至淮多有淤淺冬
月春初般駁甚艱總河按地親勘儀眞界内朴樹灣
西方寺五里舖三處急需挑浚工費浩繁非淺夫所
能勝任知縣何崇倫奉文不支官錢不行私派多方
勸募人皆樂從浚之深通如故(儀真縣志)
聖祖仁皇帝康熙六年決江都運河之露筋廟隄次年
堵塞(淮安府志)
聖祖仁皇帝康熙七年六月飄風驟雨十日不止環城
水高二丈城門堵塞鄉村飄淌死人民數萬城中號
哭震地墻宇多傾上聞遣官蠲賑冬遣大臣明珠等
相視海口開天妃石䃮白駒等閘毁白駒奸民閉閘
碑舊制東下河屬南河統轄為閘水東去必入海
口關係漕河宣洩非輕也近各場海口多廢不修其
港口或為勢家所占而奸民營種隄外草場為稻田
不利開閘過水是以各閘俱廢間有閘口尚存閘板
無有唯用土實填待下河水聚高興田畆盡行渰没
水漫范公隄然後挖閘放水且河身間有淤淺則瀦
而不流是以下河窮民昏墊特甚今雖奉
旨開放白駒諸閘而弊未盡除開不徹底時開時塞議
於白駒場等處設河廳一員專司之上河水盛放閘
即徹底開放各場閘河始與漕河有濟(閘河舊名運河亦名東河)
(亦名下河東抵興化縣由縣直東入白駒劉莊二閘下海南入草堰小海丁溪等閘入海北入石䃮天妃)
(廟灣等閘入海白駒劉王小海草堰丁溪五場俱屬興化石䃮天妃廟灣屬鹽城三十鹽場俱有海口洩)
(運鹽河之水高郵州志)
是年決江都運河之崇灣隄(淮安府志)
聖祖仁皇帝康熙八年周橋未閉清水潭決民田仍被
淹没(高郵州志)
聖祖仁皇帝康熙九年閏二月十九日部覆總督河道
羅多疏稱黃運兩河衝決之處勢必用柳應如該督
所請委官名色專管裁種若於栽柳之人三年後應
授何項雜職應請
敕下吏部議覆等語查黃運兩河所裁之柳每歲果能
如該督疏内所定之數成活者其栽柳之人三年後
該督造册咨部俟工部查明過臣部授以巡檢錄用
可也奉
旨依議(河南管河道治河檔案蔽運河隄岸最宜栽柳一則取材埽料一則蔭輓運故鼓勵栽柳尤)
(當於運河著力)
是年決清河縣運河之窯灣文華寺高郵州運河之
茶庵清水潭江都縣運河之東隄四淺(淮安府志)
是年淮水大漲由翟壩入高郵湖民田淹没殆盡(高)
(郵州志)
行水金鑑卷一百三十四
