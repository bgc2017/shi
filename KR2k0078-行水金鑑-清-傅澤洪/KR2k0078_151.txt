行水金鑑卷一百五十一
江南按察使傅澤洪撰
運河水
揚河上自山陽縣交界黃浦起下至江都縣三坌河
止歴寶應高郵江都(薈蕞云寶應縣在江南高郵州北一百二十里南至高郵州界)
(六十里北至山陽縣界二十里縣臨運河廟高郵州在揚州府北一百二十里南至江都露筋三十里)
(北至寶應縣界六十里州臨運河高江都縣即揚州府治南至瓜州鎮四十五里北至郵州九十里臨)
(運河應河防雜說云運河西隄外在寶應則有白馬湖寶湖汜水湖在高郵則有界首湖高郵湖在江)
(則有邵伯湖皆緊貼運河惟恃西岸石隄障禦各湖風浪然後運艘得以通行於運河之中若夫東岸長)
(隄則不特為江南浙閩三省驛路通衢而運河之水更賴此東隄攔束否則立刻東瀉河成陸地不可行)
(舟矣但運河地勢甚窪較之高家堰外洪澤湖底更低丈餘方高堰隄外之水深至一丈二三尺之時其)
(水面比高寶諸湖之底約高二丈四五尺而高寶諸湖西岸石隄其高不過丈餘是以上流堰隄一有疎)
(失其水不過一二日間即從高寶諸湖西岸隄頂平漫而過西隄過水則東隄亦不能支東隄一開則西)
(隄石工雖堅而尾土先被洗去未有不隨之而傾者兩隄俱決則大溜横冲河身跌深堵塞最難矣今高)
(堰一帶雖有減水壩六座共寬一百七十丈二尺以減淮漲然必淮流高過壩底方始減下其間宣洩有)
(節不俟決口之水徹底奔騰無窮無盡者比也第上流既有此减下之水歸入高寶諸湖若不導之出路)
(則逐漸擁高亦必漫過西隄終成決口況高寶諸湖除受堰隄各壩減洩之水更有天長盱眙等縣各山)
(澗之水亦復不小乎今於寶高江三州縣東隄之上除向來原有減水閘壩涵洞之外又增建改建減水)
(壩共八座計其洩水之地共長一百八十九丈二尺是三州縣減壩比堰隄減壩加長十九丈凡向來原)
(有之閘壩涵洞以之抵洩運河下注并天盱等處山澗歸湖之水其新建減壩一百八十九丈二尺以之)
(抵洩堰隄一百七十丈二尺減下之水如此則因入為出宣洩有序是以康熙二十二年夏秋之間雖湖)
(河之水漲極而不致壅積傷隄今值冬月各水大消而河仍盈滿漕亦不致淺涸至從前未建減壩之時)
(湖水一漲先淹湖西田畆迨積長不休漫隄成決復淹下河今則止淹下河窪地而湖西之田並不淹及)
(連歲豐收俱此減水各壩之益也惟是運河緊貼減壩當水大溜急之際過往船隻稍不謹慎即便撞斷)
(橋脚撤入壩内雖隨即修好然亦不免有耽遲之慮須於高郵南門外私鹽港地方起於運河西岸另挑)
(越河一道俾一切船隻俱由於越河超過各壩而行以避撤船傷橋之患其人夫應調附近歲修人夫量)
(給食米則所費無幾而有益於漕運民生不小也)三州縣計程二百六十里
設有揚河通判一真管理修防其汛五曰寶應汛氾
水汛(屬寶應縣)永安汛高郵汛(屬高郵州)江都汛(屬揚州府防以下俱河)
(志)
寶應縣河道自山陽縣交界起至高郵州交界止計
程七十五里設閘三曰北弘濟大閘南弘濟大閘(即瓦)
(甸大閘)七里閘東隄閘壩涵洞共二十曰黃浦雙閘二
(久壞今閉)喬家涵洞儒學涵洞孫家小閘躍龍關杜楊涵
洞朱馬灣閘邱家涵洞范家涵洞從家涵洞狼兒閘
張成涵洞胡成涵洞永安小閘喬家涵洞軍王涵洞
子嬰滚壩子嬰雙閘二西隄閘壩三曰竹絡壩通湖
小閘減水壩
寶應縣河自山陽縣交界起至界首止長一萬二千
一百八十一丈康熙三十九年題准挑浚深通
東岸自寶應縣黃浦起至江都縣壁虎橋止計程二
百三十三里康熙三十八年加高三尺底寬四丈頂
寬二丈臨河簽釘排椿至康熙四十年排椿損壞改
修坦坡自寶應縣寶林菴起至江都壁虎橋止又加
修埽灣迎溜處排椿及加鑲石工柴土共長一萬八
千七百三十五丈七尺
五淺西隄稱鈎灣創建石工一段長二百二十八丈
四淺西隄宋家尖創建石工一段長九十六丈康熙
三十八年興砌六淺五淺四淺一淺西隄舊石工
殘缺四十二段三淺東隄舊石工殘缺一段共長六
百六十九丈又加高石二層長一千八百九十八丈
五尺康熙三十五年興修
南弘濟攔河大閘一座康熙四十一年題准重建
子嬰壩下胭脂溝洩運河暴漲之水入射陽湖嚮年
淤墊康熙四十一年題准挑穵自胭脂溝起至老
河口止長三百丈自老河口起至姚子港止長三百
丈俱已深通(以丄俱河防志)
運河即古之䢴溝也宋山陽志雲南接廣陵北流入
海左傳哀公九年吳築䢴溝通江淮杜預注云吳於
䢴江築城穿溝東北通山陽西北至末口入淮吳越
春秋云吳將伐齊自廣陵䢴江通淮運糧之水路也
隋大業元年煬帝幸江都發淮南諸州丁夫十餘萬
開䢴溝自山陽至揚子入江渠廣四十步旁築御道
植以楊柳盖前此揚州西北自末口達六合入江東
北自射陽湖入海是時始自揚子達六合自山陽瀆
入淮矣弘濟河初稱越河始於宋陳損之之疏繼
以明白侍郎昂築高郵越河寶應令聞人公詮上其
事屢議屢停迨萬歷十年狂飈大作覆舟無算死者
甚衆於是都御史李世達王廷瞻相繼題請而圈田
靠隄兩論不決吏科給事中陳大科上疏陳利害工
部尚書楊兆主靠隄之議帝從之發南京戶部帑銀
十萬兩撫按贓罰五萬兩萬歷十二年九月興工東
築新隄一道西仍舊隄南北建石閘二以資出入明
年五月告成賜名弘濟河運河隄自黃浦至界首
長八十里即唐李吉甫所築平津堰也宋天禧中發
運使張綸增築重和元年發運使楊廷俊言真揚楚
泗高郵運隄舊有斗門閘十七座宜修復詔從之明
洪武九年詔修高郵寶應湖隄六十餘里以捍風濤
復以老人栢叢桂奏發淮揚丁夫五萬六千人令知
州趙原督甃磚隄永樂七年平江伯陳瑄築高郵寶
應汜光白馬諸湖長隄以度牽道弘治間揚州同知
葉元又多積土以廣之萬歷七年詔修石隄自南門
至槐樓二十里僉事史邦直董其役(寶應縣志)
明初太祖都金陵江以北不事漕洪武九年用寶應
老人栢叢桂言發淮揚丁夫五萬令有司督甃高寶
湖隄六十餘里以捍風浪此河隄之始也叢桂又言
寶應自槐樓抵界首鋪沿湖隄屢修屢圯民苦役無
已時開直渠便從之由是就湖外直南北穿渠四十
里築隄長與渠等此内外河隄始此外舟内行得免
湛溺之患且紓民力焉(揚州府志)
高郵州河道自寶應縣交界起至江都縣交界止計
程九十里設閘二曰陸漫閘裹頭金門閘裹頭東隄
閘壩涵洞共十六曰界首小閘永平大壩(長十四丈今閉)看
花涵洞二閘頭閘三里橋閘(今閉)通湖橋涵洞(久壞今閉)琵
琶閘(久壞今閉)城南滚水大壩(長六十六丈)五里滚水壩(長十丈今)
(閉)五里小閘(久壞今閉)八里滚水壩(長十丈今閉)八里涵洞(久壞)
(今閉)柏家墩滚水大壩(長五十四丈)車邏滚水壩(長六十四丈)火
燒閘(久壞今閉)西隄閘口三曰枕家觜通湖閘窰港口(以)
(下俱河防志)
自泥甸橋起至永安南裹頭止河道計長四千九百
七十五丈康熙四十一年題明開濬深通
界首西隄石工長一千七十五丈七尺康熙三十八
年興砌
陸漫閘西隄石工長一千六百二十五丈五尺康熙
四十年奉
旨修建
永安西隄石工九百七十丈康熙四十一年完工
永安東隄草大王廟裏口埽工長一百五十丈又龍
門南北灣裏口埽工長二百二十六丈俱於康熙四
十年題准修築(以上俱河防志也永安河即清水潭)
清水潭之決歴楊茂勲羅多王光裕三河臣經營堵
塞十有餘年前後費帑金五十餘萬隨築隨圯終難
底績其故何也盖高寶諸湖西南受泗盱天六諸山
溪澗之水西北又值高堰大潰黃淮東注南北交滙
洶湧滔天方以下河為壑而清水潭尤屬卑窪其勢
莫禦一難也屢塞屢決其勢愈盛寬至三百餘丈深
至七八丈旋瀾飛沫如雷如霆一遇風飈乍起輒怒
濤山湧漕艘商船至此者皆徘徊而不敢進雖有樁
杙人力無所施二難也捲埽築隄全藉真正老土然
後工程堅固可以永久而決口地方前後左右數百
里内非一望汪洋即蘆洲沮洳之區無從取土三難
也康熙十五年尚書冀如鍚等勘閱所司估帑五十
七萬而夫柳仍𣲖之民間猶未敢必其成功臣受事
後同行閱視曰是未可治也清水潭以高寶諸湖為
上源諸湖西南所受泗盱天六之水本等之水也西
北所受高堰東潰黃淮之水無妄之水也本等者不
可去但去其無妄者而上流建瓴之水其力必大殺
而後決可塞也於是先堵高堰凡三十四決口築隄
建壩令全淮盡出清口然後專力以治清水潭但決
口既深闊異常若徒下埽填土則隨下隨溜以有限
之金錢委無窮之巨壑是復蹈前人之轍也竊計決
口不患其闊也而患其深然決口雖深而決口之上
下五六十丈之外未嘗加深其法當避深就淺於決
口上下退離五六十丈為偃月形抱決口兩端而築
之計所築之隄其長必數倍於決口然較其淺深必
減七八九倍不止況湖底平坦則樁埽易施湖面寬
緩則衝淌無患因命於決口之上測之果深不過六
七尺也然工程既大老土難得乃移咨漕督令大江
以南空漕艘隨便帶老土若干方赴工交納選廉能
官司之計方給價大抵梁王城之土居半盖土性膠
而凝絶勝他處之土然去工所六百餘里非回空莫
能運也於是立標授工就湖中越築之中下埽個内
釘排樁外填坦坡身宿工處調度董率築成西隄一
道長九百二十一丈五尺東隄一道長六百零五丈
更挑繞西越河一道長八百四十丈凡一百八十有
五日而工竣改清水潭曰永安新河連夫柳為費九
萬兩有奇省帑金四十八萬餘兩至今十餘年屹然
鞏固運艘民船永絶漂溺之告焉(靳文襄公治河書)
清水潭隸揚之高郵州連接運河而東西夾隄所以
障湖流護田畆且束運河之水以濟漕艘孔道之郵
傳車馬以通往來者也自高堰潰決之後潭隄亦潰
數百丈陸道永絶於是水連高郵湖而黃復躡之下
淹田畆勢浩瀚如海以綆測之淵深不可究且激湍
瀠澓每颶風作輒摧楫覆溺莫敢方舟前此司事者
費帑至五十餘萬率隨築隨圯方冀尚書驗勘時所
司估興築費五十七萬迨靳公之治之也相度既定
飭夫肩土就湖中越築之僚屬疑無垠之湖難以填
土成也莫不相視股慄長跪泣阻公笑曰以見定故
不移耳豈漫嘗耶脫不效余承咎不爾累也於是歡
躍雷動尅晷而竣且費僅九萬餘節帑者十之八人
驚問故公又曰向之議築者率循潭畔故隄之址相
因塞築耳詎知故址瀕深土草不可恃今就湖坦淺
之處而越築之淺則需帑也約坦則無跛欹之虞且
測淺深以衡土計土方以程工又何患期之難尅而
費之難節耶聞者莫不歎服於是水用利涉陸用康
莊而淹畆之涸出者先慶粒食矣盖潭雖不隸於淮
而於淮之唇齒為至鉅故備誌之以表安淮之一助
云(淮安府志)
九里漫缺工長二十四丈康熙三十八年堵築(以下)
(俱河防志)
護城隄自攩軍樓北石工頭起至華嚴寺磚工頭止
長一千六百五十丈康熙三十九年題准修築於
舊石工上鑲柴壓土高五尺
南關減水壩一座嚮年衝壞康熙三十九年題准
改建滚水石壩長六十六丈水大從壩上滚出平漕
蓄以濟運
車邏減水壩一座嚮年衝壞康熙三十九年題准
改建滚水石壩長六十四丈水大從壩上滚出平漕
蓄以濟運
南關壩下康熙四十年題准開穵引河一道長三
百九十一丈至朱三家橋與二溝河會合經興化縣
海溝河入海滚出之水不致淹没民田
車邏壩下康熙四十年題准開穵引河一道長三
百三十丈至齊家莊與二溝河會合經興化縣海溝
河入海滚出之水不致淹沒民田
朱家田頭埽二長四十八丈康熙四十年題準修
築
西隄自城北陸漫閘裹頭起至城西窰港口南土地
廟止加高舊石工磚工共長五千三百九十九丈康
熙三十八年興砌(以上俱河防志)
運河即䢴溝也亦名官河西受七十二澗之水由甓
社等湖經金門姚港口二閘而入是名高郵漕河南
至露筋三十里江都界由瓜儀二處入江又由邵伯
芒稻河白塔河二處東南入江北至界首鎮六十里
寶應界接天妃閘淮水入渠與湖水合流為漕河濱
湖曰西隄明平江伯陳瑄所造以捍湖水傍城曰中
隄自城東古漕河廢東隄圯壞今亦槩稱東隄運河
在西隄中隄之間本州境内中隄長一百二十里閘
凡若干座水大則開閘以洩水水小則閉閘以濟運
宋真宗時淮南轉運副使吳遵路於高郵等處置斗
門九十以蓄泄水利重和元年柳庭俊請修復高郵
運河隄岸斗門水閘迨元大德十年浚高郵等處漕
河明洪武九年令揚州修高郵寶應湖隄六十餘里
以捍風濤永樂七年平江伯陳瑄築高郵諸湖長隄
以度縴道弘治二年戶部侍郎白昂奏開複河於高
郵隄東賜名康濟隆萬間淮水東注漕隄壞總河潘
季馴大修之河道乃復高郵之地西南接連揚州滁
泗天長諸山其間危岡斷隴纍纍相屬地勢為高東
北與淮安寶應鹽城相連地形俱為最下濱於海故
也高者水之所出其源有七十二澗下者水之所歸
凡七十二澗之水皆滙於三十六湖而後入海也境
有三十六湖以受西山之暴流而為諸水之滙汪洋
浩蕩方二三百里循湖而東有河焉曰運河其隄曰
平津堰凡田地在堰之西者曰西上河在堰之東者
曰南下河曰北下河以西高於東故也南下河北下
河之間有河焉曰運鹽河其隄曰東河塘凡田地在
塘之南者曰南上河在塘之北者曰北下河南高於
北也故又曰上河也堰之在郵境者南北長九十里
有閘數座塘之在郵境者東西長八十里各有斗門
石䃮涵洞數十處水則西河藉南河北河以為之洩
旱則南河北河藉西河以為之溉此古高郵之水利
也舊志曰國初之制平津堰設立二十三淺東河
塘分為十塘淺有淺夫使之不時撈濬塘有塘夫(塘夫)
(即田鄰夫也)使之相宜培補既又設管河判官一人主之
是以二河深下(運河運鹽河)隄岸堅固蓄洩有則水旱無
虞民未告病也自後黃河之道頻為淤塞而淮水不
得入海千流萬派畢會於郵而高郵遂成巨浸矣況
境内治水之成規又廢棄而不講哉淺夫塘老徒具
虚名平時不復撈濬一遇水發惟取客土培隄以障
之隄日益高水日益長田日益下而西上河巳坐受
其害矣及時雨大作然後役人傳箭搖鈴晝夜集隄
下以防其或決而其勢又不能使之不決也然其決
也不出於南則出於北堰決於北則北下河受其害
堰決於南則南上河受其害而其勢又必及於北下
河是堰之未決害在於西堰之既決害在南北此盖
歴歲之故轍也故治西河之水以撈淺建平水閘為
主生員王儆之議悉之議曰竊見高郵寶應一帶漕
河南至瓜儀北抵淮安誠南北往來之要津也國家
之利害生民之休戚皆係於此最為要害弘治間平
江伯督理漕運置平水閘蓄水三尺五寸乃為定制
俟其水長聽其自洩縱有大水亦無大患仍置淺船
編設淺夫以時撈淺再無壅塞但遇旱年運船過盡
仍放洞水救濟下河是以上下田禾不知旱澇歲獲
豐收家給人足國用以充民生以遂良法美意萬古
不磨夫河近年以來法久寖敝閘猶見在制不如前
雖有淺夫之名而無淺夫之實所置淺船並無影響
只知修理塘岸不知撈濬河泥且帶客土專事修培
塘岸日益加高河底日益壅塞以至平水之閘廢而
為減水之閘矣顧將以為漕河之利而更不知其實
為漕河之害也盖河底積高而塘岸轉或弗固水蓄
太多而舒洩時或不及必待時水泛漲然後纔開閘
洞每值久隂恒悲苦雨況連三十六湖又通七十二
澗水勢騰湧難免淹沒郡城内外陸路舟行公堂之
下悉為池沼沿門比屋沉竈産蛙人人跣足在在褰
裳晨昏厲涉多生疾病傾屋頽垣致傷非命今歲瓜
儀城牆浸倒殃及居民是其驗矣況乎上流被患之
地閭閻疾苦莫能罄述動則七八十丈或至百十餘
丈至於稽遲漕運損壞漕隄直將運河洩乾而後修
理始固多則經年少亦屢月工料糜費至數千數萬
金勞民傷財莫此為甚上河先沒下河繼淹遂使膏
腴之地盡為魚蟹之區哭聲動地水患滔天直至興
化鹽城等處地方並各場分靡不受害屋宇車木咸
至漂流牛畜雞豚盡罹災厄億萬生靈無一卒歲一
應糧差致勞催迫拆蕩賣鬻何所不至父母凍餒妻
子離散四野一望十室九空甚至民窮盜起或生意
外之變況我淮揚之民多以力田為業若不亟為之
所則將何以為生也哉為今之計尚有可圖抑亦所
謂猶有七年之病而求三年之艾也苟為不蓄終身
不得自今蓄之則猶或可及耳查照先年規格添修
平水閘座酌為一定之制恒存六尺之水水但過格
自然下流無晝無夜無時無刻以漸而長以漸而去
永無淹沒之虞亦無衝決之患責令淺夫常川撈淺
計照淺鋪一所仍置淺船四隻編定淺夫八名審立
淺長一人每夫二名領船一隻更置竹䈒木掀篙棹
等物一人艤棹一人攬泥朝䈒一船暮䈒一船俱令
發於岸上盡數幇在裏邊只許幇闊不許加高䈒過
船數淺長督報管河衙門以時稽考撈得寸泥可蓄
寸水撈得尺泥可蓄尺水幇闊一尺有一尺之益幇
闊一丈有一丈之益日計不足月計有餘塘岸日益
堅固河底日益濬深便遇旱乾亦不壅塞必俟運船
過盡仍放各洞之水急救下河之旱夫然則上河之
水蓄洩有常下河之水長落以漸水年不至於淹漫
旱年不至於乾涸田可長熟歲可常登國用以之而
裕民命以之而全此我國家萬世之利也此我淮揚
萬世之福也但造船隻恐乏錢糧合無請發鹽場枯
樹地租等項餘積官銀坐委廉幹人員督造務在堅
緻不得苟簡淺船所受只在二十石計算工料不過
五金或於民田糧上帶徵些須𩔖解協濟民亦樂從
此狂穉千慮一得之愚也按撈淺平水閘二策百
年以前言之在今日亦為長策也盖河身高則礙運
艘一患也漕隄高則易崩潰二患也撈淺之制久廢
十年以前尚不時挑濬漕隄未常加高康熙元年治
河非人平時開放周家橋諸湖盈溢又值淮水大漲
漫下翟壩二十五里而害愈甚乃嚴督居民每家十
土包加築子隄緩則處死隄上漸高三尺之土民間
已沒三尺之田且隄高愈危閘復不整故常致潰決
禍延至今溺死人民糜費國帑職是咎也近議建滚
水壩即古人之議建平水閘也但必廣為之制與翟
壩二十五里相應然後可(高郵州志)
今日運道自儀真直抵潞河其間最險者有二所高
郵湖隄及徐吕二洪是也然二洪之險地也地有定
形人可以用其力湖隄之險則天也天無常變雖若
非人力可為然人力勝天亦有此理惟今高郵之湖
南起杭家觜北至張家溝共三十餘里唐李吉甫為
淮南節度使始於湖之東面亘南北築平津堰以防
水患即今牽路在宋時又有斗門水牐迨我朝洪武
九年知州趙原者始甃以甎永樂十九年加以甎之
大者景泰五年又護以木樁實以甎土以備風浪綱
運之上下舟楫之往來皆沿隄行人以牽百丈方其
天色晴霽風恬浪靜如行鏡中然一遇西風驟起波
濤洶湧頃刻之間檣楫傾沉人物淪亡不可勝計建
計者往往欲於舊隄之外湖泊之旁别為長隄一帶
約去舊隄一二十丈許下覆鐵釡以定其基旁樹木
樁以固其勢就浚其中之土以實之用甎包砌一如
舊隄其中舊有減水牐三座就用改作通水橋洞引
湖水於内以行舟楫仍於外隄造減水牐以節水勢
如此則人力足以勝天天雖有迅歘之變人則有持
循之方省官物之失陷免人命之死亡其為利益實
非小矣(潘游龍康濟論隄論中所言二險二洪不必慮矣唯高郵湖其險如故也司河者當未)
(雨而綢繆之)
行水金鑑卷一百五十一
