行水金鑑卷六十五
江南按察使傅澤洪撰
淮水
世祖章皇帝順治六年夏五月息縣淮水溢壞民舍田
禾平地水深數尺牛畜俱淹死(河南通志深是年泗州城中水丈餘見)
(州志)
世祖章皇帝順治九年戸部左侍郎王永吉詳陳導淮
入海情形并議夫料錢糧諸務疏曰治河必先治淮
而導淮必先開海口按黃水自邳宿而下至清河口
淮泗之水聚於洪澤湖亦出清河口淮黃交會東入
於海然黃強淮弱勢不相敵淮泗逼而南趨直走四
百餘里出瓜州儀真方能達江一線運河收束甚緊
即有大小閘河沿途宣洩而海口不開下流壅塞來
水無窮去水無路所以河堤潰決修築歲費金錢九
載以來八年昏墊海口之當開固時刻不容再緩者
也查海口之在興化縣境内則有丁溪場小海場劉
莊場神台場廖家港白駒場之斗龍港等處在泰州
境内者則有河垜場之茅墩港草堰場之鴨兒港近
丁溪場之馮家壩合洋溝等處以上諸口俱被豪棍
鹽徒漁利阻塞間有開者亦於口外築壩横攔水不
通行若在鹽城縣境内者縣治東南則有石墶海口
西北則有天妃海口先年俱各造有石閘又有姜家
堰海口流出推船港先年亦曾議造石閘以上三處
係淮揚六州縣洩水要道今石墶閘既稱逼近城郭
不利風水而天妃姜堰二口復被附近奸民將閘門
實塞河口填平滴水不通咽喉重地歲歲陸沈日不
聊生死徙載道害民病國關係匪輕而未即舉行者
其故有二一則恐奸徒造言阻撓然萬水東流勢必
趨下沿海州縣各有海口乃天造地設非人力所為
行水河港皆有舊蹟近因湮塞未免淤淺開鑿深通
還其故道豈屬創舉況先年舊閘巳圮者加工修葺
未造者量議增添題定閘官閘夫以時啓閉有利無
害固灼然無可疑者一則因河道甚長河帑有限工
料既難措處民夫復奉
新旨不許僉派凡事甚多掣肘然海口既開則河隄不
決修閘造閘之費較之塞決修隄孰多孰少若挑濬
淤淺需用人夫動輒數萬自當州縣協濟豈能盡動
官帑百姓自救身家何辭力役此一勞永逸之計固
士民所心悦而樂輸者也伏乞
聖恩勅部酌議亟行(江南通志)
世祖章皇帝順治十五年淮水溢民稼為傷(河南通志)
世祖章皇帝順治十六年歸仁堤決水自翟壩谷溝下
灌諸湖江都瀕湖田舍水深六七尺高寶則浸及城
郭月餘乃潰漕堤而東注興化墊焉(揚州府志)
聖祖仁皇帝康熙元年歸仁堤再決時部司有開周橋
閘者淮水大洩而黃河逆入清口又挾睢湖等水從
歸仁堤決口入與洪澤湖相連直抵高堰衝決翟家
壩流成大澗九條在上流泗人既利積水得洩而下
流揚屬奸民亦利私販直達可避征𣙜互為掩覆不
以籲聞以故患日益深翟壩周橋晝夜水常東注悉
歸諸湖淮揚自是歲以災告(揚州府志)
聖祖仁皇帝康熙六年七年黃河屢決清口亦塞淮不
出口刷黃而黃之下流既阻上流奔注洪澤之勢益
甚(揚州府志)
黃強淮弱勢本不敵淮為黃扼别由大澗口施家溝
周家橋高良澗武家墩等處散入射陽湖白馬湖草
子湖高寶等湖由湖迤邐入江此淮之支流也明隆
慶六年淮大溢適黃水亦漲相逼不得直下沙隨波
停遂將清河淤塞所謂門限沙者是也萬歷二年淮
又溢總河潘季馴始為高家堰祗築大澗口一處淮
猶可洩後將小澗口等處凡入湖舊道盡築隄防自
是清沙日高淮水益壅而泗大病矣郡紳常三省徧
揭當道力辨其非但隄工巳成持議益固至萬歷二
十一年水患益烈巡按牛應元親行踏勘始議開金
家灣芒稻河洩湖水入江繼議開周家橋洩淮水入
湖又以淮受黃逼乃先開武家墩以殺其勢此議開
三閘之由來也是後定計分黃以腰鋪地勢不若黃
家觜為便特奏請監督大發河南山東江北等處民
夫自黃家觜而下直至漁溝浪石由安東北俱疏為
河身歸五港口使獨入海不趨清口逼淮令得縱出
又督撫褚鈇定計導淮先濬金家灣芒稻河以為湖
水入江之路又開子嬰溝由射陽廣洋湖入海下流
既通上流仍阻始建武家墩閘由永濟河達涇河下
射陽湖入海建高良澗閘由岔河亦入涇河下射陽
湖入海建周家橋閘由草子湖寶應湖入子嬰溝下
廣洋湖入海上下之水流通自不横逆為害不獨泗
境安即淮揚高寶亦安此建三閘以分黃導淮治湖
之所由來也本朝定鼎康熙三年淮溢武家墩高
良澗閘堤頽卸且土石填塞周家橋復啓閉失時淮
水遂無從分洩矣是後定計蓄淮刷黃乃復築翟家
壩夫翟家壩至周家橋三十里在高家堰南地勢高
亢原無堤埂康熙七年奉
朝命(明馬)二大人同河漕兩臺踏勘明白回疏稱為天然
減水壩水漲聽其漫溢仍責令高寶等縣之民但填
平衝開決口不許一㮣加土增高以塞水路今則堤
非昔比矣然與其堰水為功何如分導開閘舊制猶
可倣也(泗州志)
聖祖仁皇帝康熙九年五月暴風雨淮黃大漲浪撞卸
高堰石工六十餘段衝決五丈有餘又將烏沙河西
堤岸衝倒淮黃之水直注於高寶湖(見總漕帥疏)當是時
高堰幾崩淮揚二郡殆矣哉水之合淮黃從諸決口
以注於湖也江都高寶諸有司無歲不防隄晝夜巡
警增堤與水俱高然以數千里奔悍之水攻一線孤
危之堤值西風鼓浪堤崩聲如雷一瀉萬頃其決愈
遲為害愈劇而江高寶泰迤東無田地興化以北無
城郭矣時御史徐越高堰關係最重疏曰臣之向請
修復歸仁堤石工使由白洋河入黃者不止以清刷
黃實為截住高家堰西北水勢使此堰僅受西南淮
水而為運道民生一大屏障也今因歸仁堤工尚未
舉而此堰黃淮併受前報巨浪搏擊巳壞石工六十
餘處而全堰幾至潰決(此九年事)其洪波横流排山倒海
巳衝開淮揚一帶數十餘處決口遂至城郭僅存關
廂陸地有水高丈餘者萬一高堰突有疎虞尚復有
淮揚數十州縣之城郭乎而況民生乎尚復有漕河
運道可以飛輓乎而況鹽課與商税乎則此堰之關
係如何重大此堰之保障如何緊要故臣今不得不
亟陳高家堰也高家堰石工曩皆鑿石扣準鎔鐵灌
釘後來年深日久各處有朽裂從未大修經今年一
翻波浪衝擊動摇處處罅損若不亟議錢糧預備物
料乘今冬水勢少落之一時大修堅築明年西水漲
發臣愚竊慮此堰萬難倖保堰若失守淮揚數十州
縣城郭廬舍百萬生靈俱屬波臣運道梗廢京師
重地所緊需歲漕數百萬石何道輸轉且雲梯關之
海口全賴黃淮二河併力衝刷一決高堰清口必淤
止餘濁流一股海口必塞海口一塞則下壅上潰即
今日之大修兩河工程勢必仍歸潰壞此高堰之利
害不僅僅在淮揚而實有關於天下者也布政司
慕天顔備陳黃淮全局疏曰高家堰捍衞洪澤蔽於
淮城之南迤西則連高良澗翟家壩中設周橋閘其
地比高堰稍亢故壩閘亦比高堰稍低蓋夏秋淮水
盛發高堰必危高堰危而淮地陸沈矣故不使翟壩
增高正欲從壩滚水出汜光白馬高寶諸湖不惟鳳
泗之漲潦可稍抑且高堰之築工永固及至水平壩
西即閉閘不流高寶漕堤亦無傷害往昔防河如此
周密止因康熙元年間南河工部分司吳煒擅開周
橋奸商利通私販往往盜決翟壩諸處以致淮水湍
下諸湖盡巳盈滿及桃花水漲湖不能容浪擊風摧
漕堤大壞清水潭之決所從來矣淮水既東黃躡其
後濁流西泝清口遂湮清水漸微黃力愈悍灌入天
妃閘沙隨水漫而運道淺塞矣黃淮相背淤沙罔滌
雲梯關入海之路日墊日高下流哽咽而上流四潰
必然之勢也又云淮瀆自桐柏千溪萬壑匯為洪澤
湖注出清口其水會黃入海者十之八引資漕渠者
十之二唯清口無病則湖水直瀉而北勢盛足以敵
黃而黃沙不致倒灌運道惟海口無病則黃水疾趨
而東其勢迅激自無淤墊之阻而奔流不致横潰四
決此以清刷黃用水治水千古不易之法也王乾
清紀周橋閘曰按周橋關係利害前河郎中黃曰謹
辨疏極為詳明(黃疏略曰高家堰與周家橋相接一堤也堰以内與橋以内之水相連一)
(淮也使周橋可開則高堰何所事守高堰必守則周橋斷不可開故開周橋者乃開堰之别名也又曰水)
(之就下性也周橋地形高下勢甚相越誠開之是導以建瓴之勢矣彼得其勢則流必急流急則一瀉千)
(里孰得而禁之故謂周橋開而淮不盡東淮盡東而黃不復躡必無之理也又曰開周橋而注之湖是以)
(湖為壑矣夫高寶之湖四時彌望連天所恃一線漕堤為之保障若引淮入湖則淮水之浩蕩無涯湖面)
(之容受有限不至決裂湖堤而奔潰四出不止也又曰淮之入湖也易湖之入江也難何也湖堤以外地)
(形窪下與江面不甚昂故今通江之路晝夜宣洩而湖水不見大消使復益之以淮源源不竭則七州縣)
(不胥而為沼乎)後因萬歷二十五年淮水大漲浸及泗陵總
河楊公建閘以洩一時暴流稍平即閉從未常開前
賢亦云東去最宜開海口西來切莫放周橋蓋周橋
開而海口塞黃遏淮也周橋閉而海口通淮刷黃也
淮出清口刷黃濟運則涓滴皆為利益淮入内湖潰
堤病民則涓滴皆為害源若内湖增一分漲堤病民
之淮則清口便減一分刷黃濟運之淮故周橋之啓
閉實為利害之關不可不察也高郵志紀翟家壩
曰壩屬山陽在周橋迤南接盱眙境界長二十五里
比高堰石工低二尺許稱天然減水壩中有古溝深
不過尺許舊有石閘亦有石限止留四尺水頭水入
民田不通河路近因淮水漲發土被衝刷年久漸成
低陷加以私鹽漁戸時行偷挖漸成河港淮水徑入
寶應湖匯於高郵歲歲決堤為漕大害康熙七年奉
旨令山江高寶四州縣民力合修盱泗之民妄行阻撓
如明萬歷間阻撓修築高堰故事給事中李宗孔疏
參致煩大臣勘復按壩北接連周橋閘閘尾石工尚
存與壩相平又古溝廟基亦是見存式樣宜復舊制
豈欲加高惟水衝盜挖儼成澗河淮水平時直流無
阻灌滿諸湖水發湖盈遂不能受致害漕堤為國大
患每歲起民夫修築不過補苴一時一遇水至即被
刷衝纖毫無益必另議興工或磚或石築成隄岸平
鋪壩基方可過水經久不壞工科李宗孔參阻修
翟壩疏曰竊思高寶七邑連年疊遭水災者則以淮
水南流入湖決堤之所致也淮水舊由鳳泗自老子
山北直出清口與黃水會流入海此歷年北流之利
安瀾便漕之故道也自老子山南周橋閘翟家壩一
帶注射高郵寶應邵伯諸湖而下流阻於漕堤曾無
入淮之路以致每年潰決此南流之害淮揚七邑被
災之由皆因泗盱地方私開決口也蓋淮水至清而
流急必全淮皆出清口則淮水力強可以拒黃流之
淤泥有濟於運道而高寶七邑復無水災故昔人設
有周橋閘翟家壩二處蓄洩有方淮水漲則量使漫
壩南下而鳳泗之水患不作淮水不漲則阻其南去
傍流而清口之水力不分法甚善也邇來泗盱之民
不惟私啟閘壩又且潛開決口自古溝鎮南鎮北以
及谷家橋夏家橋等處新開溝路至有八條淮水大
半入注湖清口水分力薄無以刷黃河之濁泥下流
壅則上流易潰而高寶諸湖受水而無所洩乃至衝
決堤岸為淮揚七邑之害臣詳查近日地形翟壩以
南固有殘缺而衝決大溜盡在翟家壩之北今將古
溝鎮南鎮北等處原係平地者止令塞其決口并不
築堤加高其閘壩地形不過復從前未決之舊址使
全淮盡由清口會黃不至潰決入湖可永杜高寶七
邑之災倘有時淮水暴漲仍可從壩上滚水南下亦
不為鳳泗州縣之害誠兼利無患之至計也(揚州府志)
聖祖仁皇帝康熙十二年河決洪澤湖之高良澗又決
高郵運河之清水潭(淮安府志)
聖祖仁皇帝康熙十五年河決武家墩板工一處高家
堰石工七處高良澗板工二十六處(淮安府志)
是年大水淮黃復大決高家堰時頻年被水諸堤工
俱未竣淮河正道日益阻塞是年五月因久雨遂大
潰決前此諸工盡廢高堰一帶倒卸三十餘處水侵
揚屬又過往年三之一漕堤崩潰高郵之清水潭陸
漫閘江都之大潭灣等處共決三百餘丈殘缺不可
勝數深及四五丈不等自堤以東浩浩乎茫無際涯
矣(揚州府志)
聖祖仁皇帝康熙十六年六月總河靳輔大挑清口爛
泥淺引河四道及清口以下至雲梯關河道是年
創築雲梯關外束水堤一萬八千餘丈塞于家岡武
家墩高家堰等處大決口十六處(靳文襄公治河書)
聖祖仁皇帝康熙十七年創築周橋翟壩堤工二十五
里塞高良澗等處大小決口二十五處淮水始歸故
道(淮安府志)
聖祖仁皇帝康熙十八年六月總河靳輔恭報翟家壩
成河九道盡行閉合龍門各日期奉
旨據奏翟家壩成河九道盡行閉合龍門具見殫力籌
畫有禆河務深為可嘉知道了該部知道(靳文襄公治河書)
聖祖仁皇帝康熙十九年大挑爛泥淺裴家厰等處皆
成大河淮水始暢注會黃不致阻滯創建周橋高良
澗武家墩唐梗古溝東西減水壩共六座是年夏
秋南北皆霪雨七十日淮黃並漲有滔天之勢堤岸
衝嚙甚多工亦為之阻然衝嚙之堤隨圮隨葺不致
大患卒賴新築工堅之所致云(淮安府志)
是年再大挑清口爛泥淺裴家場帥家莊引河四道
淮水全出清口(靳文襄公治河書)
是年淮水暴漲壞泗州城郭公私廬舍漂没無算(居易)
(錄)
聖祖仁皇帝康熙二十三年十一月初十日
聖駕南巡閱高家堰工是日微風小浪
上云今日風不大就是這樣浪若再風大怎麽處總河
臣靳輔回奏風再大時就要打上堤頂若西北大暴
風一起浪俱從屋上過了
上云真是利害
又問照黃河險工下大埽防護如何回奏大埽下了總
是大浪來當時就掣去了除非是下丁頭埽庶幾略
加攩護然亦要每年修補的
上曰朕前番差人出來看工俱是瞎看是看銀子罷了
聖祖仁皇帝康熙二十四年九月總河靳輔題為霪霖
之漫漲非常等事部覆奉
旨這高家堰堤工應否加修著總河靳輔再行確議具
奏十月二十三日大學士勒德洪等傳
上諭高家堰堤工關係最要應令總河靳輔進京面與
九卿詹事科道會同確議(詳見黃河)
聖祖仁皇帝康熙二十八年正月二十九日
聖駕南巡駐蹕瓜洲陳家灣地方奉
上諭高堰石工著修理
聖祖仁皇帝康熙三十一年二月初二日工部題奏臣
等議得戸部侍郎博濟等疏稱高家堰減水壩六座
内有古溝東減水壩底被水衝損其三官廟等六口
向來下埽今改竹絡巳完三處尚有未完應令照此
修完七里閘雁翅以内底石被水衝損二丈有餘應
令河臣速行修理太平閘并傍束水壩仍應令酌量
開放十一月二十四日奉
旨高堰障淮敵黃關係最為緊要若使堤内受水則内
外浸灌衝激甚屬危險高堰之堤不固雖另增堤數層
有何禆益這運料小河增加隄岸無用高堰應作何加
修以期永遠堅固應遣大臣前往察視所遣大臣職名
開列具奏十二月初一日奉
旨著張玉書圖納去(靳文襄公治河書)
行水金鑑卷六十五
