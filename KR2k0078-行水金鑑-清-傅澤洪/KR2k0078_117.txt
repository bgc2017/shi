行水金鑑卷一百十七
江南按察使傅澤洪撰
運河水
明世宗嘉靖四十四年郭貫樓&KR0782;遂決華山出飛雲橋
截沛以入昭陽湖北泛湖陵城孟陽泊至榖亭南溢於
徐命官往治乃接六年所鑿故跡役夫浚之為南陽新
河又疏舊河自留城至境山又堤馬家橋遏河流之出
飛雲橋者使盡歸秦溝魚沛横流始絶唯茶城時有淺
阻(明會典)
是年秋七月河盡北徙決沛之飛雲橋横截逆流東
行踰漕入昭陽湖泛濫而東平地水丈餘散漫徐邳
沙河至二洪浩渺無際而河變極矣初漕渠左視昭
陽湖其地沮洳去河不數十里識者危之嘉靖初盛
應期督漕議鑿渠湖左以避河患朝廷從之鳩工未
半為異議所阻至是漕湮以吏部侍郎朱衡出督濬
鑿衡與僉都御史潘季馴尋應期所開故道以為運
道之利無逾於此疏請鑿之開新河自南陽逹留城
百四十一里濬舊河自留城逹境山五十三里役丁
夫九萬餘八月而成而水始南趨秦溝(明紀事本末)
是年總河朱衡奏略臣初至沛縣乘舟徧歴黃水無
處不漫獨南陽河口直抵留城一帶黃水少浸先年
曾挑間𩔖河形臣於彼時竊已在念猶冀水消工畢
再行詳勘處理詎意運河漫水未消黃河又難分導
則於此地應亟勘理臣即與河道都御史孫愼漕運
都御史馬森山東廵撫戶部左侍郎霍冀河南廵撫
戶部右侍郎遲鳳翔又委郎中程道東主事李汶吳
善言王纘宗副使梁夢龍徐節張任胡湧參政熊桴
僉事劉䞇等前往南陽留城一帶相勘隨據道東等
呈稱遵依踏勘南陽閘起至留城一帶新河計一百
四十一里八十八步先年曾挑間𩔖河形須加創挑
方可成河隨委鄒縣知縣章時鸞濟寧衛指揮李肇
芳等即日帶領吏書及慣熟知地人等勘得上自南
陽閘起至新莊橋六十里下自滿家橋起至留城四
十里中叚新莊橋至滿家橋四十里尚未成河合用
人工挑挖方可通水又勘得三河口沙河一道每年
山水大發應築壩堵塞為防水患東有薛河中有趕
牛溝上有山東滕縣關橋諸泉發源水向西行出金
溝今議於兩岸築壩二道引水入河接濟共算挑土
三十四萬九百一十方該用夫六十八萬一千八百
二十工又勘得地形北高南下水易傾洩合於沙河
兩崖等處建閘六座修築兩崖堤岸及打壩補塞缺
口為照國家重務莫切於漕運妨運莫重於黃水黃
水之性湍激浩蕩難以禦治即或治之而工費不貲
况其變遷無常屢為運害如嘉靖六年決於沛縣十
三年決於魚臺縣皆旋挑旋淤迄無成績今歲黃水
復決徐沛汎溢運河&KR0782;連百里至今水尚未消工難
措手驚惕於中莫知為計蒙委徧歴踏勘看得此地
兩岸形高土俱堅實三十餘年黃水不侵雖今歲水
勢瀰漫亦未侵及况河路徑直挽輸更便成功以後
可保無虞實天留此以貽國家億萬年通漕之利者
也臣看得黃河上源既難分導水勢散漫不能施工
雖湖坡之水暫藉行舟然乾涸無常終不可恃來歲
糧運實切隠憂反覆思維計無所出所據勘議開通
新河以便轉漕委宜亟處臣即與河道都御史等前
往南陽留城一帶看得此處地遠黃水可免侵&KR0782;人
力堪施開挑成河不惟近可以濟來歲之運而又遠
可以垂無疆之休此實我皇上至德潛孚精誠昭格
天啟其機地顯其靈載觀人情僉謀允協臣願督率
羣工於此效力務期一勞永逸少申微臣體國之念
以仰答皇上知遇之恩(北河續記)
舊河自南越沛縣上中下沽頭等閘處今&KR0782;平是年
黃河水異常郭貫樓&KR0782;平全河逆行汎濫自沙河至
徐州全河俱入北股至曹縣棠林集以下向北分二
股南一股遶沛縣戚山楊家集入秦溝至徐北一股
遶豐縣華山向東北由三教堂出飛雲橋分十三股
或横截或逆流汪洋入運河至湖陵城口散漫湖坡
逹徐(南河全考)
黃河泛徐州將溜溝以上運河&KR0782;凡一百六十餘丈
以下&KR0782;七十餘丈又自境山至茶城五里許小閘至
沛金溝口一十三里許俱&KR0782;其沛縣黃河赤徑衝魯
村淺西岸循謝家莊至上閘上淺仍東北衝由三教
灣一帶一十五里盡&KR0782;乃以朱衡為工部尚書往治
河衡議開南陽口至留城一帶新河以備運道又開
留城口至白洋淺一帶舊河以接新河費銀四萬有
奇粟三萬有奇功猶未就言官劾奏衡等乃濬自南
陽口至仲家口俱底績可行舟但三河口至夏村口
二十餘里微淺澀是年六月黃河水𤼵遂決長堤二
百餘丈其所挑舊河與沽頭閘數里復&KR0782;百中橋至
留城一帶新河堤又決百十餘丈及留城至白洋淺
運河仍&KR0782;言官復劾奏(通漕𩔖編)
章時鸞號孟泉青陽人嘉靖甲午舉於鄉知鄒縣時
河&KR0782;漕阻天子遣尚書朱公衡經理其事令沿河官
集議公首創開南陽新河用其策底績論功升兖州
同知仍管河務隆慶六年九月用給事中雒遵薦陞
河南按察司副使督築黃河南堤往來相視不避風
雨舟居經年遂中濕以病乞歸(陳頥正撰章公墓志)
明世宗嘉靖四十五年二月辛巳遣工科右給事中何
起鳴往勘河工時尚書朱衡定計開沂山一帶新河築
堤於呂孟等湖以防隤決河道都御史潘季馴獨以為
新河土淺泉湧勞費不貲不如濬留城故道由是與衡
有隙衡持前疏益堅身自督工吏卒不用命者用重法
繩之時浮議籍籍有謂衡違衆自用故興難成之役以
要功者有謂衡擅用腰斬截髮之刑致死萬餘人者給
事中鄭欽信之上疏言狀工部覆非常之功怨謗易起
請遣官勘視問新河與舊河孰便然後議衡功罪報可
三月已未詔開新河工科右給事中何起鳴奉詔至
沛縣勘河工還上言舊河之難復有五黃河全徙必殺
上流如新集龐家屯趙家圈等處然以不貲之財而投
之於河流已棄之故道勢必不能一也自留城至沛莽
為巨浸無所施工二也横亘數十餘里褰裳無路十萬
之衆何所棲身三也挑濬則淖陷築岸則無土且南塞
則北渀四也夏秋潰潦大降濬後難保不&KR0782;五也新河
内多舊堤高埠黃水難侵開鑿之費視舊河為省且可
遠將來潰決之患故尚書朱衡任其必可開開成運道
必利而議者見謂難成亦有三焉一以夏村迤北十六
七里地高恐難接水然地勢北高南低大約止深二丈
一照水平加深夫何患水淺一以三河口積沙深厚水
勢湍急不無滯阻然既建壩攔截或用石包砌每歲挑
淺如例夫何患沙壅一以馬家橋兩岸築堤五里微山
取土不便又水口投埽勢必不堅恐難經久然此亦在
委任得人培築高厚無必不可措力之理臣又觀居民
之情在新河者則稱新河可開在舊河者則執舊河可
復皆為市廛之私非為國家運道計也夫天下之事勢
窮則變變則通沛縣河患至此極矣往時舊河&KR0782;塞未
深都御史盛應期開新河垂成而廢至今惜之今黃水
異常伏漕無日尚可溺於人情安土而不為通變之謀
哉故臣斷以為開新河便宜如衡言開新河而不全棄
舊河宜如季馴言疏入下工部會廷臣議俱合上意乃
決詔勒限開新河仍不得藉口速成苟且完事七月
戊午始通天津海運轉漕永平諸軍永平自庚戍邊患
後燕河石門二路所增主客兵餉歲計三十萬石有餘
而該郡土墝歲收不給稍稍水旱水陸絶無商販全恃
穵運前廵撫都御史温景葵遂倡通漕之議會以疾去
詔繼任都御史耿隨朝勘奏及是勘上該郡有青灤二
河青河為工鉅不可開灤河自永平西門外經流一百
五十四里至紀各莊入海自紀各莊至天津衛四百二
十六里悉並岸行舟中間開洋僅一百二十里沿途有
建河糧河小沽大沽河流遇風可以引避宜於紀各莊
修建倉厫自天津漕粟於此卸囤轉載小舟由灤河逹
之永平永豐倉力半功倍可為左輔永利部覆報可自
是每歲通漕省國帑十二灤東諸邑漸稱饒阜云九
月庚戍新河工成工科都給事中王元春以新河未通
劾奏總理河道工部尚書朱衡倖功欲速無為國計長
久意宜罷黜因請訪求元人海運故道初衡議開新河
自南陽至留城凡一百九十四里有奇八月間工垂成
矣祗餘十餘里未通值黃河暴漲堤岸有潰決者於是
朝議紛紛謂新河必不可成元春及給事中何起鳴御
史黃襄等咸請亟罷衡起鳴初主新河之議者至是亦
自變其說疏俱下部覆而衡與河道都御史潘季馴以
新河工告成言大幇運由境山進河過薛河至南陽出
口隨處河水通滿堤岸坦平並無閡阻於是羣嚻寂然
吏工二部乃覆諸臣疏謂河工既有成績衡宜留用令
會同季馴悉心料理以圖永久從之十月已未詔濬
豐潤縣環香河轉運太平等寨軍餉從順天廵按御史
鮑承蔭奏也河濬自成化間設豐盈倉於該縣舟運粟
十萬餘石貯之以便東路官軍支給倉厫及所設官攢
具存乃河道堙廢舟楫不通久矣近歲薊鎮警報日棘
其太平寨一路主客兵餉俱赴薊州關領如喜峯三屯
等處遠者至四五百里公私俱稱不便承蔭乃查復舊
河運道仍於北徐莊張官屯鴉鴻橋設三閘以瀦水云
(明世宗實錄)
公念新渠在昭陽湖之東河即横決得湖而止勢必
不來規以為渠宜無河患乃決策奏請有詔從尚書
畫公廬於河旁晝夜調度目不交睫手不停書六月
正午去蓋立堤上汗流被面或深夜風雨單車小舸
出入波濤衣帷濕裂又其時役夫多疾公親行其中
問疾施藥與同甘苦吏人戴其恩義有流涕者聚衆
十餘萬竟無他虞其明年丙寅功且就緒諸故河堤
市人以渠他徙賈販不通流言新渠不便上命都諫
何公起鳴往視還奏故渠難復者五詔如初議明年
渠成萬艘流通頌聲大著上嘉其功賦詩四章志喜
以示在直諸臣方議爵公而龍馭上升矣穆廟登極
晉太子少保加一品秩留經理漕河事宜又閱歲河
渠大備屬大司空缺召還掌部事(于慎行撰鎮山朱公行狀衡字士)
(平萬安人嘉靖壬辰進士)
明穆宗隆慶元年正月辛未吏科給事中何起鳴言按
會典沿河閘壩每三處設御史一員主儹運今宜復國
初之舊於南直隸浙江杭嘉湖添差御史一員給之敕
書令其專理漕運其濟寧以南河道舊屬兩淮廵鹽御
史帶管者并以委之鹽兊時則廵歴淮安以南水盛時
則廵歴徐州以北此河道漕運可兼攝而並舉者也戸
部覆奏從之四月丁未工部覆御史李惟觀奏言城
河閘壩工程宜定為規制三歲一舉用省積久浩大之
費廣源青龍二閘相去密邇宜令閘官兼攝并太原派
閘夫之一從之五月已未河工成先是黃河決新集
龐家屯等處汎濫徐沛間故道沮洳不可復浚尚書朱
衡議從南陽以南東至夏村及東南至留城凡一百四
十一里故都御史盛應期所鑿河形在焉又其地高阜
黃河即至昭陽湖不能復東乃鑿舊渠因深廣之引鮎
魚諸泉薛沙諸河注其中壩三河口疏舊河築馬家橋
堤遏河之出飛雲橋者使盡入秦溝自留城至赤龍潭
又五十三里凡為閘八減水閘二十為壩十有二為堤
三萬五千二百八十丈有奇石堤三十里已而鑿黃家
口導薛河入赤山湖鑿黃甫導沙河入獨山湖凡為支
河八旱則資以濟漕潦則洩之昭陽湖由是運道遂通
癸亥總河尚書朱衡言河工告成宜分官督理黃河
上自曹縣直抵豐縣堤界新河自南陽起至宋家口可
屬之山東驛傳道自宋家口而南及黃河自豐縣堤界
而南可屬之徐州兵備道其預防黃河繕理新河事宜
皆聽計畫合用夫力黃河得調閘溜淺夫新河得調曹
單等縣堤夫互相協助其扣貯山東漕河徭夫工食及
河道銀兩有事許呈請支費諸管河官員悉聽二道委
用又請於曹縣上下築縷水壩修埽臺以防秋水衝決
之患其工費於兩淮工本銀及山東河南料價支給上
皆從之詔運船過臨清免其帶磚以漕軍重困也
甲子總理河道尚書朱衡條議新河應舉事宜一改移
官夫議以舊河謝溝等八閘官夫改撥新河留城馬家
橋滿家橋夏村宋家口楊莊西柳莊西馬家口八閘應
役其沛縣宋家口北入山東界中宜割屬濟寧主事滕
縣西柳莊南入直隸界中宜割屬沽頭主事各提調兊
管以便約束一建設堤夫議以新河南自留城至佃戶
屯北自南陽至新莊橋新築堤岸及三河口壩堰俱建
舖設夫防護修理即以舊河堤夫充役一查復淺夫議
以三河口及留城以南至梁山皆有沙淺其淺夫除防
守堤壩外俱應留用仍如南旺事例三年兩挑與南河
徭夫并力開濬一改移驛逓議移沛縣泗亭驛逓運所
於三河口山東河橋驛谷亭逓運所於南陽沛縣夫厰
於河口令豐蕭等縣協濟如故一分定職掌議自宋家
口以南至白洋淺屬南河郎中督理自宋家口以北屬
北河郎中督理各州縣掌印管河等官悉聽察舉其沽
頭分司移建夏村徐州沛縣魚臺管河官移駐瀕河以
便廵視一申明漕規議令徐淮臨德管倉主事嚴限催
督運船查革私載遷延希圖寄囤等弊一蠲免稅糧議
新河獨山等處水占地土免其租稅及南陽一帶積水
之地立法瀦水以濟運道上皆從之癸未修理普濟
閘以河水衝溢也六月乙酉新河鮎魚口等處山水
暴決漂没運船數百隻人民溺死無筭乙未修理河
西務馬營道口等處堤岸以水災衝決也丙申叙治
河功加工部尚書朱衡太子少保仍陞俸一級陞都察
院右僉都御史潘季馴為右副都御史禮科都給事中
何起鳴候四品京堂缺推用先後經理河道漕運都御
史馬森霍冀遲鳳翔張瀚孫慎冀練洪朝選孟養性先
後廵按御史尚德恒蘇朝宗韓君恩孫丕揚孫以仁李
文續管河郎中程道東員外郎游季勲主事陳楠李承
緒吳善言副使徐節原任參政熊桴副使梁夢龍胡湧
郎中李汶等主事唐練等各賚銀幣有差丙午御史
劉翾奏北直隸武清縣等處山東汶上縣等處水災異
常壊漕河堤岸橋閘及民間廬舍田禾甚衆請下撫按
官查勘蠲賑章下所司八月癸未朔工科左給事中
吳時來言臣屬者從漕河來睹記治河之事弊在議論
繁而要實未審也其甚者惟新河三難之說臣請得而
解之夫黃河運河故道難復無論已乃今新河以三難
稱者豈不以馬家橋易淺沙河易淤薛河易衝為患哉
臣以為此患在委耳源之不通委將安屬故治源者急
也夫新河與青原山至近也而東兖以南費嶧鄒滕之
水注焉以一堤而捍羣流又當大山瀉下之勢與素號
瀦水之區能保其不潰乎故疏濬分殺之謀宜豫也夏
村迤邐數十里地勢居高必導水於薛河非開支河引
薛河上流以分其派及三河口鮎魚泉諸地鑿口築堤
益以啟閉之閘能免衝決淤塞之虞乎故蓄洩之計宜
慎也願自今以河渠事命憲臣一人與藩臬之佐一人
專之罷濟沽南旺部臣之分理者上然其言命尚書朱
衡計處以聞甲申南京工科給事中張應治等言近
日三河口之決以新渠地高不能受汶泗滕薛諸水故
一遇霖雨至於潰溢而工部尚書朱衡故多大言功不
補患昔既棄彼三河而為大河波及之區今又穴此一
溝而萃全兖合流之水咎有所歸宜加罰治得旨降衡
俸一級仍令悉心經理以圖後效十月總河尚書朱
衡請於東邵開支河三道以洩河流又於東邵之上别
開支河歴東倉橋以逹百中橋鑿豸裏浦諸處為渠使
水入赤山湖繇之以歸吕孟湖下景山而去至沙河水
築壩於支河之下令水繇此以出鮎魚泉而於泉之對
河開塘築堤以納其流而殺其勢因言楊莊南陽佃戶
屯留城諸閘或宜改建或宜修理俱必不可巳之工而
有司多不得人如徐州守鄒臣督建為馬家橋閘旋就
傾圯宜重懲之上從其言下撫臣廵按御史按問且誡
治河官以實心幹理毋蹈前轍已丑工科都給事中
馬成能言臣從新河所來相度南北地勢可慮者有三
一新河自南陽而下至鮎魚口與三河口地形俱高水
以平流積滯之故漫溢四野致奪樹藝之地又諸閘半
就淹没而長堤崩潰未已此上流之患可慮者也一三
河匯萬流以西注既湍悍難制而其下達新河猶高屋
建瓴衝擊彌甚故泥沙填壅之區澇則懼衝旱則懼淺
此中流之患可慮者也一夏村以南諸閘水勢高下相
懸幾及一丈啟閉之節蓄洩為難此下流之患可慮者
也以上三患皆繇三河上下地既居高水復平衍雖目
前告成宜逆為未然之備上以其疏示尚書朱衡令熟
計以聞(明穆宗實錄)
按三河口在滕縣西南五十里以上源薛河沙河趕
牛溝三處之水俱由此會故謂之三河口本年三河
口復&KR0782;乃於薛河則築王家口壩豸裏溝等壩開支
河引水由吕孟湖出地浜溝於沙河則築皇輔等壩
開支河引水會趙溝等泉出滿家湖坡入南陽湖建
閘九座一名利建屬北河其珠梅以南八閘屬夏鎮
壩十三處又薛河口石壩一座南陽湖石堤三十餘
里減水閘一十四座(南河全考)
明穆宗隆慶二年十月庚辰總河尚書朱衡奏言黃甫
東邵宋家口王家口至豸裏溝續挑支河四處皆係納
糧民地乞行履畆除豁或將昭陽湖官地及&KR0782;平舊渠
償之人夫量免雜差一年又近河州縣勞役三載如山
東之濟寧滕嶧魚臺滋陽鄒平隂鉅野宜分派静德等
州闊布東平等州存留米一二年而南直隸之徐邳沛
三州縣亦宜寬惜部覆從之癸巳廵按浙江監察御
史蒙詔條議四事一河工既成請悉按民田受患者獨
山以南自湖陵城至回回墓薛河新改支河自王家口
至吕孟湖宜設法開導使水有所歸不重為民害其三
河壩堰功緒初成當倍加葺濬預為久遠之謀一寳應
湖風濤叵測往往有沉覆之虞宜如高郵康濟河故事
别鑿一河以近隄民田為之使之計畆受值免其征稅
一高郵康濟河故有木匣涵洞相旱澇為啟閉之節今
歲久浸廢加之節年大水衝齧内外堤僅如一線宜及
其未敗以次經理一徐吕二洪相距二舍事務可以兼
攝宜罷徐州部使令吕梁分司總之且汰各閘官夫之
虛設者工部覆奏詔如議行巳而工科都給事中孫枝
言比來江淮諸郡蕭然煩費不任興作即欲如詔議開
寳應越河以避險阻亦當俟國用少裕徐為之圖上是
之(明穆宗實錄)
行水金鑑卷一百十七
