行水金鑑卷五十八
江南按察使傅澤洪撰
河水
山東曹單二縣俱在黃河北岸(薈蕞云曹縣在山東兖州府曹州南一百)
(里南有曹山西南有黃陵岡元賈魯開黃河故道始此明弘治中河決亦於此南有黃河嘉靖河決梁靖)
(口隆慶築迎溜埽灣逼近老堤最為險要而武家壩尤甚此壩潰決則城武金鄉皆成沮洳且東鄰閘河)
(遏防尤要西北有賈魯河嘉靖前尤為運道自黃陵岡塞而此河遂填其南為大河洪流矣北有古汜水)
(黃河之在縣境者百二十餘里其渡口有六曰武家口曰曹家口曰王李口曰蔚邢口曰劉家口曰李家)
(口皆津要也舊月堤十有七府本朝增共二十有二又壩十有四單縣在兖州西南二百十里南有)
(黃河自曹縣流入東入豐縣岸長七十里要本朝順治初決柳河口康熙九年決瞧龍寺單境害瞧龍)
(寺石家樓第一鄧家董家兩水口次之順治六年築瞧龍寺月堤一道禦曹境滿河之水今沙淤加高石)
(家樓攔水壩堤臨河埽塌故加厚攔水壩大堤外黃家營莊河岸低窪黃水暴發先從此出漕故於本莊)
(迤東横築縷水堤一道以防河患鄧家水口有老堤堤根單薄故於堤北加幇戧一道是為單境急務單)
(河南岸與河南虞城交錯有遙堤二千四百餘丈久殘缺康熙十九年合曹州曹縣定陶單縣城武金鄉)
(六處徭夫加幇高厚又加兩月河引水殺流河患始弭然積久傾圮當未兩綢繆也)上自河南
儀封縣交界起由考城縣境三十里而入曹縣一百
四十里而入單縣又六十里出單境而達於江南碭
山縣共計二百三十里屬兖州府黃河同知一員管
轄
曹縣黃河自河南考城縣東界入境康熙二十五年
以考城北岸堤工三十里與曹境相連應歸曹縣就
近修防故今所管堤工上自河南儀封縣交界起下
至單縣交界止計長一百七十里設有縣丞主簿巡
檢各一員分管河務
安陵巡檢分管堤工五十里内歸併考城縣臨河堤
自儀封縣交界起至戴家樓後止計長三十里又自
戴家樓後起至主簿分管交界止計長二十里歴年
歲修内有黃家莊西臨河堤一段長二百六十五丈
馮家厰西臨河堤長一百二十二丈康熙四十一年
加幇上自張官營後界石起下至臨河堤止格堤
一道長三百九十六丈康熙三十五年創築上自
儀封縣交界起下至黃家水口前裏河堤止遙月堤
一道長一千二百五十五丈康熙三十八年創築
上自儀封縣界石起下至備堤止月堤一道長一千
二百丈歴年歲修上自月堤起下至裏河堤止備
堤一道長一百二十八丈康熙二十七年創築上
自臨河堤起下至備堤止戧堤一道長二百九十三
丈上自臨河堤起下至裏河堤止小戧堤一道長
一百一十三丈上自黃家水口前起下至大王廟
西止裏河隄一道長九百三十八丈上自裏河堤
起下至天齊廟西止月堤一道長九百四十五丈
上自天齊廟西起下至楊家道口止月堤一道長一
千五百一十八丈上自關王廟起下至臨河堤止
月堤一道長五百六十丈上自尹家墳起下至天
齊廟西止月堤一道長四百七十五丈上自唐家
水口西起下至回龍王廟西止護堤一道長六百九
十丈上自回龍王廟後起下至崔家莊東止月堤
一道長三百七十丈上自楊家道口起下至流通
集西止月堤長五百五十五丈以上堤工俱歴年歲
修上自臨河堤起下至主簿分管止月堤康熙四
十一年修築
主簿分管堤工上自巡檢分管交界高家莊後起下
至縣丞分管交界李家樓東止計長七十里臨河堤
歴年歲修青山廟前月堤上自十字堤起下至埽
壩止長一千二十丈康熙三年創築銅奶奶廟北
新補月隄上自青山廟前月堤起下至新月堤止長
一千五百五十八丈康熙三十九年修築銅奶奶
廟北遙月堤上自青山廟前月堤起下至草樓西新
月堤止長二千七百四十丈康熙四十年創築四十
一年又加幇銅奶奶廟向稱極險雖經添築月堤猶
不足恃且劉信莊坍卸幾至堤根去此切近危迫尤
甚故又添築此堤劉信莊月堤上自臨河劉滿莊
堤起下至臨河舊老堤止長三百五十五丈歴年歲
修趙家集西月堤上自新月堤起下至劉信莊月
堤止長一千一百八丈内二百九十五丈康熙四十
一年加幇草樓前新月堤上自臨河堤起下至臨
河新月堤止長二千八十八丈内五百三十丈康熙
四十一年加幇魚鱗月堤上自臨河備堤起下至
遙月堤止長八百六十丈康熙二十六年創築曹
巴莊廟後遙月堤上自魚鱗月堤起下至楊釗口月
堤止長二千九百三十丈康熙二十五年創築楊
釗口月堤上自謝家集南縷水堤起下至楊釗口縷
水堤止長七百九十二丈歴年歲修黃家奶奶廟
後月堤上自楊釗口月堤起下至李家樓東臨河堤
止長九百四丈歴年歲修
縣丞分管堤工上自主簿分管李家樓東交界起下
至單縣交界止計長五十里臨河堤歴年歲修梁
家樓西月堤上自臨河堤起下至大大王廟西止長
一千三百二十丈内六百三十丈康熙四十一年加
幇大大王廟東護堤上自大大王廟起下至臨河
堤止長二百九十三丈歴年歲修韋家樓後月堤
上自安家莊東起下至孫家莊東堤岔止長一千九
百八十三丈内五百六十四丈康熙四十一年加幇
單縣黃河上自曹縣交界起下至江南碭山縣交界
止計長六十里設有主簿一員專管河務
臨河堤從前原係攔水壩斷續不一惟是險要之處
添設以護縷水堤者後因縷堤之外攔壩之内村莊
漸稠防禦愈急遂將各壩接連築成長堤名攔水堤
自明季相沿已久今改名臨河堤俗又稱三堤離河
三四五六里不等隨河蜿蜒計長六十里上自曹
縣交界起由瞧龍寺基而下至頭鋪止長一百五丈
係舊堤康熙三十一年修築南北月堤自頭鋪起
至峨&KR1453;殿止長六百六十丈此隄專防曹縣上流直
下之衝溜最為緊要康熙四十一年於歲修案内估
修峨嵋殿後斜月堤係老堤長四百二十三丈未
經加修孫家集後臨河堤自峨&KR1453;殿起至鄭家樓
前止長七百丈康熙三十一二三年修築石家樓
前臨河堤自鄭家樓前起至董家小莊後止長一千
一百四十六丈康熙三十五三十八兩年修築石
家樓臨河堤後月堤自鄭家樓前起至石家樓東臨
河堤止係老堤未經加修石家樓後臨河堤自董
家小莊後起至董家營月堤西頭止長一百八十五
丈康熙四十一年修築董家水口即董家營後臨
河堤自董家營起至趙家樓前止長一千四百八十
丈康熙三十三三十七兩年修築董家營臨河堤
後備護月堤自石家樓西起至鄧家林止長九百二
丈康熙三十三年創築三十四年加幇趙家樓東
南北格堤南自臨河堤起北至縷水堤止長三百二
十五丈康熙二十五年創築歴年歲修格堤迤東
臨河堤自格堤頭起至黃家莊前止長五百五十三
丈康熙三十八三十九兩年修築火星廟後九鋪
迤東臨河堤自本堤起至郭家莊前止長二百一丈
康熙四十一年修築桑堌寺後臨河堤自黃家莊
起至鄧家莊止長七百六十五丈康熙三十七三十
八兩年修築鄧家水口迤東臨河堤自本堤起至
郭家莊後止長一千八百一十六丈歴年歲修孟
家樓臨河堤後月堤自孟家樓西起至孟家樓東止
係遠年老堤未經加修朱王口北臨河堤後舊月
堤自朱家莊迤西臨河堤起至許家莊東止係遠年
老堤未經加修包家瓦房前臨河隄自十四鋪起
至月堤頭止長五百一十丈康熙四十一年修築
許家莊前臨河堤自許家莊前起至姜家莊西止長
六百五丈康熙四十一年修築楊家樓前臨河堤
後修護月堤自楊家樓前起至鄭家店西止長五百
二十丈康熙三十五年創築三十六年加幇鄭家
店前臨河堤自鄭家店前起至朱王六壩西頭止長
三百五丈歴年歲修朱王大壩臨河隄自大壩西
頭起至大壩東頭止長四百一十五丈康熙三十二
年修築朱王大壩東臨河隄自朱王大壩東頭起
至黑龍潭西頭止長九百九十三丈康熙三十二三
十九兩年修築黑龍潭臨河堤長五十丈係遠年
老堤未經加修黑龍潭東臨河堤自黑龍潭東起
至江南碭山縣交界止長三百一十丈康熙三十九
年修築
縷水堤俗名二堤離臨河堤十里上自曹縣交界起
下至江南豐縣交界止計長五十四里明時所築嚮
為河防首重之堤嗣將攔水壩築成臨河長堤則門
戸之捍禦巳在臨河為重而縷堤次之矣然邇年以
來修守不敢稍懈一有殘缺即督令補築屹然仍為
重門之障云
太行堤離縷堤十里上自曹縣交界起下至江南豐
縣交界止計長六十九里明弘治十年河決黃陵岡
大傷張秋運道始築此堤
曹單二邑堤工舊例不動帑金惟資額設之夫為數
有限而汛險工長顧此失彼且正月集夫二月興工
三月間工未就而桃汛至五六月而伏水發七八月
而秋水溢時時可慮在在須防固工程而嚴守禦司
事者所當加意者也
江南徐州黃河(薈蕞云黃河入河南與沁汴或分或合明初分六道出滎陽者至夀張入)
(淮出祥符者至懷遠入淮出長垣者至陽榖入漕出歸德者至宿遷入漕出儀封者由新集趙家圈經蕭)
(北至徐小浮橋入漕此河流經徐之始也治水筌蹄云嘉靖六年以前黃河分為六道其兩道由河南鳳)
(泗入淮其四道由小浮橋飛雲橋大小溜溝入河時則開歸徐沛利害相當今開歸沛諸流俱湮全河悉)
(經徐州一道則開歸沛之患紓而徐邳之患博其不兩利亦不能兩害者勢也河在徐州土人呼為汴)
(河又名沁河又名小黃河按漕河志河居中汴居南沁居北河南徙則與汴合北徙則與沁合故此河之)
(名有三今沁水久不達唯河合於汴爾汴由西來勢甚湍悍迤州城之東北與泗水合故稱汴泗交流而)
(河徙西北出秦溝流至州城東南而下則其名亦不可混矣黃樓在州城東門上宋蘇軾建按蘇轍黃)
(樓賦序曰熙寧十年七月乙丑河決於澶淵東流鉅野北溢於濟南溢於泗八月戊戌水及彭城余兄子)
(瞻適為彭城守水未至使民具畚鍤蓄土石積芻茭完窒隙穴以為備自戊戌至九月戊辰水及城下者)
(二丈八尺雨晝夜不止子瞻衣䙝履屨廬於城上調急走發禁卒以從事令民毋得竊出以身率之城得)
(不潰水既涸乃請增築徐城相水之衝以隄防之于是即城之東門為大樓堊以黃土曰土能勝水徐人)
(相勸成之今城之東角尚有黃樓蓋後人踵而為之然非其舊矣徐吕二洪古稱最險自永樂中陳瑄)
(鑿洪通漕各設分司官治洪事至嘉靖間分司主事陳穆陳洪範相繼鑿石平之行者遂若履坦道矣)
南岸上自河南虞城縣交界起下至靈璧縣交界止
計程二百六十里北岸上自山東單縣交界起下至
邳州交界止計程二百七十一里設徐屬河務同知
管里修防其汛六在南岸曰碭山縣汛蕭縣汛(薈蕞云碭)
(山縣在江南徐州西北一百七十里縣治在芒碭山之陽山在河南永城縣界黃河繞縣西北五十里東)
(北二十里與虞城縣接界南郭外有新滙澤河徙而成南北可二十里東西四十餘里經冬不竭明隆慶)
(二年知縣戴偉鑿渠疏洩尋湮六年知縣王廷卿更開新渠以蘇昏墊有陳霜口河由虞城縣至汪家口)
(分為二汗漫若湖明嘉靖二十六年知縣王紹元於汪家口築堤一道又為月堤順水堤然碭山地勢窪)
(仰低下屢經水患地浮淤沙雖節經疏鑿遇漲率易故河渠之名變遷不常蕭縣在徐州西三十里縣)
(治在三台山之陽黃河自碭山縣楊村口始入縣東百里許至於州界遷徙無常水患頻仍康熙十七年)
(總河靳創建沿河遙堤格堤及迎水壩甚有利益其遙堤由楊村口入縣之邵家套及徐州順河集復至)
(縣之大柳樹田家樓郝家集及北城楊家莊接徐界而東其格堤南自東鎮店舊長堤起北至舊縷堤止)
(障水南下毛城鋪入閘蕭無水患全賴此堤其迎水一壩在田家樓縷水歸河又利導之宜也誠能修防)
(堅固不獨蕭無水患而下流亦無波及之虞矣)徐州郭工汛徐州小店汛在
北岸曰豐碭汛(薈蕞云豐縣在徐州西北百五十里南至碭山縣七十里至蕭縣六十里)
(黃河在縣南五里許土人呼為濁河一名白羊明嘉靖五年河決城䧟蕩然無存知縣高禄遂遷縣治於)
(東南華山居焉三十一年知縣徐蓂復還舊治萬歴三十年河決朱旺口縣當正衝洚澗殷流幾與堤平)
(知縣戴一松防守維勤益修繕舊堤加闊而高至今賴以捍禦)徐州大壩汛
碭山縣汛自虞城縣交界起至蕭縣交界止縷堤長
一萬四千四百一十七丈計程八十里
自虞城縣交界起至毛城鋪止舊有縷堤長一萬五
百六十丈八尺内近毛城鋪山石閘一段長一千五
百四十丈康熙二十三年修築
自毛城鋪石閘起至蕭縣界止縷堤長三千八百五
十六丈康熙二十三年修築
毛城鋪小石閘一座大石壩一座俱康熙三十三年
建伏秋黃漲由此出小神湖康熙三十九四十年河
身漸深水不過閘惟四十一年異漲之水出閘
定國寺舊險工今因河勢北徙停修
定國寺月堤長一千九十丈康熙三十八年創築
蕭縣汛自碭山縣交界起至徐州交界止縷堤長一
萬一千六百八十九丈計程六十五里康熙二十三
年修築内有卑薄處三十八年又加幇東鎮口格
堤長八百六十四丈康熙十九年創築格堤北有大
横堤格堤南有小横堤皆舊廢堤(河防雜說云黃河南岸上自碭山縣)
(毛城鋪起下至徐州城止雖原有遙堤一道然近者離河五七里遠者離河二三十里其間地勢高窪不)
(等每於伏秋異漲之時河水必從窪處出漕直灌堤根自順治初豫省荆隆口潰決全黃北瀉之後下流)
(河身處處墊高彼時雖竭力堵塞而河底之深究不能復前此之舊又黃河消長無定長則出漕消則歸)
(漕方其出漕之時挾沙而漫迨水落歸漕而沙留於岸是以近河灘地每為淤墊較之二三十里外原舊)
(築堤之地竟高五七尺或丈餘不等故直灌堤根之水不一二日而水高於堤少窪之處漫溢成缺歲歲)
(然也不知此水下注不特鳳徐淮属州縣每被漫淹而其水全歸洪澤湖撼擊高家堰高堰一有不支則)
(全淮東瀉黃躡其後而清口淤運河墊清水潭等工皆不可保矣是徐州以上碭蕭黃河南岸堤工雖與)
(運道隔遠而實與運道相關甚切也康熙十九年於近河高灘之上已築縷堤一道約長一萬八千餘丈)
(固可免十一州縣之水災但属卑矮不足以禦非常異漲更須幇築高厚務期堅實又於蕭縣東鎮店地)
(方築格堤一道約長八百餘丈有此一堤雖遇異漲自有重門之障潰決之患永可免矣)
徐州郭工汛自蕭縣交界起至徐州三山頭止計程
六十六里
自蕭縣交界起至徐州王家山止縷堤長三千四百
五十八丈康熙二十三年修築内有單薄處三十八
年又加幇
王家山天然石閘一座康熙二十三年建以洩黃漲
自三十九年至今河底漸深水不過閘
十八里屯東西兩頭各天然石閘一座康熙二十三
年修築
自苖家山起至冰雹山止縷堤長一千五十丈康熙
三十八年創築
自韓家山起至段家莊西頭止舊有民修堤長四百
九十三丈康熙三十八年加幇
韓家山南山溝中舊有民築土堰長七十三丈康熙
三十八年加幇
韓家山堤工因黃河上灣溜水南射逼近堤根内鄰
石狗湖地勢卑下最關緊要康熙三十九年創築月
堤自楊家樓起至段家莊止長四百五丈以為重門
之障
段家莊舊險工康熙三十九年於對岸沙觜挑穵引
河大溜下徙
郭家觜險工因黃水自西南直射北岸蘇家山觸激
山根折奔南岸以致郭家觜奶奶廟一帶正當大溜
頂衝歴年以來大溜或由奶奶廟之上或由奶奶廟
之下忽東忽西遷徙無常康熙三十九年臣鵬翮勘
閱形勢逼近徐城最為緊要題請建修石岸長五
百三十九丈三尺現在修砌四十年置鐵犀一座於
堤上以鎮水
自雲龍山黃茆岡起至徐州西關街柵欄門止蘇堤
長六百三十八丈康熙三十八年修築(徐州志載蘇軾禦水築東)
(南長堤起戲馬臺属於城天啓甲子河決城潰堤僅存一線今土人所稱蘇堤又在城西南自黃茒岡属)
(城西關與志不同意當日水消之後軾又嘗築堤為備而志考之未詳與戲馬臺在城南里許高數十仞)
(廣袤數百步昔項羽因山築臺以觀戲馬宋武帝為宋公時在彭城九月九日出遊戲馬臺是也)
徐州舊有護城石岸長五百一十五丈康熙三十六
年加高三尺六寸又攩軍墻南渡口長一十二丈九
尺三十六年創砌(河防雜說云徐州州城以上碭豐蕭徐四州縣黃河南北兩岸雖經)
(新築縷堤然自河底墊高以來徐州治城卑如釡底而人烟凑集緊貼河邊河身寬不過六七十丈束水)
(至急若不於上流稍留宣洩之地則一逢異漲勢必灌淹州城民社倉庫俱為澤國矣今於碭山縣南岸)
(毛城鋪地方建三十丈寬減水石壩一座又於徐州北岸大谷山地方建三十丈寬減水石壩一座使上)
(流雖遇十分異漲而先於南岸毛城鋪減去半分再於北岸大谷山減去半分方可少殺其勢而徐城可)
(保無虞矣其所減之水先貯碭山縣南岸之小神湖内逐漸流入濉河由歸仁堤減水壩歸入洪澤湖此)
(係逐漸宣洩之水與漫決奔騰之勢不同不足為高堰各工之患也若欲盡善又須於蕭縣黃河南岸北)
(自舊縷堤起南至東鎮口止築格堤一道約長八百六十餘丈所以束毛城鋪減下之水并上流各處匯)
(歸雨水亦使暫住小神湖内其小神湖乃係堤裏窪地雨多則積水成湖亢旱則乾涸成地今貯減下之)
(水分流南洩既殺其奔騰之勢亦無害於小神湖自可永無衝決之虞矣)
下洪奎山店堤一道長一百二十七丈嚮係民修其
戧堤康熙三十七年幇築此堤外臨黃河内傍支河
最為險要三十八年改挑支河二百丈以保隄工
自七里溝接奎山店堤起至三山頭止遙堤長一千
四百九十丈内接奎山店堤長二百二丈康熙三十
七年加幇又接奎山店堤戧堤長二十九丈三十八
年築又卑薄處三十八年加幇
徐州小店汛自三山頭起至靈璧縣交界止縷堤長
八千八百六十丈計程四十九里康熙二十三年修
築
潘家馬路歲修險工長六十四丈康熙四十年間因
對岸新生雞心灘大溜埽灣崖岸坍塌遂成險工
楊横莊歲修險工長四百三十五丈埽臺長四百一
十四丈康熙三十七年加幇
楊横莊挑水壩西雁翅歲修險工長四十二丈
楊横莊月堤長三千四百三十六丈康熙三十一年
修築
曹家莊搶修險工長八十六丈
曹家莊月堤長四百六丈康熙三十八年創築
潘家馬路楊横莊曹家莊三險工相連北岸沙觜逼
溜頂衝康熙四十年内遵
旨取直於北岸開穵引河一道長一千八十丈引水東
下以殺其勢
楊家窪歲修險工長三百二十三丈埽臺長三百五
丈康熙三十六年加幇
楊家窪月堤長七百二十丈康熙三十八年創築
韓壩舊險工月堤長三百五十六丈康熙三十八年
修築
小店歲修險工長三百一十丈(河防雜說云小店受頂衝大溜蓋其水受)
(長樊大壩折而來南者也下埽修防歴年已久幸河勢不變故得無恙)
小店月堤二道一長三百九十丈康熙三十六年修
築一長三百六十丈三十六年因河勢下徙創築
自小店迤東起至靈璧縣界止有民築臨河子堤長
四千五十三丈
豐碭汛自單縣交界起至徐州李道華家樓止縷堤
長一萬三千一百九十三丈二尺計程七十三里(河防)
(雜說云黃河北岸有原有舊遙堤者有原無舊遙堤者無堤之處固不待言而有堤之處俱離河三四十)
(里不足以資束水故於單縣界起下至徐州李道華樓止築縷隄一道此足以障意外之水矣其李道華)
(樓以下地勢稍高可以不必築堤設遇百分異漲之年雖有毛城鋪大谷山兩壩宣洩倘去不及又藉此)
(無隄之地以宣洩之庶一切堤工與徐州治城俱可永保無患矣)
自單縣交界起至吳家寨止舊有民修縷堤長一千
丈康熙三十八年加幇
自吳家寨起至李道華家樓止縷堤長一萬二千一
百九十三丈康熙二十三年修築卑薄處三十八年
加幇
吳家莊搶修險工長一百二十五丈五尺此工向係
歲修因康熙三十九年於上壩頭築迎水壩一座迎
挑水勢使大溜向南又於對岸穵去灘觜以順其流
險工漸平四十年遂改為搶修
谷家莊歲修險工長一百八十五丈谷家莊即在吳
家莊之下康熙三十九年九月閒全黃直射此工堤
岸坍塌一百七十餘丈危險異常將此工題入歲修
吳家莊谷家莊險工相連康熙三十九年加幇埽臺
長二百四十八丈又築月堤長九百四十三丈
徐州大壩汛自李道華家樓起至邳州交界止計程
一百九十八里
自李道華家樓至蘇家山無堤之處計九十里蓋因
黃河上游寬闊而徐城以下窄狹一遇大漲即難容
受故從來不議築使漫溢之水從岡頭湖荆山口輾
轉入於運河也
自大谷山起至蘇家山止堤長四百四十七丈康熙
三十八年修築内有大谷山石壩一座蘇家山石閘
一座俱二十三年建以洩黃水異漲
自陡山起至子房山止縷堤長一千三百一十五丈
康熙三十八年修築内有鎮口閘一座今沙淤
黃山口民修小堰長九十丈康熙三十八年加幇
自華家樓起至長山頭止民修隄長一千九百六十
丈康熙三十八年加幇卑薄處内狼矢溝歲修險工
長二百五丈
狼矢溝月堤長八百丈康熙二十五年修築
自關王廟起至大壩上壩頭止民修堤長五百九十
五丈
長樊大壩歲修險工一段長三百二十丈大壩險工
舊有月堤長四百九十丈自大壩尾起至王家山止
民修隄長九百八十丈自王家山起至出頭山止天
生土壩長九十六丈自九山起至出頭山止遙堤
長一千六百八十九丈為大壩險工重門之障康熙
三十八年修築(河防雜說云黃河過徐州二十里折而往北遂成長樊大壩險工四百五)
(十五丈此工内係窪區大溜頂衝最為險急設有疎失則滕嶧邳宿運河俱成平陸矣雖歲歲下埽未嘗)
(少弛然非久遠之計須於九山出頭山之中創築遙堤一道以防意外之虞此為重門之障不可不加意)
(也)
自董家山起至盧家山止遙堤長一百八十二丈康
熙十九年創築
自盧家山起至邳州界止遙堤長一千四百八十二
丈康熙十九年創築(以上俱張文端治河書以靳文襄公治河書云自徐邳至海)
(口千有餘里險工甚多有昔險而今平者亦有昔平而今險者蓋河道變遷衝刷不常之所致也前代河)
(患在北其險多在開封大名河間東兖間今河患在南開封所属唯滎澤北門一險當歲加埽土以防之)
(東省唯曹縣傅家集一險向挑引河尚未成此河一成便可變險為平若江南則自徐州以下險工不可)
(屈指詳記之冀後此司河者加之意焉處徐州南岸險工三曰郭家觜乃治西南護城隄盡曰楊家窪)
(在長樊大壩南曰小莊在楊家窪東其北岸險工曰長樊大壩河防雜說云徐州城東黃河北岸狄家)
(山向有涵洞小閘一座併兩頭廢堤今議欲築堤一道不知此係山岡老土黃河異漲之時聽其漫流由)
(山後小河經邳州彭家河入運河諒不至成患若一經築堤則束水不洩邳州一帶工程未免擔險愚意)
(不復築堤聽其為天然減水壩可也徐州北岸花山一帶原属卑窪之區向來漫水自康熙十六年引動)
(大溜幾至奪河其水漫淹邳宿兩處田地由駱馬湖仍入黃河迨至十九年春夏之間下埽堵築斷流又)
(於董家山起歴龐家山至邳州工界止動帑創築遙堤一千六百六十餘丈以為經久保障年來宿民稍)
(稍受益兩邳地亦涸出甚多矣)
行水金鑑卷五十八
