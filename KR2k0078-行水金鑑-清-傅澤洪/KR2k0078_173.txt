行水金鑑卷一百七十三
江南按察使傅澤洪撰
夫役
聖祖仁皇帝康熙十二年三月日工部為豫省平定有
年等事議得河南巡撫佟鳳彩疏稱河夫之偏累宜
通變也臣察修築黃河每歲用夫或至萬餘名或至
七八千名自二三月起直至十月終止俱按地畆起
派似乎公矣其實弊竇有不可罄言者如狡猾之徒
將自已田土飛灑於人豪勢之家將他人地畆包攬
於己甚至紳衿衙役借題優免如有不肖有司或礙
於情面不能秉公持正以致懦弱鄉愚者愈累愈貧
每月或三四兩不等方能僱夫一名即以初僱每月
三四兩而言以一歲萬夫計之每年費至三四十萬
矣在廟堂之上知河有歲修而不知歲修之夫如
許即知有歲修之夫更不知費百姓如許之金銀為
今之計莫若官僱一策查舊例河工夫役管河道每
歲預估用人夫若干方行各州縣按地起派今若官
僱每夫每月僱價二兩足矣每歲上工九個月每夫
止用僱價一十八兩即以萬夫計之止用一十八萬
較百姓之自僱每歲三四十萬不啻天淵矣其每歲
估夫若干該銀若干除歲徵河銀外不足者於河南
八府一州地畆分别等則每畆派銀若干算眀刊於
由單内出納亦照地丁錢糧年終河臣奏銷倘有餘
剰留為下年之用如是則民知有定額不但狡猾之
徒勢豪之家紳衿衙役不能影射倖免即河棍夫頭
管工官役輩亦無所施其巧矣臣入境時體訪輿情
無不以官僱稱便倘謂我朝制度凡錢糧俱照萬
歷年間則例徵收此項銀兩似屬加派不知派銀派
夫均出於民而派夫較之派銀所費不啻數倍曷若
稍一更變每畆不過加之釐毫俾得安心於畎畆併
不知有河夫之擾不亦大有便於民乎等因應准其
所議具題奉
旨九卿科道會議具奏九卿等會議當日歲修派夫供
役原動河銀支給於順治十八年停其支給銀兩今
若仍行派夫修理似屬累民應將豫省河夫停其僉
派如遇歲修工程仍動河道錢糧僱覓夫役若錢糧
不敷該撫應動某項錢糧具題可也等因奉
旨依議(河南管河道治河檔案)
聖祖仁皇帝康熙十六年七月初八日總河靳輔題為
敬陳經理河工第八疏内稱六營共設兵五千八百
六十名每兵每月支銀一兩米三斗每歲共需銀四
萬六千三百二十兩共需米一萬三千八百九十六
石連守備千把總等官之俸薪馬乾等項每歲約需
銀四萬九千餘兩應將淮揚徐三府州屬并靈璧一
縣舊設之募淺等夫查明全裁即以夫工而充兵餉
其不敷者容臣於河庫錢糧内通融撥給歲需米石
亦於河庫内動銀買給一并容臣於年終報銷等因
奉
旨會議議覆允行(靳文襄公疏略)
南河志覈夫役一欵淺閘停溜等夫專屬河道邇來
各衙門或私自占役或别為調用殊壞漕規今議管
河官員須要督率各夫常川應役不得仍前恣縱其
河夫曠役之罰禁革巳久陰雨空閒時實使然河官
止宜不時點察偷惰不在工者量行責警逃去日久
者以法䋲之自無虛曠又給工食一欵河夫有三一
曰徭夫一曰白夫一曰募夫徭夫者編定淺舗之夫
即淺夫也相沿巳久官民俱安白夫者州縣借派之
夫民貼安家官給糧食擾民而復損官募夫者僱募
窮貧之夫官給僱工民樂趨事損官而不擾民除白
夫題革永不用外凡遇工作募夫行各該沿河衙門
出示召募每工給銀四分調發百里之外每日添行
糧一分五日一給印河官時時親勘面散不得假手
於吏胥致滋弊端前朝淺夫工食支領艱難各里
私貼每名二十四兩挑河撈淺仍責里民則是徒出
工食迄無實用新奉憲例一概僱夫不用里民實實
奉行則民患以除漕事以整(高郵州志淺錄此以見當時募夫夫之所自)
(來也)
按歲修夫清河舊設共三百一名每年額給工食銀
四千三百三十四兩雖派地丁實同召募也自康熙
十七年裁去歲夫將工食銀改給河營兵餉二十年
復歲夫不復工食又累加至八百名分工南北三河
力役檄於本邑地丁錢糧起派是以枵腹之民責其
驅公赴事矣田少役重曾不加之恤旣白役之而又
遠調之竭十餘里之民力應數千金之夫差在民之
負痛而不敢疾呼者懼違憲也隱忍苟延計一歲之
夫費強半於正供鼛鼓聲聞未有不張皇失措者且
近役在縣尚得寢食便安隔河遠調則宿露飯沙之
不免乃其中有名在籍而人不在工者亦未必不徒
滋中飽耳康熙三十四年奉行分月減派自正月起
至四月十月起至十二月派夫四百名其五月至九
月仍照八百名全𣲖以防水漲但夏秋水漲之時更
係農忙之時計田起夫而奪其耕耨勢難兩全或者
土兵亦王民也旣奪歲夫之食亦可均歲夫之差况
土兵原為河防而設無農事之勞暫借協役以寬民
力正情理之允當者否則改照舊額仍復三百一名
之工食俾供役之夫得沾贍養是則清民日所冀望
者也(清河縣志可錄此以見清河民困如此以例其餘矣)
聖祖仁皇帝康熙十七年六月日為請復河夫官僱之
舊制以免按地派夫之苦累事總河靳輔題稱河水
消漲無定河道變遷靡常稍有疎虞攸關國計民
生誠非渺小是以向來設有夫役疏防修補隨時用
工惟是工食無多各夫不足糊口往往潜逃貽悞故
定有按地僉派土著之例行之巳久今臺臣傅廷俊
以旣徵其賦稅又徵其力役未免有重累之苦請照
前任河南撫臣佟鳳彩題定之例將額徵銀兩改解
河官僱覓等語部覆請
敕臣衙門會同各撫臣查明確議具題等因奉有依議
之
旨欽遵移咨前來查前任河南撫臣題定之例係每夫
一名月給工食銀二兩較之見在額夫計多一倍有
竒當此需餉之時未便比例其江南淮揚徐鳳等處
額夫臣已於敬陳經理河工事宜第八疏内條議全
裁改議官兵防守修葺並浙省原無河夫俱無庸查
議外今據山東直隸各司道詳稱皆以河工關係重
大若令河官僱覓應役微員應難專任恐應募之軰
多係貧窮無藉之徒欲令先役而後給食彼不能枵
腹從事勢必先給銀而後用工及至工程嚴緊逃避
不前坐悞河工皆由於此况夫食又已裁半充餉官
僱之說更屬難行等語臣職掌河務關係漕運反覆
籌維難以更張貽悞不若仍照舊例按地分派土著
照數實給工食嚴禁扣尅之為妥便也至遇有修築
大工動支河道錢糧僱覓夫役原無派夫累民處無
庸再議者也臣謹會同直隸山東河南江寧安徽浙
江撫臣合詞具題伏乞
敇部議覆施行(河南管河道治河檔案)
聖祖仁皇帝康熙二十二年五月初九日總河靳輔題
為請修上流隄岸以保運道萬全事奉
旨河工關係運道民生最為緊要下流旣巳築塞上流
隄岸自應堅固修築嚴加防護以免潰決這本内事情
該部速行確議具奏工部議查山東調額設人夫並酌
撥附近州縣民夫竭力飛儹以求保固惟河南開封
歸德兩府隄工通長一千餘里南來附近州縣原有
歲修人夫每年加修頗稱鞏固前撫佟鳳彩具題歸
官僱募修理之後民旣膜視罔顧而官復畏難不勤
行修理以致工程漸壊自康熙二十一年以前江南
決口未堵上流不致十分壅滯今江南決口全堵除
核減水壩之外更無旁洩之途江南費過如許金錢
甫有頭緒設或河南一有疎失則前功盡棄而阻運
殃民更無底止伏乞
敕下廵撫將開封府歸德府兩岸隄工遍勘某處高厚
堅寬可以不修某處卑矮窄薄斷須加修某處極險
或仍照往例撥歲修人夫興築或照近例動帑興築
上流旣可保無虞而下流河道得以刷深方為以保
運道民生萬全之計等因具題前來查康熙十二年
二月内原任河南廵撫佟鳳彩將河南省河夫應停
止僉派等因具題經九卿會議修理河隄若仍行派
夫修理似屬累民停止派夫如遇歲修工程動支河
道錢糧僱夫若錢糧不敷應動何項錢糧之處該撫
具題等因具題在案應將撥夫興築之處毋庸議再
查康熙十七年三月内總河靳輔以江南大工方興
斷不能遠離豫省河務責成河南廵撫就近料理等
因具題臣部議覆暫交豫省料理俟江南大工告峻
之日照舊或遇衝決疎防之處將該督撫一併處分
等因亦具題在案河道關係運道民生緊要且係總
河專責不便止交河南廵撫相應
敕下總河河南廵撫如果有卑矮窄薄極險應修之處
會同詳定一面估題一面動歲修河庫錢糧務須該
省盡心鼓勵各官修理堅固永保無虞若借此將堅
固不應修之處捏報修理或修不堅固將該督撫並
督修官員俱各從重議處可也奉
旨河工關係緊要蕭家渡決口築塞方完河南隄岸工
程專令河南廵撫暫行料理如有應會同總河事情仍
移文商確勿致貽悞(河南管河道治河檔案)
聖祖仁皇帝康熙二十四年九月初二日總河靳輔題
為再請豁免堡夫課程柳料以甦苦累以固河防事
奉
旨該部議奏工部議得先經河南廵撫王日藻疏稱豫
省黃河滎澤至虞城額設堡夫九百餘名所給伊等
工食甚少而每夫每年納柳一百束&KR1064;十斤芟三十
套䌫二十條計其所納課程之費過倍於工食之數
因之相率逃亡河務廢弛乞將堡夫課程槩行蠲免
專令守防隄岸餘閒栽柳灌漑倘遇埽工令協採隄
園官柳需用等因具題臣部以柳蔴等物關係河工
應行總河靳輔將堡夫課程應否豁免及免此課程
而豫省河務有無貽悞之處會同詳確定議具題到
日再議續據總河靳輔會同河南廵撫王日藻疏稱
各夫盡力所備物料久收朽壊别工忽然取用不得
不從新叧賠於是苦累至極勢必相率逃亡反將本
等力役廢弛乞將課程豁免庶豫省實有禆益而又
並無貽悞等因具題行文在案該臣等查得總河靳
輔疏稱河南額設堡夫工食每名每歲止給工食銀
三兩八錢有竒論其力役則灌漑隄園官柳修補隄
工殘缺實不能閒自辦納課程而堡夫苦累不堪矣
將柳貯於隄旁日見損失蹂躪此柳一日不交工堡
夫一日不能釋負久貯之柳多年不用變成灰土無
益於工反將修補殘缺等力役盡行廢弛臣因柳束
久貯變成灰土僱船運來江南為歲修工用柳價盡
為水脚尚苦不足亦甚非計臣于康熙二十二年内
曾經題請豁免部議不准究竟有課程之虛名而無
用柳之實濟反弛堡夫實在力役伏乞自康熙二十
四年為始槩予除免庶夫力稍甦修防不廢有禆河
道民生良非淺鮮等因會同河南廵撫具題前來查
順治十三年原任管河道方大猷條奏責令各夫每
年種植柳蔴等項於各縣河衙公收入厰毋致浥爛
等因在案應行該督將此柳蔴等項於河南隄工處
每年應用之數餘剰之數查明具題到日再議可也
奉
旨這本内事情爾部即議結具奏工部議應如所題奉
旨依議(河南管河道治河檔案)
聖祖仁皇帝康熙三十八年五月日總河于成龍等題
為歲夫徒滋苦累等事奉
旨該部議奏工部議得總河于成龍疏稱江南黃河運
河額設河營修防兵夫外每年徐州所屬邳州睢寧
宿遷桃源清河山陽安東寳應各州縣每年照數分
出修理民夫共六千九百五十名幇助河兵共修民
夫每名一年大概出銀二十兩往修工處之人皆老
少充數一到即逃查此情由俱河工光棍代應將銀
入己所致每年修理民夫空勞終年不得實惠急當
整飭請將徐州所屬各州縣每年修理民夫六千九
百五十名竟行裁去每年每夫酌量出銀五兩入正
項地丁錢糧内照河銀追取送入修河處每年裁去
修理民夫添設戰守兵三千三十名遊擊一員守備
二員千總二員把總四員管河秋夏水漲之時酌量
緩急分調疾速扶救即將裁去夫銀充作俸餉則小
民亦情願輸納河工亦得實濟又查海州山陽等處
官地所出蘆葦每年或派夫去割或派官去取此特
為運至兩河以資平常緊要修理之用不意日久成
弊或運至違限或借端遭水浸朽或借端被火燒燬
或借端被海潮漂没所以多致欠少今查各官地畆
所得額數蘆葦一百一十八萬束有餘將此即交與
遊擊等專管每年九月霜降之後派兵去割計日照
數割完運至河口收貯撥各營浚船交與該守備運
至各修理處收用每年蘆葦銀可得二萬六千兩有
餘銀兩除凑合給官兵俸餉外尚剰減省銀一萬五
千二百兩等語查該督等將徐州所屬每年盡裁去
修理民夫每夫出銀五兩以充正項地丁錢糧照河
銀追取送入修河去處裁去每年修理人夫添設戰
守兵遊擊等官管轄水漲之時分條疾速扶救將裁
去人夫銀兩充入俸餉之用則小民亦情願輸納修
河去處亦得實濟又海州山陽等處官地畆所得額
數蘆葦每年大概一百一十八萬束有餘交與該遊
擊等官專管每年照數去割運至河口收用此蘆葦
價銀可得二萬六千兩有餘凑合官兵俸餉外尚剰
減省銀一萬五千二百兩有餘等語應如該督所題
奉
旨依議(淮揚道治河檔案)
聖祖仁皇帝康熙六十年正月日淮揚道傅澤洪詳河
營兵餉遅延借扣之弊事河工需兵力役河兵賴餉
資生定例兵餉每月廳營公同唱名照數給發取具
各兵領狀廳營具結由道轉呈憲核逹部稍有遅延
侵餉即干參處功令森嚴不惟憲臺屡經嚴飭即
本道等亦遵照通行飭禁真不啻三令五申矣詎各
該屬賢愚不等其中竟有應給兵餉遅至三五個月
或半年不行給發者究其弊源皆因各該管官將兵
餉那移别用無項給發任意稽遅或亦有正項不足
放餉應請撥補支給者該管官復漫不經心早為詳
請以致各河兵枵腹力役窮苦難支不得已而出於
借貸一途因而不肖員弁乘其窘急滚剥橫加巧託
夫人公子管家各名色抽放利債有七八折及對折
不等甚有各上司衙門及勢要豪強之人販賣不堪
米麥勒令營汛借領時價之外加倍作價威尊命賤
各兵飲恨遵依及至放餉之時先將前項利債竝米
麥價銀盡數扣清其河兵實領之餉十分中不及二
三且甚有整月餉銀全扣河兵未得分毫者有餉之
名無餉之實河兵安得不累又安得不怨乎竊思河
兵終歲在工力作腁手胝足沐雨櫛風寒暑不辭軀
命不顧原指月領額餉贍家飬生今違例遅延不發
致令各兵餬口無資乃復乘機滚砌取盡錙銖兵受
苦中之苦彼獲利上之利王法奚存天理何在興
言及此真不得不為之太息痛恨矣夫兵必實力做
工工程始固餉必實發到兵兵力方舒本道等職任
監司稔悉河兵苦累用敢會詳仰請本部院嚴加飭
禁嗣後河營兵餉務遵定例按月給發廳營公同唱
散取領具結送轉毋許巧借各名色借債滚扣以及
壓領米麥擡價剥兵如敢仍前朘剥遅延或經訪聞
或被告發嚴參按律治罪追贓給兵其有正項不足
應請撥發者該管官早為詳請務使每月兵沾實餉
毋致忍饑銜恨則兵心咸悅力作益勤有裨河工匪
淺鮮矣又河營兵餉請飭勒榜事河兵苦役藉餉
資生定例每月給領豈容絲毫借扣上年十一月間
本道會同淮徐道詳陳河營兵餉遅延借扣之苦弊
仰請憲飭嚴禁蒙憲嚴批轉行禁飭在案兹山安營
去年八九十三個月兵餉緣王丞題補赴京引見
未經給發延至歲暮該營守備宋可鳳詳請憲臺飭
行本道嚴催去後據王丞之子王師鳳禀稱已扵十
二月二十二日赴河庫領銀賫交該營守備給放矣
隨據該守備呈稱王丞向有支借之項於中扣除僅
將找給餉銀照數包封給兵領訖本道即檄行該備
查明王丞支借之項是否實數實借及取到借支原
領内有上河把總寗繩祖於五十九年三月内借米
二百二十石每石價銀一兩三錢五分一紙夫兵餉
從無給米之例况去年三月間米價亦不致騰貴至
此其為擡價勒領不問可知無怪乎兵丁陸標等有
尅扣兵餉冐派官米之控也蒙憲批准山安廳詳飭
查到道隨據該守備詳開前後情詞呈請銷結前來
本道逐一查核陳元等所控汛書王宴賓果係葦營
責革之犯豈可夤充字識結搆生非至每兵只給京
錢三百文及扣銀一兩作為官事之用情弊顯然殊
難寬貸至於張化魁等訴稱透支庫餉銀五十七兩
零餉簿欠領可據又稱道庫米銀並王太爺庫銀俱
經除去現有守府發帳為憑是以無銀找給試思該
營兵餉如果按月給發安有借領若非重利滚扣及
擡價壓領安有透支米銀庫銀盡皆扣除以致無銀
找給嗟此窮兵枵腹其何以使之在工力作終無怨
咨也耶本應遵提目兵人等徹底根查按律究擬姑
念時值春初桃汛將届正衆兵盡力汛防之候既據
伍汛效用百隊焦彛昌等禀稱五個月餉銀帳目一
并公同筭清並無尅扣苛派情弊兩情俱已輸服合
無詳請憲臺弘開祝網其復充之王宴賓多事之楊
士昇似應分别責革把總黃良臣不遵會放記過一
次從寬發落以結斯案弘恩出自憲臺非本道所敢
擅便至於前會詳請禁巧立名色借債滚扣以及壓
領米麥擡價剥兵及不遵定例每月廳營公同唱名
照數給領等事宜還祈憲臺再行嚴飭勒榜廳營各
衙門取具遵依永遠恪守庶窮兵得霑憲惠而於河
工亦大有禆益矣(嚼梅軒偶存)
聖祖仁皇帝康熙六十年五月日淮揚道傅澤洪詳請
查河兵力作事河營設立兵丁按工汛之短長定兵
數之多寡原期名名在工力作稍有閒曠即屬悞工
乃近年該管各衙門全不以河工為重虛兵冐餉巧
立名色坐佔太多每當伏秋水長工程險急河兵寥
寥不足供用廳官呼應不靈不得不重價僱覓人夫
濟急有兵之名無兵之實及至放餉之時則又照額
支領其坐佔之兵餉盡飽私槖做工無人蝕餉無厭
貽悞修防深可痛恨按以新例更在不赦之條姑念
積弊相沿從前概請免究嗣後每營酌量守備議留
跟役四名字識四名千把總議留跟役二名字識二
名其餘水火夫馬夫守門人役等名色盡行清出發
工力作如敢仍前坐佔本道等查實揭詳仰請憲臺
嚴參治罪再有請者奉憲准充效力把總因其著有
勞績給以紙上虛銜原係憲臺鼓勵人材之至意但
其中有自本汛兵丁效力勤勞恩賞者尚在本汛力
作其餘從不到工力作之人旣已得授銜名實領糧
餉即應一例到工力作倘有仍前避勞就逸不親身
到工力作者該管廳營查明呈報本道等據實詳憲
追繳委牌革除糧名驅逐回籍務使兵無冐佔餉不
虛糜則河工力作有人而修防得以無悞整頓營制
慎重河防其禆益實非淺鮮矣(嚼梅軒偶存)
聖祖仁皇帝康熙六十一年四月日王家營居民桂蕃
等禀為冰夫一免恩澤萬民事竊惟三冬冰結漕艘
難行勢必敲冰以接新運雖肌膚凍裂何敢辭勞但
苦樂不均敢匍匐上告伏查直隸山東等州縣俱有
額設淺夫供應此役從不勞民獨江南淮屬臨河州
縣皆起民夫而我清河更甚從前設有歲夫伏秋二
時力作河工隆冬冰凍打開河渠蒙前部院軫恤民
艱題將歲夫改折有田一頃納夫價若干充作河兵
之餉食此餉者即代民修築打凌之役蓋歲莫祁寒
河工無事修防兵目束手宴閒用彼敲冰急公報效
上有益於漕運下有利於窮民此改折之初心也迄
今日久事弛時方立冬縣胥出票要備榔頭未及冬
至住宿河干候冰結實風吹雨灑十人九病受凍躭
飢命喪溝渠差票齊集鳴鑼催夫點邜查責老幼悲
啼男婦號泣殷實者折酒折飯折夫無力者受笞受
鏖受鎻吞聲忍泣萬狀艱苦幸逄特簡大老爺總
督河篆剔弊釐奸痌瘝民瘼害除利興美德善政童
叟福星身等得見堯天冐將茹苦下情公籲憲轅伏
乞天恩普濟仁德遍施豁免凌夫永脫苛派則臨河
百姓得以完聚室家不致流離鞭比簮纓世世哀切
上呈批行淮揚道查議議上前總河陳批開歲夫旣
經里民折價解廳召募河兵充餉則敲冰之役自應
責之河兵况冬時又無力作工程何得尚派民夫仰
即通飭免累仍先出示曉諭繳裏河等廳營復會詳
院飭兩道會議九月間會看得河道攸關漕運冬月
冰凍回空漕艘不能遄往赴次節蒙憲檄行令沿河
印河各官親駐河干催儧則是地方河員均應協同
設法料理以期無悞運行者也查淮揚二屬上自臺
兒莊起下至瓜洲閘止沿河地方官僱夫廳營河兵
協力打凍歴今遵行巳久今各廳營公詳五十年冰
凌凍積部議以地方官不早為設法打通前淮安姚
知府清河凃知縣議處有例等情備查原案緣因五
十年十一月十九日冰湧風狂漕艘難進該縣含糊
具報淮府率轉本日夜半風息凌開該縣又未具報
故奉查參有案可據康熙五十四年間前淮揚道吳
僉事備具詳飭捐備以速漕運事一詳該道捐造堅
實雜木壓凌船六隻安清中河外河二廳各捐船二
隻裏河廳捐船三隻揚河廳捐船三隻江防廳捐船
二隻清河山陽二縣各捐船三隻寳高江儀四州縣
各捐船二隻并多備敲冰器具遇有冰阻即便往來
壓凌敲冰該道所捐之船交給裏外中揚四營著令
河兵管駕遇寒冬時伺候壓凌閒時令其駕運工料
各廳營州縣捐備之船聽其僱人管駕又該道捐鑄
大鐡硪二十一副各發山清寶高四州縣各四副江
邑三副儀邑二副以備該州縣僱夫敲打力大勢雄
堅冰立剖凍阻無虞緣由詳明前河憲趙當蒙批開
據詳捐造堅船以壓冰凌捐鑄鐡硪以開凍結俾回
空得免凍阻之虞殊可嘉尚所議分造捐修之處俱
如議舉行仰即立速轉飭勒限造完具報如有觀望
遅延捏稱捐備仍撥民船擾累者該道據實揭報參
處仍候總漕部院批示錄報繳又詳蒙前漕憲施批
開如詳行仍候河部院批示繳等因遵奉通飭遵行
在案又於康熙五十五年内奉前河憲趙檄行本道
飛飭沿河州縣印官打造壓凌船隻并多備器具打
冰使回空漕船遄行是壓凌打凍原係沿河印河各
官協同設法料理之事淮揚二屬奉行已久兹奉憲
批會議詳覆相應仍照前道吳僉事議令地方官僱
夫并廳營河兵協同打凍以速運行者也擬合會詳
伏候憲裁批示遵行總河陳批仰即通飭沿河地方
官僱夫廳營河兵協同打凍毋得派累里民並抄詳
行知遵照繳(淮揚道檔案善薈蕞云批免冰夫乃滄洲先生第一政後廳道復詳亦不得)
(巳通變之計但僱夫每日給工食銀四分載在會典當此農人務閒之候獲四分現給之銀以餬其八口)
(無不欣欣然子來恐後者第恐官役扣尅有名無實仍為窮民之苦累上下有司當極為留意斯為國)
(為民之道兼得之矣)
設立河兵專供力役按程計里每汛分派修防各在
本管境内桃伏秋汛不時廵查遇有險要竭力搶護
以保無虞至霜降後水勢漸落量撥堤園刈草其廵
堤遞送之兵常川往來從不外撥漕河涵洞應歸此
軰專責何必又設洞頭看守所謂洞頭者不獨不諳
修防反藉此以科派小民需索工食近奉禁革可謂
善政但復委之地保夫地保自有地方之責豈能顧
及涵洞勢必更名替役仍屬向日之洞頭擾累終無
巳時頃見廳詳地保無幾涵洞甚多不無顧此失彼
乃議每洞著一老人看守令其搭篷備料守洞防護
嗚呼計愈出而愈奇矣按明初里編老人得參議民
間利害及政事得失太祖謂之方巾御史每里一人
專以教民勸俗如漢三老故事予童丱時猶見有七
八十歲人手持木鐸口宣聖諭所稱摇鐸老人者是
也若今之老人即叨沐
皇恩衣帛食肉之軰含哺鼓腹咏歌太平乃其本事而
顧令之看守涵洞禮云五十不從力役又云五十不
為甸徒其謂之何哉雖明會典開載河工夫役之内
每每有老人執事此乃當時之敝政不可為訓者今
聞高堰以及清河等處大小壩洞皆屬汛兵專司啟
閉現有成例裏河事同一轍旣有廵堤遞送之兵即
令其乘便管守何用累及老人此事雖小亦河政之
必當留意者也(今水學)
行水金鑑卷一百七十三
