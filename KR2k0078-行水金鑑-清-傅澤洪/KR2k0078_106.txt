行水金鑑卷一百六
江南按察使傅澤洪撰
運河水
元至正二十五年十月乙已徐達兵趨泰州浚河通舟
師(明太祖實錄)
明洪武元年河決曹州從雙河口入魚臺大將軍徐
達開塌場口入於泗以通運(河防一覽)
時薛祥為京畿都漕運使管長淮大河等衛官軍分
司淮安自揚至蔡達濟壩堰皆沙塞崩塌疏通修築
晝夜無息役使均平衆皆悅從(黃金撰工部尚書薛公傳祥字彦卿無)
(為州人)
明太祖洪武四年二月辛未上謂中書省臣曰臨濠為
朕興王之地今置中都宜以傍近州縣通水路漕運者
隸之於是省臣議以夀邳徐宿潁息光六安信陽九州
五河懷遠定遠中立蒙城霍丘英山宿遷睢寧碭山靈
璧潁上泰和固始光山豐沛蕭一十八縣悉隸中都(明)
(太祖實錄)
明太祖洪武五年二月辛已命兩淮都轉運鹽使司移
通泰等州批驗所于儀真縣仍疏濬運河以便商旅(明)
(太祖實錄)
明太祖洪武六年傅友德鎮北平歲旱疏陳五事一永
平府民接運軍儲由雅洪橋至北平道里頗遠宜通清
河淶水故道漕運則用力少而成功多矣十二月庚
申工部奏河南開封府自小木至陳州沙河口十八閘
淤塞六十三處宜疏濬以通漕運從之(明太祖實錄)
明太祖洪武十三年冬十月乙亥致仕兵部尚書單安
仁言由大江入黃泥灘口過儀真縣南壩入轉運河自
南壩至朴樹灣約三十里宜濬以通往來舟楫其湖廣
江西等處運糧船可由大江黃泥灘口入轉運河過淮
安壩以達鳳陽及迤北郡縣其兩淮鹽運船可由揚子
橋過縣南灘入黃泥灘出江以達京師其浙江等處運
糧船可從下江入深港過揚子橋至轉運河過淮安壩
以達鳳陽凡運磚木之船皆自瓜州過堰不相混雜如
是則官船無風水之虞民船無停滯之患其轉運河及
江都縣深港亦宜考其故道而疏濬之上曰所言雖善
然恐此役一興未免重勞民力姑緩之(明太祖實錄)
明太祖洪武十四年十一月乙巳浚揚州府官河自揚
子橋至黃泥灘凡九千四百三十六丈(明太祖實錄)
明太祖洪武十五年十二月癸未浚揚州儀眞湖九千
一百廿丈置閘壩十三處(明太祖實錄)
明太祖洪武十七年閏十月壬寅修築江都縣深港壩
浚河道五百六十七丈(明太祖實錄)
明太祖洪武二十年春正月癸酉命工部主事楊德禮
往高郵督有司修築並湖隄岸因揚州府同知任祥之
言堤岸圯壞故有是命(明太祖實錄)
王晏洪武二十年歴山東右參政督開運河濱岸有
梁山泊者在勝國時塋垣皆甃以巨石公悉取造梁
莊諸閘共事者初有難色公曰此非名賢其事不經
無補風教今先務為急吾但知紓民力耳遑問其他
其謀事向方而敢於為義𩔖此(陳道撰王公傳取晏字士寧盱眙人塋)
(石作閘雖紓民力其如虧損隂德何澤及枯骨者應不如是)
明太祖洪武二十四年春正月辛亥北平布政使司左
參議周倬言通州白河北接太山諸河水道東南至直
沽海口每霖雨時降水澇泛漲橋梁頽圯修築勞民其
通州舊有糧船六十餘艘罷運已久宜改為浮梁於白
河之上以便經行十一月已未命景川侯曹震往四
川治道路震至瀘州按視有枝河通永寧界鑿石削崖
直接其地以通漕運復闢陸路作驛舍郵亭架橋立棧
自茂州一道至松潘一道至貴州以達保寧通陜西由
是往來者便之(明太祖實錄)
是年河決原武縣黑陽山由舊曹縣鄆城兩河口漫
過安山而會通河淤乃自濟寧以北陸運至德州入
河(北河續紀)
按此河決而未治也故次年命舳艫侯朱夀率舟師
海運(河志)
明太祖洪武二十六年八月丙戌命崇山侯李新往溧
水縣督視有司開臙脂河上面諭之曰兩浙賦稅漕運
京師歲實繁浩一自浙河至丹陽捨舟登陸轉輸甚勞
一自大江泝流而上風濤之險覆溺者多朕甚憫之今
欲自畿甸疏鑿河流以通於浙俾運輸者不勞商旅獲
便故特命爾往督其事爾其蒞事惟勤役民勿暴新頓
首受命而行暨河成人皆便之(明太祖實錄)
崇山侯李新督有司開臙脂河於溧水西達大江東
通兩浙以濟漕運河成民甚便之(明史稿)
明太祖洪武二十九年二月丙午常州府武進縣言本
縣犇牛呂城二壩河道淺澀請浚深以便漕運從之(明)
(太祖實錄)
劉辰金華人建文中知鎮江府瀕江田八十餘頃久
淪於水賦如故辰請除之京口閘廢轉漕者道新河
出江舟數敗辰修故閘公私便之漕河易涸仰練河
益水三斗門久廢辰修築之運舟既通河下田益稔
(明史稿)
辰知鎮江府京口閘廢東南漕運轉新河江隂二港
以出江多為風濤阻溺公乃自京口至呂城百二十
里去淤塞甃石作壩修閘門順水勢之出入於是公
私便之然漕河源淺易涸每仰練河以益水湖有三
斗門亦廢公又修築之三斗門成漕運之舟既通湖
下之田益稔時浙湖轉輸之民道其境上死者為收
瘞疾者給米命以小舟送出境頼以活者數百人永
樂元年以預修國史知故實賜白金文綺龍衣升江
西左參政(胡儼吏部左侍郎劉公墓志)
明洪武三十五年(即建文四年壬午)十一月癸未(太宗已登極矣)修常
州府武進縣剰銀河閘(明太宗實錄)
明太宗永樂元年三月戊戌瀋陽中屯衛軍士唐順言
衛河之源出衛輝府輝縣西北八里太行山下其流自
縣治北經衛輝城下抵直沽入海南距河陸路纔五十
餘里若開衛河距黃河百步置倉厫受南方所運糧餉
轉至衛河交運公私兩便上曰此策亦是命廷臣更詳
議如議可行亦俟民力少甦行之四月戊午浚松江
華亭上海運鹽河金山衛閘港曹溪分水港等處七
月丙申戶部尚書郁新等言淮河至黃河多淺灘跌坡
饋運艱阻請自淮安用船可載三百石以上者運入淮
河沙河至陳州潁岐口跌坡下復以淺船可載二百石
以上者運至跌坡上别以大船載入黃河至八柳樹等
處令河南車夫運赴衛河轉輸北京從之九月戊子
修兖州府郯城縣沭沂二河決口十月壬戌以河道
淤塞革濟寧州之耐牢坡聊城縣之周家店李海務臨
清縣之臨清閘會通閘五壩官甲戌修山東膠州水
決隄岸十一月丙子修山東濰縣白浪等河決岸
丙申浚鎮江府丹徒縣甘露港等處河渠閏十一月
庚午浚揚州府江都縣瓜洲壩河道十二月已夘修
揚州府江都縣永眞沙邊江圩岸(明太宗實錄)
明太宗永樂二年正月戊申揚州府高郵州耆民言自
州北門至張家溝湖岸兩京之要路民田之巨防湖納
天長盱眙諸水雨潦漲溢風波衝決隄岸每歲修築旋
復傾圯阻絶驛路傷損民田乞遣人相度重為修理從
之五月癸丑修山東鄒平縣小清河隄岸三百八十
四丈九月已卯修順天府固安縣渾河決岸十一
月癸卯鎮守淮安都指揮施文言淮安諸壩舟航往來
每遇天旱壩下淤淺重勞人力近城舊有清江浦二閘
比年坍壞乞命有司修砌以便往來從之浚儀眞清
江壩下水港丙辰工部侍郎趙毅等奏鎮江府民言
乙於本處鑿山開河以便漕運約用九十八萬人數月
可成請遣官驗視上曰爾任大臣顧不能料制其事而
必欲遣人驗視耶數年以來民困為甚非有大不得已
之事豈可輕役且役九十八萬人即復用如許人供給
之騷動數十州縣為百姓植禍矣豈不殆哉毅等惶恐
頓首謝遂寢不行(明太宗實錄)
明太宗永樂三年三月壬申修山東歴城縣小清河等
處水決堤岸五月癸亥淮安府海州言臨洪場民歲
於筦瀆場界耕種輸作陸運艱難州北舊有河上通高
橋下接臨洪近年淤塞乞疏濬以便舟楫從之七月
已亥浚淮安府山陽縣運鹽河計一十八里十一月
乙丑浚淮安府支家河長一萬一千九百七十丈(明太)
(宗實錄)
明太宗永樂四年八月壬辰工部言呂梁洪霖雨水決
近河路并圈溝橋一十九丈六尺宜發民修理從之
九月癸亥揚州府泰州判官黃通理言州境舊有運鹽
官河每遇霪雨輒泛溢傷民田宅乞於普定秦潼河及
西溪南儀阡三處各開水口使下流經興化鹽城界入
海仍各置閘以時啓閉永為民利從之十月已亥浚
蘇州府常熟縣福山塘計三十六里十一月癸亥戸
部言高郵州東河等處塘岸傾圯江都縣劉家圩港淤
塞命有司發民修浚十二月丁亥常州府孟瀆河閘
官裴讓言河自蘭陵溝北至閘六千三百三十丈南至
奔牛鎮一千二百二十丈年久湮塞艱於漕運乞發民
疏治命右通政張璉發蘇松鎮江常州民丁十萬浚之
(明太宗實錄)
明太宗永樂五年二月辛亥修淮安隄庚午東昌府
言衛河隄岸自臨清至渡口驛潰決凡七處命工部遣
官修築(明太宗實錄)
明太宗永樂七年六月癸卯順天府固安縣言漳河決
賀家口傷禾稼命工部亟遣官修築(明太宗實錄)
明太宗永樂八年三月己卯修鎮江府丹陽縣練河塘
十二月癸卯蘇州府吳江縣言石塘官路右臨太湖
左邊松江南至平望嘉興連年土石坍塌橋梁斷壊請
及時修理計用三萬七千四百餘人半月可完從之敕
通政趙君任督之務令堅固毋虚勞民力(明太宗實錄)
明太宗永樂九年正月丙戌揚州府高郵州言城北張
家溝塘岸三十里舊用磚石包砌防遏甓社等九湖及
天長諸水近因夏雨浸淫各水暴漲衝決塘岸九百八
十丈又自張家溝北至寶應縣南至江都縣東至興化
縣界塘岸百餘里間有坍塌乞發丁夫如舊修治皇太
子令工部覈實修築二月已亥山東沂州言沭河口
水衝決五百三十餘丈請發民修築從之庚戌山東
齊東縣知縣張昇言境内小清河納湖雞諸山谿澗之
水去歲洪水横汜陂堰衝決淹没下固隄官臺等處鹽
場及青州郡縣民田請浚上流修隄防使水由故道皇
太子令工部速遣官相度修浚已未開會通河河自
濟寧至臨清舊通舟楫洪武中沙岸衝決河道淤塞故
於陸路置八逓運所每所用民丁三千車二百餘輛歲
久民困其役永樂初屢有言開河便者上重民力未許
至是濟寧州同知潘叔正言會通河道四百五十餘里
至淤塞者三之一浚而通之非唯山東之民免轉輸之
勞實國家無窮之利乃命工部尚書宋禮都督周長往
視禮等還極陳疏浚之便且言天氣和霽宜及時用工
於是遣侍郎金純發山東及直隸徐州民丁繼發應天
鎮江等府民丁併力開浚民丁皆給糧賞而蠲其他役
及今年田租命尚書宋禮總督之遣吏部侍郎周逵以
太牢祭山川城隍之神仍命御史二員監督三月壬
申浚揚州府瓜洲壩河道及修通江減水二閘庚辰
修蘇州至嘉興石土塘橋路七十餘里泄水洞百三十
一處六月辛丑淮安府沭陽縣知縣王泰言縣南沭
河北連山東南通淮安洪武間常疏浚以便轉運今壅
塞四十餘里轉輸既艱水復為患乞於農隙浚治從之
乙卯會隙河成河以汶泗為源汶水出寧陽縣泗水
出兖州府至濟寧州而合置天井閘以分其流南流達
於淮而河則其西北流也由開河過東昌府入臨清縣
計三百八十五里深一丈三尺廣三丈二尺役軍夫三
十萬用工十旬蠲租稅百一十萬二千五百有竒自濟
寧至臨清置閘十五閘置官立水則以時啓閉舟行便
之八月甲午浚常州府江隂縣青暘等處河道壬
寅濟寧州同知潘叔正及耆民百三十七人以會通河
成詣闕謝恩上以開河之議肇自叔正賜紗衣一襲鈔
一錠耆民人五錠庚戌工部尚書宋禮等百六人開
會通河畢還京師命禮部定賞格禮部言都督周長循
私廢公虐害軍夫不當給賞其餘宜分四等總督官尚
書宋禮等三員人賞鈔二百錠綵幣二表裏續差管事
興安伯徐亨等三員人賞鈔百錠綵幣一表裏分遣管
工戸部郎中竇竒等五十四員人賞鈔四十錠工部
事官藺芳等三十五員人賞鈔十錠命如所定給之
甲寅巡按北京監察御史朱敏言大名等府漳衛二水
決隄岸淹田禾請發民修築從之戊午工部尚書宋
禮言會通河以汶泗為源夏秋霖潦泛溢則馬常泊之
流亦入焉汶泗合流至濟寧分為二河一入徐州一入
臨清河流淺深舟楫通塞繫乎泊水之消長然泊水夏
秋有餘冬春不足非經理河源及引别水以益之必有
淺澀之患今汶河上流自寧陽縣堽城閘已築壩堰使
其水盡入新河東平州之東境有沙河一道本汶河支
流至十路口通馬常泊比年流沙淤塞河口宜趁時開
浚况沙河至十路口故道具存不必施工河口當浚者
僅三里河中宜築堰計百八十丈從之十一月丁丑
修浙江仁和海寧海鹽三縣土石塘岸萬一千一百八
十五丈閏十二月已夘革常州府武進縣之剰銀河閘
時河淤塞已别開孟瀆河故革之(明太宗實錄)
宋禮字大本永寧人洪武中以國子生為山西按察
司僉事永樂二年拜工部尚書七年丁母憂詔留視
事九年命開會通河會通河者元至元中以夀張尹
韓仲暉言自東平安民山鑿河至臨清引汶絶濟屬
之衛河為轉漕道然岸狹水淺不任重載故終元世
海運為多明初輸餉遼東北平專用海道洪武二十
四年河決原武絶安山湖會通遂淤成祖初建北京
河海兼運海運險遠多失亡而河運則由江淮達陽
武發山西河南丁夫陸輓至衛輝入河歴八遞運所
民苦其勞至是濟寧州同知潘叔正上言舊會通河
四百五十餘里淤者乃三之一濬之便於是命禮及
刑部侍郎金純都督周長往治之至則發山東及徐
州應天鎮江民三十萬蠲租一百十萬二千石有竒
二十旬而河成初禮以會通之源必資汶水乃用汶
上老人白英策築堽城及戴村壩横亘五里遏汶流
使無南入洸而北歸海匯諸泉之水盡出汶上至南
旺中分之為二道南流接徐沛十之四北流達臨清
十之六南旺者地勢高決其水南北皆注所謂水脊
也又相地置閘以時蓄洩自分水北至臨清地降九
十尺置閘十有七而達於衛南至沽頭地降百十有
六尺閘二十有一而達於淮禮又奏濬沙河入馬常
泊以益於汶是年興安伯徐亨工部侍郎蔣廷瓚濬
祥符魚王口至中灤下復舊黃河道命禮兼董之明
年命相度衛河水患奏請自魏家灣開支河二泄水
入土河復自德州西北開支河一泄水入舊黃河使
至海豐大沽河入海帝命俟秋後成之禮等還京論
漕渠功禮第一賜寶鏹文繡以潘叔正首建河議賜
衣及鈔旌其功金純字德修泗州人國子監生歴
刑部左侍郎永樂九年命與宋禮同治會通河又同
徐亨蔣廷瓚濬魚王口黃河故道初太祖用兵梁晉
間使大將軍達開塌場口通河於泗又開濟寧西耐
牢坡引曹鄆河水以通中原之運其後故道寖塞至
是純疏治之自開封北引水達鄆城入塌場出穀亭
北十里為永通廣運二閘還改禮部左侍郎進禮部
尚書(明史稿)
周長天長人從靖難歴官督府永樂九年奉命同宋
禮治漕駐濟寧修浚會通河卒贈萊陽伯諡忠毅
潘叔正仙居人永樂九年由太學生任濟寧州同知
奏請開漕渠自濟寧抵臨清以通東南漕輓朝廷嘉
之賜寶鏹錦幣(山東全河備考)
是年夏五月甲申罷築漳河隄防先因臨漳主簿趙
永中言去年漳河泛溢決張固村河口與釡陽河合
流低下田土悉為汪浸今若復修隄防或終決潰是
虚負民力也乞令沮洳之民别於漳河之旁近擇高
阜荒地開種從之(河南通志)
明太宗永樂十年正月已酉廵按山東監察御史許堪
言去秋衛河水溢河岸低窪之處四散漫衍其時雖略
修理今已復有倒塌者自臨清至直沽大率皆然乞勅
有司預期修理上命工部移文尚書宋禮相度措置
四月庚申浚北京通流寺四閘河道共一萬七百三十
七丈壬戌尚書宋禮奏近因御史許堪言衛河水患
命臣相度措置臣嘗因衛輝至直沽視河岸低薄非止
一處竊謂若不究其源析其流但務修築隄岸恐水復
衝坍不免連年動勞民力今欲除患須定長久之計臣
先視會通河至魏家灣與土河相連宜於彼開二小河
以泄於土河則雖遇水漲下流衛河自然無漫衍之患
見已分撥軍夫用工今復視德州城西北亦可開泄水
小河一道蓋自衛河岸東北至舊黃河一十二里内五
里舊有溝渠五里係古路二里係平地今開通泄水以
入舊黃河則至海豐縣大沽河入海凡四百五十七里
約用軍夫三千餘人十日可完上諭工部臣曰禮所言
誠當但今農務方興可令俟秋成後為之十月甲寅
修山東安丘縣紅河等處水決隄岸戊午修揚州府
海門縣捍潮隄岸縣故有隄東抵海南並江延袤百三
十餘里年久決隤有司奏請修築上命平江伯陳瑄督
丁夫四十萬築之計萬八千餘丈壬申浚山東平度
州濰縣白浪河十一月丙戌修揚州府儀眞縣緣江
隄岸及浚夾港等處河道戊戌北京行太僕寺卿楊
砥言吳橋東光興濟交河諸縣及天津等衛屯田雨水
決隄傷稼切見德州良店驛東南二十五里有黃河故
道州南有土河與舊河通若於二處開河置閘則水勢
分可以便民時土河已命置閘上命工部侍郎藺芳往
經理之(德州東有古黃河南有鬲津枯河即枯河也)河間府獻縣言夏雨霖
淫西山暴水衝決眞定之饒陽武強恭儉等處堤岸渰
没田廬乞集夫修築從之丙午浚鎮江府京口新港
甘露三港達於江十二月甲寅修靜海縣至青縣河
隄癸亥保定府安州奏大雨決直亭等河口八十九
處計用六千三百人修築一月可完上以天氣寒沍命
俟春暖築之辛未湖廣華容縣言縣安津等四十六
處水決隄防傷民禾稼方今農隙可以修築然本縣民
少未易成功上曰東作在邇亟興旁縣民丁併力修之
(明太宗實錄)
藺芳夏縣人從宋禮治會通河復為工部主事以禮
薦遷右侍郎亡何行太僕卿楊砥言吳橋東光興濟
交河及天津屯田雨水決隄傷稼乞開德州良店東
南黃河故道以分水勢復命芳往治之所經郡邑有
不便民者輒疏以聞楊砥禮部左侍郎坐巡視河
渠失職降工部主事歴太僕寺卿吳橋至天津等衞
大水決堤傷稼砥請開德州東南黃河故道及土河
以殺水勢帝命工部侍郎藺芳經理之(明史稿)
太祖建都金陵四方運舟悉由大江至洪武十三年
海運遼東以供軍餉文皇肇建北京江南糧船一由
江入海出直沽口白河運至通州一由江入淮歴黃
河至陽武縣陸運至衛輝府由衛河運至通州永樂
九年以濟寧州同知潘叔正言命工部尚書宋禮都
督周長等發山東丁夫十六萬五千濬元會通河自
濟寧至臨清三百八十五里漕舟始達於通州而永
樂十年宋禮以海船造辦太廹議造淺船五百艘撥
運淮揚徐兖等處歲糧一百萬石由會通儹運以補
海運一年之數永樂十三年始罷(皇甫錄明紀略)
明太宗永樂十一年正月丁亥蘇州府同知柳敬中言
崑山之太平河東通大海西接福興河上達楊城湖為
利最博近年淤塞旱潦俱不便今欲疏浚約用人七萬
八千四百計二十五日可完上曰役久則民勞遲則妨
農其徵旁近民夫十萬亟成之庚子順天府保定縣
言去年秋淫雨決河岸五十四處接文安大成二縣之
界乞以三縣民協力修築從之二月壬戌修河間府
水決隄岸三月癸未應天府言新河口圩岸為風濤
衝齧四十餘丈皇太子命工部修築(明太宗實錄)
明太宗永樂十二年八月甲辰浚淮安府海州城南官
河二百四十里丁未修通州三河等處水決隄岸
九月丁夘修山東聊城縣龍灣河及濮州紅船口范縣
曹村河隄岸丙子順天府武清縣言河決耍兒渡口
六百五十餘丈命工部遣官修築辛已修鳳陽府安
豐塘水門十六座及牛角壩至新倉舖傾塌隄岸萬三
千五百餘丈十月甲午常州府江隂縣請浚萬歲河
及塘涇等河從之十一月辛亥浚蘇州府崑山縣太
平河(明太宗實錄)
是年平江伯陳瑄請鑿徐呂二洪以通漕運更於洪
口建閘按宋元祐四年京東轉運司言清河與江
浙淮南諸路相通因徐州呂梁百步兩洪湍淺險惡
多壊舟楫水手牛驢牽戸盤剥人等邀阻百端商賈
不行朝廷已委官度地勢穿鑿今若開修月河石堤
上下置閘以時啓閉通放舟船實為長利此即瑄所
鑿之道而當時開鑿之官邈不可考(南河全考)
明太宗永樂十三年二月已已朔浚揚州府瓜洲壩河
道一至瓜州巡檢司一至江口通六百餘丈三月辛
亥山西解州言硝池水溢決豁口等處流入鹽河蓋由
姚暹渠涑水河并流水道淤塞乞發民修治從之五
月乙丑開清江浦河道凡漕運北京舟至淮安過壩度
淮以達清河口挽運者不勝勞平江伯陳瑄時總漕運
故老為瑄言淮安城西有管家湖自湖至淮河鴨陳口
僅二十里與清河口相直宜鑿河引湖水入淮以通漕
舟瑄以聞遂發軍民開河置四閘曰移風曰清江曰福
興曰新莊以時啓閉人甚便之十二月乙丑河南彰
德府磁州言今夏多雨滏漳二河水溢漂民廬舍渰没
田稼間有高阜稼亦不實乞免民間今歲稅糧從之(明)
(太宗實錄)
是年建淮安五壩運船經壩入淮仁字壩義字壩
在新城東門外東北自城南引湖水抵壩口外即淮
河遇清江口淤塞運船經此入淮禮字壩智字壩信
字壩在新城西門外西北引湖水抵壩口外即淮河
遇清江口淤塞則官民商船經此達於淮(南河全考)
明太宗永樂十四年正月庚午東昌府臨清縣臨清壩
成置壩官一員四月壬午設直隸淮安府山陽縣之
清河福興清河縣之新莊邳州之乾溝徐州之沽頭上
沽頭下沛縣之金溝山東濟寧州之谷亭孟陽泊魯橋
十閘置閘官各一員五月庚子修揚州府邵伯鎮上
下二閘(明太宗實錄)
是年平江伯陳瑄疏濬故沙河置閘通舟先是漕
至淮安悉從府東北車壩入淮逆水行六十里至是
瑄因宋喬維嶽所開沙河舊渠益加疏治置閘通舟
踰年而功成漕人德之為立祠焉(南河全考)
明太宗永樂十五年五月乙未遣官巡視北京通州至
儀眞河道(明太宗實錄)
劉觀都察院左都御史永樂十五年督浚河漕十九
年巡撫陜西(明史稿)
明太宗永樂十七年秋七月庚申遣鎮遠侯顧興祖巡
視呂梁洪初上以洪險隘舟楫邂逅多傾覆特命忻城
伯趙彛鎮徐州兼理洪道而彛以貪縱廢事至是復遣
興祖巡視仍以敕諭彛曰朕急於利民念徐州呂梁洪
險阨命爾兼理爾乃溺於酒色貨賄坐視民患恬不究
心得免於罪乎今姑宥不問宜改志易行以蓋前愆(明)
(太宗實錄)
明太宗永樂十九年九月丙寅修直隸高郵州新開湖
塘岸十月丁酉修浙江海寧等縣塘岸(明太宗實錄)
趙泰永樂中為常州府同知浚孟瀆得勝二河作魏
村閘諸所興築民無言勞者遷工部郎中奉命塞東
昌決河周忱薦為協同都運益勤其職(明史稿)
永樂二十二年十月辛卯(仁宗巳登極矣)平江伯陳瑄上言七
事一蘇民力今天下歲運糧餉惟湖廣浙江江西三布
政司及直隸蘇松等府州去北京甚遠又河道有洪閘
壩及淺凍之阻往復踰歲所費數倍正糧上逋公租下
妨農務皆由於此乞令運於近便淮安徐州等處交納
别令官軍接運至北京如此則民力可蘇而農務不妨
上覽奏以付翰林臣曰瑄言皆當令所司速行(明仁宗)
(實錄)
行水金鑑卷一百六
