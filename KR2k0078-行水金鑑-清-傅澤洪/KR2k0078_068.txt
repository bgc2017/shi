行水金鑑卷六十八
江南按察使傅澤洪撰
淮水
聖祖仁皇帝康熙三十九年十一月初一日總河張鵬
翮題奏臣遵
旨督修高堰堤壩將六壩已閉其五夏家橋堵閉過半
今惟留口門三十丈待宿州衛糧船過湖曾經題報
在案今於十月十九日臣親往高堰六壩一帶催工
見湖水長至三尺臣由陸路至老子山觀淮水出洪
澤湖之處一望汪洋無際通湖水長三尺詢之土人
云因閉壩故爾水長若再加長堤工單薄可虞臣一
面令夏家橋口門緩緩進埽以便分修官上緊臨湖
鑲柴仍催尅期竣工足禦風浪即合龍門於二十一
日馳至清口見引河水勢加長臣令河兵新穵之三
汊河及疏通河口引水入爛泥淺帥家莊等河身俱
已有水而張福口裴家場二引河水長盈滿測量水
平引河水高於黃仍將張福等河口之水匯入裴家
場引河一處俟其水聚力強足以敵黃於二十四日
西南風起引河水驟長比黃水高一尺一寸臣率道
廳等官親放引河之水暢流入於運河臣擬俟回空
糧船過完將運河頭壩堵塞逼清水出黃另疏題報
但夏家橋口門堵閉後六壩水勢較今更為加長平
漕之水足以敵黃溢漕之水應行宣洩因三滚壩尚
未修成轉盼冰凌桃汛之水又至設遇西風鼓浪無
處宣洩何以保固堤岸公議於翟家壩原有天然滚
水壩之處地亢土堅仍留天然滚水壩寬百十餘丈
用埽裹住兩頭平漕之水蓄以濟運溢漕之水聽其
滚去出唐曹河入白馬湖若伏秋水大再於蔣家壩
盡頭處原有之清水溝河以及涵洞酌量開放若水
小仍然閉塞總以臨期相機而行務期有禆堤防再
查六壩口寬二百八十丈今清口引河共寬三十餘
丈不足以宣洩全湖之水應發帑再開寬闊使水暢
流敵黃至於運河伏秋水漲應由涇河澗河洩出射
陽湖入於海此二河見在挑浚應將涇澗二閘動帑
修補以資啟閉臣親行相度形勢博采衆論一得之
愚未敢擅便恭請
皇上聖裁指示方略俾臣欽奉遵行奉
旨九卿詹事科道會同速議具奏九卿議准具題奉
旨依議速行初十日總河張鵬翮題奏臣凛遵
聖訓指授方略明晰周詳先疏海口水有歸路今歲黃
水不出岸矣繼挑芒稻河引湖水入江高寶一帶水
由地中行矣再闢清口開張福口裴家場等引河淮
水有出路矣又加修高堰堵塞六壩逼清水復歸故
道於十月二十四日引張福口等河會入裴家場引
河開放清水流入運河曾經具摺奏報臣一面將湖
頭再加疏浚深闊以迎洪澤湖大溜又將張福口引
水入裴家場之處再挑寬深水大勢旺迅流暢沛今
於十一月初三日直敵黃水暢流入運河矣運河之
中純係清水已無黃水灌入臣於初九日自下河回
至清口見水勢暢流大半入黃少半入運一水兩分
若有神助官民快覩淮黃交會歡聲若雷皆感頌我
皇上軫念國計民生宵旰憂勤精誠上孚天心河神效
靈之所致也伏惟我
皇上睿慮周詳
聖謨獨斷邁神禹之峻烈貽萬世之平成臣愚不勝懽
忻踴躍謹恭疏題報十三日總河張鵬翮題奏我
皇上洪福齊天
聖謨獨斷指授治河方略以至淮黃交會國計民生
兩有禆益萬姓懽忻感頌無已但善後之計尚應次
第講求者謹先就濟運言之臣觀見在諸引河之水
勢聚而力強故足以敵黃而直出運口但大半出黃
少半濟運一水兩分當伏秋黃長之時恐清水之力
稍微臣率河官部員親行相度應於張福口裴家場
二引河空地中間迎湖大溜之處再挑引河一道面
寬二十丈底深一丈會入一河出口敵黃俾清水之
勢常強而禦黃有力將爛泥淺會入三汊河從七里
河出文華寺運河專以濟運衆議僉同實屬可行所
需銀兩於捐銀節省二項内動用不另請正帑理合
具題奉
旨九卿詹事科道會同速議具奏會議具題奉
旨依議速行(以上俱張文端治河書)
聖祖仁皇帝康熙四十年二月二十四日總河張鵬翮
題稱武家墩至運口一帶堤工捍禦湖水風浪最關
緊要前河臣于成龍等題請大修高堰堤工案内失
於估計以彼時湖水未出故也今六壩堵閉全完洪
澤湖水勢盛出遶流武家墩一帶堤根而舊堤卑矮
單薄難資捍禦必須作速加幇高厚簽釘排樁與高
堰堤工一律相平又新大墩至裴家場從前未有堤
工應創築攔湖壩一道方可束水禦浪敵黃濟運兹
據淮揚道王謙詳稱武家墩至運口一帶堤工計長
一千一百七十二丈約需工料土方銀二萬一千餘
兩此工原屬高堰工程應動高堰大工銀兩作速興
工蚤竣以資捍禦等因前來臣親勘委屬緊要一面
動支高堰大工銀兩委官作速辦料興工仍一面估
計造冊另疏具題外所有急修緊要工程理合恭疏
題明奉
旨該部速議具奏部議准覆奉
旨依議速行三月初九日總河張鵬翮題臣欽奉
聖訓指授治河方略堵閉六壩大闢清口引清水暢流
出口會黃入海濟運通行今三月初二初三初四三
日桃汛已至黃淮並長清水盛出敵黃有餘時西南
風大作高堰一帶水長浪湧如龍門大壩高堰大壩
堤工卑矮水從月壩漫過與石工之頂相平臣親率
河官搶修並六壩一帶堤工俱皆平穏但部臣范承
勲等估計加幇時六壩未閉未得水勢高下確實情
形今六壩閉後全湖蓄水堤岸卑矮者離水面二三
尺高者離水面五六尺不等西風鼓浪危險堪虞應
將卑矮之處再行加幇臣令河官作速估計動大工
節省銀兩興修另疏具題其天然滚水壩尚未開放
欲其蓄水敵黃若湖水再長相機開放以保堤工初
八日臣查清口形勢武家墩三汊河爛泥淺裴家場
張家莊湖頭水勢相連沛然而出面寬數百丈直繞
大墩其流至運口也三汊河裴家場張福口張家莊
四引河匯為一河寬九十丈流出二座攔黃壩壩基
淤沙如湯沃雪自然消化至頭座攔黃壩刷寬四十
六丈兩壩臺亦係淤沙見在蟄裂若清水再長勢必
刷開自難存住詢之土人云當年黃淮交會時此係
河心若刷去壩臺口門寬闊則清流益暢方足以洩
全湖盛大之勢臣觀口闊水溜糧艘揚帆安流而過
則土人之言不誣也但桃汛湖水已大伏汛勢必加
長大墩一帶堤工禦河水而保運道關係緊要令河
官作速臨湖下埽加幇堤工高厚以資捍禦其黃河
因會淮合流桃汛水大馬家港難以合龍以致走埽
口門寬二十丈目前水長不能進埽留此口門以洩
溢漕之水亦可保固堤岸運河之水半長中河之水
亦大糧船通行快利黃運中三河堤岸見在俱屬平
穏除高堰堤工間有浪窩及龍門大壩高堰大壩西
坎捐工漫水之處令各官上緊修補並查明高堰石
工間有塌卸段落照例於桃汛情形另疏具題外謹
將清水盛出情形先行奏報奉
旨該部知道二十二日總河張鵬翮題稱高堰一帶
堤工前部臣范承勲等估計加幇時因六壩未閉未
得水勢確實情形不過約略估計今六壩巳閉淮水
復由故道會黃入海水勢加長全湖形勢可得其真
今三月初二初三初四等日桃汛水長風暴大作臣
見沿湖鑲柴卑者初浪掣土再浪掣柴惟高者風浪
不能撼越則是加高工程實有禆益臣委員丈量自
出水面至頂高者五六尺不等卑者二三尺不等桃
汛初至水勢已如此之大將來伏秋二汛勢必更長
臣集新舊河官公議修防之法僉云通共加鑲柴工
以七尺為度如六尺者加一尺五尺者加二尺以次
第加高出水面七尺庶可捍禦風浪准分修馬世濟
宫夢仁金鋐等咨稱鑲柴加高前來復咨商分修董
訥王起元線一信陳汝器李應薦等衆議相同隨委
效力知縣陳鵬年同該汛通判朱廷植等逐一按工
確估自武家墩起至棠棃樹止計長一萬四千九百
八十一丈二尺三寸需用工料土方銀二萬九千餘
兩隨行淮徐道施世綸照數動支高堰大工銀兩交
原修官照段作速辦料加鑲以資捍禦其六壩與王
家口新閉俱係埽工石堤未能即成公議於臨湖密
釘排樁以抵風浪而固堤身需用銀九千三百餘兩
亦照數動高堰大工銀兩交原修官速行辦料簽釘
蓋蓄清敵黃全恃高堰堤工堅固關係最為緊要刻
不容緩臣照例一面動帑交原修官作速興修估冊
送部外理合恭疏題明奉
旨該部知道部議准覆奉
旨依議速行二十八日題六壩自棠棃樹迤南至秦
家岡一帶堤工前河臣于成龍等因彼時六壩未閉
水勢東注此處地勢稍高未經估計加幇今據淮徐
道副使施世綸等詳稱今六壩全堵湖水驟長通堤
俱經加高此處反覺卑矮一遇西風鼓浪危險堪虞
必須照六壩一律臨湖丁頭鑲柴以資捍禦計工長
八百九十四丈需用銀一萬九百六十三兩零動用
高堰大工銀兩交各分修鑲柴仍責令該汛廳員協
修以期速竣等因前來臣覆親勘無異相應題估奉
旨該部速議具奏部議覆奉
旨依議速行四月初四日工部郎中王進楫傳奉
上諭對總河張鵬翮說保守高家堰第一要緊初八
日總河張鵬翮題今六壩全閉淮水初復故道水勢
蓄長止由清口一路會黃入海一切堤工俱係新築
湖寬水盛風浪易發最為險要加謹保守誠如
聖諭臣等公議保守之法一在分地巡防自清口歴高
家堰至六壩每五里派官二員不分風雨晝夜巡防
發帑委能員備料運貯工所備用其臨湖鑲柴預防
浪掣武家墩至高家堰今原修廳員住工防守自小
黃莊至周家橋令分修諸臣住工防守自周橋至六
壩令分修諸臣及接修學道河員住工防守臣仍不
時親往高堰適中之地分頭督催一在修理險要工
程查龍門大壩部臣范承勲等原估鑲柴二路後止
鑲一路將一路節省不鑲今湖水盛大止鑲一路堤
身單薄不足禦浪應將節省一路仍發帑令分修宫
夢仁作速購料加鑲其高澗大壩地勢低窪内有積
水深潭係分修撫臣高承爵所修之工裏戧旋修旋
蟄舊堤頂寬不滿三尺一遇風浪甚屬危險臣相度
形勢應於裏口築越堤一道以為重門之障委效力
學道王式榖領帑承築該汛官協修其内戧蟄䧟之
處仍令高承爵之弟高蔭爵照原估下埽鑲填堅實
至於宣洩之方因三滚壩尚未修成從權暫設天然
滚壩遇淮黃並長之時清水由天然滚壩洩出黃水
由王家營減壩洩入鹽河下海已經題明奉
旨允行在案如此則巡防嚴密堤工可免汕刷宣洩以
時堤工可保無虞似亦保守之一端也理合題明奉
旨該部知道部議准覆奉
旨依議速行高澗大壩裏戧蟄䧟之處著高承爵自往
河工作速修補十一日總河張鵬翮題六壩全閉高
堰一帶堤工關係最為緊要龍門壩石工係革職管
河道馮佑領帑修砌原估九層較之臨湖一帶石工
卑矮四五尺不等積水淹没石頂危險堪虞必須加
砌五層高出水面方資捍禦行據淮揚道參議王謙
詳稱工長二百一十丈加高五層共需工料銀五千
五百餘兩屢催馮佑遷延不修若仍令馮佑修理勢
必遲誤此係緊要工程應照例動高堰大工帑銀委
該汛署主簿事許瑜等辦料乘時修砌所用銀兩於
馮佑名下照追還項等因前來臣覆覈無異除原冊
送部查核外臣謹具題奉
旨該部速議具奏部議准覆奉
旨依議速行二十一日總河張鵬翮題高堰清水潭
工程最為險要臣率道廳等官親往勘驗原係積水
深潭南一半長二十丈係督修尚書臣范承勲等委
分修原任貴州巡撫衞既齊承築之工估用埽料銀
四千九百餘兩已經領帑修築工程將完遽爾蟄䧟
埽工無存又北一半亦長二十丈係委分修原任廣
東巡撫江有良承築之工估用埽料銀四千九百餘
兩亦經領帑修築工未及半今亦蟄䧟臣等公同相
度此工臨湖舊堤面寬二丈三尺及三丈不等雖有
石工尚虞卑薄而内裏潭形如釡底水深底淤樁埽
難施幇築裏戧土工難於存立公議於内裏加築月
堤一道以為重門之障此工最關緊要又值伏汛伊
邇奉有保守高家堰第一緊要之
旨若責令原任巡撫衞既齊江有良賠修誠恐一時無
措緩不濟急應照例動支高堰大工銀兩令衞既齊
及江有良之孫江夢筆作速修築月堤以資捍禦用
過銀兩仍將衞既齊江有良名下照數追取還項庶
要工不致貽誤矣所有需用錢糧除委該道廳確估
造冊另行咨部外理合具疏題明奉
旨該部速議具奏部議准覆奉
旨依議速行二十六日工部議得河道總督張鵬翮
疏稱六壩閉後河水已退行據淮揚道參議王謙詳
草子河築堤長四千八百九十五丈唐曹河築堤長
三千三百一十五丈又天然壩二座各口寬六十丈
兩頭用埽裹護並築攔湖越壩二道以便相機開放
又臨湖釘鎖口樁二路以防壩底刷深共估計土方
工料銀一萬二千四百餘兩因係緊要工程臣照部
文一面動帑委官修理等因前來查先經該督將高
堰滚壩下就原有之草子河唐曹河開為引河并築
順水堤又翟家壩留天然滚水壩寬百十餘丈以洩
洪湖溢漕之水等因具題經九卿會議覆令一面興
工一面將需用銀兩確估具題行文在案今既經該
督估計具題應令其速行修築完工覈減造冊題銷
可也奉
旨依議速行五月二十一日大學士伊桑阿馬奇王
熙吳琠熊賜履張英學士法良辛保傅紳范承烈王
九齡曹鑑倫奉
旨高承爵奏報泗州盱眙地方水災著總河張鵬翮會
同兩江總督阿山親行察勘具奏前高家堰閉塞六壩
時朕謂六壩塞完後泗州盱眙等處必被水淹曾向九
卿降有諭旨今六壩方經閉完洪澤湖水長泛溢泗州
盱眙等處城郭田畆果被水災高家堰堤益覺危險朕
為此時厪於懷且天災靡定萬一有異常風暴及地動
雷震之事亦未可知倘若高家堰至於危險則揚州淮
安等處皆被災矣朕為此日夜甚切憂懼高家堰堤作
何保守堅固或另有修治善策著張鵬翮陳奏著差爾
衙門中書一員前往六月初八日總河張鵬翮摺奏
康熙四十年五月二十九日接内閣中書李保住奉
旨到臣内開云云臣跪誦之下仰見我
皇上軫念民生注意河工無時不厪
聖懷凡河工之事洞照於未然之前應驗於已然之後
此皆我
皇上大智如神臣查泗州水災自古已然即六壩全開
之時泗州亦被水淹臣於四月二十八日前往泗州
查勘水勢情形詢據土人云明季時有水災於康熙
十九年泗州城被水淹没官民移徙堤上等語且康
熙三十八年李柄題報水災揭云泗居山河聚匯之
區連年積水為殃災困頻仍歴蒙
皇恩等語則泗州水災不全係六壩之閉也按泗州志
載宋臣歐陽修泗州先春亭記云問民所素病而治
其尤暴者莫大於淮則知淮之為暴於泗自古而已
然矣臣觀形勢盱眙在山之腰泗州在山之下淮水
繞泗州而流三十里有龜山屹立河中又十五里流
過老子山出洪澤湖乃汪洋暢沛一遇水發奔濤遏
鬱水流不及勢必助長又有歸仁堤諸湖之水奔泓
而下入於泗州此其所以多水災也桃汛水長淹没
職此之故今四五兩月清口水流甚暢洪澤湖水漸
消泗州水勢亦漸消且六壩既閉之後水不東注高
郵寶應興化泰州山陽鹽城江都等州縣田地涸出
人居平土田可耕種到處感頌
皇仁歡聲如雷且今歲漕艘運河揚帆遄行於四月十
二日盡數過淮較往年甚速此皆由六壩之閉也其
保守高堰之法派員備料防守修理高良澗等險要
工程若遇水大開天然壩宣洩已經前疏題明奉
旨俞允在案今捧讀
綸音臣雖卧病傳聚衆河官講求另有修治善策咸稱
清口暢流會黃流過惠濟祠達大茭陵一帶皆係清
水今五月已過湖水較桃汛時消落二尺餘堤岸平
穏此清口引動湖水大溜之所致也若倣古制於翟
家壩建閘以資宣洩但石工不能即成不若馬家港
口門仍留不堵以分洩黃河之水辛家蕩修滚水壩
以洩黃河異漲之水下流益暢則淮水之出清口亦
暢淮水之出清口既暢則泗州之淮流不壅况馬家
港在雲梯關之下辛家蕩在大通口之下皆地處海
套並無民田不關運道且欽奉
上諭開歸仁堤引湖水出黃則泗州上源之水又無所
入上無所入下有所疏將來泗州水患庶幾可減等
語衆河官之議與臣相同但係一得之愚未知當否
伏候
聖裁指示臣觀天意人心可保其成五月初四五等日
高堰微雨下河一帶則大雨五日兩次風暴片刻轉
風浪不逾堤河工效力人員踴躍捐資疏浚湖頭引
水流暢趨事赴工引領而樂觀河工之成臣等加意
防守過此六七八三箇月水落歸槽則具疏題報成
功仰慰
睿懷總之黃運中三河俱復故道東南萬姓咸慶河工
之成皆仰賴
皇上區畫周詳
聖謨獨斷精誠感孚天心順應河伯效靈所致也再照
五月二十四日臣在高堰六壩巡查督催感冒風寒
於二十七日回清江行署服藥調理不能即往泗州
會勘隨咨商兩江督臣阿山或俟病愈訂期會勘抑
或督臣先往查勘准督臣覆稱先往蕪湖常州秋審
等語今臣病稍愈移咨督臣擬於本月往泗州等處
會勘另疏具題外所有高堰目前平穏及水勢情形
理合先行奏報臣謹具摺付中書李保住賫捧謹奏
請
旨九卿詹事科道會議具題奉
旨這堤岸修築防護著照議行前總河于成龍具疏欲
將高堰六壩堵塞蓄湖水以敵黃水疏通清口九卿覆
奏時朕以為高堰六壩若行堵塞湖水泛漲泗州等州
縣必被水淹没曾諭九卿速遣范承勲等堵塞六壩此
非張鵬翮到任之後始行堵塞頃因巡撫高承爵題報
泗州盱眙水災朕勅張鵬翮會同江南總督阿山踏勘
情形將泗州盱眙泛溢之水設法修治作何賑濟蠲租
令其奏聞又以洪澤湖水泛漲高家堰堤工以致危險
朕於此事時切躊躇若高家堰至於危險揚州淮安等
處州縣皆被淹没朕為此日夜殊切憂懼高家堰堤作
何保守堅固更有何修治善策著張鵬翮陳奏曾遣人
勅諭張鵬翮稱病未往泗州盱眙今具疏稱泗州盱眙
水災自古已然即六壩全開泗州亦被水災臣往泗州
查勘水勢情形詢據土人云明季時有水災則泗州之
水不係六壩之閉按泗州志載宋臣歐陽修先春亭記
云民所素病而治其尤暴者莫大於淮則知淮之為暴
於泗自古而已然矣今清口水流甚暢洪澤湖水漸消
泗州水勢亦漸消且六壩既閉之後水不東流高郵寶
應興化泰州山陽鹽城江都等州縣田地涸出民得耕
種皆河伯效靈之所致等語朕著張鵬翮會同阿山將
泗州盱眙泛漲之水作何設法築堤幇修或賑或蠲俱
有益於災黎並非欲開高堰六壩救泗州盱眙之民而
令淮揚百姓罹於水患也朕念黃河運河關係國計民
生三次看閱河工屢行簡任河臣修築堤岸每歲不惜
數百萬帑金解發夏月雨水時晝夜憂慮不時遣人看
視凡被水災截留漕米盡出倉糧賑濟者總為拯救災
民並非賑救泗州盱眙百姓之災而淮安揚州等處百
姓聽其罹災之意也據張鵬翮謂泗州旴眙水災自古
已然而淮揚水災亦素有也張鵬翮奏稱六壩既閉淮
安揚州百姓俱免水災是但知淮揚地方豈獨不知有
泗州盱眙天下之大亦并不知其為愚昧已至於極朕
念四海一家凡有來朝見者必細詢雨澤田禾見有居
住賀蘭山後公允木春來見問陜省河西田禾雨澤黃
河水勢據允木春奏稱今歲自正月至六月滴雨未降
黃河水消二丈有餘西地賴黃河水引入田畝耕種今
年因黃河水小不但田禾即莖草亦未生發朕以陜省
河西百姓作何拯救雖督撫未經具題已晝夜籌度張
鵬翮與衆河官乃謂清口水出皆賴河伯效靈伊等效
力所致此實因黃河水小清口之水倖而得出并非伊
等效力之所致也統一天下之主坐視災黎不為拯救
張鵬翮既係讀書之人此果載之何記何書耶至張鵬
翮題請議敘河員疏内明知朕有諭旨故稱九卿未晰
今覽此奏又含怒具題意謂必有人阻撓果如此懸擬
昏憒之極未有如張鵬翮者這事情又似鹽犯大賊孔
文泰之案希圖好勝冒昧不顧將取罪戾著將朕諭旨
及張鵬翮所奏一并刊刻於淮安揚州泗州盱眙等處
徧行張挂令衆人觀看天下之人自有公論(以上俱張文端治河)
(書)
行水金鑑卷六十八
