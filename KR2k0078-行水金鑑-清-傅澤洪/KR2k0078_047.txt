行水金鑑卷四十七
江南按察使傅澤洪撰
河水
聖祖仁皇帝康熙元年六月開封黃練口河決祥符中
牟陽武杞縣通許尉氏扶溝七縣田禾盡被淹沒
七月淇縣沁水溢灌入御河浸沒民田甚衆是年
築祥符狼城岡堤馬家店堤陽武姜家莊隄原武趙
家莊堤修商邱高家莊堤虞城侍賓寺隄(河南通志)
是年五月河決曹縣之石香爐口十一月歸漕(山東通志)
是年河決曹縣之石香爐又決武陟之大材中牟之
黃練集俱本年堵塞(淮安府志)
是年河決孟家灣口(雎寧縣志)
聖祖仁皇帝康熙二年築祥符單家寨遙堤青谷堆幇
堤瓦子坡隄又與中陽二縣會築隄岸又築陳留梁
家寨堤蘭陽常家樓堤王家樓堤原武趙家莊隄(河南)
(通志)
是年河決武官營口(睢寧縣志)
是年十一月初二日總河朱之錫題請復河差三年
舊例疏云黃運兩河上關轉漕通塞而民生安危亦
於此焉攸寄其間修防之方略異致節序之流轉相
催即使明敏之官亦必得身親歴練然後當機應變
施措咸宜無貽事後之悔以故前明河臣潘季馴有
管河分司三年一換猶恐不能觀成請以六年九年
為滿而科臣尹瑾復以管河司道等官遇三六年考
滿加銜照舊管事凖與破格超遷之議此皆昔日慎
重其事以為不若此誠不足以專責成而期實效載
在河防刻書之中歴歴可考也即我
朝前河臣楊方興扵順治十四年四月内亦具有
請復河差三年舊例等事一疏臣扵順治十六年正月
内復具有慎重河工職守事一疏俱經部覆奉有
俞旨遵行在案今因六部司官輪流陞轉又兼滿漢並
差議將管河分司亦改為一年更替之例敢不欽遵
成命第河工關係既重水性變遷爭在呼吸又與他事
不同若一年一換初則生手未諳茫然無措及至稍
知頭緒而差期已滿年復一年豈免貽悞合無仰請
皇上軫念兩河重計或將兼管鈔務所差滿官一年一
換其管河分司漢官仍遵前
旨三年一換差内暫停遷轉俟其回部考覈之後凖與
叙陞既於
新例無礙而
國計民生可以收駕輕就熟之效所禆河政非淺鮮也
奉
旨該部議奏部議題覆奉
旨這河差滿漢官俱著三年更換(河防疏略)
聖祖仁皇帝康熙三年杞縣河決築祥符黑堈月堤陳
留貫台堤蘭陽銅瓦廂堤儀封蔡家樓堤虞城羅家
口縷堤(河南通志)
是年河決朱官營口(睢寧縣志)
聖祖仁皇帝康熙四年四月河決虞城永城夏邑三縣
廬舍田禾多被淹沒築封邱大王廟隄(河南通志)
是年河決安東茒良口(淮安府志)
聖祖仁皇帝康熙五年二月二十二日總河朱之錫卒
故事節鉞重臣皆由廷推而公出自
特簡實異數云公於丁酉孟冬受事凡為修守綢繆計
者無不悉心擘畫以圖經久如夫役工程錢糧職守
及諸弊端中間興革損益皆商確至當一一條上幾
數十疏俱覆議報可於是河政煥然改觀庚子季冬
復任殫力盡職益勤於初經營河上什一在署什九
在外兼以雨暘勿若非旱憂淺即潦憂衝每當各工
並急則南北交馳寢食俱廢值盛暑介馬暴烈日中
隆冬嚴寒觸冒霜雪誠所謂勞不乘暑不盖駸駸有
古大臣風以故首尾十年無大工巨役數省之民獲
免昏墊公亦坐是日憊欲乞身者屢矣會事格不果
乙已冬督催空艘扺臨清夕處兩閘間風露浩浩夜
以繼日不少休息及東旋形神顦顇入春後閱視大
挑奔馳東臨邳宿間積勞日甚因繕疏請
告未拜發而公遽薨是時經紀後事家無餘財其歴年
所節河帑甚裕公在日不欲以餘羨邀功至是督撫
會疏陳公勤事狀具言歲修額銀為
朝廷節省多至四十六萬有竒即此一端可以槩其官
守公之治河也戊戍冬董口淤公從石碑口迤南
别開新河二百五十丈接連大河以通飛輓已亥春
駐山陽蘇觜五大險工叢弊一清復太行老隄民修
之制各保廬聚條議中州夫役悉照十五年以年熟
地分别遠近漸次調用人服其公清釐曠盡銀兩達
部充餉辛丑冬清口至高郵三百里間悉成平陸公
集夫挑浚疏
請分給食米故工鉅而人不勞壬寅夏曹縣石香爐工
決幾成大患賴公駐工籌畫夫料手口卒瘏凡五閱
月塞決告成其他險工如王家道口孝成集槐疙疸
黃練集俱著有成效而惠民莫如軫恤夫役泲州路
當子午挽舟之夫動以萬計偃卧扵道者不可勝數
公具縴夫苦累一疏備陳其不堪者六曲有調劑者
四
上嘉其奏下部議覆民困少甦會歲祲山左中州淮南
道殣相望公設法倡賑全活者衆姦民朱明量誣胡
守法不逞事株連數百十家公親讞欵伏良善獲安
其他慈祥惠養固未易更僕數先是公欲纂輯河防
一書續潘公季馴後會
世廟升遐遂罷詩文書稿隨手散軼今僅存疏稿數十
卷未鋟(李之芳撰宫保尚書梅麓朱公墓誌銘節略)
是年築祥符魁星樓堤黑堈口堤封邱于家店月堤
儀封石家樓月堤(河南通志字時盧崇峻為總河崇峻山斗廣寧人)
聖祖仁皇帝康熙六年築祥符黑堈堤中牟黃練集堤
陽武穆家樓堤儀封石家樓縷隄(河南通志總時楊茂勲再任河)
是年河決桃源之烟墩次年堵塞(淮安府志)
是年縣西北長堤決石將軍廟(蕭縣志)
聖祖仁皇帝康熙七年七月彰德府屬大雨河水湧漲
平地水深五尺官民房倒塌無筭是年築祥符一
覽臺堤聶家寨堤黑堈堤魁星樓堤陽武趙家寨月
堤蘭陽谷家營堤儀封石家樓堤小宋集堤(河南通志)
是年河決桃源之黃家觜塞之復決次年堵塞(淮安府志)
是年河決屋宇蕩然無餘(邳州志)
是年四月河決衝沒西北居民田盧數十里三汊以
下水不沒骭涉者褰裳而行漕艘不渡六月從土
神廟決入治儀門内水深三尺自明天啟元年水決
入治扵今五十年再見決三義壩衝沒治後田廬
數十里邑治幾廢(清河縣志)
聖祖仁皇帝康熙八年築祥符瓦子坡堤魁星樓堤陳
留梁家寨堤中牟原墩寺隄蘭陽梁家埠堤谷家營
堤(河南通志滿時羅多為總河多洲人)
是年河決三汊口(清河縣志)
聖祖仁皇帝康熙九年築祥符李七寨堤守公寨隄中
牟小潭溪堤原武廟王口隄趙家莊堤封邱大王廟
堤河内仁孝寺堤武陟木欒店堤(河南通志)
是年八月河決曹縣之牛市屯次年修築完固河歸
故道(山東通志)
縣遭河決者五年是年五月再入治王家營二堡盧
家渡文華寺皆先後而決邑内百里皆水其大堤決
時衆見大火如毬旋轉堤上火燄蓬勃少頃雨雹疾
擊人畜號聲震野是日之夜永興集亦大風雨火光
灼然著人如熱是年河水大漲三決隄流離載道
總河羅多自桃源界起東至龍王廟皆因舊址加築
高一丈面二丈廣闊六丈長三千三百三十四丈計
程十八里半及入臘河冰水溢剷截村居廬舍及林
木無數(清河縣志)
是年決單縣之譙樓寺漂沒民舍(目遊四海記)
是年三月工科李宗孔又題河患萬分危急修塞刻
不容緩方查覆估工之次五月暴風雨淮黃大漲浪
撞卸高堰石工六十餘段衝決五丈有餘又將烏沙
河西堤岸衝倒淮黃之水直注扵高寳湖當是時高
堰幾崩淮揚二郡殆矣哉水之合淮黃從諸決口以
注扵湖也江都高寳諸有司無歲不防隄晝夜巡警
增堤與水俱高然以數十里奔悍之水攻一線孤高
之隄值西風鼓浪堤奔聲如雷一瀉萬頃其決愈遲
為害愈劇而江高寳泰迤東無田地興化以北無城
郭室廬矣十五載中堤決者八而堤東下河自明隆
慶間黃流入墊射陽其他如渌陽平望諸湖淺狹不
能受水水驟至輙漫無所歸各河港疏濬不時淤塞
日甚而范公堤下諸閘久廢入海港口盡塞雖經大
臣會閱嚴飭開壩出水而年深工大所費不貲兼為
傍海奸竈所格竟不果行(康熙七年戸刑二部會同河督漕撫親行踏看覆奏)
(白駒場四閘當開石撻天妃口由新洋港入海之處當挑挖未見奉行)水迂迴從東北
至廟灣口方入海七邑田舍沈水底者動閱歲時比
及宿水方消而新歲之横流又已踵至矣自九年
後黃運等河并歸仁堤翟家壩白洋河等工俱用正
賦濬塞黃河以外分為三大工分司道官總管餘各
以佐貳督工扵是年九月開工始皆總河羅多所請
也(揚州府志)
是年秋河溢大水(蕭縣志)
聖祖仁皇帝康熙十年築祥符黑堈隄陳橋隄中牟小
潭溪隄儀封石家樓堤鄭州王家樓堤商邱蔚家閣
隄考城芝麻莊隄河内武陟各築沁河堤(河南通志)
是年二月羅多調别任總督河道改用王光裕于是
光裕復勘議兩河情形移建季太壩(前潘總河建四壩以洩黃水之)
(過漲者一季太一徐升一三義一崔鎮七年題明重修)八月題報安東茆良諸
決口就塞然黃河故道愈淤正東雲梯關海口積沙
成灘亘二十餘里黃河迂迴從東北入海清口為黃
水灌入裴家場悉起油沙天妃閘底淤墊本年回空
漕船不能進口乃扵清河縣南腰鋪地方支河之連
張福口者疏濬通舟由周家閘行刑科彭之鳳疏言
其害(揚州府志遼按光裕字中立東人)
是年茆良決口塞先是山安一帶之小決口甚多而
茆良口為大茆良決扵康熙四年歴今七載而始塞
故下流海口流緩沙停而淤澱日久云是年河決
桃源之陳家樓即塞之又決七里溝十二年堵塞(淮安)
(府志)
是年六月河又決五堡堤八月決桃源七里溝(清河縣志)
是年三月十八日河溢八月河又大溢高下淪沒(蕭縣)
(志)
聖祖仁皇帝康熙十一年虞城黃河水溢築祥符黑
堈堤白石堈堤陳留赫家寨堤中牟辛莊縷隄陽武
潭口寺隄封邱大王廟堤儀封石家樓隄蔡家樓隄
商邱蘇家林隄考城芝麻莊隄河内大馬口堤武陟
大原村堤(河南通志)
是年水決塘池舊城居民鳥棲堤上兩夜啼號聲聞
數里(邳州志)
是年七八月黃河四溢兩河口隄決山西坡大水各
處村屋倒塌(蕭縣志)
聖祖仁皇帝康熙十二年築祥符回河寺月堤陳留赫
家寨堤中牟陽武會築堤陽武又築王家店堤封邱
築大王廟隄儀封築蔡家樓堤商邱築禹王廟前堤
虞城築劉家莊隄考城築史家樓等處堤(河南通志)
是年三月河決桃源新莊口並王家營又自新河郭
家口北決堤内外皆水田無立苗(清河縣志)
聖祖仁皇帝康熙十三年築祥符貫台堤陽武張家莊
堤儀封蔡家樓堤考城芝麻莊堤(河南通志)
聖祖仁皇帝康熙十四年築陽武王家店月堤(河南通志)
是年河決徐州之潘家堂及宿遷之蔡家樓俱扵本
年堵塞(淮安府志)
是年河決花山壩口辛安黃山白山劉家莊董家莊
青羊木社等處當其下衝淹沒民田七百餘頃(雎寧縣志)
是年六月河決入治田禾淹盡民多流徙(清河縣志)
聖祖仁皇帝康熙十五年築蘭陽銅瓦廂月堤(河南通志)
是年黃流倒灌洪澤湖高堰潰決三十四處黃淮合
并東下淮揚大困(江南通志)
桃源新莊決扵十二年至是始堵塞盖因十三年八
月堵塞將完遇秋水漲甚復衝九十餘丈更將舊決
口之底衝深以致禍延數載而河身之淤澱彌甚云
是年河決宿遷之白洋河及于家岡二處又決清
河之張家莊王家營安東之邢家口二鋪口山陽之
羅家口夏家口吕家口洪家口竇家口(淮安府志)
是年淮黃復大決高家堰時頻年被水諸堤工皆未
竣河淮正道日益阻塞是年五月因久雨遂大潰決
前此諸工盡廢高堰一帶倒卸三十餘處水浸揚屬
又過往年三之一漕堤殆不能支隨亦崩潰高郵之
清水潭陸漫溝江都之大潭灣等處共決三百餘丈
殘缺不可勝數深及四五丈不等自堤以東浩浩乎
茫無際涯矣報聞特遣大司空冀如錫少司農伊
桑阿等親行相視訪究利病刻期奏報(揚州府志)
聖祖仁皇帝康熙十六年春二月總河王光裕解任勘
問
命安徽巡撫靳輔總督河道三月
勅諭總督河道提督軍務兵部尚書兼都察院右副都
御史靳輔兹以總河關漕運大計特命爾總督河道提
督軍務駐劄濟寧州凡山東曹濮臨清沂州河南雎陳
直隸大名天津江南淮揚徐潁各該地方俱照舊督理
爾督率原設管河管閘郎中員外主事及守巡河道官
將各該地方新舊漕河及河南山東等處上源往來經
理遇有淺澀衝決堤岸單薄應該幇築挑濬者皆光事
預圖免致淤塞有礙運道合用人夫照常扵河道項下
附近有司軍衛衙門調取應用其各省直歲修河工錢
糧但係河道工程俱照近日新行事例通融計處支放
務要規畫停當毋得糜費若所屬大小官員果能盡心
河務即據實舉薦有侵漁溺職怠玩悞事及權豪勢要
之家侵占阻截並違例盜取河防應拏問者徑行拏問
應參奏者指名參奏其河道緊要機宜有干漕運督撫
衙門會同計議施行若有重大事情奏請定奪年終將
修理過河道人夫錢糧照例備細造册圖畫貼說奏繳
或有土賊不時竊發慮河運為梗爾當精選將領嚴覈
兵馬勤加訓練申明紀律如遇賊寇窺竊即督發鎮將
官兵勦滅勿使蔓延如有將領臨陣退縮殺良冒功及
糧運稽遲失悞軍機者武官自四品以下文官自六品
以下會同提督巡撫准以軍法從事鎮道等官飛章參
處務期消弭亂萌保安地方其山東河南各巡撫悉聽
爾節制河道軍務有開載未盡者許以便宜舉行不從
中制爾以才望簡用須殫竭忠猷不避勞怨斯稱委任
毋或因循怠忽及處置乖方有負委托爾其勖之特諭
六月大挑山清高寳等四州縣運河并清口爛泥
淺引河四道及清口以下至雲梯關河道(靳文襄治河全書)
(按公甫到任即大挑運河及清口以下至海口河道乃不扵堤築為事而能使水由地中行可謂得治水)
(之要領矣)
是年七月河決楊家莊二百餘丈時河流僅一線亦
有水從旁洩而河之故道竟成平陸者總河靳公上
經理河工事宜八疏先扵宿桃清三邑内開引河以
濟運又扵清口以下直出雲梯關外並開引河以導
入海之勢(淮安府志)
是年總河靳輔陳經理河工事宜八疏
上悉俞其請復大發帑金專任委成是年裁高郵分司
南河工部于是開白洋清河以東引水河而黃河始
入海開清口兩傍引水河而淮水始出河又築河岸
遙隄縷堤修高堰堵翟壩上流載導而揚境以内工
亦同時並舉(揚州府志)
總督河道靳輔題為河道敝壊己極等事疏略云備
稽當日所以敝壊之緣由力求今日所應補救之次
第大抵治河之道必當審其全局將河道運道為一
體徹首尾而合治之而後可無弊也盖運道之阻塞
率由扵河道之變遷而河道之變遷總由向來之議
治河者多盡力扵漕艘經行之地若扵其他決口則
以為無關運道而緩視之殊不知黃河之治否攸繫
數省之安危即或無關運道亦斷無聽其衝決而不
為修治之理矧決口既多則水勢分而河流緩流緩
則沙停沙停則底墊以致河道日壊而運道因之日
梗是以原委相關之處斷不容扵岐視也今若不察
全局之情形事勢而因循故事漫為施工則堵東必
西決堵南必北決徒費時日徒糜錢糧而終歸無益
豈惟無益將河患日深而莫可救藥矣何也黃河之
水從來裹沙而行水大則流急而沙隨水去水小則
流緩而沙隨水漫沙隨水去則河身日深而百川皆
有所歸沙停水漫則河底日高而旁溢無所底止故
黃河之沙全賴各處清水併力助刷始能奔趨歸海
而無滯也查今日河患之所以日淺者皆因順治十
六年至康熙六七年間所衝之歸仁堤古溝翟家壩
王家營二鋪邢家口等處各決口不即堵塞之所致
也盖歸仁一堤原以障雎水并永涸邸家白鹿諸湖
之水不使侵淮且令由小河口白洋河二處入河助
黃刷沙者也自順治十六年歸仁堤衝決之後雎湖
諸水悉由決口侵淮不復入黃刷沙以致黃水反從
小河口白洋河二處逆灌停沙積漸淤成陸地至康
熙六七年間各處水大黃淮并漲黃漲而王家營邢
家口二鋪口等處衝潰矣淮漲而古溝翟壩等處衝
潰矣王家營邢家口二鋪口等處衝潰之後黃河之
水由決口四漫者多而由雲梯關外入海者少古溝
翟壩等處衝潰之後淮河之水由高寳諸湖直射運
河衝決清水潭下淹高江等七州縣之田者多而赴
清口會黃入海者少河淮兩水俱從他處分洩不復
并力刷沙以致流緩沙停海口積墊日漸淤高從此
由遠至近由外至内河沙無日不停河底無日不墊
海口淤而雲梯關亦淤雲梯關淤而清江浦清口并
淤矣迨至康熙十五年間各處又復水大黃淮又復
并漲清口以下之河身既高不能奔趨歸海而雎湖
諸水又合淮水并力東激以故除古溝翟家壩等原
衝九處之外又將高良澗板工衝決大小二十六處
高家堰石工衝決口大小七處諸水盡由各決口直
注運河加衝清水潭三淺等處各決口下淹七州縣
之田而涓滴不出清口黃水又乘高四潰衝決于家
岡等處又復灌入爛泥淺將武家墩板工衝決五十
丈入故明所開之廢河歴楊家廟會合淮水直奔清
水潭其武家墩上流刷成大河寬一二百丈不等又
分一股入洪澤湖由高家堰石工決口會淮并歸清
水潭而扵各舊決口之處則又浸淫四漫較之以前
勢愈分洩以致下流更淤而河身之高墊更不可言
矣查自清江浦至海口約長三百里向日黃河水面
在清江浦石工之下今則石工與地平矣向日河身
深二三四丈不等今則深者不過八九尺淺者僅有
二三尺矣黃河淤運河亦淤今淮安城堞卑扵河底
矣運河淤清口與爛泥淺盡淤今洪澤河底漸成平
陸矣况尤有堪慮者目今現在之河身既已墊高若
此而黃流裹沙之水則自西北萬里而來晝夜不息
一至徐邳宿桃等處即便緩弱散漫臣目見河沙無
日不加積河身無日不加高若此時不及早大為修
治則不特洪澤湖漸成陸地將南而運河東而清江
浦以下淤沙日甚行見三面壅遏而黃流無去路矣
夫以萬里遠來浩浩滔天之水竟至無路可去則勢
必衝突内潰而河南山東二省恐俱有淪胥沉溺之
憂彼時雖費千萬金錢亦難以尅期補救臣是以謂
今日敝壊已極修治刻不可緩也但既經修治則必
使無旋修旋圮之虞更必使有可行可久之道始為
有當臣逐細籌酌其間修舉情形有必當師古者有
必當酌今者有須分别先後者有須一時並舉者總
以因勢利導隨時制宜為主臣謹竭臣之愚備采衆
論而詳加斟酌將應行事宜分為八疏條列具題
貼黃難盡伏乞
皇上睿鑒全覽勅部速議允行庶已淹之田可耕見
在之地可保運道可通額賦可復其於國計民瘼
誠均有攸賴矣(靳文襄公奏疏)
行水金鑑卷四十七
