行水金鑑卷三十六
江南按察使傅澤洪撰
河水
山東險要山東兖州府曹單二縣有太行隄六十
九里有竒創自弘治十年河決黃陵岡大傷張秋運
道先臣都御史劉忠宣公自河南以至碭沛築長隄
一道即太行隄也向來修守止及近水縷隄而行隄
置於度外萬歴四年河決魯家口則曹單金魚被淹
殆盡萬歴八年題準大加修築屹然可恃以後每二
年一次加幇著為定例當事者慎毋居安忘危爽期
廢格可也
河南險要河南黃河南岸逼近省城藩封重地最
為喫緊如滎澤縣之小院村中牟縣之黃煉集祥符
縣之瓦子坡槐疙疸劉獸醫口陶家店張家灣時和
驛兔伯堽埽頭集陳留縣之王家樓蘭陽縣之趙皮
寨儀封縣之李景高口普家營商丘縣之楊先口俱
為要害劉獸醫口先年築有埽壩壩内有月隄一道
惟恐月隄不支又於萬歴十七年築遥隄一道長二
千七百三十二丈足為屏翰本年題準埽壩不足恃
專守月遥二隄訖又陶家店幇接隄長一千八百七
十一丈壩長三千六百二十九丈張家灣加修舊壩
一道舊隄一道時和驛幇築隄長九百二十丈壩長
三百二十七丈又兔伯堽至埽頭集止有一隄倘被
衝決則水直至野雞岡趨鳳泗重干陵寢萬歴十八
年增築遥隄長二千九百三十丈重門待暴或可無
虞又趙皮寨起至李景高口一帶係黃河舊趨鳳泗
故道萬歴十七年剏築遥隄長二千三百五十九丈
九尺最為要害宜愼守之北岸廹近漕河關係運
道最為要害如滎澤縣之甄家莊郭家潭陽武縣之
脾沙堽原武縣之廟王口封丘縣之于家店中欒城
荆隆口祥符縣之黃陵岡陳橋貫臺馬家口陳留寨
蘭陽縣之銅瓦廂板厰樊家莊張村集馬坊營儀封
縣之穵泥河煉城口榮華樹三家莊考城縣之陳隆
莊芝麻莊孝城口俱為要害荆隆口萬歴十五年河
決長東二縣幾溺萬歴十七年剏築遙隄長二千九
十丈所當加意防守又榮華樹幇築隄長一百七十
五丈六尺壩長五百五十九丈三家莊剏築壩長二
百七十丈芝麻莊剏築壩長八十六丈孝城口補築
隄長二十八丈壩長二十丈四尺皆係喫緊隄岸並
宜分撥官夫防守不懈者也以上南北兩岸要害處
所每歲冬春掌印管河官沿隄相度或預捲乾埽以
防其汕或多築磯觜以遏其衝各該管河官駐守河
濱該道不時巡閱四防二守之法務須三令五申丁
寧告戒愼之愼之弘治十年河決黃陵岡張秋運
道淤阻都御史劉忠宣公築有長隄一道荆隆口之
東西各二百餘里黃陵岡之東西各三百餘里自武
陟縣詹家店起直抵碭沛一千餘里名曰太行隄蓋
取聳峙蜿蜒如山之狀南岸亦舊有長隄一道起自
虞城縣至滎澤縣止兩隄延亘一千五百餘里實為
該省屏翰但地鮮老土最易衝汕卑薄巳甚已經題
加幇築於萬歴十七年計築完隄壩共長四萬八千
一百二十二丈庶幾可恃以後年分管河官各照地
方但有剝損悉如歲修事例覓取老土實杵加幇高
厚不得擁沙塞責管河官不時巡視探驗加意毋忽
直隸險要直隸大名府屬長東二縣舊有長隄一
道延亘一百三十里東至山東曹縣白茅集西至河
南封丘縣新豐村止隄外即有淘北河一道相傳即
黃河故道也萬歴十五年河由河南封丘縣荆隆口
決入夾淘北河衝決本隄之大社口兩邑昏墊該工
科都給事中常會同撫按題奉欽依脩築隄完然隄
外有月隄三壩名曰三尖口吳家口劉家口在長垣
利在洩水不肯閉塞在東明懼其受淹堅欲堵截兩
相掣肘雖有壩名終屬虚應即今長隄專設府佐駐
守杜勝集而又畫界分理長垣縣管九十七里東明
縣管三十三里建鋪設夫以時修守隄既固矣三壩
有無不足較也夫壩之有無係於長隄而隄之利害
全在荆隆一帶故添設開封府同知專駐劄荆隆雖
衛河南實衛長東二縣也總之荆隆堅守則長隄無
事長隄無事則三壩不用二縣之民永帖袵席此探
本遡源之論不可不知也長東河官須時時偵探荆
隆口隄岸少有衝汕即申總院施行(以上河防險要)
一築隄凡黃河隄必遠築大約離岸須三二里庶容
蓄寬廣可免決齧切勿逼水以致易決隄之高卑因
地勢而低昂之先用水平打量毋一槩以若干丈尺
為準務取眞正老土每高五寸即夯杵三二遍若有
淤泥與老土同第須取起曬晾候稍乾方加夯杵其
取土宜遠切忌傍隄穵取以致成河積水刷損隄根
驗隄之法用鐵錐筒探之或間一掘試隄式貴坡切
忌陡峻如根六丈頂止須二丈俾馬可上下故謂之
走馬隄工費凡創築者每方廣一丈高一尺為一方
計四工土近者每工銀三分最近者二分土遠者四
分如隄根六丈頂二丈須通融作四丈折算此計土
論方之法也如幇隄則先計舊隄若干今增高闊各
若干亦以前法折算一塞決凡隄初決時急將兩
頭下埽包裹官夫晝夜看守稍待水勢平緩即從兩
頭接築如水勢洶湧頭裹不住即於本隄退後數丈
穵槽下埽如裹頭之法刷至彼必住矣此謂截頭裹
也如又不住即於上首築逼水大壩一道分水勢射
對岸使回溜衝刷正河則塞工可施矣塞將完時水
口漸窄水勢益湧又有合口之難須用頭細尾粗之
埽名曰鼠頭埽俾上水口闊下水口收庶不致滚失
而塞工易就也埽以土勝為主埽臺須要卧羊坡以
便推挽揪頭繩須要緊扯以防下淌又須時時打鬆
令其深下仍覓慣會泅水之人入水探驗底埽著地
方下簽樁簽樁須要酌中埽埽釘著方為堅固倘有
數寸空懸無有不敗事者如寒天或水急不能泅水
即看揪頭寬鬆便是著地之騐繫繩留橛令人專守
略有走動便須另下一橛橛頭上填記第幾埽揪頭
滚肚明白以便點查收放埽面出水未高寧加一小
埽不可多用土牛推埽時易動故也此等事須要勇
往直前俗諺謂之搶築稍稍逗遛必有後悔以上數
端苟不詳審勞費罔功輙疑鬼怪甚可嗤也如用大
埽長五丈高六七尺者用草六百束每束重十斤價
銀二釐該銀一兩二錢柳梢一百二十束每束重三
十斤價銀一分該銀一兩二錢如無柳梢以葦代之
草繩六十套每套四十二條每條長二丈四尺價銀
三分該銀一兩八錢樁木五根每根銀一錢該銀五
錢揪頭滚肚繩四條共用&KR1064;二百五十斤每斤價銀
五釐該銀一兩二錢五分每大埽一箇約共該料價
銀五兩九錢五分挑土夫土遠近不等難以預計中
埽并土牛工料以次遞減一下護根乾埽凡隄係
埽灣須預下乾埽以衛隄根此埽須土多料少簽樁
必用長壯入地稍深庶不坍蟄如下長三丈高三尺
埽一箇用草一百六十束該銀三錢二分柳梢四十
束該銀四錢草繩十二套該銀六錢樁木三根該銀
三錢量用&KR1064;作行繩用隄夫二十工不議工食每埽
一箇約共該料價銀一兩六錢二分一栽柳護隄
卧柳長柳須相兼栽植卧柳須用核桃大者入地二
尺餘出地二三寸許柳去隄址約二三尺密栽俾枝
葉搪禦風浪長隄須距隄五六尺許既可捍水且每
歲有大枝可供埽料俱宜於冬春之交津液含蓄之
時栽之仍須時常澆灌長柳宜用棘刺圍護以防盗
拔畜嚙一栽茭葦草子護隄凡隄臨水者須於隄
下密栽蘆葦或茭草俱掘連根叢株先用引橛錐窟
深數尺然後栽入計闊丈許將來衍茁愈蕃即有風
不能鼓浪此護臨水隄之要法也隄根至面再採草
子乘春初稍鋤覆密種俟其暢茂雖雨淋不能刷土
矣四防一曰晝防隄岸每遇黃水大發急溜埽灣
處所未免刷損若不即行修補則埽灣之隄愈漸坍
塌必致潰決宜督守隄人夫每日捲土牛小埽聽用
但有刷損者隨刷隨補毋使崩卸少暇則督令取土
堆積隄上若子隄然以備不時之需是為晝防二
曰夜防守隄人夫每遇水發之時修補刷損隄工盡
日無暇夜則勞倦未免熟睡若不設法巡視恐夤夜
無防未免失事須置立五更牌面分發南北兩岸協
守官并管工委官照更挨發各鋪傳遞如天字鋪發
一更牌至二更時前牌未到日字鋪即差人挨查係
何鋪稽遲即時拏究餘鋪倣此隄岸不斷人行庶可
無誤巡守是為夜防三曰風防水發之時多有大
風猛浪隄岸難免撞損若不防之於微久則坍薄潰
決矣須督隄夫綑札龍尾小埽擺列隄面如遇風浪
大作將前埽用繩樁懸繫附隄水面縱有風浪隨起
隨落足以護衛是為風防四曰雨防守隄人夫每
遇驟雨淋漓若無雨具必難存立未免各投人家或
鋪舍暫避隄岸倘有刷埽何人看視須督各鋪夫役
每名各置斗笠蓑衣遇有大雨各夫穿帶隄面擺立
時時巡視乃無疎虞是為雨防二守一曰官守黃
河盛漲管河官一人不能周巡兩岸須添委一協守
職官分岸巡督每隄三里原設鋪一座每鋪夫三十
名計每夫分守隄一十八丈宜責每夫二名共一段
於隄面之上共搭一窩鋪仍置燈籠一箇遇夜在彼
棲止以便傳遞更牌巡視仍畫地分委省義等官日
則督夫修補夜則稽查更牌管河官并協守職官時
常催督巡視庶防守無頃刻懈弛而隄岸可保無事
二曰民守每鋪三里雖已派夫三十名足以修守
恐各夫調用無常仍須預備宜照往年舊規於附近
臨隄鄉村每鋪各添派鄉夫十名水發上隄與同鋪
夫併力協守水落即省放回家量時去留不妨農業
不惟隄岸有頼而附隄之民亦得各保其田廬矣
各鋪相離頗遠倘一有警别鋪不聞有誤救護須令
隄老每鋪竪立旗竿一根黃旗一面上書某字鋪三
字燈籠一箇晝則懸旗夜則掛燈以便瞻望仍置銅
鑼一面以便轉報一鋪有警鳴鑼為號臨鋪夫老挨
次傳報各鋪夫老併力齊赴有警處所即時救護首
尾相顧通力合作庶保萬全守隄之法隄防盗決
最為喫緊蓋盗決有數端坡水稍積決而洩之一也
地土磽薄決而淤之二也仇家相傾決而灌之三也
至於伏秋小漲處處危急鄰隄官老陰伺便處盗而
洩之諸隄皆易保守四也巡警稍怠或乘風雨之時
或乘酣睡之處即被下手矣防禦者不可不知河
防全在歲修歲修全在物料而州縣河官視為竒貨
歲估既定冒銀入已括取里遞草束河夫攀折柳梢
遮掩一二便為了事近日徐州判官彭鶴靈璧主簿
元仲賢之事可鑒也今議於十一月間司道官估計
停當各掌印官領銀收買法固善矣又須特委廉能
職官一二員專管收支工完之日將捲築過埽壩收
支過物料數目開報總河衙門查考庶幾事有責成
而錢糧無冒破矣又冬初修守稍暇即督夫於漫坡
中採取野草每束十斤者每夫每日可採四十束積
至百萬可省千金裨益非小草料既備埽護必周衝
決之患可免即脫有不測而物料在手計日可塞何
致延閣縻費此河道第一喫緊工夫也(以上修守事宜河防一)
(覽)
明神宗萬歴二十一年二月甲午起補廣西副使楊德
政於河南專管修河乙未工部覆今日河道之患皆
起於河身高故自魚沛至徐邳一帶泛漫淹滋大為可
虞甚且淮流梗塞瀰及祖陵致厪聖明隠憂特差給事
中張貞觀會議查勘今本官報命内議開歸徐一帶逹
小河口以救徐邳之溢議導濁河入小浮橋故道以行
鎮口之患事經閱歴聞見必眞又議引沁一節其剖析
利害鑿鑿可據合行河臣會集地方司道等官逐一從
長計議要見鎮口之壅作何宣洩徐邳之溢作何消導
小河濁河兩議利害事體孰為緩急錢糧孰為繁省或
應與前項腰鋪工役一并舉行或應於支河三議之中
求一長策至其引沁之策事出創議更宜詳慎如利多
害少務在必行或有患無功毋得輕動三月已卯陞
兵部車駕司署郎中事主事于若瀛為河南僉事專管
修河七月甲寅先是工科都給事中劉弘寶等題總
理河道尚書舒應龍題霪雨異常疏請賑沿河各州縣
至是工部覆淮徐一帶被水災民敕撫按作速勘實破
格蠲賑不允八月甲申總理河道舒應龍疏五月既
望以來大雨傾注河流漲溢邳州城邑業已陷没高寳
等處湖隄衝決及今修築其要有四一優夫役宜從寬
估二亟賑貸冀發帑金及所積金花銀三溥聖惠徐淮
數郡山東河南二省均乞徧及四專委任在假河臣便
宜下所司議九月甲子旌表邳州河決負親避溺孝
子廪生張縝從巡按李時華請也癸酉南京御史陳
邦科題治河之法不外疏築濬疏者多穿漕渠以分其
勢邇河身日高恐分之則流緩而沙愈壅築者固隄束
水以刷沙然徐邳以南節年增卑培薄不遺餘力矣卒
未收刷沙之利而反滋衝決之害至於揚州高廟一帶
至儀真閘口地勢本亢兼之積淤漸墊當事者未務浚
揚儀之淺而歲增高寳之隄湖水常蓄深至一二丈餘
而運隄遂以不支則河之未可專恃築而刷沙之未可
專恃水亦明矣濬者去沙以滌其淤其方有三趁冬春
水涸之候率沿河淺夫乘時撈淺則沙因撈取不停而
去此濬之不費官錢者也官舟運舟商舟民舟往來如
織舟尾悉繫犂鈀乘風搜滌則沙因搜滌未寧而去此
濬之不動官夫者也水碓水磨水激自旋若令智巧匠
彷其意置為木機乘水滚盪則沙因滚盪不留而去此
浚之不勞人力者也用此三者積日累月水赴海則沙
亦赴海河不挑而深矣漫隄則沙亦墊隄岸不培而高
矣水決坎則沙亦盈坎窪不填而平矣用此法以濬黃
流則黃身日就剝落淮出可以無梗而免鳳泗之危用
此以濬揚儀則揚儀不虞淺澀湖水方可以少蓄而免
運隄之危此外如淮必不可不會黃故高堰斷不可棄
湖水盈溢必傷隄故周家橋潰處斷不可開巳棄故道
必淤滿故老黃河草灣等處決難復下所司議(明神宗實錄)
是年河復大為患決汶上決魚臺決濟寧決鉅野其
泛漲則宿遷高郵興化邳州(續文獻通考)
是年五月河決單縣之黃堌口一由徐州出小浮橋
一由舊河逹鎮口閘(南河全考)
是年五六月怪風猛雨海嘯河溢淮沭泇濴諸水會
合所衝決者萬萬計溺死居民無算(淮安府志)
明神宗萬歴二十二年二月乙卯戸部郎中華存禮請
復老黃河故道并浚草灣工部侍郎沈節甫以為復者
誠難輕議浚者似或可從乞命總河委官查勘兼查與
原題腰鋪工程利害孰多事體孰當費孰省疏内所稱
桃源四壩及小河口董家溝等處浚塞是否可行又言
近來河患在於河身日高高在清口則淮水不得出而
為祖陵憂故開腰鋪者所以使黃讓淮而安祖陵高在
鎮口則閘河之水不得出而為運道憂故開韓家莊者
所以洩閘河之水而保運道然皆補偏救弊臣部日求
治本之策而未得乃議者紛然多不可行之事宜槩覆
停上曰可庚午工部覆總河舒應龍疏言河工巳有
次第請停止月報通候工完𩔖奏錢糧其委用官員甄
别議處上以應龍忠勤候特旨優敘餘官分功罪具報
九月已卯以總督河道工部尚書舒應龍回部管事
壬午陞兵部左侍郎顧養謙為工部尚書總理河道
(明神宗實錄明史稾飬謙𫝊無總理河道之命以未任故也)
明神宗萬歴二十三年二月丁未詔以南京都察院右
都御史楊一魁陞工部尚書兼都察院右副都御史總
督河道三月甲戌工科都給事中吳應明奏淮黃二
流會於清口而海口一帶則淮黃之尾閭也先因黃河
遷徙無常設遙縷二隄束水歸漕乃水過沙停河身日
高徐邳以下居民盡在水底今清口以外則黃流阻遏
清口以内則淤沙横截強淮倒灌上流約百里許淮水
僅出沙上之浮流而瀦蓄於盱泗者遂為祖陵患矣先
年科臣張貞觀所議自腰鋪開一支河歸之草灣或從
清河南岸另開小河至駱家營馬厰等處出會大河建
閘啓閉一遇運淺即行此河亦策之便者至治泗水則
有議開老子山百折而入之江者即排淮泗注江之故
道也宜於此處建閘淮平則閉秋漲則開使不得為陵
泗患又考河形北高南下張福口居淮河北流與清口
對隄張福則水向南而淮病隄清口則水向北而淮不
病故拆張福隄而於清口造隄以束之亦兩利也疏下
工部覆稱腰鋪支河之開及濬清口之議容臣等行總
河詳勘次第舉行至疏海口開老子山決張福隄與夫
建閘扒沙實土甃石之議事難遙斷恭候命下行漕部
院及各御史會勘畫一以憑覆請裁奪詔如部議丙
申工部議覆淮安府管河同知唐民敏因勘徐州管河
州判彭鶴侵尅河工歲修銀一百八十兩以致牛市口
潰決先經總河潘季馴題參民敏不即承問致彭鶴亡
去遂并劾民敏革職蓋民敏與彭鶴先同官徐州季馴
疑其有庇也乃勘科張貞觀極稱民敏清吏止争磨臍
河總河主塞民敏主留遂銜民敏借彭鶴事以發之除
彭鶴追贓發遣民敏相應憐惜遇缺推補從之四月
癸亥巡按直隸牛應元因瞻謁祖陵目擊河患乃繪圖
以進隨上疏言黃淮交會其來已久今獨責黃高淮壅
者起於嘉靖末年管河部臣見徐呂二洪巨石巉巖横
亘水中運船不便令鑿去河中衝激之勢淤沙日停河
身日高於是潰決起矣當事者計無所之旁河兩岸築
長隄以夾束之名曰縷隄縷隄復決更於數里外築重
隄以防之名曰遙隄雖歲決歲補而莫可誰何矣但黃
淮原有交會處黃從西北來自清河縣北二十里駱家
營折而東至大河曰會淮所稱老黃河是也永樂初準
平江伯陳瑄以其迂曲從駱家營開一支河為見今河
道而老黃河淤矣萬歴年間復從草灣開一支河黃舍
故道而趨以致清口交會處二水相持淮不勝黃則竄
入各澗口淮安士民於各澗口築一土埂以防之嗣後
淮黃暴漲水退沙停清口遂淤今稱門限沙是也此時
當事者不思挑闢門限沙唯習築塞之故智費巨萬金
錢傍土埂築大堰横亘六十里名曰高堰全淮正流之
口置不為理復將從旁入黃之張福口一并築隄塞之
遂倒流而為祖陵患矣前歲勘科張貞觀始議闢門限
沙裁張福隄其所重又在支河腰鋪之開總之全口淤
沙未盡挑闢即腰鋪功成淮水未能出也况目今下流
鮑王諸口已決難以施工豈若復黃河故道盡闢清口
淤沙之為要乎至欲於上流施工則不如科臣吳應明
疏中所云就草灣下流浚諸決口俾繇安東歸伍港是
一策也不則原議周家橋量為疏通亦為一策若乃急
將黃堌戎家等見決水口早為隄防又於蕭碭等瀰漫
處挑成渠道又於符離集一帶河身淺阻處量為疏利
至宿遷縣西舊有小河一道為淮水入黃正路急宜挑
闢使有所歸大意唯以復淮故道闢門限沙為主而腰
鋪之開海口之浚在所緩者已而總河舒應龍報稱張
福隄已決百餘丈闢口挑沙見在行功至腰鋪之開尤
不可廢事下工部侍郎沈思孝因奏言臣頃道出淮口
詢諸父老皆謂黃高勢猛淮弱倒灌抑此患者唯有復
老黃河於上以奪其勢闢清口沙於下以通其流因詢
所謂老黃河則自桃源縣三義鎮起至葉家衝僅八千
餘丈河形尚存工費似易一意開浚河勢必分為二一
從故道抵顏家河入海一從清口會淮患必可弭矣第
議論甲乙未定既奉有差官踏看之旨請著風力工科
一人會同總河總漕與各御史從長計議務期僉謀畫
一永有利頼可也上詔著風力科臣一員去會同地方
官計議其工易舉者作速隨宜疏洩以安陵寢事干重
大垂永利者仍確議奏報不得仍前怠玩以取罪戾
五月戊戌御史秦懋義稱河工艱鉅督臣楊一魁力薄
難肩欲以總漕戸部尚書禇鈇代之吏部覆稱用人須
盡其長當機不宜輒易宜令照舊供職從之(明神宗實錄)
行水金鑑卷三十六
