行水金鑑卷一百五十四
江南按察使傅澤洪撰
運河水
杭州府為浙江省會領縣九曰仁和曰錢塘(隋以前俱名錢)
(唐唐諱國號易唐為塘二縣並附郭)曰海寧曰富陽曰餘杭曰臨安曰
新城曰於潛曰昌化運糧正兌改兌共十萬五千石
(本每大清會典又石加耗四)斗(通志十七萬六千三十六石零外謂之隨船作耗故通志所載有如)
(此之多也各府同)仁和錢塘富陽三縣便民倉俱在北新關
水次餘杭倉在本縣靈源城署橋臨安倉在餘杭倉
之左並自府西北來至關上海寧倉在本縣長安鎮
水次新城於潛昌化三縣水次未詳運河自北新關
(在仁和縣境)十里至謝村二十里至武港(俗名五林頭)十里至
塘棲(與德清接界)海寧之糧船來會九里至落瓜橋九里
至五黃橋九里至雙橋九里至嘉興府石門縣界之
大麻(與德清接界四吳中水利書云下塘河即運河在府城東北派皆合於餘杭塘河一派由府)
(城溜水橋沿東西馬塍至賣魚橋西合餘杭塘河一派由打水樓南折至江漲橋入一派由八字塘至古)
(塘橋下折入一派由西堰橋西至飲馬橋亦折入是河由餘杭縣而來凡七十里下塘河自武林門水由)
(西湖過吳山水驛接清河上中下三閘至德勝橋與城東外沙河等水合分為二派一由東北至長安壩)
(一由西北過德勝壩下注至江漲橋與子塘河合流至北新橋北入湖州府界東北接新開運河遂通蘇)
(松二府矣餘杭縣南上湖南下湖在縣城南漢時所開源發自天目由臨安來至縣南從石門入兩湖東)
(流為南渠河又東為餘杭塘河天目山水一源東發而為臨安縣南溪過縣東南入餘杭縣界又一源南)
(發而為馬溪又高陸山去縣北二十五里源發而為猷溪各入餘杭至雙橋合流而為雙溪又東過山港)
(徑山源水來會東入河港過靈源港入錢塘縣境通會於塘河河防志云仁和縣運河自北新關起至)
(石門大麻止一作大茅計程九十里以下俱鄭元慶七省漕程)
嘉興府在省城東北領縣七曰嘉興曰秀水(並附郭)曰
嘉善曰海鹽曰平湖曰石門曰桐鄉運糧共三十萬
五千石(本萬大清會典三通志六十三千一百十石零)運河自大麻十里
至宋老橋十里至石門縣皂林驛便民倉在運河東
去縣七十步二十里至石門巡司二十里至桐鄉縣
皂林鎮巡司便民倉在焉二十里至斗門二十里至
嘉興府西水驛(在通越門外)嘉興縣倉在鴛湖之旁秀水
縣倉在縣西南二百步自通越門五里至杉青閘巡
司海鹽縣在府東南倉在西關平湖縣在府東倉在
縣西水次嘉善縣在府東北倉在縣西二百步俱來
會於杉青運河十五里至金橋鋪十五里至蘇州府
吳江縣界之王江涇又三十里至平望驛自平望至
姑蘇驛與湖州同(史鑑吳江縣運河說云杭州錢塘諸山發源下流為西湖東出北關)
(門又北逾仁和及嘉興之石門桐鄉秀水諸縣至於王江涇而吳江運河起於此河之西為石塘有橋曰)
(聞店内為市盖秀水吳江之民雜居焉橋下衆水走凑東入於河自南徂北十里而至於市涇又八九里)
(而至於合路折而西流又一二里至於黎涇又四里至於南六里皆有橋臨塘西南受穆溪之水而入於)
(河溪之源又出其東南曰睡龍灣相傳宋高宗南渡時宿此下有泉騰湧上常混混波面也河繇六里橋)
(而西四五里而至於百星橋又西至於下湖橋折而北流數百步許為平望鎮居民日集市中河西有驛)
(名與鎮同是為南塘之水鄉河防志云石門縣運河自仁和縣界大麻起至桐縣界石門鎮接待寺止)
(計程三十里桐鄉縣運河自接待寺起至秀水縣界正家橋止計程三十里秀水縣運河自正家橋起至)
(吳江縣王江涇止計程六十里)
湖州府在省城西北領州一曰安吉縣六曰烏程曰
歸安(並附郭)曰長興曰德清曰武康運糧共二十二萬石
(本萬大清會典一通志三十九三千九百十二石)孝豐縣在萬山中無漕
糧也德清倉在縣南三里武康倉在縣西三十步並
自南而來長興倉在縣東門外安吉倉在梅溪鄉瀆
口並自西而來而烏程歸安二縣倉俱在府南門内
運河自府城東八里至八里店九里至昇山(晉王右軍嘗昇)
(此山故名)十八里至舊館十五里至東遷(舊為縣)十二里至
南潯鎮鎮之東柵外即蘇州府吳江縣曹村自曹村
十里至震澤巡司八里至雙楊橋十八里至梅堰十
二里至平望驛二十里至八尺(一作八斥又作八拆)二十里至
吳江縣松陵驛二十里至長洲縣尹山橋二十里至
蘇州府盤門三里至胥門姑蘇驛(史鑑吳江縣運河說云湖州府苕霅)
(二溪合為一東流為荻塘過南潯鎮東入吳江縣界水東北流三里至曹村之駟馬橋又五里至楊定橋)
(皆在河陽土塘上又三里至震澤鎮有巡檢司蠡澤之水自河隂來會焉河之陽有四橋曰新興曰通泰)
(曰曲橋曰張灣以分洩水勢中為大石橋三皆横跨河上東曰底定西曰思范其中曰慶源水繇三橋下)
(東行十里至雙楊村過柳塘橋而河之陽復有永安衆安斜路三橋又十八里至梅堰東吳西吳二橋在)
(其北而中濟一橋貫其中又十二里至平望鎮諸家六里洩水三橋界其側自曹村至此五六十里間凡)
(橋在河陽者皆南受河水而北流入太湖鶯脰一湖在其隂東納穆溪西通麻溪南吞爛溪諸水瀦而為)
(澤與運河合流而東有亭臨之名曰望湖稍東經大通橋又東逾巡檢司道安德橋下東出市中與南塘)
(之水會而為一二塘之水既北合流至通安橋橋甚高大跨東西兩岸水從其下過循石橋北行經長老)
(橋又七里至洪水橋又三里至盛墩有橋在河西曰裊腰又六里至翁涇橋又四里至八斥塘南有橋曰)
(廟涇北有橋曰太浦繇太浦逾北可十里許為白龍橋又一里為徹浦橋又一里為龔家橋自此河折而)
(西北流又四里即甘泉橋也下有泉甚深味甘色湛湛寒碧唐陸羽嘗品為第四故又呼為第四橋又北)
(行為三山寧海萬頃仙槎四橋河益折而西又六里至於三江橋吳越春秋云范蠡乘舟出三江之口疑)
(即其處盖太湖之水東注吳淞而入於海實由於此自三江橋至長橋巡檢司又西為太湖廟又西為松)
(陵驛又西為儒學又西為三高祠祠臨雪灘上中祀越上將軍范蠡晉東曹椽張翰唐右補闕陸龜蒙由)
(雪灘而西是為長橋長一百三十丈横截江湖中有亭曰垂虹河又折而東流出永濟橋下經邑厲壇至)
(三里倉前會城東之水並趨而東又與長橋巡檢司關前之水會道三里橋北流入運河土塘在其左又)
(二里有水自西來曰深港又三里而會七里港之水北流到長洲縣界湖州府新志稿云湖州水源自)
(西來者曰苕溪源出自天目山其源有二一發自天目山之隂廣苕山東過金石鄉又東過靈奕鄕又東)
(過安吉縣南之邵渡又東南過章渡又折而北至丘渡與獨松嶺水合一發自獨松嶺西合衆山之水東)
(過浮石山南又折而西北至丘渡與天目山水合二水合而東過倪渡又折而西又折而東北過梅溪鎮)
(北為龍溪又北過吳山又北過彭滙又東過和平入凡常湖箬溪四安塘諸水北來注之滙為西溪北過)
(釣魚灣又北過青塘門又折而東至臨湖門與江渚滙水合又自西溪東入清源門又東過儀鳳橋至於)
(江渚滙又自清源門折而南又折而東出愈思橋與峴山漾南來水合又自西溪北過青塘門又東北下)
(横涇港經小梅港口以入太湖自南來者曰前溪曰餘不溪曰北流水前溪源出銅峴山東流四十九里)
(抵武康縣前千秋橋名前溪又東過縣學前分為二派其一北流經黃隴山又東至沙村號沙溪與德清)
(縣北流水合入郡之定安門經前溪滙為霅溪其一東流經下渚湖之南與餘不溪水合餘不溪源出天)
(目山之陽東過臨安縣北又東過餘杭縣東又東過錢塘縣之安溪又東過奉口又東南抵德清縣折而)
(東北過闞山漾又北過菱湖西又西北過荻港折而西為大灣與前溪水合又北經峴山漾又北入定安)
(門至於江渚滙又自峴山漾東過溪灣又東過迎春門折而北過鎖條橋又折而東北與諸水大會於毘)
(山漾入太湖北流水在德清縣前其水從餘不溪至縣東分派折入清河橋下北流至沙村與武康前溪)
(水合又北至峴山漾與餘不溪合入定安門至江渚滙為霅溪霅溪即江渚滙是也其源從南來者曰餘)
(不溪曰前溪曰北流水三水會於峴山漾而入定安門從西來者曰苕溪自清源門而入四水總聚於江)
(渚滙霅然有聲故謂之霅溪又謂之霅川霅溪一出迎春門為運河東過八里店又東過舊館又東過南)
(潯入吳江縣界一出臨湖門北分流諸漊入太湖又自臨湖門繞城至迎春門會於運河禹貢揚州厥)
(土唯塗泥厥田唯下下厥賦下上上錯而今之杭嘉湖與蘇松賦税獨重而湖州之賦税非但重於杭嘉)
(而且重於蘇松且詳明實錄會典與古本朝會典可考而知也祝枝山前聞有云三吳在其民皆斷髮)
(文身以與蛟龍雜處若空其地為最下也今財賦日繁而古之遺跡不異其水之不為害者天幸爾萬一)
(洚水不知何以處之吁可畏哉)
松江府(以吳淞江得名因惡水旁故用松字)在江南省城東南領縣四
曰華亭曰婁縣(並附郭)曰上海曰青浦運糧共二十三
萬二千九百五十石(本萬大清會典九通志四十四一千七百十石零)兩
縣水次倉在府城西門外諸縣未詳運河自西門四
十五里至青浦縣而上海在府東北自周涇口十口
里亦至青浦縣北至大盈浦出吳淞江過西入婁江
經崑山縣南門又西至沙湖隄至和塘歴永康永慶
永寧三橋至蘇州府婁門遶城歴葑門盤門胥門閶
門與浙江三府之糧艘會焉(江南通志云松江即吳淞江在府北七十四里)
(一名松陵江其源出震澤自吳江長橋東流至尹山北流至甫里東北流至澱山北合趙屯浦東合大盈)
(浦又東合顧會浦松子浦盤龍浦凡五大浦薛澱湖在府西北七十二里一名澱山湖以中有澱山也源)
(自長洲白蜆江經急水港而來周迴幾二百里實古鍾水之地北過趙屯浦東過大盈浦入於松江東南)
(由爛路港以鍾三泖三泖在府城西南一十八里廣韻泖華亭水也晉陸機對武帝曰三泖水温夏涼圖)
(經泖有上中下之名而舊縣圖又以近山涇圓者曰圓泖過泖橋闊者曰大泖自泖而上縈繞百餘里者)
(曰長泖宋寶元元年兩浙轉運副使葉清臣開松江盤龍滙滙界華亭崑山之間淳熙十三年羅點提舉)
(浙西常平以澱山湖洩諸水道奏乞開浚明正統六年巡撫周忱修導吳淞江立表江心盡去壅塞天順)
(二年巡撫崔恭訪求吳淞江利病親詣相治分江為三段上海縣自白鶴江至卞家渡嘉靖元年工部郎)
(中顔如環督同松江知府開浚趙屯大盈等浦以通吳淞江之上流崇禎元年禮部主事蔡懋德因大水)
(陛對請開吳淞白茆等江以修水利七年巡按御史祁彪佳督浚華亭蒲滙官紹等塘上青蒲滙莘莊等)
(塘萬餘丈國本朝康熙十年巡撫馬祜開浚劉河吳淞江張維吳中水利考云周烈王十五年楚春)
(申君黃歇治水松江導流入海後人因其姓黃曰黃浦亦曰春申浦宋大觀元年命疏導松江三年中書)
(舍人許光凝開淘吳淞江置牐政和元年修松江隄易土以石四年知松江府鄭聞知華亭縣侍其銓浚)
(大港築堰置牐支常平充費紹興四年鹽官縣丞王珏開華亭縣瀕海河浚河凡二百餘以通漕十五年)
(秀水通判曹泳重開顧會浦自華亭縣北門至青龍鎮浦凡六十里南接漕渠而下屬於松江乾道元年)
(開華亭縣顧會浦淳熙十七年提舉浙西常平劉穎疏澱山湖泄吳淞江元至元初中書省准浙江行省)
(咨任仁發言吳淞淤塞奏立都水監仍於中江中書以聞特命行省平章薩里提舉修浚一切便宜經畫)
(以松江故道湮塞西自上海縣界東抵嘉定石橋洪迤邐入海袤三十有八里元大德八年浙省平章揚)
(珠濟達徹爾浚吳淞江十年行都水少監任仁發浚吳淞江至治三年詔開吳淞江澱山湖及諸河渠泰)
(定元年浚澱山湖二年浚吳淞舊江大盈浦烏泥涇至正元年浚吳淞江修渠堰松江府西外門漕渠自)
(秀野橋至跨塘橋一段石湖橋五舍橋二段及張涇風波塘南俞塘北俞塘鹽鐵塘官紹塘盤龍塘蒲滙)
(塘六磊塘石浦塘十處明永樂二年夏原吉治水於上海東北浚范家浜接黃浦通流入海景泰二年松)
(江府知府葉冕築澱山湖隄天順三年巡撫崔恭浚吳淞江弘治元年蘇松水利道伍性浚蘇松二府江)
(浦六年伍性浚吳淞江及松江府諸浦塘七年徐貫開浚吳淞白茆等江港洩運河之水由江隂入江嘉)
(靖元年巡撫李充嗣浚吳淞江二年工部郎中林文沛督率華亭縣開各塘港諸水使各通黃浦吳淞江)
(入海隆慶三年巡撫海瑞大開吳淞江萬歴五年巡視下江御史林應訓浚吳淞江應訓開江工費疏略)
(云看得黃浦横潦涇經秀州塘入南泖至山涇港等處急應開浚此河一開則雲間西來之水無所阻滯)
(而黃浦之流益快得旁達以資灌溉之澤矣十六年蘇松常鎮水利副使許應逵浚吳淞江)
蘇州府在省城東南領州一曰太倉縣七曰吳縣曰
長洲(並附郭)曰崑山曰常熟曰吳江運糧共六十九萬
七千石(本萬大清會典六通志云一百六四千二百十四石零)嘉定縣地不
產米崇明縣孤懸海中俱無糧也長洲倉在閶門内
水次吳縣倉在葑門内水次(諸縣未詳)運河吳江縣水次
在北門外三里橋自府南二十里至長洲縣尹山橋
二十里至盤門三里至胥門太倉水次在大西門外
崑山水次在縣治南並自府東來太倉四十里至崑
山二十里至晉義巴城巡司十里至夷亭二十里至
跨塘橋十里至婁門(闕)里至閶門常熟縣水次東倉
在縣治北南倉在翌京門外二十里至李王廟五里
至紅塔二十五里至理口巡司二十里至陸墓五里
至齊門口里至閶門十里至楓橋二十里至滸墅關
二十里至常州府無錫縣界望亭(江南通志云運河即古之䢴溝嘉興)
(南來水自嘉興石塘由平望而北遶府城為胥江為南濠至閶門無錫北來水自望亭而南經滸墅楓橋)
(東出渡僧橋交會於閶門外勢甚湍急故吊橋為第一洪元和塘即北來運河俗稱雲和塘南屬長洲縣)
(北入常熟縣界西為尚湖長十五里廣九里上有虞山頗為奇勝至和塘自婁門東經沙湖入維亭至崑)
(山縣周敬王二十五年吳行人伍員鑿河後人名曰胥浦在蘇州境自長泖而東周元王元年越大夫范)
(蠡開漕河在蘇州境越伐吳蠡開此轉饋亦名蠡湖宋慶歴二年通判李禹卿隄太湖八十里為渠益漕)
(運嘉祐三年轉運使沈立開崑山之顧浦六年崑山知縣韓正彦開白鶴江政和六年御筆訪問水利命)
(趙霖充兩浙提舉措置興修浚平江常州一江二浦五十八瀆紹興二十八年檢會周環面對浙西水利)
(命漕臣按視轉運副使趙子潚平江知府蔣燦計料開浚次年正月興工從常熟東柵至雉浦入於涇開)
(福山塘自下涇口至尚墅北注大江分殺水勢二月畢工明永樂二年朝廷以蘇松水患命工部尚書夏)
(原吉疏治尋遣僉都御史俞士吉齎水利集賜原吉使講究拯治之法以聞既得請遂集民丁開浚自崑)
(山下界浦掣吳淞江之水北達婁江挑嘉定縣四顧浦南引吳淞江水北貫吳塘亦由婁江入海浚常熟)
(白茆塘引太湖諸水入揚子江正統七年巡撫周忱開治河渠景泰五年侍郎李敏知府江滸浚白茆等)
(塘天順二年巡撫崔恭開浚吳淞江分江為三段崑山縣自夏駕口至白鶴江嘉定縣自卞家渡至莊家)
(涇弘治十年工部主事姚文灝築長洲沙湖隄正德七年俞諫請留關税浚白茆港十六年巡撫李充嗣)
(浚白茆港吳淞江嘉靖元年工部郎中顔如環督同蘇州知府徐贊自下界口浚起至龍王廟舊江口止)
(隆慶元年巡鹽御史蔚元康浚常熟太倉嘉定三州縣境浦塘涇萬歷五年巡江御史林應訓檄蘇州府)
(同知王事聖勘浚自吳江縣龐山湖口至長橋達吳家港自崑山縣慢水港起至嘉定縣徐公浦又建千)
(墩浦夏駕口二閘六年應訓開江工費疏略看得自艾祁至崑山慢水港六十餘里急當開浚此江一開)
(則太湖之水直入於海歲或淋澇可免泛溢崇禎九年崑山知縣揚永言浚夏駕浦長洲修至和塘皆巡)
(撫張國維所飭行也鑿本朝順治十二年太倉知州白登明因婁江塞開朱涇自東濛至和塘起由界)
(涇石婆港湖川塘楊家浜南瀂漕東出江口旁浚北瀂漕至茜涇鎮之新塘十四年白登明又議開劉河)
(中段鹽鐵河起石家塘止康熙二十年巡撫慕天顔開浚常熟之白茆港蘇州府志云唐元和二年觀)
(察使韓臯刺史李素開常熟塘自齊門北抵常熟長九十里因名元和塘五年刺史王仲舒隄松江為路)
(時松陵鎮南北西皆水鄉抵郡無路至是始通今吳江縣城北三里橋北行至長洲縣界七里橋曰古塘)
(自觀瀾鋪至澈浦鋪十里曰石塘自澈浦至平望三十里曰官塘自平望南行至秀水縣王江涇曰土塘)
(荻塘宋至和二年崑山主簿邱與權等作崑山塘為橋五十二名至和塘沈括考云塘自崑山縣達於婁)
(門凡七十里自古皆積水無陸路民病涉久欲為長隄抵郡城澤國無處求土嘉祐中有獻計就水中以)
(籧篨為牆栽兩行相去三尺去牆六尺又為一牆亦如此漉水中淤泥實籧篨中候乾則以水車畎去兩)
(牆間舊水牆間六丈皆留半以為隄脚掘其半為渠取土以為隄每三四里則為一橋以通南北之水不)
(日隄成至今為利元豐三年詔賜米三萬石開蘇州運河淳熙元年提舉薛元鼎奏開運河五十四里嘉)
(定十年知平江府趙彦橚疏錦帆涇以達運河六年發運使魏峻疏至和塘東自夾浦塘西至戴墟浦咸)
(淳元年命知平江府沈度開決許浦白茆浦崔浦黃泗浦茜涇浦下張浦七鴉浦川沙浦楊林浦掘浦等)
(處至治三年詔開吳淞江常熟崑山嘉定三州共工三百六十一萬有奇明洪武九年開浚劉家港白茆)
(四近昆承湖南諸涇及至和塘等處淤淺題設長洲常熟崑山三縣吐納湖海水堰壩正統六年崑山縣)
(開至和塘新塘鹽鐵塘楊林塘黃昌涇鰻□涇成化十年巡撫畢亨與知府丘霽議開吳淞江嘉定崑山)
(二縣分挑用夫四萬六千有奇弘治十年工部姚文灝浚至和塘東自新洋江口起西至九里橋浚七鴉)
(浦自尤涇東至木樨灣十一年工部郎中傅潮浚常熟許浦梅李二塘浚至和塘并崑山嘉定二縣各涇)
(浦十二年築沙湖隄隆慶二年常熟知縣張博建白茆港石閘三年巡撫海瑞題開吳淞江白茆港萬歷)
(二十六年滸墅關主事管學畏修築沙湖隄三十三年太倉州判官李枝秀浚鹽鐵塘自州西門起至常)
(熟縣白茆塘界吳江知縣劉時俊築石塘北自長洲縣界南至浙江秀水縣界四十三年崑山知縣陳祖)
(苞浚至和塘天啓四年巡撫周起元請浚吳淞白茆疏聞崇禎十年浙江道御史李謨請浚吳淞白茆并)
(復設治水部臣疏聞聞本朝康熙十年巡撫馬祜開劉河吳淞江完工疏按二水雖通要皆取導於上)
(流吳淞江則吳江控其上百三十里而貫青嘉之錯壌三十里而入上海至宋家橋之閘劉河則郡城扼)
(其上百二十里而沿嘉邑邊境二十里而入太倉至天妃宫之閘二水通塞視上流之導下流之疏今浚)
(吳江之垂虹橋自菴滙至龐山湖口二十餘里又修寶帶橋諸水洞上流既通蘇松郡邑可得沾水利於)
(無窮焉而下流決排全倚二閘閘以抑沙沙即淀閘滌蕩失時恐終澱淤是在江口司閘之職云張國)
(維吳中水利書云蘇州原隰東西北高卬獨西南卑陷具區浩淼無涯從此駛入西北境港瀆又合梁溪)
(以南諸水為之貫注而蘇誠澤國唯水勢至北漸平故曰平江順水唯東流趨納滄海僅有吳淞婁江白)
(茆港三道然晝夜潮汐逆上故水勢來疾而去緩稍遇霪蘇患偏甚於他郡更松杭嘉湖四府運艘及南)
(北商販芻糒方舟共取道蘇境所為禆國計惠民生者漕渠并急說者謂浚吳淞婁江白茆之餘力即兼)
(治焉以逮四境周環之河脈斯實根本之論宋至道二年知蘇州府陳省華議築崑山塘大中祥符五年)
(兩浙轉運使徐奭奏置開江營兵專修吳江塘路治平三年浙西提刑元積中開運河元豐三年詔開蘇)
(州運河自蘇州至杭州元祐六年詔導蘇州諸湖元符三元詔蘇湖秀三州役開江兵卒浚治運河重和)
(元年知崑山縣吳昉修至和塘乾道元年開崑山縣新洋江至和塘常熟縣白茆等浦淳熙二年兩浙運)
(使姜詵奏開常熟諸浦知平江府陳峴開運河五十四里六年發運使魏峻疏至和塘嘉定七年常熟和)
(縣惠疇築元和塘甃石為路以達府元至元二十四年宣慰使朱清導婁江弘治四年疏浚漕河八年修)
(婁江隄自蘇州府城婁門起至太倉衞城止十一年浚至和塘嘉靖二十四年太倉知州周士佐築婁江)
(隄萬歷六年浚宜興縣閃溪以通漂陽運道三十三年吳江知縣劉時俊築石塘北自長洲縣界南至浙)
(江秀水縣界三十七年常熟知縣楊漣築元和塘自縣南門外至長洲縣界三十九年崑山知縣祝耀祖)
(築至和塘自城西門起至長洲縣界四十二年長洲知縣胡士容築至和塘天啓四年崑山知縣閔心鏡)
(浚運何以松江府屬入境運道淺淤故也崇禎二年宜興知縣李獻廷浚運河自東門起至武進縣界八)
(年巡撫張國維修吳江石塘時塘圮石墮哽噎谼竇兼阻漕運縴挽檄知縣章日炌勘核自平望至長橋)
(三江橋等處並修葺之九年疏導吳江縣長橋至九里石塘十年重修至和塘河防志云蘇州府吳江)
(縣運河自秀水王江涇起至長洲縣界止計程八十里長洲縣運河自吳江縣界起至常州府無錫縣界)
(望亭止内自城濠至廣孝阡起至楓橋十餘里係吳縣河道交錯於長洲縣境計程八十五里)
常州府在省城東領縣五曰武進(附郭)曰無錫曰宜興
曰江隂運糧共十七萬五千石(本三大清會典千通志十四萬二七)
(百八十九石零)唯靖江一縣則無糧也宜興在府南有運河
直北五十里入武進界江隂在府東有九里河直南
而西又南而西至山塘河入武進界疑即江隂之運
河也府之運河自望亭十里至新安三十里至無錫
縣錫山驛十里至黃婆墩五里至高橋巡司五里至
潘楓鋪十里至洛社十里至五牧十里至横林十里
至戚墅堰十里至丁堰十里至白家橋十里至常州
府毘陵驛十里至新閘五里至連江橋十二里至三
里菴三里至武進縣奔牛巡司十里至張店十里至
鎮江府丹陽縣吕城鎮巡司(宋史嘉泰元年守臣李珏言漕渠東起望亭西)
(止吕城一百八十餘里形勢西高東下加以歲久淺淤自河岸至底其深不滿四五尺常年春雨連綿江)
(湖泛漲之時河流忽盈驟減連歲雨澤愆闕江湖退縮渠形尤亢間雖得雨水無所受旋即走泄南入於)
(湖北歸大江東徑注於吳江晴未旬日又復乾涸此其易旱一也至若兩旁諸港如白鶴溪西蠡河直湖)
(烈塘五泄堰日為沙土淤漲遇潮高水泛之時尚可通行舟楫若值小汐久晴則俱不能通應自餘支溝)
(别港皆巳堙塞故雖有江湖之浸不見其利此其易旱二也況漕渠一帶綱運於是經由使客於此往返)
(每遇水澀綱運便阻一入冬月津送使客作壩車水科役百姓不堪其擾豈特溉田缺事而巳望委轉運)
(提舉常平官同本州相視漕渠并徹江湖之處如法浚治盡還昔人遺跡及於望亭修建上下二閘固護)
(水源從之西明會典弘治七年開常州府百瀆洩荆溪之水自北入於太湖開各斗門洩運河之水由)
(江隂縣入江瀆江南通志云周泰伯開瀆後人名曰泰伯瀆即孟也宋慶歴間知縣事許濬開武進之)
(申港澡子港戚墅八江申港六十八里澡子港自江詔口浚之四十里戚墅港自河口浚之九十里崇寧間)
(常潤二州開浚運河時知常州陳襄以太湖積水横遏運河不得入江議請開浚政和六年趙霖提舉兩)
(浙常平浚常州浦瀆淳熙元年知常州趙善防修奔牛閘本朝康熙二十年巡撫慕天顔開浚武進之)
(孟河南張國維吳中水利書云無錫居東南下流漕渠在直瀉滸墅在西北其水或屈從諸港北達大)
(江然洛社以上地高河流易澀運揟商貨往往遲滯按時疏治倘亦司水衡之最急務乎武進方輿偏處)
(郡之西北獨居丄流東南臨震澤西南介滆湖而漕渠自西貫東京口雲陽諸水皆從此傾注不獨運艘)
(商船倚以為命而諸鄉畎畝亦資灌溉故奔牛而下舊建水閘以為節宣境内湖渰溪潭受山澤瀦水港)
(瀆河渠收納江潮仰挹湖水孟瀆一河尤為出江要道疏浚不可曠失昔人有言興武進之水利固以西)
(北為先祛東南之水患尤以治西北為要唐元和間常州刺史孟簡既開泰伯瀆復浚一瀆後人稱為孟)
(瀆南唐保太元年修孟瀆水門宋慶歴三年知武進縣楊璵浚孟瀆皇祐中知江隂軍葛閎浚運河嘉祐)
(間知常州王安石開運河宣和五年廉訪劉仲光漕臣孟庾浚常州鎮江二府運河乾道九年知江隂縣)
(貝欽世浚治運河淳熙二年武進縣丞韓隆胄尉秦膺剛浚常州運河三十里十三年浚武進運河嘉泰)
(元年知常州李珏浚漕渠修望亭上下二閘三年知常州趙善防知武進縣丘壽雋修奔牛閘嘉定十二)
(年知江隂軍邢燾浚九里河及城内外渠寶祐二年詔築吕城寶堰元泰定元年浚常州路江隂州各通)
(江河港明洪武三年常州知府孫用重建烈塘閘治奔牛閘二十四年武進縣浚烈塘改名得勝新河二)
(十七年常州浚運河浚孟瀆三十年武進縣建孟河閘永樂四年詔浚孟瀆十一年江隂縣重浚運河宣)
(德九年巡撫周忱建孟河閘正統六年重修孟河閘成化四年巡撫邢宥常州府知府卓天錫修復奔牛)
(上閘弘治八年浚孟瀆等河通漕運十一年浚武進宜興二縣運河正統八年常州府知府李嵩浚運河)
(嘉靖二年武進縣開得勝南新河江隂縣開青暘河西山塘九里河以洩運河之水於揚子江無錫縣開)
(閭江港又開西新河永安河包沿河蘇塘河以洩運河之水使歸常熟宛山蕩散出白茆諸港重浚烈塘)
(二十五年武進知縣李修烈塘閘萬歷六年重修烈塘閘三十六年常鎮道蔡獻臣浚武進運河三十八)
(年常鎮道臧爾勸浚武進江隂二縣運河四十三年武進知縣楊所藴浚運河天啓三年常鎮道曾道唯)
(浚江隂運河六年常鎮道周頌浚武進運河自龍觜尖至東倉閘江隂知縣岑之豹浚運河崇禎四年常)
(鎮道吳麟瑞浚江隂縣九里河五年浚武進縣運河自談家場至下田橋乃宜興溧陽二縣運道六年常)
(州府知府洪周禄浚江隂縣九里河七年浚無錫縣運河自錫山驛至洛社遇淺即浚十年常鎮道曾化)
(龍浚江隂運河宗馬汝璋水利圖冊序云水道以運河為主而衆流之大江遶我郡境西自京口分流)
(歴丹陽貫郡城而東趨者運河也史記漢書注北江從毘陵縣東北入海者後廢而隋鑿之今於奔牛鎮)
(置閘以節上水次則孟瀆烈塘諸河皆在本縣之西上流引江以通餫灌而綱頭丁堰以東諸港凡在本)
(縣之東下流者皆自運河分派北經無錫江隂之境而達之江舊志序沿江諸港皆自江而入後賢以為)
(倒置源流盖諸港旱則引江潮以供灌溉澇則由此而注之江此運河以北之水源也若運河以南白鶴)
(溪蠡河諸水皆為運河之支流雨則水下於滆湖從宜興而東注晴則水上而散入諸港自戚墅港而東)
(諸水皆北枕運河東南而入太湖腹裏河港千支萬派交流錯注不外於此此水源之大略也宋史載常)
(州諸水敘運河以北之水似也謂金壇洮河之水可通白鶴溪太湖之水可入蠡河則繆變汩陳矣河)
(防志云常州府無錫縣運河自長洲縣界望亭起至武進縣界五牧頭止計程一百里武進縣運河自五)
(牧頭起至丹陽縣界九里鋪止計程一百里)
鎮江府在省城東領縣三曰丹徒曰丹陽曰金壇運
糧共八萬石(本萬大清會典三通志十六一千五十石零)俱截留京口
以為駐防兵糈運河自吕城十里至錫口十里至凌
口十里至楊青鋪三里至七里橋十里至丹陽縣雲
陽驛七里至七里廟十三里至張官渡五里至黃泥
壩十五里至新豐九里至大瀆山九里至月河九里
至丹徒鎮巡司十里至猪婆灘十里至鎮江府京口
驛五里至馬頭過江至揚州府瓜洲鎮(元史至治三年省臣奏江)
(浙行省言鎮江運河全藉練湖之水為上源官司漕運供億京師及商賈販載農民來往其舟楫莫不由)
(此宋時專設人夫以時修浚練湖瀦蓄潦水若運河淺阻開放湖水一寸則可添河水一尺委官相視浚)
(治運河自鎮江路至吕城壩長百三十一里役夫萬五百人六十日可畢又用三千餘人浚練湖九十日)
(可完運明會典嘉靖六年浚丹陽至京口驛諸處淤淺令船避孟瀆風濤之險萬歷四年丹陽一帶運)
(淺阻議准挑浚練湖上下并浚孟瀆河通江一江南通志云大江在府治西北六里即揚子江也名京)
(江東至大海北拒廣陵郡城臨其南岸金焦障其中流魏文帝將南征臨此江見波濤洶湧歎曰天所限)
(南北也漕河自江口至南門九里又南至丹陽九十里水道經大小夾岡夾岡在丹徒縣有二縣南者曰)
(小夾岡在丹陽北者曰大夾岡皆漕河所經也海鮮河在府治西北守郡守史彌堅開西北通京江東南)
(漕渠珥漕河在丹陽縣南七里自漕渠經珥村鎮達金壇俗呼七里丹徒港在府治東南十五里南抵漕)
(河有壩北入於江新豐湖一名新豐塘在府治東南三十五里晉大興初晉陵内史張闓以所部四縣並)
(以旱失田闓乃立曲阿新豊塘灌田八百餘頃練湖在丹陽縣北周四十里一名練塘晉陳敏據江東令)
(弟詣遏馬林溪引水爲之以溉雲陽號曲阿後湖塘人取湖下地作田分上下二湖唐永泰中重開下湖)
(宋紹聖間重浚治斗門更浚湖之近田者元及明皆相繼修築練湖之口有化岡隋大業間敕穿江南自)
(京口至餘杭八百里唐永泰中轉運使劉晏開丹陽之練湖作斗門以通灌溉宋慶歷中鄭向為兩浙轉)
(運使疏蒜河漕渠抵於江治平中修夾岡河道乾道六年郡守蔡洸自丹陽南浚河至夾岡嘉定中自江)
(口浚至城南長一千八百六十九丈闊十餘丈復五閘以時蓄洩元至元大德泰定間屢浚明天順中重)
(浚復鑿社稷壇西隙地以通濠塹達於漕河國本朝康熙十九年科臣張鵬請開浚練湖巡撫余柱勘)
(將上湖工費不繁者令民上價墾種下湖工費浩繁者仍留為湖張國維吳中水利書云鎮江據京口)
(上游其地高於蘇松數十丈水勢趨下如駿馬下坂所隸三縣丹徒全境遶江丹陽沿江境少而土原與)
(丹徒埒四郊衍漫皆江潮濁水易於淤積去少而來多又練湖每遇泛溢蘇松並受其患古人於要害置)
(閘及添石䃮函管隨時節宣並有深意至浙西一路北上運艘官舫悉由漕渠漕渠自昔鑿山開導闊廣)
(有限岸土壁立遇雨衝淋崩墮河底水淺舟滯歲歲待瀹民力苦矣練湖說云練湖即諺所謂開家河也)
(在丹陽縣北百二十步自馬陵至縣治沿河上下週圍約六十餘里乃丹陽所視以為利病者也何也丹)
(陽乃運道所經運河之通塞常係於湖水之收放十六水函與七石匣是也運河之水原係江潮從京口)
(丹徒二閘而來若江水涸時則二閘之水不至而運河不通所資者開練湖諸閘之水而已向來豪家多)
(占湖為田此義不明已久須縣令留心經理當水涸之日禁民開閘常養湖水以備蓄泄斯利莫大焉不)
(可忽也晉陳敏鑿練湖齊建武中鑿丹徒雲陽運瀆唐開元十五年丹陽刺史徐口開京口以郡北隔江)
(舟行繞瓜步多風濤之險乃於京口埭下開河二十五里渡江南唐昇元元年知丹陽縣賀延貞浚練湖)
(作斗門以通灌注宋紹聖中知丹陽縣蘇京重浚練湖并易置斗門元符三年漕臣曾孝藴築鎮江歸水)
(澳閘宣和五年修閘補葺練湖乾道七年詔漕臣沈度修築練湖八年知鎮江府宋況浚運河自利涉河)
(至江岸淳熙二年知鎮江府張津浚京口閘河以北至江口十六年提舉浙西常平詹體仁督平江常州)
(鎮江三府開漕渠置斗門體仁謂浙右之有漕渠非止通饋運資國信往來而巳蘇秀常潤田之高低者)
(實賴之故盡心是役是年總領錢良修丹陽練湖横壩及諸斗門䃮函嘉定元年鎮江府築吕城中閘浚)
(江口河置閘丹徒縣主簿馬榮祖修築練湖淳祐二年知鎮江府柯元壽修練湖復閘景定三年知丹陽)
(縣趙必棣修築練湖岸埂元至元三十一年詔丹陽縣浚練湖大德九年行都水監浚練湖至治四年詔)
(鎮江路路漕渠修練湖泰定三年疏漕渠修浚練湖明洪武二十五年命崇山侯李新通杭嘉湖蘇松常)
(鎮七府運河建文元年鎮江府知府劉辰丹陽知縣董復重浚練湖正統六年丹陽知縣陳誼築練湖隄)
(修斗門景泰五年修練湖天順三年浚鎮江漕河修京口甘露吕城奔牛各閘成化二年丹陽知縣蔡實)
(築練湖隄置斗門函管弘治十三年丹陽知縣高謙修築練湖嘉靖四年浚丹陽至京口驛諸淤淺河道)
(令運船避孟河風濤之險隆慶三年修練湖隄岸萬歷四年宋儀望建金壇縣運河三閘五年巡視下江)
(御史林應訓疏孟瀆浚練湖三十二年丹陽知縣韓萬象浚運河自丹徒至武進縣界三十五年丹陽知)
(縣曠鳴鸞浚運河自倉前起至觀音山三十九年知縣曠鳴鸞浚運河自新開三義閣起至轉河四十一)
(年鎮江府水利通判張畏天浚丹徒運河自草舍頭至凌口四十三年丹陽知縣王志道浚運河自青暘)
(至基莊四十六年鎮江府同知邢登雲浚丹陽運河自柵口至青龍橋天啓元年丹陽知縣袁鯨浚運河)
(自觀音山至草堰四年鎮江府同知林而廷浚運河自丹徒縣界至武進縣界崇禎元年丹陽知縣蔡如)
(蕙浚運河自吕城至武進縣界二年常鎮道吳時亮浚武進縣運河東倉灣至龍觜尖新閘至連江橋東)
(沙溝至奔牛三官塘四年丹陽知縣王範浚運河自草舍頭至石洋子六年鎮江府照磨署丹陽縣事張)
(世寀浚運河自三義閣至馬家涵又自凌口至吕城十一年巡撫張國維浚鎮江漕渠河防志云鎮江)
(府丹陽縣運河自武進九里鋪起至丹徒縣界草舍頭止計程八十五里丹徒縣運河自草舍頭起至大)
(江口止計程七十里縣嚼梅軒偶存云予奉委查勘江南運河勘得丹徒境内丁卯橋猪婆灘華家莊)
(龍王廟坍山界壩等處潮退之時水深不過二尺上下重運頂淺勢必稽阻惟有蓄潮接潮方可濟運丹)
(陽縣境内長樂鋪七里橋青暘鋪聖墅菴基莊凌口等處亦深不過二尺上下重運經臨勢必淺阻其七)
(里河上通金壇運道近因餌莊淤淺河水旁洩正河塞支河方可濟運)
(宋史河渠志云浙西運河南自臨安府北郭務起北至鎮江江口閘止共六百四十一里淳熙七年帝因)
(輔臣奏金使往來事曰運河有淺狹處可令守臣以漸開浚庶不擾民至十一年冬臣僚言運河之浚自)
(北關至秀州杉青各有閘堰自可瀦水惟沿河上塘有小堰數處積久低陷無以防遏水勢當以時加修)
(治兼沿河下岸涇港極多其水入長水塘海鹽塘華亭塘由六里堰下私港散漫悉入江湖以私港深運)
(河淺也若修固運河下岸一帶涇港自無走泄又自秀州杉青至平江府盤門在太湖之際與湖水相連)
(而平江閶門至常州有楓橋滸墅烏角溪新安溪將軍堰亦各通太湖如遇西風湖水由港而入皆不必)
(浚惟無錫五瀉閘損壞累年常是開堰徹底放舟更江隂軍河港勢低水易走泄若從舊修築不獨瀦水)
(可以通舟而無錫晉陵間所有陽湖亦當積水而四傍田畝皆無旱暵之患獨自常州至丹陽縣地勢高)
(仰雖有奔牛吕城二閘别無湖港瀦水自丹陽至鎮江地形尤高雖有練湖緣湖水日淺不能濟遠雨晴)
(未幾便覺乾涸運河淺狹莫此爲甚所當先浚上以為然至嘉定間臣僚又言國家駐蹕錢塘綱運糧餉)
(仰給諸道所繫不輕水運之程自大江而下至鎮江則入閘經行運河如履平地川廣巨艦直抵都城盖)
(甚便也比年以來鎮江閘口河道淤塞不復通舟乞令漕臣同淮東總領及本府守臣公共措置開撩)
(林應訓江南漕渠志云漕渠即運河一名䢴溝隋煬帝大業中所穿也起杭州候潮門北行經武林從雙)
(橋入崇德縣境經縣治折北而東過嘉興府城濠乂折而迤儿會頔塘鶯脰湖諸水東出平望鎮湖州府)
(運船由之運河又北經九里石塘遶吳江縣而北松江運道由白蜆江西來出呼鯉涇與運河合入長洲)
(縣界又北經蘇州府城東與至和塘運河遶北城濠而西相合崑山嘉定太倉三處漕運由之蘇城之北)
(爲元和塘常熟運船由之俱會於永安橋以出楓橋運河由滸墅關北行入無錫界經縣治而北抵五瀉)
(河口與江隂運道相會又西北經常州府城而西為西蠡河與宜興溧陽之運船相會截白鶴溪折北而)
(為孟瀆河口運舟開時遇夾岡淺阻或北舟南還京間口閉築由此河出江而渡接揚州白塔河此江南之)
(道也運河越孟瀆口而西行為奔牛閘又十里而為吕城閘吕城之西為珥瀆河金壇縣運船由此出會)
(於運河又西北入丹陽縣境貫城而西北抵夾岡入丹徒縣境舊為夾岡隔絶江流不通舟楫焬帝鑿夾)
(岡通之今兩厓壁立故善崩潰經鎮江北出京口閘總為里七百二十有奇江南運舟由此渡江入瓜洲)
(閘抵淮而上京師東南要津也顧其渠本人力開通又城闉關市互夾民居易於堙礫隆慶中議者欲將)
(歲運冬開避黃淮之險而北舟南兊且乘秋漲之便號為兩利不知歲當沍寒川瀆方枯所在虞淺舳艫)
(不銜轉掠行舟且役居民沿洄助挽盖水陸兩困矣萬歷六年予疏請大挑創復閘壩俾水有蓄淺漕乃)
(通利天關志云運河總浙直七府漕糧軍民二運舳艫萬艘首尾相接必出閘外方可起桅停泊江中等)
(風北渡卒遇怒濤漕舟破壞歲歲有之公私受害者久矣予於萬歷六年閱視夾岡河工始知由於丹徒)
(鎮江石橋阻阨故運船不能起桅出江所致也乃於丹陽以北凡有石橋俱易木頂改為天關可便抽拽)
(運船一過丹陽距江百里即竪大桅有風便渡直抵京城設或無風俱得停泊於運河内地等侯順風始)
(免險阻之患雖北船南還免運進閘之後次第卸桅頗稱便利焉)
以上係浙江杭嘉湖江南蘇松常鎮七府之漕運過
江至揚州府瓜洲鎮
衡州府在湖南長沙府西領州一縣九曰衡陽(附郭)曰
衡山曰耒陽曰常寧曰安仁運糧共二萬二千四百
五十七石零有永折米在内各府皆同(本典)(大清會通志四)
(萬三千三百三十石零)其餘州縣俱無糧也衡陽縣南湘江自
永州瀟湘入境引而東北有蒸水會焉謂之蒸湘常
寧縣在湘江之南有四江在縣治東者為東江在縣
西三十五里為藍江在縣西門外為西江在縣南五
十一里為伊陂江耒陽縣亦在湘江之南有耒江在
縣治東南城下衡山縣在湘江之西南岳在焉(湖廣通志)
(云衡山在衡山縣西三十里岷山之脈盡於洞庭之西其山周環八百里為五岳之一南方之幹也上應)
(璣衡故云衡山羅列七十二峰湘水在府城東源出廣西陽朔東北流過零陵達於衡陽蒸水入焉會流)
(入於石鼓下湖濱之間湘水貫之凡水皆會為與湘水合則曰瀟湘與蒸水合則曰蒸湘與沅水合則曰)
(沅湘故謂之三湘蒸水在府城西源出邵陽耶薑山東北流注於湘水氣如蒸故名)
長沙府為湖南省會領州一曰茶陵縣十曰長沙曰
善化(並附郭)曰湘潭曰湘隂曰寧鄉曰瀏陽曰醴陵曰
益陽曰湘鄉曰攸縣運糧共六萬四千三百二十石
(本一大清會典石通志十萬四百八零)府城在湘江之東湘鄉湘潭
二縣在江之西南湘鄉縣西南有漣水源發邵陽龍
山東過石潭入湘江湘潭縣在湘江西江自衡山縣
北流過縣東至府城西入湘隂縣境寧鄉縣有玉潭
江三水合流環縣而東至新康口滙入湘江益陽縣
有濱江在縣西南過沅江入洞庭茶陵州在府東南
有洣江水經注洣水出茶陵上鄉西北過攸縣南又
西北入湘江攸縣東十五里有攸水合洣水出雷家
埠入湘江醴陵縣在府東有淥江源出安陵山西北
流至漉浦入湘江瀏陽縣在醴陵之北有渭水源出
大圍山經縣前入湘江湘隂縣在湘江東北縣北七
十里有汨羅江其源曰汨水經古羅城因曰羅水至
屈潭合流入湘江(西大清一統志稿云湘江水自廣全州東北流入界經永州府東)
(安縣南至府城西南引而北會瀟水又經衡州府城南引而東北會蒸水又北流過湘潭縣西至長沙府)
(城西環城而下過湘隂縣西又北而達青草湖注於洞庭湖)
岳州府在長沙之北領州一曰澧州縣六曰巴陵(附郭)
曰臨湘曰華容曰平江運糧共二萬三千七百七十
石零(本六大清會典十通志三萬千六百八一石零)其餘二縣俱無糧也
大江在府城西北西南臨洞庭湖南則為青草湖也
北有城陵磯水次倉在焉盖岷江為西江澧江為中
江湘江為南江會於城陵磯下名三江口東流至於
武昌平江縣在府東有盧汨羅三水合入洞庭臨湘
縣在江之東有蓴湖在縣東門外會黃盖湖出江黃
盖湖周迴九十九汊自清江口出江白泥湖在縣南
十里會黃盖湖出江華容縣南臨大江三面皆水有
夏水水經夏水華容縣南一名華容河晉杜預開陽
口起夏水達巴陵内瀉長江之險外通桂林之漕首
出於江尾入於沔有涌水水經江水又東南當華容
縣南涌水出焉注云水自夏口南通於江(湖廣通志云君山在)
(府城西南洞庭中堯女湘君居此偃虹隄在府城西正臨洞城之濱永濟隄在城陵磯並屢修屢圮道人)
(磯在臨湘縣大江中有赤石高盈丈餘能照兩岸名曰鏡石大清一統志稿云洞庭湖在岳州府城)
(西南一里湖之南為青草湖北去巴陵縣七十九里南去長沙府湘隂縣百里周迴二百六十五里自冬)
(至春青草彌望水溢則混合洞庭之西為赤沙湖東去巴陵縣一百里西北去常德府龍陽縣三十里周)
(迴一百七十里夏秋水泛亦與洞庭為一洞庭南連青草西吞赤沙横亘七八百里周迴三百六十里亦)
(名三湖亦名巴丘湖)
自衡州府九十里至七里驛七十里至流霞驛六十
里至衡山縣皇華驛六十里至都石驛七十里至泗
水驛七十里至淥口六十里至象石驛八十里至湘
潭驛九十里至長沙府臨湘驛六十里至彤關驛六
十里至湘隂縣之笙竹驛七十里至榮田驛過洞庭
湖傍六十里至磊石驛三十里至中廟三十里至鹿
角驛三十里至扁山三十里至岳州府岳陽驛十里
至城陵磯二十里至湘湖港十里至道人磯二十里
至臨湘縣二十里至白羅山驛四十里至新隄二十
里至茅埠巡司四十里至石頭口驛二十里至六溪
口二十里至幾家洲二十里至嘉魚縣魚山驛二十
五里至小臨灣十五里至蒿洲十里至上簰洲巡司
二十里至下簰洲驛十里至新灘口二十里至牛角
尖三十里至東江腦二十里至白人磯十里至金口
驛五里至大均山二十五里至串口二十里至楠木
廟鮎魚口巡司十里至武昌府
德安府在武昌北領州一曰隨州縣五曰安陸(附郭)曰
雲夢曰應城曰孝感曰應山運糧共六千三百一石
零(本萬大清會典二通志一六百五十石零)府城西一里有溳河遶而
東流至黃港與漳水合入雲夢澤至安河會襄沔又
東流至漢口入江隨州州前溳河南流入漢江雲夢
縣南里許溳水之支也會孝感之水達於漢應城縣
西有西湖會漢江孝感縣前有澴水俗名西河下入
漢江應山縣有東河白泉黃沙汶水漢東大洪諸河
俱通流漢江府境溳水出隨州大洪山黑龍池自
西而南至應城縣雲夢縣漻水自西北而東南至孝
感縣折而西至雲夢縣俱可通漕(湖廣通志云府治西北有漻水水出)
(應山西南有漳水出大洪山俱會入溳隨州有浪水有㵐水暖河亦入溳雲夢澤在雲夢縣舊志云去安)
(陸南五十里今縣治去安陸六十里盖安陸境山自鄳阨曼延至此乃盡而迤南數郡大澤衍溢實自此)
(始昔故以此名縣禹雜辨云雲夢縣南皆大澤雲夢澤自此始故名之貢雲土夢作乂本二澤然二澤)
(合稱其來巳久傳記所指合析不同周禮職方藪曰雲夢司馬相如傳楚有七澤其小者名雲夢方八九)
(百里南有平原廣澤緣以大江而班生志地云華容支江若江夏之安陸皆有雲夢裴駰云孫叔敖激沮)
(水作此澤張楫云楚藪也在南郡華容縣郭璞云江夏安陸有雲夢支江亦有之華容又有巴丘湖俗云)
(即古雲夢澤張楫云在華容者指此春秋文耀鈎云大别以東至富春九江衡山皆雲夢地唐安審暉敗)
(唐兵於雲夢澤中史炤曰雲夢澤名祝穆曰䢵夫人棄子文於夢中言夢不言雲楚子避吳入於雲中言)
(雲不言夢二事皆在安陸一以為雲一以為夢凡此皆合稱也惟胡三省辨誤禹貢雲夢孔安國云在江)
(南左傳楚王以鄭伯田江南之夢漢志雲夢澤在華容南沈丘云雲即今玉沙監利景陵等縣夢即今公)
(安石首建寧等縣漢陽志云雲在江之北夢在江之南此則析而稱之按杜預云雲夢跨江南北而蔡沉)
(書傳云雲夢方八九百里跨江南北華容支江江夏安陸皆其地合而言之則一别言之則二澤也禹貢)
(云雲土夢作乂盖澤勢有高卑故水陸則遲速人工有早晚爾此說得之澴河在孝感縣北五十里出河)
(南信陽州逕應山雞頭山至天磨河入境縣北二百五十里經新店會清風澗水為雙河口為太公潭縣)
(北一百六十里為小河溪縣北一百二十里至兩河口為晏家河縣北九十里為澴河鎮縣北五十里一)
(支會白沙河合於西河而東入於漢一支會白龍潭水又會八埠口水入於漢一支會馬溪河滻川陡山)
(䈬湖水至黃陂沙口入於江)
安陸府在武昌西領州二曰沔陽曰荆門縣五曰鍾
祥(附郭)曰潛山曰景陵曰當陽運糧共一萬八千六百
石零(本四大清會典十通志二禹千六百九八石零)鍾祥與京山並無糧
也漢水在府城北自襄陽府宜城縣來入境潛江縣
有潛水漢水别流自鍾祥入境經蘆洑河三分流俱
入沔陽界沔陽州漢水與江水夏水漕河通諸湖入
漢然沔陽之水界於江漢之間江溢則沒東南漢溢
則沒西北江漢并溢茫然大壑矣景陵縣有城南河
經縣城南入漢下流為義水荆門州漢水亦與諸湖
通當陽縣有沱水經縣境與沮水漳水復合入江安
陸府漢江之上流為鄖陽襄陽二府故曰襄江亦曰
襄河而漢陽府則其下流也(湖廣通志云漢江自北來經石城與北龍毋等)
(湖通下至漢川入大江沿江多病昏墊)
自安陸府十里至板橋灘十里至塘港十里至溜連
口十里至石牌二十里至馬梁十里至茶園十里至
舊口驛十里至茅草林十里至小河口十里至沙陽
十里至新城巡司二十里至多寶灣二十里至車羅
院二十里至蚌河望三十里至史港未十里至夜义
口十里至澤口二十里至塔兒灣二十里至黑牛渡
十里至魚泛洪二十里至獅子河五里至岳家口四
十里至彭石河五十五里至唐灣十五里至尖刀觜
六十里至麥芒觜十五里至陳柏亭六十里至關王
廟五十里至漢川縣五十里至雲口五十里至蔡店
巡司六十里出襄河至漢口入江
漢陽府在武昌西領縣二曰漢陽(附郭)運糧三千八百
四十三石(本千大清會典一通志四二百四十石零)漢川縣無糧也府
城東南臨大江江水環抱東南漢江合灄水沔水沌
水與大江會於府北漢水自陜西漢中府白河縣入
湖廣鄖陽府鄖西縣境歴均州穀城光化二縣繞襄
陽府城北又東南經宜城縣至安陸府北過潛山縣
又東至漢陽府出漢口入江盖漢陽與武昌東西相
對止隔七里江面所謂七里江分兩郡城也(湖廣通志云大)
(江在府治東南城外上接蜀川瀟湘洞庭諸水合流東南入府界一百五十里轉煙波灣四十里入黃州)
(界東流漢水在府治北五里禹貢嶓冡導漾東流為漢是也灄水在府治北四十里其水自黃陂入漢陽)
(界與淪索二水合流南入大江柏水在府治北六十里沔水在府治西南四十里源出襄水南入大江與)
(漢水合流沌水在府治西南四十里源出襄水經流自漢水分繞漢陽縣南入大江合流)
荆州府在武昌最西領州二縣十一曰江陵(附郭)曰公
安曰石首曰監利曰松滋運糧共二萬二千二十一
石零(本三大清會典十通志二萬千一百五五石零)其餘州縣俱無糧也
府城南七里即大江而江陵縣境之吳河柘林倚北
南等湖皆江水之或流或滙者也府治北四里有漕
河晉元帝時鑿自羅堰口入大漕河由里社穴達沔
水通襄漢江公安縣有石浦河以通漕運大江隄在
縣東北上接江陵下抵石首長一百里石首縣有長
河即大江又有便河達於洞庭監利縣有夏水禹貢
傳注云華容有夏水首出於江尾入於沔一謂之沱
監利本漢華容地有魯洑江南通荆江北入沔漢有
新衝河通江陵漕河松滋縣有川江岷江至此分為
三派復合達於江陵入大江(湖廣通志云府城東南二十里有黃灘上當江)
(流二百餘里之衝一決則江陵潛江監利民為魚鼈激誠要害也東十五里有鎮流砥突出大江數十丈捍)
(江聲如迅雷盖江勢東下鎮砥於此則水勢延緩而黃灘之衝少殺沙市之地可保按杜預傳預都督荆)
(州舊水道唯沔漢達江陵千數百里無通路預乃開揚口起夏水達巴陵)
武昌府為湖北省會領州一曰興國縣九曰江夏(附郭)
曰武昌曰嘉魚曰蒲圻曰咸寧曰崇陽曰通城曰大
冶曰通山運糧共三萬二千二百三十二石零(本清大)
(會典百通志四萬六千五二十三石零)府城西北皆大江西南有金沙
洲陳公套水次倉在焉武昌縣在大江之南江隄屢
築屢圯嘉魚縣去江口僅七里蒲圻縣有蒲圻河至
陸溪口出江咸寧縣有西河通江崇陽縣有崇陽河
出通城至壺頭山下有洪石灘甚險通城縣有陸水
自巴陵入江即陸口又有秀水源自通山與陸水雋
水合而通江大冶縣有縣前河西源於西陽茅潭諸
里遶洪濱橋合流而東至縣前為金湖直放湋源口
入江興國州境多水皆滙於長河而洩於富池若海
口湖湋源湖則直放於都江而水勢稍殺矣通山縣
多山而少水(湖廣通志云江自嘉魚入江夏境會沔水流然大江逼繞會城舊恃金沙洲障)
(之後洲徙水泛横流直衝江岸侵齧城址岸石傾阤屢行甃治而城患未已嘉魚縣歴陳家汊入江夏界)
(沙漲横亘數十里故縣治去江口僅七里東北有通江隄自龍潭山至魚山驛高丈許廣三之翼之以柳)
(北有新隄地勢卑下其承上流若建瓴春水泛漲與蒲圻咸寧江夏三邑均罹水患宋政和間築隄至乾)
(道初又去舊隄三百步因兩山距楊家潭上横亘為隄是名新隄又有成公隄宋令成宣自馬鞍山下至)
(二角鋪築之捍護四邑)
黃州府在武昌東北領州一曰蘄州縣八曰黃岡(附郭)
曰蘄水曰羅田曰黃陂曰廣濟曰黃梅運糧共四萬
九千九百四十二石零(本五大清會典十通志五萬千二百六六石零)而
麻城黃安並無糧也府城在江之東有七河俱與江
通蘄州西至大江五十里水次倉在焉蘄水縣有浠
水至南溪口入大江羅田縣前有官渡河山水發可
通筏運黃陂縣有縣前河上接灄河下通漢水有石
港河發源□山入大江廣濟縣有二河一曰梅州在
縣南流入武山湖一曰連城可通運艘黃梅縣當江
漢九江之下流故歲苦漲溢盖黃梅最窪而彭蠡水
又來突之故其害視廣濟尤烈大江自四川夔州
府巫山縣界入湖廣荆州府巴東縣境歴彛陵州宜
都枝江松滋石首監利諸縣出荆河口至洞庭湖轉
東由岳州府臨湘縣至武昌府北至黃州府蘄州至
江西九江府出境(湖廣通志云大江在府治西自武昌流入黃陂界至赤壁磯東過蘄)
(州入九江北有零殘安仁鮑湖王九塘黃漢舊州長河諸湖南有灄湖東有沙湖西北有樟松湖有草埠)
(潭河南流至黃陂縣三十六灣通流入沙口沙口河與黃陂縣界邊武湖發源孝感達大江界河自白沙)
(灣發源至團風口入江蘄水縣南門河源出英山環繞縣前合衆流入大江羅田縣白蓮河源出英山至)
(南溪入大江黃陂縣有草埠潭河舊鎮界河灄河蘄州有西河蘄河黃城河宗渡河廣濟縣有連城河黃)
(梅縣有縣前河獨山河)
自荆州府二十里至黃潭二十里至蚊蟲腦二十里
至公安縣孱陵驛六十里至柳子驛六十里至石首
縣之石首驛四十里至調絃驛五十里至踏市驛三
十里至監利縣三十里至車水灣三十里至瓦子灣
三十里至唐家洲六十里至城陵磯(自此至武昌府見前)四百
五十里至武昌府對江漢口二十五里至馬公洲五
至青山巡司對江五通口十五里至沙口十里至八里
溪甫對江五里至陽邏驛十里至抽分厰二十里至
白湖鎮巡司對江雙流峽三十里至矮柳鋪三十里
至團風驛二十里至三江口三十里至黃州府臨臯
驛十里至武昌縣三十里至巴河三十里至蘭溪驛
二十里至回風磯十里至黃石港十里至散花料二
十里至道士洑驛二十里至毛山港巡司二十里至
漁陽口二十里至挂口十里至蘄州蘄陽驛二十里
至殺人港十里至馬口十里至田家鎮十里至櫓息
窩十里至富池驛對江蟠塘二十五里至鄔家穴五
里至蕭家馬頭三十里至龍平驛五里至袁䭾口五
里至新開口巡司三十里至猪婆料二十里至官牌
峽五里至江西九江府潯陽驛(以上俱七省漕程)
行水金鑑卷一百五十四
