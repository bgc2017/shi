行水金鑑卷七十七
江南按察使傅澤洪撰
江水
漢高皇后三年夏江水漢水溢流民四千餘家(漢書高后本紀)
漢高皇后八年夏江水漢水溢流萬餘家(漢書高后本紀四川總)
(志載七年江漢水溢後五年江漢水又溢即此二年之事云七年者三年也)
是年南陽沔水溢(今随州襄陽地理湖廣通志江書傳漢上曰沔地通釋漢入處)
(謂之沔志云沔水溢即本紀所云江水漢水溢也)
漢成帝河平三年春二月犍為地震山崩雍江水水逆
流(雍同壅下同漢書成帝本紀)是年二月犍為柏江山崩捐江山崩
皆廱江水江水逆流壊城殺十三人(漢書五行志)
漢成帝元延三年春正月蜀郡岷山崩雍江三日江水
竭(漢書成帝本紀)是年正月丙寅岷山崩壅江江水逆流三日
乃通(漢書五行志)
漢獻帝建安二年九月漢水溢流害民人是時天下大
亂(後漢書五行志)
漢獻帝建安二十四年八月漢水溢流害民人(後漢書五行志)
魏曹叡太和四年九月大雨漢水溢(三國志)
吴孫權太元元年秋八月朔大風江海涌溢平地水深
八尺(宋書五行志)
晉懷帝永嘉三年江漢皆竭可涉(晉書懷帝本紀)
晉穆帝永和七年七月甲辰夜濤水入石頭死者數百
人(晉書穆帝本紀)
晉簡文帝咸安元年十二月壬午濤水入石頭(晉書五行志)
晉孝武帝太元十三年十二月戊子濤水入石頭毁大
桁殺人(晉書孝武帝本紀)
晉孝武帝太元十七年六月甲寅濤水入石頭毁大航
漂船舫有死者京口西浦亦濤入殺人(晉書五行志)
晉安帝元興三年二月已丑朔夜濤水入石頭漂沒殺
人大航流敗庚寅夜濤水入石頭商旅方舟萬計漂敗
流&KR1247;骸胔相望江左雖頻有濤變未有若斯之甚(晉書五行)
(志)
晉安帝義熙元年十二月己未濤水入石頭(晉書五行志)
晉安帝義熙二年十二月已未夜濤水入石頭(晉書五行志)
晉安帝義熙四年十二月戊寅濤水入石頭(晉書五行志)
宋文帝元嘉十八年夏五月沔水泛溢遣使循行賑贍
(宋書文帝本紀)是年五月江水泛溢沒居民害苗稼(宋書五行志)
宋順帝昇明二年七月丙午濤水入石頭居民皆漂沒
(宋書五行志)
齊東昏侯永元元年七月濤水入石頭漂殺緣淮居民
(齊書五行志)
梁武帝天監六年八月建康大水濤上御道七尺(隋史五行)
(志)是年荆州江溢隄壊刺史始興王憺親率府將吏冒
雨賦丈尺築治之雨甚水壯衆皆恐或請憺避焉憺曰
王尊尚欲身塞河隄我獨何心以免乃刑白馬祭江神
俄而水退隄立邴州在南岸數百家見水長驚走登屋
緣樹憺募人救之一口賞一萬估客數十人應募救焉
州民乃以免又分遣行諸郡遭水死者給棺槥失田者
與糧種(梁書始興王憺傳)
天監末耒陽江水暴漲(湖廣通志)
梁武帝普通元年秋七月江海並溢(梁書武帝夲紀)
唐高祖武德七年七月雟州地震山摧壅江水噎流(唐書)
(五行志)柬之罷政事願還襄州乃授襄州刺史會漢水漲
齧城郭柬之因壘為隄以遏湍怒闔境賴之(唐書張東之傳按)
(宰相表柬之罷相在神龍元年)
景龍三年七月澧水害稼(湖廣通志)
唐明皇開元十五年八月八日沔池縣夜有暴雨潤水
榖水漲合毁郭邑百餘家(舊唐書五行志)
唐代宗大歴七年二月江州江溢(唐書五行志)
唐德宗貞元二年六月荆南江溢(唐書五行志)
唐德宗貞元三年五月揚州江溢(唐書德宗夲紀二江南通志云貞元年)
(揚州江溢)
唐德宗貞元四年正月江溢(唐書德宗夲紀)是月京師地震金
房二州尤甚江溢山裂屋宇多壊人皆露處(唐書五行志)
唐德宗貞元十一年十月朗蜀二州江溢(唐書五行志)
貞元二十一年朗州江漲流萬餘家是年夏朗州水
鬭(湖廣通志)
唐順宗永貞元年秋武陵龍陽二縣江水溢漂萬餘家
(晉書五行志)
唐穆宗長慶四年敬宗即位夏六月漢水溢決(唐書敬宗夲紀)
是年夏襄均復郢四州漢水溢決(唐書五行志)
唐文宗大和四年夏舒州江溢(唐書文宗夲紀)是年夏江水溢
沒舒州太湖宿松望江三縣民田數百戶(唐書五行志)
唐文宗大和五年六月甲午玄武江漲高二丈溢入
梓州羅城(唐書五行志)
唐文宗開成三年夏江漢漲溢壊房均荆襄等州民居
及田産殆盡(唐書五行志)
唐武宗會昌元年七月壬辰漢水溢(唐書武宗夲紀)是年七月
襄州漢水暴溢壊州郭均州亦然(舊唐書五行志)漢水溢壊城
郭僧孺坐不謹防下遷太子少保(唐書牛僧孺傳)會昌中漢水
害襄陽拜鈞山南東道節度使築隄六千步以障漢暴
(唐書盧鈞傳)
後周廣順三年襄州漢水漲溢(湖廣通志)
宋太祖建隆二年襄州漢水漲溢數丈(宋史五行志元湖廣通志作)
(年恐即此也)
宋太祖乾德二年四月廣陵揚子等縣潮水害民田(宋史)
(五行志)
宋太祖開寳元年六月江水泛溢壊民田廬舍八月集
州江漲壊民廬舍及城壁公署(宋史五行志)
宋太祖開寳五年六月忠州江水漲二百尺(宋史五行志)
宋太宗太平興國二年六月忠州江漲二十五丈興州
江漲毁棧道四百餘間七月復州蜀漢江漲壊城及民
田廬舍集州江漲汎嘉川縣(宋史五行志)是年九月興州江
水溢(宋史太宗夲紀)
宋太宗太平興國四年八月梓州江漲壊閣道營舍(宋史)
(五行志)
宋太宗太平興國五年七月復州江水漲毁民舍隄塘
皆壊(宋史五行志)
宋太宗太平興國七年六月均州溳水均水漢江並漲
壊民舍人畜死者甚衆漢陽軍江水漲五丈七月
南劍州江水漲壊民居舍(宋史五行志)是年秋七月漢水
溢(宋史太宗夲紀)
宋太宗太平興國八年七月江漢皆溢為患(宋史太宗夲紀)
宋太宗太平興國九年七月嘉州江水暴漲壊官署民
舍溺者千餘人雅州江水漲九丈壊民廬舍新州
江漲入南砦壊軍營(宋史五行志)
宋太宗雍熙二年七月朗江溢害稼(宋史五行志)
宋太宗雍熙三年秋七月癸已階州福津縣有大山飛
來自龍帝峽壅江水逆流壊民田數百里(宋史太宗夲紀)
山崩而壅江水漢書屢書之兹曰大山飛來恐猶是
吾浙西湖飛來峰之訛傳也(小谷口薈蕞)
宋太宗淳化元年六月吉州江漲漂壊民田廬舍黃梅
縣江水漲二丈八尺洪州江漲壊州城三十堵民廬舍
二千餘區漂二千餘戶(宋史五行志)
宋太宗淳化二年七月嘉州江漲溢入州城毁民舍
復州蜀漢二江水漲壊民田廬舍八月藤州江漲十
餘丈入州城壊官署民田是秋荆湖北路江水注溢漫
田𤱔甚衆(宋史五行志)
宋太宗淳化四年九月江溢陷涪州詔溺死者給歛具
鐵錢三千(宋史太宗夲紀)
宋太宗至道元年五月虔州江水漲二丈九尺壊城流
入深八尺毁城門(宋史五行志)
宋真宗咸平三年三月梓州江水漲壊民田七月洋
州漢水溢民有溺死者(宋史五行志)
宋真宗景德四年六月鄧州江水暴漲八月横州江
漲壊營舍(宋史五行志)
宋真宗大中祥符三年六月吉州臨江軍並江水泛溢
害稼(宋史五行志)
宋真宗大中祥符四年七月洪筠袁州江漲害民田壊
州城(宋史五行志)是歲吉州臨江軍江水溢害民田(宗史真宗夲紀)
宋真宗大中祥符九年九月利州水漂棧閣萬二千八
百間(宋史五行志)
宋仁宗天聖三年十一月辛卯襄州漢水壊民田(宋史)
(五行志)
宋仁宗天聖六年七月壬子江寧府揚真潤州江水溢
壊官民廬舍遣使安撫賑恤(宋史仁宗夲紀)
宋仁宗景祐三年六月壬申虔吉州水溢壊城郭廬舍
賜被溺家錢有差(宋史仁宗夲紀五行志略同)
宋仁宗嘉祐元年四月大雨水注安上門門關折諸路
言江河决溢河北尤甚(宋史仁宗夲紀大五行志載二年河决自五月雨不止水冒)
(安工門門關折諸路江河决溢河北尤甚疑即元年之事夲紀與志紀年月不同必有一誤)
姚煥知峽州大江漲溢煥前戒民徙儲積遷高阜及城
沒無溺者因相地形築子城埽臺為木岸七十丈繚以
長隄揵以薪石厥後江漲不為害民德之徙知涪州(宋史)
(姚渙傳)孝基通判閬州閬州江水齧城幾沒郡吏多引避
孝基率其下决水歸旁谷城賴以全(宋史李孝基傳)沈起知海
門縣縣負海地卑間歲海潮至冒民田舍民徙以避棄
其業起為築隄百里引江水灌溉其中田益闢民相率
以歸至立祠以報御史中丞包拯舉為監察御史(宋史)
(沈起𫝊)
宋神宗熙寕八年夏四月壬午湖南江水溢(宋史神宗本紀)是
年四月潭衡邵道諸州江水溢壊官私廬舍(宋史五行志)師
孟為度支判官知洪州積石為江隄浚章溝揭北閘以
節水升降後無水患歴集賢殿修撰判都水監(宋史程師孟傳)
宋徽宗大觀三年七月階州久雨江溢(宋史五行志)
宋徽宗大觀四年蘷州江水溢(宋史徽宗本紀)
紹興三年五月武昌江漲累月不洩(湖廣通志)
陳桷知襄陽府明年漢水决溢漂蕩廬舍躬率兵民捍
築隄岸賴以無虞以疾乞祠除秘閣修撰提舉江州(宋史)
(陳桷傳興桷知襄陽在紹十五年)
宋高宗紹興十六年潼川府東南江溢水入城浸民廬
(宋史五行志)
宋高宗紹興二十三年潼川府江溢浸城内外民廬(宋史)
(五行志)楊政守漢中十八年六堰久壊失灌溉之利政為
修復漢江水决為害政築長隄捍之凡利于民者不敢
以軍旅廢也(宋史楊政傳)
宋孝宗淳熙十一年五月階州白江水溢决隄圯城浸
民廬壘舍祠廟甚多(宋史五行志)
宋孝宗淳熙十五年荆江溢(宋史五行志)
宋孝宗淳熙十六年五月丁巳階州白江水溢浸城市
民廬六月辛卯潼川府東南二江溢決隄毁橋浸民廬
涪城中江射洪通泉郪縣沒田廬(宋史五行志)張孝祥知荆
南湖北路安撫使築守金隄自是荆州無水患請祠以
疾卒孝宗惜之有用才不盡之歎(宋史張孝祥傳)
宋光宗紹熙二年五月庚午利州東江溢壊隄田廬舍
辛未潼川府東南江溢六月戊寅又溢再壊隄橋水
入城沒廬舍七百四十餘家郪涪射洪通泉縣滙田為
江者千餘畆七月癸亥嘉陵江暴溢興州圯城門郡
獄官舍凡十七所漂民居三千四百九十餘潼川崇慶
府緜果合金龍漢州懷安石泉大安軍魚關皆水時上
流西番界古松州江水暴溢龍州敗橋閣五百餘區江
油縣溺死者衆(宋史五行志)
是年七月襄陽大雨連旬漢水溢害稼壊隄防民舍
殆盡(湖廣通志)
宋光宗紹熙三年五月乙未潼川府東南江溢後六日
又溢浸城外民廬人徙于山七月襄陽江陵府大雨
水漢江溢敗隄防圯民廬沒田稼者逾旬復州荆門軍
水亦如之鎮江府三縣水損下地之稼(宋史五行志)
宋光宗紹熙五年秋武陵縣江溢圯田廬甚衆(宋史五行志)
慶元二年馬湖夷界山崩八十里江水不通(四川總志)
宋寧宗開禧元年九月丙戌漢水溢(宋史五行志)寧宗登位
樞以右文殿修撰知江陵府江陵瀕大江歲壊為巨浸
民無所託楚故城楚觀在焉為室廬徙民居之以備不
虞種木數萬以為捍蔽民德之(宋史袁樞傳)
宋寧宗嘉定十年蜀漢二州江沒城郭(宋史五行志)
宋寧宗嘉定十六年五月鄂州江湖合漲城市沈沒累
月不泄是秋江溢圯民廬(宋史五行志)
宋理宗端平三年襄漢江溢皆大水(宋史五行志)
宋理宗淳祐七年五月重慶府江水泛溢者三漂城壁
壊樓櫓(宋史五行志)
宋度宗咸淳六年六月漢水溢(宋史李庭芝傳)
宋度宗咸淳七年七月壬午四川制置使朱禩孫言夏
五以來江水凡三泛溢自嘉而渝漂蕩城壁樓櫓圯壊
(宋史度宗本紀)
元世祖至元二十四年九月辛卯江水溢沒民田(元史)
(世祖本紀)
元世祖至元二十七年七月江水溢免江夏田租(元史)
(世祖本紀)
元成宗大德元年六月和州歴陽縣江漲漂沒廬舍萬
八千五百餘家(元史成宗夲紀)是年六月和州歴陽縣江水溢
漂廬舍萬八千五百區(元史五行志)是年十月廬州路無為
州江漲泛溢漂沒廬舍(元史成宗夲紀)
元成宗大德五年七月江水暴風大溢高四五丈連崇
明通泰真州定江之地漂沒廬舍被灾者三萬四千八
百餘戶(元史五行志)
元成宗大德九年六月甲午潼川霖雨江溢漂沒民居
溺死者衆飭有司給糧一月免其田租(元史成宗夲紀)是年六
月潼川郪縣雨綿江中江溢水決入城(元史五行志)是年七
月沔陽玉沙縣江溢(元史五行志)
元成宗大德十年二月乙未道州營道等處暴雨江溢
山裂漂民廬溺死者衆復其田租七月辛巳平江大風
海溢漂民廬舍(元火成宗本紀)
元仁宗延祐二年七月全州永州江水溢害稼(元史五行志)
元英宗至治元年七月奇爾濟蘇部江水溢八月安
陸府雨七日江水大溢被灾者三千五百戶九月京
山長夀二縣漢水溢(元史五行志)是年九月庚子安陸府漢
水溢壊民田賑之(元史英宗夲紀)
元英宗至治二年六月壬午辰州江水溢壊民廬舍(元史)
(英宗本紀)
元泰定帝泰定元年夏六月渠州江水溢(元史五行志)
元泰定帝泰定二年六月潼川府綿江中江水溢入城
深丈餘(元史五行志)
元文宗至順三年八月江水溢(元史文宗本紀)
元順帝至正八年五月庚子廣西山崩水湧灕江溢平
地水深二丈餘屋宇人畜漂沒(元史五行志)
元順帝至正九年五月蜀江大溢浸漢陽城民大饑秋
九月江漢溢漂沒民居禾稼(元史順帝本紀)
明太祖洪武元年六月戊辰江西永新縣大風雨蛟出
江水暴溢入城深八尺民居蕩析男女多溺死者事聞
上遣使賑之(明太祖實錄)
明太祖洪武三年六月戊寅應天府溧水縣奏久雨江
溢漂民居(明太祖實錄)
明太祖洪武四年秋七月壬子南寧府大雨江水溢壊
城垣漂民廬舍(明太祖實錄)
明太祖洪武六年七月已酉敘州南溪縣大雨江水漲
漂公廨民居已未德慶府言城臨江岸每江水漲溢
城輒頽圯乞移内地令兵民并力興築從之(明太祖實錄)
洪武二十三年秋八月淫雨漢水暴溢由郢以西廬
舍人畜漂沒無算州城幾陷五日乃止(湖廣通志)
明太宗永樂元年三月癸未修揚州府江都縣河東等
鄕邊江圩岸五月辛巳湖廣安陸州言州境及京山
縣俱臨漢江舊有隄岸傾圯二百餘丈乞修築從之(明太)
(宗實錄)
明太宗永樂二年五月戊辰工部言太平府當塗縣慈
湖等處上通宣歙東抵丹陽湖西接蕪湖地多瀕江比
雨水浸淫及海潮漲溢決隄傷稼宜遣人相度修築上
從之又諭之曰緣江低窪之處非止當塗一縣霖潦傷
稼必多宜分遣官乘傳往視凡浙江江西湖廣安慶蘇
松等府遇湖泊窪下圩岸頽圯亟督有司修築己已
湖廣布政司言長沙瀏陽益陽岳州安鄕華容常德龍
陽武陵荆州石首監利江陵諸縣霪雨湖水泛溢壊民
居田稼命戶部遣人馳驛撫視十一月辛丑江寧縣
民言自龍江至三山門河道窄狹各處饋運之舟聚集
江滸卒遇風濤多致損壊乞浚江東門外北河令深廣
以納饋運之舟從之癸卯泰興縣言沿江圩岸東至
新河西盡丹陽界長六千六百五十丈高一丈五尺頃
被江水衝決為民患請發民丁修築從之戊申直隸
和州民言州銅城閘上抵巣湖下接揚子江圩岸七十
餘處為江潮衝決壊禾稼乞修築從之(明太宗實錄)
明太宗永樂三年十月乙亥修無為州周興等鄕及鷹
揚卿烏江屯緣江圩岸(明太宗實錄)
明太宗永樂四年三月丁未湖廣石首縣言境内臨江
萬石隄三百七十餘丈當大江之衝間為洪水所決而
隣境華容安鄕皆受其患乞先時修築從之六月辛
酉工部言湖廣蘄州廣濟縣武家穴等處江岸為水衝
决宜發民修築從之七月辛未修應天府江浦縣沿
江隄岸(明太宗實錄)
明太宗永樂七年五月戊子湖廣安陸州奏渲馬灘江
溢決圩岸千六百餘丈請𤼵民修築從之十二月已
未揚州府泰興縣耆民言縣南攔江隄岸為風濤衝激
淪入于江者三千九百餘丈又大港北自縣河南出大
江淤塞四千五百餘丈請命浚築皇太子遣官相度修
治(明太宗實錄)
明太宗永樂九年六月自甲辰至戊申直隸揚州府通
州泰興江都儀真海門等縣風雨暴作江潮泛漲壊房
舍漂流人畜事聞命戶部速遣人巡視撫䘏(明太宗實錄)
明太宗永樂十年六月辛未湖廣荆州武昌黃州常德
漢陽等府久雨江水泛漲沒民廬舍田禾事聞命戶部
遣人廵視綏撫九月癸未朔湖廣黃梅縣耆民言縣
臨大江舊有圩岸百二十餘里洪武中嘗修築之今夏
霖雨江水泛溢圩岸坍塌傷民田千八百二十餘頃請
以闔郡丁夫修築從之(明太宗實錄)
明太宗永樂十一年七月壬午戶部言通州海門縣官
民田近被風潮衝坍入江者該輸糧三千五百八十餘
石命除之(明太宗實錄)
明太宗永樂十四年五月江西南昌等府言自四月至
五月淫雨江水泛漲壊廬舍沒田稼命戶部遣人撫視
(明太宗實錄)
明太宗永樂二十年十月戊申湖廣沔陽州奏今秋霪
雨江水泛漲渰沒田地溺死人民命戶部遣人撫視(明太)
(宗實錄)
明宣宗宣德元年十月戊午直隸太平府蕪湖縣奏今
年五月久雨江水泛溢渰官民田一百五十八頃有竒
命行在戶部遣人覆視蠲除租稅十一月癸卯湖廣
衡陽縣奏今年六月初八日大雨十四日止江水泛溢
漂民廬渰沒田稼命行在戶部行布政司按察司督府
縣優䘏(明宣宗實錄)
明宣宗宣德三年四月乙丑四川灌縣隂陽學訓術嚴
亨奏本縣都江等四十四堰洪武間築以障水灌溉民
田比因江漲衝决乞仍發民修築為便上命行在戶部
移文有司令農隙用工八月庚寅湖廣常德州奏龍
陽武陵二縣五月以來霖雨不止江湖漲漫衝决隄岸
漂流民居渰沒田苗命布政司委官撫恤九月丙子
湖廣沔陽州及監利縣各奏今年七月八月久雨江水
泛溢低田悉渰無收上命戶部遣人覆視免秋租(明宣宗實)
(錄)
明宣宗宣德六年十月甲子湖廣石首縣典史劉英奏
夲縣舊有三隄長一千九百四十餘丈比因江水泛溢
風浪衝激頽圮其半近隄之田連歲被渰禾稼無收其
隄内民田與荆州衛軍士屯田利害適均命軍民並力
築之(明宣宗實錄)
明宣宗宣德八年七月壬申廵撫侍郎趙新奏江西自
六月初旬以來大雨不止江水泛漲南昌南康饒州廣
信九江吉安建昌臨江等府瀕江之處漂流居民渰沒
田榖請加寬䘏上命行在戶部視有災處蠲其租(明宣宗實)
(錄)
明宣宗宣德九年二月甲戌廵撫侍郎吴政言去秋湖
廣江水泛溢衝决江陵枝江二縣緣江隄岸三百五十
餘丈民田軍屯多被其患請于農隙發傍近軍民相兼
修築從之仍令政遣廉幹官督之八月癸酉四川順
慶府奏五月初二日至初六日江水泛溢浸漫本府倉
糧壊南充縣居民房舍漂溺牛馬命行在戶部遣人廵
視并寬䘏之(明宣宗實錄)
行水金鑑卷七十七
