行水金鑑卷六十七
江南按察使傅澤洪撰
淮水
聖祖仁皇帝康熙三十九年三月十一日工部等衙門
會覆兵部尚書范承勲等奏奉
旨著九卿詹事科道會議具奏會議得先經兵部尚
書范承勲等奏稱自武家墩起至小黃莊止可以稍
緩其小黃莊起至周家橋止急宜先築又周家橋起
至棠棃樹止堤内有未堵減壩三處仍聽河臣催堵
完工惟是原估柴草分頭採辦一時難集臣等酌量
惟衝決水深之處仍用丁埽其堤内加幇土方除頂
寬加高二項悉照原估丈尺惟底寬概幇十丈太坡
無益酌量覈減其未挑引河一道俟河臣于成龍到
浦商酌舉行經臣等會議以均如所奏奉
旨這挑浚運料小河將何處水引入水又從何而出並
未聲明這事情并武家墩等處堤工事理俱行文范承
勲等會同總河于成龍等詳細速議具奏部議據尚
書范承勲等會同署理河道總督印務府尹徐廷璽
奏稱高堰堤工武家墩等處應幇頂高丈尺照原估
外惟是底寬十丈未免太坡合會議得每堤高一丈
坡出二丈工力可免虚費其臨湖一面原估概用丁
埽臣等公同酌議水深之處仍用樁埽其餘出水之
堤概用柴草丁鑲用土堅築與用丁埽無異其小黃
莊至周橋先&KR0848;興築武家墩至小黃莊見在丈尺即
日興築周橋至棠棃樹内有三壩未堵無如清口黃
流倒灌見在打壩禦黃若將壩遽行全堵淮水無處
宣洩而壩口之堤單薄必難捍禦臣等會議未堵茆
家圍南壩唐埂北壩暫留夏家橋一壩再於棠棃樹
以西暫築裹頭草壩以備伏秋漫溢候水消應閉之
期堵塞幇築六壩一帶地方最為危險修防刻不可
緩前撥河廳常維禎等修築今著伊等上緊修築務
期堤岸無虞其再挑引河一道目今黃流增漲舊引
河俱係灌淤若再加挑浚必仍復淤塞徒費工力應
俟堵塞夏家壩之先清水河出之時兼工挑穵方為
有益前來均應如尚書范承勲等所奏可也奉
旨依議本月二十九日工部等衙門會覆兵部尚書
范承勲等奏奉
旨九卿詹事科道會議具奏會議得先經臣等會議
以時至桃汛其未堵高堰減水壩暫行停堵將高堰
可修之處乘時速行修築完工如桃汛水發有修築
不及之處停其修築將物料備辦秋汛水落即行修
築完工如别有善策將淮黃兩河并高堰堤作何修
治禆益運道民生之處所去大臣河道官員公同詳
議速行具奏奉
旨這本内事情著行文前往河工尚書范承勲等會同
河道總督這所議可否伊等意見又復如何之處速議
具奏將董安國所挑引河再行挑濬堵閉黃水倒灌清
口之日或將清江閘堵閉及查看修理更樓決口等工
著侍郎常綬前往看閱具奏四月十二日部議據尚
書范承勲等奏稱先經臣等猶望六壩水勢稍可搶
護即竭力上前加工不料三月十三十五兩日西風
大暴更兼湖水日長茆家圍唐埂一帶堤面在在過
水將已堵三壩復行衝開而漫決之口更增數處今
水勢日長且無寸堤足恃時候水勢兩處其難無從
下手六壩全開萬難於伏秋之前盡即堵塞高堰小
黃莊至周橋修築已將告竣其周橋至棠棃樹一帶
見今漫水無土可取應俟河臣堵壩之後臣等會同
河臣作速幇築其武家墩至小黃莊工程亦應俟堵
壩後同時幇築目下備辦料物為險工之用仍令原
委河員協同承辦毋得阻悞其六壩一帶地方土埂
出水之處及浪窩殘缺之處照例動搶修錢糧責令
河員修築仍儧完石工所撥高堰帑金除小黃莊工
程及備辦料物所餘甚多應貯河庫俟堵壩後為幇
築大工之用等因前來查尚書范承勲等既稱小黃
莊至周橋修築巳將告竣其周橋至棠棃樹一帶并
武家墩至小黃莊見今漫水無土可取應俟河臣堵
壩之後幇築等語均應如所奏將料物備辦俟堵壩
後速行幇築其六壩一帶地方有土埂出水及浪窩
殘缺之處應行總河責令河員作速照例修理未完
石工嚴飭承修人員速行儧完至高堰餘剩錢糧應
暫貯河庫毋得那移别用仍為幇築高堰大工之用
可也奉
旨依議四月初四日工部尚書王鴻緒摺奏臣恭誦
聖諭云仍將交與董安國所挑引河再行挑濬使黃河
循北岸而流清口作何疏濬方為有益又蒙
聖諭云伊等意見又復如何之處速具奏欽此除同尚
書范承勲等公議具摺啟奏外臣謹再四循繹
聖訓真洞達精微直抉黃淮強弱之機指示臣等雖大
禹之神智無以過也兹仰體
聖慮所及合諸今昔議論謹為我
皇上陳之伏查河防一覽云歸仁堤所以捍禦黃水睢
水湖水使不得直射泗州并攻高堰又遏睢水湖水
使之并入黃河益助衝刷關係最為重大等語自白
洋河等處淤墊堤内之水不入黃河反由歸仁堤減
壩洩入洪澤而洪澤為之加漲
皇上洞鑒情形時令河臣挑河以引堤内之水入黃刷
沙最為有益乃河臣久未興工因衆議以胡家溝一
帶地方河身淤高難以出水不若自胡家溝挑接以
至清口清口黃流比白洋河等處約低丈餘可以導
之助清敵黃一面將歸仁堤減壩堵塞則洪澤湖亦
不致增漲此說訪之新舊河官相同者頗多在臣之
愚見以為不必直挑之清口止須挑至
皇上所指挑水壩之上令其出黃直頂大溜今正當挑
穵引河之時而又有南岸清水隨挑壩直射勢必益
循北岸而流矣臣據所聞陳奏愚昧罔知可否
聖明自有裁鑒謹奏奉
旨這摺子交與工部行文河道總督張鵬翮如照王鴻
緒所奏開得即行速開十八日九卿詹事科道會議
得侍郎常綬等奏稱臣等會同尚書范承勲王鴻緒
等府尹徐廷璽等看得原任總河董安國所挑黃河
之引河巳經淤墊挑水壩亦已毁壞今將引河挑寬
三十丈長七百八十丈深一丈三尺河口挑及大溜
其挑水壩務令寬長盡力修築使水溜挑入引河此
修築之處交與范承勲董訥將捐修官員内揀選十
人乘時修完等語查黃河挑引河築挑水壩之處先
經尚書范承勲等估計具奏臣等會議題覆令速行
挑築在案今侍郎常綬等既經會同尚書范承勲等
驗看具奏應如所奏又疏稱清口爛泥淺三道引河
雖然出水止能入運並不能出清口入黃不閉清口
黃水一長運河淮河俱致倒灌淤墊若口門下埽堵
塞漕船一到隨開已過隨閉必致堤根刷深難以修
堵應於清口之内見有兩岸之堤横截清口排樁下
埽僅留船行之口漕船過完之日隨即堵塞俟漕船
回空之時開壩過完仍行堵塞此所修之處一面修
築一面將所用錢糧詳估造冊報部再見今三道引
河既已出水只應照尚書范承勲等所議將裴家場
引河一道照原估丈尺再加挑穵寬深此三道引河
出水之口築壩攔堵以防黃水倒灌漕船過完清口
堵塞之時將引河攔堵之壩開放使水入運俟淮水
蓄聚可以抵黃之時將清口堵塞之堤開放抵黃等
語均應如侍郎常綬等所奏可也奉
旨依議四月二十一日總河張鵬翮題清口為淮黃
交匯之處目今糧艘北上最為緊要今河身淤墊竟
成平陸清水隔絶不通獨有黃水流入運河深不過
三尺五寸四尺不等與去歲所見大不相同兹部臣
常綬議築攔黃壩糧艘過盡竟行堵塞使黃水不入
運河再將裴家場三處引河開浚廣寬深通引清水
入運河是亦權宜之計臣親到此地相度形勢博採
輿論僉謂黃河比裴家場引河身高爛泥淺係流沙
旋挑旋淤裴家場與帥家莊相連不遠即開浚深通
當夏秋黃水大長力強之時引河清水終虞力弱不
能相敵應於張福口挑引河一道身長一千五十丈
面寬十丈深一丈餘或八九尺不等引清水於黃河
口相近處入運河勢在裴家場引河之上上下水勢
相濟當夏秋水長之時兩處清水匯合庶可敵黃蓋
因清口淤塞之後甚為廣闊非多挑引河鮮克有濟
比之引湖水入江既有金灣三閘之河又有鳳凰橋
雙橋灣頭等四處之水引入人字河芒稻河水勢得
以暢流入江此成法之有效者也故宜開張福口引
河以導清水使之暢流建閘一座以司啟閉若俟具
題部覆後方始興工恐伏汛水發緩不濟事趁今水
勢未長正可兼工挑濬臣謹具題九卿詹事科道會
議題覆奉
旨依議速行(張福口引河挑一千五十丈之外又挑河一百八十五丈緊接工港湖水處方能引)
(水暢流其河頭舊堤有水口四處共長四十七丈必須堵塞方不使湖水散漫盡歸引河河尾先接草壩)
(方可束水濟運)五月二十五日總河張鵬翮摺奏應修工
程一六壩之宜閉也逼清水出口以會黃入海其關
鍵全在六壩而六壩之最要者尤在夏家橋一壩以
全湖水勢趨此故也今夏水方盛若急於堵塞一則
高堰堤岸危險可虞一則湖水洶湧恐旋塞旋衝糜
費金錢可惜目前正須備料俟水落堵塞庶為萬全
之計一高堰滚水壩宜修也高堰容納七十二處
山河之水古人設壩原以洩異漲之水非以洩平槽
之水也今冬六壩閉後來年桃汛黃淮並漲宣洩湖
水非壩不可按南河志云武家墩高良澗周家橋古
溝俱報有閘又河防一覽云翟家壩地亢為天然滚
水壩今周家橋高良澗等閘俱已堵塞臣親至翟家
壩見湖形漸淤水勢不由此出是古今變遷不一翟
家壩亦非出水之處也前河臣于成龍等相度地勢
將六壩改為四滚水壩臣覆加相度地勢相去不遠
併為三滚水壩亦屬妥協今宜備辦石料修建於壩
下就原有草家河唐曹河閘為引河并築順水堤則
民間田廬無淹没之虞一武家墩至小黃莊之石
工宜加砌也查此一帶臨河舊有石工僅出水面二
三尺不等必須加砌使高與小黃莊見修石工一律
齊高正在確估工料興修并查覈從前領銀不修情
弊另疏題參一古溝至六壩之石工宜修也臣查
臨湖石工至古溝而止自此迤下俱係土堤每年歲
修搶修麋費錢糧似宜修砌石堤在目前用帑雖多
然計之數年之後可省歲修之費宜於滚壩告成之
後漸次修舉一歸仁堤臨湖石工加灰抹縫將畢
臣乘舟往看尚有罅隙樁朽之處飭其補砌滚水壩
一座尚未修築有涵洞缺口洩水盡入洪澤湖故白
洋地方可無水患若將缺口堵塞水無去路今見在
訪求出水之處另疏奏聞又摺奏見修工程一運
口修築攔黃壩准有部文動帑興工今先築兩岸土
壩俟糧船過完再堵運口使黃水歸海引清水入運
河一裴家場引河部臣委王毓賢挑穵寬深正在
動工挑穵務期一律寬深俟水長開放一挑張福
口引河一道引清河水濟運經臣題明動帑興修在
案今正在挑穵工已及半飭其尅期完工俟水長開
放一高家堰係淮揚二郡保障關係甚鉅其自武
家墩至小黃莊一帶塌卸排樁堤身衝刷之處臣同
部臣范承勲王鴻緒等會議動大工帑銀先將臨湖
釘埽修築曾經題明在案今正在修工將高堰關帝
廟至小黃莊緊要之處先行修完再將關帝廟至武
家墩堤工修理務期速竣以禦伏汛一小黃莊至
周家橋一帶堤工經部臣范承勲等具題交與分修
官王日藻等分十四段加幇今正在興工尚未全竣
必須上緊加幇一律全完(前後九條分入黃運二河)六月十五
日
上諭大學士伊桑阿馬奇見在清口淤墊著差人往總
河張鵬翮處明年漕船行走有無遲悞至其漕糧&KR0724;載
沙船可否從江下海入黃河海口由中河行走此外有
無另見之處議明具奏十九日總河張鵬翮題該臣看
得堵塞六壩逼清水出口會同入海此目今要緊工
程先經河臣于成龍等會同侍郎臣常綬疏稱高堰
加築高厚減壩盡行堵塞估銀一百二十八萬五千
餘兩九卿會覆奉
旨差部臣范承勲等督催續經部臣范承勲等疏稱臣
等會議先堵茆家圍南壩唐埂北壩俟水清應閉之
期堵塞幇築等因續又經部臣范承勲等疏稱六壩
全開萬難於伏秋之前盡即堵塞應俟河臣堵壩之
後幇築等因九卿會覆俱奉
旨依議欽遵在案臣履任後接到堵壩部文轉行淮徐
道施世綸護理淮揚道同知馬鑲遵行去後今據詳
稱裏河同知常維禎堵閉唐埂南壩用銀四千二百
餘兩山盱通判孫調鼎堵閉茆家圍北壩用銀二千
一百餘兩又堵閉唐埂中壩用銀一千一百餘兩俱
被本年三月十四五等日湖水大漲衝開又唐埂北
壩上年前河臣于成龍等題報衝開部議賠修應同
三月内衝開三壩一并責令常維禎等照例賠修堵
塞其夏家橋原未堵塞茆家圍南壩未合中泓十二
丈六尺二共估銀一萬四百餘兩乘時辦料興築等
因前來臣覆查無異隨照數發河庫大工錢糧交承
修官工部員外郎王登魁等作速辦料俟水落堵閉
委原任按察使趙世顯監工督催再照加幇六壩堤
工前河臣于成龍等發銀二萬餘兩交孫調鼎等加
幇不完經侍郎常綬以遲誤題參議處在案此輩錢
糧花費若俟追出加幇緩不濟事因係緊要工程先
動正項錢糧令裏河同知常維禎等作速加幇用過
錢糧於原承修官名下追賠還項可也理合一併題
明部覆奉
旨依議速行七月初七日部議河道總督張鵬翮疏
稱清口築壩漕船過完隨即堵塞臣准部咨即行發
帑委令裏河同知常維禎儧築已照式築壩下埽僅
留口門令漕船盡數過淮指日出口即可煞壩且張
福口引河挑成引出清水已至壩口只待煞壩便可
開放入運其一應進貢以及差使官兵船隻應過壩
者聽其過壩應起旱者即行起旱不得擅自開放俟
漕船回空之時啟壩過完仍行堵塞相應具疏題明
等因前來應照該督所題可也奉
旨依議速行九月初二日九卿會議得河道總督張
鵬翮疏稱發帑大修高堰工程特差部臣范承勲等
督修部臣將小黃莊至周橋分為十四段派與分修
官王日藻等加幇兹王日藻病故楊雍建江有良年
老高承爵赴任所遺工程部臣范承勲等派河官常
維禎等修理查常維禎賠修唐埂南壩尚未興工孫
調鼎賠修茆家圍等三壩亦未興工朱廷植接受靳
治齊南堰石工久未興工羅京加幇濱海堤工見在
興修今又領大工錢糧誠恐顧此失彼不惟工程兩
誤且帑銀不無牽混應將此工交與效力學道姚淳
燾劉謙吉史陸輿陸鳴珂修理彼家有厚貲不敢侵
蝕帑銀且與發往高堰效力之
俞旨相符等因前來查先經尚書范承勲等奏稱姚淳
燾有樁木事未完係見任岳常道暫令其回任料理
劉謙吉史陸輿陸鳴珂俱巳年老不能行走既已捐
力應令其回籍等因續經尚書范承勲奏稱王日藻
病故楊雍建江有良年老高承爵已赴任所伊等所
遺工程見在分修諸臣各有分地難以兼顧原&KR0848;分
王日藻者係孫調鼎協築楊雍建者係朱廷植高承
爵者係常維禎江有良者係羅京與夏景松今即著
此協築之員領帑幇築仍令淮徐道施世綸監工催
築并查覈錢糧等因經九卿會議覆准俱各在案今
總河張鵬翮既稱常維禎等有賠修唐埂南壩等工
恐顧此失彼將此工交與姚淳燾劉謙吉史陸輿陸
鳴珂修理等語應將王日藻等所遺工程交與姚淳
燾等四人將姚淳燾等行文尚書范承勲等總河張
鵬翮速行調赴工所領帑修築再行先經尚書范承
勲等奏稱催工辦料必須地方賢能道廳一同辦理
方得上呼下應無悞工程等因奉
旨准行在案常維禎等原係&KR0848;分協築之員又見住高
堰工所前項幇築工程亦應仍令常維禎等協同料
理至高堰工程關係緊要凡在河工大臣理應和衷
協同料理使工程速行告竣今范承勲等張鵬翮彼
此互異具題俱屬不合嗣後一應事件務須公同商
酌具題如仍前不行公同商酌彼此互異具題交與
該部察議可也奉
旨總河職任宜專這遣往督修高家堰范承勲等九臣
俱著撤回其督修工程著交與總河張鵬翮餘依議
十三日總河張鵬翮摺奏臣欽遵前
旨已令河官將運口兩壩築畢僅留口門以放糧船指
日糧船過完將新挑張福口引河開放入運河裴家
場引河將湖内淤沙二百丈挑通之後亦可引清水
入運再將六壩閉塞逼清水滔滔出口此二處之水
必然暢沛運道可以通行况今歲河道極其潰敝糧
船阻於邵伯以下不得前進臣恭逢
聖訓指授方略堵塞邵伯決口糧艘即便通行尚不致
有悞此時運河各決口盡行堵塞清水又已引出乘
時將運河淤墊之處再加疏浚來歲糧船自是通行
不致有悞至於改載沙船雇募人夫水手恐致糜費
錢糧且由江入海從黃河海口進中河之處潮汐消
長水勢不一風濤不測甚屬難行臣愚一得之見未
知是否伏乞
皇上睿鑒奉
旨知道了摺子交與戶部部議將海運之處毋庸議
奉
旨總督阿山將修理沙船之處具題前因運河難以行
走欲由海内運糧曾差官查看沙唬船隻總河張鵬翮
既稱運河淤墊處再加疏浚來歲糧船不致有悞等語
是漕船不必海運總河張鵬翮又稱將沙船暫行取用
此所查沙船俱給張鵬翮應用之處交與該部議九
月二十日總河張鵬翮題康熙三十九年四月二十
五日准部咨到臣行淮揚淮徐二道親勘議詳外臣
於五月初三日率部員廳縣等官親往查勘又於八
月初十二十四等日復往查勘兹據淮揚道王謙淮
徐道施世綸會詳據裏河同知常維禎詳稱建築夾
堤束水東行由桃源清河出口之說勢須挑河築堤
約長一百二十餘里未免工費繁鉅設或清水不出
恐徒勞無益等情又據山清外河同知羅京宿虹同
知鄧之琮桃源同知孟時芳詳稱該卑職等會勘得
三邑一帶地勢雖其間高下不等但西高而東下此
又大勢皆然今自胡家溝以至清境挑水壩之處相
距一百二十餘里由高而下宜可導清入黃為睢水
之尾閭然桃屬自胡家溝至煙墩數十里不特地勢
低亢而外逼險工内臨縣治關係甚重且經由鍋底
湖水勢難涸未易施功若繞出鍋底湖由養馬墩奶
奶廟前至卜家湖似或可行但查胡家溝老堤頭起
卜家湖止用水平打量地勢頗高兼有四十餘里土
岡起伏不一皆係沙礓之地挑穵維艱則錢糧費大
而挑水壩之上陳家莊仍屬外高内低倘清水不暢
流致黃倒灌事關重大卑職等未敢擅專謹會繪河
圖具詳本道轉詳施行到道道詳到臣該臣看得部
臣王鴻緒奏摺内稱歸仁堤挑河以引堤内之水自
胡家溝接挑至
皇上所指挑水壩之上令其出黃等語其地形之高下
道里之遠近摺内未之及也臣率部員河官量度形
勢至桃源縣鍋底湖鍋底者水入不能出之謂也相
繼又有卜家湖誠恐引水至此合連湖水泛濫難禦
桃源縣治有漂没之患打量水平挑水壩黃河地形
亦高且道里有一百二十餘里之遠挑穵工程需用
錢糧甚多如引水不出則屬無益且據道廳等官衆
論僉同臣再三訪求出水之處不若自涵洞口起至
老堤頭迤東挑穵引河出黃河乃為近便除臣於欽
奉
上諭事案内另摺啟奏請
旨外應將此處無庸再議理合具題奉
旨該部知道十月初(闕)日部議總河張鵬翮疏稱武
家墩起至小黃莊止一帶順湖舊石工樁朽石欹必
另行拆砌方可堅固經久今於舊殘石工之上疊柴
壓土以為越壩於内建砌石工共長五千五百二十
六丈四尺共估銀六十八萬六千二百四十八兩零
除撥發錢糧等事案内撥過銀五十萬兩外尚有不
足銀兩應請撥給等因奉
旨這修築高堰不足銀兩著照該督所請速行撥給乘
此冬令水涸作速修築完工勿致遲悞該部知道十
三日工部覆議得兵部尚書范承勲等奏稱臣等奉
命督催春初到工詳加體訪并細覈河員估冊知決口
必須釘埽其餘鑲築可止用下柴内戧坦坡亦稍可
減損裁去土方埽料銀四十二萬餘兩先築小黃莊
至周橋止原估土方價值取土百丈之外及隔河船
運者牽筭每方三錢臣等將此段工程會同河臣張
鵬翮議定乾土每方二錢水土及百丈以外者每方
二錢二分省銀六萬七千餘兩又鹽壩一段臣等查
照舊例仍令商人承築又省銀一千九百餘兩將各
分修用帑細冊移送河臣察核彙銷又臣等前奏開
運料小河不另用帑金一面築堤一面挑浚今小黃
莊以南至周橋止各分修或咨報已完或以水占尚
未挑浚亦聽河臣兼催竣工又裴家場引河照覆估
丈尺令王毓賢常維禎等挑完今應聽河臣一并核
減彙銷前來相應行文總河將高堰小黃莊等處并
運料小河催令分修及河員速行修築挑浚完工其
裴家場引河既經完工應令該督將用過錢糧查核
造冊題銷可也奉
旨依議先是七月二十五日大學士伊桑阿馬奇折
本啓奏奉
旨見今遣人往張鵬翮處著將各處工程修理若何著
明白開寫摺子交與遣去筆帖式賫回啓奏(詳見黃河)十月
十五日總河張鵬翮摺奏(黃運二河分見本條)小黃莊至周橋
一帶隄工分修官朱宏祚等分十四段加幇值七月
初六初七兩日大雨淋漓多有浪窩倒卸之處見移
咨部臣轉催作速修補完工高堰史家㓠湯家西高
堰壩北捐工尚有未修工程若俟修完方令分修官
加幇恐其遲誤請敕部臣范承勲等速令分修官作
速加幇以資捍禦用過錢糧於原捐人員名下追賠
還項高堰關帝廟至小黃莊一段隄工委同知李梅
等將隄身衝刷之處臨湖釘埽修築將完其自關帝
廟至武家墩一帶堤工見在釘埽修理嚴催作速竣
工武家墩至小黃莊一帶應拆砌石工五千五百二
十六丈四尺見在道廳等官估計造冊另行具題唐
埂六壩已經題明責令常維禎等賠修四壩其夏家
橋茆家圍二壩已發帑委員外郎王登魁等辦料俟
水落即動工堵塞唐埂等六壩改建三滚水壩已經
題估委令河南管河道李言等領帑辦料修砌俟九
月霜降後河南河道無事即檄催李言等親身速赴
工所勒限儹催六壩加幇堤工已委原任同知劉光
業等領帑俟水勢稍落即行加幇臣謹具摺付筆帖
式關住齎捧奏聞(河防志)
行水金鑑卷六十七
