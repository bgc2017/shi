行水金鑑卷四十二
江南按察使傅澤洪撰
河水
明神宗萬歷三十一年正月乙丑工部言山東巡撫黃克
纘奏開王家口固為得策而塞蒙牆口亦屬急務蓋王家
口為蒙牆上源上源旣達則下流不宜旁洩下流洩則沙
易壅沙旣壅則上源潰決之虞必有所不免者宜命總河酌
覆從之戊寅工科都給事中白瑜等以總河曾如春揭稱
河工見在銀七十萬兩尚欠三十萬兩錢糧不繼恐盡棄前
工因上言國家旣欲護帝鄉陵園之氣又欲漕江南百萬之
粟挽全河而歸之故道皇上何愛三十萬不為陵寢民生永
遠計乎且河程四百里而遥其錢糧分管當先立碑碣自司
道以下承管諸官某人某地一一勒名若開歸地方防隄與
防邊同增卑倍薄歲有修銀候人番卒各有疆界與其查參
於後來不若嚴核於今日碑碣分樹功罪自明不報丁亥
戶部覆總河曾如春條陳河上切要事宜二款一儲薪
米將濱河一帶州縣動榖碾米運赴工所以備治河人
夫食用蘆草秫楷徑行附近有司先發官銀時值采辦
一議蠲恤查僉派河夫州縣各將本年存留錢糧酌量
蠲免其二十八年以前帶徵係未徵在民者準三十一
年停徵一年以寬民力至於漕河挑沙築隄之地旣屬
小民恒產悉聽河臣會同該省撫按劑量安插毋致失
所上曰省直屢遭河患今工作繁興夫役衆多百姓辦
納艱難著各官加意撫恤接濟俾令鼓舞趨事二月
已丑吏部言總河曾如春疏河工切要三事一示激勸
見任河工州縣正官著實分别舉刺一明職掌河上委
官專以該管河道爲主别道不得干預一設贊畫二員
比東征事例四月庚寅兵部以河工急需請於南京
部總庫動支二十萬兩淮揚馬價一十萬兩兵部疏議
陪京備用亦屬吃緊不得巳酌動十五萬先後給發兵
部覆請從之丙午總理河道工部右侍郎曾如春卒
如春臨川人乙丑進士清修勤職其治河也力主開王
家口不撓羣議上方憚財用獨不愛六十萬畀之責成
之命日下春亦竭智畢力至是卒於官議者惜之工科
右給事中宋一韓等以治河任重時迫請令淮撫李三
才帶管上曰河工垂成忽失總理大臣陵運所關萬分
急切該部便即會推才望任事的二三員候旨簡用馳
去以奏膚功已酉吏部會推河道將各衙門所舉彙
名上請上命李化龍以工部右侍郎總理河道且曰河
工重大著便星馳前去不必例辭庚戌工科右給事
中宋一韓請急點總河并簡用河南巡撫上以河工緊
急令李三才就近暫管候代其河南巡撫事務關係河
道者該省巡撫暫與管理癸丑工部尚書姚繼可題
總河應照邊鎮事體令江北河南山東等處巡撫官悉
聽節制載入敇書一體遵行其藩臬有司等官有所推
舉撫按衙門相同俱準正薦玩忽不遵者不時參治從
之五月戊寅原任川貴總督李化龍辭總河新命上
不允且以河工甚急令速赴任六月癸卯工科給事
中鍾兆斗題自新河口開而故道漸通攔河壩築而決
口漸塞在事諸臣之所稱說一惟以併力下埽盡塞決
口使全河東注爲第一義今則下流未塞上源已決且
下流又多旁溢之水前此集百萬之生命畢力於新河
今此合數省之物力盡用於決口未塞尚可爲也塞者
復決何以繼之伏秋水漲而不及塞猶可託也水退之
後而不可塞何以禦之壩功垂成而忽廢新河旣通而
復淤而新總河兩奉明旨督促尚未任事乞行申飭上
曰河工成否未定緩急難措李化龍著刻期赴任毋得
再行延緩乙已工科右給事中宋一韓因李三才揭
遂上言黃河故道已復陵運無虞惟是蒙牆決口未盡
堵塞李吉口堅城集間有淺阻未盡挑浚南岸隄防單
薄未盡挑築義安山清入小浮橋未盡歸一徐邳以下
隄岸傾圮未盡增築而且戛戛乎歎河之難塞也防河
猶防敵師有三鼓河有三候六月是其一鼓作氣時也
七月則再鼓而盛八月則三鼓而竭矣今以河勢虚憍
銳不可擊合用李牧急入收保之法謹避其鋒急保埽
壩并固守諸要害可也然河非持久之水也每泛漲一
次不過三四日旋落矣俟其水勢消落機有可乘合用
張仁愿搶築三城之法即日萬杵齊發水漲復上可也
至於李吉口堅城集以下水勢漫散決口旣難猝塞而
堅城諸處旣無洩水之區恐其奔決口也愈怒其爲力
也愈專此時合用周亞夫以梁委吳楚之法姑少嘗之
以殺其勢仍候水信以爲工程可也若堅城以上深其
中流徐邳以下高其南岸使下流有所容上流不得決
而舊河率以塞此十全之策固非今日所能辦亦今日
所不可不辦也伏望亟敕工部飛檄諸臣速依舊總河
分派工程悉心料理以圖萬全上令采其語與新總河
行之壬午工科署科事給事中孟成已以河運喫緊
信地俱屬中州請簡河南撫臣因言今之治河者汲汲
塞舊河爲第一要務矣臣以爲浚新河爲尤要何也蓋
水惟下流則上通下淤則上決惟歸一則流散漫則淤
河若潰決淺滯水勢散漫無所歸著上流復奔騰而下
水難容注不決何待以故黃堌未塞而蒙牆即決者坐
此弊也若新河不疏無論舊河難塞即塞矣而上流之
處必有繼蒙牆而復決者此在新總河當有遠識灼見
也不報九月戊申贈原任總河工部右侍郎李頤爲
兵部尚書廕一子入太學十二月壬辰工科都給事
中候慶遠以河決蘇家莊禍中豐沛餘波且穿漕而東
皆由管河運同許一誠獻議舊河臣減其濬河闊深丈
尺疏請治其罪下之所司(明神宗實錄)
是年河決歸德都御史曾如春挑北河引河入淮
謝肇淛曰當決歸德時所害地方不多時議皆欲勿
塞山東河南二中丞議論不合廷推即以河南中丞
曾如春總督河道不使齊人有異議也(河南通志)
是年河決蘇莊衝入沛縣太行隄灌昭陽湖入夏鎮
横衝運道(南河全考)
曾如春治河力主開王家口領六十萬金竭智畢慮
旣開新河雖深廣其南反淺隘故水不行所決河廣
八十餘丈而新河僅三十丈不任受或告如春曰若
河流旣回勢如雷霆藉其自然之勢衝之何患淺者
之不深如春遂令放水河流濁下皆泥沙流勢稍緩
下已淤半矣一夕水漲衝魚臺單縣豐沛間如春聞
之驚悸暴卒(明紀事本末)
明神宗萬歴三十二年三月乙卯戶部尚書趙世卿言
河工用乏宜動支徐州分司庫貯商稅并漕米變價銀
四萬四千三百三十八兩協濟從之四月庚戌工部
尚書姚繼可題泇河業有成績泇成而漕可藉矣至於
黃河衝徙魚鼈豐沛若非因勢利𨗳何以拯救元元總
河議於堅城集以上開渠引河而下流多通復分六座
樓苑家樓二路而水勢多殺旣可以移豐沛之患又不
至沿碭山之城行所無事莫善於此自今開泇分黃兩
工並舉需錢糧若然眉除蘆課五萬兩本部行南部查
發外其所望漕庫馬價等銀乞敕各該臣工曲爲體亮
速發以濟急需上允之八月辛丑山東巡撫黃克纘
言自河決蘇家莊水淹豐沛下流壅滯黃水倒灌濟寧
魚臺平地成湖況加狂雨彌旬城門之外即成巨浸單
縣被淹雖止一隅而連歲河工人夫物力半取足於該
縣運柳派及孤寡供應累及諸生此三州縣必大加賑
䘏庶有起色至於漕運臨德倉糧非破格改折是趨之
斃也請於存留糧内照以分數蠲免無糧貧民準免丁
口鹽鈔災民酌量倉榖分别賑貸保定巡撫孫瑋亦言
霪雨連綿田廬漂没請留漕糧十萬石并留撫按贓罰
少拯顚連俱下戶部十月甲子大學士沈一貫等言
總河李化龍丁憂已逾四月久留未代而河道一役必
須總領之臣蓋雖堯舜在上不能遥斷水事必使伯禹
盡力腁胝遲之歲月以責成功今所推李三才黃克纘
曹時聘皆可用之才望簡命一人庶不致妨明歲漕務
留中已已吏部署部事左侍郎楊時喬題黃河從東
北來順而南則資運決而北則妨漕今據河臣揭行隄
水高再潰單縣決口北奔魚臺不辨牛馬又南則決淮
安之老隄西則河南大浸夫決在西南特民生之昏墊
決在東北實運道之咽喉胡可緩計且河已入魚濟之
北境或不必盡東也即東而昭陽湖不必任受也即東
受而李家口不必盡南也先年張秋之決其殷鑒矣乞
遴點總河大臣以資防禦謹題請旨癸酉陞巡撫應
天右僉都御史曹時聘爲工部右侍郎總理河道提督
軍務(明神宗實錄)
是年秋八月河決朱旺口及太行隄數處民舍漂没
蕩漾三載河徙午溝始定(蕭縣志同豐縣志略)
袁應泰知河内縣時河決朱旺役夫多死者應泰設
蓆爲廬飲食作止有度民歡然趨事治行冠兩河遷
工部主事(明史稾)
明神宗萬歴三十三年正月乙酉總理河道少保兵部
尚書丁憂李化龍奉旨查勘兩年河工失事緣由大約
三十二年之決豐先單後豐之失失於巡視之不嚴單
之失失於下埽之不早而總之則三十一年蘇家莊之
決釀之也蘇莊之失或謂先淤後決或謂先決後淤南
直山東交相推諉第查新河放水數日即有劉肅等口
之溢非下壅何遽有此則開挑不如式之罪南直任之
水已南行三月因隄防不固始有蘇家莊之決非大潰
何爲使然則防護不如法之罪山東任之然而補苴多
勞陵運無恙功過亦有不相掩者在事各官除黜降物
故不議外見在郎中劉不息參政來三聘同知張執劉
崇正計仲譽知縣戴一松相應分别罰治而臣更有說
者年來緩於隄防急於挑浚及至隄壞水溢尚不引咎
於守隄之不力而且委罪於浚河之不深則何不取河
勢觀之也河北岸自曹縣以下無入張秋之路南岸自
虞城以下無入淮之路惟是向來運道由徐邳以達鎮
口故河北決曹單豐沛間則由昭陽湖出李家口而運
道溢南決虞夏徐邳間則由小河口及白洋湖而運道
涸今泇河一成自直隸以至夏鎮以三百六十里之淤
途易而爲二百六十里之捷徑此後黃河在山東直隸
間能係運道之命脈者寡矣獨朱旺口以上決單則單
爲沼決曹則曹爲魚與夫豐沛徐邳魚碭數十萬生靈
總懸命於遥遥之一線則隄防亦何可緩也至於中州
有更重者荆隆口銅瓦廂等處皆入張秋之路也孫家
渡野雞岡及蒙牆寺等處皆入淮之路也一不守而北
壞運南犯陵又豈直一城一邑之利害已哉故隄防固
則上無泛溢下必順流不固而下雖通行上必旁奪此
一恒人能辨之而何持議者之紛紛也前年水行隄北
則曰昭陽湖不能容水水且倒灌矣昨歲水分隄南則
曰新河不能容水水且倒灌矣倒灌之說興築塞之事
緩卒之隄潰河淤水之取道昭陽湖而南者自如夫安
見其倒灌也則又何不取地勢觀之也自朱旺口由苑
家樓杜家樓以至小浮橋上下相較可低三四尺北高
南下居可知矣若水入新河兩兩分行縱伏秋暴漲不
過溢岸而止豈能自卑趨高自下趨上哉故上隄誠守
則河必在朱旺口上下亦其自然之勢也又何倒灌之
足患也倒灌之說原爲失隄者逃罪之地乃其弊也人
心不定人力不齊延緩失機逡巡待變甚者持隂陽之
說以求兩中操縱横之權以求兩合卒使河臣疲於奔
命而河事壞於多岐則以不明於地勢與河勢而冥冥
決事者之過也請西自開歸東至徐邳必無不守之地
上自司道下至府縣必無不守之人在府縣掌印官必
與管河佐貳同其賞罰在地方守巡道必與管河司道
同其功罪庶人人在事自不得分藩籬人人著肩自不
暇騰口說其有怠事墮成而巧辨自文以圖分功嫁禍
者重加參治勿事姑息下工部覆如議得旨劉不息等
各罰俸半年仍行新任總河嚴加申飭違者不時參治
二月庚午予原任總理漕河工部尚書兼右都御史
劉東星祭葬如例四月已酉山東撫臣黃克纘言皇
天降割河伯爲祟自三十一年王家口大開堅城集未
竣上通下淤而蘇家莊大決則全河北徙魚臺一縣淪
爲水國矣十五社之地存者一舍有餘八千餘頃之田
存者不及千頃而環城之水高於城者二三尺隄防垂
壞旦夕不支議者遂欲將縣事改併他邑錢糧派之通
省誠不得已之計也臣等不忍以祖宗數百年舊封一
朝遽棄苦心搜括銀米令其修隄寓賑或可圖存而今
歲之事又不得不爲曲處也下戶部覆議從之六月
甲子工科宋一韓言今日工程所稱勞費無已者無如
黃河人言黃河天上來經萬里挾百川四瀆莫敢望焉
前代正避其害我朝兼收其利所謂利者便漕也所謂
害者善徙也河之爲害所從來久遠有時而爲利者人
力勝之耳先是河決蘇家莊入昭陽湖夏鎮以南運道
爲梗當事者謂河險可避遂併力以事泇矣竭公私之
費拮据幾二年工力就緒雖勞費不減治河餉道亦旣
經復矣臣等復何置喙緣臣一韓來從河濱聞諸長老
之議先年開泇皆因黃河南徙二洪淺涸今全河北趨
二洪湓溢何至爲咽喉憂河之奪兩鎮口也亦奚以異
於經二洪也平溜繕隄漕事自定如去年糧艘半由河
半由泇此其証也河不勝徙安可勝避如曰南陽故事
可倣臣等未見張秋之可移也乃今視泇爲緊著視河
爲緩圖故以全力治泇以半力治河緩急利害之衡尚
猶有未盡者臣等竊謂有三可惜二可慮焉濁河河之
中道治河而欲其有利無害舍濁河將安之乎當時祗
以減費縮工卒貽後患猶幸河形宛然畚鍤易施若以
原估之數竟原挑之工議旣不煩更端事必不至再悞
乃曰濁河者議之所不敢出也遂使河身益高分疏㒺效
豈不可惜南守汴隄北守太行隄令河游衍容與其中
雖二賈復生不能易也乃單隄旣決太行獨以一線與
全河抗衡雖四防二守三令五申大吏有王尊之精誠
小吏有主簿之忠勇猶不能保前人以艱難成之後人
以容易失之豈不可惜分黃黃淤守隄隄潰河之情形
亦旣可睹矣泇工旣罷謂宜急復濁河使河爲正道泇
爲間道竒正相生涸溢兼濟斯稱兩利俱存一勞永逸
善之善者計不出此而躊躇不斷蹉跎未已將使河泇
交困勞費㒺終又豈不可惜凡河之性壅生潰瀦生湮
今河滙昭陽且漸淤矣眼底伏秋已至霖潦奔發湖量
有涯不溢則潰可使豐沛之患移之魚濟倘如先年浸
黃陵岡衝張秋故事運道且中斷四百萬國儲謂何得
無慮乎河之南害陵也尤甚於北害運往年黃堌失守
大司空落職可爲炯鑒矣今其故道尚在也假令走賈
魯河出符離橋猶曰天幸倘如近日蒙牆之決潰沙岡
趨固鎮將淮泗之間滿而患且上及陵麓億萬年王氣
謂何得無慮乎大抵河道有全局治河有正經肩斯任
者但當以精一營職以公愼矢謀以利鈍誹譽付之身
外以予奪聽之朝廷而以公論歸之士大夫濟則其分
也臣力何有不濟則其遇也臣力旣竭寧宅平而守正
毋履險而設竒也或見時勢難圖物力匱詘而始擇輕
避重圖易辭難是爲遷就窺瞷意嚮以決進止成則居
功敗則逭咎是爲觀望遷就或人諒其心觀望則人訾
其行今日河上諸臣倘亦有一於是乎則臣等誠過慮
顧河事而業已如此矣奈何不以憂而以賀也泇工未
成梅守相加四品服俸泇工未覈又進太僕寺少卿咨
未得則請一不巳而再何太急也其無乃職業之内而
有市心都人士有言王家口之役六座樓以下守相實
監督之下流未暢上流自壅雖許運同謬議減工守相
何不争執是前工尚有佚罰後工累徼異數恐來三聘
劉不息有後言矣況科臣侯慶遠漕臣孔貞一所議泇
河事宜猶未盡舉何責報之速也即謂目前勞勩不可
不一諷勸亦須今歲漕事無虞及回空無阻然後請官
核實論功有差斯亦責實之政振飭河臣之機乎第大
河未得安流泇河終難久恃耳乞敕新任總河亟將前
河浚塞事宜據實上請計日底績庶幾可惜者收功於
補牢而可慮者銷患於徙薪疏入不報七月壬子以
黃河洶溜運船過淮過洪期限照上年例量寬一月其
衝決處所著總河嚴督司道等作速修治八月癸卯
河道總督曹時聘言自蘇莊一決全河北注者三年矣
初泛豐沛繼沼單魚陳燦之塞不成南陽之隄盡壞今
且上灌全濟旁侵運道其勢益岌岌也臣受事未幾親
詣曹單等處上視王家口新築之壩下視朱旺口北潰
之流相度地形體察水勢咨詢於沿河故老以求所謂
挽河之策因知河之大可憂者三而機之不可失者二
何也水性就下惟下有所歸斯上無所溢惟下之往也
順而且駛斯上之來也過而不留今河決行隄泛濫平
地之上昭陽日墊下流日淤水之出李家口者日漸微
緩勢不得不退而上溢溢於南則孫家渡野雞岡皆入
淮之故道毋謂蒙牆己塞而無虞於陵溢於北則芝麻
莊荆隆口皆張秋之故道毋謂泇役己成而無虞於運
且南之夏商北之曹濮其地益卑其禍益烈其挽回益
不易毋謂災止魚濟等處而無虞於民此三者覩指知
歸杞憂方大河之不得不治也明甚矧及是時而治之
人有可乘之機乎自王家口以達朱旺口新𨗳之河依
然在也因而疏通下流以出小浮橋所費有限非復昔
比從此三百里長河上下條暢可冀久安機之可乘者
一自徐州而下清黃並行沙隨水刷河底日深河崖日
峻此亦數十年所未有也因而𨗳水歸徐容受有地昔
年議挑之費皆在可省機之可乘者二蓋以水爲師因
勢利𨗳惟此時爲然萬一坐失事機忽而不治或治而
仍量挑以徼天幸至於前功盡棄後患相尋其勞費可
勝悔哉今司道各官殫心竭力熟思審處謂河之中路
有南北二股北股出濁河再疏再壅往事可鑑惟南股
出小浮橋地形卑下其勢甚順度長三萬一千四百丈
有零議開口闊四十丈以至二十丈不等深皆一丈五
尺共該土方四百六十九萬五千有零用夫六萬名自
千而上約四百日可完水由小浮橋徐城適當其衝議
於義安山建滚水壩以分其流復用石砌護石隄以垂
永頼庶幾其爲完策乎惟是前項土方工價及是壩工
程估該銀八十萬兩及查河道錢糧則馬價錢糧支消
己盡庫金倉榖搜括已竆且江北河南山東三省直者
槩有天災之苦槩有無藝之征物力匱然公儲虚耗臣
等祗奉宸綸集思廣益旣不敢蹈前車之轍又不能爲
無米之炊惟有仰乞聖恩多方處給或在工部或在别
部約湊六十萬再留附近漕糧四十萬石共足八十萬
之數聽臣等於今歲九月間嚴催東兖開歸淮徐等處
本折漕糧先解工所募夫支用其餘銀兩陸續起解定
限歲裏通完蓋南陽水勢日異而月不同入伏以來黃
流旁溢淤澱漕渠者六七尺不等金鄉護隄又爲魚臺
之續逾此而北直灌張秋失今不治來歲新運即有泇
可通而自夏鎮以至安山豈能無翼而渡耶疏留中
十月已酉工部覆河道總督曹時聘催請大挑工費疏
議截漕糧以八十萬三分之一該改折銀二十七萬兩
再借兵部淮揚馬價銀五萬兩南京兵部總庫船料草
場馬價共十萬兩南京工部協助三萬兩此外如科臣
議於有漕省直七處照依糧數多寡均行攤派銀二十
萬兩再開納河工事例搜括歲修銀兩及河南布政司
山東東兖二府庫貯河道挑壩樁草等銀悉聽便宜取
用務足八十萬之數各該部省不得推諉遲延以稽工
作在河諸臣即當刻期挑穵用收全功得旨黃河北徙
南陽運道被灌大挑朱旺口舊河使水歸故道費用浩
大各部原當協濟雖帑藏處處空匱但此眞不得己之
役所宜應付亦難執例吝惜今次戶部可勉從工部之
請如數借給若漕糧必不可留亦須設法處足與他其
兵部淮揚馬價及南京兵工二部錢糧俱著如數借給
寧於别項撙節毋得自分彼此此外均攤開納搜括等
事俱依擬著會同各撫按便宜處置行刻期興工毋輕
誤妄費(明神宗實錄)
行水金鑑卷四十二
