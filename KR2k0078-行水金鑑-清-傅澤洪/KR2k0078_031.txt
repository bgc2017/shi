行水金鑑卷三十一
江南按察使傅澤洪撰
河水
萬歴八年總河潘季馴覆議善後疏題為河工告成
敷陳善後事宜以圖永利事該工科右給事中尹瑾
條陳具題工部覆奉欽依備咨到臣準此除將款開
定法制專責成二事應欽遵者通行濱河有司掌印
管河官著實舉行外其重久任甃石堰等五事應議
覆者已行司道會議詳報前來逐一虚心計處覆議
相同堪為永利似應依擬合照款列具陳謹題請旨
一重久任以便責成先該給事中尹瑾題該工部覆
議河道關係最重𩔖非可以穿鑿於聰明勾幹於倉
卒者全在得人任久乃可責成及要大小官員俱令
久任或考滿加陞或積勞超叙與夫就近遴補交代
親承最為治河先務合咨吏部查照隆慶六年題奉
明旨都著久任事理凡管河部屬司道及府州縣佐
貳等官果有熟諳機宜懋著積效者考滿即與陞級
照舊管事資深即與超遷用勸異勞有缺就近遴補
取其濡染習熟臨行新舊交代令其傳告精詳至於
待異等者一如待邊臣由道而撫由撫而督由督而
本兵不恡焉合咨臣等年終薦舉預儲可代之才遇
缺揭咨必求因才而代徑咨吏部仍知會本部以憑
會同遵行其有才志庸劣及不候交代輒先離任者
聽其不時奏劾更易究懲母或拘攣貽誤大計等因
行據司道等官議報前來該臣等覆議為照治河固
難知河不易部科首以久任交代為言誠為永頼至
計除薦舉賢能汰黜不肖容臣等欽遵著實奉行外
所據新舊交代一節管河大小官員地方有難易職
掌有緩急再須分别明白庶免臨時掣肘如中南北
三管河郎中夏鎮南旺二主事皆係專職俱應交代
無容别議外至如徐州海防潁州天津霸州大名臨
清七兵備則有兼管河道之責山東河南二副使則
有專管河道之責但潁州臨清天津霸州大名五道
或距河稍遠或閘渠晏然雖兼河道干係頗輕似應
俱免交代其徐州海防二道則為河湖喫緊之區山
東河南二道則為黃河要害之地四道憲職并其所
轄府州縣佐貳管河官如遇陞調去任等項與同各
管河分司俱應比照廵撫衙門事例守候交代仍須
咨行吏部知會凡遇各官陞調去任即便就近推補
勒限赴任使舊者得免久候之苦文憑期限明開交
代之日方行計筭使舊者得免違限之愆如不候代
輒先離任者容總理河漕衙門查照工部題準事例
指名參奏伏望敕下該部再加查議擬議上請行臣
等遵奉施行則人情既便政體畫一而河務聿興矣
一甃石堰以固要衝(入運河)一濬閘河以利運艘(入運)
(河)一防徐北以固上流先該給事中尹瑾題該工部
覆議得全河之勢下流安則徐以南無淺阻之患上
流順則徐以北無改徙之虞今南河可以無慮獨徐
北未可忘偹合咨臣等除行縷二隄遵照原題興工
幇築外其徐北豐沛碭山一帶宜大修隄工以防上
流決徙邵家等壩宜併力原築以斷秦溝舊路及縷
隄有水埽根去處俱要幇築守隄夫役每里補足十
名工食或於山東河南停役銀内觧募或攤派廬鳳
揚三府或將洪夫仍舊徭徵而以徐州船稅召募夫
役議擬上請至於量地建鋪安插各夫召民居集免
派隄租人自為守允稱長便等因行據司道等官議
報前來該臣等覆議照得徐北黃河乃運道上源關
係尤重今河出小浮橋固能刷洪以深河而徐南一
帶決塞隄成水無旁溢河身益深掣水愈駛矣但徐
北新衝崔家口上下尚非故道萬一北決則上而閘
河不免泛濫之患下而徐邳一帶不免淺涸之虞臣
等是以有來流艱阻乞恩查議之請也今該科議將
徐北隄壩加意修築并議增夫防守誠為愼重上源
至計查得徐北行縷二隄先該臣會同各撫按題準
大修巳督各官夫見在幇築此外如華山戚山一帶
原衝沛縣故道俱倍幇高厚足恃無恐先年碭山隄
根水掃成河近俱另築月隄以為保障而又於碭單
接界之所刱築順水斜壩長一千餘丈以截流護隄
捍外衛内見今伏水止是漫至壩根即順壩歸河不
復浸及縷隄至於豐縣邵家大壩乃遏絶秦溝舊口
最為喫緊今將正壩一百四十餘丈幇厚八丈高一
丈一二尺不等又於壩東添築二百餘丈壩西幇築
九百餘丈以防其旁衝而上流蘇許二壩亦俱次第
加幇秦溝之患似可杜絶但自碭山以至茶城共隄
一百五十五里有奇而修守夫役共止七百二十名
委不敷用合無量照徐南事例每里派夫八名共該
夫一千二百四十名除巳有七百二十名外仍該添
夫五百二十名每名工食銀七兩二錢共該銀三千
七百四十四兩查得廬鳳揚三府近年除邳隄夫巳
派協濟似難再加又蕭縣因萬歴五年黃河衝漫災
傷特甚原編洪淺等夫暫議停編四百餘名今閭閻
生氣初回尚難議復合候三二年之後民稍殷阜另
議編徵前項增夫工食合於後開議請積貯銀内每
歲按季支給其畫地建鋪一節亦應比照徐南每三
里建鋪一座以便各夫棲止仍通行各州縣示諭附
近居民及復業之人聽其結廬隄上俾人自為守不
許輒派隄租以阻受㕓之念但嚴禁牲畜作踐務期
保護隄工庶沿隄皆夫上源可固而北徙之患自除
矣一備積貯以裕經費先該給事中尹瑾題該工
部覆議得河道起自豐沛至於淮揚延袤千有餘里
以葺修則工料浩費以防守則用度鉅艱乃徒恃歲
額不滿數百之銀而支持千里之河道坐視大壞極
敝而後請發内帑似為失計見今估修徐北隄工及
包砌高堰石隄所費不貲原剰錢糧四十四萬有奇
即使盡留尚未足用宜多方措處約每歲三萬兩積
貯淮安以便支費合咨臣等從長酌議或應再行奏
請或徑自措處等因行據司道等官議報前來該臣
等覆議照得防河之法全在固守隄岸而隄岸止是
土築原非鎔鐡而成者河流之汕刷雨水之淋漓人
畜之踐踏能保其不損乎歲修之工必不可缺則工
料之費必不可少故積貯實治河第一義也今自徐
屬以至揚州一千三百餘里而取給於歲徵災逋數
百之銀是所謂無米而炊空拳而搏雖有智者其何
能濟每歲一遇水患袖手張目坐視其敝盖由此也
近者大工肇興仰荷皇上俯從改折之議在公帑無
虧額之虞在閭閻無加派之苦以不費之惠成最繁
之工實皆廟筭主持之力也然事莫難於守成患恒
弭於有備故臣等於告成之後惓惓以乞留大工餘
剰銀料以備每歲修防支費蓋誠慮及於此也今徐
北大修行縷二隄巳估用五萬一千有奇加以議甃
高堰石隄必將大工餘銀盡數支銷亦未足用然則
預為後日修防之備者容可緩乎但臣等反覆思維
若欲派之濱河四郡之疲民則積災孑遺力有不堪
若欲派之各省四百萬之漕糧則所在加賦勢又不
可欲再以餘鹽贓罰為請則巳經工部咨議未蒙戸
部準留似難再凟查得萬歴五年該戸部題覆淮揚
撫按會題為仰體皇仁亟處荒蕪要區開地利以厚
民生事内稱往年凡遇挑河等役每引帶徵鹽銀以
濟工用議將淮南北共九十萬引每引許商人帶鹽
六斤赴掣每斤徵銀五釐并隨餘鹽銀兩上納另項
貯庫計每歲帶徵銀二萬七千兩以濟墾田之費原
議至萬歴八年住支查得前項帶徵銀兩往歲原供
挑河之用不係解部濟邊之數委應徵解河工備用
隨該臣等會同廵鹽御史姜璧面議得行鹽地方有
限若仍照原議墾田之費每歲徵銀二萬七千兩或
有未便合無行令兩淮運司自萬歴九年為始每引
止帶鹽四斤每斤徵銀五釐計每歲止帶徵銀一萬
八千兩解淮安府貯庫聽兩河歲修之用俟積貯稍
裕又行停徵數年若支用將匱仍舊徵貯夫銀以挑
河為名今自儀眞至邳徐一帶行鹽之河旣於河臣
任之則此項銀兩亦係應撥之數非於分外增益也
此外别無措處更望軫念徐淮為運道經行之地實
為天下襟喉而修河大計原為轉運糧儲戸工二部
似屬一體特賜破格議處除山東歲額不多難以協
濟外合無於河南河夫銀内每歲量裒六千兩再將
揚州淮安二鈔關并徐州倉分司所抽税銀每處各
量留二千兩并前帶徵鹽銀共足三萬之數俱解淮
庫以濟河工若或再損實難措手伏望敕下該部覆
議行臣等遵奉施行其該科原題要令濱河要地俱
各建設料厰每歲秋冬之間即行預積明歲修防之
具司道置立循環稽考收放總理憲臣歲終奏報夫
物料旣備則臨事無縮手之患稽查既嚴則平時無
冒破之虞容臣等通行申飭逐一興舉無容别議均
乞聖裁奉旨工部知道該工部覆議揚州淮安徐州
三分司每年各準支稅銀一千兩河南河夫銀六千
兩之外又加三千兩每年共支銀九千兩大工餘剰
銀準留一半其餘覆議相同奉旨這河工善後事宜
既巳議定著凌雲翼督率各官著實修舉以終前功
餘剰解部銀都著留用却要支費明白毋容苟且冒
破其餘俱依擬又覆議河工補益疏題為恭覩河
工垂成尚有可言懇乞聖慈俯賜亟行以少圖補益
事備仰各司道會同即將條開事宜逐一會議要見
移建衙舍作何建設守隄官夫作何增添工食錢糧
動支何項庶免分派小民其宿遷遥隄踏勘地形要
害斟酌事體緩急如應增築即估計工費錢糧應用
數目逐一覆加詳議款列具陳謹題請旨一移建
管河官衙舍以重責成一添設新隄堰夫役以便防
守一添設管隄官部夫以保新工(上三條因今昔異宜故不錄)一
增築宿遷縣遥隄以順民情先該御史陳世寳題該
工部覆議咨行臣等委官前去宿遷一帶地方逐一
踏勘如遥隄接築果於民生漕運兩便不妨酌估具
奏擇暇舉行等因行據司道等官踏勘議報前來覆
該臣等看得濱河郡邑俱因築有遥隄永除昏墊之
患獨宿遷傍湖無隄不免向隅之泣情委可矜但該
縣北岸自直河至古城一帶從來不議築隄者正以
本處為駱馬待丘諸湖停蓄之所湖外馬陵諸山蟺
蜿環抱天然遥隄水無他泄不能奪河而水發之時
河湖相通縈廻展轉水勢稍得舒緩即漢賈讓所謂
使秋水得有所休息游波寬緩而不廹也且山東蒙
沂諸水俱由此湖入河若一㮣接築遥隄則河水無
所停蓄而下流難受益多潰決之虞湖水不能外出
而淹浸愈廣反增胥溺之患耳今據各司道議於直
河官隄頭起至王珣地頭止約二十里舊有民間自
築小隄每歲三四月間水發尚小若此隄無恙則麥
亦有秋如伏秋水漲至有殘缺合行該縣掌印管河
官每歲冬春間督率本地民夫或量撥徭夫協助修
補此於漕河固無損益而於民生亦有裨補矣伏乞
聖裁奉旨工部知道本部覆議相同題奉旨是又
計議河工未盡事宜疏題為遵奉明旨計議河工未
盡事宜事查議得先年淮北一帶惟恃縷隄束水太
廹卑薄雜沙每年伏秋泛漲決口不下數十決愈多
則水愈散而沙愈停沙愈停則河愈高而決愈甚海
口衝刷無力遂致淺狹以故徐吕而下兩岸田廬溢
為巨浸桃清運道僅同一溝運道民生敝壞極矣幸
頼廟堂堅持獨斷部院協心經理自萬歴六年興工
以來大小決口悉皆築塞自徐抵清除中間原有高
阜可恃外餘俱創建遥隄然又慮異常暴漲遥隄或
亦難容故又於桃清北岸崔鎮徐昇季太三義鎮等
處建減水壩四座使得宣洩入湖免傷隄址告成之
後又開復邳州北岸直河一道而蒙沂諸水徑出大
河開復宿遷南岸小河一道而靈睢積水漸巳消減
近又查得沂河毛墩各涵洞一座應改減水壩見在
興工若徐州以上茶城口為清黃接會之所自改行
新河以來地勢中亢泉水力弱每歲運艘過盡之後
黃河大漲之時或不免數日淺澀先經題準三年兩
挑至期本司照例請挑無容再議是自徐抵清五百
餘里之間所以𨗳黃入海為運道民生計者亦可謂
算無遺策矣以故水力既專奔流迅駛淤沙日滌河
身日深海口一帶今歲倍加深闊此皆河淮合流衝
刷之明效也所據淮北河工職等再四籌維委的别
無未盡若欲勉強搜索恐徒糜費無補惟有遵照部
科題奉欽依事例每歲責成掌印管河官將遥隄應
幇處所歲加幇築縷隄要害之處隨宜量修所謂久
安長治之道似不出此合行會呈具報施行奉旨工
部知道(河防一覽)
張養蒙為工科都給事中時都御史潘季馴奏報河
工養蒙上言曰二十年來河幾告患矣當其決隨議
塞當其淤隨議濬事竣輙論功夫淤決則委之天災
而不任其咎濬塞則歸之人事而共蒙其賞及報成
未久懼有後虞急求謝事而繼者復告患矣其故皆
由不久任也夫官不久任其弊有三後先異時也人
巳異見也功罪難執也請倣邊臣例增秩久任斯職
守專而可責成功帝深然之(明史稾)
明神宗萬歴九年五月乙亥戸部題覆鳳揚撫按凌雲
翼等奏稱淮安府屬安東縣治濱臨河海嘉靖間河決
草灣口水勢直趨該縣田土湮没後雖築塞冷沙淤積
不長五穀前廵撫吳桂芳有廢縣之議今兩河工完草
灣口漸復淤塞而士民安土重遷俱不願廢况該縣鹽
盗充斥廢縣必須設兵反滋多事縣治仍舊存留惟一
應差糧須破格優處乞嚴敕該縣掌印治農等官用心
撫綏設法招復勿濫準詞狀以生騷擾勿過索供費以
肆誅求如三年之内民安地墾縣官疏薦擢用不職者
即行參處疏入允行七月壬戍朔總督漕運凌雲翼
言茶城至留城一帶運用咽喉節因黃水倒灌停淤漸
高運船率多淺阻巳督行司道興工挑浚乞照往年事
例暫停進貢船隻支用錢糧俟工完核實具奏章下所
司(明神宗實錄)
明神宗萬歴十年正月壬午戸部覆鳳陽廵撫凌雲翼
題淮安府屬東安縣原額六十一里徐州屬蕭縣四十
六里沛縣三十八里邇因黃河變遷地失人逃議併安
東縣為四十里蕭縣三十七里沛縣三十里仍嚴督各
縣官查明見存人戸照軍民匠竈原籍歸附里甲當差
填注賦役冊内永為遵守報可(明神宗實錄)
是年七月河漲壞民田舍及傷人畜無數(清河縣志)
明神宗萬歴十一年正月辛未浚韓家口引渠出徐州
以河防報竣陞碭山縣知縣劉守謙俸一級二月辛
卯以總督漕運兼管河道太子少保兵部尚書兼左副
都御史凌雲翼為兵部協理京營戎政四月巳亥金
州大雨河溢城盡没(明神宗實錄)
是年徐蕭河溢大水衝没符離橋(蕭縣志)
明神宗萬歴十二年六月已酉漕運總督李世逹言河
工告成敷陳善後事宜下工部九月戊寅漕運總督
李世逹題黃河日進乞修砌郡城石隄以圖永頼章下
工部(明神宗實錄)
明神宗萬歴十三年五月丙戍廵撫鳳陽兼河道右侍
郎王延瞻奏鳳淮揚三府徐泗等八州縣頻年災沴河
役煩興請自今年始備用馬價俱照萬歴九年事例派
徵閏九月戊戌起兵部右侍郎楊浚民為戸部右侍
郎總督漕河軍務廵撫鳳陽(明神宗實錄)
是年河決范家口時淮城幾為魚鼈亟議修築(淮安府志)
明神宗萬歴十四年十一月辛亥廵撫寧夏都御史梁
問孟題近因横城堡修築邊牆石砌馬頭兼之河西地
軍西徙衝決則寧夏之境不免黃河之患矣欲於西岔
河一帶築隄障水俾漸東流工部議覆從之(明神宗實錄)
是年五月河決范家口水灌淮城全河幾奪又決天
妃壩福興漸淤上厪宵旰遣科臣常居敬督塞之續
又加築范口石隄全河復故(南河全考)
是年五月十九日郡城東范家口衝決禾稼莊舍盡
沉(淮安府志北范家口離城十五里與劉伶臺毘連東近南灣澗及柳浦灣西近溝頭菊花莊南近)
(石塘萬歴間為黃河險汛今為民田矣)
明神宗萬歴十五年正月戊戍刑科給事中李國士上
言先年河決桃源崔鎮口等與高家堰黃浦淺諸處徐
邳間俱成巨浸頼舊總河臣潘季馴創建遥隄修閘壩
築堰口導氾濫東歸雲梯關入海五六年來無水患頃
秋水霪潦横流河決范家口凡百餘丈諸臣用力葺塞
稍得緩流可用決排之力若春漲波濤洶湧新塞之口
必決值糧運未過之日深為可憂非嚴飭該衙門官員
乘時修治不可上曰河渠歲修先年漕臣題有舊例著
該衙門嚴督所屬用心毋得怠弛二月乙亥總督漕
運廵撫楊一魁奏淮安自新河永清閘越城歴高堰逹
清口遡清江出草灣繇赤晏廟以至安東復繇高嶺馬
家湖蒯家窪張家窪柳浦灣范家口海神廟禮字壩遺
惠莊臨淮莊以至西橋往回四百餘里河勢有曲折地
形有高下隄防有緩急數年以來隄潰於衝激地易於
陵谷昏墊之後下民其魚待決一口方修一口不惟錢
糧糜費無紀而運道所關皇陵所護民生所係匪細務
也今議清河上黃河獨行隄制無虞清河下黃淮合流
水漲隄微計今查前項工程雖用至七萬餘兩而淮揚
百萬生靈可免胥溺之患其召募人夫擇日興工估該
實用工費銀七萬一千六百九兩零將淮安府庫貯修
砌歸仁隄支剰銀料八千兩工部事例銀二萬二千兩
盡數動支而施為之功一曰修高家堰以保上流一曰
砌范家口以防旁決一曰疏濬草灣以殺河勢一曰修
禮字壩以保新城一曰買辦料物以杜冒破一曰分定
委官以便責成有旨隄堰修防事宜依議行先年開濬
草灣不久淤塞虛費錢糧應否再加疏濬還著漕運等
官詳議停當具奏其餘河道工程俱要查照成規用心
保守毋得疏虞三月壬辰工科給事中郭顯忠上言
河工每當伏秋防守水之暴漲也不過旬日其潰決多
繇隄頂漫流其直射埽灣而決者絶少今石砌范家口
等隄工或難卒辦不可拘限必先就卑薄要害處盡行
加幇且清桃而上河道已成使秋漲不決則水流愈急
水流急則刷河愈深刷河深則海口愈闊盱泗高寶等
處自可無虞至原設隄淺夫約二千名趁此畫地分工
及至伏秋令各管河佐貳帶領原設淺夫使自防守亦
可保無事然沿河疲民困苦尤甚其施為之時只宜召
募游民不可僉派以滋騷擾命下所司八月癸亥工
科都給事中常居敬等題開封等府陜州靈寶等州縣
自七月初十等日霪雨黃河泛漲衝決隄防漂没人畜
乞敕河南山東凡有河道地方除管河副使專理外各
於廵道照所管地方分主督理捲埽築壩補隙塞決明
立賞罰晝夜并工務俾安瀾無貽漕患工部覆奏從之
(明神宗實錄)
行水金鑑卷三十一
