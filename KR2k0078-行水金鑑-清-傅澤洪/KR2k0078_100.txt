行水金鑑卷一百
江南按察使傅澤洪撰
運河水
歐陽原功中書右丞相領通惠河都水監事政績碑
中書右丞相定柱公自居平章首席既而陞左相又
陞右相被命領都水監事至正癸卯之正月迄今數
年之中濬治舊規抑塞新弊水政大修都水監長貳
賓佐共具實蹟請於翰林歐陽玄文其事於石以
貽後世玄曰丞相上佐天子下理百官日綜萬幾
朝野政務莫非相業所經綸也奚獨於水政紀述乎
其長貳賓佐進曰我國家之置都水也始於至元之
辛卯丞相諤勒哲實倡其端當時聖君賢相為慮甚周
為制甚密𨗳昌平白浮之水西流循西山之麓會馬
眼諸泉瀦為七里東流入自城西水門滙積水潭又
東並宫牆環大内之左右金水河南流東出自城東
水門又潞水之陽南會白河又南會直沽入海凡二
百里是為通惠河置牐二十有四跨諸牐之上通京
師内外經行之道置橋百五十有六牐以制蓄洩橋
以惠往來乃即運糧提舉司車戸千四百五十有一
隸監專治其事牐與橋初置于延祐中易木以石次
第而械之命牐戸學為石工木鐵煉堊皆習其技歲
械牐工與費若干有司會其凡而籍之歲以為常約
歲若干諸牐皆石一切工役取具牐戸不擾而集國
計之不匱民用之不乏皆利頼焉近年有司擅以牐
戸抑配各驛以給驛至元延祐以來祖宗之良法美
意日就蠧壞今右丞相以聞有旨復還若干戸餘州
縣之侵軼牐戸者悉禁絶之他戸有避徭役之類仍
因而亡者咸復其舊故得水利不隳漕法不滯有關
國計民用甚重也且通惠河之將入海也衡漳貫之
遡漳西南涉瀛博之野南至于臨清堂邑之壩過壩
而南為會通河盡豫兖青徐四州境上之水入河絶
淮至大江而止二河相通其為水利博矣有如京城
西之金口下視都邑水勢如建瓴一蟻穴之漏則横
潰莫制守隄吏與牐戸晝夜分番邏視不贍則借兵
士於樞密所係尤重故水政之修牐戸之復丞相有
功于斯甚大可無紀述乎玄聞其言乃考古而徵
今水在唐虞為澤虞在成周為川衡西漢太常大司
農少府内史主爵都尉皆置都水長貳武帝置水衡
都尉成帝置左右都水使者東漢改置河隄謁者晉
改都水臺又置前後中左右五水衡以五使領之劉
宋置水衡令蕭梁改為大舟卿宇文置都水中大夫
隋置都水臺使者尋復置監少監又改令少令唐沿
革不一或稱都水局或稱司津監或稱水衡監或置
使者或置都尉趙宋為都水監置判監判及丞主簿
等員大抵掌川澤津梁渠堰陂池之政兼總舟航桴
筏之筭就司其政以充用故漢太常諸卿各有水衡
盡征其入給俸祿所稱水衡錢是也聖代捐國家之
厚費以利天下而秋毫不征其資視古之都水有不
可同年語者矣但歴代建都秦漢唐多都雍州隔關
隘之險漕運極艱用水極少其後有都洛陽大梁亦
不過濬洛入汴瀹汝蔡入淮而巳我元東至于海而
暨于河南盡于江北至大漠水涓滴以上皆為我國
家用東南之粟水漕數百萬石由海而至者道通惠
河以達東南貢賦凡百上供之物歲億萬計絶江淮
河而至道通惠河以達商貨懋遷與夫民生日用之
所須不可悉數二河泝沿南北物貨或入或出徧天
下者猶不在是數又自崑崙西南水入海者遶出南
詔之後歴交趾闍婆真臘占城百粤之國東南過琉
球日本東至三韓遠人之名琛異寳神馬竒産航海
而至或踰年之程皆由漕河以至闕下斯又古今載
籍之所未有者也水政之重可不以重臣領之乎昔
者舜舉十六相共治海内禹治水土益治川澤今之
水政禹益蓋嘗司之然則重臣之典水政唐虞以來
之遺事也歟玄職在太史紀載為宜右丞相喀喇
氏鼎珠其名乃祖乃父三世宿德逮事列聖篤于忠
貞數從王師戰金入隣多積功伐不妄俘戮不希寵
榮有隂德餘慶施于後人丞相踵之敡歴臺閣三十
餘年清慎如一熟知國家典故及居台揆雅量鎮浮
坐決大政不徵辭色百度自貞有古大臣之風來求
文以紀其蹟者都水伊蘇岱爾段達&KR1259;少監諤勒哲特
穆爾太平努色徹圖監丞索諾木曼濟布哈實喇藏布
穆爾濟雅經歴沙克善知事祁思道爰系以詩曰國治
水官象天玄冥都水有政治國大經於穆皇元龍興
朔方秉令天一並牧八荒乃據析津廼建神州囊括
萬派衡從其流東濬白浮遵彼西山即是天津流畢
昴間西挹紫宫南出皇畿又東注海萬派攸歸東溟
天池若為我瀦給我漕輓徑達宸居河濟淮江陳若
指掌我鑿二渠利盡穹壤雖云盡利我則不征損利
利民治水水平維今右相自董水政舉措不煩戸籍
先正昔命牐戸習鍜習礪鍵木膠堊各程其藝制水
有牐通道有梁息耗有則啟閉有常夫何牐戸俾役
驛厩是求善書俾掣之肘相君既告牐戸内復每歲
鳩工羣匠來族水政既舉國計以滋都人日用源委
莫知彼水在國血脈在身百體輸精五官嗇神相為
股肱水利實興榮衛不凝股肱宣能維相君量彭蠡
大野汪洋淵渟安靜整暇維相君力砥柱龍門捍彼
衝潰國之樊垣有方斯定有量斯寬爕調雍容歲溢
旱乾重華在位禹益作相庶工底績百川是障世皇
濬渠相曰諤勒哲身先水官相彼原隰洵美相君海内
稱賢罔俾哲輔專美于前六府三事治先乎水九叙
惟歌作者太史太史作謌載以龜趺(圭齋集)
大通河發源于昌平之白浮村神山泉西南會一畆
馬眼玉泉繞出甕山後滙為七里泊東入都城西水
門貫積水潭又稍東由月橋入内府環繞宫殿南出
玉河橋水門東行會南北城河二流由大通橋東下
通州高麗庄入白河(周夢暘水部備考河薈蕞云通惠河即今之大通也水自玉)
(河出遶都城東南經大通橋流至高麗庄入白河此其源流歸宿之大凡也玉河之水在玉泉山流出玉)
(泉山在順天府西北三十里山上有金章宗避暑行宫芙蓉殿故址泉出石罅中如沸明宣宗命甃石為)
(池搆亭其上池前為石橋水過橋為溪曲折三百步許瀦為西湖秋高氣清泓澈渟滀水光接天皛然一)
(白南有一洞洞旁石崖高百餘尋刻玉泉二字大足丈許其地總名西山舊記云太行山第八陘在燕強)
(形鉅勢雲從星拱都城西望翠若列屏春雨羃䍥夏樹菁葱秋花爛漫冬雪瓊瑶四時風景百幅畫圖也)
(至於諸峰羅列雖因地得名總曰西山而紺閣琳宫懸亭聳榭不可勝紀其尤竒者氣煦泉甘木不凋冬)
(卉不枯霰居然冀北之江南云甕山去阜成門二十餘里上赤墳童童無草木山南若洞而圮者小鬲臺)
(也山臨西湖水田碁布山後一畆泉今不知所在處處可陂可塘可隄可苑白浮山通志云在昌平州南)
(十里上有二潭水經白浮村元郭守敬引水西折而南經甕山泊入積水潭以濟漕運蓋通惠河之源雖)
(言自白浮諸泉水而其實皆自西山一帶千巖萬壑之水滙於西湖流入大内出東南水門注大通河流)
(入高麗庄入於白河者也蓬窗日錄云北京青龍水為白河出密雲南流至通州城白虎水為玉河出玉)
(泉山經大内出都城注通惠河與白河合朱雀水為盧溝河出大同桑乾入宛平界出盧溝橋玄武水為)
(濕餘高梁黃花鎮川榆河俱繞京師之北而東與白河合梓谿集云京師形勝以堪輿家論之玉河之水)
(當直出會南海子從天地壇前轉東入潞河方為自然崇文門外閘河宜塞之庶幾左臂不斷此乃帝王)
(建都萬代之計也)
白浮甕山即通惠河上源之所出也白浮泉水在昌平
縣界西折而南經甕山泊自西水門入都城焉成宗大
德七年六月甕山等處看牐提領言自閏五月二十九
日始晝夜雨不止六月九日夜半山水暴漲漫流隄上
衝決水口於是都水監委官督軍夫自九月二十一日
入役至是月中輟工實役軍夫九百九十三人十一年
三月都水監言巡視白浮甕山河隄崩三十餘里宜編
荆笆為水口以泄水勢計修笆口十一處四月興工十
月工畢仁宗皇慶元年正月都水監言白浮甕山隄多
低薄崩陷處宜修治來春二月入役八月修完總修長
三十七里二百十五步計七萬三千七百七十三工延
祐元年四月都水監言自白浮甕山下至廣源牐隄堰
多淤澱淺塞源泉微細不能通流擬疏滌由是會計工
程差軍千人疏治泰定四年八月都水監言八月三日
至六日霖雨不止山水泛溢衝壞甕山諸處笆口浸没
民田計料工物移文工部關支修治自八月二十六日
興工九月十二日工畢役軍夫二千名實役九萬工四
十五日(元史河渠志)
壩河亦名阜通七壩成宗大德六年三月京畿漕運司
言歲漕米百萬全藉船壩夫力自冰開發運至河凍時
止計二百四十日日運糧四千六百餘石所轄船夫一
千三百餘人壩夫七百三十占役俱盡晝夜不息今歲
水漲衝決壩隄六十餘處雖巳修畢恐霖雨衝圯走泄
運水以此點視河隄淺澀低薄去處請加修理自五月
四日入役六月十二日畢深溝壩九處計一萬五千一
百五十三工王村壩二處計七百十三工鄭村壩一處
計一千一百二十五工西陽壩三處計一千二百六十
二工郭村壩三處計一千九百八十七工千斯壩下一
處計一萬工總用工三萬二百四十(元史河渠志)
雙塔河源出昌平縣孟村一畆泉經雙塔店而東至豐
善村入榆河至元三年四月六日巡河官言雙塔河時
將泛溢不早為備恐至潰決臨期卒難措手乃計會閉
水口工物開申都水監剏開雙塔河未及堅久今已及
水漲之時倘或決壞走泄水勢悞運船不便省準制國
用司給所需都水監差夫修治焉凡合閉水口五處用
工二千一百五十五(元史河渠志庸薈蕞云水經濕餘水出上谷居關東又東流過京)
(都縣南注云水南流出關謂之下口水流潜伏十許里重源潜發積而為潭謂之濕餘潭即今榆河之源)
(也方輿記要云榆河一名濕餘河或名温榆河蓋濕餘之譌也竹垞先生云按後漢書王霸為上谷太守)
(陳委輸可從温水漕以省陸轉輸之勞事皆施行章懷太子注引水經注本作温餘水遼史順州有温渝)
(河金更懷柔縣為温陽豈盡無據又昌平多温泉有流入雙塔河者温餘之名竊疑因此水經注既無善)
(本今人習見坊刻遂指温字為濕字之譌正恐類昔人所云以不悖為悖也昌平州志云榆河源出州西)
(南四十里月兒灣下流為沙河經順義會白河)
盧溝河其源出于代地名曰小黃河以流濁故也自奉
聖州界流入宛平縣境至都城四十里東麻谷分為二
派太宗七年歲乙未八月敕近劉冲祿言率水工二百
餘人巳依期築閉盧溝河元破牙梳口若不修隄固護
恐不時漲水衝壞或貪利之人盜決溉灌請令禁之劉
冲祿可就主領毋致衝塌盜決犯者以違制論徒二年
決杖七十如遇修築時所用丁夫器具應差處調發之
其舊有水手人夫内五十人差官存留不妨巳委管領
常切巡視體究歲一交番所司有不應副者罪之(元史)
(河渠志)
渾河本盧溝水從大興縣流至東安州武清縣入漷州
界至大二年十月渾河水決左都威衛營西大隄泛溢
南流没左右二翊及後衛屯田麥由是左都威衛言十
月五日水決武清縣王甫村隄闊五十餘步深五尺許
水西南漫平地流環圓營倉局水不沒者無幾恐來春
冰消夏雨水作衝決成渠軍民被害或遷置營司或多
差軍民修塞庶免墊溺三年二月十二日省準下左右
翊及後衛大都路委官督工修治至五月二十日工畢
皇慶元年二月十七日東安州言渾河水溢決黃堝隄
一十七所都水監計工物移文工部二十七日樞密知
院達實特穆爾奏左衛言渾河決隄口二處屯田浸不
耕種巳發軍五百修治臣等議治水有司職耳宜令中
書戒所屬用心修治從之七月省委工部員外郎張彬
言巡視渾河六月三十日霖雨水漲及丈餘決隄口二
百餘步漂民廬没禾稼乞委官修治發民丁刈雜草興
築延祐元年六月十七日左衛言六月十四日渾河決
武清縣劉家莊隄口差軍七百與東安州民夫協力同
修之三年三月省議渾河決隄堰没田禾軍民蒙害既
巳奏聞差官相視上自石徑山金口下至武清縣界舊
隄長計三百四十八里中間因舊修築者大小四十七
處漲水所害合修補者一十九處無隄剏修者八處宜
疏通者二處計工三十八萬一百役軍夫三萬五千九
十六日可畢如通築則役大難成就令分作三年為之
省院差官先發軍民夫匠萬人興工以修其要處是月
二十日樞府奏撥軍三千委中衛僉事督修治之七年
五月營田提舉司言去歲十二月二十一日屯戸巡視
廣賦屯北渾河隄二百餘步將崩恐春首土解水漲浸
没為患乞修治都水監委濠寨會營田提舉司官武清
縣官督夫修完廣武屯北陷薄隄一處計二千五百工
永興屯北隄低薄一處計四千一百六十六工落垈村
西衝圯一處計三千七百三十三工永興屯北崩圮一
處計六千五百十八工北王村莊西河東岸至白墳兒
南至韓村西道口計六千九十三工劉邢莊西河東岸
北至寳僧百戸屯南至白墳兒計三萬七百十二工總
用工五萬三千七百二十二泰定四年四月省議三年
六月内霖雨山水暴漲泛没大興縣諸鄉桑棗田園移
文樞府於七衛屯田及見有軍内差三千人修治(元史)
(河渠志)
盧溝河出太原天池伏流至朔州馬邑從雷山陽湧
為金龍池迤邐東下曰桑乾河鴈門雲中諸水皆會
由大同古定橋抵宣府保安州過懷來行兩山間至
京城西四十里石徑山之東地平土疏衝激遷徙不
常至看丹口分為二一東流至通州高麗莊入白河
是為渾河一南流至霸州合易水又南至丁字沽入
運河(吳文恪公集)
盧溝本桑乾河俗曰渾河在都城西南四十里有石
橋横跨二百餘步橋上兩傍皆石欄雕刻石獅形狀
竒巧金明昌間所造兩崖多旅舍以其密邇京師驛
通四海行人使客往來絡繹疎星曉月曙景蒼然亦
一竒也(戴司成集本薈蕞云盧溝河在順天府西南二十五里桑乾水又名漯水俗名渾河黃)
(河别源也源出山西大同府桑乾山下經太行山入宛平縣境在上流曰桑乾在下流為盧溝以其濁故)
(呼渾河以其黑故呼盧溝燕人以黑為盧水本一也)
白河在漷州東四里北出通州潞縣南入于通州境又
東南至香河縣界又流入于武清縣境達於靜海縣界
至元三十年九月漕司言通州運糧河全仰白榆渾三
河之水合流名曰潞河舟楫之行有年矣今歲新開牐
河分引渾榆二河上源之水故自李二寺至通州三十
餘里河道淺澀今春夏天旱有止深二尺處糧船不通
改用小料船搬載淹延歲月致虧糧數先是都水監相
視白河自東岸吳家莊前就大河西南斜開小河二里
許引榆河合流至深溝壩下以通漕舟今丈量自深溝
榆河上灣至吳家莊龍王廟前白河西南至壩河八百
步及巡視知榆河上源築閉其水盡趨通惠河止有白
佛靈溝一子母三小河水入榆河泉脈微不能勝舟擬
自吳家莊就龍王廟前閉白河於西南開小渠引水自
壩河上灣入榆河庶可漕運又深溝樂歲五倉積貯新
舊糧七十餘萬石站車輓運艱緩由是訪視通州城北
通惠河積水至深溝村西水渠去樂歲廣儲等倉甚近
擬自積水處由舊渠北開四百步至樂歲倉西北以小
料船運載甚便都省准焉通惠河自通州城北至樂歲
西北水陸共長五百步計役八萬六百五十工大德二
年五月中書省劄付都水監運糧河隄自楊村至河西
務三十五處用葦一萬九千一百四十束軍夫二千六
百四十九名度三十日畢於是本監分官率濠寨至楊
村歴視壞隄督巡河夫修理以霖雨水溢故工役倍元
料自寺泃口北至蔡村清口孫家務辛莊河西務隄就
用元料葦草修補卑薄剏築月隄頗有成功其楊村兩
岸相對出水河口四處葦草不敷就令軍夫採刈至九
月住役楊村河上接通惠諸河下通滹沱入江淮使官
民舟楫直達都邑利國便民奈楊村隄岸隨修隨圯蓋
為用力不固徒煩工役其未修者候來春水涸土乾調
軍夫修治延祐六年十月省臣言漕運糧儲及南來諸
物商賈舟楫皆由直沽達通惠河今岸崩泥淺不早疏
浚有礙舟行必致物價翔湧都水監職專水利宜分官
一員以時巡視遇有頽圯淺澀隨宜修築如功力不敷
有司差夫助役怠事者究治從之至治元年正月十一
日漕司言夏運海糧一百八十九萬餘石轉漕往返全
藉河道通便今小直沽汊河口潮汐往來淤泥壅積七
十餘處漕運不能通行宜移文都水監疏滌工部議時
農作方興兼民多艱食若不差軍助役民力有所不逮
樞密院言軍人不敷省議若差民丁方今東作之時恐
妨歲事其令大都募民夫三千日給傭鈔一兩糙粳米
一升委正官提調驗日支給令都水監暨漕司官同督
其事四月十一日入役五月十日工畢泰定元年二月
福府臣奏臨清萬戸府言至治元年霖雨決壞運糧河
岸宜差軍修築臣等議誠利益事令本府差軍三百執
役從之三年三月都水監言河西務菜市灣水勢衝嚙
與倉相近將來為患宜於劉二總管營相對河東岸截
河築隄改水道與舊河合可杜後患四年正月省臣奏
准樞府差軍五千大都路募夫五千人日支糙米五升
中統鈔一兩本監工部委官與前衛董指揮同監役是
年三月十八日興工六月十一日工畢致和元年六月
六日臨清御河萬戸府言泰定四年八月二日河溢壞
營北門隄約五十步漂舊樁木百餘崩圯猶未已工部
議河岸崩摧理宜修治既都水監會計工物各處支給
其役夫三千人若擬差民方春恐妨農務宜移文樞密
院撥軍省准修舊隄岸展闊新河口東岸計工五萬九
千九百三十七用軍三千木匠十人天歷二年三月漕
司言元開劉二總管營相對河北舊河運糧迂遠乞委
官相視復開舊河便四月九日奏准差軍七千委兵部
員外郎鄧衡都水監丞阿爾漕使台哈布哈等督工修浚
後以冬寒候凍解興役三年工部移文大都於近甸募
民夫三千日支糙粳米三升中統鈔一兩兵部改委辛
侍郎暨元委官修闢至順元年六月都水監言二十三
日夜白河水驟漲丈餘觀音寺新修護倉堤巳督有司
差夫救護今水落尺餘宜候伏槽興作(元史河渠志)
白河經密雲諸山全受渾榆諸河之水夏秋暴漲隄
防不能禦源遠流迅水勢漫散河皆溜沙深淺通塞
不常運行甚艱惟用兜杓數千具治河官夫遇淺即
濬庶盤剥可省矣近有議於白河建閘者河廣水盛
漲必他決底皆淤沙閘必易損且河徙無定閘難改
移蓋未達水土之宜也(問水集)
謹按白河源出密雲縣霧靈山南經通州漷縣香河
武清會榆渾諸河凡三百六十里至直沽會衛河同
入於海榆河源出昌平州南月兒灣下流為沙河會
清河經順義縣入白河潮河源出密雲縣至順義縣
牛欄山入白河富河源出甕山口會霸河至通州東
北入白河桑乾河源出山西大通府桑乾山流至宛
平縣盧溝橋南看丹口分為二其一名渾河一名盧
溝河渾河東流至通州張家灣下馬頭入白河三里
河出都城西過都城東南十里河至煙墩巷入渾河
白榆渾三河之水合流名曰潞河盧溝河東南流經
固安縣又經霸州苑家口至武清縣丁字沽凡四百
里入白河以上諸水併入白河而通惠泉源混混又
來自上流白河渠狹而流長勢險而禍烈舉目即瞭
然矣(張兆元白河源流考龍薈蕞云畿輔通志潮河在寳坻縣東一名白港源發梨河至寳坻三)
(汊口與泃河鮑丘河合流為糧河入海又密雲縣東南有潮河下流順義縣界合白河方輿紀要云潮河)
(在密雲縣東南自古北口流入縣界西南流至順義縣合于白河春明夢餘錄云三里河元時名文明河)
(接通惠河為漕儲運道今鐵閘尚存)
御河自大名路魏縣界經元城縣泉源鄉于村度南北
約十里東北流至包家渡下接館陶縣界三口御河上
從交河縣下入清池縣界又永濟河在清池縣西三十
里自南皮縣來入清州今呼為御河也至元三年七月
六日都水監言運河二千餘里漕公私物貨為利甚大
自兵興以來失於修治清州之南景州以北頽闕岸口
三十餘處淤塞河流十五里至癸已年朝廷役夫四千
修築浚滌乃復行舟今又三十餘年無官主領滄州地
分水面高于平地全藉隄堰防護其園圃之家掘隄作
井深至丈餘或二丈引水以溉蔬花復有瀕河人民就
隄取土漸至闕破走洩水勢不惟澀行舟妨運糧或致
漂民居没禾稼其長蘆以北索家馬頭之南水内暗藏
樁橛破舟船壞糧物部議以濱河州縣佐貳之官兼河
防事於各地分巡視如有闕破即率衆修治拔去樁橛
仍禁園圃之家毋穿隄作井栽樹取土都省准議七年
省臣言御河水泛武清縣計疏浚役夫一十工八十日
可畢從之至大元年六月二十九日左翼屯田萬戸府
呈五月十八日申時水決會川縣孫家口岸約二十餘
步南流灌本管屯田巳移文河間路武清縣清州有司
多發丁夫管領修治由是樞密院檄河間路左翼屯田
萬戸府差軍併工築塞十月大名路濬州言七月十一
日連雨至十七日清石二河水溢李家道東南横流詢
社長高良輩稱水源自衛輝路汲縣東北連本州淇門
西舊黑蕩泊溢流出岸漫黃河古隄東北流入本州齊
賈泊復入御河漂及門民舍竊計今歲水勢逆行乃下
流漳水漲溢遏絶不能通以致若此實非人力可勝又
西關水手佐聚稱七月十二日卯時御河水驟漲三尺
十八日復添四尺其水逆流明是下流漲水壅逆擬差
官巡治延祐三年七月滄州言清池縣民告往年景州
吳橋諸處御河水溢衝決隄岸萬戸齊諾為恐傷淇屯
田差軍築塞舊洩水郎兒口故水無所洩浸民廬及巳
熟田數萬頃乞遣官疏闢引水入海及七月四日決吳
橋縣柳斜口東岸三十餘步千戸伊&KR1259;又遣軍閉塞郎
兒口水壅不得洩必致漂蕩張管許河孟村三十餘村
黍榖廬舍故本州摘官相視移文約會開闢不從四年
五月都水監遣官與河間路官相視元塞郎兒口東西
長二十五步南北闊二十尺及隄南高一丈四尺北高
二丈餘復按視郎兒口下流故河至滄州約三十餘里
上下古跡寬闊乃減水故道名曰盤河令為開闢郎兒
口增濬故河決積水由滄州城北達滹沱河以入于海
泰定元年九月都水監遣官督丁夫五千八百九十八
人是年二月八日興工十月二日工畢(元史河渠志通薈蕞云畿輔)
(志廣平府下御河在清河縣東南二十五里即衛河漢為屯氏河隋為永濟渠亦曰御河發源於河南衛)
(輝府之輝縣至臨清合閘下天津為今運道大名府下衛河在魏縣東南經清源達直沽水清渠深不為)
(害又云御河即白溝水隋煬帝引洹水為遊覽之所故名今不見亦并於衛河然土人猶曰御河云河南)
(通志衛河在衛輝府北一里源出蘇門山東入大名府濬縣界畿志云在魏縣東南豫志又云入濬縣界)
(魏濬本不接壤何言之互異若此)
行水金鑑卷一百
