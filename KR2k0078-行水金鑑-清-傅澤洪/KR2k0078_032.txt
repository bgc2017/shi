行水金鑑卷三十二
江南按察使傅澤洪撰
河水
明神宗萬歴十五年十月辛酉先是黃河暴發將原修
鎮河堡西岔河大隄並欄水隄衝決廵撫以聞奪督工
官指揮陳勣等俸半年仍條四事曰酌隄防儲柴草專
責成寬期限從之已亥大學士申時行等題國家運
道全頼黃河之從東注下徐邳會淮入海則運道通河
從北決徐淮之流淺阻則運道塞此咽喉命脈所關最
為緊要先年河嘗北決張秋決金龍口等處皆命大臣
往治夫役錢糧動以數十萬計然後成功嘉靖以來河
之衝決多在徐邳以南自朱衡開南陽新河潘季馴塞
崔鎮築高堰以後河道安流糧運無阻故近年以來惟
見下流之通而不虞上流之害河南一帶地方修防疎
懈隄岸卑薄者間亦有之今年河流散漫自開封封丘
偃師等處及直隸東明長垣地方多有衝決失今一不
治明年河水再至勢將北徙上流不下徐淮則運道甚
可憂慮此不可不亟為之圖也查得先年設有河道都
御史凡河南山東南北直隸河漕經行之處皆屬統轄
近來裁革此官分屬各廵撫管理責任既分事權不得
歸一今黃河衝決多在河南餘流所及又在直隸若衝
安平曹濮又在山東各該廵撫雖已委官相視畫地修
築然或彼此不相照應萬一推諉必致悞事臣思河道
未至大壞不必復設都御史但差風力老成給事中一
員往河南等處踏看衝決處所稽察各該管河官員就
便催督興工各處錢糧會同廵撫官隨宜調發期以初
春起工夏間畢事即伏秋水發河流不至北徙徐淮以
下自然安流而運道可保無患矣是日傳諭工部朕聞
河南等處地方黃河漫流先年舊隄多被衝決即今曾
否修築未見奏報著各該撫按官督率管河官員用心
經理還選差風力老成給事中一員前去各該地方踏
看併催督工程如有怠玩曠職推諉悞事以致妨害運
道者即指名參奏拏治丙子工科都給事中常居敬
陳河道事宜一開報之當時議令管河司屬各官將河
道有無通塞河工有無修舉俱季報部科以便查考一
錢糧之當稽議令河道諸臣一切歲終經費年終明開
條件具疏奏聞奏冊清冊部科備照庶因錢糧以稽河
工而虚冒之弊可免一責成之當嚴議令管河府州縣
官查照典制各住分管地方不許别項差委督撫管河
司道時常廵視督率修防遇有漲決一面具報一面興
修如廢職怠事即據實參奏一河臣之當擇議令河道
原缺容本部查司屬中才望相應者咨送吏部勿泥資
序部覆如議乙卯敕工科都給事中常居敬查看河
道催督工程命禮部鑄給關防十一月戊子工部覆
總督漕運楊一魁題挑濬幇築事宜一草灣口應量挑
東岸長二百六十丈西岸長四百丈工料銀共六千一
百四十四兩六錢零一崔鎮徐昇黃家觜三壩止拆石
從下另砌量浚引水支河祖陵東南護隄外用荒石砌
子隄一道高四尺根闊三尺長與大隄等工料銀三百
一十七兩零一挑濬淮安府臨城澗河四千二百丈計
工料銀四千四百四十八兩四錢一幇築范家口隄壩
除原估銀四千餘兩外續用過工料等銀六千餘兩一
包砌清河口惠濟祠前裏河隄長五十七丈砌石高一
十二層本祠後外河長五十四丈五尺砌石高一十三
層工料等銀共二千五百九十九兩六錢四分一天妃
壩加築平滿排釘樁木内外用石包砌堅固以防衝洗
各項工料共該銀一萬九千五百九兩零俱於原題濬
草灣未用銀兩動支其拆開崔鎮等壩并築砌天妃壩
計費不多俱於河道歲修銀内酌量支用得旨崔鎮壩
應否該拆候差科臣到彼再議定奪餘依議行十一
月辛邜詔河道隄防節年修築不堅以致衝決該管官
五年内者廵撫奪俸三月道官降俸一級内飬病致仕
者不許推用見論劾者從重議處餘年遠者姑免究
十二月甲申工部覆督理河工給事中常居敬議於大
社集南新修月隄之内復取土填實深潭再加修築以
聯舊址次將大社集以東至白茅集百餘里隄照舊增
修其茅家潭三尖口等處決口與東明縣護城隄併議
修築土方工食俱於該府庫貯蒿草及存糧銀内如數
動支上從其議(明神宗實錄)
是年決祥符劉獸醫口決蘭陽銅瓦廂後決封㐀原
武又決長垣之大社集毛家口茶城亡何又報&KR0782;(續文)
(獻通考)
是年冬十月命工科給事中常居敬相度黃河議修
治之策時黃河漫流自開封封丘偃師及東明長垣
多衝決大學士申時行言失今不治河將北徙上流
不下徐淮則運道可憂故有是命已而督河楊一魁
議因決濟運導沁入衛居敬言衛輝城卑於河恐一
決有衝潰之患沁水多沙善&KR0782;入漕未便不如堅築
決口開河身加浚衛河民得灌田尤為完計上從之
(明紀事本末)
是年黃河又決荆隆口衝潰長隄入長垣東明二縣
尋塞之後二年復創築遥隄長二千九十丈以防漲
漫沁河又決蓮花口金屹&KR2565;水浸獲嘉新鄉一帶
尋塞之亦加築隄壩以防漲漫(南河全考)
大名府屬長垣東明二縣舊有長隄一道延亘一百
三十里東至山東曹縣白茅集西至河南封丘縣新
豐村止隄外即有淘北河一道相傳即黃河故道也
萬歴十五年河由河南封丘縣荆隆口決入挾淘北
河衝決本隄之大社口兩邑昏墊沁水至武陟縣
與黃河會合其湍急之勢較黃河益甚而武陟東岸
之蓮花池金屹&KR2565;最其衝射要害處也萬歴十五年
沁從此決新鄉獲嘉一帶俱為魚鼈每年堵築埽壩
勞費不貲且壩内為商民輳集之處煙㸑不下千餘
倚隄為命今議甃石四百三十五丈隨守隨修限以
三年告竣此隄一成永久可恃而議者畏難尚未興
舉其北岸大樊村亦係埽灣要害幇隄捲埽均在司
河者留意焉(河防一覽)
明神宗萬歴十六年正月癸已工部覆總督漕運右僉
都御史楊一魁條陳十事一改閘座以便防守謂古洪
當黃水之衝為入運咽喉閘制上闊下狹閘板難下水
入易淤且閘座太低一遇泛漲水從上漫千夫辟易無
可奈何欲將前閘乘此改修高下廣狹務俱一律此計
之善者也擬允行一嚴啓閉以杜淤墊謂古洪内華二
閘建設之初原為伏秋水漲恐致漫淤閉閘堅守不得
擅開以嚴其防也但地居衝要官使蝟集勢難阻遏欲
比照淮安通濟閘事例每年於六月終旬築壩不許擅
開即貢鮮船隻亦酌量盤剝此固為運道完計第官民
商賈國課攸關一旦築塞不獨困商且稅額縮矣况貢
艘舊屯留京又不可輒議乎擬仍舊一開支河以備緩
急謂運舟自茶城入閘乃其故道與河隔遠自河決秦
溝改繇濁河口入徐淮乃與茶城緊相對衝又戚家港
湍溜難輓舟多覆没前道臣舒應龍另開塔山支河頗
稱利便而壩閘未建旋復淤阻中河郎中陳瑛始開古
洪内華以代塔山五年於兹而復遭淤塞安可不為之
計也欲挑浚塔山支河建立壩閘令與内華相等八九
月後公私船隻兩道併出固亦有見第閘河水泉不多
分而為二不識能常繼否擬會勘一移官夫以資策應
謂古洪内華隄夫六百名伏秋水漲修守不足且責閘
官以調度弗能也欲將呂梁洪夫分調一半移住古洪
以資修浚管河同知原任邳州者移住境山遇有緊急
往來督視固屬遠慮第呂梁古洪相去頗遥安土之民
難以驟徙與職官改駐不同也擬會勘一復故道以定
長策謂黃河舊出小浮橋水勢順利運道安行累歲變
遷致梗運道雖建閘啓閉猶時淤塞非本計也欲修復
故道自歸德以下丁家道口浚至石將軍廟令河仍自
小浮橋出若撫按各為其民則止浚碭山韓家口河五
十里誠亦有見第其費有出與否其道可開與否宜行
令撫按勘科酌議以請者也擬會勘一放濁溢以固隄
岸謂黃河縷隄修築加高而隄内窪下夏秋間河水外
漲雨水内浸其隄易壞欲倣栲栳灣隄勢將徐邳一帶
隄内窪處春間開口洩水其與遥隄隔遠者從便築小
月隄以防其溢此計之便者也擬允行一引沁水以濟
衛河謂黃河挾沁水入衛繇天津下海久矣自河徙而
沁與俱南衛水時苦涸竭其流濁也欲倣徐有貞廣濟
河之勢引沁入衛不使助河為虐且乘武陟間沁水方
決因便疏浚萬夫一月之力耳固自有見第考先臣黃
綰霍韜並有分沁入衛之議似欲藉以殺河患非為衛
水益也改作入衛經費既難衝決可慮擬會勘一浚河
身以抑泛濫謂善治水者以疏不以障年來每遇水發
隄上加隄遂令水高凌空不啻過顙濱河城郭決水可
灌可為寒心欲於秋冬之際探測河身深淺隨處挑浚
蓋慮患之極思也第黃河之沙從水去來恐難以人力
治之且入冬則河南一境堅冰瀰望淺深將安測乎擬
會勘一開水門以免横潰謂黃河發星宿入中國合華
夷之水千流萬派歸於一壑泛溢其常也况孟津以下
土疎易衝故先臣丘濬請多開水門以殺上流之勢誠
為有見今欲於黃河分流故道量設減水石門以洩暴
漲是一說也第恐黃水洶湧石門之所洩幾何倘涓滳
不禁致成横決未獲其利先滋之害矣擬報罷一處河
費以免偏累謂河上歲修銀三萬兩内仰給於河南者
九千今本省災傷屢聞拖欠甚多而河工勢不容緩欲
將本年扣省米價銀三萬七千餘兩留備淮上支用其
河南解淮銀九千兩免行起解似亦兩便但戸部咨稱
米價原係邊餉難以議留宜將本年額内量留九千兩
抵河南解數以後仍照例分解不得偏主於其間也擬
允行從之丙申戸科給事中李廷謨奏國家防河如
防虜均非可以泄泄制之者今邊臣自督撫而下必閱
歴鍊習始為推轂賢者久任加銜自僉憲得至參政布
政甚則節鉞寄之用是人思竭力而收效者宏河臣則
不然按次議差才者不必用用者必才且計日瓜代河
之要害緩急既無暇身嘗一得代去即河患孔棘不為
累也又何必計久遠哉宜略倣邊臣法凡差管河司官
務擇其人期以歲時著有成勞徑轉河道總督員缺得
漸次推用則人人思奮而河工有濟矣疏下該部二
月壬戍漕撫揚一魁奏辨御史祝大舟論劾乞敕河臣
查勘徐邳遥隄是否如舊縷隄高堰先經衝損者即今
曾否修葺錢糧有無乾没成功是否毁壞一切不敢規
避疏下該部丁丑工部覆議黃河為患自古巳然而
治河之難中州為甚何也其地沙壅土疏修築既難平
原多曠一望千里無崇山複嶺之束獨恃捲埽以列防
自為捍蔽故功難就而費亦滋今據科臣常居敬撫臣
袁貞吉按臣王世揚會勘集議工程地亘千里連於縣
界兩省而唐家口為黃河要害在考城曹縣之間兩省
居民互相盗決尤於運道大有關者宜分地專官嚴程
修築工在祥符滎澤中牟三縣者屬河道僉事余希周
領之在封丘陽武二縣者屬大梁道參政王來賢領之
在蘭陽儀封二縣及考城縣芝麻莊陳隆莊唐家口幇
築隄壩屬兵備副使王之屏領之河内武陟沁河諸衛
屬河北道參議徐三畏領之隄壩以丈計者凡三萬三
千一百五十約費至八萬四千六百餘金事竣一體查
叙上命依議及時修築依限報完其兩省交界處有盗
決者設法嚴禁毋得推諉三月癸已禮科給事中王
士性請開復黃河故道以圖永利謂自徐而下河身日
高而為隄以束之水行隄上與徐州城等束急流益迅
委全力於淮而淮不任故昔之黃淮合今黃強而淮益
縮不復合矣黃強而一啓天妃通濟諸閘則黃搗運河
如建瓴高寶一梗即江南四百萬石之運坐廢淮縮則
退而浸泗為祖陵計不得不為石隄護之隄增河益高
根本之慮不亦可虞也哉河至清河向南衝者凡四折
而後入海淮安高寶鹽興蓋不啻數百萬生靈之命託
之一丸泥決則盡成魚鼈將奈之河而紛紛之議有欲
增隄泗州者有欲開顔家河灌口河永濟河南甃高家
堰北築滾水壩者近議開月河草灣及崔鎮三壩如蟻
穴漏巵補救迄無寧歲總不如復河故道為一勞永逸
之圖也河故道繇桃源三義鎮逹葉家衝與淮合在清
河縣北别有濟運一河在縣南蓋支河耳河強奪支河
直趨縣南而自棄北流之道久且斷河形固在也自桃
源至瓦子灘凡九十里地下不耕無室廬墳墓之碍雖
開河經費視諸說稍倍而河道一復為利無窮矣疏下
行河者議四月甲寅朔直隸廵按御史喬璧星奏河
道衝決為患請率舊典復設專官以一事權蓋自古治
河止於除害我國家仰給東南歲輸四百萬石自淮至
徐實藉河利顧潰決淺澀之患往往有之永樂九年分
設部司督理或命部院大臣往視事巳輒罷正德四年
乃議專設憲臣為總理河南之開封歸德山東之曹濮
臨沂北直之大名天津南直之淮揚徐潁咸屬節制建
牙如督撫重河防也然理河者不復慮漕而理漕者亦
不復慮河則亦專設河臣之釁矣萬歴五年偶因兩臣
意見相左遂并河於漕在河南山東北直者以廵撫兼
領之責分而官無專督故修濬之功怠於無事急於臨
渴河患日深頃者勘科常居敬亦有專設大臣之議非
直備官要在得人試按嘉靖以來河漸北徙濟寧以下
多淤而劉天和之修復魯橋朱衡之開通南陽潘季馴
之濬刷崔鎮河道頼之此專設得人之明驗疏下部覆
如議上命督河再設以老成才望者任之癸亥勘理
河道科臣常居敬會同督臣舒應龍再上河工一十四
款一添造閘座以便防守議於古洪閘外加鎮口閘一
座外禦濁水内蓄漕河一接築縷隄以防中潰計自茶
城以下塔山支河西岸起至河口止長五百丈闊四丈
又補築舊河缺口一道長六丈一議修埽壩以防危急
王公隄累經衝決與黃河止隔丈許兩河夾之勢最危
急議於本隄設法增築實土石於鴈翅之内密釘樁木
於捲埽之外并設順水壩以逼黃水之北流一開建月
河以避衝決於運河南岸另開月河以引漕水之南去
則二水相隔頗遥時加培築可保無虞(中四款入運河)一移調
官夫以資策應呂梁徐州二洪水勢既平洪夫稍暇且
屬流寓隨地可安議撥六百三十三名均派新舊五閘
餘者留二洪拽運而管河同知改住境山策應(又一款入運河)
一停拆三壩以保成功崔鎮徐昇季太三壩原為洩水
而設議拆者為其高而壩外隄岸更高於壩是存之未
礙宣洩之利拆之反滋汎濫之虞也一停濬草灣以節
財用草灣一河闊二百餘丈先嘗開之以保淮城且淮
黃之水藉以分流而開塞靡常無煩濬鑿俱如議行
庚午工科給事中梅國樓薦原任刑部尚書潘季馴堪
總河之用時季馴巳鐫職為民而科臣謂其向在河上
有築濬功會李棟董子行蔡宗周常居敬亦先後薦之
故部覆起都察院右都御史總督河道兼理軍務上諭
之敕六月巳未勘科常居敬奏黃河故道開復甚難
宜罷役而訾家營支河之議起癸酉勘科常居敬上
修理河道圖考報聞圖考留覽閏六月已酉總理河
道都察院右副都御史潘季馴題黃河之水濁而強汶
泗之流清且弱交會之處則茶城是也每伏秋黃水盛
發則倒灌入淮沙停而淤勢所必至黃水消落漕水隨
之沙隨水刷不待濬而自通矣縱有淺阻不過旬日如
萬歴十年中河郎中陳瑛創建古洪内華二閘每遇黃
水暴發即下板以遏濁流之横而閘内無壅阻之害黃
水消落則啓板以縱泉水之出而閘外有洗滌之功去
伏稍失開閉之防遂至漂壅失常厪惟當宁臣於前月
望至宿遷閱視同知徐申謂本月望前黃水偶長丈餘
漫入洪口即合嚴下閘板至二十一日報黃水消落於
是啓板通漕衝刷成河通行無滯至閏六月等日復然
前不過七日後不過三日隨長隨落此即二水勝負通
塞之故也勘科常居敬復建口閘一座去河愈近則吐
納愈易足為水利但建閘易守閘難運貢之馳行固急
勢豪之開放不時數日之羈程不能待而千百年之利
害且決裂矣乞特賜綸音如萬歴八年清江浦三閘之
法以嚴啓閉庶河渠永有頼矣部覆如請十月甲申
工部覆總督河道潘季馴條上河工八事一久任部臣
謂水性有順逆河情有分合地勢有險夷如某處迎溜
作何捲築以當其衝某處埽灣作何幇護以防其泄事
在分司宜委任南中兩河郎中滿三考方與優擢則鍊
督久而河防自熟一責成長令謂理河如理家然家務
繁𤨏不妨分任而庀材鳩工則家督主之今瀕河州縣
長猶家督也調集夫役備辦料物宜專屬之至於廵行
督率責之行河者而郡守亦有總理之責焉疎虞並坐
一禁調官夫謂治河有補偏救弊之法無一勞永逸之
事禹奏平成不數百年而祖乙之都圮則防守弛也故
曰防河無止工宜申飭沿河官夫專以河為事不得别
差擅調致悞河防一預定工料謂黃河泛漲每在伏秋
修築不預往往為河所乘宜於十月中旬即行踏勘分
工備物務令正月興作四月報竣後時者罰一立法增
築謂徐淮之間咫尺河流倚遥隄一線為捍蔽而風雨
剝蝕車馬蹂躪日就卑薄宜令每歲修隄高厚俱以五
寸為限遇低薄處隨宜加築徧植樟柳不如法者聽總
河參治一添設隄官一加幇眞土一接築舊隄(以上三條入淮)
(河)命依議行丙午工部覆總河潘季馴題請罷開復
黃河故道及鑿支渠合沁衛諸議一意修築隄防上報
可仍申飭河臣毋因循以致疎虞紛議以妨實事違者
聽總河參究十一月甲子工部覆河南廵按御史王
世揚奏河南境内黃河自潼關至歸德開封等處奔流
二千餘里去總河督臣甚遠利害之切見聞之近必先
撫臣宜於撫臣敕書增兼理河道一條與督臣協同行
事詔從之十二月甲申添設河南開封府同知一員
駐劄荆隆口祥符縣丞滎澤主簿各一員專管河務
戊子工部尚書石星覆總督河道潘季馴題稱河南黃
河上流三門七澤而下地平土疎每易衝決特非運道
所經往往忽視以為無虞而不知上源既決運道未有
不阻者故修守之法在河南尤屬緊要其故道繇新集
出小浮橋銅幇鐵底所當開復而歲儉費繁未能遽行
惟愼加修守庶保無虞因條列六議一黃河北岸逼漕
南岸逼省先臣劉大夏於兩岸各築長隄綿亘千有餘
里百年來頗受其利乃坍塌衝汕歲修易湮宜刻期修
築一沁水發源沁州至武陟與黃合勢最湍悍而蓮花
池金屹&KR2565;其險要也生靈無算寄命一隄危若累卵而
最險處止四百餘丈即盡甃以石工亦易辦所當亟議
石隄以圖永頼者也一河工甚鉅而所恃工費止河堡
夫銀而巳近緣併入條鞭有司輙急京運而緩河道任
民逋負甚至已徵而别用竟不扣還河工所以墜誤也
今議從前借用者如數抵還在民者徵解貯開封待不
時之用一役民用其力當䘏其私今議開歸懷三郡近
隄没官田地給堡老六畆堡夫五畆不足則以曠工銀
置產以授之則民有身家之患防隄益力矣一河之害
在河南尤大則治河之功在河南尤難往秋防舉劾僅
行於淮徐而不及河南誠為缺典宜一體甄别以示激
勸一河南雖非運道所經而河情水性與淮徐無異固
當以治淮徐之法治之則夫責郡邑長吏以一事權覈
歲修工程以預興舉增補捲築以固隄防所當通行者
也詔如議行癸卯訾家營支河工罷從總河潘季馴
議也(明神宗實錄河潘季馴四任總也)
是年五月十一日敕諭都察院右都御史潘季馴該
科臣建議先年河道原設有總理大臣近年裁革分
屬各該廵撫官兼管事權不一目今河患不常工程
重大要將原官復設簡擇熟知河務任事大臣管理
該部議覆相應兹特命爾前去總理河道駐劄濟寧
州督率原設管河管洪管泉管閘郎中員外主事及
各該三司軍衛有司掌印管河兵備守廵等官將各
該地方新舊漕河并淮揚蘇松常鎮浙江等處河道
及河南山東等處上源著實用心往來經理遇有淤
淺衝決隄岸單薄應該幇築挑淺去處務要先事預
圖免致梗塞并查先年工部題覆事宜一一著實舉
行合用人夫照常於河道項下附近有司軍衛衙門
調取應用其各省直歲修河工錢糧悉聽通融計處
動支所屬大小官員果能盡心河務功蹟昭著者奬
薦擢用敢有不服調度怠玩悞事及權豪勢要之家
侵占阻截并違例盗決河防應拏問者徑自拏問應
參奏者指名參奏其餘開載未盡及河道緊要事宜
悉聽爾便宜處置其有干漕運撫按衙門事體公同
計處重大者奏請定奪每年終將修理過河道人夫
錢糧照例備細造冊畫圖貼說奏繳其南直隷淮揚
潁州徐州山東曹濮臨清沂州河南睢陳北直隸大
名天津各該地方軍務亦聽爾兼理其各兵備道悉
聽節制務要防護運道永保無虞如遇盗賊生發即
便會同各該廵撫嚴督該道官兵上緊緝勦毋致延
蔓若兵備各官縱寇貽患者參奏處治爾為重臣受
兹委託須殫心竭慮輸忠效勞務俾河道安流糧運
無誤斯稱委任如或處置乖方以致誤事責有所歸
爾其欽承之毋忽故諭(河防一覽見萬歴五年因河漕兩臣意相左遂并河於)
(漕至是以薦仍用公為總督其間沿革之故不可以不知也故特書於此)
戊子(萬歴十六年)河大潰天子以言官言拜公田間至是
不特公習河而河亦習公矣既告成錄其功所加築
土隄縷隄月隄格隄長隄横隄守舊隄寄子隄凡三
十四萬七千八百八十五丈有竒磯閘料厰凡二十
有四座石壩土壩月壩護壩凡五十一道濬淤淺塞
決口鑿老土凡三十萬一千一百丈有竒栽護隄柳
八十三萬有竒前後十餘年軺車所至更數千里公
與役夫雜處畚鍤葦蕭間沐風雨裹霜露髮白面黧
而後兩河合軌數萬艘轉運無害緣河之民始復見
室廬丘隴煙火彌望焉公之言曰通漕於河則治河
即以治漕會河於淮則治淮即以治河合河淮而同
入於海則治河淮即以治海故竟公在事止以築隄
束水借水攻沙為萬全第一義(王錫爵撰潘公墓誌)
行水金鑑卷三十二
