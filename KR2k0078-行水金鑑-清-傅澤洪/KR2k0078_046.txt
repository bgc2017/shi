行水金鑑卷四十六
江南按察使傅澤洪撰
河水
世祖章皇帝順治元年命兵部尚書楊方興治河(淮安府志)
(然按方興字浡鑲白旗人)
是年夏黃河自復故道秋温縣河北塌三十里時村
落盡沒(河南通志)
世祖章皇帝順治二年河決考城之流通口次年隨塞
(淮安府志)
世祖章皇帝順治三年劉通口決水北徙午溝至徐一
帶河流涸竭(豐縣志)
世祖章皇帝順治四年以黃河疏通決口工成河督楊
方興豫撫吳景道加級賞賚有差(河南通志)
是年九月十六日河溢餘流自單入豐注太行堤深
丈餘(豐縣志)
世祖章皇帝順治五年河決蘭陽(河南通志)
是年八月大水薄城堤下(蕭縣志)
世祖章皇帝順治七年河決封邱朱源寨築荆隆口隄
(河南通志)
是年七月霪霖黃河溢八月九月雨大水秋禾皆沒
(蕭縣志)
世祖章皇帝順治八年築祥符單家寨堤封邱李七寨
堤又築陳橋堤鄭家莊隄(河南通志)
世祖章皇帝順治九年河決封邱大王廟口衝毁封邱
縣城水從長垣趨東昌壊安平堤北入海大為漕渠
梗河督楊方興豫撫亢得時親駐決口起大名東昌
兖州及河南丁夫數萬治之旋築旋決乃于丁家寨
鑿渠引河殺其勢祥符時和驛築隄又築常家寨隄
商邱王家壩堤考城王家道口隄(河南通志)
是年河決邳州雲南道御史楊世學疏陳治河事宜
疏略云今之水勢與前代雖異而實同前代止治河
今則兼治淮矣盖淮為河之下流而濱海諸州縣如
鹽城興化泰州劉莊白駒諸鹽場則又淮之下流也
各處下有海口上有閘壩河水暴漲多開閘壩使出
海口則自無潰決乃前代已行之利臣聞定鼎之
初居民因新昌餘賊緣海遁去漸次堵塞繼而行水
之處變為圩田土豪衙蠧據為已有遂久假不歸此
海口所由塞也火東入海鹽船重載逆挽而西致費
人力今海口既塞則行船安穩商人便之不樂復開
此海口所以終塞也雖有安東廟灣亦可入海而其
流不疏則勢不急水行壅溢所以潰決因是而上之
則決扵開封矣中之則決扵高寳矣間有謀及海口
者其中奸人阻撓一曰海潮灌入則民田竈場俱被
其害不知海潮原有定時海口之内亦有防閘自有
海口以來未聞田不可耕鹽不可煮也一曰水所經
行之處城郭廬舍恐被衝漂不知入海之渠深濬之
則無泛溢且海口盡開則水勢分散必不致衝漂也
一曰沿海多寇須設兵以防不測不知水門啟閉必
有專司入海之水其勢甚迅舟難逆行且水中但設
暗樁則舟可斷也凡此皆鹽商衙蠧私溺其利而簧
鼓其辭以亂當事者之心耳伏乞
勅下河漕重臣親至其地毅然必行將凡有海口之處
盡行開濬其漕堤閘口開閉各因其時然後循下流
而上至扵河身别其淺隘去其淤沙使河身益深足
以容水則河之波不及扵陸河之委易達扵海河南
淮右之民庶幾其有瘳乎(江南通志)
是年河口潰決城垣傾圮士民房屋什器淪扵洪波
者十居六七幸三日後水盡退(邳州志)
是年河決自鯉魚山南下逼武官營口遷塌民田三
十餘里衝斷遙月等堤一十八道(雎寧縣志)
是年河決祥符之朱源寨全河北徙浚支河以分之
越五載始復舊(日遊四海記)
世祖章皇帝順治十年武陟沁水決浸及修武是年
築祥符黑堈回龍廟李七寨等堤原武趙家莊堤蘭
陽板厰堤月堤考城芝麻莊隄(河南通志)
世祖章皇帝順治十一年築陽武慕家樓隄商邱夏家
樓隄虞城土樓隄考城王家道口隄(河南通志)
是年河趨陽武縣西南潭口寺勢與堤平畚鍤逾兩
月始息(日遊四海記)
世祖章皇帝順治十二年築祥符守公寨堤回龍廟月
隄陳橋堤蘭陽板厰堤陽武潭口寺堤包家厰隄及
築封邱中灤城隄決口始告成又築考城王家道口
堤武陟沁河傅村隄(河南通志)
是年大王廟決口塞按大王廟逼近荆隆口自荆
隆口決後下流之河身已經淤澱及大王廟又決下
流益淤且自七年至十二年歴五載餘河身日就澱
高祗因彼時河身尚深數丈是以雖有淤沙將河底
逐漸澱高而人不知其害也然其後下流之易決實
由扵此云(淮安府志)
世祖章皇帝順治十三年築祥符蘭陽陽武商邱虞城
隄壩(河南通志)
世祖章皇帝順治十四年河決祥符之槐疙疸(淮安府志時)
(朱之錫為總河之錫字孟九義烏人順治丙戍進士)
是年築祥符槐疙疸堤清河集堤魁星樓堤陳留孟
家埠遙堤又月隄蘭陽劉家樓堤儀封三家莊隄陽
武隄封邱大王廟樓堤滎澤南岸堤商邱王家壩堤
(河南通志)
是年七月十九日
上諭吏部總河事務重大必得其人方能勝任吏部右
侍郎朱之錫氣度端醇才品勤敏著陞兵部尚書兼都
察院右副都御史總督河道提督軍務寫敕與他特諭
二十一日奏辭二十四日奉
旨卿以才品特簡河督著即遵
旨任事不必遜辭八月十七日奏請
陛見疏略云臣惟河道修濬在扵冬月水涸之時料理
預備刻不容緩近閱邸報見舊河臣楊方興特參黃
河南岸修防失守官員一疏内稱槐疙疸小長堤一
處漲溢漫沒孟家埠口一處頂衝崩潰臣責任攸關
每一念及不遑寧處雖舊河臣楊方興見在河干而
臣既膺委任何敢稽留且臣筮仕以來備員
禁近日侍
天顔今赴任出京去
天漸遠犬馬之誠不勝戀戀伏祈
皇上敕定日期允臣
陛見恭謝
天恩臣既得親承
訓誨服膺勿忘刻期起程星馳趨任亦可以免遲悞之
咎奉
旨著扵二十四日陛見九月初九日又奉
旨召赴景山恩賜
御衣於十月初二日到任(朱之鍚河防疏略)
是年黃河南徙陳留孟家埠口潰決扵隄南築縷月
堤五百丈復築堤一千二百丈陸續坍盡水衝遙隄
知縣張重潤濬河一道引河折入新河南面遂免衝
決浚儀封縣三家莊河長一千丈以殺北來水勢
而黃渡河涸為田(目遊四海記)
世祖章皇帝順治十五年二月十一日總河朱之錫疏
報丁艱奉
旨河道關係重大卿以才望特簡著即在任守制不必
回籍三月二十二日上泣陳守制疏奉
旨河務重大知卿才堪總理前已有旨慰留著遵行不
必再有陳請九月初十日上籲請終制疏奉
旨河道重務正資料理仍遵前旨勉留視事不必再行
陳請(河防疏略)
是年河決山陽之柴溝姚家灣随即堵塞(淮安府志)
是年築祥符黑堈堤常家寨堤儀封三家莊隄封邱
楊家樓堤大王廟堤虞城歡堌寺堤(河南通志)
是年河復決陽武縣城南慕家樓築河堤賴以無患
(目遊四海記)
是年九月河溢大水(蕭縣志)
是年冬十月大雷雨河淮交漲流沒治南北田舍甚
衆(清河縣志)
世祖章皇帝順治十六年正月初八日總河朱之錫題
奏兩河利害疏略云黃河建瓴萬里及入河南以下
土壤既鬆羣流奔匯泛溢之害無代無之元以前河
猶從北入海其間議塞議防官窮於智計民困扵徵
徭者載在史册難以縷數迨至前明用河資運夫有
歲編銀有額設戒毖之法非不周也乃二百餘年之
間被大害興大役者猶至五十餘見當時所稱治水
能臣如徐有貞塞張秋役夫五萬八千劉大夏塞荆
隆口用軍民夫十二萬餘潘季馴先後行河役夫俱
以三十萬計所請帑金亦復不貲河之悍激湍流未
易以人力勝盖其性然也我
朝因明之舊數百萬京儲仰給東南黃河自滎澤以至
山陽南北兩岸垂四千里苟蟻穴不戒漕且中斷則
凡所以籌河者豈能與前明有異臣自蒙
恩受事稽之故籍問之水濱前明經營遺蹟數十年來
廢弛已甚如太行遙堤正宋任伯雨所謂寬立堤防
約攔水勢者治河要策無以出此竟以工鉅帑詘議
寢運河自通惠至清口止計二千餘里防淤防淺舊
時規制僅存十五以臣職掌論之何事不宜修復然
今司農告匱民力彫敝無論舉贏未易即斤斤歲修
常例河帑缺額漸苦捉襟臣早夜焦思實有不能一
刻即寧者為今之計亦惟是内約盈虚外權緩急隨
時補苴期不失為治標之策而已除應急修工程俟
司道勘報容臣酌議具題外今據見行事例有宜
稍加損益以禆河政萬一者共得十事一曰陳明河
南夫役一曰酌議淮工夫役一曰查議通惠河工一
曰特議建設柳園一曰嚴剔河工弊端一曰釐覈曠
盡銀兩一曰慎重河工職守一曰申明河官專責一
曰申明激勸大典一曰酌議撥補夫食各為一疏仰
請
睿鑒一特議建設柳園疏略云黃河悍激湍流勢若
奔馬禦險塞決非埽罔功每捲一埽用柳動以千百
束計千里長堤歲用柳料數且不貲况伏秋河勢陡
變埽料在手咄嗟之頃轉危為安可以免塞決之費
即萬一有決埽料在手旋決旋塞不致正流日淤旁
口日豁可以免塞大決之費故必使生植之數常有
餘扵採辦之數然後可以源源相繼不然而樹藝不
廣卒然有急無術點金縱有不竭之金錢無窮之人
力亦不免束手坐困耳觀扵瓠子之歌有云河伯許
兮薪不屬似可見栽柳一事竹頭木屑似乎瑣細而
其實乃治河者之第一義也查前河臣楊方興題請
責成印官各扵河干按汛栽柳分别多寡照例勸懲
俱經部覆奉有
俞旨惟是黃河一帶遼遠偏僻夫役偷安澆灌難徧臣
等亦未能徧履長堤為虚為實尚未可知臣竊以為
尤宜責令黃河經行各州縣印官扵瀕河處所各置
柳園數區或取之荒地或就近民田量給官價每園
安置徭堡夫數名布種澆灌既便責成而道廳等官
可以親詣稽察秋冬驗明行以勸懲之例將見數年
之後徧地成林不但有濟河工而河帑亦可以少節
民力亦可以少甦矣再照官給柳價每束五分雖不
為少但一工用柳多至數萬既非市販之物又重以
轉運之難斷非一二人所能辦故屢經部覆照例令
印官責成里甲均採均運奉
旨通行已久今惟嚴行申飭照地均買有柳之家聽其
轉售如有包攬掯索扣刻準折等弊司道等官力行
揭報到臣以憑參究毋徇毋縱河道民生兼濟之策
無以易此又嚴剔河工弊端疏略云臣惟天下之
事一事立則一弊生錢榖有錢穀之弊刑名有刑名
之弊河工大矣豈能獨無要在有犯必懲而斷不能
因去弊之故輙議變法併以悞河如語所云因噎廢
食也臣履任以來詳加體訪約有數端一曰工程有
石工有土工有埽工有樁笆工工力不到法式非宜
一弊也料物虚浮徙事粉飾一弊也一曰器具有方
船活閘刮板戽斗鐵鏟鐵钁布㨮竹筐鐵□杏葉杓
鐵簸箕五齒鐵扒鐵杵木夯石硪雲梯等項儲備不
預徒手莫施一弊也製作潦草不堪適用一弊也之
二者是皆誤工者也一曰夫役有厰夫堡夫溜夫堤
夫泉夫閘夫淺夫鋪夫或食條編或食河銀有募夫
食估計河銀尅減工食一弊也奸豪包佔一弊也賣
富僉貧一弊也賄鬻私逃一弊也一曰物料有樁木
柳梢磚石草柴蘆&KR1064;灰鐵糯米桐油等項交修掯索
一弊也扣減價值一弊也折乾肥私一弊也盜用官
物一弊也之四者是皆誤工而兼以病民者也然有
在官在衙蠧地棍之不同除屢經禁飭外臣以為在
官者宜責司道府廳互相覺察據實報臣以憑題參
不得曰河道不預我事故行推諉如隠諱不報别有
發覺即查歲終原開賢否各官中間考語如有大相
悖謬者治以徇庇之罪在衙蠧地棍者一如訪蠧之
例責成各屬推官不時開報重者題參輕者究治一
歲之内全無察報注以劣考庶奸弊可除而河工克
濟是則勞民費財中樽節撫恤之一道也一慎重
河工職守疏略云總河一官所轄黃運兩河不下四
千餘里豈能分身一一親理所恃以共濟者道府廳
印官耳而印官又未必能一意辦河則司廳尤其要
也是必預選而後綢繆可以無悞盖因材器使用人
所亟而獨治河之事非澹泊無以耐風雨之勞非精
細無以察防護之理非慈斷兼行無以盡羣夫之力
非勇往直前無以應倉猝之機若徒事繩尺以為無
過去之無名留之有害事後議懲悔已晚矣故非預
選不可然人之才略可信操守難信人事可期意外
難期預選固未易也但為河道起見何敢逆為過計
改轍貽悞惟有白簡從之預選之法有二一曰薦用
除道印各官不係專司者不敢薦用外伏讀
敕書内開稱若所屬大小官員果能盡心河務即指實
薦舉擢用又查前河臣楊方興扵順治十年十一月
内題為就近請補廳官毋誤黃運兩河事請以鉅野
縣知縣佟養鉅補運河同知定陶縣知縣張鍾英補
黃河同知俱經部覆奉
旨俞允似應題請照例遵行者也一曰儲材凡河官懸
缺吏部陞補之日凖扵臣歲終題薦官員内照其本
等職級循序陞轉庶始終練達駕輕就熟而河防有
恃似應題請酌議者也又必諳習而後幹濟可以圖
成盖不學能知賢哲所難而况治河之事水性之變
遷不常修防之方略異致器具物料之瑣屑百出夫
役錢糧之盈縮多端若姑俟體訪而後施行機變之
來呼吸不及事後補救損已多矣故非諳習不可然
人之喜遷轉而惡淹滯則畏其留憚勞怨而圖安便
則幸其去諳習亦未易也但為河道起見何敢代為
私計信賞必罰惟有功罪分明耳諳習之法有二一
曰久任除道印各官不係專司管河廳官俸滿為期
不便更議外查工部題覆前河臣楊方興為請復河
差三年舊例事内稱河臣疏稱河道事宜必須久任
諳練以觀其成非三年鮮濟中河一差相應改復三
年更換等因奉有
俞旨欽遵在案查各河差俱以三年為滿惟通惠一差
一年代更但邇來通惠河道地畝經圈錢糧甚費籌
盡人夫更難整齊若一年一易毋論初任頭緒不知
甫得通曉而報代之期又至功效難集且恐𫝊舍視
之誰肯為數年經久之圖者工作不堅錢糧益費亦
有可慮合無凖照各河差例改為三年運道河帑不
無禆益似應題請酌議者也一曰交代河防職掌刻
灘乏人員缺代署不惟利害不切即驟然經營省解
不易難免誤事除分司例應交代毋容更議查前河
臣潘季馴河防書開稱徐州海防二道為河湖喫緊
之區山東河南二道為黃河要害之地四道憲職併
其所轄府州縣佐貳管河官如遇陞調去任等項與
同管河分司一例守候交代又稱新舊交代以河上
事體轉相𫝊告等因今除不係專司各道不便更議
外其河南管河道併各省府州縣管河佐貳官合無
查照往例陞調降用俱令候代離任仍將任内修防
事宜備造清冊𫝊告新官違者容臣指參庶綜理周
密便於責成似應題請酌議者也以上四欵要在相
濟而行則人材可以不匱而河道亦可以無虞矣
又申明河官專責疏略云天下之事刑名錢榖皆可
以理斷臆決文移辦治獨河道一事非足到眼到則
形勢之委曲工程之堅瑕鮮不有錯施而悞事者查
先臣潘季馴修築淮工調委附近司道八員分管且
申飭各官總有應理公務止許工上幹辦此可見經
理河事非身親不可而况乎分内職業又何暇舍已
而耘人也况運河當旱涸之際黃流在暴漲之時一
二河官遠者所轄不下千里州縣佐貳汛内河道亦
不下百里刻刻往來尚不免顧此失彼若更有他營
豈能無悞案查前河臣楊方興題
請申飭河官不許别委己經奉有
俞旨但事久易弛上司差遣必係急事河官自恐取罪
勢又不敢強辭甚至有寧悞本職而黽勉從事者河
漕關係甚重誠不得不逆為過計仰請
天語特賜申飭若河官奉委即自行具報到臣庶萬一
因之貽悞責有所歸河官不報即坐以營求差委之
罪又照按臣考察事關大典豈容苟免但恐值河道
多故時郡城相去河干道路必遠若河干不在竟以
修防付之老人夫役臨流頓足何濟扵事合無容令
該轄同事道府代為申明俟河事稍定凖赴補考庶
責成專而河防得以有恃矣各疏工部議覆具題
俱奉
旨依議(卜疏俱切中時宜今止錄其四)十一月初四日上哀懇歸葬
疏奉
旨覽卿奏具悉至情特凖暫假數月扶櫬回籍事竣仍
作速赴任料理不必請代河務著遣官暫署(河防疏略)
是年築祥符陳家寨隄貫台堤儀封蘇家樓堤虞城
羅家口堤考城王家道壩(河南通志)
世祖章皇帝順治十七年河決陳州郭家埠築祥符班
家埠堤魁星樓堤儀封楊家堂堤封邱新龍口堤商
邱蘇家樓堤考城王家道壩(河南通志苗是年□茂勲任總河澄署理總)
(河事並見山東全河備考十二月初三日朱之錫假滿回任見河防疏略)
是年堵塞槐疙疸又河決虞城之羅家口本年隨即
堵塞(淮安府志)
世祖章皇帝順治十八年二月初五日總河朱之錫題
估計考城王家道口歲修工程錢糧一疏部議題覆
奉
旨河道設立總督原宜總覈屬官稽察工程俾無冒濫
今王家道口一工估銀一萬一千二百餘兩較十七年
歲修估銀太多朱之錫未經詳覈止憑縣冊輒爾草率
具題豈是委任總督之意大不合理仍著朱之錫親赴
本工勘騐另行確估具奏十月初十日總河朱之錫
題看得河患惟河南為甚而修防之嚴密夫料之繁
多較之他省猶費區畫此臺臣余縉所以據其前任
封丘閱歴扵塞決大工者見之敷奏而有河防六欵
之議也臣轉行司道屢加詳議據查得疏鑿之政宜
講一欵河溜所衝無堅不克雖重隄累埽而坍塌勢
陷補救不遑故莫善扵挑引河一著但形勢不同引
河有可挑不可挑之異水性難定挑引河又有得成
不得成之異是又在司河者相機設防期不致扵潰
決成害耳採青之弊宜禁一欵歲修柳料均派均運
原不專事採青己經臣扵夫柳為河工大弊等事敬
陳河工管見等事疏内詳議具題部覆奉有
俞旨在案但歲修之功可以先期估派陸續催交至扵
河勢驟變搶塞決工事機之來爭在呼吸若俱俟一
一分派運到而後舉事則險者必潰已潰者必致不
易收拾連年如塞雷家集決口槐疙疸決口皆扵境
内亟採曠地隄路柳枝不動錢糧幸而告塞已事昭
然似又不便膠執一端坐成貽悞唯是嚴禁河夫殘
毁園圃果木及借端索詐有犯重究不致擾民可也
濱河之居民宜䘏一欵查兩岸堡夫率皆取之傍河
居民既已效力河干何堪復充别役所有本身門夫
雜差似應量與豁免以示體䘏至于劈柴一項嚴禁
已久併堡夫應辦課程俱經前撫臣賈漢復扵瀝陳
堡夫之劇累等事疏内查明具題部覆奉
旨在案相應仍照部咨通飭遵行者也遠郡之夫役宜
免一欵河夫苦役凡人之情未有不好逸而惡勞者
但塞決大工尚不免調及各省每年歲修夫數雖少
遠地既曰宜䘏近者又曰河患原關通省不宜偏累
近地之民前按臣李及秀條陳疏内固已曾言之矣
况臣前覆按臣李粹然河夫之徵派當更等事一疏
河南一省原係分别遠近照地出夫其在五百里外
者仍議間年始一調用未嘗不曲示寬䘏至云免僉
河夫派以供兵喂馬等役則差徭各有分隸遠近未
必相當彼此紛紜似屬不便現今按臣劉源濬復有
免夫觧銀之議容臣會同撫臣另議具題以聽部覆
可也隄柳之護視宜勤一欵河防之法全資柳料若
樹藝不繁即使錢糧不乏人力衆多亦終扵束手無
策耳查部覆前河臣楊方興遵
諭敬陳河道錢糧一疏内開河干一帶有栽柳三萬株
及二萬一萬株者分别叙錄有栽柳不及三千株并
全不栽者分别參處總河臣題報臣部具覆請
敇吏部查照勸懲奉有
俞旨臣前者特議建設柳園一疏濱河州縣各置柳園
數處栽植柳株秋冬驗明行以勸懲之例亦准部覆
奉
旨在案但作何叙錄未有定議廳印各官合無定例有
能自置柳園栽至二萬株以上者許將柳園地名栽
過柳株呈報該道務扵秋冬之時驗明成活確數具
結報臣准與具題紀錄其動支官價置買柳園者務
至三萬株方准紀錄如有怠扵裁植及柳株枯損不
行補栽者指名題參分别議處庶勸懲明而鼓勵爭
先修防有賴是亦節帑甦民之一大端也場厰之舊
制宜復一欵建厰貯料仍設厰書以資登記設厰夫
以資看守原係舊例特緣工食除荒裁革已久今議
厰書即扵河官書手内選充厰夫即于河夫正身内
殷實守法者選充工食不必别議而責成既切稽覈
自是倍嚴矣奉
旨工部知道(河防疏略)
是年築祥符王盧集隄中牟遙隄儀封楊家堂隄考
城王家道壩(河南通志)
行水金鑑卷四十六
