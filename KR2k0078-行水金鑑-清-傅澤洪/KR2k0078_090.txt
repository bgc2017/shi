行水金鑑卷九十
江南按察使傅澤洪撰
運河水
華陽黑水惟梁州浮于潛逾于沔入于渭亂于河(禹貢)
漢上曰沔越沔而北入渭浮東渡河正絶流曰亂(孔氏)
(傳)
華山在豫州界内此梁州境東據華山之南不得其
山故言陽山之西則雍境也(孔氏疏)
梁州北界華山南距黑水黑水今瀘水也酈道元說
黑水亦曰瀘水若水馬湖江出姚州徼外吐番界中
東北至叙州宜賓縣入江(書古文訓久姚州本漢弄棟青蛉遂三縣地弄棟)
(属益州部青蛉遂久属越嶲郡今為雲南之姚安府宜賓本漢僰道縣属犍為郡今為四川叙州府治雲)
(南通志姚州有金沙江注云源出吐番為府大川即黑水也四川總志叙州府有馬湖江在府城南源出)
(沈黎實大渡之支流亦名瀘水一名金沙江諸葛亮五月渡瀘即此江之上流)
孔氏謂東據華山之陽西距黑水謂東據華山之陽
者當是跨而越之也此說不然河流導自積石至于
龍門南至華陰東至于底柱是河入華山之陰始折
而東也雍州言黑水西河唯雍州黑水之西蓋雍州
之境梁州不應跨越華山而至於北也曾氏曰華山
之陰為雍州其陽為梁州則梁州之北雍州之南以
華為畿而梁實在雍州之南矣此說雖是然其謂梁
之北雍之南以華為畿則其說未盡據華山在雍梁
之東若謂梁之東北雍之東南以華為畿則得之矣
(尚書全解之陜西通志云華山在華隂縣南十里山海經太華山削成而四方其高五千仞其廣十里)
(鳥獸莫居是山為三峯南曰松檜峯一曰落雁峯李白登落雁峯嘆曰呼吸之氣可通帝座恨不擕謝眺)
(驚人句來搔首問青天耳東曰明星玉女峯西曰蓮華峯一曰芙容峰其上有太上全真崖避詔崖即陳)
(摶卧處仰天池八卦池太乙池菖蒲池黑龍潭二十八宿潭明星玉女祠玉女洗頭盆石馬玉龜仙人掌)
(石日月鎮嶽宮玉井即韓愈詩所稱花開十丈藕如船者博臺即秦昭王令工施鉤梯處又有石拆為唐)
(明皇投簡處山腹有總仙洞天洞口有石如丹青畫像冠帔衣服無不周備先儒以浮潛頂因桓是來)
(只說西傾一路之貢非也浮潛逾沔入渭亂河乃是梁州一州之貢道)
西土梁雍皆遠而梁尤遠禹時劍門金牛之道未鑿
梁州之通於中州者梯緣蜀道之險而北行遠至漢
上而浮潛逾沔然後能入渭亂河以達帝都則其險
遠可知凡漢水分支可以容舟處皆潛也不言浮
漢而言浮潛者隨其支流徑便不必至漢乃浮也桑
欽叙漢自西樂城以上為沔度水口以下為漢大率
漢之支流皆名潛漢之上流皆名沔此潛以達漢也
沔在山南屬梁州渭在山北屬雍州水不可通自沔
而北陸行度隴至於渭濱乃用舟順流而不可逾越
渭口而遂渡河也文當曰入於沔逾于渭蓋二文互
也(書纂言)
黑水諸家遵孔傳謂出雍歴梁入南海為二州之西
界故其說穿鑿支離不可得通蓋古之若水即禹貢
梁州之黑水漢時名瀘水唐以後名金沙江而黑水
之名遂隠然古記間有存者地理志滇池縣有黑水
祠一也山海經黑水之間有若水二也水經注自朱
提(音殊時)至僰(蒲北反)道有黑水三也輿地志黑水至僰
道入江四也今瀘水西連若水南界滇池東經朱提
僰道其為梁州之黑水無疑矣故斷從薛氏以南北
易孔傳之東西亦甚明確也漢志若水出蜀郡旄
牛縣徼外南至大莋入繩(今黎大所南有旄牛故城即漢縣師古曰西南之徼)
(猶北方塞也徼工釣反)繩水出越巂郡遂久縣徼外東至僰道
入江行千四百里(巂先蕊反今建昌衛治即漢越巂郡邛都縣也遂夊蜀漢改属雲南)
水經注若水出蜀郡旄牛徼外東南至故關為若水
(司馬相如傳曰略定西南夷邊關益斥西至沫若水又曰關沫若是若水故有關也)山海經曰
南海之内黑水之間有木名曰若木若水出焉若水
㳂流間關蜀土黃帝長子昌意降居斯水為諸侯娶
蜀山氏女生顓頊於若水之野若水東南流鮮水注
之一名州江大渡(漢志鮮水出旄牛徼外南入若水)又南逕越巂邛
都縣西(有巂水漢武帝置越巂郡治卭都縣言越此水以章休盛也縣故卭都國越巂水即繩若)
(矣又有温水冬夏常熱昔李驤敗李流于温水是也按此温水源流不遠非漢志牂牱鐔封縣下之温水)
(東至廣欝入欝者金吉甫謂漢志以瀘為温字從省誤非也卭都唐為巂州越嶲縣今建昌衛四川行都)
(司治領營四會川鹽井冕山越巂)又南逕大莋縣入繩(繩水出徼外山海經曰巴)
(遂之山繩水出焉東南流逕髦牛道至大莋與若水合自下亦通謂之繩水)又南逕會無
縣(元和志會川縣北至嶲州三百七十里本漢會無縣也今為會川營地)與孫水合(孫水)
(出臺登縣一名白沙江南流逕卭都縣司馬相如定西夷橋孫水即此又南至會無入若水也漢志臺登)
(縣孫水南至會無入若行七百五十里元和志嶲州臺登縣正南微西至州一百七十里念諾水本名繩)
(水流入瀘水在縣西北七百里自羌戎界流入長江水本名孫水出縣西北胡浪山下今冕山營東北有)
(孫水)繩水南逕雲南郡之遂久縣蜻蛉水入焉(縣本属越嶲蜀)
(漢建興三年分益州永昌置雲南郡以遂久來属蜻蛉水出蜻蛉縣西東逕其縣下又東注于繩水漢志)
(青蛉縣禺同山有金馬碧雞)又逕三絳縣西(三絳一日小會無)又逕姑復
縣北(對三絳縣)淹水注之(淹水出遂久徼外東南至蜻蛉縣又東過姑復縣南東入于若)
(水按漢志會無臺登遂久蜻蛉三絳姑復並属越嶲郡)又東與毋血水合(漢志益州)
(郡弄棟縣東農山毋血水出北至三綘南入繩行五百一十里毋音無)又東涂水注之
(漢志牧靡縣南臘涂水所出西北至越嶲入繩過郡二行千二十里靡音麻涂音途)又東北至
犍為朱提縣西為瀘江水(後漢書建武十九年武威將軍劉尚擊西夷反者棟)
(蠶度瀘水入益州郡注云瀘水一名若水出旄牛徼外經朱提至僰道入江在今嶲州南)朱提山
名應劭曰在縣西南以氏焉犍為屬國也在郡南千
八百許里建安二十年立朱提郡治縣故城(尋廢諸葛亮南)
(征復置自梁陳已來不復賓屬隋開置恭州唐改為曲州元和志云曲州南北四百里東西七百里窮年)
(密霧未嘗覩日月輝光樹木皆衣毛深厚時時多水濕晝夜沾洒上無飛鳥下絶走獸唯夏月頗有蝮蛇)
(土人呼為漏天也)郡西南二百里得所綰堂琅縣(西北行上高山羊腸)
(繩屈八十餘里或攀木而升或繩索相牽而上緣陟者若將階天按後漢志無堂琅蓋省入朱提也劉昭)
(曰朱提縣西南有堂琅山多毒草盛夏之月飛鳥過之不能得去)有瀘津東去縣八
十里水廣六七百步深十數丈(晉明帝大寧二年李驤等侵越嶲攻臺登)
(縣寧州刺史王遜遣將軍姚岳擊之戰於堂琅驤軍大敗追之至瀘水赴水死者千餘人)兩岸皆
山高數百丈瀘峰最為高秀孤高三千餘丈(是山晉太康中)
(崩震動郡邑)水之左右馬步之逕裁通而時有瘴氣三月
四月經之必死非此時猶令人悶吐五月以後行者
差得無害故諸葛亮表言五月渡瀘也自朱提至僰
道有水步道有黑水羊官水三津之阻行者苦之又
有牛叩頭馬搏頰坂其艱嶮如此也若水逕越嶲之
馬湖縣又謂之馬湖江(馬湖縣今為四川之馬湖府)繩水瀘水孫
水淹水大渡水隨決入而納通稱是以諸書錄記羣
水或言入若又言注繩亦咸言至僰道入江(華陽國志云僰)
(道治馬湖江會水通越嶲)正是異水沿注通為一津更無别川可
以當之今按府縣圖志若水在建昌衛俗名打沖河
自冕山營西徼外(營故寧番衛在建昌衛東北)東南流至衛西鹽
井營東南與雲南金沙江合(營在衛西元和志嶲州昆明縣東北至州三百)
(里本漢定笮縣也出鹽鐡夷皆用之漢將張嶷殺其豪率遂獲鹽鐡之利鹽井在縣城中取鹽先積柴燒)
(之以水洗上即成黑鹽凡言笮者夷人於大江水上置藤橋謂之笮其定笮大笮皆是近水置笮橋處笮)
(與筰同)金沙江源出吐藩界至共龍山犛牛石下南流
漸廣本名犛水後訛為麗水東南流經麗江府北又
東經姚安府北(即鹽井衛東南)合打沖河又東合瀘水又東
經會川營南(通典會川縣有瀘水五月渡瀘即此元和志嶲州南至瀘渡四百五十里)又
東至東川府西折而東北經烏蒙府西北又東北經
馬湖府南又東經叙州府南而北入大江(雲南無水路行者以)
(為艱唯由蜀浮金沙江可以直達南中明正統嘉靖隆慶時屢議開通而不果行至天啟時安酋倡亂貴)
(陽道阻復議開通按察使莊祖誥議云自金沙江廵檢司開由白馬口歴普隆紅巖石刺鮓至廣翅塘皆)
(禄勸州地其下有三灘水溢没石乃可放舟涸則躋岸䌫空舟以行又歴直勒村罵剌土色皆會禮州地)
(其下有雞心石石如堆者三纍纍江中舟者相水勢緩急可行又歴踏照亂得頭峽刺鮓至粉壁灘甚駛)
(皆東川地又歴驛馬河新灘至虎跳灘隂溝洞皆巧家地虎跳湍瀉陡石不可容舟隂溝二山頽集水行)
(山腹中皆從陸過灘易舟而下又歴大小流灘為蠻夷司地又歴黃郎木鋪貴溪寨業灘至南江口為烏)
(蒙府地始安流自廣翅塘至南江木商行之可十日又至文溪鐡索江邊數灘歴麻柳灣教化巖為馬湖)
(府地又歴洩灘蓮花三灘會溪石角灘至叙州府其說甚詳晰然是時明運將終救敗不暇徒託諸空言)
(而已)鹽井營東南蓋即漢大莋縣界繩若合流處若為
建昌衛西之打沖河繩則姚安府北之金沙江也此
水禹無所致力不用循行故所𨗳唯雍州之黑水
瀘本作盧如盧弓盧矢盧橘之𩔖皆訓黑劉熙釋名
土黑曰盧沈括筆談云夷人謂黑為盧漢中山盧奴
縣有盧水酈道元云水黑曰盧不流曰奴尤盧水為
黑水之切證也牧誓八國有盧人疑即居盧水上者
其字後加水作瀘章懷太子注後漢書云瀘水一名
若水則瀘若似非異源而道元引益州記曰瀘水源
出曲羅舊下三百里曰瀘水兩峰有殺氣暑月舊不
行故武侯以夏渡為艱瀘水又下合諸水而總其目
焉故有瀘江之名矣據此則瀘水自出曲羅舊其地
當在若水之東下流合若水故若水兼瀘水之目所
謂隨決入而納通稱者也元和志云嶲州西瀘縣東
北至州二十七里本漢邛都縣地瀘水在縣西一百
十二里水峻急而多石土人以牛皮作船而渡一船
勝七八人蓋即曲羅舊出之瀘水也考其源流不出
漢越嶲犍為二郡界而杜氏通典云吐蕃有可䟦海
去赤嶺百里方圓七十里東南流入西洱河合流而
東號漾濞水又東南出會川為瀘水瀘水即黑水也
程大昌金履祥之說皆出於此漾濞水見唐書在今
大理府西百里西洱河即葉榆河也出大理鄧川州
點蒼山匯為巨湖周三百里亦曰西洱海今按水經
注葉榆河出益州郡葉榆縣縣東有葉榆澤葉榆水
之所鍾也其水自縣南枝分東北流逕遂久縣東姑
復縣西與淹水合淹水雖合繩若入蜀江而葉榆初
無黑水之名也何以知為黑水之源其經流則自邪
龍縣東南流逕滇池縣南又東與盤江合又東南至
交趾麋泠縣入海此與會川相去懸絶並不合繩若
入蜀江安得謂漾濞水東南出會川為瀘水即滇池
縣北所祠之黑水哉杜說非是又按水經注永昌郡
有蘭倉水出博南縣漢武帝時通博南山道渡蘭倉
津土地絶遠行者苦之歌曰漢德廣開不賓度博南
越倉津其水東北流逕不偉縣與𩔖水合又東與禁
水合又北注瀘津水然則此蘭倉水仍東北合瀘水
入蜀江也若今之所謂闌滄江元人指以為禹貢之
黑水者則東南流至交趾入海與梁州絶無交涉影
響附會之談殊不足信漢志滇池澤在滇池縣西
北有黑水祠後漢志縣北有黑水祠或以為武帝開
置益州郡始立之非也使帝知郡界有黑水而立此
祠則班史必知其所在而能言之矣竊謂此祠蓋彼
中相承已久黑水即金沙江東經會無縣南南直滇
池縣縣故滇王國於其北立祠祭之宜矣自周衰以
迄漢初聲教阻絶故尚書家莫能言梁州黑水之所
在千載而下尚頼有此祠可以推測而得之語云天
子失官學在四夷又云禮失而求之野此亦其一端
也杜佑以漾濞水經會川縣者為黑水樊綽以麗
水合瀰渃江者為黑水程大昌以西洱河貫葉榆澤
者為黑水元人則以闌滄江至交趾入海者為黑水
而明李元陽引張立道之事以為證此皆轉相附會
以求合於入南海之文非實有所騐也以是為雍界
之黑水吾不敢知如謂梁界之黑水亦即斯川則梁
州奄有雲南極於交趾以一州而兼數州之地何至
若是之廣遠此可以理斷之而信其必不然者也
梁州之黑水自繩若而外又有五黑水焉漢志符黑
水出犍為南廣縣汾關山北至僰道入江一也(符黑水者)
(符縣之黑水也一名南廣水)水經注黑水出漢中南鄭縣北山南
流入漢諸葛亮牋云朝發南鄭暮宿黑水二也又黑
水出羌中西南入白水通典扶州尚安縣有黑水元
和志云出縣西北素嶺山三也(在今陜西文縣)近志疊溪營
城西北有黑水即古翼水源出黑水生番東南經茂
州至安縣入于羅江四也又崇慶州西北有黑水入
江元大一統志云源出常樂山溪石皆黑五也此皆
水之小小者非禹貢之黑水也杜氏云顧野王撰輿
地志言黑水至僰道入江與禹貢不合蓋謂其不入
南海是為異耳而薛士龍以為野王指符黑水言之
今顧書不傳未知然否按南廣水在叙州府城東十
餘里出西南夷吕郜蠻部自豕蛾夷囤過慶符縣東
北至南廣洞入江源短而流狹野王之所指豈謂是
與韓汝節謂梁州别自有黑水千古卓識而乃以疊
溪黑水當之將以界南北乎抑以界東西乎吾不意
韓氏復舛謬至此也梁州有古蜀山氏蠶叢氏之
國又玄囂昌意所封及牧誓所稱庸蜀羌髳微盧
彭濮諸國皆在焉春秋時可考者庸巴濮麇襃凡五
國戰國時屬秦而楚亦兼得其地秦并天下置漢中
巴郡蜀郡隴西(南境是)内史(南境是)漢改置益州(領郡八漢志云)
(改梁曰益)魏分置梁州晉初因之(益梁二州並領郡八)後又分益州
南境置寧州(領郡四)唐為山南西道之漢中(梁州)洋川(洋)
通川(通)潾山(渠)南平(渝)清化(巴)始寧(壁)咸安(蓬)符陽
(集)巴川(合)河池(鳳)順政(興)益昌(利)等郡山南東道之
房陵(房)南賓(忠)南浦(萬)雲安(夔)等郡劒南道之蜀郡
(益)唐安(蜀)濛陽(彭)德陽(漢)通義(眉)梓潼(梓)巴西(綿)普
安(劒)閬中(閬)資陽(資)臨邛(邛)通化(茂)交川(松)越嶲(嶲)
南溪(戎)遂寧(遂)仁壽(陵)犍為(嘉)盧山(雅)瀘川(瀘)陽安
(簡)安岳(普)江源(當)隂平(文)同昌(扶)油江(龍)臨翼(翼)歸
誠(悉)静川(静)蓬山(柘)恭化(恭)維川(維)雲山(奉)和義(榮)
盛山(開)南充(果)洪源(黎)雲南(姚)等郡又京畿之上洛
(商)安康(金)隴右道之武都(武)同谷(成)懷道(宕)合川(疊)
黔中道之涪陵(涪)南川(南)等郡按以上通典所列雲
南涪陵南川三郡乃梁南徼外蠻夷不在九州之限
其雲安之建始縣當往屬荆上洛之上津東境廢長
利縣地當往屬豫而黔中寧夷涪川播川夜郎義泉
溱溪七郡列在荆域者雖附近蜀江之南亦係徼外
蠻夷不在九州之限以今輿地言之陜西漢中府興
安州及西安府之商州洛南山陽鎮安商南鞏昌府
之鳳縣兩當徽州成縣階州文縣湖廣鄖陽府之房
縣竹山竹溪及鄖西縣之西境四川則成都保寧順
慶龍安馬湖五府潼川嘉定邛眉雅五州及叙州瀘
州重慶夔州之江北諸州縣松潘衛疊溪營天全六
番招討司黎大所建昌衛皆古梁州域也其遵義府
永寧衛及東川烏蒙鎮雄(故烏撒)三府並在瀘水之外
雲南郡唐於昆明之弄棟川置即今姚安府其非梁
域又不待言矣梁北自洛南商州鎮安(並屬西安府)以
西為洋縣城固褒城鳳縣(並屬漢中府)兩當徽州成縣(並屬)
(鞏昌府)及唐宕疊二州之地(北與今岷州洮州二衛接界衛屬臨洮府)又西
為西傾山南唐松州徼外羈縻之地(貞觀二年於松州置都督府督)
(羈縻二十五州其後多至百有四州悉生羌部落)皆與雍接界其間大山長
谷遠者或數百里終南山東連二華竦峙長安之南
有子午道直達漢中岡巒綿亘歴盩厔(音周質)至武功
郿縣為太一山亦名太白山駱谷斜谷之口皆當其
地又西過寳雞訖於隴首山之深處高而長大者曰
秦嶺西京記云長安正南山名秦嶺東起商洛西盡
汧隴東西八百里是也關中指此為南山漢中指此
為北山斯實雍梁之大限矣寳雞西南為鳳縣(即漢故道)
(縣屬武都郡)縣東北大散嶺與寳雞分界嶺上有大散關
當秦隴之會扼南北之交雍梁有事在所必争又西
為徽州州東南有鐵山懸崖萬仞劉子羽曰蜀口有
鐵山棧道之隘是也州西有木皮嶺甚高險唐黃巢
之亂王鐸置關於此以遮秦隴又西為成縣縣有鷲
峽羊頭峽龍門戍皆在仇池山北北兵攻仇池必由
此入又西為洮州衛之西傾山山東北去衛四百餘
里屬雍州其南則屬梁州所謂西傾因桓是來者也
以上諸山皆隴蜀之阸塞西傾與華陽東西準望相
直曾彦和云梁北雍南以華為畿不兼言東最得經
旨而林少穎以為華山在梁雍之東當云梁之東北
雍之東南以華為畿夫兼言東則不足以該其西是
謂欲密而反疎林氏蓋習聞西南距岱之說而不知
其非故有此論梁東自洛南商南以南(二縣並屬西安府)
為鄖西之西境故上津縣地(上津唐屬商州其故城在今鄖西縣西北一百)
(十里)又南為房縣(鄖西房縣並屬鄖陽府)與豫接界又南為竹山
縣(屬鄖陽府)又南為巫山縣(屬䕫州府)與荆接界梁南自宜
賓以西至會川諸州縣凡在瀘水馬湖江之北者皆
梁域宜賓以東至巫山諸州縣凡在大江之北者皆
梁域蓋大江既合瀘水亦得互受通稱故隋改江陽
縣曰瀘川置瀘州治焉其縣南大江寰宇記謂之瀘
江瀘水即黑水則梁左之南鄙亦當以此水表界也
或曰梁州之水莫大於江經曷不界以江曰江自岷
山導源大勢皆南行至叙州始折而東苟界以江則
江右之地悉遺之域外矣故言黑水可以見左界而
言江則不可以該右界也梁西自西傾山歴唐羈
縻州以南為當州奉州柘州又西南為始陽鎮又南
為雅州黎州又西南為嶲州皆與蠻夷接界今松潘
衛威州天全六番招討司雅州黎大所及越嶲冕山
營之北境鹽井營之西境是也唐當州在今松潘衛
西南三百里州治通軌縣隋志縣有甘松山(元和志云甘松)
(嶺在嘉誠縣西南十五里)唐開元十九年吐蕃請互市於甘松宰
相裴光庭曰甘松嶺中國之阻不如許赤嶺即此也
(赤嶺在今陜西西寧衛界)奉柘二州在今疊溪威州之西奉州西
七十里有的(一作滴)博嶺韋臯嘗分兵出此圍維州柘
州西北百里有大雪山一名蓬婆山杜甫詩已收滴
博雲間戍欲奪蓬婆雪外城是蓬婆又在滴博之西
也威州北有高碉山(山上有薛城廢縣唐維州治亦曰姜維城)邊略云自
松達茂不三百里夷碉棋布山巖如蜂房宋史有碉
門元有碉門宣撫司即今天全六番招討司也蓋夷
碉起自松州訖於始陽故謂之碉門矣(廣韻無碉字不知其音今)
(按後漢書冉駹夷皆依山居止累石為室高者至十餘丈為邛籠注云今彼土夷人呼為彫也蓋碉本作)
(彫後改从石作碉耳音當與彫同)唐雅州治嚴道縣領羈縻吐蕃四
十六州黎州治漢源縣管羈縻州五十七並蠻夷部
落寰宇記云雅州西去大渡河五日程羌蠻混雜連
山接野鳥路㳂空不知里數黎州西至廓清縣一百
八十里其城西臨大渡河河西則生羌蠻界高山萬
重更無郡縣今黎大所北有邛來山九折坂後漢永
平中白狼槃木唐菆等百餘國舉種奉貢越山坂繦
負而至皆旄牛徼外蠻夷也嶲州即今建昌衛通典
云南至姚州界五百六十里西至磨迷生蠻六百六
十里昔司馬相如略定西南夷關沫若徼牂柯鏤靈
山橋孫水蓋皆在此地矣水經注以襃斜二水為
自沔入渭之道曰歴漢川至南鄭屬於襃水遡襃暨
衙嶺之南溪水支灌於斜川届武功而北達於渭水
道相貫與經文符合而考諸漢史則猶有可疑者河
渠書云武帝時有上書欲通襃斜道及漕事下御史
大夫張湯湯問之言抵蜀從故道(縣屬武都郡即今漢中府之鳳縣也)
故道多阪回遠今穿襃斜道少阪近四百里而襃水
通沔斜水通渭皆可以行船漕漕從南陽上沔入襃
襃絶水至斜間百餘里以車轉從斜下渭如此漢中
穀可致而山東從沔無限便於底柱之漕上以為然
拜湯子卬為漢中守發數萬人作襃斜道五百餘里
道果便近而水多湍石不可漕(溝洫志同)蘇氏據此以說
經曰沔無入渭之道漢人所言襃斜則其道也然襃
斜之間絶水百餘里故曰逾于沔蓋禹時通謂襃為
沔也傅同叔為之辨曰據唐孔氏言越沔陸行而北
入渭則是以漢為即沔自浮潛至沔即舍舟陸行而
北入渭也然經言浮于潛逾于沔則是自潛逾沔非
謂自沔逾渭也若以逾于沔為逾于渭則以逾于洛
為逾于河可乎蘇氏求襃斜之道得之矣然亦以漢
為即沔以禹時通謂襃為沔而說逾字與穎逹無異
吾固質之經而莫敢信也渭按襃斜之間絶水百餘
里則渭不言逾而言入誠有可疑即通謂襃為沔亦
無解於百餘里之阻隔傅同叔云上文既言逾沔可
以該下而省文此說亦未當襃斜之間若更有一逾
安得以逾沔該之愚竊謂襃斜二水禹時必有相通
之道如水經注所云衙嶺之南溪水支灌於斜川者
及夏殷之際梁俗變為蠻夷貢職不修貢道遂廢周
武王牧野之師八國雖嘗來會其後巴蜀恃險復不
與中國通逾沔入渭之道其誰知之嘗觀江河之枝
流日久亦多陻塞如夷水首受魚復江戰國時巴楚
相攻舟師常出此路洎乎隋唐遂成斷港汴水引河
為轉運之通渠宋南渡後廢而不用日就淺澀今水
道斷續幾不可問而况深山窮谷之中溪流一線裁
得通舟自禹至漢多歴年所豈能長存而不變襃斜
二水相通之道禹時自有漢時自無不得據漢史而
疑聖經亦不得據酈注而疑漢史也(禹貢錐指)
行水金鑑卷九十
