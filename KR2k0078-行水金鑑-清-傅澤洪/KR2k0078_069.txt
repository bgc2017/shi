行水金鑑卷六十九
江南按察使傅澤洪撰
淮水
聖祖仁皇帝康熙四十年七月三十日總河張鵬翮為
題報開放陶莊引河日期事具奏奉
旨張鵬翮奏稱開陶莊引河黃河水向北岸流去等語
若黃河水向北岸流離清口甚遠乘此時自范承勲所
築挑水壩起寬長加築堤岸過清口將黃河清口之水
儘向下流再合為一處則黃河之水可永無倒灌之虞
朕先曾面勅過于成龍今在河官員亦有知者著張鵬
翮將此事問知道的官員詳明定議其修堤所需錢糧
即為估計所修之處著畫圖速行具奏此事甚為要緊
不得輕忽該部知道總河張鵬翮奏稱臣自工所星
馳至清口齊集衆河官詢問曾知此事之員止據原
任同知常維楨筆帖式馬泰回稱曾聞得前任總河
于成龍云奉
旨接長挑水壩過清口使黃水不得倒灌但我等未聞
其詳等語臣謹遵
聖謨指示自范承勲所築挑水壩起加築堤工至清口
西壩長四百八十丈五尺頂寬六丈底寬十丈再查
西壩見長二十丈今再接長五丈新舊合長二十五
丈俾清口黃河之水向北下流過惠濟祠後合為一
處益加暢沛黃水可永無倒灌之虞估計工料銀兩
不另請帑動支節省銀兩備料修理但臣識見淺陋
所議恐有未當伏候
皇上聖訓裁示奉
旨九卿詹事科道會同速議具奏會議具題奉
旨依議速行九月初三日都察院左都御史李柟題
皇上軫念淮揚疊遭水患親幸河工指授方略不惜百
萬金錢堅築高家堰必欲淮水之出將裴家場等處
引河開浚深廣又灼見淮水之不出者皆係黃水所
阻若非逼令黃水北流止其倒灌淮水何得寬暢而
出乃於清口相對黃河曲流處之陶莊直穵引河又
於清口外黃河大溜處築挑水壩分引大溜歸入陶
莊引河此誠我
皇上天授神智洞悉本源知捨此再無善策非一日矣
近見河臣張鵬翮疏稱開放陶莊引河黃水北流隨
奉
旨乘此時自范承勲所築挑水壩起寬長加築堤岸過
清口又
命張鵬翮將此事問知道的官員詳明定議益見我
皇上愛民之深憂民之切淮揚在朝諸臣莫不感激涕
零臣敢不據所聞為我
皇上陳之陶莊引河既開之後務令斷不復淤方為有
濟築堤勢在難緩誠如
睿慮而河心水急沙虚一時恐難著力當於未築堤之
先急商一法以遏水勢臣衙門御史武進賢平日出
言慎重偶向臣云曾效力河工遇大風時目擊百餘
糧艘阻於清口外銜尾停泊黃水忽被逼而北由此
觀之土人有用木筏之說似乎可行夫木乃歲修所
必需筏非波浪所能壞打散仍可撈取借用不費帑
金臣請聚木為大筏聮以竹纜直接南北之壩分為
數筏可離可合風大暫泊兩岸風小仍結一處以鐵
猫沉水鈎定筏上安蓆篷遴善識水性者居之晝夜
巡守河工必預貯樁木堆積多層入水約可丈許將
黃河大溜永如
聖算北流淮水自寬暢而出然後堤工可以次第舉行
臣又聞古人於大溜處築堤不就輒沉船以塞之其
法每船用五六大鐵鍋鍋底鑄鐵環中穿以木倒釘
鍋於船底乃實船以土石鑿之使沉鍋口䧟入泥内
則牢不可動黃河至深處不過二丈餘倘用木筏不
能搏激大溜將廢壊之官船糧船沙嗁船調齊兼如
此法行之則目前黃河大溜之土下均被擋隔自流
入陶莊引河將來築堤即以此為根脚較柳枝柴草
最為堅固臣非為此說必可行請
勅下河臣議築堤之外並商用筏用船二策酌其難易
權其後先遵
旨速行則萬世攸賴矣抑臣更有請者陶莊引河雖黃
河大溜一入即可刷令深廣但水性就下今引河不
及黃河大溜之深夏秋兩汛落後焉能捨卑就高故
土人謂黃河徙之使北不但河底宜深亦且河面宜
廣臣思此河共用銀二萬三千兩有零若再加倍深
廣其銀亦不過加倍而巳大抵黃河之沙冬則堅固
縱人工稍費易於施工今歲冬月或相其地勢機宜
再加挑浚深廣亦一勞永逸之計臣前隨
駕河干見我
皇上乘坐小舟往來洪濤之上多方區畫備極焦勞救
此百萬生靈今高堰已修六壩已閉而收功於一著
端不能踰此逼黃北徙之法用敢妄抒管見伏乞
御覽採擇施行奉
旨這事情著張鵬翮速行詳議具奏該部知道十月
初二日總河張鵬翮議覆臣集衆河官前往清口南
北兩壩令汛官探量黃河水勢水深三四丈餘不等
水深溜急木筏難以存住又河底稀淤土虚鐵錨難
以抵實鑿船沉鐵恐礙重運糧船行走且欽奉
特旨於范承勲所築挑水壩至清口築寬長堤岸足以
逼溜向北已經具題請
旨在案似且不必用筏用船矣又疏稱陶莊引河不及
黃河大溜之深焉能捨卑就高臣思此河共用銀二
萬三千餘兩再加倍深廣其銀亦不過加倍而已今
歲冬月相其地勢機宜再加挑浚深廣等語應如所
題再加挑浚深廣恭候
聖裁訓示奉
旨該部知道部議覆准奉
旨依議速行(以下俱張文端治河書)
聖祖仁皇帝康熙四十一年五月二十八日總河張鵬
翮題竊照高堰運料小河原屬淺窄經尚書范承勲
等具題議以不動公帑以加幇大堤取土挑穵面寬
八丈底寬五丈深五尺以資運料以保堤工九卿議
覆應如所題等因奉
旨依議欽遵在案臣查此河南自周橋横堤起北至武
家墩止乃屬無源之水必須堤内積水匯流入河方
克有濟今臣等會勘高堰工程并查驗分修諸臣所
捐挑運料小河雖報完工但小黃莊一帶地形低窪
見今堤裏積水與河面相平若遇風浪汕刷堤根深
為可虞蓋部臣初估時六壩未閉一片皆水未得確
實情形今工程已畢保固堤工最為緊要公議將原
挑小河再加挑深使積水洩流河中由武家墩鹽河
出口以免汕刷堤工約需銀一萬餘兩不另請撥發
應將高堰大工節省銀兩動支濟用早為竣工實與
高堰工程深有禆益矣奉
旨這河著照該督所題挑浚應否永遠存留該督確議
具奏八月初八日總河張鵬翮題查高堰一帶堤
根地形窪下積水浸汕堤根難免坍卸之虞今若將
運料小河再挑深通一以宣洩堤根積水一以運送
修工料物而且通商便民利益不淺或慮土塘水洩
偶致消淤每俟春融令河兵撈浚草壩六座每年修
葺以收束水勢應宜永遠存留以保堤利民隨據該
道等估計共應挑新土一十六萬六千八百一十八
方零每方銀九分共銀一萬五千餘兩估建草壩六
座每座銀四百五十餘兩通共銀一萬七千七百餘
兩造具估冊一并呈詳臣覆核無異應動支高堰大
工節省銀兩委(闕)照估儹挑修建(闕)監工督催
并原冊送部查核外相應具題奉
旨該部議奏部議准覆奉
旨依議十一月十二日總河張鵬翮題稱歸仁堤引
河閘座等工程仰遵
聖謨動帑修浚次第告竣今年伏秋二汛黃水異漲高
於湖水迨霜降後黃水漸消臣行令道廳等官將臨
湖歸仁安仁閘壩堵塞蓄湖水盡行引河流至臨黃
祥符閘盈科開放今據報清水高過黃水一尺九寸
於十一月初七日開放湖水滔滔出黃河臣親往勘
視清水暢流沛然莫禦百姓聚觀莫不欣喜感頌
皇恩歡聲雷動此皆仰賴我
皇上聖謨獨斷指授方略
睿鑒高深時發帑金開浚歸仁湖導睢湖諸水刷黃日
益寬深宿桃等處民生得所淮泗上流水勢少減誠
天授之神智垂萬世之利賴者也謹將開放歸仁引
河出黃日期具疏題報奉
旨據奏歸仁引河開放清水暢流出黃知道了該部知
道
聖祖仁皇帝康熙四十二年二月初五日
上諭歸仁堤引河開放分洩洪澤湖水勢若黃水加長
恐清口水弱著將祥符閘下板堵閉草壩將五堡牐應
酌量開放以助清水之勢三月初三日
上諭高堰工程關係重大保安最為緊要朕今日乘舟
由洪澤湖閱視見有殘缺石工以葦草鑲填倘遇水發
危險堪虞閱至六壩見新修石壩堅固方慰朕懷其殘
缺石工著即興修乘水未長之前完工以資捍禦總
河張鵬翮遵
旨疾儹完竣以固堤岸(以上俱張文端治河書)又奉
上諭朕今見高家堰防險人員用候選縣丞經歴等微
員不過例監書辦出身家産微薄倘有疎忽干係不小
須於候選職銜稍大身家殷實者委其防險如此則彼
知自愛身家又有選用之望自然盡心防險有禆工程
總河張鵬翮遵
旨選派職銜稍大每堡一員住工防守於桃汛日赴工
霜降後掣回(高堰山盱二廳河工事宜冊)初四日
上諭清口西壩乘此水淺再加長數丈有益初八日
上諭高家堰石工關係緊要必須嚴催早完(張文端治河書)
十一月内淮徐道張弼奉
上諭洪澤湖風浪危險每致捐壊船隻民命攸關著於
沿湖坡釘樁木以廣救濟總河張鵬翮遵
旨於高堰山盱二處簽釘樁工(以下係高堰山盱二廳河工事宜冊)
聖祖仁皇帝康熙四十四年閏四月初一日
上諭石工完者准其先為銷算保固三年免其賠修
初十日
聖駕臨幸高家堰閱視工程
上諭朱廷植石工老堤頭轉灣處甚屬險要宜作速修
完十一日
聖駕臨幸惠濟祠石工召總河張鵬翮及河官淮揚道
張弼等又召大學士馬齊等跪於河干
上諭朕三十八年閱河爾等所跪之處俱屬黃水今清
水暢流逼黃竟抵北岸僅成一線朕心甚為快然觀此
形勢朕之河工大成矣(互見運河)十月初四日
上諭諭工部方今海宇昇平惟以安阜黎元為急東南
要務莫重於河防朕數經南巡指示修築方略凡以籌
運道濟民生也自曩歲兩河先後衝決而黃流淤墊繼
以高堰唐埂壩久決未塞而洪澤湖水直從決口旁洩
以致淮水力弱黃水倒灌全河幾至潰壊于是分遣廷
臣發帑金數百萬增築高堰盡閉六壩俾淮水全注清
口又特築挑水壩以逼黃溜趨向北岸仍開浚陶莊引
河以導黃北流然後黃水無倒灌之患四十二年以河
工漸可底績躬親臨視時高堰石工尚多未竣飭令迅
速修築又因仲莊閘水勢湍急恐逼黃流倒灌清口隨
命閉仲莊閘改建楊家莊閘閘工既成今年春復往巡
閱比至高堰見石工仍未完固舊埽亦多朽塌諄諭河
臣張鵬翮謂水勢無常修防宜豫一有疎忽則前工盡
隳且甫奏安瀾旋報衝決天下其謂之何張鵬翮猶奏
稱堤工捍禦可以無虞迨伏汛大水驟發果衝決古溝
唐埂清水溝等處淮揚一路田畝被淹者甚衆今已嚴
飭堵塞決口刻期竣工朕屢親莅河干詳度形勢當水
漲之時若高堰及運河減水壩不令開放則堤堰甚為
危險若開壩宣洩則閭閻壠畝必致潦傷方春水涸民
間盡皆播種一經夏水驟漲開壩放流而所播之種悉
被淹没朕心惻然殊為不忍使不設法導流俾水有所
收束則瀕湖及下河民田究不免於水患朕再三籌畫
宜於高堰三壩之下挑濬一河兩旁築堤束水入高郵
邵伯諸湖湖外亦量築土堤不使漫溢其高郵減水壩
下亦挑濬一河兩旁築堤束水由串場河入白駒丁溪
草堰等河白駒等河淤淺之處并開濬深通俾之入海
如此則各壩所出之水不致有渙散衝流之害又洪澤
湖水勢大漲泗州盱眙等州縣俱被水災應於泗州一
帶受水之地亦酌量築堤收束毋令泛濫則所全於淮
安揚州鳳陽三郡民生者多矣此事原於河道無涉在
河官止知保護河道不復詳計民生朕惟民間田畝所
繫甚重宜圖萬全可久之策築堤束水行之北河業有
成效則施之南河當亦有濟應從何地築堤延袤若干
里需費幾何行令江南總督總漕總河江蘇巡撫會同
確勘詳議具奏爾部即遵諭行特諭總河張鵬翮會
同總漕總督巡撫會勘估計於三滚水壩下挑河築
堤蔣家壩添建石閘水大開放循河歸入高郵諸湖
并請發内帑遣官修築奉
旨依議著孫渣齊徐潮鐵圖黑中逹爾花蔡毓茂前往
督修完工迄今開壩之水悉由壩下之河歸入高郵諸
湖由束堤壩下各引河歸海不致散漫淮揚二郡億
兆生靈桑麻樂業莫不感頌
皇仁與天地不朽矣
聖祖仁皇帝康熙四十五年二月十五日河工效力知
府陳九陛等賫到康熙四十五年正月二十日大學
士馬齊西哈納張玉書陳廷敬學士阿錫担拉都渾
赫壽二哥蔡升元王之樞奉
旨見今所議應築之堤應挑之河與漕運河道絶無關
涉特為淮揚所屬田畝不致淹没有禆民生之故但高
家堰堤岸甚屬緊要不可不嚴加防守去歲朕南巡閱
河至高家堰立於堤上於衆官民前面諭張鵬翮高家
堰堤岸甚屬緊要今石工尚有未完之處若不嚴加防
守伏汛水漲之時必致衝決張鵬翮保奏以為斷然無
虞去歲水大古溝唐埂清水溝等處俱被衝決今歲高
家堰若不嚴加防守朕不能保其無衝決之患爾等繕
寫諭旨著來奏河工事務陳九陛等賫去交與張鵬翮
是年月日又奉
上諭高家堰酌看險要之處再添建救生樁工五處需
用錢糧著估計具奏總河張鵬翮遵
旨估計具題奉
旨所需錢糧無多著於蘇州織造處取用(以上俱高堰山盱二廳河)
(工事宜冊)
桐柏縣西三十里胎簪山之隂有泉曰淮井即淮河
發源處井口縱横各七尺水深五六尺雖大旱不乾
蓋其泉眼三出昔人因之砌磚為井井上置亭其水
伏流東二十餘丈泉眼遂多水始羣出至桐柏縣繞
城北門而東有山曰桐柏淮水出其南昔禹導淮自
桐柏即此也水深五六寸至尺餘寬四五丈漸流成
渠矣又東二十餘里月河水入焉
月河發源泌陽縣南流合圍山諸水入於淮自淮
井以西凡山澗之水俱向西流入南陽歸漢江淮井
以東水皆東流注淮河桐柏縣之水有東西分流之
異也淮瀆廟舊建於桐柏鎮西二十五里淮井鋪
漢延熹六年移建桐柏鎮東一里許明洪武中定各
神號稱東瀆大淮之神廟内古柏五株相𫝊漢時所
植康熙三十三年
御書靈瀆安瀾四字匾額遣官賫建(以下俱張文端治河書)
淮水又東過信陽州北(薈蕞云州在河南汝寧府西南二百七十里長淮繞其後)
(溮水經其前為一州之形勝溮水即水經所謂溮口水也)去州四十五里游河明
河洋河水入焉淮水至此深二三尺寬至六七十丈
其勢漸大
游河在州西五十里源出四望山流至出山店入於
淮(四望山在州西六十里極高峻登眺見數百里外)
明河在州北九十里源出天木山白龍潭流至杜家
灣入於淮(天木山在州西北百二十里)明河即水經所云大木水
也今俗訛大為天或以木為目皆非
洋河在州東北六十里源出大埠關之西港東流入
淮
淮水又東過羅山縣北(薈蕞云在信陽州東一百二十里縣南百里有羅山隋因)
(山以名其縣有子路山有石門世𫝊子路所宿處淮水舊自確山縣南流入羅山正陽二縣界元和志云)
(淮水在朗山縣南一百二十里是也今不入其界朗山即今確山河南通志云淮水在真陽縣南九十里)
(經信陽州流入潁水界)去縣二十里溮河濼清河月兒灣河竹
竿河水入焉
溮河源出隨州黃土山為黃土河經信陽州會九曲
河北流抱州城至縣西北六十里入淮九曲河即九
渡河源出信陽州雞翅山(雞翅山即雞頭山在信陽州南七十里)
濼清河今名濼水澗在縣北二十里入於淮
月兒灣河在縣東北三十里源出掘山北流入於淮
竹竿河在縣東北三十里會小黃河水北流入於淮
小黃河源出靈山流繞縣城南門東入竹竿河(靈山在信)
(陽州東南六十里跨羅山縣境方輿勝覽云視衆山最高每雲起覆頂天必雨)
淮水又東過息縣南(薈蕞云在汝寧府西北九十里縣境濮山獨峙淮汝交流縣西)
(北有珉玉坑舊出珉玉其色潔白隋時置官采之唐時為淮水所没開元中淮水東移坑重出焉後復没)
(於淮宋紹興十一年與金人議和以淮水為界也)去縣四里澺河谷河泥河
閭河營河清水港水入焉
澺河在縣北十里下流東南為葛陂逹於淮(葛陂在縣東南)
(三十里即費長房投杖化龍處)
谷河在縣東南四十里源出堅斧堰東流逹於淮
泥河在縣東南四十五里源出萬安塘東流入淮
閭河在縣東北九十里源出確山縣高黃陂東流逹
於淮
營河在縣東北一百五十里源出汝河東南逹於淮
清水港在縣南三里源出汝陽牛團塘東流入淮
淮水又東過光山縣北(薈蕞云在汝寧府西四十里縣北八十里有弋陽山仰淩)
(碧落俯映長淮每有浮耀如玉藴於山又名浮光山中有濮公洞俗名濮公山相傳濮公煉丹於此光浮)
(於天州邑皆以此名)去縣九十里寨河水入焉
寨河在縣北二十里合清流河北入淮清流河在縣
西四十五里(寨河殆即水經注所謂柴水也柴與寨聲相近)
淮水又東過光州北(薈蕞云在汝寧府東南二百七十里車谷南蹲而接嶺黃河東)
(注而匯淮潢橋門上有鎮淮樓宋建淮河内有雲㘭亭皆古蹟也)去州三十里小黃
河水入焉
小黃河源出麻城縣北九十里分水嶺經光山縣東
至光州西北流貫城東出會恨溝入淮按水經注黃
水出黃武山東北流木陵關水注之今俗稱小黃河
州誌黃加水作潢非
淮水又東過固始縣北潁州南(薈蕞云固始縣在光州東一百四十里縣)
(東南四十里有茹陂後漢末揚州刺史劉馥所築為耕屯之利其後鄧艾等嘗修治之今故址僅存縣南)
(百里青峰嶺下出水名梅山河東流入淮里潁州在江南鳳陽府西四百四十里南一百二十有金黃)
(嶺淮水北岸近朱臯鎮汝水入焉州去淮水源自桐柏東過信陽又東過潁州之褒信汝水自西北來入)
(焉又東過下蔡潁水從西北來入焉又東過壽春有淝水從東南來入焉州西二里有西湖歐陽永叔嘗)
(築室其上)去固始北七十里潁州南一百二十里淠河史
河汝河谷河水入焉
淠河一名白鷺河在固始縣西五十里源出麻城縣
分水嶺東流入固始會春河至期思鎮逹於淮(白鷺今作)
(白露)
史河在固始縣東三十里源出商城縣東流入固始
會石漕河曲河至臨水鎮逹於淮石漕河在固始縣
南四十五里源出大蘇山曲河在固始縣西十五里
源出斛山東北流至東曲里入史河設有閘壩以灌
田(大蘇山在商城縣東四十里世傳蘇真人升仙處西南抵六安東抵霍邱周圍約五百里斛山在商)
(城光山二縣間上廣下狹形方似斛)
汝河在潁州南一百里入淮按汝水源出汝州天息
山東南入西平徑上蔡汝陽新蔡以逹於淮元季水
溢為害自舞陽之渦河截其流約水東注因陞蔡州
為汝寧府而西平雲莊遂平馬鞍諸山水仍合流古
渠至潁州入淮
谷河在潁州南七十里上源莫詳由新蔡入境經黑
塔坡東南過老軍屯又東過楊宅橋繞七里岡北為
崇灣匯於中邨岡南至水臺西入淮
淮水又東過霍邱縣北潁上縣南(薈蕞云霍邱縣在鳳陽府西南三百)
(一十里淮河渡處有安風津即水經之安豐津因縣名也南北朝為安豐縣隋改霍邱潁上縣在鳳陽)
(府西三百一十里西南與霍邱分界又東三十五里與壽州入界潁水在縣南門外亦曰沙河東南流至)
(正陽鎮入淮謂之潁口即春秋之潁尾也鎮在縣東南七十里淮水之西)去霍邱北四十
五里潁上南二十五里灃河東河清河潤河潁河水
入焉
灃河在霍邱縣西十里源出棗木河東北流入淮
東河在霍邱縣東五十里源自六安北東流合&KR1673;河
水入淮&KR1673;河在霍邱縣東南二十五里源自六安香
和嶺分小河灣東流入東河按灃河&KR1673;河即水經
之窮水也窮音戎並聲相近字隨讀轉豐與戎二水
本出一源後因塘堰變遷遂分而命之而各加以水
耳(薈蕞云江南通志載有灃河又有戎河又有豐水灃河在縣西十里發源棗木河豐水在縣西南十)
(里源出窮谷舊名窮水後改今名按水經東北左會潤水又東北窮水入焉注云水出安豐縣似當從豐)
(不當從灃霍邱形勝曰&KR1673;灃如游龍探水則&KR1673;灃又似為一水也)
清河在潁上縣西南六十里漕口鎮南流入淮
潤河有大小潤河大潤河源出潁州土坡地泉及諸
坡積流成河東過磚橋受小潤河水出椒坡至潁上
縣漕口鎮過靈臺入淮小潤河出潁州蠶坊以東溝
澗積水成河東流至磚橋東入大潤河
潁河亦名沙河源出登封縣乾陽山東南過陳州合
洧水又東南過南頓合㶏水又東南徑潁州至潁上
縣東門外東南流入淮汝水發源天息山者自元季
於舞陽截斷南流亦東歸於潁河(薈蕞云州志潁河在州北發源自乾)
(陽山至小窑西華縣東滙徐南頓明洪武初黃河自通許之西支分陳州商水入南頓混潁東流項城趙)
(家渡潁州境澎湃乳香臺東過沈丘楊橋繞西古城折而東北為長灣又折而南為私擺渡經王莊鋪繞)
(北城門外依黃霸堆而東合舊黃河過留陵出港口經甘城至正陽入淮黃河自周家口分界經州三里)
(灣東流至壽州正陽鎮注淮正統十二年上流淤塞惟西華境一支入潁合流下逹於淮泗)
行水金鑑卷六十九
