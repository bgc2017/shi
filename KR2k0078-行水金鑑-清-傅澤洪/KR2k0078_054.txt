行水金鑑卷五十四
江南按察使𫝊澤洪撰
河水
七月二十五日大學士伊桑阿馬奇折本啓奏奉
旨見今遣人往張鵬翮處著將這次各省行取知縣職
名鈔出問他此知縣内張鵬翮有曾經識認居官優為
人好者著明白開寫摺子即付遣去筆帖式關住齎回
啓奏又河水情形各處工程修理若何亦著明白開寫
摺子並交與遣去筆帖式齎回啓奏總河張鵬翮摺
奏黃河入秋以來水勢亦大臣於七月十九日至海
濱六套一帶勘閱工程詢據土人僉云今年水勢甚
大幸而大通口開通水流入海故隨長隨消不致泛
溢唯徐州黃河水長城南石狗湖水勢亦長七月初
八日將東門外石岸平蟄一段長十二丈内坍塌一
段長七丈已經下埽防護無虞仍令原修官俟水落
賠修其餘邳州宿遷桃源清河山陽安東等處黃河
工程俱各保固平穏此目前水勢之情形也陶家
莊引河部臣范承勲等原擬七月内完工因秋雨太
大河身受有積水見在車戽挑挖王家營引河係奉
旨令馮佑挑穵贖罪之工屢行嚴催據道廳等官詳報
馮佑違抗不挑應遵不成河不准贖罪之
旨將馮佑交與該道治罪另估挑穵雎寧黃河王家堂
加幇月堤作正隄動帑修築據該管署事同知金玉
衡呈報已完工九分見在勒催全完山清安東黃河
兩岸隄工卑矮之處見在確估造冊加幇臣查勘河
工至安東二塘汪家莊地方見署同知趙泰甡及守
備姜逢彩住宿工所親儹加幇戧隄保固險工實心
任事海口攔黃壩盡行拆去見今黃水通流入海蒙
欽定大通口佳名萬姓感悦時家馬頭工程已經具
題動帑委令趙泰甡張士伸等辦料俟水落作速堵
塞馬家港工程合龍之後西壩被大水漫開已經
題報見在責令承修官馮大奇等購備料物俟水勢
稍落速行賠修堵塞如敢遲延另疏題參大通口
迤下濱海兩岸隄工委員傅澤洪等分段加幇見在
儹修嚴催上緊修竣其海口運料小河桃源黃河兩
岸隄工古溝至六壩石工高郵城南滾水壩高寳江
都一帶土石堤工歸仁堤相度引河駱馬湖口竹絡
壩王家營減水壩徐州郭家觜等處石工段家莊月
堤嵇家閘缺口處處工程需帑興修戶部所撥五十
萬兩委不敷用見在分案估計請撥錢糧辦料興修
臣謹具摺付筆帖式關住齎捧奏聞(淮運兩河分見於後)八月
初一日總河張鵬翮題請見任浙江西安縣知縣陳
鵬年候補内閣中書舍人張伯行等一十四人調往
河工以便分派工程遇有相當員缺保題陞補部議
覆允行之十二月初二日題估挑穵引河看得黃
河下流最窄之處無如安東便益門以及對岸韓家
莊臣率同道廳等官探量兩岸相距僅六十餘丈又
兼時家馬頭至尹家莊河身太曲對岸沙洲逼溜直
衝南岸韓家莊而韓家莊已下又突出沙觜逼溜直
射北岸便益門且堤高於城勢甚危險應將兩處沙
洲於中開穿挑穵引河二道使黃流直下以固城池
以保險工行據淮揚道參議王謙詳估黃河北岸沙
洲自時家馬頭東對南岸引河尾新河頭起至便益
門西河尾止估挑引河長五百四十丈應用土方銀
二千一十四兩五錢又黃河南岸自黃家莊東對北
岸引河尾止估挑引河長五百二十丈應用土方銀
一千五百六十六兩二引河下脣又估下埽二箇應
用埽料銀五十兩一錢二分連引河并埽箇共估土
方工料銀三千六百三十兩六錢二分等因詳估前
來臣查時家馬頭已經合龍淮黃已經交會二水合
流來春自必增長急應乘時儹挑引河完竣俟桃汛
水長開放使黃水直下得以暢流則尹韓二莊便益
門三處險工可以稍平又可保安東城社民生除發
帑委員乘此冬令水小儹挑速竣並將原冊送部查
核外理合具疏題估奉
旨這本内事情著照該督所題行該部知道是月二
十日總河張鵬翮題為挑挖黃河灣曲引河事勘得
徐屬之楊横莊邳州之戚字堡桃源之談家口安東
之汪家莊四處工程緊要急宜先挑引河部議奉
旨依議速行
聖祖仁皇帝康熙四十年三月十三日内閣中書殷德
珠捧
旨内開康熙四十年三月初五日張鵬翮題請河員應
照臺灣例用賠修錢糧應豁免等因據九卿會議不
凖行具題折奏奉
旨這本收貯爾衙門著爾衙門能馳馬中書一員前往
張鵬翮處張鵬翮悉知河務何處作為第一險要工程
何處作為其次險工何處作為歲修工程詳加分晰逐
段開明再何處衝決應賠修何處衝決不應賠修之處
一併定議具奏這本著差去中書帶來啓奏回奏江南
徐屬廳邳雎廳宿虹廳桃源廳外河廳山安廳所管
之黃河自碭山縣起至海口止頻年河身墊高一遇
水發驚濤澎湃湍悍難禦江南裏河廳高堰廳山盱
廳所管之湖河自石勘起至高家堰六壩止洪湖水
勢洶湧一遇西風暴發巨浪如山處處堪虞裏河廳
所管運河自大墩起至淮關止面臨黃河背坐洪湖
兩岸受險江南揚河廳所管運河自寳應黃浦起至
邵伯更樓止襟帶三湖若遇大水湖河相連關係運
道江南安清中河廳宿桃中河廳所管運河自古城
起至仲莊閘止逼近黃河土係虛沙且孫家集迤下
于成龍創築子堤河身窄狹束水太緊因係已成之
土不便廢棄以上俱屬第一險要工程其裏河廳所
管運河自淮安起至涇河止揚河廳江防廳所管運
河自灣頭起至瓜洲止宿桃中河廳所管中河自劉
老澗起至張家莊止宿虹廳所管運河自支河口起
窑灣迤南止邳睢廳所管運河自窑灣迤北起至猫
兒窩迤北止以上俱屬其次險工江南險要工程每
年必須修理者名為歲修工程如徐屬廳之郭家嘴
楊家窪楊家莊小店長樊大壩狼矢溝吳家莊谷家
莊等處邳睢廳之羊山寺董家堂戚字堡三官廟戴
家樓王家堂等處宿虹廳之蔡家樓彭家堡朱家莊
大古城陳家道口等處宿桃中河廳之劉老澗上灣
兜桃源廳之烟墩上渡口龍窩九里岡三岔七里溝
雞觜壩談家莊等處外河廳之湯董莊大茭陵韓家
莊尹家莊柴市大車路口朱家溝新港童家營胡家
莊御橛挑水壩等處山安廳之便益門鄭家馬頭時
家馬頭等處江南黃運中三河及臨湖工程有頂衝
埽灣及風暴打壞浪窩之處隨時補救名為搶修工
程更有河性靡常倏爾變遷恐埽工不足捍禦或築
越堤或幇裏戧或加幇高厚或挑引河或釘排樁或
修石工或建閘壩名為大修工程總之水勢無定目
前形勢如此將來或次險變為險要或險要變為次
險亦未可定惟在因時制宜難以逆料若得實心任
事之人不恤嫌怨不辭勞苦不避風雨相機修防或
事出意外非由人力所致者無論限内限外情實可
原案查康熙二十三年十二月初一日奉
旨徐州長樊大壩等處雖經衝決河流未徙該管各官
革職賠修俱著寬免欽遵在案嗣後第一險要工程應
遵
旨免其賠修其次險工限外疎虞者照例不賠修若限
内疎虞者仍應賠修如此則賢者知所奮勵不肖者
知所戒勉咸思保固工程不致虛糜帑金有禆河道
匪淺鮮矣今三月初四日高家堰風暴大作臣親率
河官搶修險工濤聲如雷巨浪濺衣身歴不測之地
設有不虞身命介於俄頃河官之勞苦臣所目擊據
九卿云臺灣地處海島涉歴風濤故三年即陞黃運
兩河非臺灣可比等語殊不知臺灣官員只赴任與
去任時兩涉風濤耳河官每年桃伏秋三汛搶修防
守常歴風濤之中較安居衙署者迥乎不同又云挑
河修隄係河官專責而臺灣之受禄赴官者獨非職
任所在乎且臣閱邸鈔吏部議覆直隷撫臣李光地
題補子牙河主簿楊芳一疏如三年果能稱職照
清河之例即行陞用等語此又有例可援者也蓋鼓勵
勞員正欲保固河工節省帑金永保安瀾之績以
仰副
皇上宵旰厪懷河工至意況臣行年五十三歲形神疲
憊鬚髮蒼白三年為期甚遙保題河官之時能保
臣之尚在河工乎此亦可以白臣心之無私矣至於
直隷除永定河外其餘工程及山東河南河官所管
工程次於江南應仍照見行例行黃淮交會河工垂
成仰荷我
皇上聖明獨斷睿慮精詳乃克有此臣謹遵
旨敬陳末議伏乞
皇上乾斷施行是月十七日部覆河南巡撫徐潮題
為題明事一疏奉
旨該部知道臣等議得先經臺臣李原吕條奏疏稱
自戴家樓起至儀封交界止隄工三十里計長五千
餘丈係河南考城縣地方康熙二十五年歸併曹縣
修理請將此三十里堤工仍歸河南考城縣官民修
築等因經臣部覆令總河等會同河南山東巡撫等
定議具題等因奉
旨這事情著河南巡撫山東巡撫委官會勘定議具奏
今據河南巡撫徐潮會同山東巡撫王國昌疏稱據
河南管河道李言署山東濟寧道事兖州府運河同
知羅景會勘定議前來查此工乃前任河臣靳輔奉
皇上面諭親看全河形勢以河南考城縣北岸堤工五
千餘丈界連山東曹縣境内所衛者係曹縣之地換
歸曹縣就近修防歴今十有餘年深有益於運道民
生應仍遵照題定改換之成規但查曹邑換歸堤工
考邑已協夫五十名兹再議於南北兩岸各縣鄉堡
夫内抽撥夫四十名共工食銀一百四十四兩同協
夫銀一百八十兩共銀三百二十四兩移解曹縣僱
夫取具曹縣印領報銷等因前來應均如該撫等所
題可也奉
旨依議四月初四日内閣中書殷德珠捧
旨内開康熙四十年三月二十六日大學士伊桑阿馬
奇王熙吳琠熊賜履張英學士法良辛保希福納傅
紳范承烈王九齡曹鑑倫等以九卿議覆河道總督
張鵬翮題為河員應照臺灣之例叙用及懇免賠修
錢糧等事毋庸議並分晰險要歲修工程摺子奏請
奉
旨據張鵬翮疏稱黃河自碭山縣起至海口止湖河自
石磡起至高堰六壩止運河自大墩起至淮關止自寳
應起至更樓止自古城起至仲莊閘止俱屬第一險要
工程運河自淮安起至涇河止自灣頭起至瓜洲止自
支河口起至猫兒窩迤北止中河自劉老澗起至張家
莊止俱屬其次險工等語但水性靡常倏爾變遷歲修
工程或變為險要險工淤塞即變為歲修督理此等工
程各官内亦有實心效力奉行者然不無隨衆塞責之
員豈可俱照臺灣之例一體叙用又疏稱九卿但知臺
灣官員赴任去任俱有冒涉風濤之險殊不知風濤之
險河員不時冒涉等語其臺灣官員定有歴俸三年即
行陞遷之例本意迥殊並非僅為越海冒涉風濤起見
張鵬翮未悉此意這事情前著九卿題覆會議准行與
九卿無涉朕以事關更改條例難以遽為准行故遣人
詢問此情節張鵬翮未嘗不知且河員見今俱係保題
從優補授若將河員照臺灣之例叙用必致更改條例
如此更改則吏兵工三部條例俱致更改矣今將河員
若照臺灣之例叙用或仍補授河工員缺乎或陞補他
省員缺乎若陞補他省則河工歴練之員同時陞去獨
剩新任之員有無禆益河工之處未經議及即今河員
已經歴任二載其限三年自任事之日扣算或自今歲
明歲扣算又疏稱伊行年五十三歲再過三載能保尚
在河工等語如此則張鵬翮後接任河臣焉知從前官
員賢否乃欲將河員遽為陞用此等情由並未聲明行
令張鵬翮將三部條例逐一再行詳查確議具奏仍著
原遣中書前去將九卿議覆准行稿鈔寫給前往中書
齎去與張鵬翮看回奏切念河工潰敝之後荷蒙我
皇上指授治河方略明晰精詳乃致黃河漸次刷深中
運二河深通糧船遄行六壩全閉淮黃交會黃童白
叟皆感頌我
皇上如天之仁微臣受
聖主知遇深恩慚無報稱竊喜河工垂成鼓勵勞員盡
心河務故援三年即陞之例
上請兹伏讀
聖諭仰見我
皇上至聖至明洞鑒深遠微臣愚陋見不及此河員若
照臺灣之例敘用誠如
聖諭非僅為風濤起見又必致更改條例如歴練之員
或同時陞補他省誠恐新任之員未必盡諳河務倘
蒙
俯允定例之後扣算三年為期甚遙其中並無過愆合
例之人亦難多得且將來接任河臣未必盡知從前
官員之賢否似應將照臺灣三年即陞之例照九卿
毋庸議其河員之中有實心效力奉行者容臣於河
工告成之日照例具題請敘如怠廢河務侵冒錢
糧者不時糾參總之微臣受
恩最深凡有關河工之事雖一得之愚冒昧陳請可
否伏候
聖裁恭遇我
皇上聖明在上恩同天地明並日月不加譴責容臣再
行詳議具奏不勝感激涕零臣謹具摺付中書殷德
珠齎捧謹奏請
旨七月三十日總河張鵬翮題報開放陶莊引河日
期九月初一日奉
旨張鵬翮奏稱開陶莊引河黃河水向北岸流去等語
若黃河水向北岸流離清口甚遠乘此時自范承勲等
所築挑水壩起寬長加築隄岸過清口將黃河清口之
水儘向下流再合為一處則黃河之水可永無倒灌之
虞朕先曾面敕過于成龍今在河官員亦有知者著張
鵬翮將此事問知道的官員詳明定議其修堤所需錢
糧即為估計所修之處著畫圖速行具奏此事甚為緊
要不得輕忽該部知道九月二十三日總河張鵬翮
題凖部咨到臣敬誦
天語仰見我
皇上至仁如天大智若神治河方略
睿照於事前應驗於事後
指示周詳平成永賴誠超越萬世之
聖謨也臣自工所星馳至清口齊集衆河官詢問曾知
此事之員止據原任同知常維禎筆帖式馬泰回稱
曾聞得前任總河于成龍云奉
旨接長挑水壩過清口使黃水不得倒灌但我等未聞
其詳等語臣謹遵
聖謨指示自范承勳所築挑水壩起加築堤工至清口
西壩長四百八十丈五尺頂寬六丈底寬十丈再查
西壩見長二十丈今再接長五丈新舊合長二十五
丈俾清口黃河之水向北下流過惠濟祠後合為一
處益加暢沛黃水可永無倒灌之虞十月初六日奉
旨九卿詹事科道會同速議具奏議覆奉
旨依議速行十一月二十六日總河張鵬翮謹題為
河工仰賴
聖謨底績有慶恭祈
聖駕親幸閱視指授善後方略以永保平成事伏惟我
皇上至仁如天大智若神勵精圖治中外晏安獨有河
工一事尚厪
聖懷宵旰憂勤
親臨閱視洞悉原委區畫精詳畀臣督河重寄臣本庸
愚未諳河務凡治河事宜一一仰遵
聖訓夙夜兢惕恒以弗獲欽承
聖訓是慮蒙我
皇上指授疏通海口乃得水有歸路黃河刷深
指授堅築高堰并廣闢清口乃得引淮水暢流而出
指授築歸仁堤導泗州上源之水入於河
指授疏人字芒稻等河引運河之水注之江
指授築挑水壩疏陶莊引河逼黃水而暢清流使永無
倒灌之虞
指授挑蝦鬚等河引下河積水入於海其餘各處工程
指授周悉莫能殫述今黃運兩河水循故道漕運利涉
民田樹藝淮揚蒼生黃童白叟咸頌
皇上天授神智峻德豐功亘古莫比其盛但河工甫得
就緒保固更為緊要其間尚有應修之處與善後之
計微臣學識淺陋罔知所措日夕兢兢恭祈
聖駕於來春二月桃汛未發之前
親臨河工再賜
指授應修工程與善後方略俾臣知所遵循始終仰賴
聖訓永保安瀾克奏平成之績且東南臣民深受
皇恩戀
主之心實為誠切顒望
翠華臨幸亦得慰瞻
天仰
聖之忱矣奉
旨這所奏知道了該部知道十二月二十日為題明
事看得山陽縣黃河南岸運料河原任河臣董安國
在於遵
旨具奏事案内題准動帑挑穵未竣旋被童營漫缺淤
墊經署理總河印務原任府尹徐廷璽題參撥給捐
工人員挑築亦未完工臣查明具題催追在案臣往
來看工相度形勢查運料河頭起於檀度寺閘久已
築壩堵閉詢問其故據土人云運河高於運料河數
尺恐其開放建瓴之勢直洩無餘是以歴來堵閉臣
測量水平果與土人之言無異夫既堵閉則此河為
無源之水不能通濟下流亦難運料是此河已無益
於運河矣且汰黃堤原為黃河南岸重門保障運料
河身居汰黃縷堤二隄之中從前挑穵此河將草灣
并小茭陵二處汰黃堤穿斷雖築有單壩難資捍禦
是此河又有礙於堤工矣況歴來運料因此河未成
係由黃河射陽湖轉運以濟工需是此河既不能分
洩運河水勢反將有用之汰黃堤穵斷誠屬無益應
停其挑穵將穿壞汰黃堤二處填築堅實以作黃河
重門之保障固淮安地方大有禆益其各員應追銀
兩追解河庫以備别工之用奉
旨該部議奏議覆奉
旨依議(以上俱張文端治河書)
行水金鑑卷五十四
