行水金鑑卷九十四
江南按察使傅澤洪撰
運河水
唐德宗貞元八年詔東南兩稅財賦自河南江淮嶺南
東道至於渭橋以戸部侍郎張滂主之河東劒南山南
西道以戶部尚書度支使班宏主之(舊唐書食貨志)諸道鹽鐵
轉運使張滂復置江淮廵院及浙西觀察使李錡領使
江淮堰埭隸浙西者增私路小堰之税以副使潘孟陽
王上都留後李㢲為諸道轉運鹽鐵使以堰埭歸鹽鐵
使罷其增置者自劉晏後江淮米至渭橋寖減矣至㢲
乃復如晏之多(新唐書食貨志)
唐順宗即位以杜佑判鹽鐵轉運使理於揚州元和二
年三月以李㢲代之先是李錡判使天下𣙜酤漕運由
其操割而國用日耗㢲既為使大正其事舊制每歲運
江淮米五十萬斛至河隂留十萬四十萬送渭倉劉晏
殁久不登其數唯㢲秉使三載無升斗之闕焉㢲卒以
河東節度使李鄘代之(舊唐書食貨志)
李吉甫為淮南節度使居三歲築富人固本二塘溉田
且萬頃漕渠庳下不能居水乃築隄閼以防不足洩有餘
名曰平津堰(唐書李吉甫傳津吉甫節度淮南在元和三年見宰相表平堰在高郵州境見一統志)
唐憲宗元和五年李鄘為淮南節度使以宣州觀察使
盧坦代之(舊唐書食貨志)初揚州疏太子港陳登塘凡三十四
陂以益漕河輒復堙塞淮南節度使杜亞乃濬渠蜀岡
疏句城湖愛敬陂起隄貫城以通大舟河益庳水下走
淮夏則舟不得前節度使李吉甫築平津堰以洩有餘
防不足漕流遂通然漕益少江淮米至渭橋者纔二十
萬斛諸道鹽鐵轉運使盧坦糴以備一歲之費省冗職
八十員自江以南補署皆專屬院監而漕米亡耗於路
頗多刑部侍郎王播代坦建議米至渭橋五百石亡五
十石者死其後判度支皇甫鎛議萬斛亡三百斛者償
之千七百斛者流塞下過者死盜十斛者流三十斛者
死而覆船敗輓至者不得十之四五部吏舟人相挾為
姦榜笞號苦之聲聞於道路禁錮連歲赦下而獄死者
不可勝數其後貸死刑流天德五城人不畏法運米至
者十亡七八鹽鐵轉運使柳公綽請如王播議加重刑
(唐書食貨志長公綽領鹽鐵轉運在元和末年慶元年復為京兆尹)
孟簡字幾道平昌人為常州刺史元和八年就加金紫
到郡開古孟瀆長四十一里灌漑沃壤四千餘頃為廉
使舉其課績是有就加之命是歲徵拜為給事中(舊唐書孟)
(簡傳)
常州武進縣有孟瀆引江水南注通漕漑田四千頃元
和八年刺史孟簡因故渠開無錫縣有泰伯瀆東連蠡
湖亦元和八年孟簡所開(唐書地理志西一統志孟瀆在常州府城二十八里南)
(通運河北接吕莊入大江泰伯瀆在無錫縣東南五里西枕運河東連蠡湖)
越州山隂縣北五里有新河西北十里有運道塘皆元
和十年觀察使孟簡開(唐書地理志紹山陰縣今属浙江興府)
唐憲宗元和十一年十二月甲寅初置淮潁水運使運
楊子院米自淮陰泝流至夀州四百里入潁口又泝流
至潁州沈邱界五百里至於項城又泝流五百里入溵
河又三百里輸於郾城得米五十萬石茭一千五百萬
束省汴運七萬六千貫(舊唐書憲宗本紀)
興州長舉縣元和中節度使嚴礪自縣而西疏嘉陵江
三百里焚巨石沃醯以碎之通漕以饋戊州戍兵(唐書地理)
(志漢長舉廢縣在今陜西中府沔縣西一百里)
王播復領鹽鐵轉運使時揚州城内官河水淺遇旱即
滯漕船乃奏自城南閶門西七里港開河向東屈曲取
禪智寺橋通舊官河開鑿稍深舟航易濟所開長一十
九里其工役料度不破省錢當使方圓自備而漕運不
阻後政頼之文宗即位就加檢校司徒(舊唐書王播傳)揚州江
都縣寳歴二年漕渠淺輸不及期鹽鐵使王播自七里
港引渠東注官河以便漕運(唐書地理志)
唐文宗太和初歲旱河涸掊沙而進米多耗抵死甚衆
不待覆奏秦漢時故漕興成堰東達永豐倉咸陽縣令
韓遼請疏之自咸陽抵潼關三百里可以罷車輓之勞
宰相李固言以為非時文宗曰苟利於人陰陽拘忌非
朕所顧也議遂決堰成罷輓車之牛以供農耕關中頼
其利故事州縣官充綱送輕貨四萬書上考開成初為
長定綱州擇淸彊官送兩稅至十萬遷一官往來十年
者授縣令江淮錢積河陰轉輸歲費十七萬餘緡行綱
多以盜抵死判度支王彥威置縣遞羣畜萬三千三百
乘使路傍民養以取傭日役一驛省費甚博而宰相亦
以長定綱命官不以材江淮大州歲授官者十餘人乃
罷長定綱送五萬者書上考七萬者減一選五十萬減
三選而巳(新唐書食貨志)
李石隴西人開成元年領鹽鐵轉運使奏咸陽令韓遼
請開興成渠舊漕在咸陽縣西十八里東達永豐倉自
秦漢以來疏鑿其後堙廢昨遼計度用功不多此漕若
成自咸陽抵潼關三百里内無車輓之勤則轅下牛盡
得歸耕永利秦中矣李固言曰王涯巳前巳曾陳奏實
秦中之利但恐徵役今非其時上曰莫有陰陽拘忌否
苟利於人朕無所慮也(舊唐書李石傳)
華州華陰縣有敷水渠開成二年姜師度鑿以洩水害
五年刺史樊忱復鑿之使通渭漕(唐書地理志)
唐文宗開成二年夏揚州運河竭(唐書文宗本紀)
唐宣宗大中五年二月以戸部侍郎裴休為鹽鐵轉運
使明年八月以本官平章事依前判使始者漕米歲四
十萬斛其後至渭倉者十不三四漕吏狡蠧敗溺百端
官舟之沉多者歲至七十餘隻緣河姦犯大紊晏法休
使寮屬按之委河次縣令董之自江津達渭以四十萬
斛之傭計緡二十八萬悉使歸諸漕吏廵院胥吏無得
侵牟舉之為法凡十事奏之帝大悅詔曰裴休興利除
害深見奉公盡可其奏由是三歲漕米至渭濱積一百
二十萬斛無升合沉棄焉(舊唐書食貨志)戸部侍郎裴休為使
以瀕河縣令董漕事自江達渭運米四十萬石居三歲
米至渭橋百二十萬石凡漕達於京師而足國用者大
略如此其他州縣方鎮漕以自資或兵所征行轉運以
給一時之用者皆不足紀(新唐書食貨志)
桂州理定縣西十里有靈渠引灕水故秦史禄所鑿後
廢寶歴初觀察使李渤立斗門十八以通漕俄又廢咸
通九年刺史魚孟威以石為鏵隄亘四十里植大木為
斗門至十八里乃通巨舟(唐書地理志西薈蕞云理定縣明省入廣永福縣今因)
(之一統志靈渠在興安縣北其源即灕水昔秦始皇南戍五嶺命史禄鑿渠以通舟楫漢馬援南征餉道)
(亦出於此唐觀察使李渤立斗門以通漕刺史魚孟威以石為隄乃通巨舟宋提刑李師中亦嘗修浚洪)
(武末渠道湮壞遣御史嚴震直重修安吾鄉嚴尚書震直奉命廣西理鹽法桂林属邑興有靈渠滙湘)
(灕二江之水而分導焉南自蒼梧注於海北自靈川入於洞庭渠以㘰名者三十有六隄防善圯屢至湮)
(塞比至召縣属審地勢鳩工用計浚源疏流循其故道延袤五十餘里架梁鑿竇濟行旅漑耕隴功訖以)
(聞上喜謂廷臣曰老嚴成此巨功予備述其事入於郡志)
唐同光二年二月辛巳詔蔡州刺史朱勍浚索水通
漕運(水經注車關水出於嵩渚之山發於層阜之上一源兩枝分流瀉注世謂之石泉水東流為索)
(水西注為車關水索水在成臯北通鑑)
唐長興四年二月三司使奏洛河水運自洛口至京
往來牽船下卸皆是水運牙官每人管定四十石今
洛岸至倉門稍遠牙官轉運艱難近日例多逃走今
欲於洛河北岸别鑿一灣引船直至倉門下卸從之
(五代史補)
晉天福三年冬十月戊寅帝以大梁舟車所會便於
漕運建東京於汴州(自此歴漢周至宋皆都於汴梁建東都於汴州以汴州為開封)
(封鑑通)
後漢乾祐二年右補闕盧振上言臣伏見汴河隄兩
岸隄堰不牢每年潰決正當農時勞民功役以臣愚
管沿汴水有故河道陂澤處置立㪷門水漲溢時以
分其勢即澇歲無漂没之患旱年獲澆漑之饒庶幾
編甿差免勞役(五代史補)
周顯德二年十一月乙未汴水自唐末潰決繇埇橋
東南悉為汚澤上謀擊唐先命武寧節度使武行德
發民夫因故隄疏𨗳之東至泗上議者皆以為難成
上曰數年之後必獲其利(謂淮南旣平藉以通漕將獲其利也通鑑)
周世宗顯德四年四月乙酉詔疏汴水北入五丈河(河自)
(都城歴曹濟及鄆其廣五丈舊名五丈河宋開寶六年詔改名廣濟河薛史曰浚五丈河東流於定陶入於濟)
(以通齊魯運路)由是齊魯舟楫皆達於大梁(五代史)
周顯德五年春正月已丑上欲引戰艦自淮入江阻
北神堰不得度(北神堰在楚州城北五里吳王夫差溝通江淮後人以此立堰者以淮水)
(低溝水高防其洩也舟行度堰入淮今號為平水堰)欲鑿楚州西北鸛水以通
其道(今楚州城西老鸛河是也)遣使行視還言地形不便計功甚
多上自往視之授以規畫發楚州民夫浚之旬日而
成用功甚省巨艦數百艘皆達於江唐人大驚以為
神三月浚汴口𨗳河流達於淮於是江淮舟楫始
通(此即唐時運路也自江淮割據運漕不通水路湮塞今復浚之通鑑)
周顯德六年春世宗遣朴行視汴口作斗門(五代史王)
(朴傳)
是年二月丙子朔命王朴如河陰按行河隄立斗門
於汴口壬午命侍衞都指揮使韓通宣徽南院使
吳廷祚(當作延祚)發徐宿宋單等州丁夫數萬浚汴水甲
申命馬軍都指揮使韓令坤自大梁城東𨗳汴水入
於蔡水(魏收地形志曰汴水在大梁城東分為蔡渠九域志曰浚儀縣之琵琶溝即蔡河也三朝)
(會要曰惠民河與蔡河一水即閔河也建隆元年始命陳承昭督丁夫𨗳閔河自新鄭與蔡水合貫京師)
(南歴陳潁達夀春以通淮右舟楫相繼商賈畢至都下利之於是以西南為閔河東南為蔡河至開寶六)
(年始改閔河為惠民河)以通陳潁之漕命步軍都指揮使袁彥
浚五丈渠東過曹濮梁山泊以通靑鄆之漕發畿内
及滑亳丁夫數千以供其役(通鑑)
周顯德間渡汴口之渠𨗳河水達於淮水以通江淮
之漕又自大梁城東𨗳汴水入於蔡水以通陳潁之
漕又於都城之東浚汴水為五丈渠東過曹濟梁山
濼以通齊魯之漕此皆宋之漕運所由始也(筆麈)
世宗開御河本為薊燕漕運計御河其不可廢也(聞)
(見近錄)
吳越自唐末有國而楊行密李昪據有江淮吳越貢賦
朝廷遣使皆由登萊泛海歲常飄溺(五代史吳越世家)
楊行密據有江淮審知歲貢使汎海自登萊朝貢於梁
使者入海覆溺歲常十三四(五代史閩世家建胡三省通鑑音注自福入貢大)
(梁陸行當自衢信取饒池界度江取舒廬夀度淮而後入梁境然自信饒至廬夀皆属楊氏而朱楊為世)
(仇不可得而假道故航海入貢今自福州洋過溫州洋取台州洋過天門山入明州象山洋過涔江掠冽)
(港直東北度大洋抵登萊岸風濤至險故沉溺者衆)
王溥字齊物祁人周顯德初為華州刺史未幾改鎮潁
州州境舊有通商渠距淮三百里歲久湮塞溥疏𨗳之
遂通舟楫郡無水患歴鄭州團練使陞宿州防禦課民
鑿井築城北隄以禦水災(宋史王溥傳)
周顯德六年春詔通河北按行河隄因發徐宿宋單等
州民浚汴渠數百里(宋史韓通傳)韓令坤武安人周世宗入
揚州命權知軍府六年春命以汴亳民𨗳汴水入於蔡
(宋史韓令坤傳)
宋太祖即位仁朗從討李重進還與右神武統軍陳承
昭浚五丈河以通漕(宋史田仁朗傳)劉載字德輿范陽人宋初
浚五丈河自陳橋逹曹州之西境命載護其役建隆四
年權知貝州(宋史劉載傳)
宋太祖建隆二年正月丁巳𨗳蔡水入潁二月壬申
疏五丈河甲戌幸城南觀修水匱(宋史太祖本紀)
漕運宋都大梁有四河以通漕運曰汴河曰黃河曰惠
民河曰廣濟河而汴河所漕為多建隆以來首浚三河
令自今諸州歲受稅租及筦榷貨利上供物帛悉官給
舟車輸送京師毋役民妨農汴河自隋大業初疏通
濟渠引黃河通淮至唐改名廣濟宋都大梁以孟州
河陰縣南為汴首受黃河之口屬於淮泗每歲自春及
冬常於河口均調水勢止深六尺以通行重載為準歲
漕江淮湖浙米數百萬及至東南之產百物衆寳不可
勝計又下西山之薪炭以輸京師之粟以振河北之急
内外仰給焉故於諸水莫此為重其淺深有度置官以
司之都水監總察之然大河向背不常故河口歲易易
則度地形相水勢為口以逆之遇春首輒調數州之民
勞費不貲役者多溺死吏又並緣侵漁而京師常有決
溢之虞太祖建隆二年春𨗳索水自旃然與須水合入
於汴三年十月詔緣汴河州縣長吏常於春首課民夾
岸植榆柳以固隄防(宋史河渠志)
汴渠派分洪河自唐迄今皆以為莫大之利然迹其
事實抑有深害何哉凡梁宋之地畎澮之利湊流此
渠以成其大至隋煬帝將幸江都遂析黃河之流築
左右隄三百餘里舊所湊水悉為横絶散漫無所故
宋亳之地遂成沮洳卑濕且昔之安流今乃湍悍覆
舟之患十有二三昔之漕運冬夏無限今則春開秋
閉歲中漕運止得半載昔之泝沿兩無艱阻今則逆
流而上乃重載而行其為難也甚矣沿流而下即虛
舟而往其為利也背矣矧自天子建都而汴水貫都
東下每歲霖澍決溢為慮由斯觀之其利安在然歴
世浸遠詎可卒圖異日明哲之士開悟積惑言復曩
迹始信兹言之不謬(丁晉公談錄)
蔡河貫京師為都人所仰兼閔水洧水潩水以通舟閔
水自尉氏歴祥符開封合於蔡是為惠民河洧水自許
田注鄢陵東南歴扶溝合於蔡潩水出鄭之大隗山注
臨潁歴鄢陵扶溝合於蔡凡許鄭諸水令堅白鴈丈八
溝京索令西河禇河湖河雙河欒霸河皆會焉猶以其
淺涸故植木横棧棧為水之節啓閉以時建隆二年四
月命中使浚蔡河設斗門節水自京距通許鎮三年詔
發畿甸陳許丁夫數萬浚蔡水南入潁川廣濟河𨗳
菏水自開封歴陳留曹濟鄆其廣五丈歲漕上供米六
十二萬石太祖建隆二年正月遣使往定陶規度發曹
單丁夫數萬浚之三月幸新水門觀放水入河先是五
丈河泥淤不利行舟遂詔左監門衛將軍陳承昭於京
城之西夾汴水造斗門引京索蔡河水通城濠入斗門
俾架流汴水之上東進於五丈河以便東北漕運公私
咸利三年正月遣右龍武統軍陳承昭護修五丈河造
西水磑洛水貫西京多暴漲漂壊橋梁建隆二年留
守向拱重修天津橋成甃巨石為脚高數丈銳其前以
疏水勢石縱縫以鐵鼓絡之其制甚固四月具圖來上
降詔褒美開寶九年郊祀西京詔發卒五千自洛城菜
市橋鑿渠抵漕口三十五里饋運便之其後𨗳以通汴
金水河一名天源本京水𨗳自滎陽黃堆山其源曰
祝龍泉太祖建隆二年春命左領軍衛上將軍陳承昭
率水工鑿渠引水過中牟名曰金水河凡百餘里抵都
城西架其水横絶於汴設斗門入浚溝通城濠東滙於
五丈河公私利焉乾德三年又引貫皇城歴後苑内庭
池沼水皆至焉開寳九年帝步自左掖按地勢命水工
引金水由承天門鑿渠為大輪激之南注晉王第(宋史河渠)
(志)睢陽當漕舟之路定陶乃東運之衝其後河截淸水
頗涉艱阻(宋史地理志)是年宋州汴河溢(宋史五行志)陳承昭江
表人宋初入朝太祖以承昭習知水利督治惠民五丈
二河以通漕運都人利之建隆二年河成賜錢三十萬
四年春大發近甸丁壯數萬修幾内河隄命承昭董其
役又令督諸軍子弟數千鑿池朱明門外以習水戰(宋)
(史陳承昭傳)
宋太祖乾德元年二月癸丑𨗳潩水入京丁巳浚汴
河四月甲辰詔疏鑿三門(宋史太祖本紀)
宋太祖乾德三年二月令陳承昭率丁夫數千鑿渠自
長社引潩水至京師合閔水潩水本出密縣大隗山歴
許田會春夏霖雨則泛溢民田至是渠成無水患閔河
益通漕焉(宋史河渠志)四月癸亥募諸軍子弟𨗳五丈河通
皇城為池(宋史太祖本紀)
宋太祖乾德四年八月宿州汴水溢壊隄(宋史五行志)
李符字德昌内黃人乾德中遷起居郎建議鑿橫江河
以通漕運發和州三縣丁壯給其役(宋史李符傳)
宋太祖開寶二年秋七月癸酉汴決下邑(宋史太祖本紀)
宋太祖開寳四年六月乙酉汴決穀熟七月癸亥汴
決宋城(宋史太祖本紀)六月汴水決宋州穀熟縣濟陽鎮(宋史)
(五行志)
宋太祖開寶五年六月已丑汴決穀熟(宋史太祖本紀)六月汴
水決忠州(宋史五行志)
宋太祖開寶六年七月歴亭縣御河決(宋史五行志)
宋太祖開寶八年十二月庚子幸惠民河觀築堰(宋史)
(太祖本紀)
開寶間議征江南詔用京西轉運使李符之策發和州
丁夫及鄉兵凡數萬人鑿橫江渠於歴陽令符督其役
渠成以通漕運而軍用無闕(宋史河渠志)
李懷忠范陽人改日騎左右廂都指揮使上幸西京愛
其地形勢俾天下中正有留都之意懷忠乘間進曰東
京有汴渠之漕歲致江淮米數百萬斛禁衛數十萬人
仰給於此帑藏重兵皆在為根本安固巳久一旦遽欲
遷徙臣實未見其利上嘉納之(宋史李懷忠傳)
周瑩景城人歴事唐漢周習水利嘗浚汴口𨗳鄭州郭
西水入中牟渠修滑州河隄太宗潛邸瑩得給事左右
即位補殿直歴西上閤門使與郝守濬護塞宋州決河
歴知澶州卒贈侍中諡元惠(宋史周瑩傳)
宋太宗太平興國二年六月開封府汴水溢壊大寧隄
浸害民田(宋史五行志)七月開封府言汴水溢壞開封大寧
隄浸民田害稼詔發懷孟丁夫三千五百人塞之白
河在唐州南流入漢太平興國二年正月西京轉運使
程能獻議請自南陽下向口置堰迴水入石塘沙河合
蔡河達於京師以通湘潭之漕詔發唐鄧汝潁許蔡陳
鄭丁夫及諸州兵凡數萬人以弓箭庫使王文寶六宅
使李繼隆内作坊副使李神祐劉承珪等護其役塹
山陻谷歴博望羅渠少柘山凡百餘里月餘抵方城地
勢高水不能至能復請多役人以致水然不可通漕運
會山水暴漲石堰壞河不克就卒陻廢焉(宋史河渠志)九
月汴水溢(宋史太宗本紀)李繼隆太平興國二年改六宅使嘗
詔與王文寶李神祐劉承珪同護浚京西河又與梁迥
竇神寶治決河迥體肥碩所乘舟弊不能濟繼隆易
以巳舟而繼隆舟果覆棲枯桑杪頼他舟以度(宋史李繼)
(隆傳)是年京西轉運使程能議開新河自襄漢至京師
引白河水注焉以通湘潭之漕詔發唐鄧汝潁許蔡陳
鄭丁夫數萬赴其役發諸州兵萬人助之命文寶與六
宅使李繼隆作坊副使李神祐劉承珪分往護作(宋史)
(王文寶傳)
宋太宗太平興國三年正月戊戌開襄漢漕渠渠成而
水不上卒廢辛丑浚廣濟惠民及蔡三河乙巳浚
汴口(宋史太宗本紀)是年正月命發近縣丁夫浚廣濟河發
軍士千人浚汴口六月宋州言寧陵縣河溢隄決詔
發宋亳丁夫四千五百人分遣使臣護役(宋史河渠志)五月
汴水決宋州寧陵縣境六月泗州汴水又漲一丈塞州
北門(宋史五行志)梁迥以平江南功領順州團練使太平興
國三年夏汴水大決詔迥發畿内丁男三千護塞汴口
(宋史梁迥傳)
宋太宗太平興國四年河又決於宋城縣以本州諸縣
人夫三千五百人塞之(宋史河渠志)史珪太平興國四年為
右衛將軍領平州刺史督浚惠民河自尉氏達京九十
里數旬而畢民咸便之(宋史史珪傳)
曹翰大名人太平興國五年為幽州行營都部署詔督
役開南河自雄莫以通漕運議築大隄以捍之(宋史曹)
(翰傳)
先是四河所運未有定制太平興國六年汴河歲運江
淮米三百萬石菽一百萬石黃河粟五十萬石菽三十
萬石惠民河粟四十萬石菽二十萬石廣濟河粟十二
萬石凡五百五十萬石非水旱蠲放民租未嘗不及其
數至道初汴河運米五百八十萬石大中祥符初至七
百萬石江南淮南兩浙荆湖路租糴於眞揚楚泗州置
倉受納分調舟船泝流入汴以達京師置發運使領之
諸州泉帛雜物軍器上供亦如之陜西諸州菽粟自黃
河三門沿流入沛以達京師亦置發運司領之粟帛自
廣濟河而至京師者京東之十七州由石塘惠民河而
至京師者陳潁許蔡光夀六州皆有京朝官廷臣督之
河北衛州東北有御河達乾寧軍其運物亦廷臣主之
廣南金銀香藥犀象百貨陸運至虔州而後水運川益
諸州金帛及租市之布自劒門列傳置分輦負擔至嘉
州水運達荆南自荆南遣綱吏送京師(宋史食貨志)河北諸
水有通轉向者有為方田限遼人者太宗太平興國六
年正月遣八作使郝守濬分行河道抵於遼境者皆疏
𨗳之又於淸苑界開徐河雞距河五十里入白河自是
關南之漕悉通濟焉(宋史河渠志)
宋太宗太平興國七年秋七月易水溢(宋史太宗本紀)七月大
名府御河漲壞濟口京兆府咸陽渭水漲壞浮梁工
人溺死者五十四人(宋史五行志)
行水金鑑卷九十四
