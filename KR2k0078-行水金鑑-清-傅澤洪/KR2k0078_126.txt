行水金鑑卷一百二十六
江南按察使傅澤洪撰
運河水
明神宗萬歷十七年三月甲子工部言運河水源淺澀
全賴南旺蜀山馬場等湖蓄水接濟嘉靖間兵部侍郎
王以旂築大堤封為水櫃年久圮廢往年科臣常居敬
踏勘議於南旺湖築長堤蜀山馬場湖各築子堤今總
理河臣潘季馴言水勢瀰漫長堤子堤俱在湖心難以
施工宜將嘉靖年間舊堤培築高厚其納水處所不便
築堤仍密栽柳樹以為封界報可五月己未詔修守
清江浦運道七月丙辰南京禮科給事中朱維藩言
南京内城三山門直溯江流舟船如織而今巳湮塞各
府倉糧悉由水道用進今盡失其舊舍舟而徒費不可
言臣以為在倉糧則宜會計其數凡支幾年少則分投
督催又不敷則於豐足處收糴在河渠則由城外以達
城隅責成所司作速挑浚章下戸工二部議覆各府未
完米糧除現災緩徵外餘嚴督徵解工覆河渠淤塞責
成都水司及應天府水利官查勘設處俱允八月已
邜漕運總督舒應龍等條議漕務五事一渡江限期下
江浙江原有挑河銀一萬兩今則什不及一以致松蘇
一帶裏河淺涸宜每歲秋盡築壩之時盡行䟽導使漕
艘得以及期渡江一遠船起剥糧船赴北向以張家灣
為住泊起剥之地至隆慶四年議由通惠河至石土二
壩請自今到灣悉聽雇船起剥部議覆從之十一月
辛酉廵撫應天右副都御史周繼言上海縣李家浜老
鸛觜築塘包石以捍海水不可已武進縣横林等處&KR0782;
淺巳甚運河泥底盡露築濬之功不可緩據所用工費
在築海塘計該銀八萬兩在開運河該銀六萬兩乞於
南京帑銀内給發責令趁時興工工部覆内外匱乏大
工並舉恐非所宜南京帑題發巳四十萬兩亦難再請
合候水利工完漸次舉行漕河果係淤塞應行挑濬即
於河道漕運衙門修河正項銀兩動支報可(明神宗實)
(錄)
是年總河都御史潘季馴修建邵伯湖石堤一道長
一千二百八十丈補舊石堤六百十三丈(南河全考)
是年築西土堤寳應縣之西十餘里有白馬湖於湖
之東築八淺石堤長八十五丈六尺又兼漕水旁潰
入寳應湖以致流緩沙停自黃浦至三官廟之西築
西土堤長三千六百三十五丈束水由漕以省挑浚
之費(淮安府志)
明神宗萬歷十八年七月庚申以南京河渠工完叙有
功員役侍郎張檟等陞賞有差仍詔以其餘銀歲修河
渠(明神宗實錄)
明神宗萬歷十九年三月乙已總理河道潘季馴議以
鎮口閘去河甚近雖淤易為䟽通宜照舊道挑濬科臣
復稱引衆議欲開月河以分水勢通蘇洵湖以導積水
部覆上命河漕等衙門勘議妥當具奏閏三月巳丑
兵部題右都御史潘季馴議稱漕河自溜溝至姜家橋
一帶堤岸係運舟牽挽必經之地因在湖中屢遭風浪
衝塌宜用石包砌每三里留水門一道計用銀九千四
百四十兩於歲修并輕賫米銀内動支着如議行七
月丁邜鎮口一閘遇挑濬時糧艘民船停留數日廵漕
御史賈名儒請將本閘之東有新開支河處再開一口
建閘三座名為東鎮閘與西閘逓相啓閉使挑濬行舟
各不相礙其工費取辦歲修銀内乞作速勘議十一
月癸亥工部題河道都御史潘季馴條議(前四條分入黃淮二河)
一浚河湖以利漕渠謂自夏鎮閘迤南起經李家口等
處挑開裏河一道計七十餘里從滿家閘西築攔河一
壩使汶泗上源之水盡歸新挑河不得洩入諸河以致
勢分力弱又于李家口設减水閘以洩沛縣積水將仍
前議新砌湖邊石堤移建東岸以當風浪則新河既可
隔絶湖水砌石又可捍禦河堤於運道民生所利非淺
但功費浩大合依所議備行淮揚撫按官查勘另行題
請着依擬行(明神宗實錄)
明神宗萬歷二十年九月乙酉工部覆總河舒應龍漕
撫陳于陛勘河張貞觀按臣曹楷王明會題先年議開
鹽河海口洩湖水固運堤分為東西北三工今東工告
竣北工有緒惟南工錢糧缺乏未舉而東工尚當濬港
開支北工改挑取直南工開新河浚舊河通計工費一
萬五千八百議動運司挑河等銀及先復江都三塘以
驗灌溉乞行總河督撫科院諸臣照限興工報完詔可
十月丁亥兵部覆議給事中張貞觀言淮揚運地咽
喉徐邳則繇海入江之徑道宜再募土兵一千合瓜儀
等兵增一參將專駐揚州再於徐邳募土兵一千五百
量與各衛軍丁訓練以備調發報可(明神宗實錄)
或有問於馴曰清江浦一線之堤廣者不過三四十
丈窄者僅二十餘丈兩河掃汕能無慮乎馴應之曰
陳平江開鑿清江浦一帶通河濟運所留堤址原只
如此問者曰何以徵之馴曰不觀車盤五壩乎五壩
去河僅二十餘丈進船水溝每為濁流所淤常事撈
濬如更廣也何以能車盤也今河由草灣清江浦淤
沙稍遠船遂不能進矣此正陳平江之妙用也又不
觀之惠濟祠前之石堤乎乃宣德年間之所築也其
廣亦不滿二十丈此古跡也豈亦剥削而然哉且各
處遥縷堤面廣不過二丈餘尚欲恃以為固矧於二
十丈者乃云不能守乎若每歲埽護之工及磯觜壩
之築則不可少耳或有問於馴曰泇河膠河與海
運之議何如馴應之曰二河之不可成備載勘議諸
臣之䟽一覽自悉然馴之意則謂不當辨其可成與
否也假令膠泇告成海運無阻將置黃淮於不治乎
亦將併治之也夫治河之策莫難於我朝而亦莫善
於我朝蓋自宋元以前惟欲避河之害而巳故賈讓
不與河争之說為上策自永樂以後由淮及徐藉河
資運欲不與之争得乎此之謂難然以治河之工而
收治漕之利漕不可以一歲不通則河不可以一歲
不治一舉兩得乃所以為善也故宋元以前黃河或
北或南曾無寧歲我朝河不北徙者二百餘年此兼
漕之利也今欲别尋一道遂置兩河於不治則堯舜
之時泛濫於中國者此河也縱使漕艘無阻民可得
而食乎况膠河去河尚遠若泇河必從直河沂河等
處出口復與黃合而中叚相隔之地近者僅三四里
每歲水漲勢必漫入可不治乎如欲併治則張官置
吏設夫備料歲費不貲一之不支其可再乎至於海
運之說尤為支漫往歲巳有明鑑不必瀆陳卷查萬
歷五年十二月内節奉聖旨近來河淮為患民不安
居朕何嘗一日不以為念先年以運道梗塞不惜重
費欲别求一道以利轉漕乃議者謂治河即所以通
漕遂降旨專責當事諸臣著一意治河欽此大哉王
言可為萬世蓍鑑馴又河容復贅問者曰夏鎮新河
非别尋一道乎馴曰此河僅於閘河中直截一叚至
留城仍歸原河出茶城(即今鎮口)仍與黃會此與三沽舊
河無異特欲避卑就高非棄黃河於不治也治河者
審之或有問於馴曰濬睢河以為通運㫄行一道
且可殺河流也其說何如馴應之曰考之括地志云
睢水首受浚儀縣浪蕩渠水東經取慮縣入泗過沛
浚儀取慮二縣皆隸河南漕河圖志云宿遷縣小河
在本縣東南十里源自開封府黃河來流經歸德州
虹縣宿州至睢寧縣東南流六十餘里至小河口以
入漕河蓋括地志所載乃黃河入北海之時故止云
睢水而不及黃河漕河圖志所載乃黃河南徙之後
故直指黃河來流也淮安志云小河在宿遷東南十
里以其淺狹故名查得弘治六年侍郎白昂曾導水
自歸德小壩地方經睢寧至宿遷小河口入漕河比
因河決河南之金龍口衝張秋勢甚危急故濬此河
以殺水勢耳然不久遂淤蓋河不兩行徐邳之河與
小河必無並行者今自徐溪口迤北直至永城縣一
帶俱成平陸復之亦頗不難但恐此河一開則徐邳
必塞若徐邳不塞則此河必復為平陸且均一濁流
也在徐邳大河則淤在新復之小河則不淤恐無是
理也况小河口而南至清河縣尚有二百三十餘里
假如近歲河決崔鎮桃清為塞不知南來運艘將從
何路逹睢河也問者曰止濬雙溝永涸湖一帶使艘
從九里溝出小浮橋倘徐邳正河淤塞此不通而彼
通可無阻也馴曰此河原甚淺狹且湖水常盈濬工
難施若正河淤塞黃水盡從此河則泛濫無歸非特
牽挽無路而經行於樹樁基磉之間必致觸敗與由
決何異也若正河不塞而此河僅分支流則徑由正
河可也何必去平就險為哉或有問於馴曰改沁
入衛以殺黃河之勢何如馴應之曰黃可殺也衛不
可益也移此與彼不可也衛漳暴漲元魏二縣田地
每被渰浸民巳不堪況可益以沁乎且衛水固濁而
沁水尤甚以濁益濁臨德一帶必至湮塞不可也又
問水集有引沁至長垣界經張秋出永通閘入運濟
旱語亦未知沁之濁也一溝之渠寧能當此濁流乎
沁可引黃亦可引矣或有問於馴曰五塘蓄水濟
運先年設有隄閘今皆圮矣可不復舉乎馴應之曰
馴初至之時亦嘗銳意求復反覆行勘查得小新塘
與雷公上下二塘相接西去揚州郡城十餘里水由
淮子河入漕河句城塘西去揚郡幾三十里水徑奔
儀真由響水閘出江四塘皆隸江都縣唐長史李襲
譽所築也陳公塘隷儀真縣其水亦奔響水閘出江
漢廣陵太守陳登所築也句城陳公二塘地形高阜
水俱無源惟藉雨積小新上下雷三塘受觀音閣後
及上方寺後并本地高田所下之水而局面窄小蓄
水無多故漢唐二臣築塘積水以為溉田之計非以
資運也今若慮漕渠淺涸借此水以濟之則應任其
直下不宜築塘以障其流且冬春運河水淺彼先涸
矣若慮湖水漲漫借此塘以障之則諸水皆從揚儀
徑奔出江與諸湖了不干涉也如欲復前人之故業
蓄水以溉高亢之田於民未必無益但民間承佃為
田輸價不貲歲納之課亦不貲必須盡行償貸築堤
建閘費尤不貲必須大為處分矧田高之民欲積田
窪之民欲洩築堤建閘之後盜決者多必須添設官
夫防守當此勞費之後災傷之餘種種難於措辦故
馴謂其是尚可緩也(以上河議辨惑)諸湖堤岸見議加幇
高厚且多減水閘尋常之水似可無虞矣但或霪潦
彌月山水併發則又不可不預為之計也查得沙壩
并芒稲白塔二河俱可洩水當事者應慮私販鹽徒
潛通間道每每築壩斷流殊不知欲禁舟航何須築
塞何必密布樁栅仍委白塔廵檢嚴防越渡船隻瓜
儀諸閘一體開放閘口攔以木栅則湖水可洩而鹽
政稅課亦無妨矣寳應縣之西十餘里有白馬湖
其當湖心而東即所謂八淺堤也往歲堤決湖水奔
逸建瓴而下舟楫過者少遇西風輒沉溺不可救其
決處闊八十餘丈深且二丈五六尺而水勢湍急莫
可名狀雖不惜費寧能與水角力哉屢築無功覆轍
可鍳也乃議從湖心淺處先築西堤一道以捍其外
仍於河之南北截壩二道暫令運艘越湖而行堤壩
成則八淺正決瀦水不流捧土而塞之矣是築西堤
者乃所以塞東決也但東決雖塞西堤終不可棄必
須歲加修築仍密種橛柳茭葦之𩔖使其能當濤浪
則東堤不守而自固矣此當於冬初預行寳應縣掌
印管河官料理可也寳應縣月河自黃浦至三官
廟前長二十里水多旁潰入湖是以流緩沙停新閘
一帶淺阻為梗今加築西土堤一道長三千六百三
十五丈以束漕水可省挑濬之費須責夫看守栽植
茭柳加意培護歲修之工可勿緩也河口諸閘之
設先臣平江伯陳瑄殊有深意蓋節宣有度則外河
之水不得突入運河之水不得盈漕非惟清江板閘
一帶隄岸易守而寳應諸湖亦緩此一派急流矣但
啓閉之法非嚴不可如啓通濟閘則福清二閘必不
可啓啓清江閘則福通二閘必不可啓啓福興閘則
清通二閘必不可啓河水常平船行自易單日放進
雙日放出滿漕方放放後即閉時將入伏即於通濟
閘外填築軟壩秋杪方啓悉照先年舊規與近日題
准事例行之其於河道關係不小也舊通濟閘逼
近外河河形淺直水勢洶湧不便啓閉而朱家口一
帶堤岸尤為難守今移閘於甘羅城旁改河於西南
隅而於舊閘内半里許築攔水大壩一道置朱家口
於度外似為得策矣但大壩最為喫緊萬一傾圮則
新河與舊河之水併瀉入閘勢必不支每歲四月初
須專委一的當義民官撥夫十餘名量備樁草守之
毋忽毋忽議者又謂從大壩迤東兩頭直接泰山築
堤一道僅三里許則壩東與高堰七里墩迤北兩岸
一帶堤岸俱不須守而堤内之田皆可耕矣冬涸之
時夫力稍暇即宜圖之江南丹徒丹陽一帶河道
原無水源藉江為源潮長則開京口閘以放舟潮落
則下板以蓄水倘若水涸舟膠則丹徒閘亦係通江
支河放水可濟潮水既落車戽亦可須臨時斟酌申
嚴啓閉守閘者勿弛禁也徐北鎮口黃運交會之
處伏秋黃水大發時多灌入本口動至淤阻原任中
河郎中陳瑛剏建古洪内華二閘近該工科都給事
中常題建鎮口一閘如遇水發下板謹閉俟黃水消
落即啓閘縦水外衝而漕河無淤墊之患啓一閉二
悉如清江裏河事規與近日題奉明例行之其鎮口
閘外東西兩堤原係挑河所積客土未堅内水湧出
未免剥損伏秋之前密護樁笆堤固則閘無虞矣司
閘者宜加愼焉鎮口古洪二閘以東多傍山麓以
西一望平曠濁河經流更無隄防黃水出岸横截閘
河腹心受病故于塔山支河接築縷堤九百四十二
丈而牛角灣係茶城運河舊渠又築壩一道東接塔
山西接長堤幾二里許以遏黃流傍入但壩地原係
河身下多積沙創築卑薄連歲失守肘腋為患已於
本壩之南自舊縷堤支將軍廟起東接塔山增築長
堤七百餘丈頗得重門禦暴之意冬春之際多加幇
護伏秋之時晝夜防守預辦樁草以備不虞夏鎮第
一要害宜殫心力勿忽邳州東南六十里原有直
河以宣泄蒙沂諸山之水近年因濁流倒灌直河遂
塞諸山水俱迤邐由駱馬湖經董陳二溝以出大河
水勢紆廻則近邳田地常被淹浸湖波淼渺則候風
舟楫遲滯艱危不特直河居民失市[門@里]之利巳也昔
已開復通行而迤裏閻家集等口乃原通落馬湖故
道復築長堤遏水此堤之堅瑕乃直河所視以通塞
者每歲仍須加高加厚水發之時嚴行防守不令復
出落馬湖庶直河可保不淤也奈何繼者失守長堤
復決直河因之復塞矣務須查倣先年規制為之此
與耿車時灘之隄同一關棙在司河者加之意耳
曹縣武家壩王家壩迎溜掃灣逼近老堤最為險要
而武壩險又甚焉萬一此壩潰決則城武金鄉數邑
悉成沮洳且逼近閘河甚為可虞須於正月間多捲
釘頭磯觜埽壩以遏直射及將老長堤幇厚增高伏
秋防守官夫時刻勿懈萬歷十七年武家壩外忽成
淤灘此亦一時之幸未可恃以勿修防也汶水從
陶泰而來就鹽河由博興車凟入海自宋司空築壩
戴村蜒蜿九里屹如天成廻狂瀾而逆之西會通河
始得濟運此壩係全河屏障先年設夫增土植柳培
護周密歲久防弛以漸單薄萬一乘瑕復歸故道不
無可慮宜令東平汶上管河官督夫培土栽柳悉如
舊制此運河第一喫緊關鍵故首及之坎河口與
戴村壩無異蓋因戴村既築之後水無傍洩歲久復
衝此口泉水決入鹽河運河每至淺涸萬歷十六年
都給事中常會同撫按題請築壩馴於十七年剏築
石壩一道長六十丈水漲則任其外洩而湖河無泛
濫之患水平則仍復内蓄而漕渠無淺涸之虞利賴
甚重防守當嚴必每歲六月初旬即令東平州管河
官駐劄壩上備料集夫相機捍禦九月初旬始得撤
守著為定例永保萬全馮家壩係蜀山湖之門戸
地卑而水易洩故築壩以障之蓄可益運泛不病民
何家口係南旺湖之尾閭此口稍卑汶水就西而下
每決房家口而傷運河之堤南旺之水則涸矣今築
石壩平時任其南逝水漲洩而之西良得策也每歲
伏秋專責管河官不時廵視少有圮壞即便修砌二
壩皆係都給事中常會題剏築馴督築頗固眞永賴
也坎河口石壩固為完策但可以洩水而不可以
通沙日久淤停沙填河内則能致水漲漫或沙觜横
射河灣則能逼水衝決宜督管河官乘暇集夫挑濬
使水不東逼徑直南趨誠為保全石壩要務運艘
全賴于漕渠而漕渠每資于水櫃五湖者水之櫃也
止因舊堤浸廢界址不明民乘乾旱越界私種盡為
禾黍之場先臣兵部侍郎王原建土堤南旺湖周圍
隄長一萬九千七百八十八丈三尺蜀山湖隄自馮
家壩起至蘇魯橋止長三千五百八十丈自蘇魯橋
西至田家樓止原係收水門戸栽植封界高柳馬場
湖隄東面長一千六百二十丈北面原留入水渠道
栽植封界高柳馬踏湖隄自弘仁橋起至禹王廟止
長三千三百一十三丈安山湖隄長四千三百二十
丈而斗門閘壩悉巳完備可收濟漕永利萬歷十六
年又該都給事中常會題增修馴因舊為新督築完
固但近湖射利之徒覬覦水退希圖耕種盜決之弊
禁令當嚴每年冬春管河官周廻廵閱責令守湖人
役投逓甘結庶河防飭而水利無滲洩之患疆界明
而奸民杜侵越之萌矣南旺分水地形最高所謂
水脊也決諸南則南流決諸北則北流惟吾所用何
如耳當春夏糧運盛行之時正汶水微弱之際分流
則不足合流則有餘宜效輪番法如運艘淺于濟寧
之間則閉南旺北閘令汶盡南流以灌茶城如運艘
淺于東昌之間則閉南旺南閘令汶盡北流以灌臨
清當其南也更發濱南諸湖水佐之當其北也更發
濱北諸湖水佐之泉湖兼注南北合流即遇旱暵克
有濟矣此以智役水以人勝天力不勞而功倍計無
逾此臨時酌之南旺舊例兩年一大挑築壩斷流
不通舟楫始開月河官民稱便欲挑正河必先挑月
河一時兩役並興夫多苦累時廹則工必略工略則
沙必淤自今萬歷十八年挑正河為大挑十九年挑
月河為小挑以後著為定規庶舟楫往返既不阻於
稽緩夫役用工亦不病於煩難矣閘河地亢衛河
地窪臨清板閘口正閘衛兩水交會處所每歲三四
月間雨少泉澀閘河既淺衛水又消高下陡峻勢若
建瓴每一起板放船無幾水即盡耗漕舟多阻宜于
閘口百丈之外用樁草設築土壩一座中留金門安
置活板如閘制然將啓板閘先閉活閘則外有所障
水勢稍緩而于運艘出口易于打放衛水大發即從
拆卸歲一行之費無幾何此亦權宜之要術也衛
水發源於河南輝縣蘇門山名曰搠刀泉經新鄉等
處合淇漳二水逾館陶至臨清合汶河之水經德州
出天津直沽入海板閘以下全賴此水濟運夏秋之
交糧運盛行每患淺澀蓋因輝縣源頭建有仁義禮
智信五閘壅泉灌溉民田以致水不下流殊妨國計
宜行分廵東昌道每歲糧運北行衛水消涸呈報總
河衙門移文河南管河道速將五閘封閉俾水盡歸
運河其餘月分或水勢充盈仍聽民便庶公私兩不
相妨而運艘不滯矣按山東泉源屬濟兖二府一
十六州縣共一百八十泉分為五派以濟運道新泰萊
蕪泰安肥城東平平隂汶上蒙隂之西寧陽之北九
州縣之泉俱入南旺分流其功最多關係最重是為
分水派也泗水曲阜滋陽寧陽迤南四縣之泉俱入
濟寧關係亦大是為天井派也鄒縣濟寧魚臺嶧縣
之西曲阜之北五州縣之泉俱入魯橋是為魯橋派
也滕縣諸泉近入獨山吕孟等湖以達新河是為新
河派也又沂水蒙隂諸泉與嶧縣許池泉俱入邳州
徐吕而下黃河經行無藉於此是為邳州派也酌其
緩急則分水天井魯橋之派均屬漕河命脉每歲春
夏聽司道嚴督管泉官夫疏濬通達俾源源而來庶
幾有濟但數月不雨其流必竭萬歷十六年漕渠乾
涸百計疏濬卒無涓滴之流至閏六月初旬大雨連
朝諸泉俱湧河渠遂盈則地利未嘗不係于天時也
至于山泉沙磧頗多汶河每為淤墊須于大挑之期
一併挑濬使泉流無阻亦一策也通惠河發源于
昌平州神山泉會馬眼諸泉經都城入内府南出玉
河橋由大通橋至通州而與白河合白河發源于霧
靈山由密雲縣會榆渾諸河至張家灣總名曰潞河
至通州而與通惠河合勢並南流楊村以北通惠之
勢峻若建瓴白河之流淤沙易阻夏秋水漲則懼其
潦冬春水微則病其澀浮沙之地既難建閘以備節
宣惟有濬築之工殊為喫緊萬歷十五年剏設管河
通判專駐楊村其為修防計得矣但查沿河兩堤如
搬罾口火燒屯通濟厰東耍兒渡口王家務華家口
閻家口綿花市猪市口觀音堂蔡家口桃花口以上
堤岸坍塌卑薄最為險要水發即決濱河州縣渰漫
為患漕艘漂淌人甚危之應行司道督行管河官每
歲冬間辦積樁草春初率夫將前隄加高幇厚眞土
實杵不得雜沙塞責糧運將至設法疏濬或築束水
小壩衝刷深廣俾漕舟無膠滯之虞民業免沮洳之
害(以上河防險要)一築順水壩俗名鷄觜又名馬頭專為
喫緊迎溜處所如本堤水刷洶湧雖有邊埽難以久
恃必須將本隄首築順水壩一道長十數丈或五六
丈一丈之壩可逼水遠去數丈隄根自成淤灘而下
首之隄即涸矣安埽之法上水箱邊埽宜出將裹頭
埽藏入在内下水埽宜退藏入裹頭埽内庶水不得
揭動埽也如築長六丈闊四丈高一丈用埽兩面廂
邊每邊用埽二行褁頭二行中間填土每行用埽三
層共計用中埽十八箇每箇長五丈高三尺用草四
百束柳稍八十束草䋲四十條排樁簽樁共用樁木
四根人夫二十五工共用捲埽隄夫四百五十工運
土隄夫二百工俱不議工食共用草七千二百束該
銀一十四兩四錢柳梢或葦一千四百四十束該銀
一十四兩四錢草繩七百二十套該銀二十一兩六
錢樁木七十二根該銀七兩二錢行繩十二條每條
重四十斤共用&KR1064;四百八十斤該銀二兩四錢約共
該銀六十兩如無柳梢以葦代之一造滚水石壩
即減水壩也為伏秋水發盈漕恐勢大漫隄設此分
殺水勢稍消即歸正漕故建壩必擇要害卑窪去處
堅實地基先下地釘樁木平下龍骨木仍用石楂□
鐵□縫方鋪底石壘砌鴈翅宜長宜坡跌水宜長迎
水宜短俱用立石攔門樁數層其地釘樁須劄鷹架
用懸硪釘下石縫需用糯汁和灰縫使水不入如石
壩一座壩身連鴈翅共長三十丈壩身根闊一丈五
尺收頂一丈二尺高一尺五寸迎水闊五尺跌水石
闊二丈四尺四鴈翅各斜長二丈五尺高九尺用粗
細石計長一千三百九十餘丈并地釘樁龍骨木鐡
錠鐡銷煤炭木炭石灰糯米&KR1064;麻及各匠工食約共
該銀一千九百餘兩其運石抬石搬料夫船并官夫
廩糧工食臨期酌給一建石閘建閘節水必擇堅
地開基先挖固工塘有水即車乾方下地釘樁將樁
頭鋸平□縫上用龍骨木地平板鋪底用灰麻艌過
方砌底石仍于迎水用立石一行攔門樁二行跌水
用立石二行攔門樁八行如地平板鋪完工過半矣
自金門起兩面壘砌完方鋪海漫鴈翅金門長二
丈七尺兩邊轉角至鴈翅各長五丈共用石三千一
百丈閘底海漫攔水跌水共用石九百丈二項共用
石四千丈并鐵錠鐵銷鐵鋦天橋環地釘樁龍骨木
地平板萬年坊閘板絞關閘耳絞軸托橋木石灰香
油&KR1064;麻柴炭等項及各匠工食約共該銀三千兩有
竒其官夫廩糧工食臨期酌給一建涵洞涵洞以
洩積水基址亦擇堅實方可下釘樁砌石水多則建
二孔少止一孔假如涵洞一座口闊一丈五尺身長
二丈中立石墻一堵亦長二丈寬五尺分為二孔每
孔寬五尺兩邊四鴈翅各一丈五尺共用石二百丈
並地釘樁鐡錠石灰板木并各匠工食約該銀一百
八十餘兩其夫役工食臨期酌給一建車船壩先
築基堅實埋大木于下以草土覆之時灌水其上令
軟滑不傷船壩東西用將軍柱各四柱上横施天盤
木各二下施石窩各二中置轉軸木各二根每根為
竅二貫以絞關木繫篾䌫于船縛于軸執絞關木環
軸而推之一挑河凡挑河面宜闊底宜深如鍋底
樣庶中流常深且岸不坍塌如不用堤須將土運于
百餘丈外以免淋入河内凡創開河者每方廣一
丈每夫日開深一尺為一工挑濬泥水相半者減十
分之五全係水中撈取者減十之七八取土登岸就
而築隄者亦以半折算焉一閘河偶淺急䟽之法
凡閘河淺處如水溜在中須兩岸築丁頭壩以束之
水溜在傍將淺邊順築束水長壩以逼之水由壩中
其勢自急中溜自深如淺處不多或排板插下泥内
逼水湧刷或排小船用杏葉杓挖濬必不得已則用
樁草製活閘節水亦一策也凡涵洞所以洩水本
是無妨但須明設石閘以嚴啓閉若暗開隄址草木
蒙叢便難覺察萬歷八年奸民私嘱管河主簿將南
岸遥隄暗開涵洞數座十七年伏水暴漲單家口水
從涵洞洩出勢甚洶湧一鼓而開遂成大決此可謂
明鑑矣司河者知之(以上修守事宜河防一覧)
行水金鑑卷一百二十六
