行水金鑑卷七十八
江南按察使傅澤洪撰
江水
明宣宗宣德十年七月戊戌(英宗已即位矣)湖廣黃州等府奏
今歲天雨連綿江水泛溢所属州縣田苗渰沒無收上
命行在戶部遣官覆視除其租稅(明英宗實錄)
明英宗正統元年十月甲戌江西吉安府知府陳夲深
言府城外緣江隄岸損壊宜脩築以備水患從之丙
子湖廣荆州府奏江陵公安二縣及荆門州大雨江水
泛漲衝决圩岸實為民患事下行在工部覆奏請令荆
州府暨荆州衛協力修築從之十一月戊午直隸揚
州蘇州常州府各奏十月初一日颶風大作海潮漲湧
所属州縣居民漂蕩者各數百家湖廣荆州府所属州
縣各奏六月至七月天雨連綿江水泛漲渰沒民田上
命行在戶部遣官覆視以聞(明英宗實錄)
明英宗正統二年三月已酉命襄城伯李隆禱於大江
之神以南京龍江關等處隄岸屢决故也十月已未
湖廣江陵松滋公安石首潛江監利六縣各奏近江隄
岸俱為水決渰沒禾苗甚多事下行在工部覆奏請移
文勘實修治從之十一月戊戌修湖廣老龍隄以其
為漢水所決也十二月丁丑修江南通江橋東西一
帶江岸(明英宗實錄)
明英宗正統四年二月乙卯湖廣荆州府奏府城西四
十里江水高城十餘丈倘遇霖潦隄壊水即灌城為害
不小乞專命府通判一員荆州等三衛千戶三員常廵
隄岸少壊輒修庶可以防水患從之(明英宗實錄)
明英宗正統五年六月甲午南京守備襄城伯李隆奏
積雨壊南京中新河上新河隄并濟川衛新江口防水
隄請俟水退量撥丁夫修築從之七月庚辰江西南
昌饒州九江南康自五月至七月淫雨江水泛漲事聞
命行在戶部遣官覆視(明英宗實錄)
明英宗正統六年二月辛夘命南京守備豐城侯李賢
禱於江神以江水決隄故也四月丙子江西布政司
言寧縣武寧縣建昌縣江通舟楫而多灘石兩岸樹木
叢生乞興役修築從之五月乙卯修江西吉安府城
南近江隄六月已夘直隸當塗縣大信廵檢司前漕
河南通大江舟行避險者悉由此行後以江水泛漲沙
土壅積不通有司請疏濬從之九月癸未先是南京
江岸累決巳命工部侍郎吴政等脩築政等言水深未
便工力請於農隙時疏江中沙洲以殺水勢然後用工
至是復以興役請上命守備豐城侯李賢太監劉寧同
政提督仍戒其務恤軍民毋容侵擾(明英宗實錄)
明英宗正統七年五月丙辰江西廣昌縣縣丞張夀芳
奏請修近縣江岸從之七月築南京浦子口大勝關
隄先是江中有洲激水横流決隄豐城侯李賢請鑿洲
引水直流則隄可固上可之會詔蠲天下徭役遂不果
鑿止令築隄遣兵部右侍郎徐𤦺祭告大江之神然後
興役壬戌湖廣荆州府奏東門外小江接荆門潜江等
處近為沙土淤塞者三十餘里請疏浚以便民九月
辛酉先是江西九江府城以邊大江為水頽者二百餘
丈隄決倍之廵按御史及有司以聞命九江衛率軍工
修築至是以人夫物料不足為請事下工部議宜諭三
司官計其所需與之第毋優民從之(明英宗實錄)
明英宗正統九年閏七月戊寅應天湖廣岳州各奏江
溢丙申廵按直隸監察御史段信奏江都縣揚子江
沙洲上民戶不下數百餘七月間中夜風雨大作江潮
泛漲沙洲水高丈五六尺溺男女千二十人貲産田禾
渰沒無算越三日風息水始縮上命御史府縣官出官
錢葬溺死者而給存者以食渰沒田畆悉蠲其税(明英)
(宗實錄)
正統九年江潮泛漲漂溺江都等縣一千七百餘人
(揚州府志)
明英宗正統十一年八月辛酉湖廣龍陽縣奏今年二
月以來大雨洞庭湖隄決居民男婦多被溺死漂沒廬
舍禾稼牲畜無算上命布政司亟發人夫修完湖隄存
恤被災民戶(明英宗實錄)
明景帝景泰元年六月己丑先是南京風雨江水泛漲
壊城垣官舍民居甚衆拔神營監樹木二十餘株至是
詔有司修理之(明英宗實錄)
明景帝景泰二年六月乙亥命以直隸揚州府瀕江新
漲地土與坍江失田人戶耕種(明英宗實錄)
明景帝景泰三年十二月戊午四川綿州奏本州西坌
河名飲馬池者以通大江數敗隄岸請率民修築從之
(明英宗實錄)
明景帝景泰五年九月丁巳四川都司奏七月大雨江
水泛溢漫入東城水關決城垣三百餘丈壊駟馬萬里
二橋欲同布按二司起附近府衛軍夫備料修理從之
(明英宗實錄)
景泰六年江水泛漲遣廵撫王竑祭於江神(揚州府)
(志)
明英宗天順二年八月乙丑安慶府屬縣江水泛溢浸
爛秧苗秋成無望糧草無從徵納上命戶部知之(明英)
(宗實錄)
明英宗天順四年八月甲辰朔湖廣都布按三司奏武
昌黃州漢陽襄陽德安辰州常德荆州諸府衛自四月
至六月隂雨連綿江水汎溢衝決隄防渰沒麥禾民多
流徙上命所司加意安撫賑濟除其租稅十月壬戌
廵按江西監察御史奏瑞州南昌南康等府四月以來
江水泛溢二麥渰死顆粒無收上命戶部勘之(明英宗)
(實錄)
明英宗天順五年十一月丁巳直隸揚州府奏所属海
門等縣今年春夏旱傷七月以來江潮泛溢淹沒田禾
事下戶部覆視之(明英宗實錄)
明英宗天順七年五月壬辰襄王瞻墡奏襄陽城逼漢
江自昔有隄號曰老龍環護城郭歲久為水衝激已漸
坍決及城南有救生橋水大人可度橋登山以免水患
今亦損壊非大起工匠修築不足捍災禦患請敕附近
府州縣并本處有司軍衛為之事下廵撫湖廣左僉都
御史王儉覈實儉以為宜上命儉督有司修築九月
乙酉廵按江西監察御史陸平奏九江府德化彭澤二
縣今年六月以來天雨連綿江水泛溢邊江民田渰沒
無收欲徵秋糧恐逼民逃竄乞量為優免上命戶部理
之(明英宗實錄)
明憲宗成化三年六月癸卯湖廣江夏縣水衝隄岸起
竹&KR1097;門外江口迄夏口驛漢陽馬枋閘長八百五十丈
有竒從廵撫都御史羅箎等各言隄岸逼近城址近者
不滿十步宜命有司採辦物料量役軍民以漸修築(明)
(憲宗實錄)
夏時正成化五年遷大理寺卿明年春命廵視江西
災傷增築南昌濱江隄及豐城諸縣陂岸民賴其利
(明史稿)
明憲宗成化六年十月戊午南京守備成國公朱儀奏
江水泛溢衝塌上新河口岸南北共長一百三十四丈
河口坍入三十五丈兩岸軍民房屋災者四十八間事
下工部覆奏移文南京工部會守備等官勘議(明憲宗)
(實錄)
明憲宗成化七年四月丁卯禮部奏南京江東門外江
水泛溢崩頽北岸損壊民居請遣南京守備成國公朱
儀祭告江神從之(明宣宗實錄)
明憲宗成化八年二月辛夘襄王瞻墡及巡撫右僉都
御史吴琛并湖廣守臣各奏襄陽府江岸石橋被水衝
塌俱宜修築事下工部以為其事已經勘議但今彼處
民困未甦合俟秋成之後勘酌修築從之(明憲宗實錄)
明憲宗成化十三年二月甲戌直隸安慶府大雨江水
暴漲(明憲宗實錄)
明憲宗成化十四年五月丙戌吉王見浚奏長沙府地
西臨大江水勢洶湧岸無廻曲往來客舟灣泊多為風
濤所損聞府外西南原有通江一港年久淤塞不便舟
楫今左少監唐宏員外郎劉琛奉勅于此營造府第工
完之日宜令督工疏通之工部議以宏琛事完即當復
命其疏浚河道宜移文廵撫等官覈實令有司行之上
曰事果無碍當從所請六月丁巳襄世子祁鏞奏今
年四月中旬久雨江漲漂流居屋衝決隄岸水幾入城
驚惶無地乞敇所司同議修築俾無後患事下工部議
以水患急務宜移文撫按并三司分守等官覈實修築
務在高廣堅厚以為久計詔可(明憲宗實錄)
明憲宗成化二十二年冬十月丙子南京守備成國公
朱儀奏新江口操演戰船俱于中下二新河住泊以避
風濤今二河為泥沙淤塞至秋深水涸出塢為難請敕
工部循往年例督軍脩浚庶船出入便利遇警不至誤
事從之(明憲宗實錄)
弘治三年春二月施州石信山崩有大石二如人形
卓立路旁距五里清江南岸山崩大石塞江水為不
流遂壅為灘(湖廣通志)
明孝宗弘治七年七月戊子直隸蘇常鎮三府風雨驟
作潮水泛溢拔木飄瓦平地水高五尺餘沿江地水高
一丈坍塌房屋城垣民多溺死九月丙申禮部尚書
倪岳等言近日南京風雨大作蘇松等府海潮逆湧江
水泛濫湖廣武昌等府州縣天雨不止洪水泛漲一望
無涯軍民房屋俱被渰沒(明孝宗實錄)
弘治十二年安陸漢水溢田廬漂沒民多溺死(湖廣)
(通志)
明孝宗弘治十三年十月丙申遼王寵綬奏荆州府舊
有護城隄岸長五十里近隄崩壤致江水衝決城門橋
樓房屋為患甚急請命修築工部覆奏從之(明孝宗實)
(錄)
明孝宗弘治十五年八月庚戌遣官祭告孝陵太廟先
是南京太常寺卿楊一清等奏南京自本年六月一日
霪雨浹旬平地皆水至七月三日猛風急雨震蕩掀播
江潮洶湧江東諸門之外浩浩波濤浸入城五尺有餘
軍民房宇倒塌者千百餘間男婦有渰溺死者新江口
中下二新河等處官民船飄沒人多溺死鎮江揚州諸
府沿江風潮亦復如是故有是命(明孝宗實錄)
弘治十六年江潮入望京門浦口城圯(江南通志)
明武宗正德十一年八月戊寅命南京守備魏國公徐
俌祭大江之神以江水衝决浦子口上新河等處故也
(明武宗實錄)
是年平蟇頥灘安盤記云蜀之灘以千計戎州之西
最險戎以西灘以百計犍為之蟇頥最險灘在犍為
西十里石牙中横江水走其上前壅後廹勢不得不
起而立衝撞噴薄叫號怒激聲聞十數里外舟人上
下咸默脗重足睜目屏氣以幸無事一失其勢輒破
壊漂溺不可救人死是灘者歲以千數也昔李冰守
蜀鑿豚崕以避沫水之害豚崕在嘉州犍為今之犍
為嘉属邑也相去不遠不應舍之不治然冰之治水
也多沉犀以彈壓湍急犍為故有沉犀驛豈冰嘗治
之而無成歟抑江流變遷當時水由他道而無是險
歟不可知也正德十一年丙子蘄陽張公思齊以憲
僉行縣邑人赴訴萬口一辭時適有幾公可與事公
進諸生而語之吾受天子命官以水利為名豈一一
利之去害乃以為利也計度安出諸生曰濬其西岸
水放而西灘其可夷公曰然吾意如是驗其同耳且
事委曲得俞監臨監臨者廵按監察御史盧公雍也
乃卜乃虔臨江用牲萬夫齊奮身自為督壅石為隄
以木為捍既鑿既疏自下而上時天大寒雪雨交集
公撤去麾盖勞來巡行率至夜乃息凡在後者益感
公意并力趨事兩月告成𨗳江之日人士走觀空其
一邑歡呼嗟歎不圖成功乃至於此由是灘險遂虛
而夜亦可航矣(四川總志)
明武宗正德十二年七月壬辰大學士梁儲等言湖廣
荆襄等處以霪雨江水泛漲疏入不省(明武宗實錄)
是年安陸漢水溢田廬漂沒民多溺死(湖廣通志)
明武宗正德十三年三月甲寅湖廣衡州府大風雨江
水溢浸入城郭房屋及人民多漂沒者(明武宗實錄)
明武宗正德十四年六月已夘漢江溢漂溺人口用承
奉張佐言購人駕舟拯救其後又出資糧築隄四十餘
里自是水患乃絶而軍民瀕水之田皆恃以安(明武宗)
(實錄)
是年揚州大風江海溢數丈漂沒廬舍民多溺死(揚)
(州府志)
明世宗嘉靖元年七月己巳南京暴風雨江水溢郊社
陵寢宫闕城垣吻脊欄楯皆壊拔樹至萬餘株大江船
隻漂沒甚衆八月庚子敕諭兩京文武羣臣朕以眇
躬嗣守祖宗鴻業代天理物負荷維艱夙夜兢兢罔敢
自逸黽勉逾歲治效未臻災異迭見近者南京守臣奏
報七月二十五日猛風驟雨砂石飛揚江水湧溢郊社
陵寢宫闕城垣等處吻脊闌楹多被損壊并各衙門樹
株拔倒甚多大江船隻漂溺甚衆上新河等處邊江軍
民房屋被水衝塌者不計其數又前此湖廣江西地方
水患尤甚朕心祗懼莫究其端意者政事乖違刑罰不
中民困未甦國是未定以致上干天和昭示譴告朕方
致齋積誠祗告于天地宗廟社稷凡事關朕躬者痛自
省循爾兩京文武羣臣宜同加修省務在守法奉公勉
修職業以圖消復其被災軍民之家各遣官巡視量行
賑恤庶幾天意可回用保我國家億萬年太平之祚欽
哉故諭十二月辛巳湖廣荆州府潜江縣知縣敖鉞
疏請開濬淤洲以弭水患但沿江一帶淤洲盡属皇莊
未敢擅興工作戶部覆議江洲原非額田歲入無幾苟
可救一縣之民何惜于此請令廵撫湖廣都御史行守
巡官親詣縣治相度地形水勢果為民患即及時併工
疏濬淤洲新增子粒悉蠲勿徵從之(明世宗實錄)
是年七月二十五日揚州大風雨江潮湧漲溺死男
婦一千七百四十五口(揚州府志)
嘉靖五年漢水決洋渡初渡口忽陷成穴有女子衣
絳綠恒坐其上一夕痛哭河遂決(湖廣通志)
明世宗嘉靖六年八月辛未御史郭希愈言江北岸善
崩凡坍江田地約有四萬二千餘畆所損賦額咸取償
於民而江西新漲灘田九萬八千餘畆漸成沃壤豪民
霸占争訟致傷人命數年不決前奉明詔下有司覆勘
不報宜責南京廵江御史勘理戶部覆請上命南京巡
江御史委有司踏勘其坍漲田數相應抵補者咸通融
撥給以足糧額餘皆賦民耕之先已告田納糧者咸與
公斷以杜争訟(明世宗實錄)
嘉靖八年秋漢水溢(湖廣通志)
嘉靖十一年僉事張彦果議築都江堰石工不果
江漢之水出自岷嶓其勢建瓴而注全蜀神禹疏濬
之功兹最烈焉至秦李冰鑿離堆以疏沫水衆渠順
流沃野千里號稱陸海厥後文翁白敏中張詠咸加
修浚迄今賴焉嗟夫郡國之有流渠猶人身之有脈
絡也一縷不通合體皆病按方而治之則鬱滯决而
精神流通矣守土者其尚因時修之以甦蜀哉蜀中
諸水咸出岷江江源在羌地之列鵝村所謂羊膊嶺
者分為二𣲖一西南流為尖囊大渡河一正南入溢
村至石紐過汶川歴今灌縣境又有湔水出焉灌之
上流西北十數里有水出尤溪口又數十里有水出
白沙口同會于灌經灌西南流者今謂之南江即禹
所𨗳岷江正流自秦李冰鑿離堆引江水循灌城東
注北折于是始以東南正流為南江經離堆薄灌城
而東北注者為北江北江出自寳瓶口穿三泊洞而
北注者為外江自寳瓶口直東入五斗口而東北注
者為内江盖北江析為二江并南江而三其北行入
五斗口一支在南北二江之上故以内江别之外江
北經崇寕彭縣新繁漢州界出金堂峽内江東經郫
縣崇寕界内下過府城北南會府城前江以趨于彭
合彭山金堂諸水會于瀘州合綿涪諸水并嘉陵江
經合州會于重慶合碉雅諸水會于嘉定合松潘之
西南入尖囊大渡河者會于叙州遠近溉田不可勝
計然各府塘堰皆民間自修官課其成而巳獨李冰
所鑿離堆山設立都江堰在岷江中流時歲工費鉅
萬元至元元年廉訪僉事吉當普建白用石包砌諸
堰為石門以時啟閉國初加意水利每歲冬春之會
令得水州縣與軍衛屯所共役人夫五千竹木工料
計田均輸修葺堰得不壊成化九年巡撫都御史夏
塤以遠人赴役不便又將郫灌二縣雜𣲖科差均敷
得水州縣專備工料以供堰務弘治九年添設按察
司僉事一員專一提督都江堰併各府州水利于時
灌縣知縣胡光伐石冶金即舊址甕砌為防貫以鐵
錠柱三各長一丈二尺使當湍勢石隄中貫鐵處固
以油灰直長一十五丈高一丈三尺闊五尺首闊一
丈二尺用鐵三萬餘石一千二百高廣丈餘長倍之
桐油五百麻線二百木二千五百各色工役計二十
五萬三千二百有竒正德間水利僉事盧翊親詣督
理疏濬直抵鐵板得秦人所書六字訣曰深淘灘淺
作堰大書觀瀾亭上以昭永鑒先是每年起工役有
不均之歎翊乃下令以糧三石𣲖夫一名分八班凡
八年一周仍啟蜀府每年助青竹四萬竿委官督織
竹籠裝石為堰嘉靖初僉事劉隅重修都江堰觀瀾
亭十一年僉事張彦果議築石工復吉普當胡光之
舊以工費浩大不果謹按四瀆惟江最大蜀水自江
之外有七皆注于瞿唐由荆達揚以入于海世𫝊杜
宇命其相鱉靈作三峽以通江水而李冰離堆之鑿
最有功于蜀然總之則大禹平成功在萬世矣書曰
岷山𨗳江東别為沱盖水出于岷者皆謂之江出于
江而别流别而復合皆謂之沱此禹治功之神流澤
之遠也或謂灌縣都江堰乃諸堰綱領而分江流之
第一咽喉當事者嗣而修築之亦一方之利也謹附
著之(四川總志)
行水金鑑卷七十八
