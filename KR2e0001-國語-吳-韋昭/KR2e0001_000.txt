國語解敘
韋昭
昔孔子發憤於舊史垂法於素王左丘
明因聖言以攄意託王義以流藻其淵
源深大沈懿雅麗可謂命世之才博物
善作者也其明識高遠雅思未盡故復
采錄前世穆王以來下訖魯悼智伯之
誅邦國成敗嘉言善語隂陽律吕天時
人事逆順之數以為國語其文不主於
經故號曰外傳所以包羅天地探測禍
福發起幽微章表善惡者昭然甚明實
爲經蓻並陳非特諸子之倫也遭秦之
亂幽而復光賈生史遷頗綜述焉及劉
光祿於漢成世始更考校是正疑繆至
於章帝鄭大司農為之訓註解疑釋滯
昭晣可觀至於細碎有所闕略侍中賈
君敷而衍之其所發明大義略舉為已
憭矣然於文間時有遺忘建安黃武之
間故侍御史會稽虞君尚書僕射丹陽
唐君皆英才碩儒洽聞之士也采摭所
見因賈為主而損益之觀其辭義信多
善者然所理釋猶有異同昭以末學淺
闇寡聞階數君之成訓思事義之是非
愚心頗有所覺今諸家並行是非相貿
雖聦明疏達識機之士知所去就然淺
聞初學猶或未能袪過切不自料復為
之解因賈君之精實採唐虞之信善亦
以所覺增潤補綴參之以五經檢之以
内傳以世本考其流以爾雅齊其訓去
非要存事實凡所發正三百七事又諸
家紛錯載述為煩是以時有所見庶幾
頗近事情裁有補益猶恐人之多言未
詳其故欲世覽者必察之也
嘉靖戊子吴郡浚學金李校刻于澤遠堂
國語解敘(畢)
