欽定四庫全書
御製盤山志序
向於雍正年間奉
命敬謁
景陵往來薊野田盤山色宜人蓋蓄於目且沃於心矣而
以程期惟謹訖未登臨因索智朴志書讀之嗤其意求
博而辭失冗夫耕問僕織問婢山經地志文士之事彼
方外流拘名象而濫碔砆者何為哉踐阼以後勑幾勤
政日不暇給閱四年而後一往遊焉及一遊則峯之秀
泉之清松之蒼石之詭日往來於吾懷是猶未見君子
惄如調飢亦既見止我心則夷矣嗣是規地建園施金
葺寺蹟之廢者日以舉境之幽者日以出上
陵迴鑾每憩止焉夫山川顯晦時有定數而必待人以彰
不數年之間使田盤改觀者余也而顧兹寰宇風未臻
乎唐虞歲未餘乎三九恧焉抱愧者亦余也志盤山而
請序者其亦同余此心也耶
乾隆二十年歲在乙亥春正月朔之四日御製幷書
經筵講官︵字位過密無法显示︶(臣)蔣溥等上言
(臣)等奉
勅纂修盤山志告竣恭呈
睿鑒(臣)等謹奉
表恭
進者伏以
璿圖協運清都啓羣玉之書
寶籙凝庥冊府播名山之籍惟興雲降雨千古鍾奇遂
范水模山一編志勝樂
宸遊于靈囿第嘉頌于卷阿竹素垂光林泉煥采竊惟
奠六子之位艮以成言宣萬物之功山為積德七
十有二詳其世祗傳玉檢金泥五千三百紀其名
何處璿房瓊室圖稱益地貢自瑶池嶽有真形攜
來漢殿稚川之志幕阜世仰淵微景式之記廬山
語徵典則洵乎含氣布澤之所端賴纂言紀事之
篇峻兮田盤顯由魏史溯田子春之高蹈塞近盧
龍讀酈善長之遺書水垂素練千巖堆翠昔年曾
士馬屯雲一壁凌空今世則烟霞近日補山師之
籍志乘虚傳備
祕府之藏編摩敢後欽惟
皇帝陛下
德符濬哲
運啓文明
法健順于乾坤
合靜動于山水
翠華遥涖則翕河喬嶽悉入懷柔
雲䍐近臨而陟巘在原適諧情性謂山名四正饒嶺
岫之鬱盤地本徐無望烟嵐而修阻躔度上臨乎
箕尾版圖舊隸于幽燕二千仞塔影雲光勢臨大
野百餘里泉聲樹色脈隠太行雖磴道苔封古蹟
久存髣髴而山容黛展傳聞可任乖誣爰
命諸臣俾修新志崇階拜手承
睿訓之矞皇小閣濡毫綜羣言以商㩁時逾數月體具
十門夫其境接空同
祖武曾希于軒后壤通遼海
皇猷乃邁于唐宗結棟牖之松雲時承
慈豫瞻巖崖之丹翠齊煥
宸章宜冠簡編以存體要于是擬嘉陵之畫壁景各為
圖摹輞水之標題圖皆有說其他繪事所未及悉
歸名勝為旁羅日耀璇題建置則梵宫尤備名書
金管流寓與方外偕登有美藝文首先賡頌香分
蠧簡雲霞之思依然雨洗苔碑金石之聲猶在譜
昇平之景象物且滋豐紀歲月之緜長事存雜俎
亦稍陳其大概聊有禆于多聞薈以成編庶乎克
備發凡起例曾經
乙夜之觀援古証今用賁酉山之籍力加點竄去舊
本之繁蕪共事校讐掃傳聞之疑似溯深山千百
載上朝曦夕靄皆承
聖世之光華計寰宇億萬里中福地洞天會見山靈之
踴躍(臣)等藝托操觚職承槖筆階前聚米精詳遜
三輔黃圖掌上觀紋淹博非九州要略夙陪豹尾
得縱觀于花香鳥語之間幸傍
龍墀敢抽思于赤管隃麋之次恭蒙
聖鑒得罄愚衷伏願
道尚觀文
心存無逸
仁敷于周原禹服如璇樞之運乎八方
治洽于夏諺豳風得金鏡以臨乎千䙫將見出器車
得銀甕蓬山之佳氣彌新探玉策陳寶符宛委之
蔵書日出矣謹將新纂盤山志卷首五卷一十有
六繕寫裝成二函謹奉
表隨
進以
聞
乾隆十九年十二月
經筵講官︵字位過密無法显示︶(臣)蔣溥
經筵講官太子太傅工部尚書加一級軍功加二級(臣)汪由敦
工部右侍郎(臣)董邦逹
欽定盤山志目錄地理𩔖六(山水之屬)
卷首一
巡典
卷首二
天章一
卷首三
天章二
卷首四
天章三
卷首五
天章四
卷之一
圖考一
卷之二
圖考二
卷之三
名勝一
卷之四
名勝二
卷之五
寺宇一
卷之六
寺宇二
卷之七
流寓
卷之八
方外一
卷之九
方外二
卷之十
藝文一(御製恭和詩)
卷之十一
藝文二
卷之十二
藝文三
卷之十三
藝文四
卷之十四
藝文五
卷之十五
物産
卷之十六
雜綴
(臣)等謹案盤山志二十一卷大學士蔣溥等
奉
勅撰盤山在薊州城北二十五里為漢末田疇隠
居之地五峰三盤林壑幽邃單椒秀澤雄甲
畿東自
聖祖仁皇帝四度臨幸
宸章題咏照燦巗阿然舊無山志青溝釋智朴始草
創成編詞旨冗蔓體例尚多未備我
皇上宸遊莅止靈境日開乾隆九年始
命發内帑建
靜寄山莊於山之陽天闢名區全攬勝概歲春
秋有事於
諸陵每駐蹕
行宫
幾餘靜憩智仁樂趣暢洽
宸襟山水效靈益增神秀乾隆十九年二月
上行幸山莊爰
命蔣溥汪由敦董邦逹纂修新志溥等承
詔屬稿詳加裒輯分圖考名勝寺宇流寓方外藝
文物産雜綴八門釐為十六卷首冠以
廵典
天章五卷至十二月書成奉表恭進焉(臣)等敬繹
睿製旁考舊聞惟兹山之靚潤深奥足與嶽鎮競
秀而其名不大顯於前世以是知天地清淑
之氣扶輿磅礴固必待時而出以奉
大聖人泮奐之娛而
天筆昭回鏤巗耀谷品題甲乙榮幸無涯尤自古
所未有敬錄斯編亦以慶兹山之遭也乾隆
四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定盤山志
凡例十六則
一盤山巨麗甲於畿輔歴代巡幸史冊志之我
朝為
盛京山海經由之道歲上
陵寢駐
蹕攬奇金牓璇題照耀於崇巖邃谷間宇内名嶽得
未曾有兹焉纂述首舉
行宫以統名勝視舊志僅以梵刹為主迥不侔矣
一名山標勝尤重篇章兹山自
聖祖屢臨大文炳煥
皇上御製富有日新真足苞藴元精超越萬古敬謹編
載寵耀山靈而臣下扈從賡颺及山人墨客長吟
短咏有可採者並載入藝文至蒼厓蘚壁之留題
佛廬古墖之遺碣言苟雅馴時無今昔舊志所編
是正是補刪繁滌陋允備大觀
一卷首備登
宸章凡摩崖勒石於各景及寺宇中者不復重見惟
賜額對聯則分志於各𩔖並垂永久
一圖志並稱所以備省覽也
行宫地居最勝模寫宜詳而山中一峯一水之奇務
期刻畫無取髣髴凡得圖四十幅圖各為之說不
惟為搜奇剔隠之資亦足為考古證今之助云
一田疇掃地入山風節炳朗第地處幽僻豈無高
人托跡行事不著載籍者如田盤先生之屬舊志
直斥為誕妄過矣至近時人物或有足未履乎巖
穴名偶涉於傅會者又不得不於博取中寓謹嚴
也
一地名或彼此互見或今昔殊稱豪傑隠淪之蹟
或時遠而論異皆當證諸史冊旁采記載以一參
差(臣)等不揣固陋時附管見於各條下以謹按二
字别之
一紺宇精藍同是山中福地舊志於寺院及菴分
門區𩔖亦屬支離今彙歸為一惟今昔異名則特
標今名分注舊名某寺若古中盤改為正法禪院
賜額仍書古中盤之類則以從今為復古至院宇改移
舊地者亦標明新址仍綴舊地以存考據
一寺院建置確有碑志可据者詳記源流其或山
僧野老耳食口傳他無徵信寧從疑闕
一盤山舊傳七十二名菴歴年久遠興廢不常其
間碑碣無存遺址莫訪正不必強求符合舊志舉
傍近諸山寺院悉行收入殊為牽混宜從分别以
求徵實
一有稱名鄙俚者悉行請
旨改正使幽厓古洞一洗塵凡
一諸古刹豐碑林立其有義無乖誣言稍典雅者
俱為載入以標舉源流考證時代
一著作之專屬某寺某景者附於其下以便尋覽
若游歴題詠不專主一地者統載藝文此舊志例
也仍之
一山中松石怪偉絶特域中罕覯舊志列名類叙
多嫌簡略兹於最奇秀數種各加形容疏剔將靈
姿詭貌開卷躍如俾曾遊者頓還舊觀未至者恍
同身歴
一山中物産舊志頗為詳備然
聖世地産滋豐有昔日所無而於今蕃殖者敬為補入
一舊志意廣卷帙翰簡畢登兹編體從紀勝務汰
龐雜惟有關編纂者附數則於雜綴中
一志乘例載星土尾箕析木津也分野為幽燕漢
以後天官家言紀度或異占宿不殊但所屬闊遠
千里而遥非田盤一山所能專故不别立一門
欽定四庫全書
欽定盤山志卷首一
巡典
軒轅氏訪道以還數千百年間師征行狩涖止崇
椒史冊猶可考見
盛朝時邁之典動遵古義域中喬嶽巨鎮昔王肆覲會
計之地
臨幸幾遍況盤山尤近屬畿甸哉考諸前代惟唐太宗
一駐其地遼會同統和金大定間曾兩至焉然貞
觀以師行偶憩未有勝事可傳遼金雖遞經流覽
而風雅闕如林壑之美抑而弗彰
國朝定鼎北平盤山為上
陵寢經由之道
聖祖仁皇帝嘉其山色秀潤始
命闢路以登
御筆宸章昭回雲漢我
皇上崇孝法
祖歲春秋有事於
諸陵懷巖阿之
遺製覽雲物之呈奇減衛輕輿至止尤數(臣)等伏念造化
清淑之氣蜿蜒扶輿磅礴鬱積必待至人而始畢
露其奇盤山為畿輔奧區自
本朝
聖聖相承來遊來歌而瓌偉絶特之觀遂甲於天下誠不
世之殊榮前古所未有也澗草巖花悉承
雨露山樵野衲親覩
光華隆軌昭於省方名山呈其靈秀扈從臣僚職當執
簡濡毫以志歲月
康熙十四年十月十三日
幸盤山諸寺皆
賜金
康熙十七年九月二十四日
幸盤山古中盤
御製詩一章復
賜匾額雲罩寺萬松寺咸蒙
聖藻題榜
康熙二十五年十二月一日
幸盤山盤谷寺
賜詩及
御書並勒石建亭
康熙四十三年三月十日
幸盤山盤谷寺有用智朴韻詩二首
乾隆四年九月十七日
幸盤山天成寺
乾隆七年九月十六日
幸盤山天成萬松盤谷雲罩諸寺
乾隆九年始
命建
靜寄山莊於山之陽
御筆標題各景中有邃宇曰
壽萱堂以為
皇太后臨幸憩息之所十月二十日奉
慈輦駐
行宫遍覽諸勝二十一日
駕至天香天成萬松盤谷東竺雲罩少林諸寺先是
發帑修建雲罩感化天香諸刹次第告竣
乾隆十年二月十九日駐蹕
行宫二十日
駕至千相寺二十一日至天成寺萬松寺
敕修千相少林盤谷諸梵宇
乾隆十二年二月十四日駐蹕
行宫十五日
駕至感化天成萬松盤谷東竺雲罩等寺十六日至千
相寺十七日至古中盤少林寺是日
賜諸王大臣等宴侍臣能繪者被
旨圖寫内外各景至是成卷進呈
乙覽
乾隆十三年閏七月十九日駐蹕
行宫二十日
駕至天成寺千相寺二十二日至東竺菴少林等寺
乾隆十四年九月十七日塞上行圍旋
蹕奉
皇太后
幸行宫
駕至天成萬松盤谷雲罩東竺雲淨少林等寺二十一
日至東甘澗古中盤
乾隆十五年八月二十二日奉
皇太后
幸行宫
駕至天成寺西甘澗東甘澗古中盤先後
敕修萬松中盤上方諸刹
乾隆十七年二月二十一日駐蹕
行宫
駕至東竺雲淨少林等寺十月二十八日
幸盤山行宫
乾隆十八年十月初五日塞上行圍旋
蹕奉
皇太后
幸行宫
駕至雲罩寺初八日至古中盤東甘澗西甘澗天成等
寺
乾隆十九年二月十八日駐蹕
行宫
命(臣)蔣溥汪由敦董邦逹等纂修盤山新志(臣)等仰見
天筆詠題日星並耀
宸遊伴奐歲月無疆幸常從左右史後槖筆以紀盛事
焉
欽定盤山志卷首一
欽定四庫全書
欽定盤山志卷首二
天章一
徐無山色雄秀絶倫而紀勝標奇罕稱巨麗自
聖祖再三臨幸
皇上頻年駐蹕作為詩文精深博大足以涵納羣有陶
鑄萬象不斤斤為此山闢未有之奇而山之真面
目呈焉敬謹編緝冠首一書卿雲爛而虞絃陳岡
鳳鳴而周詩盛名山榮幸藝苑增光矣
聖祖仁皇帝御製詩
清晨入盤山二首
日出入盤山宸遊草木閒村莊人盡望處處水潺潺
當年乘輦到今日復來游山水不同色泉聲還細流
盤山絶頂三首
上盤絶頂俯神京九日登山積翠晴荒寺日高人少至
野林烟靜鳥無聲道中勒馬觀風景澗下留鑾愛水清
縱目徘徊猶不盡氤氲縹緲海雲輕
四顧清標高逼天風雲塞上斂寒烟遥觀沙漠宣威遠
近控州城作鎮懸紫蓋山中獨奇秀雙峰嶺外更緜聯
九秋朗耀幾千里落葉蕭條滿目前
薄暮東風來返照游心怡曠動揮毫題詩數句林光晚
作賦初聯雁陣高盤道崚嶒難步躡危巖嶻嵲恐身勞
欲歸帳殿還傳語引路山僧度遠皋
晚過李靖菴二首
兩崖石壁出秋雲野草寒林有鹿羣古刹斜陽人寂寂
香烟飄處雜紛紜
蒼茫絶頂樹參差落日還營過竹籬念及凌烟留姓字
獨於古壁一題詩
古中盤望蓮花峰
中盤遥望蓮花峰日映山林氣色重老衲吟詩渾半偈
翠輿臨發又從容
再游盤山
薊州城北黃崖前水甘土厚多平阡崇山特起矗霄漢
栝柏夾路隂參天回鑾複嶂倍娟秀幽林邃谷時夤緣
雲蔵古寺行未到樹杪先有鐘聲傳數峰突兀勢陡絶
上迫箕尾雙星躔峩峩石狀獸蹲立因風摇曳如空懸
深潭清泠那可測知是百尺神龍淵鉢泉恍惚有海眼
潮井呼吸通百川不然泛濫亦易挹何為萬古清涓涓
神工融結天巧鑿更逞遠目窮高巔漁陽古郡最阻阨
屹為左輔雄幽燕即今交河遠置候此實堂奧非臨邊
太平粗喜有端緒石根沙磧皆原田偶兹登陟聊駐旆
用寄襟抱題斯篇
復游盤山絶頂
絶頂巉巗裏松烟向曉開片雲生衆壑虚籟落空臺寺
古人行少林深鳥亂回千峰多秀色遠眺足徘徊
甲申春謁
陵回鑾路經盤山有僧智朴呈接駕詩即用原韻二首
廿載常輕步年華去莫從古松分遠近老衲自從容問
及當時景猶疑隔嶺重山高勞脚力來往遍雲峰
鈴鐸鳴山下田疇雨露恩經聲連靜舍法語閉柴門隂
跡安無意清思禮世尊春風來拂面依舊是乾坤
御製文
游盤山記
連太行拱神京放碣石距滄溟走薊野枕長城是為盤
山蓋冀州之天作俯臨衆壑如星拱北而莫敢與爭者
也昔魏田疇隠居於此故名田盤或曰古有田盤先生
自齊來棲止焉地僻而山秀樹密而谷深韓昌黎文所
稱太行之陽有盤谷者無從考其非是而其為隠者之
所盤旋則一也山亦有盤谷寺自唐寶積開堂代有名
宿憨山拙菴後先輝映為是山佳話然吾儒木石居而
鹿豕游者田疇之後無聞焉四顧梵宇精藍依山隠谷
鏤峰磨石刻畫天真而乏柳州西山之文杜陵北征之
作嗚呼是亦可慨也已乾隆七年秋因謁
陵回鑾便往游之斥警蹕減儀從輕輿朝陟搴蘿扳磴曉
嵐豁開泉白山青颯然林空鬱然松翠於是停蓋駐轡
怡情縱目者久之既而行漏催吟興盡夕陽在山金吾
整駕雖命省騶從而近御執事者汗雨揮而塵烟騰向
誚隠者之絶少翻疑隠者之避而遠去耳迺知千乘萬
騎不可以游山偶一過之山靈將毋笑其不韻也耶
靜寄山莊十六景記
塞外之山岡巒渾噩堂阜連延以雄峻勝塞内之山峰
巖峭拔崜㠖崱屴以奇秀勝造物之靈有獨鍾南北之
分鮮兼美也而惟田盤自太行而來塞垣依此以築故
介在南北之間兼收雄秀之粹卓為造物奧區焉乾隆
壬戌夤緣往一游自是山川之美不能恝置然朝往暮
歸僕從侍御之臣不免於勞迺發内帑建山莊於山之
陽買地繚垣據景搆舍高因迥有僻以幽探藻繪不施
亭臺間出園之内得景八園之外標舊蹟與諸寺復得
景八合為山莊十六景而名之曰靜寄夫靜者山之體
其寄於天地也恒得常焉人生而靜則靜亦人之體也
而恒不得其常者則其寄蓋不如山也余之以是取名
其亦所以自警也若夫山莊之號則法
皇祖避暑山莊之例苐其去京師較避暑近十之五為幅
員較避暑僅十之三尚樸素屛文繡適可而止容膝亦
安守舊規而勉欽承讀是記者尚知吾繩
武之意而所重固不在卷阿之游歌也歟
盤山千尺雪記
昨歲巡幸江南觀民問俗之暇流覽江山勝概尋古跡
之奇文物秀麗區也其悦性靈而發藻思者所在多有
而獨愛吳之寒山千尺雪剏於明隠士趙宦光今范氏
搆園其地者境野以幽泉鳴而冷題其閣曰聽雪為之
流連為之倚吟歸而肖其處於西苑之淑清院蓋就液
池尾閭有明時所作假山喬木峭蒨噴薄之形似之矣
而乏天然及秋而駐避暑山莊迺得飛流潄峽盈科不
已者作室其側天然之趣足矣而尚未得松石古意今
春來盤山游文皇所為晾甲石者匯萬山之水而歸於
一壑潨潨之湍奏石面謖謖之籟響松顛時而隂雨忽
晴衆谿怒勃則暴漲砰訇&KR1154;焉直下挾石以奔觸石以
停鞳然鏗然激揚湱然雖千夫撞洪鐘有不足比其壯
者爰相面勢結廬三間兹重游而其屋適成開虚窗俯
流泉覺松濤石籟問答親人迺嘆寒山千尺雪固在是
間而勞勞往返營營規寫者不幾為流水寒潭笑未能
免俗哉率筆記之亦以存高風之慕也
御製詩
盤山(樂善堂集)
盤山山色翠空濛我欲登游霧半封寄語山靈還訂約
他時擬上最高峰
登盤山口號(己未)
千林落葉見山容翠嶂丹崕歴幾重漫憶當年曾訂約
今朝果上最高峰(舊作望盤山有寄語山靈頻訂約他年擬上最高峰之句)
登盤山天成寺江山一覽閣作
兩峰天闢仙壺路到眼江山萬派分樹帀丹崕空外合
泉鳴碧澗靜中聞緣階蘀走秋聲細䙚鼎香飄瑞靄紛
今日身行圖畫裏六塵幻有等浮雲
昔聞(庚申)
昔聞盤山側有谷名虎里白額任縱横居民皆遠徙有
一雲水僧結菴山之屺夜坐悟無生曉起擔柴水忽然
一虎至是僧瞋目視孽畜胡為來速去斯可矣虎果掉
尾去如聽彼指使自此衆鄉民號之為佛子僧亦自謂
神其實無他技無何虎復來咤之厲且訾逐逐行近前
僧葸迺拜跪四鄰爭赴救虎去僧早死方知浪得名前
番幸偶爾有名無實人可以鑒諸此
題天成寺江山一覽閣(壬戌)
明發陟山巔天門闢曉烟翠華隨日轉緹騎帶雲旋野
色供清眺松聲答響泉重登蘭若閣題句憶前年
高閣坐秋風江山一覽中低臨雲影白亂纈樹梢紅佛
殿嵐初合僧房竹暗籠靜思延賞意不與侍臣同
登盤山作
金根遥指碧雲隈磴路林扉迤邐開石裏流泉聞不見
烟中飛鳥去還來南臨薊野耕桑富北枕盧龍關塞恢
詎比登封誇豫大每思山木毓良材
題李靖舞劒臺
壯士今何在空餘舞劒臺名隨流水去客共白雲來松
韻雄風謖川明匣水開幾多評古意清咏久㣶徊
盤谷寺恭依
皇祖聖祖仁皇帝元韻
時巡行夏令秋稔賴
天恩式閱田盤處言瞻法海門璇題今尚煥釵脚古稱尊
敬識
當年意豐碑鎮厚坤
雲罩寺作
應接真無暇山川果有靈谷烟披亂絮瀑水瀉懸屏錦
片千章紫蓮花萬朵青徐無最高處極目偶延停
經唐太宗晾甲石
石名晾甲枕山陂遺蹟貞觀藉撫追若使當年無此役
何須重建魏徵碑
再題盤谷寺
盤谷無定名太行亦有之是處兩山環不知名者誰我
來正清秋萬樹丹黃姿間以蒼崕松尤比春林奇石磴
溜鳴泉峭崿雲四垂佳景面面殊圖畫行行披依山闢
新徑掃苔看古碑塵心一以灑不覺歸轡遲
盤山懷古
田疇不賣盧龍塞李靖空餘舞劒臺月鏡團圞誰掛得
峰蓮崪嵂自飛來定光燈影猶飄忽茶子松精𩔖詭詼
只有開堂傳寶積求心何處一言該
過賢渠莊望盤山(癸亥)
馬上看山色猶記登臨美他年視今朝何以異乎此
天成寺江山一覽閣疊舊韻(甲子)
招提據嶺巔游轡破朝烟勝地常相憶危樓重少旋風
旛標妙偈琴操咽寒泉安得長無事山中駐小年
閣迥座延風田盤畫景中縱予雙目遠愛彼片霞紅澗
戶人尋闢巖題蘚自籠山禽時送語道與昔年同
登盤山偶咏
翠岫丹楓萬景全盤山不到漫三年流隂逝水無須喻
常住金身朵朵蓮
温暾朱鳥晃谽谺陽月風光罨幰紗恰似迂倪饒氣韻
山衣無藉樹杈枒
有水潺潺有石粼雲容峰態自相皴田疇不賣盧龍塞
豈必今時無隠淪(末二句用舊作遊盤山記意)
仰觀俯眺愜幽襟千仞岡頭足暢吟却倚層峰還自問
每慙仁者樂山心
盤山行宫即事
清泉為帶樹為屛卜築棲雲幾架廳捐俗儘堪稱别業
對山偏喜敞虚庭蘚封絶壁留科斗松老靈根長伏苓
雲罩鐘聲如半偈應教隔歲一來聽
天成寺撫觀乾隆七年遊盤山記因而有作
虚窗四啟曉霞流人在層巖最上頭詩句偶拈今日暇
風光宛似昔年秋泉淙澗底琴音寫峰倚天邊畫景收
獨撫穹碑參結習轉教心恧重來游
江山一覽閣中橘樹子二盆鬱翠垂金饒有佳致
輒題以句
纍纍金實突黃柑色映無生古佛龕橘月燕山吟橘樹
春風一室小江南
萬松寺三首
磴道行行赴峰容面面殊來看後凋色得領小年娛謖
籟林端瀉蟠虬壁罅扶三間白板閣萬里納徐無
上方棲碧&KR1828;松徑破烟登堪與僧為侣何勞竹作朋濤
聲將俗遠黛色得雲凝古蹟供詩料苔碑尚可徵
木落見山容蔥蔥色獨濃有聲皆作鐵無我不成松寫
霧衣應濕盤隂草尚茸苾芻無半偈讓爾占高宗
雲罩寺留題
訝底層雲不盪胸山靈為我闢雲封開窗四面延奇趣
萬疊屛風削玉蓉
高入天風顑萬尋登臨信可散幽襟常時畫裏遥觀處
獨據匡牀自在吟
林霧谿嵐眼底浮風鈴語我少淹留非關勝處誇新句
祗恐匆匆負此游
登雲罩寺定光塔
視下曾無地言高只有天常時雲外影今日墖前禪步
步烟霞路行行般若船問誰經到此尚有俗塵蠲
望盤山雪色(乙丑)
樹和雪色望難分未到盤山意巳欣絶壁白融疑過雨
精藍紅露半披雲始知造物無形畫誰解當前大塊文
笑我吟詩成爝火檀烟心事且閒焚
命慎郡王寫盤山山色口占詩以贈
吾叔詩才素所知於今學畫畫尤奇同來勝地寧無意
為寫山容更咏之
盤山行宫即事
山靜室增古春初景巳和繁聲來亂澗秀色在喬柯隂
雪素懸磴陽崕綠縟莎回鑾因道便偶此詠卷阿
軒庭秀而野山水清且佳乍可令塵遠由來與道偕鶴
鳴元圃外人度白雲涯學字娛幾暇何曾辨折釵
當戶多丹嶂周阿有碧苔於焉樂書史何必命樽罍髣
髴讀韓序依稀辨李臺肯窮游覽興佇待奏章來
雲罩晚鐘
舂容曼衍續還停入夜披雲凑晚聽清切軒窗詩句好
靜參棒喝夢魂醒空諸所有無諸幻月在青天水在缾
西子烟花非半偈(去年盤山詩有雲罩鐘聲如半偈之句)底須佳景說南
屛
春雲
春雲作輕雪雪止雲亦開入夕春山佳山月照我懷鳴
禽啅松巢流泉淙蘚階愛此景致幽稍坐虚明齋敲火
煮石鐺點筆勒烟崕林泉興堪託翰墨意所諧匪云事
遨遊多因便道來
天成寺江山一覽閣作
香界雲千疊丹梯路幾層巒扉纔闢霧澗道尚餘冰初
狹應祛俗中宏有上乘忽然天半坐疑是月中升
萬里江山納三間軒閣虚直令憂可忘到此習全除嫩
草初春破連林積素餘如來全體示而我亦如如
雲半是壺中平臨衆壑空梵聲遥送雨幽籟鎮吟風佳
趣何人領忘懷與物同去年題壁字烟荔亦蒙叢
几席颯然清禪房稍暢情烟花空有色山鳥兩三聲翠
嶂寺前繞春雲戶外横濡毫難得句萬景自天成
萬松寺
蘿磴烟巒幾曲盤上方遥在萬松端攀登盡處仍初地
小閣春風二月寒
置身應在翠雲鄉雲外層峰望渺茫我有閒愁吟不了
天風謖謖為吹將
誰道山容朝夕變招提松色四時同閒開屋北羲皇牖
坐對淮南十八公
林廬清曉散輕烟徙倚憑參龍樹禪春鳥一聲人寂靜
不知昔日與今年
是日未至雲罩寺寄題以詩
寺在白雲端峰頭尚仰看非關難得到却慮不勝寒樹
色連空暗鐘聲落澗殘不教餘興盡佳處且回鑾
寸步不曾移十方徧滿時如何參色相除是絶思維泉
響春前細山皴雪後奇三間白板閣故我獨留詩
去歲吟墖前不作塔前想今朝望山半已似山半往堪
以悟離合何須别俯仰鐵索千尺垂有誰破雲上
倚壁此冥搜天門一望悠不殊臨絶頂頓覺解繁憂雲
路白為界松濤綠處流吟懷寄象外好待重來游
偶憶盤山别業命筆寫之幷題以句
盤山太行脊千里走薊易峰巒特秀拔往往露奇石别
業搆其間匪學烟霞客來往偶停驂一覽千巖碧孟夏
雨未足輾轉愁無麥飛廉勢復扇熇蒸日若赤虚堂苦
煩悶遣興無良策偶憶雲中居松泉在咫尺命筆規橅
之肖勿求形跡幽籟奏柏竹爽氣生几席架壑白板閣
更復堪響舄曠懷一為寄繁慮於焉釋遥想伊蒲軰禪
悦正幽適
題慎郡王田盤山色圖十六幀
靜寄山莊
别業搆田盤潤挹千峰翠陵谷因天成軒齋稍位置境
惟幽絶塵心以靜堪寄披圖似重歴悦此烟霞意
千相寺
曾聞佛示蹟一夜千相成千相各殊别因之寺得名而
我莞爾笑此語殊不經燈籠答露柱熾然無色聲
萬松寺
萬松松無萬無已云萬松颯沓韻金石猙獰挐虬龍白
澗幾曲盤綠隂千古濃苾芻入三摩真參不空空
天成寺
兩峰五丁闢一寺雙林開坐我挹秀閣抒兹即景懷冷
泉淙石齒疎林掛兔胎結習一以忘故知無去來
少林寺
精藍據層巔烟磴凡幾疊丁星綴紫茸爛漫紛紅葉北
山鮮移文(是山古為隠者藪今則為禪家窟矣)西域饒梵篋少室本同名
跋陀倘能接
盤谷寺
出楹幽霧寫搴幌緐雲噴我曾拾級登蒙茸破秋蔓愛
此老筆遒更豁煩襟悶踽踽策杖人然疑覩李愿
雲罩寺
常時望田盤雲在山頭起昨歲登絶頂雲迺在足底由
來萬仞高只此一步是定光無說說不異天龍指
古天香寺
嶂葉綠交軒岫霧白封殿隔巖望初地金碧時隠見遥
想佳蔭下春深鳥應囀何當半日閒一飽伊蒲膳
中盤
盤谷實有三中盤為最幽我曾坐松下幾度沿溪流契
理在寸心曠觀足千秋長嘯萬壑空髣髴晤田疇
東竺菴
西方亦有竺東方亦有竺試問為異同兩三原是六真
偈空水泥妙曲絲竹肉可惜門外漢不如屋裏宿
雲淨寺
山水智仁德松竹清和聖學遯久無人逃禪迺有柄梵
宇何林立法體交光鏡坐對默忘言一川秋雲淨
東甘澗
入山既遠俗尋流復得源齒齒咽白石絲絲漾綠薠在
隂鶴叫子猗庭竹育孫仲長今豈無可以樂衡門
西甘澗
澗水分東西地靈甘則同汲冷垂折竹潤枯燒老松無
須調水符可作清齋供嗟彼栖遲客來思慰遐悰(予既憾隠)
(者之絶少而乂慮隠者之不予從也)
上方寺
蘿徑迴羊腸攀躋到上方鳥語奏笙筑嵐氣霑衣裳天
樂悟根塵花雨紛幻常漢室仙人掌至今零露瀼
雙峰寺
衆峰何攢攢雙峰迥莫攀下臨衆壑空高入天風寒月
影標靜常秋容變蒼丹鐘聲聞上方堪證六度檀
金山寺
造物無盡蔵環中有獨得偶爾寄林泉誰云娛翰墨心
與空宇閒身在孤松側維摩明示予萬古田盤色
如來影
盤山千相寺石上有如來影像詩以詠之
如來無物不如來無物不如本無物豈於石上獨留跡
得毋此石非真佛無物非佛石豈獨非亘劫色相不長
苔衣君不見古德跏趺背佛殿自謂能參言語斷此事
瞞人那易瞞識者嗤為擔板漢
去歲盤山天成寺中橘樹子饒有佳致因圖之以
歸幾餘展玩正值橘月漫成二章仍依舊韻
何須伯仲較橙柑悟處應同彌勒龕留得盤山霜色在
天成高閣小窗南
千戶原輸三色柑春風偶憶普明龕(舊句云橘月燕山吟橘樹春風一室)
(小江南)色香重演無生偈漫論名家鄭所南
欽定盤山志卷首二
欽定四庫全書
欽定盤山志卷首三
天章二
靜寄山莊(丁卯)
六御上
陵回便道憩山莊山莊景已佳春日正載陽暖霧蒸浮嵐
隠現環松岡萬變出頃刻妙筆誰能方蕭齋對嶢峰攬
結資忀徉駐蹕憶前春倏忽經兩霜誠哉靜如寄紛矣
幾偏忙習靜縱有懷勑幾安可忘
天成寺
尋徑入林閭花宫地最初磵餘春雪脆窗引竹風徐山
靜我來慣天高佛喜居兩年違相好五髻只如如
名山結四鄰拱伏禮能仁松色遠逾秀泉聲春更新自
能空世諦頓覺息凡塵小坐參今昔誰分主與賓
江山一覽閣
無路中間有路通豁然開朗眄長空句披月脅天心妙
窗納千巖萬壑風橘樹迎人還鬱翠(前年有天成寺橘樹之作)杏花
過雨乍殷紅誰云俯仰成陳迹恰似沙紋淺印鴻
萬松寺
精藍勝已奇喬木秀山姿名不受嬴汙榦曾聞偃為惟
應風入耳誰得斧斯之點筆成吟處童童影未移
崇椒蹕暫停憑檻攬山靈佛火閒中叩雲濤靜裏聽四
時無改色萬古有曾青擬借吳剛斧盤根劚茯苓
盤谷
路轉萬松寺松勢殊未已行行歴嶔崎古寺中盤裏坐
逸轉憶勞習靜復窮視此處得天倪因之悟物理
登雲罩寺塔
登臨值晴朗千里入指顧雲罩巳天半浮圖更高處極
目愜素懷拈鬚得新句瓊樓不勝寒坐客那忍去寄語
舍利光記予來兩度
東竺庵
策騎循羊腸盤紆歴嶕嶢卻望掛月峰聳入雲端遥陽
阿泉已壯隂崕雪未消精舍枕林楚蔽虧古木喬遠聞
疎鐘聲下見旛影飄攬結既云富僕御亦已勞此間泉
石佳小憩山僧寮海棠開笑靨杏花剪絳綃未見天女
散得毋谷神要問其意云何報我今花朝
盤山花朝
常年每愛度花朝卻每花朝愁裏度近喜薄雪灑原田
舉趾春耕猶不誤駸駸六轡駕言迴恰逢令節山中駐
山中春事日已佳碧桃紅杏霏烟霧破萼含胎各殊致
姹風嫣月均堪賦更值芳辰判半春底須彩勝張高樹
寄語山靈記此來此來差未相孤負
月
何處無明月明月山中好春宵澹沲時流光入懷抱雲
容自卷舒山色增窈窕印波醒潛魚隔林隠宿鳥如挹
玉壺寒不輸秋魄皓託好愜靜因澄觀切清顥
少林寺
是處由來初地(盤山雖屢經駐蹕而少林寺則初到)會心都契法源巖懸
水出嵌隟路轉人度松門
少林名自少室是一是二堪參忽坐壺中天半下臨萬
壑千嵐
俯仰似霑花雨布施非為福田(是寺將廢圮因略為修飾之)幽閴自
彼無俗山林於我有緣
古中盤
塔院經行石磴紆灑然精舍出塵區雲容自在舒還卷
山色何妨有若無
只有天高萬象低登臨拾級一攀躋僧人白足石橋畔
三嘯還如過虎谿
門外一峰積翠浮(寺中門外一峰扁聖祖御賜也)淙淙玉乳澗邊流
常時怪底雲霞護四字標名
聖蹟留
試掐山花佛鉢澆偷閒聊爾坐僧寮開窗漫為山深慮
山越深斯見越遥
盤山夜雨
傍晚山雲密中宵春雨寒聲偏清耳觀望巳慰心官谷
口流應壯簷牙響未殘評量凡幾寸轉覺寐難安
雨中自盤山移蹕白澗
南峰雲接北峰雲郊墅微茫驛路分最愛牧之詩句好
清明時節雨紛紛
盤山十六景
靜寄山莊
人生而靜儒者之言也人生如寄達士之旨也山
以靜為體其寄於天地與人之寄於山等觀山以
觀我生其體不二故其寄也恒主乎靜
秀木千章蔭疏峰四面羅經營成不日泮奐詠卷阿藻
繪無須亟林泉豈在多肯堂遵
祖儉(是處闊較避暑山莊僅十之四而程則僅十之三)色養奉
慈和繞砌栽紅藥開畦灌玉禾萬緣歸靜寄隔歲一相過
太古雲嵐
當山半隨高下為樓館殿室取唐庚山靜似太古
顔之山中出雲頃刻萬態人知今之雲不同於昨
豈知伊古以來無日無雲未嘗少異雲無古今山
無古今萬事萬物無古今曷似之云乎
窗納田盤萬景全宜人暮靄復朝烟臨虚標秀琴書潤
因迥為高坐卧便適可成圖添粉本偶然得句勒崕巔
批黃稍暇無餘事靜讀鶴林玉露篇
層巖飛翠
入山逾深所見逾遠千巖萬壑烟鬟翠螺環列几
案靜寄此間頗能盡攬兹山勝概山水有靈不當
驚知巳於千古耶
夏屋枕崇椒林霏互吞吐徐無無不佳是惟最佳所雲
起樹中間泉分山四宇薈蔚鮮定容變幻乃爾許俯仰
接諸天時時落花雨
清虚玉宇
山莊東少北傑閣圜搆是為上清碧虚玉帝之宇
道家者言姑弗深考天在山中其有得於大易之
旨歟
地切清虚妥玉真嶤峰孤迥若為隣行來禹步何常慣
却是遊仙天半人
鏡圓常照
環山皆寺也其在山莊西繚垣之内者於古無名
雖不足當鹿苑雁堂之鉅麗而於此作佛事即是
耆闍崛山
戶有白雲封庭餘古樹濃何須參寶積藉以繢山容瑞
相標圓月禪心定毒龍招提隨望是互答六時鐘
衆音松吹
水石間鏘然成韻為環珮為琴筑為笙竽鐘磬泠
泠盈耳至清飈一過或長風號空為驚濤為鸞鳳
嘯漆園氏所謂天籟意其是歟
伏流飛瀑渾無定此獨松間匯小池巳覺地琴清越矣
更兼天籟始終之忘機徐聽韻盈耳得意間憑綠映眉
正是八音繁會處高山何必待鍾期
四面芙蓉
山中一盤一曲一澗一石各具奇勝而遠觀秀絶
莫如諸峰就岑蔚處為亭四望霞表層湧疊出圍
合若屛障李青蓮於九子匡廬皆有芙蓉之目信
其工於體物
芙蓉朵朵標銀漢恰似香罏日照明千古名山以人重
田盤匡俗兩先生
貞觀遺蹤
山以石為體有在南澗中者曰晾甲相傳因唐文
皇征遼得名貞觀去今千餘年石不泐名不滅得
失之圖可弗審諸
巨石當其垠苔泉灑清泚遺蹟傳楷模在彼不在此
天成寺
自宫門西行越蓮花池循山澗北上三里許曰天
成寺寺門有樓下瞰山麓如深巷屈曲磵泉苔石
歴歴可數遠眺林巒攢簇天成圖畫或曰盤山圖
經稱四正山四山迴合天然城郭故舊有天城之
名
憶我初度遊上盤問津原自天成寺是時秋老變山容
霜楓古柏紛丹翠坐我江山一覽閣成詩聊寄烟霞意
雲罩萬松高絶處慮不勝寒迴六轡從兹結習鎮相縈
頻年便道輒停蹕(叶)攀躋涉歴既經慣幽者畢探遼者
至得愈多愈不忍置更虞奔走勞執事因之卜築擇佳
勝雕斵不施敦簡易朝往暮歸樂無窮得路安能忘所
自繄余惕若廟廊者豈宜躭適山林致田疇大隠倘可
招勤政咨諏共圖治
萬松寺
山外石而中膚松生石罅或偃或欹或横出或倒
懸或屈曲夭矯或竦特直上負奇鬭異古秀不可
名狀昔人遊盤山謂山之勝松為最良信
蒼翠復清&KR0751;仙山别一區誰知圓覺佛也愛老成儒以
石為胎古因風泛籟紆此間來亦屢興會幾番殊
舞劒臺
萬松寺西一逕陡絶緣藤上北岡為李靖菴庵西
為舞劒臺石盤陀高聳平敞足展襟抱
澗看玉室抽泉是霜鋒淬秋風騞然鳴想見英雄槩
盤谷寺
盤谷居盤之中羣峰屛繞山泉潨下匯流為一逆
折而西又名青溝居人謂之上甘澗
繚谷一盤一曲精舍三間五間翠雨飛時林靜白雲開
處僧還暫遊宛探月窟到此可破天慳珍重韓愈李愿
曾否烟磴躋攀
雲罩寺
挂月峰巔浮圖矗峙天際曰舍利塔寺居其側雲
滃然若擁若覆自下觀之或見雲不見寺而寺中
或不復見山云
山雲罩寺寺生雲形色誰能與判分恰似拈花便微笑
說無說處不聞聞
紫蓋峰
一峰踞中臺圓峭離立單椒秀澤蔚如華蓋諸峰
駢羅若拱而伏於形勢為特尊
鼇柱千秋鎮太寧諸峰拱伏儼來庭疇人試問應難測
華蓋垣中第幾星
千相寺
祐唐寺建自開元相傳有尊者挈杖遠至下有澄
泉見千僧洗缽因刻千像谿谷間東坡詩溪聲便
是廣長舌山色豈非清淨身刻像大是鈍置
何來龍象侣說法禮山神即景欣幽託隨緣悟靜因門
迎松落落路轉石磷磷千相即非相誰容辨假真
浮石舫
山中雲氣鬱勃瀰漫浩浩如雪海峰巒出没其中
如烟檣乘風上甘澗東北峰頂有石如艨艟萬斛
當雲起時幾欲駕飛濤凌溟渤矣
孤撐不繫幾千秋雲海波瀾任拍浮學士小哉惟識畫
將軍往者漫稱樓武陵舍處今溪口靈鷲飛來古渡頭
放眼縱看天以外覆杯何異芥為舟
盤山松奇秀不可勝紀偶寫虬枝以誌一臠鼎味
口占率題
記得萬松寺當門阿那株偶然為放筆所喜不相殊
秋日靜寄山莊(戊辰)
夏山太濃春淺淡惟有秋山最可人小别田盤過歲半
白雲綠岫如相親岫態雲容還似舊流泉之畔松隂茂
憑高意趣合杳冥得妙心神忘去留心神意趣適所如
山莊靜寄名實符太行之陽有盤谷瓊臺中天而懸居
時時鐘磬下雲間疑有佺期相往還却笑苦求萬年藥
不及樂此一日間
天成寺
每到盤山無不到坐來高閣憶曾來窗含四面秋山翠
座招萬壑松風哀欲落未落葉戀樹三點兩點雨濕苔
我豈維摩無所著手接天花置講臺
西甘澗
此路乃初路探奇越得奇當秋坐精室尋古得殘碑石
底幽泉潄松梢宿霧披人心欣創見我意也因遲
東甘澗
常時空向詩中詠(題慎郡王盤山十六景圖内雖有東甘澗詩而其實未到今始遊云)今
日初從畫裏遊正喜軒窗無俗韻更當風物報高秋
西甘澗接東甘澗薜荔蒙茸澗路幽迴首天成白雲外
鐘聲遥自翠微流
千相寺
詭石盤危磴精藍倚繡屛衣衫生颯爽草木發幽馨雲
榻當軒據松泉隔峽聽便教遘支遠無暇問金經
東竺菴
穿林破秋烟搴蘿濕曉露雲中峰態幻雨後溪聲怒靜
室聊可憩賞心於此遇既欣筆研隨便令座席布雲罩
在上方鐘聲時靜度分付舍利光待我重來晤
望雲罩未至
非虞高處不勝寒身到何如望裏看一步未勞纔舉目
拈題已在白雲端
雲淨寺
精藍東竺東峭蒨倚青葱妙契得初到徐觀迥不同開
窗延爽籟俯檻眄秋空尋勝勝無盡生涯那有窮
靜寄山莊雜咏
雲間尚戀翠峰聳瀑壯偏淙白石寒小駐山莊欣靜寄
略紓幽抱愜澄觀
四面芙蓉入座濃石林雲海自重重上方高與秋空杳
夜半微聞縹緲鐘
臨流搆館名聽雪據勝標亭欲槩雲便是朱明無暑到
那更白帝報秋分
剡藤一試三王帖薊樹全中七字詩不是好遊兼學懶
散懷聊復偶然時
蝶栩山花何故喜蟲吟秋草若為愁掃除愁喜參蟲蝶
了了層峰翠罨眸
時向松邊依綠蔭便教石上勒朱書秋來不道吟情懶
恰有雲山會起予
欽定盤山志卷首三
欽定四庫全書
欽定盤山志卷首四
天章三
駐蹕靜寄山莊侍
皇太后游覽即景(己已)
較圍迴塞上取道駐田盤奉
養多方謹承
歡千里安山莊臨靜寄秘殿足遐觀扶
輦邀
慈豫稱觴對壽巒窗開峰罨翠階繞瀑淙寒豐歲餘清暇
吾心此暫寬
山居
山居隨意足清娛底覺風光塞景殊且喜樹姿猶張王
(二字皆去聲)還教峰色不糢糊道堪因契真佳矣畫豈能工
有是夫髣髴翠微阿那畔丹邱生在許招呼
石林精舍
三間敞白屋萬笏列青瑶少坐消塵慮興言託朗霄天
花雲外落仙樂柏間飄不必天台畔依然過石橋
綠縟亭
霜間萬葉丹松下一亭綠往往動天籟絶勝戛哀玉長
烟斂寒空因之暢遐矚
夜雨
秋霖送響屋簷垂又值雲莊駐蹕時始信山靈不相讓
偏教夜雨卻稱奇(此次行圍皆於止頓日值雨故前有塞雨又逢止頓日山靈有意示神奇)
(之句今駐靜寄山莊又遇夜雨信一奇也)度峰爛漫丹楓濯著壠緜芊綠麥
滋有喜無眠宵漏永近臣未許得全知
雨後
山容業已佳雨後越清整丹翠不一狀隂晴無定景徂
雲漸避風温暾時弄影昨來誇嫩暄今乍覺峭冷理政
過亭午趁閒登絶頂指顧俯千村蓋蔵富萬井此雨復
知時可卜足餌餠豐亨敢即詡今歲屬天幸
得概軒
一谿一壑可標名況復山軒架五楹每俯綠窗真得概
偶參白業有餘清隔牆鐘磬聞仙梵寫嶂烟霞護玉英
我豈軒轅能訪道時因福地靜塵情
新晴
新晴宿潤夫如何添卻田盤景色多宇宙以來便有此
畫圖無數總輸他風前萬樹霏紅錦霜後千溪斂碧波
佳興紛投吟不盡底須獺祭案前羅
雲林石室
一笠敞石室四面延雲林愛此朴而野悠然靜以深風
樹有聲畫秋泉不操琴繩牀坐無斁藉用空(去聲)塵心
即景
夷嵕築室道心清時有山禽三兩聲繞砌黃花秋未老
滿林紅葉日偏明石邊過雨瀑猶響松下無風籟亦鳴
暫向雲莊寄高躅漫同芝圃學長生
天成寺
兩峰排闥護祇園幽致番番入靜存會景飛窗吟據榻
吹風落葉眺歸根秋深山色無踰秀雨過溪聲尚解喧
猶喜闍黎不識字梵天籟動貝為翻
萬松寺疊舊作韻
步步入幽奇秋山訝改姿徒觀無盡蔵胡迺太佳為入
畫筌忘矣成詩壁勒之千章翠雲幄擇勝自張移
披戶一憑停地靈無不靈此翁猶矍鑠惟我愛觀聽風
颺九韶樂霜添萬嶂青更疑蔥翠頂仙藥育芝苓
盤谷寺
游山屬清秋秋光吟不足峰容秀以整樹態紅間綠攀
躋白玉梯偃仰青雲幄(叶)天成眄壺天萬松撫仙木遂
造盤谷盤宛探曲中曲武夷徒曾聞臺懷較知恧一窗
紫碧巖四砌萬金菊少坐便當去雲罩暢遐矚迴頭語
苾芻饒爾享清福
登雲罩寺定光墖
三度登穹塔(定光塔逮此蓋三度親陟其巔云)九秋縱遠觀目窮寥廓
外身在雲霞端鎮爾天籟發颯然衣袂寒宇宙渺無極
吾心與共寬
雲淨寺
招提據東嶺龍象演西天為要增山景非關種福田(是寺)
(為重修故云)嶤峯含宿潤澄宇斂秋烟卻是初題句(去歲初到未曾)
(題句)乾隆已已年
少林寺
禪室坐清秋諸天雲上頭一心何罣礙萬景自紛投無
暇搜佳句惟教紀勝游山莊看巳近牆外石泉流
敬題壽萱堂
於山莊建屋一區為
皇太后臨幸憩息之所名之曰壽萱堂而題以詩
名山結搆儼名園宜備堂闈奉
凊温塞上有松教傍鶴(熱河奉松鶴皇太后所居之處曰齋近曾題句)山中無
草不成萱所欣佳景供
慈豫奚用雕甍更綺軒勝處文言難擬議仲長樂志巳曾
論
池上居
田盤千溪萬澗不可數計然濆湧石罅沙渚間或
入地而伏流故不能匯而為池兹於山莊内相地
之宜設法疊石為盆浦以灰築之儼成半畝之塘
矣建屋其上輒成是詩
為愛空明與性便廓池盈畝任方圓半輪貯就清秋月
一片圖將碧落天屬我無心看澹澹終朝盈耳聽涓涓
會須育取成龍種荇藻光中躍在淵
書屋臨流坐卧便一泓恰對月窗圓源頭句詠朱夫子
池上居同白樂天畫本别教摹大匠詩筒頻遞走中涓
可知事在人為耳天半雲標自有淵
雨花室
林谷無過靜山房底用多翠霏峰四面青罨戶千螺門
外雜鳴雨崕間紛捲波那須天女散一室儼維摩
游東甘澗古中盤諸勝即景三十韻
前朝登絶頂已暢千里眺兹復值餘間一盡谷中妙凌
晨視庶政批覽理京報日午凍雲晴山風寒不峭苑牆
出便門巗蹊取直道(叶)遂詣東甘澗三間栖邃廟香燈
祠變相戍削殊古貌小樓一俯視約略得其竅西甘澗
咫尺入望偶未到仍尋向來路盤迴度雲嶠松門界别
逕石闥開天奧蒙茸攀烟蘿詰屈窮水隩仄棧歴㠎嶫
深林攓茂冒始過石橋北精藍喜親造外狹而中宏所
以他難較千金買勝事布施聊可斆常輕福云種頗為
山僧調結搆不更侈丹青已重耀(是寺亦為重修)别室故精潔
秋老金英笑開窗縱遠目果愜心所樂東睋見滄溟一
杯誰可釂西睇指帝都萬情豈勝料近者高下峰嶊崣
復窅窱紫翠纈茈萀卉歙奏崕窔是乃最佳處允宜智
仁好因憶韓昌黎馬秣車云膏真隠應在兹反悔向所
誚(予初遊盤山作記以是山為隠者所盤旋而田疇之後無間誚其絶少故云)興盡歸山莊
西陽未委照際和偶懷紓稱豐戒滿召(叶)明朝駕言旋
勅幾勤體要
東竺庵
竺宇山凹道必經一區也足叩雲扃恰登雲罩尋歸路
僕役云勞得暫停
草亭十笏石為牆朴野天然古上方小坐試茶何不可
篆烟旋裊一爐香
巳見花朝詩在壁甫過重九菊盈階右軍序語解人意
向所俯仰堪興懷
望盤山口號(庚午)
常時望見田盤翠馬上馳情得句頻一自山陽開别墅
較前情更十分親
秋日奉
皇太后駐蹕靜寄山莊
卜築敞雲扃無過數日停由來治人者豈可恣吾寧秋
日烟霞潔仙山草木靈以兹奉
慈豫延壽萬千齡
紆蹕駐山莊中秋過半強林姿疎間密峰態翠含蒼出
峽泉猶壯度松風已涼稍停謝公屐書史靜徜徉
寄題雲罩寺
盤山向我如無語我到盤山必有詩舊歲登臨最高處
白石綠字鐫清詞今來游歌宿兩日高處風寒姑不必
倚窗逸興巳遄飛又寄新題隣舊律今今昔昔往復還
阿誰心閒果是閒詩成擲筆大笑道讓爾千秋占此山
錢維城遠澗泉聲圖
田盤搆石室素壁著成圖映發山容秀縈迴水態紆縱
眸遥箔外側耳靜琴俱畫境相參處難分殊不殊
松
枕石綠髮蒼顔是松不及此間求諸古人誰似黃綺合
在商山
雲林石室
詰屈蘭椒路轉通到來石室碧雲叢秋山留得夏山綠
柿葉先於楓葉紅千朵峰蓮入葱蒨四垂天蓋倚崆峒
鐫崕朅詠昨秋句依舊時光默會中
秋英
秋英頗耐寒山中顔色好丁星泫露光綽約亂雲藻蝴
蝶大於掌栩栩幽叢繞所遇非世間應是烟霞表雙成
在瑶臺千年不知老
半天樓
高處為樓號半天田盤萬概覽都全設無奇句堪酬景
但是凡人便合仙東指滄溟呼皓月北隣紫蓋鬱蒼烟
落來花雨渾無著卉歙罡風掃四禪
曉游天成寺
仄蹊曉露濕叢蘭秋半金風了不寒石抱土生奇樹瘦
逕穿雲出小天寬暗泉聲是東陽樂翠柏舞為瑶島鸞
不羨仙都結遐想每來初地愜清歡
西甘澗
迤邐盤蘚磴芬菲遞仙藥嶺複見雲關花宫隔絶壑風
旛自飄梵溪橋疑度索草菴巳幽絶何必侈雁閣山僧
八十翁長跪進所作涉言即失之奚論意指錯石室倚
繩牀結攬興遐託雲漿冽亦甘吾將事泂酌
東甘澗
西甘路轉即東甘問景聊耽古佛庵領要何須較冰水
紛投真是擁青藍崇情果契妙中妙禪悦那逢憨者憨
(憨山為田盤名宿)小閣開窗秋宇淨向來吟緒箇中函
古中盤恭依
皇祖詩韻
聖日高懸紫蓋峰行秋駐蹕見
堯重闍黎七十能言舊方外還思
德有容
憩古中盤精舍
十笏纔強萬景收坐來棐几憶前游雲嵐朝暮無恒態
況是今秋與昨秋
林天石海自重重石罅霏天花紫茸風送入窗風拂去
維摩無著著何從
繚白縈青最上層鳥飛不到意俱騰自驚奇句從何得
隠有山靈導我曾
桂
垂垂金粟亞盆間花信遲因待此間(今歲中秋桂花始半放)半放
别來逢盛放盤山卻幻作香山
望少林寺
半天樓上開窗戶萬笏叢中望少林雲際梵音常縹緲
松梢墖影自森沈欣於所遇何空色樂在其間足古今
笑我閒愁經半歲何妨一晌空(去聲)塵心
石林精舍
精舍四圍環石林既幽且樸靜而深室中虚白無他物
几上蕭閒蓄一琴是處暢觀頗役目此間閟景足澄心
何來橡子庭前落亂蹋枝頭歸晚禽
賦得山氣日夕佳
名山有靈氣日夕更清佳峰黛銜羲馭壺蓮報酉牌霞
烘雲態變靄送谷寒皆暝色蒼烟合林聲天籟諧暮鐘
來嶺寺歸鳥下巗齋五字柴桑妙悠然興企懷
夜雨
山中欲雨雷勢怒暝色合雲失巗樹北風始送涼絲來
倒井須臾簷溜注邇來午熱殊苦煩滌炎添爽欣清喧
蕎麥未刈菜在圃兼資樹藝利晚田我昨登山向南望
低田潦水猶滉漾佇待涸出播秋牟游興未抵心惆悵
嗚呼何時雨暘遠近時若慊吾心少雨即止毋為霖
晴
夜雨生涼喜快晴朝來天宇益晶明千峰日耀芙蓉色
萬澗泉流琴瑟聲蘿磴蒙茸含宿潤麥疇指顧事新耕
我原後樂先憂者不共幽人獨往情
池上居
竹柏妙神心山水樂仁智田盤蔚山秀合以水相濟飛
流有數派匯合入平地設法疊石岸為池半畝計荇藻
莖易滋鯉鰱族頗備其上搆雲房屧石波心至澄泓協
靜觀天半滄浪意
登半天樓
三日山莊三度登坐來逸興總飛騰因知心是無窮藴
怪底佛稱最上乘瀏莅天風吹萬竅偨池雲岫列千峻
於今始識田盤妙拔萃鍾靈擅獨能
泠然閣
雲搆據霞標月天栖嶺複此中亦何勝千峰在吾目谷
口幽籟動泠然吹髮綠玉女洗頭盆可以供濯沐奚事
羨禦寇旬五勞僕僕
蟬
秋風太液已稀聲何事山中復嘒鳴應為重聽將隔歲
不辭鼓翼趁暄晴
攓雲亭
山莊最高處建亭名攓雲雲卻在足底把捉徒云云長
嘯倩誰答秋空惟碧旻
曉行
背指山莊碧巘㟴田盤三日豫游迴前朝望處何殊勝
攜得新詩廿首來
駐蹕靜寄山莊(壬申)
翠䍐逶迤展謁還便經靜寄款雲關芳菲好趁三春景
刻削來看四面山未敢居崇事游逸聊因幾暇暢躋攀
清宵暫得塵心靜物理民情酌此間
不因日涉還成趣卻為山佳每朅來棐几宿緣竹書展
膽瓶清供杏花開能言春鳥呼名字罨畫林雲自往迴
天籟吹香如鄧尉誰能到此更思梅
山中
騁懷命筍輿點筆倚雲嶠石白無俗韻松蒼有古貌春
深峰翠遲風勁衣寒峭寥朗極遐觀籟奏蘇門嘯
半天樓望少林寺
雲搆倚天幕霞標據月窗臨虚兹獨迥攬景信無雙墖
影林端矗泉聲澗底淙問伊茆屋下居士可稱龐
露坐
露坐盤陀松作陪嶢峰寄興凌崔㟴天風拂紙吹題句
疑有蛟龍陸地來
雲林石室
蘿徑延緣意入松扉窈窕神謀小坐還憑月戶忘懷如
泛虚舟庭前篆印鶴古階下琴調澗幽似干雲霄而上
宜遇松喬者流
得概軒
每到靈區意欲仙四鄰山秀望中全雲端曠奧軒疑畫
樹杪高低圃是懸巖柏翠常標古色林花放不入時姸
東坡大略觀無盡明月清風我與然
東竺菴疊舊作韻
嵐氣蓊承貝葉經巖風謖護玉關扃天龍卻掃維摩笑
延我雲房坐少停
隔寺春松翠出牆四隣峰態映方方博山罏是炎劉物
古佛前消一炷香
心機靜處峰當戶耳觀清時泉繞階今昔何須參歴歴
對山不異樂山懷
雲淨寺題句
禪關東竺東蹀馬路纔通嶺亘遥分谷天高不礙風玲
瓏思雁墖寥寂守龍宫一室無餘物仙花落半空
少林寺
我愛田盤愜素懷叢林往往入幽佳鳥啼花落禪家旨
雲白松青靜者諧有所會心常命筆無多得句也鐫崕
山靈莫笑輕唐突會使羣峰一例皆
半天樓小憩
游山取適興興適薄言轉山樓近雲匡小憩聊復善卻
指向歴處林路依微辨將毋志近荒陳編一開卷
春曉
西魄未隠峰東暘剛出谷居山曉尚寒問景春巳淑花
沐露濛濛草霏風馥馥倚楹旦氣清游蹤漫追逐虚已
勅萬幾厪心籌五服雲罩鐘遲鳴山僧想眠熟
天成寺
澗道繁聲隠石泉寺樓據勝坐來便千行峰樹全標畫
幾个山僧不識禪入目景光渾似舊得心興會每殊前
題崕綠字烟蘿蔓此日拈吟復偶然
西甘澗
雲棧下石門風寒衣袂澟精舍縛茆為闍黎任高枕莊
嚴無餘物貝葉置諸品是為本色禪隨喜意愜甚地僻
泉亦甘可以酌而飲
東甘澗
座席飄來花雨香偶參白業憩雲房春翹饒有芳菲好
卻愛松隂滿院涼
古中盤放歌
穿石逕造盤之阻宜誰居兮化人所初極狹而中宏遂
暢觀而延佇春卉昌昌春山蒼蒼卉依山古山含卉芳
鉛華洗盡饒本色南國猶嫌時世糚去歲華山躋鳥道
一與田盤較媸好怪予到此又云云惟喜目前堪絶倒
嵐態峰姿無定則神心謀靜翻為役有時落筆數十章
有時一句渾艱得
雲鶴
雲鶴盤高空聲落半天中可聞不可見時或山中逢本
無稻粱求豈有矰繳攻馴鶴爾胡為鎩羽入檻籠飢飽
繫主人侮弄任奚童仰首望雲鶴何從較窮通志未慎
其始境安保厥終
竹
作友巖松靜且深因風戛玉復摐金數竿瀟灑意彌足
千畝何須憶武林
泠然閣
石詭松益奇山峻風偏峭披襟坐虛閣天籟動萬竅偶
此方外方究其妙中妙
雨花室雜詠
石磴攀蘿步入深精廬瀟灑晝沉沉不因詰屈逕千轉
那識高閒一晌心
抱石孤松若箇栽翻濤謖謖掃香臺興豪擬問維摩詰
滿室天花何處來
搆築無多足暢情一窗山翠映人清濛濛常自沾衣潤
又見春雲傍嶺生
虚齋四座靜無塵迭與名山作主賓箇裏參禪真恰當
笑予不是得閒人
暖
清暉氣向融景淑古盤中染遍楊絲綠催齊杏蕊紅嵐
光方淡蕩雲影忽西東欲換春衫未還防松下風
千相寺
言入翠微峰遂造初禪地山深無不佳草廬亦可憩幽
芳吐瓶花古篆消香穗指揮開窗戶颯然清風至萬景
紛向參一惟領以意
夜雨
山雲向晚生藹藹萬峰競入夜枕上寒淅&KR0377;隔窗聽幽
響曲澗增潤意連林凝清切且無眠遥為三農慶
曉晴
曉晴山有態楚楚冶糚新巳是明如畫猶然迥出塵潤
含林露重香遞埭風頻花騁春雲夢飛卿句果神
萬松寺
明發事清游石磴盤玉馬始出峭蒨顛原自青蔥下田
盤到處佳萬松我心寫寺樓坐空翠天籟披瀟灑揚馬
不能從迴顧和者寡
盤谷寺
雲罩猶天半鐘聲落澗遲稍留清蹕憩得句便前移
登雲罩寺定光塔作歌
雲山有神助會者得其宗團團瑪瑙盤中有一朵青芙
蓉無量壽佛卍字胸坐蓮花鬚者其壽盡與無量壽佛
同今日登臨亦如是稍涉言象究竟未離(去聲)凡夫蹤歌
畢天風吹我馬隠有山靈謂我者何必更與六和報恩
較高下
上方寺
雲罩威紆石路盤上方始到愜清歡一龕古佛鐘魚寂
半榻天風衣袂寒奇句不期當境得好山常似逆人看
苾芻六度知初品道左殷勤冀悉檀(梵典施舍云悉檀般若六度中為第)
(一品也)
題鄒一桂盤山圖
春雲欲出山濛濛山乎雲乎將無同變態萬狀難為工
若人意會神以通烟嵐莫遁冥搜窮妙解要在得其宗
奚問邱壑石與松五日清游一覽中扈蹕不孤冒春風
王洽潑墨應齊蹤
池上居
崇椒得稍平有水一池清坐領滄浪意遠祛塵俗情烟
嵐朝暮出荇藻短長横飲鶴翩來去游魚結友生
靜寄山莊返蹕之作
田盤五日暢清游餘興猶賒賞已酬古有名言戒忘返
我無他善勉先憂前旌高下徐盤騎迴首青葱尚注眸
遇便重來緣路近武林不比要詩留
西嶺
西嶺盤之西問景曾未經由兹至蟠龍(山名有行宫)云近廿
里程羊腸雖紆巇跋馬由堪登拂曙披烟蘿露濃花木
馨雲罩莫衡高巖松辨層青須臾海日出玉柱標銅鉦
放眼得奇觀萬象俱光明
駐蹕靜寄山莊題句
蕆事别吉宫紆蹕駐仙境尋幽藉散懷即目聊探景今
年來兩度前度夢幻等可以悟空空何必猶耿耿冬山
露本色雪瀑垂峭冷謖謖聞松濤萬慮一以屛屬詠亦
巳多兹遊欲靜領
欽定盤山志卷首四
欽定盤山志卷首五
天章四
初自田盤西谷取道達靜寄山莊(癸酉)
塞蒐餘興託巖栖捷徑聊從西谷西怪石吹風驚欲墜
精藍寫霧忽如迷施檀空切居僧望(路過雙峰法蔵諸寺率頽廢山僧頗)
(望鼎新云)列嶂新迎駐馬題疑是山靈酬始遇千峰晴晦幻
高低
登雲罩定光塔
鳴鞭西谷入雲裏行行雲盡居足底窣堵猶在最高峰
進步竿頭應似此我來每度必親登拾級不知勞屐履
春山澹冶秋山蒼所逢今日都過彼滃滃靄靄復凄凄
薈蔚氤氲更襂纚隠現樹色錯翠丹變幻巒形紛岌㠖
世界真似乾闥城雲海黃山兒戲爾我聞佛說如是法
譬之乃如大雲起孰獅吼孰野牛鳴調御默然天龍喜
駐蹕靜寄山莊
羣峰疊背玉嵯峨閱歲巖扉偶一過明月清風無盡蔵
奇松怪石此間多村旁廩積覘農慶幾暇游觀樂物和
扈蹕詞臣漫呈頌矢音惟覺愧卷阿
對瀑
山罅亂泉多引之即成瀑愛此雲間聲築成石裏屋訇
湱近窗牖形容小珠玉濺冬豈知凝網月那可掬消此
片時閒孰不云清福
池上居
砌石為池上搆居一泓襟袖攬如如石湍響答松湍靜
水鏡澄含月鏡虚舒卷天真任嵐靄飛沉自得樂禽魚
絲竿烟舫都無藉耐可空明意泛諸
晴
雲脚亂絲霏風吹散若飛千山開畫障一谷暖陽暉黛
色濃松磴泉聲壯石磯憑窗别生慰被隴麥滋肥
雲林石室
摶壁出蠶叢林齋有路通石當人面翠楓落樹頭紅惟
介方宜靜因虚益不窮昨朝凝望處原在白雲中
千尺雪
飛泉落萬山巨石當其垠匯池可半畝風過生漣淪白
屋架池上視聽皆絶塵名之千尺雪遐心企隠人分卷
復合蔵在一三來賓(寒山田盤熱河西苑皆有千尺雪各繪為四卷合蔵而分貯其所每)
(坐一處則三景皆在目中也)境佳泉必佳竹爐亦可陳俯清酌甘冽
忘味迺契神披圖謂彼三天一何疏親
得概軒
因迥為精舍賅奇入曠觀真花暫風落畫樹久霜丹勝
概信稱得環山故曰盤一窗明日嫩靜坐不知寒
半天樓
崇椒延閣迥步步上丹梯月牖千奇入霞標萬象低吸
嘘接顥氣視聽合天倪隠隠聞笙鶴常來此處栖
對月
盤中曾對月冬月今對初小春了不寒朗映襟懷虚山
木盡桂枝輪囷復扶疎㶑㶑石泉光魄影上下俱右丞
之所會昔見招裴書俯臨大野寬萬帳燈竿殊清光不
孤人爝火何為乎
天成寺
盤澗千迴嵐翠重到來古刹據芙蓉江山一覽仍憑閣
風日初晴正柏冬泉似祛塵常掛箔松如聽法擬降龍
小俄延復催歸轡清戀惟留雲外鐘
西甘澗
峰迴路轉澗泉潺山寺蕭條只數間隨分枕甘還潄介
便宜白足是高閒
東甘澗
一谷小春暖循西便至東野廬不成寺變相示真空登
閣聊乘興開窗不礙風誰家生色畫松翠復楓紅
古中盤
石磊千仞岡林疎一線天是中有佳處單騎相沿緣既
窮外狹得中宏紅牆纔見羅花宫初地未許容易到尚
步丹梯百十重調御對我無一語拈花似示真宗所旁
有精舍可周旋憑窗萬象紛來侣海氣蓊匼襟袖間因
之飛興蓬萊山安期羨門至今在未改鶴髮青童顔劉
郎脱屣真癡情後來仙者何無名點筆欲辨滄桑事田
盤先生笑失聲
盤山迴蹕之作
五日少延留言旋啓蹕騶柏冬厪省歲忘返戒從流背
指雲峰寺遥循霜路郵前旬甘雨足麥隴綠針抽
靜寄山莊(甲戌)
松塢雲莊迥絶塵無妨紆路駐鑾頻嵐飛生翠常疑雨
峰有真姿不藉春花未胎含因閏遲(去聲)蕪纔芽紐向陽
新圖書靜好當清暇汲古心知未逮津
韻松軒
風樹皆作聲四時兹不改何處而乏松名山松所在佳
會不常遇是吾所以乃謖謖雖無心落落若有待山中
今亦古人間春似海
對瀑
擘窠扁石鐫垂紳聲色不動惟天真分明晝錦記内語
中心藏之如此人
千尺雪
倚巖架白屋開牖臨清泉春半雪巳消垂流尺計千一
二二而一圓方方復圓寓物陳至理隨會含神詮茗椀
不必試吾方意油然
得概軒
敞軒稱得概勝日欲賅春松色迎人翠峰容入戶新不
須花爛漫雅愛石精神與物欣芳節矧吾志體仁
暖
入山景物渾融和昌昌春緒來逶迤緋桃綠柳縱遲待
峰色泉聲漸巳多封中出雲輕似波其上遥空矗黛螺
何當為雨潤新隴叱牛應聽農人歌盤之中盤之谷窈
窕而深繚而曲樂以天下憂以獨春風風人吾意屬
小石城
磊磊拳石無央數攢簇累積堅城固屹然壁立開闢來
世人安得知其故荆凡得失紛經營埤堄攖守終誰成
烟霞乾闥此示幻飛泉為塹松為旌松籟泉聲相激越
楚南偶似非豪敓子厚離憂何有哉石城同一滄桑閱
婉孌草堂
是處面臨石城背枕雪瀑烟霞薈蔚之狀與泉石
相問答山莊最佳處蓋不一二數屋中適張董其
昌婉孌草堂圖真蹟輒以名之
奇境每奧秘時為幽人開我雖憂勞者亦有烟霞懷枕
潄寄遐託溪山期靜諧香光圖婉孌同然先得哉名相
天下公會者任取裁識此慕藺心企彼希李材(其昌識語有希)
(李營邱之意)
半天樓
肩輿徐陟衆峰巔恰得横樓號半天不盡崇懷期太古
自然迥句會當前松稱無改春偏態竹不多情月亦娟
卉歙仙風吹萬慮祇饒鐘韻隔雲傳
雲林石室
石出壺天寬林開精舍迥嵐靄朝暮變松石今古永依
階有綠苔問樹無紅杏春遲故自可聞之惜分景
天成寺
雙峰闢天關一逕入雲路尋奇紛彼新據座原吾故澄
思會理趣即境摛藻句開窗寒料峭眺景春流露無為
憶向來恍可欣始遇
惜松歌
萬松寺以松得名去歲蠧蝕松葉頓非昔觀詩以
惜之
兩年不到萬松寺曉春乘興今來偶盤龍踞虎縱好在
鬱翠流腴較昔醜僧云去歲即生蠧所以蒼株半枯朽
佛泯生滅付不知山無愛憎誰任咎咄哉成形壞亦隨
榮譽已當毁應受不然山靈厭客來示盡枯禪以寂守
木本先腐蟲生之疑增詎在碎玉斗植中壽客乃如斯
不如斯者今知否
盤谷寺
隔嶂便欣松逭劫(萬松與盤谷只隔一嶺過嶺而松翠如昔蓋地氣使然云)得門還
禮佛留真一窗碧岫經年古四野油雲釀雨新目色耳
聲無盡蔵退之李愿兩前人更瞻
聖藻輝巖穴石火流隂五十春(是寺鐫康熙四十四年皇祖賜寺僧詩)
登雲罩定光墖作
平陵絶頂栖花宫詰曲雲逕盤巖松金輪月相此常住
似說法華垂真宗五體投地大樂說忽瞻寶墖湧出層
霄中十方如來迺恒河沙數彈指來聚一朵青芙蓉佛
云開墖事如是塔中如來為分半座同我時忽忘登臨
凡幾度惟聞梵網寶鐸錚錚落落鳴天風
上方寺
路便思清憩禪房倚石幽松端寒籟泛澗底嫩泉流雲
幻晴兮晦山常春復秋迴瞻定光墖真擬碧霄游
山行即景
泉帶東西自高下山分向背變寒暄田盤四面皆方正
拱極都環紫蓋(峯名)尊
但看松姿皆入繢不須花發始吟春侍臣攜有清華侣
詩畫兼能為寫生(攜董邦逹來令為田盤全圖兼欲修新志也)
奇峰不礙玲瓏影古寺真如委宛藏也覺吟懷無乃放
大都熟處未能忘
飛泉似掛古松梢雪練寒濤自磕敲釀作春雲剛滿谷
頓希為雨潤東郊
晴
雲容纔作勢風力與之乖也識東郊潤終惟時雨懷昌
昌露春脚謖謖響松釵若論看山色晴明自是佳
曉
遠墅聞雞鳴澹蕩春山曉西宇掛銀蟾東巒吐朱鳥盎
然一谷暖山禽啅疎篠物華縱未酣韶意惟斯好契理
待萬幾運神籌四表
池上居漫作
宛在一泓春水新樂天先我得其津長篇妥貼都言盡
率易由來未易臻
莫道山中無綠舫臨池也有受宜居米家書畫相衡較
嵐靄烟波未此如
千相寺八韻
蒼巖路轉東初地翠雲叢既狹始開豁當前悟塞通逃
禪孰龍象訪道豈崆峒自是乘春興聊因識化工鍾靈
山有獨資治物惟同最愛苔皴綠未須花放紅遐思碩
人軸且憩梵王宫相好雖千億根源蔽色空
偃松歌
飛空忽見垂蒼龍其上無雲惟碧峰之而押擖弄光怪
李老子兮黃石翁根不土胎性不屈盤盤插㙷滃蔥鬱
譬如商顔肥遯流老而益腴卷綠髮春風秋月田盤山
鶴鳴鹿旅太古間大椿扶桑此其侣大夫受號嗟赧顔
東坡偃松斯鼻祖成形疑是元黃剖今日應作如是觀
公孫大娘劒器舞
翠帀亭六絶句
偨池列林扉拍漗鳴石激是宜引思紛而益令神寂
笠亭纔四柱萬概參於前小坐衣袂冷仙風下綠天
陡壁不可登吾意與之上白雲阿那邊佺喬期來往
嵐靄無定態松石乃益奇箇當忘言詮䛁䛁復奚為
土斷石壁立磊磊雉堞横問從誰假借柳州小石城
山莊駐五日林亭登一度卜築亦何為自問不解故
山莊西崦人家
茆屋高低外植援田收餘粒育雞豚惟勤耕績終年計
不解詩書涉世論束帛蒲輪羞隠逸瓦盆柿酒長兒孫
經過每為輕輿駐質樸風猶太古存
千尺雪再成
前朝含凍雪猶白今日舒絲柳漸青了識如斯在川上
流隂未肯為人停
訇湱流離瀉復渟聲難為狀色難形三間板閣虚窗靜
只合忘言注水經
熱河西苑及東吳到處風華具四圖試問得無紛色相
宧光應道豈妨乎
再疊前韻題唐寅品茶圖
非關陸羽癖分茶偶試原欣沃道芽瓷椀筠爐值兹暇
田盤春色正和嘉
題董其昌婉孌草堂圖
草堂本自寫崑山真跡誰教落此間名相由來無定著
婉孌恰喜一般閒仲醇元宰交情厚李氏郭家設色艱
我獨曹風憶彼美楚騷一例詠叢菅
命蔣溥汪由敦董邦逹修盤山新志即令入山游
訪既畢事詩以示之
親切名山全體圖舊乘檢校正乖誣名賢勝蹟思傳誌
其不傳能誌取無
石林精舍
春松翠欲翻古石飛疑墜允宜風月佳未許桃李厠欹
案讀典墳羲皇興企思
雲淨寺
尋春喜晴和入山窮窈窕陽巘已綠縟隂雪猶白皛雲
淨佛所都青蓮色相表盈盈功德泉身心一以澡載登
度經閣萬慮澄三藐迴望向來途深雲不可討
東竺菴見杏花始開
日日盼花開花開迺在此不藉女夷權應是天龍喜竺
菴谷向陽條風掞昌蕊爛漫亦底須瀟灑真佳矣佛笑
物皆春當前悟妙旨
少林寺
精藍盤谷口縱望納徐無萬里太行麓千年雙檜株(寺中)
(兩檜最古蓋千年物也)稍停參淨業隨意作清娛得句還前進名
山寧可孤
古中盤
盤之中造盤之阻綠嶕嶢隠青蓮宇到來精舍據其巔
春靄山雲互吞吐老僧面比瘦石枯南宗棒喝全茫乎
住山卻是本來相何用䛁䛁辨有無松籟澗琴皆淨致
一窗延得千峰翠巖花放不入時姸由來物各從其類
仙風謖謖吹我裳便尋歸逕我馬黃乘興應留興不盡
偶游亦厪游無荒
泠然閣
巖樓倚半空月宇納天風攬景真無盡會心迥不同石
泉銀瀉峽蕙草綠抽叢壺裏年常靜人間春漸融
雨花室
三春臨靜寄五日作清娛每到吟將遍兹來興復殊交
窗嵐影翠入座柏隂孤試問維摩詰斯還著也無
盤山啓蹕之作
言旋清蹕别山莊五日春游毋迺長知爾何須亟來往
於斯未可久徜徉迴瞻雲罩中天直取近西盤十里強
詩緒紛投吟不盡名山二酉暫教蔵
欽定盤山志卷首五
