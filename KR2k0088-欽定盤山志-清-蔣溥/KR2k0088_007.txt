欽定盤山志卷七
流寓
盤之宜於隠固矣而漢唐以還鴻冥鳳逸之士寥
寥無幾豈前此地處荒僻其人韜光葆真不欲顯
跡人世故記傳多未之及耶
聖主咨訪遺賢寄懷薖軸安知南山之南北山之北不
有匿姓氏於漁樵耕牧中甘作
盛世之逸民不令此山作終南捷徑者尚期物色及之
一為鼓幽蘭之操也
古(時代無考)
田盤先生自齊來棲遲此山
漢
田疇字子泰(陶詩作春)無終縣人董卓遷漢帝於長安時
幽州牧劉虞聞疇竒士署為從事遣問行在疇循
間道至長安致命詔拜騎都尉疇以天子蒙塵不
可荷佩榮寵辭不受得報還虞已為公孫瓚所狀
疇謁虞墓哭泣返命瓚怒收疇疇不為屈瓚壯之
疇得北歸率宗人入徐無山中從而徙者五千餘
家疇為約束興學校期月道不拾遺建安十二年
曹操討烏丸將其衆為鄉導論功封亭侯辭後拜
議郎終不能奪其志
曹操表論田疇云文雅優備忠武又著和於撫下
慎於事上量時度理進退合義幽州始擾胡漢交
萃蕩析離居靡所依懷疇率宗人避難於無終山
北拒盧龍南守要害清静隠約耕而後食人民化
從咸供資奉及袁紹父子威力加於朔野遠結烏
丸與為首尾前後召疇終不陷撓後臣奉命軍次
易縣疇長馳自到陳討胡之勢猶廣武之建燕策
薛公之度淮南又使部曲持臣露布出誘胡衆漢
民或因亡來烏丸聞之震蕩王旅出塞途由山中
九百餘里疇率兵五百啓導山谷遂滅烏丸蕩平
塞表疇文武有效節義可嘉誠應寵賞以旌其美
又令曰蓚令田疇志節高尚遭值州里戎夏交亂
引身深山研精味道百姓從之以成都邑袁賊之
盛命召不屈慷慨守志以徼真主及孤奉詔征定
河北遂服幽都將定胡寇時加禮命疇即受署陳
建攻胡蹊路所由率齊山民一時向化開塞導道
供承使役路近而便令虜不意斬蹋頓於白狼遂
長驅於柳城疇有力焉及軍入塞將圖其功表封
亭侯食邑五百而疇懇惻前後辭賞出入三載歴
年未賜此為成一人之高甚違王典失之多矣宜
從表封無久留吾過
陳壽田疇傳云田疇字子泰右北平無終人也好
讀書善擊劒初平元年義兵起董卓遷帝於長安
幽州牧劉虞歎曰賊臣作亂朝廷播蕩四海俄然
莫有固志身備宗室遺老不得自同於衆今欲奉
使展效臣節安得不辱命之士乎衆議咸曰田疇
雖年少多稱其竒疇時年二十二矣虞乃備禮請
與相見大悦之遂署為從事具其車騎將行疇曰
今道路阻絶寇虜縱横稱官奉使為衆所指名願
以私行期於得達而巳虞從之疇乃歸自選其家
客與年少之勇壯募從者二十騎俱往虞自出祖
而遣之既取道疇乃更上西關出塞傍北山直趣
朔方循間徑去遂至長安致命詔拜騎都尉疇以
為天子方蒙塵未安不可以荷佩榮寵固辭不受
朝廷高其義三府並辟皆不就得報馳還未至虞
巳為公孫瓚所害疇至謁祭虞墓陳發章表哭泣
而去瓚聞之大怒購求獲疇謂曰汝何自哭劉虞
墓而不送章報於我也疇答曰漢室衰頽人懷異
心唯劉公不失忠節章報所言於將軍未美恐非
所樂聞故不進也今將軍方舉大事以求所欲既
滅無罪之君又讐守義之臣誠行此事則燕趙之
士將皆蹈東海而死耳豈忍有從將軍者乎瓚壯
其對釋不誅也拘之軍下禁其故人莫得與通或
說瓚曰田疇義士君弗能禮而又囚之恐失衆心
瓚乃縱遣疇疇得北歸率舉宗族他附從數百人
掃地而盟曰君仇不報吾不可以立於世遂入徐
無山中營深險平敞地而居躬耕以養父母百姓
歸之數年間至五千餘家疇謂父老曰諸君不以
疇不肖遠來相就衆成都邑而莫相統一恐非久
安之道願推擇其賢長者以為之主皆曰善因僉
推疇疇曰今來在此非苟安而巳將圖大事復怨
雪恥竊恐未得其志而輕薄之徒自相侵侮偷快
一時無深計遠慮疇有愚計願與諸君共施之可
乎皆曰可疇乃為約束相殺傷犯盜諍訟之法法
重者至死其次抵罪二十餘條又制為婚姻嫁娶
之禮興舉學校講授之業班行其衆衆皆便之至
道不拾遺北邊翕然服其威信烏丸鮮卑並各遣
驛使致貢遺疇悉撫納令不為寇袁紹數遣使招
命又即授將軍印因安輯所統疇皆拒不當紹死
其子尚又辟焉疇終不行疇嘗忿烏丸昔多賊殺
其郡冠盖有欲討之意而力未能建安十二年太
祖北征烏丸未至先遣使辟疇又命田預喻指疇
戒其門下趣治嚴門人謂曰昔袁公慕君禮命五
至君義不屈今曹公使一來而君若恐弗及者何
也疇笑而應之曰此非君所識也遂隨使者到軍
署司空戶曹掾引見諮議明日出令曰田子泰非
吾所宜吏者即舉茂才拜為蓚令不之官隨軍次
無終時方夏水雨而濱海洿下濘滯不通虜亦遮
守蹊要軍不得進太祖患之以問疇疇曰此道秋
夏每常有水淺不通車馬深不載舟船為難久矣
舊北平郡治在平岡道出盧龍達於柳城自建武
以來陷壞斷絶垂二百載而尚有微徑可從今虜
將以大軍當由無終不得進而退懈弛無備若嘿
回軍從盧龍口越白檀之險出空虚之地路近而
便掩其不備蹋頓之首可不戰而禽也太祖曰善
乃引軍還而署大木表於水側路旁曰方今暑夏
道路不通且候秋冬乃復進軍虜候騎見之誠以
為大軍去也太祖命疇將其衆為鄉導上徐無山
出盧龍歴平岡登白狼堆去柳城二百餘里虜乃
驚覺單于身自臨陣太祖與交戰遂大斬獲追奔
逐北至柳城軍還入塞論功行封封疇亭侯邑五
百戶疇自以始為居難率衆遯逃志義不立反以
為利非本意也固讓太祖知其至心許而不奪後
拜為議郎年四十六卒
王嘉拾遺記云田疇北平人也劉虞為公孫瓚所
害疇追慕無巳往虞墓設雞酒哭之音動林野翔
鳥為之悽鳴走獸為之悲吟疇卧於草間忽有人
通云劉幽州來欲與田子泰言疇神悟遠識知是
虞之魂既進而拜疇泣不自止因相與進雞酒疇
醉虞曰公孫瓚購子甚急宜竄伏避害疇對曰君
臣之道生則盡其義今見君之靈願得同歸九泉
骨且不朽安可逃乎虞曰子萬古之高士也深慎
爾儀奄然不見而疇醉亦醒
古仙人辭夢入雲山宫闕幽鸑鷟同侣鴛鳳流桂
月竟夜光不收世俗擾擾成囂湫醉飛星馭鞭金
虬八仙浪跡追真游龜玉筌蹄二十秋摩霄注壑
須人求覓劒如或笑刻舟陽燧非無□綺儔元鼎
以來虚崑丘東井徒勞冠帶修松飡竹飲度蜃樓
崧頂坐嘯垂直鈎祗應慙愧劉幽州
雷淵題古仙人辭云興定庚辰夏六月望予與元
好問趙郡李獻能同遊玉華谷又將歷崧前諸刹
因憩於少姨廟元周行廊廡得古仙人辭於壁間
然其首章直屋漏雨為所漫剥殆不可辨乃磴木
石而上拂拭汎滌迫視者久之始可完讀觀其體
則柏梁事則終始二漢字畫在鍾王之間東井又
元鼎所都幽州必賢宗子虞也夫眷眷不忘幽州
者非吾田疇尚誰歟田復所事之讐卻曹瞞之賞
衰俗波蕩中挺挺有烈丈夫風氣其死而不忘盖
無疑其能道此語亦無疑觀者不應以文體古今
之變而疑仙語也噫仙山靈岳宜有閎衍博大之
真人往來乎其間而世人莫之識也予三人者乃
今見之夫豈偶然哉再拜留迹以附知音者末
黃天全田疇論甚矣處亂世之難也身負濟世之
具矣暴得大名不祥宜必擇主而事然仁者未必
武而英雄或有邪心將沉晦以自全乎寇盜蠭起
旦夕叵測伊欲身名俱全誠未易為策也子春弱
齡應劉虞之辟獻表漢帝以羣雄惟虞為正耳反
命而虞已斃於公孫瓚疇何以為心哉哭墓焚詔
氣誼澟然瓚脅以威卒不為屈去而隠於徐無山
既忠且智矣居數月徙而從者五千餘家彼固知
田生之雄略良足以庇之也疇為約束興學校期
月而道不拾遺鮮卑遣使問餽此豈可以聲音笑
貌致之哉又數年烏丸張甚操討之不克疇為略
教之竟殲烏丸而復誓不為操用賢於荀彧遠矣
方孝孺田疇贊云古之觀人不於用舍考其所存
以第高下譬如龍駒垂首糞車豈以其賤斥之為
駑齊侯千駟如南面王仲尼之嘆夷齊有光漢季
分爭得國者操吾獨何為田疇是悼操雖據國犬
鼠之雄殺后無君天下不容奚若田疇忠義盖世
委質劉虞身死靡貳使受之命為漢大臣殺操復
漢必不顧身嗚呼鄙夫惟利是就誰能為疇我與
為友
明
李孔昭字光四薊州人崇禎癸未進士以天下將亂
不赴廷對甲申聞都城變白衣冠哭田間者三歲
喪妻不再娶或勸之輒不答獨奉老母入盤山一
子尚幼僮僕廬舍悉棄去躬自樵采往來水村山
市間形蹤數變易無識者或晨炊乏母呵責輒伏
地痛哭母為感動山中人觀者皆泣某中丞慕其
名遣吏持書幣往迎徧走山中遇負薪者呼問若
識李進士耶負薪者張目曰汝問阿誰吏具道其
意負薪者遥指其處吏尋至室空矣訪之鄰叟笑
曰若面失之向所見負薪者即是也吏再求卒不
得戊戌春梁公玉立有薊門之役訪光四於州吏
又登盤山叩老僧皆云光四無定居往來盤山僧
寺為多梁公低回久之留一詩付山僧而去
梁清標訪李光四不遇詩憶昔看花傍帝畿十年
避弋羨鴻飛登山欲問桐江叟風雨冥冥冷釣磯
宋犖桃花寺弔李處士詩幽絶招提境嘉名自昔
云陽厓疎樹映大壑亂淙聞日暖催紅杏堂空養
白雲鹿裘邈何許猿鶴尚思君
國朝
崔應魁永平人居柳河屯少游心於醫人有疾醫藥
不論直皆盡心焉晚歲學道法名德茂下上盤山
十八年以參究為事康熙戊辰秋示微疾徧告常
所往來者期日訣别至朝衆問疾環坐談笑如平
日久之乃曰萬事無常百年有限依我行之決不
相誤索筆書偈而逝其偈曰來去赤條條不挂一
絲毫本來無一物縱横任逍遥
李鍇字鐵君號眉山奉天鐵嶺人以門功當襲職病
不就好佳山水晚卜築蘿村課耕穫以食地居廌
峰之隂又自號廌青山人山人通敏工詩古文詞
精力尤殫於經史著述甚富年七十卒生前自築
壙於山居之旁
永寧石氏號東村長白山人家素貴顯壯歲折節讀
書奉母孝母没移居田盤作山居詩以見志與李
鍇為世外交一廬山南一耕山北藤杖棕鞵相遇
窮崕陡壑間無間風雪桐城方苞為作二山人傳
載其跡甚詳
方苞二山人傳廌青山人李鍇遼東鐵嶺人曾大
父如梓明寧遠伯成梁兄子也萬歷已未鐵嶺城
陷死其官入
國朝三世皆盛貴伯叔父兄弟或嗣封爵都統禁軍或
開府建鉞布列中外康熙四十一年父少司寇蒲
陽公卒時西事方起議絶漠屯極邊山人既練自
請興屯黑河踰年歸母卒再使南河賜七品冠帶
乃盡以先世産業屬二昆移家潞河潛心經史凡
六七年隣里未得一識其面嘗遊盤山樂其土風
買田廌峰下構草舍雜山甿以耕其尤貧者授之
田而無所取疏材果實與衆共之其聲遠聞邦工
每採山石過廌峰獨無擾焉暇時行遊四山必挈
爐炭瓶罌樵蘇者遥望而知所在曰此李山人茶
烟也白山石東邨聞其風而慕之東村名永寧世
饒於財祖都圖為
聖祖親臣每議公事不撓於權貴山人少豪舉好聲色狗
馬年三十始折節讀書會家事屯邅時伯兄既沒
而諸弟皆幼獨出身當之家既落奉母居郭東墾
墓田以養盎無斗儲遇無食者即罄之久之里中
有竒衺咸懼其聞母兄沒移家盤山與眉山遊每
嚴冬大雪攜手步西潭以杖扣冰相視愉怡見者
咸詑而不知其何以然會功令禁内府人出居近
畿復挈妻子入城僦屋授經自活乾隆元年舉孝
廉方正詣有司力言弱足難為儀衆莫能奪也廌
青舉博學宏詞及試亦被絀廌青之詩不丐於古
而必求與之並東村則即事抒指翛然有真意或
刻其山居五言律二十首遂不復為詩盡焚舊稿
曰吾幼學難補雖殫心力所造適至是而止耳吾
幸以悲憂窮蹙悔曩者之冥行今老矣可更以詹
詹者擾吾心曲乎廌青中年後以急兄之急益窶
艱老而無子自為生壙日典衣節食以養戚屬之
窮孤又以所著睫巢集尚史稿未定矻矻不自休
而東村長子及弟之子同舉甲科其僚友為營室
廬少司馬德濟齋延教其兄子輔國公衆皆謂東
村自是可安居東村曰吾終不以妻子故使廌青
煢煢行當獨身留盤山俾有所資以待老也
欽定盤山志卷七
