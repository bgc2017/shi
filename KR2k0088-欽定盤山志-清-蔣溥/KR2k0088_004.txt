欽定盤山志卷四
名勝二
盤(山不可上必盤而後上故昔有三盤之稱下盤水中盤石上盤松各就奇勝言之非為區别也)
晾甲石為下盤
古中盤為中盤
自來峰為上盤
谷
盤谷在盤山中央舊稱唐李愿隠處
韓愈送李愿歸盤谷序太行之陽有盤谷盤谷之
間泉甘而土肥草木叢茂居民鮮少或曰謂其環
兩山之間故曰盤或曰是谷也宅幽而勢阻隠者
之所盤旋友人李愿居之愿之言曰人之稱大丈
夫者我知之矣利澤施於人名聲昭於時坐於廟
朝進退百官而佐天子出令其在外則樹旗旄羅
弓矢武夫前呵從者塞途供給之人各執其物夾
道而疾馳喜有賞怒有刑才俊滿前道古今而譽
盛德入耳而不煩曲眉豐頰清聲而便體秀外而
惠中飄輕裾翳長袖粉白黛綠者列屋而閒居妒
寵而負恃爭姸而取憐大丈夫之遇知於天子用
力於當世者之所為也吾非惡此而逃之是有命
焉不可幸而致也窮居而野處升高而望遠坐茂
樹以終日濯清泉以自潔採於山美可茹釣於水
鮮可食起居無時惟適之安與其有譽於前孰若
無毁於其後與其有樂於身孰若無憂於其心車
服不維刀鋸不加理亂不知黜陟不聞大丈夫不
遇於時者之所為也我則行之伺候於公卿之門
奔走於形勢之途足將進而趦趄口將言而囁嚅
處穢汚而不羞觸刑辟而誅戮徼倖於萬一老死
而後止者其於為人賢不肖何如也昌黎韓愈聞
其言而壯之與之酒而為之歌曰盤之中維子之
宫盤之土可以稼盤之泉可濯可沿盤之阻誰爭
子所窈而深廓其有容繚而曲如往而復嗟盤之
樂兮樂且無央虎豹遠迹兮蛟龍遁蔵鬼神守護
兮呵禁不祥飲且食兮壽而康無不足兮奚所望
膏吾車兮秣吾馬從子於盤兮終吾生以徜徉
謹按山海經北山經北次三經之首曰太行之山
述征記云太行形大而原遠支脈所融結隨地異
稱非一方可專者其第八陘在燕復東向而北折
數百里入於海故畿輔諸山以大勢度之皆屬太
行之陽而盤山為尤巨山之中有盤谷窈深繚曲
宅幽勢阻悉如昌黎韓愈所稱世傳李愿嘗隠於
此夫名流遺蹟圖志彼此互載不可勝計愿舊隠
基址雖不可諦考而山泉之澄泓甘冽可濯可沿
氣和土沃頗宜稼穡猶曩昔也嘉遯之士潛光匿
采樂志忘返其風流高致尚可於巖壑間想見之
安見在濟源者為是而在此者為非耶且杜牧去
韓李至近而崖隩刻石已云不可復見明解縉為
李氏裔題盤谷圖至云滄桑變遷之餘人亡而事
益以遠若前日之盤谷不得而復有矣況迄今又
數百年跡更茫昧所憑惟韓氏一序耳境既相合
名迺不誣緣文考跡庶幾有當焉昔人游記亦少
異論自世之稱兹山者謂突起薊門無所附麗幾
使韓氏太行之陽一語於盤遠不相屬而高人遺
跡遂無過而問者故辯之於此
峪
黑塔峪少林寺東北一里唐志閒禪師潛修處内有
華嚴庵
青楊峪法蔵寺南上一里内有青峰庵
洪昇青楊峪詩山行三四里徑轉幾百曲偶采黃
精苗遂至青楊峪杏林環寺門麥田繞山足松石
靜無人風來自相觸境幽澹忘歸年衰漸寡慾日
與緇錫游超然泯榮辱
鋪黼峪即俗呼破鬴峪也在山西南内有觀音庵
田家峪在山西内有關帝廟
白峪萬松寺西南八里
智朴按白峪乃遼金古刹嘉靖中劉氏為别墅康
熙二十年僧本旺贖歸建禪房數楹仍因其地名
白峪寺
盧家峪在山西北隅東有秀峰庵北有龍泉菴基南
有玉石塘
松樹峪自來峰東七里内有東竺庵
洪昇松樹峪詩盤山石結成松峪獨有土此中即
沃壤開田作場圃黃犢曉耕雲綠蓑春帶雨遥聽
布榖鳴杏花滿村隖
瓌紫峪俗呼怪子峪在九華峰前
隖
白雲隖近松樹峪見王煐記
梅子隖在蘿村東
李鍇梅子隖記循蘿村而東自響雪瀨凡十三曲
有荒隖焉隖窈而深紆而虚閴然無人無一切物
隖之荒不知其幾何時矣而闢田種樹迺自歲丙
午始再越歲構屋三椽於隖東於是乎隖中有庵
菴一而巳又久之越僧來棲止之於是乎隖中有
人人一而巳隖荒久豺虎與人爭窟穴溪之北又
有隖隖亦無一切物臼一而巳丁已秋僧移庵於
北隖於是乎東隖無菴而北隖有庵噫一隖耳入
有入無何其變也北隖有人莫窮其年僧掘地得
錢多弘治時弘治距今幾三百年可想見矣而東
隖北隖裁五六年生滅迺爾固知彌劫以來月化
日遷新新不住有如是夫噫是隖也自無入有今
之菴是也自有入無又復不知幾何時也雖然佛
有云因緣和合虚妄自生因緣别離虛妄名滅殊
不知生滅去來本如來蔵常住妙明妙真如性然
則生滅有無之外又有所謂寂乎泊乎不動周圓
者在乎姑為之記以誌庵之始
洞
白猿洞懸空石迤上勢最險壁鑿石為數坎坎容足
&KR2129;未及踵必布索牽挽迺可達上即天門開
德靖白猿洞詩孤峰矗矗隠斜暉今古游人到者
稀自是老猿多異術洞門時見白雲飛
桃園洞在將軍石畔深丈餘其門以瓦覆之
常鑑桃園洞詩偶至桃園洞桃花放滿谿春風不
教住流出釣魚磯
華嚴洞少林寺西北上一里旁有靜室二
朝陽洞在山南面
觀音洞在古中盤東南廢
文殊洞青溝前半里縱一丈横三丈六尺東西兩山
相夾如厦上刊文殊智地四字字徑二尺虞世瓔
書
石龕在西甘澗殿後形如圓室至元中王志謹修煉
處
宋宗元石龕詩靈境結奧區中有神仙宅寂處安
丹爐幽栖不嫌窄白雲鎖洞門蒼蘚蒙石壁冲舉
在何年斯人不可即尋求已云遥流連復何極野
桃萬樹紅巖松四徑碧春雲如高人淡蕩依岝峉
契真洞在千相寺後憨山大師遇隠者即此處也
宋宗元契真洞詩昔日高人契本原會心欲辯巳
忘言無奇特處真奇特勘破機關在入門
石雨洞見袁宏道游記
袁宏道石雨洞詩山僧問亦不知名凹處惟將腹
背行石骨數拳泉一縷游人多少只聞聲
守真洞在秀峰庵殿後鑿成深丈餘
石佛洞在雙峰寺西
淀
鏡淀在山西周數里登自來峰望之澄瑩如鏡
宋宗元鏡淀詩北上自來峰西望得幽徑一泓抱
虚谷古淀匯明鏡銀沫濺還平金沙漾仍定微風
乍起波清光自孤映白雲還暮山薄暝聞清磬悠
然洗道心萬化涵虚靜
窪
百草窪在雙峰之麓見王衡記
瀨
響雪瀨在獬豸峰後見李鍇記
泉
盤泉響澗以下合萬竅之水勢益壯千百折迺出山
故名
洪昇盤泉詩山行十餘里忽聞泉活活澈底漾金
沙跳波濺銀沫纖鱗碧可數弱藻綠堪掇卷衣濯
且沿洗心洞以豁此水萬古清其根出雲末
李鍇盤泉詩巖壑無定姿絪緼變清旦勝因引紆
步得趣成汗漫微暄解作近芳意甲坼先松邱鬱
蓊蔚蘭阪虚蔥蒨熒熒和景鮮活活激響亂偶逐
巖下雲遂及垂虹澗疊石紛阸塞飛流莽洄旋境
遠神俱冥賞真理獨見近服任公訓熟與海鷗玩
盥手弄鯈魚遊心同伴奐
仙泉東甘澗東南石上有坎如盌深一尺八寸四時
不涸
王煐仙泉詩石竇墜雙星醴泉湛孤月莫更覓瓊
漿一飲清神骨
涓涓泉在天成寺後出翠屛石罅中承以深坎澄澈
見底
潄玉泉在青溝内今甃為井
秩秩泉潄玉泉南半里在清涼石迤上
自來泉在古中盤别是一天門内
甘泉在古中盤院内普濟寺西南隅有泉同此名今
甃為井
香泉在香水寺殿後旱不涸澇不溢
醴泉即靜安寺井
鵝泉在靜安寺西嶺上有煉魔臺基
井
東征石井在先師臺下相傳唐太宗東征幸此命鑿
井鑿至三丈餘始有水去山十里有報水村其井
通體塊石世以為異上刊瀑泉二字
聖水井在青峰庵東廂石几下
龍泉井在龍泉寺門前
路
都門至盤山百八十里四十里至通州渡河二十里
至燕郊又二十里至夏店又三十里至三河又二
十里至段家嶺四十里入山過公樂經杜家吉素
許家臺夾樹槐柳中為
輦路以達於
行宫東南二十里外即出入山海孔道也
盤山北面最峭無路路在南面有三東則玉石莊
入山循南澗至甘露庵後岐而為二西北上為青
溝東由多寶佛墖過版鋪上舍利塔中則蓮花池
入山望天成寺逾歡喜嶺至萬松寺東折由青溝
上舍利塔西則自大嶺入山經雙峰寺歴法蔵寺
過將軍石上舍利墖凡路皆止於舍利墖者山之
絶頂也向時諸路皆榛莽犖确不通轝馬今則日
漸開闢石磴旋折險峻悉成坦途登陟者步步入
勝矣
橋
投閒橋俗名大石橋晾甲石北上半里怪石參錯若
拒流怒激作鏜鞳聲松聲和之聲益厲
青龍橋横跨不受履兩山夾之若磵戶仰視峭壁去
天尺五鑿石而成上為古中盤
生天橋傳稱雙峰寺南無考
仙人橋萬松寺東南五十步有巨石數丈横磵上水
自下出又古中盤觀音洞右石亦有此名
鄭纘祖仙人橋詩見說仙橋險苔深少人跡停笻
一俯觀澗底千餘尺
偏橋在下天成寺南
溝
青溝一名盤谷居盤之中羣峰圍繞水匯於一逆流
而西自天成寺水口出山上有青溝禪院
金馬石溝在先師臺山後
燕子石溝在報國寺東
五盆溝當澗中有五凹各丈餘能滀水故名在法蔵
寺主山後内有靜室無暗律師棲隠處
澗
甘澗有三青溝前為上甘澗其下隔一小山東為東
甘澗西為西甘澗
龍潭澗東為獬豸峰西為鷹兒嶺兩山相夾峭壁峻
嶒其下即黑龍潭
響澗自雲淨寺一帶水與磯石相角鳴聲徹書夜瀉
至晾甲石下出山
蔣溥響澗詩琤琮澗流響瑶瑟山花吐香弄初日
簫韶一奏太古音白雲乍停彩虬出蕭然坐聽塵
襟清但覺天籟洋洋盈此調欲譜無定曲耳根圓
通妙音聲
飛帛澗在天成寺西北隅六七月間澗水自空中注
下如飛帛
城口澗在少林寺東北半里許最險峭
潭
龍潭有三曰小潭曰舊潭曰黑龍潭舊潭當澗中滑
不受履往來隔絶崇禎中淨業庵主僧欲命工鏨
鑿搆橋以便游履甫興工龍即涌水數丈霹靂隨
之遂移下潭下潭亦有三勢相連屬四壁陡絶水
極深昔遇旱居民嘗禱雨於此輒應
洪昇龍潭詩兩壁幾丈餘臨潭勢如削奔瀑垂若
練跳波瀉成壑水碧杳深沉石青峭參錯淨可毛
髮鑒怪疑鬼神鑿空天倒影深冷日潛光薄神物
昔此蟠於今旱不涸
智朴游黑龍潭詩細路隠青蒼威紆千百折顧盼
罕人蹤晴雲影揭揭偕行拙後先交互叫不徹空
谷傳好聲響震青天裂彷彿連雲棧但於水聲缺
彷彿玉川門但於松林蔑隂風寒颼飀怪石聳嵽
嵲澄泓一鑑開冷光溜白雪所以神物潛九淵非
妄說
蔣福山龍潭亦有三相傳甘泉山龍讓地於唐曉方
禪師即此
智朴游龍潭詩夾壁深如巷三潭委曲通神龍留
古宅白日起腥風樹杪霞光亂山根落照紅回頭
驚險絶躡足問漁翁
池
洗鉢池千相寺内昔人見千僧洗鉢於此近之而沒
今甃為井井内刻洗鉢池數字
蓮花池入山中道
天池在洗心石下
智朴天池記天池石池也在西甘澗迤北直上里
許縱横三丈餘塊石而成不假雕鑿其深不盈尺
其水不涸其南面有小口方六七寸凡夏秋之交
其水溢則自口而出活活有聲樵牧就之而浴蟲
鳥就之而飲土人呼為石盆其上有磐周五丈許
平如几筵曰洗心石游人坐此心目灑然甘澗主
僧福源者曾采藥至池畔稍東見一洞邃甚心異
之輒入其門初極狹小中則宏敞清潔廓然無一
物久之而出歸語同人復尋之不可得戊辰秋衛
公庵主人吉軒向余道因攜吉軒至其處掬天池
水盥潄坐洗心石上望嵐光秋色令人難著意想
然所謂宏敞清潔者竟無從而見焉悵然而返時
中秋後三日也
黑龍池在報國寺前
衛台瑺黑龍池詩小砌山根一掬清雪涵澗底自
無聲竹爐活火尋常興汲向荒齋帶月烹
紅龍池在少林寺東石壁上鑿龍形旁鐫紅龍池三
隸字字徑二尺後有帶川隸三字字徑七寸前有
大定七年四字又有正德十年盧雍題壁記遊
謹按紅龍池不知何以名鑿石為龍塗以朱則鄙
俗依託以實之也
劉謙紅龍池詩因看朱鳳竹得翫紅龍池日暮忘
歸去攀留我賦詩
張我慈紅龍池詩紅龍一何小而樂蹏涔居勺水
可神立洸洋翔太虚
塘
玉石塘在盧家峪南長數十里其地或稱石塘峪
李鍇石塘峪詩孤策狎清曠蕭晨紆遠步坦懷足
虚受延接生妙悟複嶺抱重岡奇搆見迴互石豁
白雲屯巖張流水住人跡閴云滅殘村寄深處敗
垣立缺齒老屋飽撐柱臼冷肥&KR1414;穴場荒射干赴
山田久汙萊依稀辨樵路緬彼巖棲人白骨委邱
墓情專理豈敓火傳薪偶傅搴蓬啟長歎蒼蒼夕
陽暮
塔
定光佛舍利墖未詳其始在挂月峰上相傳除夜有
佛燈之異
傅光宅重修佛舍利塔記盤山佛刹如棋布舍利
塔獨據山之巔隆起雲霄間遠可以百里望見唐
道和中智源禪師建蔵佛舍利六十顆佛牙一具
自建迄今千有餘歲代有修者太康中惠源成化
中本源嘉靖中圓成以次營葺並有碑記今上丙
戌余奉命三關取道瞻禮塔之剥蝕蠧損實將頽
焉土木之工歲久漸趨壞漸難支持不早為計懼
遂墮首事者與前後營葺者之成功且佛身舍利
是在培支那衆生福田而使之光明無所依附風
雨霜日得而薄之此事佛者過也為慨然久之既
余謝病家居不得與此山相聞五年矣塔如何吾
不知也辛卯春余來京師未逾月開禪師至自盤
山問墖無恙則以裕師對師於丁亥秋有事修葺
庚寅冬十月畢工為年四為月四十為日一千二
百有奇亦已莊嚴煥麗而新之非復吾曩所見剥
蝕蠧損實將頽焉者歎希有開禪師曰裕師多參
諸方道行純篤向人泊然如秋霜冬月而歸者輻
輳可怪也塔成須記以屬余余曰三寶中一切緣
事不從情識生不從狹小心生不從邪暗因緣生
從六波羅蜜從廣大心從善信因緣以此多義緣
事得成如是觀者不背佛意作他觀者是業非福
非佛意也吾知裕師於過去佛所種諸善根奇穎
之見露於童年晚以念佛三昧躬化遠近此其成
就一切法事不起於坐而自集者斯塔其小也某
不慧不能記其大者記其小者也寶墖巍峩起一
方之壯觀飛樓疊閣開千載之名藍傳緒心燈祝
延聖壽大弘佛祖門庭高步人天道路如斯利益
回向檀那是為記萬歷二十一年癸巳十月
張照重修盤山雲罩寺舍利墖碑記盤山距京師
百八十里百尋而至頂頂為雲罩寺唐釋道宗禪
栖之所也記云茶毘得舍利數千墖於寺之東南
隅蓋靈蹟至今存乾隆七年
皇上恭謁
山陵禮成還至山減騎從徹雉葆穿松緣泉躋於峰巔豁
然開明目窮千里謂巖凹澗側諸精廬此寺殊勝
命葺其垣墉新其棟宇大都因寺之舊而少整飾之舍
利塔巳就圮因重加甃石衛護神物標靈兹山俾
永千古既成庀工之臣礱石請記
皇上以命臣照臣惟佛道窮三際亘十方人不能游乎
方之外而膠其識情封以自蔽迺以其言為河漢
而無極疑為荒唐謬悠否則惕於禍福豔其靈奇
蹈韓愈所嗤惟怪之欲聞是皆不可以為智也佛
涅槃後西域諸國收其舍利起墖供養是其風俗
使然教行中國以來禪德之有舍利者亦遵其制
迺儒生齗齗如也謂舍利為無有此非珠非玉流
光晶瑩入火不滅者現在目前安得曰無有也耶
若謂崇奉之可獲福利則又惑也夫山有玉水有
珠人之百骸皆地之屬其有舍利何足多異蓮之
體絲絲皆通象之體節節是藥栴檀之體寸寸皆
香物亦有殊乎物者何況於人楞嚴云神通本宿
因何關法分别宿因既然又加之以不昧則如蚌
之不見擉於漁師璞之不見剖於拙工韞養純固
而輝光發越如珠如玉固其所也然而亦一物耳
何與於道夫知舍利與珠玉同類則不特焚頂膜
拜之徒之為愚而韓愈欲投諸水火者亦為少所
見多所怪矣夫良珠美玉雖聖人亦必韞匵而蔵
之然則今日之為釋道宗舍利起墖者後世亦可
無惑也臣照既因扈
蹕得覽山川諸奇兹復蒙
恩命勒貞石謹序其事而記之乾隆八年六月望日奉
勅恭撰幷書
智朴墖碑辯譌正德十一年内監苗旺碑文載塔
始於通何年中祖師智源造内有戒珠六十粒太
康八年惠源重修成化十三年本源又修又傅光
宅碑載唐道和中智源禪師建蔵佛舍利六十顆
佛牙一具太康中惠源成化中本源嘉靖中圓成
以次營葺按唐史紀年無道和亦無通何疑遼統
和之譌也
黃汝亨登上盤墖一宿詩多寶重雲護靈光落日
看青蕪阡陌繞浩渺海潮寬烟井漁陽晚風沙鴈
塞寒秋聲聞下界月色照空壇倦乞袈裟卧清分
苜蓿餐荒碑明佛火興廢一凭欄
無名氏舍利墖夕望詩孤峰迥出白雲上水接餘
霞光蕩漾仰看塔影挂層霄居庸積翠明千嶂女
牆如練亘山腰㷭火臺依碧澗高指點遺蹤增悵
望令人猶憶霍嫖姚
王熙登盤山舍利墖詩寶塔真同霄漢齊蒼茫一
覽衆山低憑高無限登臨興回首長空日又西
長松如草石如苔化盡塵寰幾劫灰絶頂晨鐘聲
到處邊鴻沙鳥一時回
高士竒舍利塔詩穿雲尋雁墖掃石憩山椒晴影
臨邊塞天風下泬寥斷階苔半掩廢碣字全銷颯
沓聞清籟鈴聲徹半霄
阮旻錫定光佛墖詩寶墖孤峰頂上開一輪衺影
落邊臺何人除夜山中宿同看千燈繞墖來
龍震與野鶴道士登舍利墖詩穿走無數高低松
香林道士欣相從拄杖來登舍利墖看雲直接蓮
花峰中盤下盤不見寺前嶺後嶺都聞鐘回頭卻
問金彌勒誰教此地通人蹤
王聰登舍利塔詩盤磴崎嶇行去險攀躋不敢步
縱横風摇萬壑松濤響雲變三盤雪雨晴疊嶺重
巒環佛墖長林亂石接天城登臨東眺蒼蒼色遼
海波光一抹平
智朴禮舍利墖詩奇峰獨拔數百丈窣堵波高跨
其上白石青松列畫屛千峰萬峰屹相向我來朔
風慄慄吹稽首拜手增惆悵塔中舍利何年置烟
霞八面曾無恙放足空山寂寞鄉葉落花開别有
長此情端的無人訴冷對浮屠看夕陽
古佛舍利塔未詳其始在天成寺内其碑載遼天慶
中重修内蔵神龍親奉舍利三萬餘顆明僧如芳
刺血書經七年為修塔計甫興工感白光燭天如
玉橋竟日不散其塔十三級如芳僅發二級目覩
舍利二千餘顆
張元芳天成寺重修古佛舍利墖記薊之盤山海
内知名迺一大觀也而天成寺校諸古刹尤擅竒
麗寺有如來浮屠相傳為舍利寶墖淺識者或詆
為幻不知宇宙之大何所不有余亦存而弗論論
而弗議至我熹宗朝有禪師諱如芳字祕如宛平
人以丙寅春來自都門挂錫於天成寺之靜舍見
塔頽毁發願而鼎新之於是刺血濡毫寫經七載
彙成六部蓋苦行而大有法力者也薊土善士信
服有年修墖材需咄嗟立辦甫發一級則有鐵塔
玉缾貯舍利若干顆再發一級則有石函石盒貯
諸佛異相往而觀者如堵比時放光則有白練亘
天如玉虹不但環山瞻仰者詫以為奇即郡内得
以快覩者亦詫以為奇始信宇宙之大何所不有
若為禪師標異也經始於崇禎四年二月望日竣
於六月望前何成功之速哉則以禪師為之倡也
愈知宇宙間不經見之物不可輕詆而天地間不
難竟之事不可重發蓋證果真則結聚奇功行到
則孚合衆余烏知夫往古之舍利非即目前之禪
師乎又烏知夫現在之禪師非即舍利之重光者
乎即歴恒河沙劫世界不毁人心不毁舍利不毁
持法闡宗者人心各抱一舍利也可矣信士其信
之乎又奚疑崇禎四年辛未孟冬
多寶佛塔在少林寺内高二百尺至元中為道士所
壞順治末僧仁鳳重修於寺東之龍首
寶積禪師塔康熙壬寅大博禪師曾於上方塔院中
見斷碣上有寶積墖字擬建塔承之會有事都門
不果嗣覓之不可復得或云墖在韓佶村香光寺
譌香光墖迺多寶佛塔也在寺東北隅今現存
普化和尚塔在古佛墖西南相傳一日山水暴漲聞
空中有人語曰珍重佛墖普化塔遂衝去基存又
傳普化鎮州行化時有異僧告歸隠處云逢盤即
住遇城即止化涅槃人聞空中木鐸聲自數百里
響至天成而止於是建墖
徹公和尚墖無年月在天成寺内相傳墖乃善蛇洞
門昔人因傾圮欲遷他處甫發墖則巨蛇無數自
内出遍滿寺中遂不敢動每當隆冬時其氣噴涌
石面凝結成霜厚寸餘人爭取之可療眼疾戒不
可飲飲則令人眩
禪師墖及普同墖存毁一百餘座
砦
六王砦在法蔵寺主山上最險峭一壁淩虚千峰居
下廢基存
智朴游六王砦詩幽尋曲磴斷人行鬼斧雲根削
不平埜老競傳前代跡飛巖盡處女牆横
莊
玉石莊在南麓為入山必經之路
村
蘿村在獬豸峰之隂
李鍇蘿村雜咏雙隖人烟外蕭蕭松雪翻老農今
日事古色數家村鵝鴨通前浦豺狼到小園何須
不來往鄰里數相存半尺青溪水滄浪或在兹
草香迴蛺蝶沙迥宿鸕鷀白髮悔他日清流信此
時虚舟吾意得飄蕩更何之一雨柴門路紛然
掩碧莎澹懷隨老至小隠畏人多澤雉安微分醯
雞有太和寄聲舊朋好莫復笑蹉跎嶢崅南山
口參差晚稼陳誰知荷鋤者不是帶經人天地容
歸老妻孥恕食貧秋風看近在紅稻一嘗新耳
目都無事空山貢寂寥飛生時探鷇稚子日承蜩
蒼莽情焉薄胚渾器不雕初非事高尚於以永今
朝
報水村在山前
里
虎里在山側舊多虎故名
亭
懸石亭在懸空石上戚繼光建基存王煐游記亦稱
凌雲臺
慧石亭見袁宏道游記
環翠亭見王衡游記
津津亭在大嶺明僧常增施茶處有石刻易飲處三
字秀水項德楨書
尹同臯津津亭偶成詩結構原非大因山得勝全
峰巒牆下簇星月牖中連香爇千年柏茶烹萬壑
泉風塵能領此俗吏亦翛然
欽定盤山志卷四
