欽定盤山志卷十四
藝文五
詩
自雙峰寺望上盤山高士竒
崪嵂雙峰日巳西空山寂寂鳥頻啼依稀樵徑無
人跡只有花香送馬蹄
松下禪扉報午鐘溪橋路斷白雲封山僧指點遥
岑寺猶隔巑岏四十峰
下盤山作
撲面紅塵暗客衣年來蠟□事全稀卻從仗外看
山色一路題詩歴翠微
游盤山
昔讀寰中記茲山勞夢想十年思一遊塵事日鞅
掌扈
蹕過薊門承
恩恣觀賞馳馬踰崔巍趨途漸深廣縈廻石徑紆盤旋下
復上山勢兀嶙峋奔厓盡骯髒緩策登危峰煩襟
為一爽嚶嚶野鳥鳴汨汨山谿響暮春天氣佳小
憩在林莽松泉臣所須性志本疎朗茫茫属車塵
時曳青藤杖從來箕潁心對此聊俯仰
上盤絶頂
千仞聳危岫孤高數上盤扶笻看更險捫葛步仍
難天外松風落厓邊草色寒塵襟一以滌獨立感
無端
冄遊盤山
暮春陟崇阿山靈謝客久廻車重逡廵倏復中夏
首取徑異疇昔彷彿尋谷口緒風從南來泉聲清
且瀏繁英過眼新密蔭解襟受感此節物遷行行
歴岡阜石人坐藤蘿招我若舊友四山空翠來盤
礴豁兩肘對之萬慮澄身世渺何有側足天地間
煙雲結櫺牖頋茲塵外游屢許鞅掌後飛躍任羽
鱗睠焉撫高厚
題黃鶴山樵樂志圖兼憶盤山(元人四大家王叔明畫尤不易得余)
(昔游盤山見其巗石磊磊松枝落落以為絶似叔明禾中李九疑嘗云古人繪事如佛說法縱)
(口極談所拈往劫因果竒詭出沒超然意表而總不越實際理地所以人天悚聽無非議者繪)
(事不必求竒不必循格要在胸中實有自與現境相合此樂志圖卷竹樹蓊欎樓屋映帶自是)
(叔明極得意筆跋語不知何時為人割去人聞叔明有會稽書屋圖南村圖他時當一遇也)
山意殊秀聳結構隠林壑美蔭環竹樹芳香翳芷
葯田疇既已耕畦苑游可樂妻孥情熙熙弋釣恣
旁礴相與數良辰朋來事杯酌斯境本不難幾人
成遐託披圖有真想妙筆况黃鶴我曾登盤山攢
峰石交錯高下被長松澗水繞巗脚意者山樵翁
粉本收囊槖忽忽十餘年佳遊尚如昨山居志未
遂孤懷付寥廓
讀盤山志賦詩四首寄懷拙菴大師
平生丘壑未能忘蠟屐抛來住水鄉記得盤山三
月暮馬蹄行處野花香
恨少竒書廣見聞開緘十卷水山文呼童摘取薔
薇露盥手輕繙到夜分
萬株松影千峰石一度經過半世思忙裏壯年悲
裏老(昔時夙夜在公流光易邁兩年悼亡頓成哀老)蒲團藥竈閉門時
梅天幽夢繞青溝妙緒清言讀未休林澤即今誰
可共往還書札慕司州(兼懷阮亭侍郎)
盤山拙菴大師書來奉報朱彛尊
三盤勝地稱絶衆嶺何峰最尊别後時勞夢寐書
來興轉飛翻青松十里巗磴紅杏千株寺門好雇
犢車一兩輭塵碾到山根
送宋僉事犖之官通潞
中盤曾聽佛樓鐘按部重登紫盖峰料得使君吟
興發塞門百道走紅龍
寄别拙菴大師
青溝雲木晝參覃夢想巗栖燕子龕惆悵花時仍
不到滿衣春雨返江南
盤山汪晉徵
昔觀薊丘志兹山勞夢想今來侍
鑾輿松石遥俛仰自襄大禮還便道愜尋訪入山徑紆折
泉淙耳邊響初地得感化遺構落荒莽藤蘿坐石
人見招如拄杖林巒最幽秀净業標名曩傑閣瞰
虚空疎櫺樹梢上緣石勇躋攀晾甲臺倜儻行經
少林寺宗風猶軒朗老衲慣將迎肅客供栗橡咫
尺中盤山仙梵清勞攘更上古中盤怪石争竒賞
正法禪院開戸外一峰榜
聖人題詩句豐碑炳天壤高渾追正始山靈增輝晃我來
在初冬輕寒氣猶盎秋花一已謝鳥語聲逾爽絶
頂雲罩峰遥瞻氣蒼茫信宿翠微游黃山夢來往
寄贈青溝和尚孫岳頒
拙公盤谷隠古佛峙花宫止静千峰月高吟萬壑
風懷人憑尺素閱世等飄蓬何日聞清論山窗茗
盌同
長安雪後寄懷拙菴大師二首孔尚任
馬蹄蹀躞御河濱頃刻春泥踏作塵翻笑盤山松
寂寞百年曾見幾游人
博士由來最冷官思山有夢去仍難空勞看雪遥
相憶獨埽晴峰上下盤
寄青溝和尚馮勖
結茒驅虎住青溝裂石天開闢境幽會得禪心自
蕭寂一輪明月萬峰頭
由瓌紫谷至玉石莊入山王煐
雨霽殘雲半嶺横平沙細路馬蹄輕松風謖謖聞
天籟澗水泠泠雜梵聲山鳥頻呼如有意野花相
笑不知名同游盡是塵勞侣偷得餘閒快此生
盤山道中
四月盤山草木深七年曾此一登臨杏花楊柳來
時路好共黃鸝續舊吟
曲曲谿流逐徑衺馬蹄騰踏入烟霞碧桃知我重
來晚春盡猶留一樹花
歴天門諸勝上雲罩寺
天門孤聳映清暉苔蘚重重瑣翠微神物古池開
一鑑仙靈幽洞閉雙扉撲巗危石鵰初落插漢竒
峰鶴欲飛鈴語遠聞山徑轉短笻扶我竟忘歸
游黑龍潭投宿暗峪寺
欲探黑龍潭先憩白雲隖努力勸飽餐無畏登陟
苦微徑識竒樹異草隠榛楛怪石幻萬狀偃仰復
傴僂或如虯龍盤或如獅豸怒或如黿鼉伏或如
鸞鶴舞近睇每彷徨遥瞻還愕憮騰躍效猿猱有
笻不暇拄漸聽亂泉鳴喜色溢眉嫵渴甚競抔飲
味甘勝醴醹力竭依危石屈伸撫雙股前途正險
巇况復多蛇虎躡足履巉巗恨不生雙羽横亘眠
石虹皎潔無纖土懸流挂疋練蒼翠苔紋古映日
發光華微茫辨絲縷噴瀉注洪潭颯颯生風雨清
澄鏡面平鬚眉擬可數環凹若鬴錡欲濟無檣艣
週遭石浪生疏鑿疑鬼斧深杳不可測傳是神龍
府賓從暨僧伽相視舌各吐云更有三潭聯珠嵌
巗滸倦者先告歸進退分步武夕陽亂人影相頋
倍踽踽突兀兩山逼蠻壑肖天姥三潭水深㳷厓
峭削雙堵積蘚襯藤蘿蝸涎汙綸組頋此肌骨寒
悚慄不自主悤悤轉林麓隠隠聞鐘鼓倚杖叩僧
扉振衣登梵宇老衲餉果茗山厨炊秔稌飯罷尋
斷碑零落字形腐放腳卧禪牀清歡洽肺腑默數
此日游昔賢孰堪伍擬徧告同人先須秃筆譜
入盤山衛台瑺
滿村棃葉帶霜紅最愛名山風雪中儼若峨冠不
可見三盤頂上白雲封
出盤山口號
蓮花池小一雙灣亂石霜林谷口還比部何當游
興足馬頭指點說盤山
晚步隣菴訪盤山和尚共話何五雲
緇塵無地愜幽尋何處微風度梵音素盌茶香分
菊色空天月冷入松隂十年勞吏還家早四正高
僧避俗深相送柴門成一笑霜枝驚起暮棲禽
到上盤登挂月峰晚眺阮旻錫
客子御風來峰巔己挂月月上薊門山邊笳静不
發薊門秋塞晚無烟塞外高峰欲插天週逥亭障
三千里東臨碣石滄海邊滄海眼中一勺小塞北
江南青杳杳不知天地幾何年但見隂陽疾雙鳥
古人寂寞已塵埃山川留待後人開玉關西入班
超老磧中更有李陵臺
出下盤
萬壑松聲萬壑泉芒鞵踏破五峰烟驚魂猶向巗
間墜快意無如洞裏眠弹指徧開彌勒閣分身却
下大羅天唐碑宋碣曾何有愁閉空山六百年
題盤山圖
三十年前曾閱此而今垂老得親游昨宵一覺青
山夢試問圖中可似不
游盤山歸蒼林上人有詩見訊依韻答之
老去漁陽俠客心青霜匣底冷龍鐔五更誰打鼕
鼕鼓百歲空為數數吟曉夢無端雲易散秋燈有
燄月先沉近來不用參方去會得盤山賣肉碪
將游盤山柬諸同志鄭纉祖
風塵苦羈束邈焉思遠眺况值此清秋烟霞有同
調憶昨上方游山水仰高蹈如何夜來夢親覩盤
山貎巍然雄朔方不與上方肖偃仰羅羣動襟期
豁衆妙微茫杳難分約略覧其要尤愛孤峰竒輕
身淩絶峭坐觀千岫低卧聽孤猿叫醒來心魂幽
猶聞巗谷嘯何當與君期白晝窮微奥
登盤山六十韻
皇天閟華滋驅山作屏列遂令此峰高靈氣於焉
結混沌判何年登臨快此日蜿蜒塞外來突兀空
中出迴伏衆岡環欎紆微輕折千尋拔地軸一柱
撑天闕高可凌虚無遠能鑒毫髮初登猶堛塞數
轉漸超豁層層凌絶頂了了見澄徹竒非神鼎鑄
峭豈昆吾切不假藕絲穿寧藉螺穴軋自覺石泉
幽羣推林麓鬱三盤曲有餘四望端如一有如竒
偉人視高步還闊有如貞静姿澹寫無塗抹又如
古鴻文體正而詞括不落小蹊徑渾然大手筆迺
知帝王區遠與郡國别流峙合而鍾神竒蓄不洩
三山或比隣五嶽孰優劣洞壑相崩峭岡巒互出
沒山容幻紫青石狀逞危突老樹鱗槎枒枯藤虯
曲屈晦窺猿洞暝曉映龍潭澈高墖落雲霄奔流
倒溟渤橋疑石梁逥瀑向廬山割陟覽盡丹梯徘
徊多寶刹聲傳清磬連翠匝蒼松密轉瞬淡濃分
移時向背失神工迥不倫至化杳難詰以彼雲中
竒幸茲遊覽决别來骨肉疎興到親朋挈步兵兼
小咸封胡並遏末陶公意特豪惠遠禪堪悦不用
籃輿隨自把桃杖伐將毋山靈觸亟遣神丁奪選
勝期先登耽幽每後歇意中各有属佳處誰能恝
歴級身頻高迎眸眼一瞥石囷棗梨封天厨豆&KR1000;
實采摘怡性情噉食慰飢渴歡賞及稚童追呼踐
履襪傾欹驚涉險超忽欣初脱古跡半陸沉導僧
費指說留連竟夕晨信宿擁裘褐幽夢浩無涯孤
懷勃難遏起窺澗底雲欲掇峰頭月夜氣何微茫
商飇乍凛冽每苦出門艱頗虞行路窒斯游偶然
遂勝事焉可必維昔漁陽亂紛然戎馬逸風塵昏
頃刻干戈競倉卒是山畜逋逃所全十七八天心
應有在民命賴以活誰言桃源洞迥與人間絶桃
源信可求苦為塵世聒褰裳最高峰東望遼海潏
緬懷管幼安皂帽高自潔欲往從之游青天騎虹
蜺歎息斯人徂清風千里發
盤山絶頂次戚少保韻
木落風高旅鴈哀天空雲斷戍烟開三千餘里盧
龍在七十二菴寶積來塵世幾番悲浩劫清時何
處見邊才英雄事業身難遇少保曾登舞劎臺
三河道中望盤山絶頂
策蹇東臯欲暮天上盤高出萬峰巔遊人指點如
曾到一抹浮圖盡碧烟
登盤山絶頂
上盤突起鬱崔巍卓立孤峰何壯哉古戍烟中千
堞出漁陽樹裏一城開翩翻鳥背高低見錯落雲
根松石徧僧言寶墖時放光歲歲佛燈除夕見
重遊盤山呈青溝大師拙菴
憶昔尋遊到此間五峰相對一開顔東甘澗隔西
甘澗西架山連東架山雲寺罩餘常帶濕天門開
早不須關吾師若問重遊興曾向仙人橋往還
留别拙公洪昇
我避囂塵到幽境一住渾忘旬日永春風三月山
不寒飽看青松與紅杏半生詞賦何所求結社思
陪惠遠遊清泉白石信可戀妻兒待米難淹留勞
生汨汨終何極一夢百年如晷刻明日風塵下界
行迴頭只見青山色
陪王昊廬先生游盤山
問訊盤山路乘春竝馬來高低空翠合斷續野花
開斑鹿穿林導黃鸝隔嶺催人言扶杖客先到白
雲隈
微聞鐘杳杳漸近水淙淙倒影穿雲塔横枝迸石
松峰危欹紫盖池古瀉紅龍更上前山去相將策
短笻
老僧解留客隨意共園蔬布席憐松蔭看山愛雨
餘林深頻竄鼠池冷不生魚同是忘機者探幽縱
所如
澗斷垂藤接林迴狹路分五峰争捧日八石各生
雲僧與豺狼狎人將鹿豕羣閒來剔蒼蘚細讀古
碑文
絶頂此躋攀蒼茫曉日殷一身飛鳥上雙足亂雲
間大漠連滄海長城補斷山遥看古北口天險舊
秦關
幽尋未云竟驅馬忽言歸惆悵攀芳樹低徊戀翠
微出山雲遠送留客鳥遲飛多少塵勞事誰能便
息機
將遊盤山寄拙菴大師
殘臘與師期高松看雪欹杜鵑花欲盡真悔入山
遲
山色潞河東朝朝憶遠公青溝望不見只在白雲
中
冄入盤山憶與昊廬先生同遊口占寄之
重尋白雲來獨入青山去青山笑問余故人在何
處
由青溝越山至雲罩寺登舍利墖眺望
策杖凌西巗捫葛踰北嶺厓斷徑轉危林深路逾
永微窺白日光亂踏青松影巍峩啟佛宇閒寂隔
人境千尋舍利墖獨踞最高頂鐸響天風翻雲深
石氣冷指點古長城連山作門屛幽薊與青齊微
茫辨烟景絶磴倦躋攀禪房息俄頃夢覺聞疎鐘
翛然道心静
山中寄朱若始
壯歲飄然辭紱冕衰年勉爾傍風塵鹿門居士安
禪久栗里先生乞食貧江上鴈稀書隔歲山中花
發病經春餘生漸悔浮華誤近向蓮宫叩净因
山中夜坐和王右丞韻
松風千萬樹松月二三更惟對一僧坐詎聞羣鳥
鳴形神都已敝身世竟無成不學空門法真為負
此生
山中雜題
踏徧紅塵十載贏來白髮千莖决計深山獨往喧
囂怕殺浮名
八石餘多怪石五峰外有竒峰始信古今高士超
然不列儒宗
泉聲三里五里松影千層萬層紅杏山山迎客白
雲寺寺尋僧
别盤山
步步出烟霞依依望林樾縱抛石上泉難負松間
月
拙公相送臨别口占
老僧立松根游子下巗際揮手復迴頭白雲路迢
遞
三月五日宿山下茒舍作
積歲堕塵網靈襟坐迷惑久思訪名僧人事苦羈
勒東風漸暄和高興遏不得騎驢穿柳堤新雨沙
似拭依微白雲中忽見青山色入望猶迢遥倏然
豁胸臆今宵孤嶺下茒屋聊偃息明發候晨霞攀
蘿事登陟
和宋牧仲先生答盤山拙公見招朱載震
聞說盤山裏春風杏亂飄會須匹馬去不待老僧
招明月紅龍沼青松白板橋薊門連潞水東望未
曾遥
將赴盤山作宋至
清明己過穀雨前正是山寺飛花天老衲一紙期
携手小僮半夜促著鞭筆牀硯匣早束縛繩鞵布
襪殊安便會須拄杖穿雲去坐看春水流平田
游盤山
飫聆盤龍竒未覿烟嵐秀卻幸薊門過五峰得深
究硉兀插蒼穹目注雙晴瞀羣山莽迴合各自效
奔湊頻年雜塵鞿如馬困閑廐茲喜饒餘閒兼之
當春晝早起理芒鞵千像競先就村醁提滿壺囊
槖裹糒糗看山似讀書宜漸不宜驟稍覩層崿改
乍聽雌雉雊巨石何礧砢勢欲向人仆是時天尚
寒谽谺厓骨瘦晾甲留荒跡琮瑟瀉清溜行徑聊
支笻手口快盥潄威紆達中盤紺宇名著舊五松
蔭講堂鳳舞蛟龍鬭科頭松下眠花落黏衫袖往
者戊午歲警
蹕來我
后
天藻劖豐碑山靈時護佑登頓忘朝昏落日照井甃載陟
净業菴歡呼躍童幼夾道拱栝柏果植亦綿茂但
恨朔風高不克樹橘柚到門啼幽禽便捷穿鼯鼬
老衲出戸迎項縮語䛠譳竚立向空階心已飛靈
鷲藜莧任飽餐適口等醇酎梵經誦有期木魚聞
夜扣凌晨踏天梯數里入雲竇橕拄凴楖栗顛危
賴匡救遥睇長城雄燧息餘空堠初地聳層巔榱
桷牢結構尋僧下青溝蘭蕙託香臭談詩據繩牀
眄彼雲出岫旋覓舞劒臺攀藤學猿狖從簡此題
名大書還深鏤呼僕磨隃糜欲搨蘚花繡更有天
城幽削壁驚竒覯屋背兩方塘風過水紋皺似兹
陵谷佳應居匡廬右作詩傚南山字句愧疎陋四
正多神仙靈異說祕授鶴氅去復來粟粒視宇宙
人生擬蟪蛄無夭亦無夀願藉澤鉢泉滌我世俗
疚駕言往從之散髮遠謑詬此地足棲遲詎必訪
勾漏
喜晤拙公
我昔尋師盤山麓三月欲盡春花浮我今逢師長
安陌正月纔過春風柔師住山中理山志而我南
北恒淹留每值方外輙問訊但少佳句將綢繆遥
想青溝真清絶秩秩泉水淙淙流更有萬本老松
樹月明風動濤聲幽似此勝地不長往塵土滿面
殊增羞計日豆苖當漸長擷芳好向烟嵐游
送拙公歸盤山林鳳岡
人間剛許一相逢又躡田疇古隠蹤石路半遭雲
氣塞山門全是杏花封天隨盤處青三折日到臺
邊白五峰怪我此心同片月隨師直挂碧芙蓉
春日贈别拙公吴啟元
五嶽名山老貫休披圖指點見滄洲徐無從此開
生面畫出長城半幅秋
虯爪蛟須裂石紋一盤松是一盤雲老僧菴在中
峰頂手弄蒼烟到日曛
山北山南盡杏花亂雲堆裏遠公家何時許我閒
來往一杖穿林卧石霞
衣上雲烟杖底泉迴看塵土轉茫然此行知踏千
峰雪又住盤山廿五年
送拙菴和尚還山王孫茂
塵世何緣識遠公翛然巾拂古人同半肩猶帶千
山雪一笑如聞萬壑風雲水無心慵說法天花有
意自零空懸知明日言歸速應憶巖前杏藥紅
久住盤山不出山纔來又逐鳥飛還緇塵寧染蓮
花净春晝惟耽鶴夢閒洗鉢潭中龍起蟄題詩峰
頂月當關道人蹤跡真堪羡何日追隨豁旅顔
贈青溝和尚袁佑
青溝絶勝到人稀遠寺寒鐘落翠微多寶墖前雙
白鷺悠悠時共野雲飛
滿山飛雪杏花紅松老鶴嗚萬壑風吟罷禪心對
明月春泉流水自西東
贈青溝老人龍震
亂石無平路尋師到極巔空香雲裏結冷翠雨中
懸元亮非貪酒遠公不說禪白蓮如可續花鳥共
因緣
留别青溝老人
已愛春山色愁抛秋月堂飯供雲子輭泉煮豆苖
香阮籍睛難白支公意更長浮名不久戀末路好
相將
說盤山
我從四正來未了三盤債同人問勝游說之頋不
懈上盤松樹多中盤巗石怪下盤流泉泠十里聞
滂湃五盆溝不深天門路最隘雄為舞劒臺險是
六王砦五峰各聳立烟雲實一𣲖近為山中僧勒
石分疆界幽人縱來隠俗僧焉肯賣每到快心處
反令心不快
寄懷盤山拙菴老人
每憶田盤山先動青溝情青溝有隠人髮白精神
清結茒巢深雲高卧在松聲嚮時一把晤心素為
之傾飲我潄玉泉飽我豆苖羹携手窮巖竇高險
獨先行是樹皆有勢是石皆有名烟霞雖糢糊指
畫得分明留連僅五日已大快生平至今入夢寐
尚與共品評何能耐劇煩復居塵中城
遊盤山許兆麟
名山直北翠巃嵸曲磴衺攀絶處通峰擁蓮花翻
曉日巗垂薜荔響秋風蒼松懸雨看天密清磬穿
雲落澗空已勝汗游牧八極何曾笑語世塵中
太行振勢涌盤山山谷盤龍勢莫攀鳥道直通天
北極連州跨海帶重關薊門雲接天京樹結想山
靈不我顧塵途鞅掌歎倭遲突而行值登山路路
迥五峰刺遠天雲霞閃爍擁青蓮泉穿石罅淙淙
出屈曲寒生萬壑烟山中精藍七十二處處林泉
領幽致上盤天際下盤紆更有獨勝中盤寺高人
遯跡此棲真豎樵麋鹿結比隣開山寶積燈傳水
談禪講律人天津我來&KR1088;眺窮幽討唐宗李帥師
行道舞劒臺空縱有名帳房石畔生豐草橋下泉
聲去不回晾甲何如洗甲早安得功成策蹇歸一
日一陟山椒老
盤山博爾都
策杖攀危磴蕭蕭萬木聲雲過衣漸濕泉沸馬頻
驚怪石當軒立枯松隔路横渾疑塵世外真覺道
心生
懷盤山
曾入羣峰裏林深古刹閒草花明石隙野路晦松
間溜水和啼鳥歸雲補斷山至今縈夢寐何日更
躋攀
游盤山陳璋
百轉羣峰上迢迢一徑微水流清見骨虎氣冷吹
衣杖易穿雲入人難避鳥飛經時還詰曲未敢便
忘機
游盤山錢震
一入盤山意豁然扶笻十里梵宫前松遮柏蔭疑
無地路轉峯迴忽有天西嶺殘陽東嶺月南窗空
翠北窗烟流連旬日終難别直欲携笻老歲年
盤之路
十里重岡鳥道衺入山紆折萬松遮石頭滑處還
當省穿出層雲便到家
盤之石
一山竒石累千峰峰頂雲頭盡是松愛煞嵯峨靈
且秀應教憶念米南宫
盤山吕齊端
三盤崒嵂環畿東&KR1088;空削出青芙蓉怪石作膚土
為骨千溪萬壑蟠虯龍嵐烟樹色倏更變天地於
此開生面蓮花紫盖列翠屏古寺氤氲時隠見晨
鐘暮鼓欎相望瀉瀑鳴湍自激昂百尺晴虹跨幽
澗浮圖插漢生光芒亭軒接趾誰經拓閴洞隂森
鬼斧鑿渤碣滄溟指頋間長城蜿蜒連沙漠肥遯
常懷田子春只今駐節亦高人傳燈屢著神僧蹟
靈巗秀嶂增精神年來蠟屐真疎嬾晞髮科頭任
蕭散白雲舒卷若招尋遥對無終弄霜管
青溝贈拙公梁洪
此中有開士猿鶴結同心對月石門敞著書花雨
深翠微澹鬚鬢緇土空衣襟無語坐春澗有時携
素琴相將談勝概不覺發微吟更指上盤好詰朝
雲外尋
溪亭
桃花爛漫水潺湲獨坐溪亭心最閒天上春雲晴
萬叠層層望去到盤山
秋日望盤山莫夢□
微茫烟樹薊門空翠削芙蓉望不窮螺髻盤迴青
嶂外黛眉宛轉碧雲中林高泉響驚秋雨壁絶烟
生起暮風但得身閒能濟勝道心何必向崆峒
入山值杏花未謝喜作孫才衡
可怪東風樹能消幾日開竟留花未落似待客遲
來帶雨浮紅雪臨風點綠苔山林春自好何必曲
江栽
遊盤山
一徑入層巔﨑嶇路轉偏馬蹄天上落人影日邊
懸殘雪消春澗荒松帶夕烟招提何處是隔岫有
鐘傳
盤山張霔
四正山頭策短笻亂雲危石踏重重地天人籟千
巗水上下中盤萬樹松古寺琴僧空自老荒臺劍
士有誰逢蕭蕭只恐風雷起飛出深潭五百龍
寄青溝老人
我憶青溝老世情久屏絶裹足翠微間松雲一簾
閉流覽西方書卷卷古冰雪慧業望文人每每辱
高潔不聞戒律弛反苦禮法設始信寒山詩即是
真禪悦一别池上蓮三年想芳烈山中自朝暮人
間變時節述作豈無志心勞日成拙安得負塵笈
巗窗就區别
題盤山圖寄贈拙菴和尚龐塏
我夢盤山己十年披圖如在萬峰巔何時拄杖尋
師去再証龐家居士禪
盤山巗壑寫來真馬老重來住後身他日相逢好
相識笑余還是牧牛人
題盤山圖兼寄拙菴大師何百鈞
盤山如盤龍祇園當龍背雲生香爐中龍吟亂雲
内境險人跡稀卓錫拙菴在禪定發深悟辯才了
無礙心由教外傳道與名山配清净余所耽披圖
恍身逮何當遠從遊超然去闤闠
盤山和德松如韻塞爾赫
涓涓石髓瀉空青謖謖厓松列翠屏記得中盤西
北望九華峰勢對孤亭(環翠亭遥對九華峰王衡緱山集亦及之)
霞烘亂石帶山村惠遠東林飯菜根三十五年一
彈指不知巗竹幾生孫
寒青暖翠五雲中石磴千盤鳥道通一徑香生不
知處古松花落下山風(晚春山僧收松花作餅甚佳遲則隨風散去)
砂嶺泉邊行策杖宿猿嶺畔擬移家就中佳境渾
難忘坐倚長松看綺霞
水曹佳句近如何十斛珠璣瀉澗阿老去把吟三
歎息輸君滿眼賸烟蘿
辛酉暮春薄游盤山德齡
似盖巗雲散薄隂餘春天氣稱幽尋出城纔放看
山眼已作逍遥世外人
疎籬茒屋亂山青處處人家映翠屏回首薊門西
去路軟紅飛撲短長亭
隂隂桑柘鳥聲幽渺渺平灘漾綠疇誰傍名山成
小築枳花門巷嶺西頭
峡裏柴荆别有村交柯新綠蔭雲根詩人舊識桃
源客今日來看四代孫
諸天樓閣畫圖中亂石幽泉一徑通知是僧厨燒
槲葉紅簷烟颺落花風
參天松柏影縱横占岫嬌雲放午晴小坐僧窗証
聞見萬株寒翠木魚聲
選勝登臨憶昔時盤雲深處徧題詩卅年重倚巗
前樹猿鳥誰能認髩絲
雲封藥竈仙人洞月照香臺佛子家羽駕飇輪無
返轍重來清恨滿烟霞
移居盤山詩永寧
卜宅依山麓從容亦苟完編籬三徑曲鑿牖一天
寬鼓腹煨鴟芋章身製鶡冠舉家清且健隨在可
盤桓
山僻招提古人閒話易深鶯花騷客興泉石老僧
心杯泛東村酒絃調西澗琴相歌復相笑世眼任
升沉
田廬(山名)巗徑好處處建招提飛棟接天險盤松卧
地竒風雲時變幻水石自紛披居近前峰下開尊
醉所宜
抱疾停農日捐書小坐時分花刪病葉脩竹得新
枝往事多歸夢幽懷盡入詩一樽聊獨酌空谷更
誰期
蒼茫羣動息岑寂小樓空遠水猶將月孤雲不近
風衣霑秋露白窗闔夜燈紅此際酣高枕清尊幾
處同
臨流偶適興石上坐忘歸野岸花多致山泉魚不
肥幽栖人事簡高蹈古情微任達無拘束從誰問
是非
煙蘿籠古寺亂石出人寰家在山隅下僧來樹杪
間桑麻秋段段鷄犬日閒閒祗說羲皇世於今見
一班
賜游盤山恭紀蔣溥
太行鍾淑清連綿壓平谷田盤舊隠地千載留芳
躅泃水放碣石酈注詳記錄形勝推漁陽屹峙鎮
畿服直欲凌崑閬何須訪嶽瀆年年望
翠華游豫耀川陸
别院敞蕭疎
法宫森肅穆縹緲裛流雲曈曨映初旭怪石蟠蛟螭
奔泉駭麋鹿野花處處紅巗蘚層層綠
幾暇時澄觀仁智樂具足名山賴傳記
特勅校天禄舊乘多舛誤或陋或繁縟摛辭歸雅馴
宸章謹三復
詔許探幽竒庶不限耳目勝游昔企慕
殊恩今幸沐蠟屐整籃輿問途指林麓春風正潭沲山
光金碧煜三盤欎相望迥合勢奔逐烟嵐倏變幻
振衣恣遐曯清磬出伽藍微聞栴檀馥小憩亦復
佳禪房隠花木摩挱古碑碣文字半可讀絶壁插
瓊霄藤花風簌簌頓疑窈窕峰飛來古天竺炊烟
一縷斜巗畔露茒屋周匝樹檎杏參差藝葵菽耕
鑿盡熙皥穿雲引黃犢方知春事深林間鳴布穀
何處泉聲幽琤琮戛寒玉石路相激盪勢不異飛
瀑盈科地漸寬縠紋澹洄洑從容數游儵閒逸愛
浮鶩坐覺怡我情清澈似可掬丁丁樵斧傳喁于
斷還續石磴翠微開山腰細如束古松千萬樹盖
偃空青簇清風天際來湓涌海濤蹙龍鱗何斑斕
攫拏虬枝秃老根長茯苓往往山僧斸洒然心神
曠遭逢良自勖頻年扈
屬車
宸翰屢諷讀山靈荷寵榮迭開真面目
異數及(微臣)周覽往而復蒐羅重文獻珥筆摛卷軸佛
地播嘉名仙山紀清福靈蹟發耆闍真形傳圖籙
永言名山藏文彩煥彬郁會看出器車神凝年穀
熟敬紬石室文敢效岡陵祝
賜遊盤山恭紀錢陳羣
扈從
橋山歸馬策向西指
行宫規田盤攬勝集衆美春山邀
宸賞花柳何旖旎未明即求衣幾務各待理侵曉閱封
章批答馳萬里少焉徹尚食
天房駕騄駬名刹證重來流覽標大旨
翠䍐或穿雲回轡未移晷樂山見本性得詩盈剡紙
傳宣盥手讀賡和慚鄙俚謂是當卧游刻劃想像
裏何期
召對間餘論及山水
曰盤當勝處面目靈鷲似爾生靈鷲鄉爾曷不遊此今
者風日佳暫假庶可以出趨
行幄中用敢白相揆同志五六人聞者各歡喜上馬
取道西瞥眼驚芳□誰栽仙人杏千樹爛霞綺紅
者紅於桃白者白於李馬前有鳴泉泉側石齒齒
俛首上石梯磴折竦岌㠖有寺名天成紺宇巗半
倚其上小平處石壁堅如壘緣徑陟北岡一步一
殊軌或如馴象蹲或如圍棋累或突而欲墜或張
而如哆蘭若結其間萬松護其址登樓仰
御題海天同一視松濤無根源隨風自起止布席在松
下茗飲就石几嵌空安禪室如匭亦如雉欲上足
知疲中輟心仍企笑與山僧言願借住一紀捆書
一千卷讀竟出還仕題詩留石罅萬松老居士山
僧為我言去道或倍蓰盤中七十二幽絶略可比
天留此枯寂化人實所委山厨無一物蔬菜遠城
市虎狼日磨牙食人如&KR1042;豕日落即關門厥患庶
可弭昨聞
萬乘來曳尾各他徙秋官掌邦禁官在道可履守道而
廢官茫茫更何恃遭逢
堯舜君行與䕫契擬豈學田疇軰槁項飫糠粃再拜謝
山僧我言實戲耳扶童行彳亍低頭默自惴須臾
日將昃一抹暮烟紫雖有他勝處不敢復請矣我
昔持使節六渡灤河涘屢經盤山下相望尺與咫
昔也對面失今也把臂始遇合有定分飲啄惟所
使要於緣慳時珍重慎一跬援筆記同遊各各詳
姓氏其歲辰在申其日為上己
題盤山
行宫門外雙杏五絶句
此日
宫門倚作衙常時麄服稱山家居人云是百年物老
樹猶能著萬花
也許山容近玉除恰過寒食嫩晴初端莊婀娜仙
人服看徧千林總不如
肯教桃李占春風雨綻霞蒸暈薄紅樹下最宜
天仗馬鵝黃絲勒玉花驄
一枝夭嬌更盤拏得地天然擁白沙開向中書省
中客故應題作紫薇花(東偏一枝開特盛閣部行帳直廬即設其下)
分付東風莫漫催好花未要盡情開明早别爾當
歸去散直斜陽立一回
賜遊盤山恭紀四十韻鄒一桂
環畿抱重峰艮位起&KR1005;嵲幽光儲精竒元氣苞藴
結來遊肅扈從眺望引領切剡藤披欲圖卭竹倚
未出
帝曰汝往哉豈可覿面失揚鞭入花塢結伴尋仙窟陟
岡藐三盤下阪輕九折怪石滿林麓棋布而星列
大者如車舟小者若瓜瓞懸者如欲墜動者如欲
活眈目虓虎蹲昂首狂兕突境静色奔駭心曠神
凛冽馬乏換籃輿松聲亂溪舌山譁人語喑樹黯
禪燈滅飛虹架危卵斑蘚生鏽鐵跳珠落襟懷蟄
蠖伸洞穴争流無俗湍鬭枝有竒奪蓬蓬雲盖張
紺宇撑阢陧跨虚接藤蘿激竅噴滃渤山僧來睢
旴問言苦詰屈冠者五六人中途已抛撇倒榻息
吁嘻索飲救枯渴壁詩欽
御題篋志嗤可抹愿歸誠妄附田隠亦牽說盤澗自成
薖盤阿自羅刹盤石自磊砢盤松秀孤孑盤空且
盤固盤繞亦盤欝以此得盤名穿鑿正不必我來
此盤桓為盤寫凹凸就泉作硯池燒松為朽筆盤
意會心胸盤皴非倉卒天成萬松圍甘澗東西别
少林蔚中盤鈎勒遍殘碣梵宫七十二過訪僅什
一雲罩天門開遥望絶頂末目貪足力疲山黝日
光沒訝茲鞭血羣深恐履尾咥晚風乾汗水佳境
且回轍留待他年登靈奥忌盡抉長歌記勝遊
恩貺己忝竊
登盤山沈德潛
漁陽重鎮削芙蓉紫盖攀躋第一峰亂石雲中蹲
虎豹寒泉松頂走蛟龍微茫海氣環無外層叠邊
城繞幾重身在栖猿最高處擬將白日挂孤笻
天窮漠北欝崔嵬佛海龍池獨往來纔上半山無
鳥雀早知下界起雲雷隠居為指田盤谷舞劍還
尋李靖臺到此并忘身世感茫茫大地總浮埃
遊盤山自天成登萬松寺邀陳紫山張鏡壑同作
裘曰脩
十年騎馬京華客對面西山曾未識田疇先生舊
隠場夢魂往往徒相憶快哉茲來夙願酬一笑欣
然動顔色紅塵漸遠山漸深聯轡翩翻理行策高
處全遮佛子宫隘時幾絶遊人跡寺前劒石撐孤
青寺後琴泉漾寒碧峰迴徑曲幽復幽衆籟空空
鐘磬寂忽然天風海濤相御行長松萬竅同一鳴
颼颼謖謖不暫停老龍天半聞吼聲驟雨乍掩春
晝晴激揚震盪立欲傾何必鼓枻尋連成到此已
足移我情掉頭便謝青冥去歴險捫竒行且住萬
幕沉沉隔暮烟依微不辨來時路此遊鄭重非等
閒放朝特荷
君恩寬平生寂寞苦愛山誰識坐致輪蹏間百年一瞬
竟焉是但當歡樂無憂煎下有清泠百尺之深淵
上有蔚藍萬里之高天縱目直過飛鳥前白雲千
頃何茫然爽如鷹脱鞲上紲曠如馬出泥中韀人
生固取適意耳以我自視寧非仙明晨隨
輦驅車發重來亦是經年别石上題詩誌不磨丁夘
之年仲春月
賜遊盤山恭紀董邦達
田盤山色天下秀
真人樓觀開雲岫每從朝退望翠微飛來復見此靈鷲
平生結習耽林泉况得竒觀邇
文囿披圖覽勝久神往結願何時始得副丙寅九月
秋景佳承
旨遂得凌高崕霜林點染紛繡繪千巗叠玉層雲排穿
雲漸入最深處似登閬苑升瑶階躊躇滿志歸自
慶
君恩曠蕩真靡涯數年以來勞夢想時對三盤憶蕭爽
花外烟霞鎮卷舒松間風月森虚敞神馳益覺登
眺美躬歴曾諳名勝廣從教吟望心徘徊祗瞻彩
翠依
仙仗今春正值三月時花磚日永趨
彤墀
天語傳宣勅授簡山經輯綴探幽竒舊志一編未醇備
比邱蠡測還傳疑今茲蒐羅務詳慎廣擇博訪宏
辭摛有
詔更許蠟游屐洞天真景恣尋索驚逢異數出螭坳喜
隨仙侣過鸞掖四面蓮葩拔地攢千章松樹參天
劃蒼玉劈殘巨靈斧黃金布滿能仁宅盤泉伏地
琴筝幽白石齒齒噴清流洒然似映冰壺立頓疑
萬壑澄高秋是時山花將吐萼瓊枝敷暢環丹邱
金碧照耀人天界神秀一一歸雙眸五岳真形圖
未易况是壺天清景閟親切應須得縱觀仙遊更
沐
君王賜雲霏松棟瀑聲喧日麗芝房峰影邃經營粉本
備規模粗識
堯禹恭儉意茲山造化精英鍾烟嵐岞崿青芙蓉
聖祖宸翰耀珠璧我
皇御製鏘笙鏞高逸己垂田盤跡古德直開臨濟宗二
酉可三三神四崑崘縣圃相追從(微臣)此日懷油
素記取清華得殊遇豪吟欲繼龍池篇縷述思摹
上林賦蔚藍瑶碧撲襟袖氤氲不辨天上路相期
搜討紬秘文石渠天禄附傳注茲遊三度
恩屢邀春光秋色均逍遥致身福地良不偶典籍特重
同文朝巗穴幽人慕貞吉
帝庸作歌隠可招願將崆峒訪道志譜入金簡期松喬
盤山道上薩哈岱
遼廓風烟古薊州盤中清景近深秋低坡蔓草眠
黃犢遠渚平沙下白鷗日轉千峰開鳥道雲横雙
墖見僧樓等閒恐被山靈笑馬上題詩紀勝遊
秋日扈從盤山天成寺因憶昔遊
不到田盤二十年又隨
清蹕一攀緣雲含蒼翠山高下霜絢丹黃樹斷連雙墖
影懸峰外寺萬松響雜澗中泉天成舊是題詩處
指點烟霞滿目前
讀德松如盤山倡和詩追次原韻沈青崕
聞道天成寺最幽山藏曲室少平疇衛公遺蹟千
秋壮劃破罡風到上頭
烟霞層叠薊門村特為聽泉憩樹根行過青溝登
舍利巒頭俯瞰見諸孫
磴危泉怒亂雲横鉢内龍歸法雨晴夜宿上方諸
品静倚牀猶聽遠鐘聲
超登雲海望天涯甘澗東西好住家挂月峰前迴
客屨補衣剪得赤城霞
登盤山符曾
石壁插天起三盤踏翠登中藏隠士宅蘿徑挂脩
藤暮與歸雲宿朝看曉日升居人不識我喚作入
山僧
攬勝集遥秀紛然滿眼來春風下殘照松壑散清
哀山湧翠螺旋石分青峽開思將衣上垢一濯澗
邊回
明月清無際言尋石徑微濕分松葉露凉滴水田
衣懸瀑垂如練崩崕勢欲飛陽阿如可即余髮殆
將晞
行到萬松境恰當亭午時上盤浩雲海下界净琉
璃潭影窺天小經聲度壑遲由來清絶景塵外幾
人知
宿東竺菴曉起山門看雪陳臯
海水夜剪馮夷宫八萬四千驅天龍我佛要施鉢
花滿冷飛戱白迷璇穹朝來披裘出門立天地溟
濛糊一色亂擲空中皛不分小者如拳大如笠四
山不見青蓮趺春意散入枯林枯我疑昨來塵境
改不然翻身跳入仙人壺耳邊有響不知處澗底
幽泉作人語為語諸公莫浪猜此段竒觀殆留與
須臾日耀扶桑隈一鳥不飛天鏡開素華倒射銀
漢白上下直接千樓臺舉頭舞掌屢叫絶大聲欲
讋山靈回今年偶趁遊山轍不意看山兼看雪看
山雪裏山更佳滿目清機杳難說我生與山頗為
緣青鞿布襪無時閒天公恐我太寂寞故教神力
鋪綴乎其間一覽己覺凡豔陋道人休約紅杏然
自蓮花池捨車步至天成寺
捨車理簦屫石路盤谽谺朝暾在溪門斷崕露削
瓜冰底啼幽瀨宛轉行修蛇兩山環肘腋徑轉開
衙衙翠屏駕香界萬萼青蓮花平生泉石心於此
興更賖禮足向白佛幡影揚寶珈
晚自歡喜嶺取道西峰樵徑而下
松風吼潮音澹日西嶺帖山僧導我行取徑何㠎
嶫側身穿石門荒榛齧衣衱崩崕鬼面皴暗雨莓
苔浹下臨勢不留有似冰帶屧查子濟勝強騰身
自誇捷同人怖無言予亦屢回怯稍見祇樹林禪
燈出香葉仰面千仞巔翠色與天接不加一枝藤
雙足何由躡
自上方寺踏雪至少林寺觀多寶墖
朱岷
山腰積雪白層層掃徑偏憐擁帚僧指點少林雲
外寺尚留餘興踏春冰
宿東竺菴曉起山門看雪查為仁
晨鐘警夢破殘燈耿菽粒斂息趺匡牀靈籟延虚
入初驚蟹爬沙旋訝蠶食葉振衣先衆起迺知雪
霰集近山銀闕封遠山璚臺立大哉造化功寒光
萬里吸我欲扳松行松松玉龍蟄語客且收笻地
爐傾米汁
望盤山戈濤
長嘯出都門翹首望盤崿遠景明村墟浮雲澹寥
廓褰裳涉通津春水半欲涸是時微雨零夾岸桃
花落烟郊入馬蹄平沙净如削岡巒稍蔽虧雲樹
互旁礴竒峰决眥來蒼烟滿林樾耳目頓靈異心
神坐超忽停鞭倚夕陽迴首想城闕日入争餘光
往來猶奔蹶咫尺𬗟靈區忍向塵埃沒山僧早閉
門寂寥晚鐘歇
自玉石莊達天成寺五首
步步泉聲急層層石色分入天無寸土横路有孤
雲野鼠時驚客林猿各覓羣鬱然深處望嵐氣曉
氤氲
稍緣一徑仄漸逼萬峰齊曲折藏幽處人家過澗
西數驚石欲堕回訝路全迷幾日桃含蕊殘紅流
滿溪
餘寒猶中客知是入山深躑躅花迎路栗留聲出
林偶隨漁者去或負釣竿吟小坐蓮池北蕭然净
我心(蓮花池在天成寺南)
雲壑都迴轉峰巒互帶纓於山為曲室有寺號天
成絶壁
宸章迴高峰佛塔聲老僧諳舊跡指點澗泉名
樹影沉沉合山光簇簇濃蒼烟來絶壑落日在高
峰晚飯抄雲子香泉芼鹿茸(菜名)耽吟殊不寐卧聽
上方鐘
由石門歴萬松寺至盤谷禪院
疾行取山勢緩步覓山趣琤琮辨風泉窈窕測烟
霧石門割竒秀怪石森相聚蒼骨間青脂一一狀
刻露人言始皇帝長驅競海渡憤不受鞭箠逋逃
散此處虯松萬萬株長根黏石固下銳而上豐斯
語信不誤林端杳鐘磬花宫恣游寓突兀壓頽峰
穹碑最高踞云是舞劔臺英雄於茲駐至今風壑
松時作蛟龍怒翻然更東下披榛尋微路磴石相
陵臨塘坳幾回互山光變更竒夕陽亂烟樹野獸
紛鳴嘷鳶禽各歸騖前林覷深黑寸心多恐怖盤
谷方丈地踟蹰一迴步
遊盤山張模
投晚山前宿凌晨上翠微花香時入袖雲氣自沾
衣綠樹千重合清泉一道飛采來薇蕨美曉露未
全晞
為愛山光净招携愜素心留詩題石壁把酒坐花
隂野鳥能窺客林風乍滌襟未能長住此翻悔俗
情深
山居詩(釋)德清
獨坐長松下悠然太古心高山流水意誰復是知
音
松下數椽茒屋眼前四面青山日月升沉不住白
雲來去常閒
静夜鐘聲不住石牀夢想俱空開眼不知何處但
聽滿耳松風
春深雨過落花飛冉冉天香上衲衣一片閒心無
處著峰頭倚仗看雲歸
青山不動自如如朝暮雲霞任卷舒縱有紅塵深
萬丈曾無一點到茒廬
依巗結構草為菴乍可容身止一龕但得心源歸
湛寂任從世事付癡憨三竿日上還高卧丈室雲
封不放參佛祖直教蹤跡斷何須前後列三三
盤山行乾
形無定向勢如龍古樹扶疎嘯晚風面面烟霞浮
幻景層層蒼翠露真空寶圖卓立千峰上金刹横
開萬壑中舉世丹青描不得白雲常繞梵王宫
山居詩
&KR1088;空一片山玲瓏無背面巗下有龍吟可聞不可
見
春深崕際草萋萋牧豎擕籃過澗西試問於今何
處去白蓮池畔采青藜
夏日雨後望盤山寄青溝和尚智暹
炎炎盛夏當初伏汗下如漿髮如沐驟雨驚雷何
自來倒甕翻盆經信宿曉起潞河忽放晴燕山薊
嶺來心目飛翠浮青指頋間卻憶師凡住盤谷幽
人永矢自弗諼卧枕松根一坦腹慚愧而今老大
身濫厠法門空鹿鹿他時决計賦歸來料得茒庵
不須卜
盤山超見
盤山怪石攢聳出碧雲端磵氣侵人冷松聲徹斗
寒
盤山漫興超正
大象本無形名山突兀起虯松堪盤桓古洞可棲
止師昔此談禪余今斯論理言前顯正因句裏明
宗旨五峰鉢囊間八石衫袖裏於斯悟靈機是得
真如髓
盤山即目智韜
曉日空林似晚霞晴光遥映住山家一聲清磬雲
邊出幽鳥時銜樹裏花
四正山居詩超常
耳觀多清净流泉響若琴鍾期歸去後無復問知
音
一灣流水碧滿地落花紅不道春歸去惟言昨夜
風
遊盤山超然
勝概畿東第一峰烟雲影裏碧重重烏藤不怕蒼
苔滑數遍厓巒萬樹松
登盤山智楷
多年懷此山今日到山間豈獨山幽静更忻僧意
閒是非人不至松石戸常關登陟無仙骨雲巔未
易攀
盤山元玉
聞得盤山數十年孤笻今日到山巔松崕四處濤
聲發疑是匡廬瀑布泉
盤山雜詩智朴
盤峰勢䃳&KR3847;似帶癡頑意於中具大觀存神别有
致雲霞時吐納中虚外特奰掩勝潛幽竒處處恣
遊戱洞壑屈曲深萬松藹蒼翠四圍鐘鼓聲饒多
苾芻寄山川祕英華草木生文字惟我信宿緣住
年十有四招隠寂無人虚存招隠志
盤龍作住宅茹養寄吟哦豆苖充午供既飽資天
和彼茁者黃精春深遍陂陀采之必以時食之不
厭多夫豈取遐夀抑以療飢疴時乎忘遠近曳杖
躡嵯峨山泉清瀾漪山樹老婆娑居停無回互禮
法不我苛洵非人間世韶光一刹那
石古雲根竒崕懸樵徑仄老僧不耐閒放眼看秋
色
遥峰一望迥難齊烟靄空濛落照西二月春風無
事事山前山後聽黃鸝
上方寺東有前人詩鐫絶壁上字半湮沒洗苔讀
之得君昔有言歸李愿之句有作寄朱竹垞檢
討
君昔有言歸李愿我今無語憶田疇為尋二妙閒
蹤跡遍踏巗巒未肯休
同洪昉思遊衛公菴至天成寺作
幽谷迥禪房跏趺忘歲月門徑恒蕭條春深草亂
發勝游久不萌高興今勃勃出門失後先蹂踐松
鍼滑過山復過山險隘遭顛蹶下上歴招提丹雘
耀林樾老僧注意殷留客飯薇蕨日午向天成逢
隂樹底歇快哉到寺門胸臆自超越
過净土菴
細路荒寒照眼迷山花滿院見幽棲老僧對客無
言說笑指南軒作畫題
題盤山圖三首
點出三盤最上盤浮圖高插碧雲端想知夜半鐘
聲發應有神燈繞佛壇
千峰萬壑冷森森飛翠浮青入望深七十二庵人
不見黑龍潭底老龍吟
千株萬株青松樹十里五里紅杏花看到田疇舊
隠處梵宫影亂夕陽衺
龍文雷王埜鶴遊盤山訖卻返津門作此送之
山水有情人始獲山水妙領攬旨趣深不假目力
照君契山水情塵鞅俱抛掉來此汗漫遊芒鞵易
輿轎刻畫山之神似與山靈約山水嘿無言我作
山水調送君返津門崕壑發光耀歸示社中人啞
然同一笑
入盤山德意
真見盤山勝巍然壯薊門竒峰齊日面怪樹插雲
根未過中盤寺先經亂石村臨流貪濯足不覺已
黃昏
山中口占
路險疑天近峰高覺日低金臺望不極猶在潞河
西
盤山
再過雲中寺悠然興更濃崚嶒千仞墖蓊翳萬株
松上下分三澗高低列五峰澄潭人不到决定有
神龍
冬日陪楊雨田登盤山絶頂
青山不我慳因得山中住住山來故人登陟饒幽
趣趣幽次第看冷萃如烟霧忽爾朔風來巗壑松
濤怒擬同萬馬奔令人生恐佈攀陟歴層崕石滑
蹜其步紺宇嵌絶巔孤墖雲中露舒徐到寺門主
僧欣再晤登塔禮佛牙舍利金城固山水有竒觀
領略在所遇不是箇中人幾多成虚度
山居
小窗開向綠隂中夢覺翛然絶異同到此不知山
色好人間無處買松風
山中口占
山秀石多怪林深路轉竒三盤無限意幽絶少人
知
山中
依松結個小茒亭四面青山列畫屏最是道人消
遣處一爐柏子一甬經
同洪昉思遍歴盤山之勝德風
先生自悔入山遲正是春光向暮時策杖尋芳紅
爛漫捫蘿踏翠綠參差厓邊雲氣晴偏好樹裏鐘
聲晚更宜此日相擕同眺望幽懷猶約後來期
遊盤山呈拙庵和尚常鑑
四正磅礴京之東嶔巗邃峪開洪濛五峰八石嵌
雲表異狀竒形信鬼工聞昔田疇肥遯此此山得
名良有以人聞寶積住其中龍象奔馳非偶爾迄
今列刹如星分齋魚粥鼓驚相聞浮圖直矗層霄
上神燈静夜出松雲中有幽人忘寵辱二十年來
遠塵俗道行孤清感
至尊青溝片席流芳躅我來瓢笠偶經行怪石蒼松倍有
情何當卜得三椽地嘯月吟風了此生
盤山德靖
翠叠烟巒望去幽化人宫闕在峰頭丹青妙筆難
為寫只許凌空道者遊
盤中
清閒一味譲僧家除却焚香便煮茶物外幽情山
内境四圍繞處是烟霞
青溝對月憶草堂諸友(道)王聰
好是青溝月能開衆壑烟晴輝照素壁冷露濕冰
絃鳥宿三盤樹鴻歸萬里天春山雖有句誰寄草
堂前
贈盤山道者無名氏
鬚髮蒼然氣若霞朝朝吟咏是生涯閒來趿石長
松下獨對山前萬樹花
帝京之東盤山之中十里五里千峰萬峰青松紅
杏與此一翁更誰管領竟日春風
欽定盤山志卷十四
