欽定盤山志卷十三
藝文四
詩
於北平作(唐)太宗
翠野駐戎軒盧龍轉征旆遥山麗如綺長流縈似帶海
氣百重樓巗松千丈蓋(一作三尺大)兹焉可游賞何必襄城
外
擬古詩(晉)陶潛
辭家夙嚴駕當往志(一作至)無終問君今何行非商復非
戎聞有田子春(一作泰)節義為士雄斯人久巳死鄉里習
其風生有高士名既没傳無窮不學狂馳子直在百年
中
同吕員外酬田著作幕門軍西宿盤山秋夜作
(唐)高適
磧路天巳秋邊城夜應永遥傳戎旅作已報關山冷上
將頓盤阪諸軍徧泉井綢繆閫外書慷慨幕中請能使
勲業高動令氛霧屏遠途能自致短步終難騁羽翮時
一看窮愁始三省人生感然諾何啻若形影白髮知苦
心陽春見佳境星河連塞絡刁斗兼山靜憶君霜露時
使我空引領
答平禪師(宋)張商英
吐舌耳聾君已曉搥胸祗得哭蒼天盤山會裏翻觔斗
到此方知普化顛
盤山招隠詩(金)劉迎
谿山不難買所費千金儲不如數峰雲朝昏對吾廬交
游豈無人轉盼傷離居不如吾兄弟相應如笙竽左侯
薊名族温温器璠璵身雖市朝寄心與功名疎伯也亦
可人文華炳於菟風神聳魁偉襟韻含冲虚平生一片
心緣塵不關渠相期有幽事歲晚山林俱綵服照黃冠
歡呼奉親輿大婦侍巾帨中婦供庖厨諸孫戲膝前翩
然鳳將雛朝采南澗芹暮漉西溪魚煙霞入杖屨風月
來窗疏觀竹上巢雲禮佛登香爐紅龍雪浪涌白墖蒼
煙孤冰絃寫天籟茶甌泛雲腴快哉天下樂俯仰餘何
須正恐左太冲招隠昔所無
盤山招隠圖閻長言
畫出中盤望隠歸鳴珂朝馬尚遲遲賦詩未敢輕相誚
卻恐吾山也勒移
盤居李氏(元)馬祖常
京塵敝盡洛生貂高隠盤居獨寂寥李愿固充唐士貴
黃公還受漢家招山中白石飢來煮爐裏丹砂靜後燒
夜讀五經同異處更嫌秋樹響風飇
游盤山寺(明)薛瑄
秋高游古寺俯仰興悠悠塵土禪燈暗龍蛇畫壁幽草
深埋古砌天闊蔽層丘欲問無生滅寒泉晝夜流
登盤山儲瓘
遠望遥岑散馬羣亂泉激石響穿雲萬山高向層霄插
一水衺從兩寺分啄木鳥飛平地見飯僧人語半空聞
紫萸黃菊兼紅葉爛醉西風對落曛
山居詩唐順之
搶榆徙海鵬鳩笑續短截長鳬鶴悲山翁未解嵇生癖
垢面蓬頭也自宜
九日戚都督招集盤山寺劉應節
祇林樓閣倚嵯峨風雨重陽載酒過絶塞山盤滄海盡
九天秋入太行多出車今見周方叔題柱從聞漢伏波
忽報羽書思猛士凭高同和大風歌
登盤山絶頂戚繼光
霜角一聲草木哀雲頭對起石門開朔風邊酒不成醉
落葉歸鴉無數來但使雕戈銷殺氣不妨白髮老邊才
勒名峰上吾誰與故李將軍舞劍臺
漁陽道中望盤山因寄于戶部覺甫
盧雍
十年見說盤山勝馬上今看紫翠重乘興便須凌絶頂
題名還擬記行蹤雲間可辨層層路風過時聞隠隠鐘
東道相逢誰是主松間擕酒待司農
偕覺甫登中盤
有約尋山作勝游路回虚谷轉深幽塵纓聊向清泉濯
詩句還從峭壁留隔崦疎鐘初落日懸厓老樹幾經秋
煙霞肯許移家住願疏君王乞早休
又次楊秉節韻
林迴路轉失西東峰秀遙看面面同薄暮殘鐘催海月
中宵清梵雜松風顛巗攀陟窮人力怪石安排屬畫工
望望蓬萊渾不遠仙家時有鶴書通
夜宿中峰次趙叔鳴壁間韻
山房夜宿起徐徐物外身心巳泊如竹榻偶陪禪客語
石圅還覓異人書雲林虚寂塵凡遠野服逍遙禮法疎
莫訝登臨當歲晚東風正是發生初
次儲柴墟壁間韻
亂石離離虎豹羣峰頭不雨亦生雲百千萬折路猶險
上下中盤界自分歴陟豈辭窮日力竒觀真過往時聞
何當雪月看佳色尤勝朝霞與夕曛
又次覺甫韻
山前雞犬自成村山頂禪房不閉門游客欲隨僧共隠
古松應與石常存行逢峻嶺還停騎坐看清流自洗樽
煩惱欲除除未得塵中醉夢日昏昏
何燕泉太僕嘗登是山僅及中盤而止因次柴墟
韻奉寄(鳳翅石龍巗俱在上盤)
何郎游興止中峰絶頂何緣一寄蹤短句多應被山惱
長林光巳著雲封未看竒石如翔鳳豈識孤巗有卧龍
他日可能追勝賞還須補屐遠相從
中盤東麓有石壁竒峭上刻紅龍池水四時不涸
脩篁古木掩映其間
行過中盤再計程紅龍池水四時清疎篁自傍幽巗出
古樹偏當絶澗横老衲休糧如有病好山與世本無情
輿臺莫喝松間道險語先教鬼魅驚
坐藏經閣遺址望絶頂邈不可即
未從仙客借飇車絶頂遥看路轉賖廢閣有基荒草莽
斷碑無字委塵沙也知此地堪逃世猶悔當年不出家
見說開山僧悟道白猨時獻洞前花
偶於敗葉間搜得斷碑四片剔蘚合而讀之有元
人棲雲王楨題上方蘭若詩因次其韻
石路轉復轉雲林深更深前峰團紫蓋上刹布黃金苔
蝕殘碑字風傳清磬音悠然坐終日銷盡利名心
下山口占
登臨力巳倦下嶺復盤迴好景看不足幽期許再來搜
竒得古刻擇勝了餘杯欲去還留戀斜陽故故催
和盧師邵望盤山王玹
行臺胸次饒丘壑暇日尋幽不厭重煙樹每勞瞻望眼
雲山多記去來蹤情高孤嶺清秋月興逐叢林暮夜鐘
問俗偶來成遠眺題詩到處寓憂農
同于覺甫游盤山上方寺夜坐
聯鑣不愧謝安游雲淡林巒景色幽飛鳥一聲山寺靜
傍崕千樹曉雲留松花繞澗僧供茗竹葉盈壺客醉秋
佳景幾人能共賞西風塵事總休休
又
有客促命駕乘興入山游野鶴迎人舞寒泉繞寺流老
松蟠怪石落葉走空溝愛此忘歸去斜陽不暫留
同楊秉節游上方寺于達真
石磴巉巗恣遠游上方樓閣迥清幽雲山不逐高僧没
殿宇還為豪客留小徑黃花驚晚節深林紅葉動高秋
空堂坐共無生話悟卻塵緣萬事休
坐看青煙上碧林空山氣候曉陰森哀猿夜聽禪僧偈
好鳥時同游客吟惜景捫蘿登遠岫尋詩倚杖望遙岑
諸峰尚有登臨處倦倚寒厓力不任
同盧侍御游盤山
小徑何堪引使車漁陽城外路非賖登餘峻嶺迷深谷
落盡寒泉見淺沙寺近雲霄惟鳥道峰含煙火即仙家
眀春凖作重游計擬上寒厓覓早花
縱馬看山不計程殘冬煙火望來清泉聲落澗鳴還咽
石磴攀雲縱復横白鶴階前如有約蒼松厓畔似含情
追隨杖履題新句淺俗能勞過客驚
輕輿小隊度荒村來扣禪僧月下門老樹槎&KR1166;枝巳盡
殘碑剝落字猶存閒瞻素壁多留句共笑烏臺一倒樽
欲徧諸峰最高頂不堪斜日易黃昏
奉和楊廉峰侍御暮春薊門校士畢同劉大夫子
兵憲讌集中盤寺
蛇盤山勢與天通虎踞幽燕今古雄不斷浮雲來薊北
相邀春月上灤東清池波動桃花水細路風嘶御史驄
自昔漁陽兵馬地幾多休暇坐論空
答謝茂秦游盤山李攀龍
愛爾躋攀處竒蹤滿報章山盤元氣出寺抱翠微藏拂
石搖天影披花帶雨香千峰回白首萬壑步青霜鼓角
關榆墮旌旂塞草長陰風來大漠秋日下漁陽海色秦
城外邊聲漢苑旁欲因臨望代遂得紀金湯
登盤山王世貞
禪主空祠恒嶽回誰憐盤嶺抱燕臺層巒不盡青天去
亂瀑爭雄大壑來共指丹梯安薜荔還扶蠟屐破莓苔
銀河只在微茫裏欲取寒杓作酒杯
登盤山絶頂謁黃龍祠謝榛
薊北來游第一山上連七十二禪關人行巨壑泉聲裏
馬度層崕雲氣間石徑蕭蕭風吹冷萬折千迴臨絶頂
鐘響時傳下界遙鳥飛不到諸天迥無勞漢使泛槎心
揮手銀河能幾尋歴歴邊城紛螘垤明明滄海一牛涔
老僧笑指煙霞外此意沉冥誰與會風生平地本無因
雲點太清猶是礙弔古踟蹰空石堂黃龍西去杳茫茫
珠林不見菩提影寶墖長含舍利光壁塵拂去獨留賦
下嶺回看迷曉霧放浪人間那復來月明夢繞盤山路
周刺史約游盤山不果于若瀛
薄暮脂征輪沙起知天風茲來限于役倉皇玄洲東林
端立危嶂蒼翠刺霜空杳靄不可即須臾冥雲重况有
同年友守兹芳譽叢殷勤約我游未及憩微躬徒為山
靈笑躑躅歲將窮寄言探竒者幽興終來同
玉田縣憶盤山
泉石生平頗有興廣川東去思紛紛山程窈窕風霜外
小縣蕭條虎豹羣摇落關河詩總廢支離懷抱酒能醺
曲肱此夜歲將暮何處天開盤谷雲
夜發三河望盤山不見
去年望山山色蒼今年夜行天雨霜飇捲飛沙暗巗樹
天垂昏霧寒星芒陰陽明晦鳥雙逝今昔行藏人獨傷
别山向予弄朝色回首盤峰空渺茫
盤山同朱章夫對月傅光宅
登臨暫得此身閒共醉芳樽宇宙間明月一輪天萬里
數聲清嘯響空山
游盤山王衡
塞北山河百二重太行雲氣入提封泉爭亂壑時縈馬
谷響虚巗半是松紫邏煙花當九月青天雷雨入雙龍
朝來策杖中盤寺指點經行第幾峰
孤笻短笠乍低昂翠壁丹楓引興長片石倒懸流水路
斷厓高掩薜蘿房諸天影裏沉西界斜月林中見上方
繞盡寒空不知路冥冥鐘磬遠相將
盤山絶頂王嘉謨
雲上峰巒天上浮盤盤未便是山頭西看落月依三輔
南望平蕪入九州繞徑翠開煙鳥道半空紅現火龍湫
荒唐無限高危意比似人間亦可愁
送陸生從軍薊門湯顯祖
盤山秋影挂盧龍别道烽煙入喜峰但得轅門能拜將
邊牆何用兩三重
入盤山袁宏道
分明真山子的的有畫意風霜勻粉丹雲霞綴錦地一
皴一百仞雕鏤入空際瘦骨間青脂蒼勁有餘媚天紳
林頂垂仙蘂披襠被虯松百萬株黏石無根蒂峰峰有
活石石石挾仙氣一石置一山一山一點翠散作諸巒
巗分身可千計
盤山頂
摩天抽碧篸俯不見鳥背西日照墖輪影落重邊外峨
髻瘦仙人玉冠蒼水佩貌古骨竒清見者肅而拜浮空
日嬲雲足低呈光怪或聚或紛披或舞或澎湃千里聽
風鈴飛花落遙塞一萍一青山一點一人界
登盤山袁中道
徧山難穏石數步即鳴泉絶壁有心仄野花無意妍笻
前時著蘚衲破不藏煙若遂搜尋遍僧居畢此年
盤山道中朱之蕃
盤山盤泉盤厓壁百折猶難望嶺頭鳥樂菁林山果熟
客停飛旆野雲流綠陰遮屋渾忘暑白叟歌田不解愁
極目雄關環帝闕可知竒奥在并幽
送聶章羽游盤山劉榮嗣
同有看山約妒君偶能遂遠樹漸有色暖日生巒翠相
送出薊門我心先君至山即如朋友游亦有投契人跡
所不經别具道眼視或當逢靜者一叩神仙事
奉陪中丞楊公登盤山孫應元
五原賓從逐高軒山寺憑虚敞法筵空界雲霞瞻色相
上方鐘鼓隔人天慧燈夜滿菩提樹菡萏晴開太液蓮
勝地登臨能幾見塞垣烽火正無煙
盤谷招游夏木清天風呼雨過蓬瀛山藏蝀宇乾坤氣
峽湧龍濤日月明飲折荷筒催彩筆歌翻紈扇浥金莖
遲回好祝山靈護琪樹玄猿莫漫驚
登盤山絶頂蕭應鳳
聞說盤山勝當年是鬼工移將多怪石疊作一崆峒寺
傍雲根聳人從鳥道通煙消關氣紫日出海波紅萬壑
爭飛瀑雙峰半倚空憑虚凌絶頂極目思無窮
余從北道登絶頂沈太守襄高參軍謙寧則南上
中盤寺相候游覽既徧題咏頗多欲下山阻雨
盤山世應少此會亦云稀攀陟岐林麓栖遲共翠微寺
靈龍聽法谷靜鳥忘機千澗分還合孤雲去復歸選勝
爭摛藻談空每拂衣最憐山好客遣雨護禪扉
薊州道中張永正
匹馬漁陽道休嗟行路難霜林無定葉秋水有餘寒白
雁飛初下眀霞落未殘盤山凝望裏煙外出層巒
望盤山高承埏
中盤雲氣下盤生紫蓋峰高晚獨晴安得時平解塵組
白松樹底飯黃精
登盤山絶頂李孔昭
絶頂盤空際登臨近日華一峰隣造化四顧俯雲霞東
海神仙宅西山帝子家連氛遮不見余意滿天涯
山居
夙昔志曠閒奮毅脱俗累日急食與眠餘若悉可巳澹
極精神生隨意娱筆紙當暑卧南軒客至常不起忘謝
送迎失坦然廢冠履捫心無是非何暇計譽毁白雲上
岩來就我行復止好客懶貰酒清談願移晷去留皆自
然交情信如水吾方學草木委形陰陽裏倘人快我真
棄置同泥滓
盤山(天府廣記作失名唐人詩)無名氏
盤山高巍峩半入青雲裏中間最上峰更向天邊起行
行白石厓六月不知暑
又(見上方寺東鐫絶壁)無名氏
秋風黃葉□危厓遠上盤山石磴斜君昔有言歸李愿
山今無主只楞伽高峰蔽日雲霄上古刹凌空歲月賖
□□倚欄□□□老僧□錫□□□
國朝
盤山陳名夏
藥苗猶在地山鶴不騎來吹破天門雪何人上博
臺
盤山宋權
山水何竒絶高秋快此行千層盤路轉萬壑暗泉
爭天外懸松影雲根度鳥聲更憐紅樹色遠近向
人明
路入盤山書所見孫廷銓
野曠煙千頃山迴黛一圍巳諳林下路懶作暑中
歸
急雨連滄海羣山赴薊門客懷無遠近嵐氣足朝
昏
山空一徑幽林外樵夫語驢跡印沙塍昨夜前村
雨
青嶂有劃合遙見中盤寺何處落清鐘臨風時一
至
石上蒼松古雲中碧寺深欲持調象力來制毒龍
心
憶盤山魏裔介
盤山信靈異昔日我曾過流水鳴深澗竒峰矗斷
阿喫茶消歲月入定閉煙蘿莫問宗門語閒雲處
處多
盤山道中李霨
雨餘嵐氣上征衣望裏盤山逸興飛岐路忽逢停
轡問田家小犬吠柴扉
登盤山作梁清標
清曉發薊門盤山近在目引馬憑老僧迤邐迷磴
曲山根亂石横澄泉瀉川麓古松勢虯蟠春鳥鳴
灌木窈窕開佛樓僧徒隠石屋下馬坐高巗宛轉
清陰覆俯首瞰平原蒼莽極遙矚桃李媚幽谿煙
臯布新綠天風吹我裳拂拂來芳郁頓令塵慮消
良覺幽懷足何事慕蓬丘采真徒僕僕徘徊不能
歸長嘯振林谷
盤山
久識盤山勝今晨驅馬來僧攀青嶂出寺傍白雲
開法相留陰壑茅堂閉舊苔心清聞午磬莫問騎
頻催
夙有登臨興寧辭車馬勞溪雲縈谷樹巗日醉山
桃衣染煙嵐濕峰懸瀑布高荆川曾有賦慘淡憶
抽毫
薊州道中聞盤山諸刹之勝不獲往游悵然有賦
聞道盤山路幾重丹梯遥指最高峰月明虎卧千
年寺雪霽龍蟠百尺松半嶺燈寒方丈火諸天風
送暮岩鐘振衣每欲探幽處初地何緣躡屐從
讀盤山志有作寄青溝和尚張英
我昔賦行役税駕盤山下高峰逼塞門蒼岩横薊
野黛色薄青冥睇望彌秀冶今讀羣公詩煙霞共
繪寫久知林壑佳益覺塵壒寡樹杪亂雲栖石罅
飛泉灑松檜翳幽徑薜荔纏古瓦霜柿艷清秋風
篁卻炎夏言念紫蓋峰依然白蓮社我本邱樊人
落落風塵者夙願在名山寄詩慙大雅倘許營一
龕薌茅乞盈把
望盤山
横雲諸嶺峻東接薊門煙石色幽燕冷鐘聲古塞
傳佛將燈作供僧藉果為田縱目勞延望曾無福
地緣
入盤山至中盤寺望絶頂諸竒勝顧念歸路不得
徧游為詩寫懷陳廷敬
我聞盤山七十二佛寺寺寺落花流水中古木分
徑延客入谷口往往聞微鐘稍喜怪石堆磊砢位
置天巧煩神工飛巗百尺下澗水谿流時帶殘香
紅山深日斜意惆悵車馬行色何怱怱中盤崚嶒
倦登陟僧言竒絶焉能窮衛公舞劍臺最古磨厓
勒石真豪雄天門中開飛鳥過巉巗削壁雙青銅
絶頂墖輪照西日影落塞外隨長虹我行荒徼困
鞍馬親按唐壘尋遺蹤春風血染邊花赤夜雨苔
生戰骨空弩臺草木莽岑寂將軍片石青山崇此
來探勝樂幽閴翻增惋歎愁心胸孤峰飄忽不可
到還顧所歴煙濛濛歸途草草罷游覽他時蠟屐
扶短笻
懷盤山答拙公
布穀響春城春山寄遠情紅泉過雨曉白鳥下煙
明墖影飄長塞雲峰盡北平松門曾往叩流浪想
無生
同張素存宗伯游盤山李天馥
西風吹草作泉聲暖碧寒青畫裏行危徑多竒難
選勝好山無限不知名頻年久負煙霞約此日聊
舒薜荔情賴有燕公同志友蓮峰遙禮古先生
中盤仰踞古中胸望裏香陀暮靄濃谷鳥禁寒爭
向日山松染雪獨宜冬澄潭詫說乖龍伏叢薄驚
看乳虎蹤聞道上方饒舍利佛燈猶在最高峰
途迷且逐野樵羣依約鐘聲隔嶺聞淺溜遶林俱
赴壑低厓似堞亦生雲珠龕險壓蒼龍腹貝闕遙
紆赤鳳文豈止石門多異石此中大有石將軍
少陵東轉石梁斜步步泉聲激淺沙遍野重隂疑
欲雪滿巗佳樹惜無花游仙徒憶青精飯倚嘯還
憑綠乳茶卻念正平風雅地凄凉不復鼓摻撾
尚書履疾渡溪頻濟勝輸君怯是真百疊驚泉難
覓寺滿山落葉不逢人彌天虚白迷銀海湧地空
青誤輭塵舞劍臺高成獨往倦偎翠嶂且逡巡
泃陽南望接雍奴冷翠凝霄隠寺孤時物禪關惟
黍臛先賢遺砦感雞蘇奔湍怒走長紆練細瀑高
懸巧弄珠喜得闍黎同緩步指揮名勝禮文殊
繫馬停輿直造巔周遭林壑望茫然題名峭壁千
尋上躡足孤雲一片前峰頂翠澄嵐氣渺洞門紅
蝕土花妍御風冉冉窮登眺疑近重霄尺五天
古墖紅龍逼紫虚扶笻直抵遠公居空中傑閣聞
仙梵天際祥雲擁
御書老幹高低皆過鳥小溪清淺亦生魚隨僧退院伊蒲
饌露藿霜松頗自如
振衣危磴踏雲根勝境蘢蔥草未髠半壁芙蓉遥
上日一厓煙火自成村榆關歴歴長城見霧塞濛
濛大漠昏俯仰古今頻極目下方遥憩衛公墩
遶麓溝塍接隴頭東來風景薊門優諸邊村落皆
無雨此地人家獨有秋蒼翠滿山新月好牛羊徧
野晚山稠蓮花亦擅棲雲勝卻憶朝霞故里游
同洪昉思游盤山三十韻王澤宏
盤山屢經過登陟蓄意久使節無停車悵望空搔
首兹游慰宿願偕往得良友新霽衝泥塗朝旭射
林藪遠矚列翠屏始覺入山口是時仲春交風日
况善誘繁紅花坼杏細碧葉垂柳幸攀弱蘿末畏
眺絶壁後同人惜馬力舍騎坐且走百折歴山腰
衆峰悉培塿巗峭松屈曲厓崩蘚深厚翠蓋舞虬
龍斑紋繡蝌蚪五峰聳太清嵯峨若襟肘八石環
渫雲崎嶔若盤紐登頓坐霄漢延眺憑戶牖下界
列陰晴低檻宿牛斗&KR1005;嶪千丈石位置五丁手懸
空屹不頽如有神靈守力疲至絶頂方廣不盈畆
足畏罡風烈心悸厓壁陡朋好嘆竒絶僕御仍私
詬野䔩對山僧林歌聽樵叟明星見長庚微陽漸
没酉清梵震遥林素輝上崇阜萬壑號松風如聞
虎鳴吼侵晨披衣坐鴻濛氣未剖雲霞倏開闔煙
嵐遞紛糾幽思勝卜隣聲聞願離垢何為棄寶珠
徒知矜敝帚終老栖三盤浮名復何有
重入盤山至青溝迴
頻年每憶盤山勝今日重過亂石村梨栗成行圍
草屋澗谿分響共泉源尋僧始涉青溝險别友迴
看紫蓋尊無那塵勞催我去平明衝雪到黃昏
望盤山有感
薊門首夏似凉秋重過盤山憶昔游疊嶂何心猶
壁立孤蹤無著尚萍浮結茅擬入雙峰隠砥柱誰
將八石留白首京華緣底事對人那敢說歸休
寄盤山拙公王士禎
聞師敷坐處地近古中盤煨芋爐灰冷懸燈雪屋
寒六塵浮幻盡五字苦吟安楖栗横肩去空山問
嬾殘
答盤山拙公見懷
一隖白雲新活計三間苑屋舊家風夜來夢踏琉
璃境路指中盤更向東
送宋牧仲之官通潞
憶上盤山正暮春山中吟望苦逡巡而今持節京
東路恰與盤山作主人
謝拙公惠芝
寄書巳十載見面一何遲忽有山中信來當歲暮
時欲尋清淨退更訪天人師不遇商顔叟無因茹
紫芝
題拙公寫真
雲門像裏見春容紅杏千林一樹松何日從師聞
寶鏡青溝蘭若子時鐘
較盤山志竟賦寄拙老
選佛場非遠青溝講席開常言行脚去何日打包
來彌勒同龕處英雄舞劍臺薊門春樹裏東望興
悠哉
退朝雪中懷拙公
東望盤山二百里年年結束負行幐偶逢金水橋
頭雪忽憶梅花樹下僧鉢裏伊蒲常施鳥巗中瀑
布幾成冰丈夫一事公無讓未許尋常將相能
答拙老寄盤山圖
三生支許最相關未得相尋水石間應笑羼提舊
居士祗從圖畫說盤山
游古中盤拜觀
御書留贈佛藏大師沈荃
丹梯百折到中盤墖影崚嶒萬仞看石罅泉聲如
玉戛庭陰松勢作龍蟠白雲深處留仙錫紫蓋峰
頭望
翠鑾
御墨淋漓霄漢上天香縹緲護栴檀
又贈佛公
門外千峰共一峰禪關白日雨花重虎谿欲别還
相問蓮社他年許暫容
盤山詩六首宋犖
冒雨訪名山既至雨忽霽巉巗盡刻露歸雲曉溶
㵝五峰互低昂青翠落幽薊初途得感化碑紀保
大歲法像最凄凉遺構荆榛翳旭日照山椒石磴
盤天際嘉游方自兹小向精廬憩
發興窮林巒賴此孤笻拄威紆循澗濱曲折穿山
隖礧礧亂石堆遠近無&KR0655;土時見巗穴中幾點桃
含雨路旁晾甲石上有清泉吐遺跡恐荒唐姑聽
樵夫語行經少林寺宗風𬗟初祖咫尺望中盤對
啟青蓮宇微聞仙梵幽寂歴日停午墖院近可尋
池愛紅龍古誰從峭壁間貌得錢塘怒想像香臺
側震蕩風雷鼓淹留酌澄碧游鯈粲可數當春雄
雉鳴似應丁丁斧高矚凌晴空遥探偕法侣舒嘯
振叢薄寧畏豺與虎
兹山最佳處實維古中盤幽磴幾登頓怪石驚㠝
岏或如屋宇疊或如象馬攅或拱如野叟或矯如
翔鸞花宫忽仰覿琅璫響雲端精舍連邃洞詰曲
施朱欄突兀五松樹正蔭說法壇長風一披拂白
晝濤聲寒道人南國秀十載此盤桓
至尊昔臨幸
宸翰留層巒昭回倬雲漢豐碑宜雕剜皇矣
聖人作欲和良獨難
萱芽芼作蔬松花采作餅一飽不願餘衺陽掛西
嶺左踏屋角梯萬松如列屏嵯峨紫蓋峰望去不
見頂石窟千年樹幹作三尺挺撫之詎忍去長歌
扣其癭右尋談經石陂陀更幽迥虯枝少拘束老
此無人境有句不能道嗟如喉有鯁嚶嚶谷鳥鳴
徘徊步清影天外九華高直擬驂螭騁
空山正寂寥何處人語響遥見故人來臨風披鶴
氅洪厓許拍肩一笑穿雲上聊啜僧厨粥旋策山
隅杖看松訝作龍拜石呼為丈願結煙霞隣拾此
栗與橡嗟余王事迫返駕意悵惘絶頂舍利墖崪
嵂不得往佛牙走樵牧聖燈驚魍魎勝跡匪自今
遠望但合掌其餘栖隠地一一託遐想寄語青溝
僧終期共幽賞
朝望白雲來暮移青松歸石徑屢延佇余情實依
依返景帶山杏夕磬響岩扉弄泉聊盥潄寒色上
人衣道逢八十翁談笑共忘機此中事事佳豈獨
娱清暉退尋入村舍燈下蝙蝠飛賦詩興不淺濁
酒杯堪揮五更望殘月流光破煙扉倚馬語僮僕
我心仍翠微
秋日望盤山用黃山谷韻
隨蝶作馬牛兒女鎖房闥朝來稍蕭散快值凉秋
月庭槐垂陰濃不厭蟬響聒蔬畦聊支笻曠望渺
城闕盤山排空來千巗迥秀發浩然游興生輒欲
著布襪五峰儼芙蕖青蒼樹如髮往者此林巒卧
雲得怡悦栖遲古中盤飽餐僧厨蕨高吟答松濤
岸幘擊銅鉢連篇鏤肝腎誰能狀毫末還經晾甲
石愛聽泉活活今我莅此邦一俗直到骨吏事有
程期曾不失圭撮埋頭簿書間風騷謝鞭撻何期
行藥餘忽覿煙巒窟妙句佇英游庶無三獻刖薄
宦雖漫爾終愧厠簪笏他時紫蓋巔長歌采野葛
藍谿道上憶盤山
楸峪看雲過温泉策馬還依然趨潞水無計入盤
山夢穏風濤外愁添簿領間新詩如束筍燈下手
頻刪
重游盤山七首
盤山如盤龍舊名為四正幽燕之奥區百里勢竒
横五峰插碧天羣岫如奔命我行越薊丘曠望迥
生敬趨途隨山樵短策喜孤勁千像凌晨經樹石
莽疎映矮墖儼衆僧導客來相競靈椿學虯松法
界殊清淨澤鉢失淪漪摇石具情性登攀忘渴饑
亦未暇吟詠俯首紫蓋峰會當持其柄
去去遵山麓谿谷何威遲芒鞵鬭石齒竚立宜輕
颸天香穿老屋零落餘罘罳艾而張網羅禍機嗟
虞師盤泉響珮環隔嶺聽愈竒既至得舊觀太息
水之涯照影驚皴面仍不改漣洏中盤白墖院少
林紅龍池停屐還振策胸巳無險巇山心探初地
天藻仰穹碑道人知我來為我埽茅茨松石知我來為我
發幽姿所恨春尚早杏萼閟華滋經壇沙淹汨東
崦榛還披月明嘯高閣願與山靈期
萬壑激松濤空山黯將夕失道困蒙茸蒼耳時一
摘谽谺勢搏人卻步憐局蹐稍循迮徑迂未怕層
巒隔人語驚栖禽老鸛聲格格聞鐘投寶坊片月
簷際白登臺撫長松天畔留岸幘隣僧邂逅逢茶
話意良適河漢手可摩猿挂看林隙靈境清心魂
欲卧不安席頭陀催閉目云有虎行跡
游山如噉蔗佳處得以漸崪嵂挂月峰磴道一何
險孤墖入雲汀殿閣聳巗厂探竒並鳥飛耳畔罡
風颭積雪明皚皚晴靄閒冉冉幽磵藏上方禪扉
日夕掩老僧雖屢邀未去同回剡捫籐勞抗尻狂
嘯等驚魘嶺脊得少休聖燈想光閃佛牙禮金棺
捧視意還歉盈盤薦棗梨地僻僧厨儉嗟余擕幼
來非向金仙諂愛作八極游齊煙看九點
昔余吟五字幽賞企青溝凌風越西嶺闌入麋鹿
游谷口訪邃洞門閉巨石留何時名將軍古蘚纏
兜鍪異鳥靜相語聲比山呼優松鼠竄䆗窱豎尾
招其儔顧盼出叢薄花宫臨荒陬苑屋八九間彈
琴藏湯休新詩感祭酒奚啻珊瑚鈎黃精潤齒頰
名畫清人眸幾年輯山志往牒窮冥搜遺世幸同
調矢口談莊周誰謂白蓮社高風獨千秋
游興動枯禪偕我登疊嶂煙嵐清冥濛斷續來樵
唱幽處衛公庵松石訝殊狀位置造物工左右恍
揖讓﨑嶇到寺門劍臺屹相向纔聆梵放幽旋策
登高杖嶄絶苔壁横徐緣石脈上篝火尋題名畫
腹辨字樣新月正如舟散髮一疎放人生螘旋磨
今夕愜微尚四山響木魚清切聞法藏風起海雲
鋪從師聞真妄
曉起問歸路天城經山隅如行鉄堂峽石氣侵肌
膚嘉果不知數遑復問槐榆林端響啄木顔色憐
衣襦幾日夭桃開想見絶代姝峭壁壓臺殿詎與
屏風殊松篁紛點綴摩詰當能圖涓涓山腳泉一
寺皆沾濡折松作麈尾酌泉佇銅壺歸示華亭客
定恨不並驅簿書行委坐楖栗何時扶
答拙菴
白雲流滿地黃葉向空飄似此道人句寧殊叢桂
招聞鐘眠佛閣隨鹿過谿橋何限曾游處分明入
夢遙
欽定盤山志卷十三
