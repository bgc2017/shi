欽定四庫全書
欽定盤山志卷六
寺宇
萬松寺舊名衞公菴菴西上舞劒臺乃唐李藥師靖
舞劒處也菴不知建於何時萬歷四年僧普照卓
錫於此導人脩净業神宗御書清心二字存菴中
崇禎中僧勝雲重脩
國朝康熙四十四年僧祥慶又新之
聖祖駕幸
御書樂天真三字懸殿中央
勅改萬松寺乾隆十年
賜金繕葺寺左有仙人橋右有槖佗石石上刻
御製詩前峙浮青歡喜二嶺
吕升凱重脩衞公庵碑記往官閒曹休沐暇嘗偕
客縱游西山四顧巗壑聳秀夭矯幽竒撫掌大笑
曰近畿勝槩觀止矣客曰未也畿之東為漁陽郡
郡之西北三十里為盤山勢迴旋而磅礴左碣石
右泃水滄溟匯其南厓嶺環其北層巒疊嶂接日
干霄飛瀑奔泉噴松鬭石中有古刹七十餘此乃
近畿一巨觀也時恍然神游其際頃之不自意拜
度支郎命来董薊儲竊幸天假勝緣比值羽書旁
午日疲於會計未踐夙盟適家弟升時至覽興鬱
勃挾侣作小試遊循趾及腰捫蘿躡磴層累而登
是為盤山危峰陡絶鳥道猿攀最高者曰上盤跡
未及到已駴目動心嗒然而返歸休於衞公菴菴
之住持勝公供茗出與語雅有宗風相將登眺祗
見拓基宏敞構宇崇隆不知廢幾許工力步至庭
際有豐碑夾峙已鐫其一諦視之則少林寺嵩麓
上人以重建落成為大師普照祖若孫志其勤也
其一尚濯濯叩之勝公對曰是役也肇自神宗初
年嘉賴十方微普照祖大願力不及此遞及孫雲
輩廣募益摰飽茹苦辛歴數十&KR1124;迺觀厥成懼代
遠績湮勒之貞珉以昭示後人然一切功德主無
量福田豈可令其冺冺無聞用是虛石以待家弟
曰有是舉盍圓是事勝公進曰曩嘗匄之名公大
人矣未荷許可今之使君介弟得無意乎倘徼惠
于部使君不靳玄屑於以並垂不朽幸甚家弟逡
巡不能卻輒唯唯歸以語余余瞿然自失曰盤山
為海内游覽地騷人宗匠往來如織吾雖少讀父
書長而不文豈以名碩所避席者而為我漫嘗之
顧家弟業謬諾之矣且奈何况兹勝概余屐齒未
到又菴以衛公得名亦未遑詳考余何言姑就勝
公之語次其顛末為諸檀越志功德云爾繫之以
銘銘曰維山崪嵂懸削林立維水潺湲紆迴環碧
翠微鬱蓊爰敞梵宫厥標伊何唐勲衛公疇則開
宗實繄普照疇則繼志雲孫克紹輪奐有煒鳥革
翬飛廣募纍勩式廓丕基林總檀那聚沙成米令
德昭垂千秋曷已崇禎十三年庚辰九月
程文彛重脩李靖菴記盤山畿東勝地也去神京
百八十里與翠屏山相接龍山環匝鳳水縈紆有
龍游鳳覽之勢緣崕攀磴而上雲氣嵐光青紫萬
狀左有仙人橋青溝飛流激湍磅礴於蒼松古栢
間恍惚不可端倪至磵道盤鬱一似太行之山之
谷故又號盤谷右仄徑而下乃舞劔臺相沿為唐
李靖學劔處再迤邐而後有六王寨說者謂七國
時燕太子丹會六王故名風日晴好振衣登其巔
則舍利塔在焉塔中舍利為漢金仙所遺事寖久
不可考旁有挂月峰相對為自来峰法華洞五峰
八石三洞芝草錯雜其間此洞天福地也遊仙往
往過之明普照大師名明空豐潤人宋姓棄家安
禪神宗知之賜清心二字劄一道歸盤山未幾徒
道安嗣其法
今上御極之十有四年歲次已夘十月駐
蹕訪盤山之勝住僧祥慶嗣孫来平隨
駕登山蒙
上顧問賜金戊午秋已未春更蒙
賜金及
宸翰樂天真三字丙寅冬
駕再臨卒未秋僧来平接理法席甲申春
駕復巡幸
恩賜敕改萬松寺及
御書金經等誠亘古之竒逢不世之異數祇樹園中獲此
墨寶與盤山並峙乾坤彪炳日星昭灼岳瀆久而
彌昌遠而彌光又豈千百代易得之遇耶揣知拈
花時無詞可贊請以秀色滿天東一語作頌然猶
恐彰美傳盛之未詳也爰摭數語勒之石以垂不
朽云康熙四十四年歲次乙酉四月
阮旻錫宿衛公菴詩乍到翻疑夢如登故國山路
盤千嶂入人在萬松間夜雨泉邊至秋聲塞外還
英雄空說劔何似老僧閒
鄭纘祖宿衛公菴詩庵從昔賢名客自今秋至流
覽值新晴山容分外翠崕懸松子落壁斷鼯鼪戱
簷際影蕭疎輕飈颺薜荔躋攀信忘疲深坐猶如
跂高閣俯層巒一一當忩視名象紛難齊衺暉晚
滋媚林昏忽已暝月出景逾異棲鳥時一鳴山空
人未睡有懷成獨往幽通小徑邃閴寂澗香生空
虛巗響墜寒泉兼落葉静聽聲不二夜迥佛燈涼
孤光耿宵寐
高士竒衛公菴詩夾天開小徑岝峉隠諸峰黛色
千崕石濤聲萬壑松林深微見寺谷静遠聞鐘虛
閣何年藉聊清塵外蹤
袁松衛公庵詩此地真堪隠山忩晚更幽月移松
磴出風定石泉流覓句慚高適摩碑憶李侯還期
登絶頂千里望中收
梁洪入盤山宿衛公庵詩盤盤石路到高峰繞寺
蒼蒼萬樹松杖底泉虛青草遍鳥邊厓斷白雲封
塵襟遠隔如千里山色才看第一重獨念今宵禪
榻穏不眠先聽上方鐘
張朝琮衛公菴詩昔賢久云没勲業在青史如何
巗穴間英名尚留此嵯峨梵宇深怪樹虯龍徙高
閣俯嶙峋幽潔無塵滓猿攀鳥道紆崇臺亘聳峙
突兀矗層霄雲霞接步履精爽應不昧中夜練光
起竒才曠遠猷根性非凡鄙誰云當暮年烈士心
未已登臨懷古今俯仰思所以其然豈其然千載
存疑似
法藏寺舊名茶子菴成化中脩
國朝康熙中僧飬心又脩乾隆十九年奉
勅脩殿左有古松為盤山第一住僧實乎擬建東廂欲
去此樹夜夢一碩士揖而告曰吾住此山久矣師
奈何促吾行僧覺其異遂不敢伐前有法船石門
東有楞嚴臺石
王嘉謨法藏寺詩折阪殿懸厓悠然縱鞍韅綿綿
谷口雲飄墮白如練峰巒忽相冒竒石還驚眩大
者數十尋小或等冠弁峰巔有紺宇歴歴皆可見
水懷僧栖樂倍覺塵情倦稀逢采芝侣獨立幾回
眄
李鍇法藏寺詩至味伏餘甘脩塗引紆步沙石犬
牙嚙人遵虎行路壑隂塞叢莽亹荒立枯樹野風
来蕭蕭若與山鬼逆道心不自鎮白日生恐怖㟹
嶆諒終古中乃具百度古瓦栖圓榱丹華脫桓柱
龕燈久無蕊遂為靈狐据生滅信更事此理長不
住大地接慈航(寺前有法船石)風波卒誰渡
智朴法藏寺詩排列峰巒似弟昆週逥四顧總無
門竒松虯結龍蛇鬭怪石斕斑虎豹蹲僧老巗頭
驚俗客花開洞口護仙源卜居喜近三椽地日日
来游不憚煩
青峰寺舊名青峰菴在青陽峪明正德丙子僧德果
脩萬歷丙子僧常淨葺之
國朝康熙中僧隆寶又葺之
聖祖賜青峰寺額乾隆十九年
飭有司相度營繕焉寺内有聖水井
無名氏青峰菴題壁詩隂隂泉脈出僧房煑茗松
煙隔舍香自對雙峰看宿黛石橋槲葉午風涼
偶因休沐乞身閒除目鄉書更不關試問使君新
事業日游一寺徧盤山
洪昇青峰庵詩幾日杏花春色盡半山松影夕陽
穨難忘惠遠留題處重到青峰寺裏来
雙峰寺在雙峰下舊名重巒禪院有石碣載貞觀中
尉遲敬德監造萬歷三十年慈聖皇太后出内帑
重建賜龍藏及供用之物歲久堊黝剥落
皇上御極之十有九年
巡幸過此
命有司脩治以還舊觀
唐文皇詔有隋失道九脈沸騰朕親總元戎致兹
明罰恐九泉之下尚淪鼎鑊八難之間永纏冰炭
所以樹立福田濟其魂魄可於建義以来交兵之
處為義士兇徒殯身滅陣者各建寺刹招延勝侣
望法鼓所震變炎火於青蓮清梵所聞易苦海於
甘露所司量定處所並立寺宇具為事條以聞稱
朕矜哀之意
王嘉謨雙峰寺詩遠眺翠微近雲木澹清&KR1086;石華
浮半空飛泉激流澌其陽饒怪石小大紛參差萬
嶺鬱相錯孤雲停不移中峰構翠龕一一能仁祠
山僧衣蘿薜雜以松蘚皮導我摩蒼厓覽古生遐
思
又登雙峰寺閣詩雙門開闔重神州四塞煙沙感
壯游日色不暄花異候雲雷在下瀑無休僧鐘祗
報窺階鳥客隊難驚飲澗猴醉欲題峰依古寺苔
封蘚護使人愁
金山寺一名四門墖光啟二年七月建有石碣存稱
薊州大夫張公脩造又有國子監祭酒張峒題詩
勒石薊州大夫峒之仲孫也下有五盆溝
招提寺在先師臺上相傳黃龍禪師熏脩處萬歷庚
寅蔡如蕙重建殿宇以奉大士後有漁陽獨控四
字陶有學書前有古塔疑為黃龍墖然無據西有
說法臺東有仙人石下有井深三丈餘塊石鑿成
旁有瀑泉二字月空書再下有先師臺三字蔡如
芝書再下有竒觀二字李茂時書再下有東五臺
三字字俱鐫石壁徑二三尺許此盤山之最高敞
處也
陶望齡先師臺建寺碑記余讀諸君子游盤山詩
輒恍然神游也既而歎曰安得與山靈期一往游
目乎比余叔氏日觀游兹山歸為余道其勝甚悉
余益懷思之而有所謂先師臺者相傳黃龍禪師
所熏脩處也適當山之陽漕河繞其南漁陽環其
左下瞰衆壑噏欱雲霧上有峭石瀑泉靈氣時時
覆之兹臺盖獨踞盤之最勝而鴻臚蔡仲子盤泉
今以栖大士像者也仲子之先人来峰素奉大士
教甚謹嘗渡遼海涉江淮瀕死者數矣而輒頼大
士力以全迺剏精藍於盤之隂曰淨業庵鑄金像
其中迨蔡君既逝而庵以僻遠峻絶故車馬罕至
日漸圮今年春蔡仲子與季子盤巗壻鳴沖張子
挈余叔氏游於斯徘徊慨嘆者久之傷其以僻故
廢隳先人之緒迺因此臺舊址益莊嚴其居以徙
大士像訪比丘真悟者主之盖下控通衢往来游
觀者甚便其登臺遐矚則又迥隔塵境矣嗟乎兹
臺為先師脩也後數百年乃以栖大士焉知其後
来不有如先師者興乎而又焉知先師以前非古
佛道場也大抵仙巗佛石在在有之恒沙諸佛出
以應世弘化遞去遞来塵劫變幻如泡影露電何
常之有雖然其真常不變者自有在也儻即以真
常者真無常不變也閱至變天地且相為終焉而
況兹臺乎今喜乃無替先人之志也且以旌先人
之歴試艱難而不忘所報也遂因其請而為之記
蔡仲子名如蕙好施與利物盖有古燕趙感慨之
遺風云萬歷十八年庚寅九日
李鍇招提寺詩荒絶招提寺淒涼賸佛尊穴穿山
鼠鬭壁坼女蘿翻苔繡懸燈石人煙報水村(遍岩甃石)
(寺盛時懸燈其上燦如列星寺南有石井穿巨石三丈餘而得水山下有報水村)此心初
不住往者復何言
白巗寺在盤山東盡處建自唐代遼天顯十一年重
脩有元僧恒志碑記又有慶夀提點裕公墖銘金
大定中重脩明天順中香林藴空禅師退隠於此
號白巗叟
董邦逹白巗寺詩十里山南策瘦笻祇園一徑蔽
蒙茸密林礙帽垂丹柿虛牖敷牀列翠峰荒蘚未
埋前代碣晚風時送上方鐘道人莫訝心神逸路
入煙嵐幾萬重
瑞雲菴向在千相寺西始建歲月無考金大安中重
脩今移建於山麓齋堂禪室具焉
董邦逹瑞雲菴詩此中猶太古煙火幾人家樵路
逢新霽禪房落晚花青山堪獨往白業問三車證
處無言說林端聞噪鴉
水月菴萬歷癸丑建庵南有泉自石龍口出涓涓不
涸
袁和水月菴碑記余以壬子冬秉憲薊鎮未幾而
兼攝密鎮於是往来盤山之麓盤山固畿東一大
觀也層巒聳翠泉甘土肥其間松栢之叢茂果實
之繁盛種種色色未易僂指枚數山行里許有崇
崕峻嶺土人以砂嶺呼之道側有菴曰水月甫入
門有澄泉一區甃石為池似偃月狀泉出觱沸庵
以得名去池少許梵宇四楹中奉觀音大士像問
所自剏則司徒殷公布施也殷公督密餉嘗過其
地見其山徑嶮巇因募僧而構之菴時或茇憩其
中於是薊門成大司成復為苾芻永頼地指山形
而畫地捐焉擇釋子明澄為住持盖其行有足多
云諸釋子以其得之檀那者日鳩匠石鑿其巉巗
平其磽确險夷庳實幾一里登假者便之塗成有
次乞余言為記余曰夫南海西天曇華貝葉法談
空幻儒者不之道也然而見性明心慈悲方便與
儒者之格致誠正濟人利物實相須而為用者也
余故因明澄之請嘉殷成二君子之造福無量而
誦觀音大士之方便第一也次其語以授之萬歷
癸丑季夏
李象葵過水月菴感懷詩叠翠&KR1088;虛暑氣消登臨
直上碧山椒雲橫峻嶺迷青嶂路接丹梯傍玉霄
古栢森森鳴爽籟清泉冷冷寄簞瓢宦心遇此灰
應盡慵逐征途萬里遥
大慈庵一名五峰庵萬歷中僧常增建菴前有津津
亭忠義祠
孫承宗新建漢前將軍祠碑記余以天啟壬戌之
六月奉上命閱邊務於山海過白檀經平谷之野
既易輿陟大嶺其山腰固巳壁立峽崥而一登絶
巔遂覺煩襟為爽盖俯眡羣峰羅列在揖授間西
望矞雲渺靄覺長安日近而東望如戟如矛者殆
榆關之劔氣乎隨行鹿職方善繼宋校書獻不陟
其巔而過余與兒輩四五人剖瓜其上老僧指盤
山故道令人想昌黎茹山漁谿之致低佪久之側
有豐碑矗矗讀其文則借余館職姓名也余為囅
然曰知文之冒余名也寧知名之冒爾文也因進
老僧名常增遂說真常諦盖不真不常即如此文
之冒余名也深山大谷中誰辯真贋况余待罪翰
林幾廿年不復作塞游而帷幄近臣又鮮馳驅乎
黃沙白草之間則此文在異時安知不疑余之真
為此文而余偶過迺悉其非真然則真乃常也真
常之諦可以作事可以籌邊漢忠義關將軍論人
之丹誠如日丹在心中日在天上夫日萬古常懸
而萬古常新惟其真耳假令初終易操通約易盟
貌衷易向炎冷易趨讀余真常之說寧不抱慚於
忠義而况秉鉞登壇受主上隆恩忍於虛冒而不
以丹誠報國者其敢酹酒忠義乎太行北上折而
東又折而東復南以護陵京而一支一轉遂開郡
邑總之岳稱真烈名有恒極則真常之諦天地若
為開之而生人其忍負之以抱慚將軍哉時僧徵
余為真文余諾而過既以七月既望過黃厓平谷
尉繆伯芳持贋者来徵余真余次其語以授凡陟
絶巔而憩忠義祠下體真常於丹日是為忠義非
必龍旂火馬赭面戟髯者忠義也天啟二年癸亥
七月十九日
劉鴻訓脩盤路碑記京師之東二百里許是為盤
山蜿蜒西南下勢探泃水谷平谷於其中限薊門
於其外列中有小徑可逹山海遵化及喜峰諸門
轉而密雲居庸及石吉曹墻諸路凡烽火之警諸
司會計羽書交馳必由之便其捷也不則必出三
河里道之回遠不可計矣但石磴﨑嶇磵崕滑隘
行者苦之陞薊州知州戚君延齡始仕兹土履而
歎曰此路可通乘輿似非吾民之利萬一邊防有
急傳檄稍緩為害可勝道乎吾其撫循吾民而啟
闢斯路不兩得乎適有本道張君朴行部過平谷
亦以為言捐金若干而戚君遂量工命日分財用
具餱糧起工於三十八年春三月至四十一年秋
九月工竣寬二丈長四里餘﨑嶇者平滑隘者展
行者謳歌祝頌斯民日益繁庶繼任平谷知縣丁
君士慶下車後其所以撫循斯民加意斯路者若
合符節猶不欲没二公之高托余立石以垂不朽
余謂夫事不論巨細所關何如今脩者止一路而
生君子愛人之心予小人生飬之利息戎馬陸梁
之門舒聖天子東顧之憂三公之功一轍也詩云
周道如砥其直如矢君子所履小人所視其斯之
謂歟故喜為之記萬歷四十三年春二月
報國寺元至元中圜悟賑禪師重脩前有黑龍池
白峪寺在萬松寺西南八里
報恩寺在千相寺東明正統四年戊午重脩萬歷四
十五年丁已尼宏存再葺
米萬鍾重脩報恩寺碑記天地間凡事有廢有興
時也天且不違時而况他也乎哉當其興即有廢
之之機伏其後當其廢即有興之之機乘其間興
而廢廢而興孰主張是謂地有靈而佛亦有靈也
勝境常存胡然積廢金光常住胡然久頽謂地無
靈而佛亦無靈也積廢成壊久頽不起胡然廢者
興頽者又舉盖炎炎隆隆勢之所不能終保也而
星星涓涓又數之所不敢算拘也總之時為之也
城西北二十里許盤山之麓墖院莊建有報恩寺
東枕泃巗西通千像而北則控西方庵鼎足三方
號稱古刹所由来素矣蒼翠蘢蔥借盤之秀香火
綿衍徼盤之靈殿宇輝煌摹盤之勝不知其剏自
何時第於正統四年重脩復於萬歷八年再新迄
今又三十年矣蘢蔥者如故也而香火視昔則微
有間也殿宇之輝煌者又非昔之時也方且雨注
方且星穿方且金身日射而風披與露宿者微異
耳嗟乎哉藉佛以之保國庇民者幾不自保自庇
矣雖不至極廢大壊亦可謂漸頽難起向之炎炎
隆隆者至此而星星而涓涓亦時之一阨也哉寺
有尼僧宏存者惻然傷赧然不勝憤毅然中起向
檀越極力募化日奔走於薊於平谷於三河更不
遠二百里至都下跋涉之履幾穿矣以得金百兩
搜材鳩工日經營而補葺之由是正殿兩廊頽者
畢起突焉改觀靡不整也靡不麗也輝輝金碧愰
心暎目曷啻初剏然豈特無風雨之患而且昭日
星之炳卓哉為盤山入步第一勝概將與白巗千
像比肩並峙雷音境界於是乎在一報恩寺也向
也廢而今也興又何其炎炎隆隆也哉語云天節
不遠五年復返言時也此寺歴三十年之久不終
阨而復返其初者謂非時為之耶僧乞言於余余
何言第惟以佛在人心人心之不冺即天時之有
在人乘乎時時乘乎人兩相藉也非徒地靈之說
也世之澌滅人心者佛法日遠西方日隔墮沉淪
而遭業障不知以何者為福田為結果恒沙迷津
慈航誰渡無怪乎福國庇民之勝境日頽日壊而
莫為之振起也此又不可諉之時而一概論也此
為記萬歷丁已春三月
觀音庵有二一在瓌紫峪又一在鋪黼峪僧性艮重
脩
報國庵在雲净寺西南二里
華嚴庵在黑墖峪
朝陽峪在盤嶺南俗呼紫背康熙中僧通道建
秀峰庵在盧家峪東正德丁夘僧想通建有守真洞
法常寺在玉石村西惟石幢古井在焉
定慧寺在小盤山一名瓦茶寺今圮
接引庵在版舖今圮
翠雲庵白峪前石壁刻翠雲庵三大字菴無考
聖泉菴在山後昔為羅總兵所壊作别墅未幾羅罹
禍廢至今呼為羅家城
白巗菴九華峰前崇禎中建久圮
淨土庵在墖院莊北三里今圮
劉家菴在上甘澗内庵西南三十步有洞最高爽崇
禎甲申居人避亂於此後頽壊惟洞中石柱存焉
菴東北有石舫擁背石後有飛翠巗
龍泉庵基存碑刻正德九年僧真義重脩菴右有池
深不可測
繼靖菴俗呼旱店在雲淨寺東久圮
西方菴在墖院莊北三里今圮
大悲菴千相寺東北上二里故址無考康熙中僧通
道結茅居焉
龍鳳菴始建歲月無考在上方寺西南塊石為基基
闊二丈五尺高一丈五尺刻大方廣三字字徑八
尺
王澤弘龍鳳菴詩層巗壁立嵌茒庵中有高僧坐
石龕久判一身如朽木返觀百念巳澄潭青知列
岫雲光護紅見孤花露氣含悵望勞勞車馬路抽
簪吾欲伴瞿曇
甘露菴少林寺前入山道康熙二十七年溟波和尚
建草房五楹稱十方院今圮
龍震甘露寺詩泉石争竒處三間孤草堂老僧指
鳥道倦客借䋲牀水為出山咽雲因作雨忙閒中
一眺聽冰雪入肝腸
右感化寺以下諸刹皆屬本山稍以大小興廢為
次
龍泉寺一名暗峪寺元至正中僧順結茅明成化六
年已丑僧悟興開建正德五年庚午重脩殿前古
樹皆千年物香水寺南二里亦有龍泉寺基
金純龍泉寺脩造碑記龍泉寺至京師百八十里
寺故庵式中有暗峪迺薊州盤山佳處山甚秀東
首綿亘以西隆起有脊甚揚而尾與首顧暗谷實
脈其間寺内山谷為居人以山龍狀命谷為龍泉
緣以名寺寺之初剏故老無述後生亦無聞其徒
世守不知其詳以跡襲授受知為元至正遺址兵
燹後入國朝逾百年山谷僅秀香火僅延屋宇僅
支亦時為之既有力者不列諸徒而無力者非徒
自靳成化初鄉雋景公鐸者憫山川淪秀且念燈
焰之弱毅不自解徧告耆舊以力藉衆以謀自私
倍故址宏為寺推四門墖寺僧悟興者一衆務其
徒本源出所長為規畫羽翼百費具周羣策畢舉
落成後規模甚廓有門有垣有壇場有殿宇有鐘
鼓懸室有講堂禪庭左右列僧舍若干間丹雘塗
堊與雲霞争妍與山水争碧樓臺出没於煙霏空
翠間潭影天光徘徊上下山川之麗一旦改觀遠
近来游靡不唶唶稱歎寺成於正德庚午遡其經
始幾四十餘年衍之者非一僧成之者非一日可
謂大且艱矣鐸與羣師先後淪没鐸之子曰祚讓
之徒曰常善恐其功遂泯泯無聞徵余為記余惟
山川之勝必得其人而後可鳴當龍泉兵燹之餘
巒光水色頗失故態栖栖於林薄榛莽間殆與凡
流衆垤等耳今緇流一鼓而幻成寶坊暮鼓晨鐘
酬恩駐貴則山川秀麗與有光輝孰其使之然哉
昔緗山非自鳴也以無量鳴崑崘非自鳴也以静
庵鳴他日龍泉為東盤第一山者又安知不以悟
興鳴也耶是為記正德五年歲次庚午
香水寺唐建有頭陀大師靈墖實行碑金正隆六年
中都寶墖寺沙門知心撰文曰師諱行及海東新
羅常興人覽兹香水偶然挂錫剏石頭庵山精自
竄拓靈源脈巗虎他之於廣明元年仲夏無疾而
終門人惠超等塑以真像塔而藏之其後墖龕盡
阤恒淨等重脩巨墖表焉康熙中德心禪師重脩
寺後有香泉古栢
盧綸重脩香水寺碑記薊之西北有盤山延袤起
伏數十里西折而左顧有寺曰香水者盖古刹也
中有泉清澄瑩澈異馥襲人寺因以名緣闕記石
剏建無考金海東新羅頭陀大師行脚至此重為
開拓迨明天啟中復就傾圮寺僧慧明及劉君良
爵劉君居正共發善心再葺治之煥然巋然過者
無不稱歎閱歲既久風雨飄摇法相漸爾摧頽鐘
鼓將淪蕭艾向之煥然者幾丘墟矣巋然者幾瓦
礫矣爵之孫之俊正之孫若瑗見而憂之以為有
其舉之莫敢廢禮也爰邀鄉善於康熙十五年春
聘德心禪師主之禪師乃大博和尚之門弟子也
甘淡泊事勤苦精操有年宗風遠播四方衲子踵
接肩摩而至者如細流之歸巨浸也講讚有人瞻
禮無地迺建善會用謀重脩而諸弟子躬親勤勞
以勷厥事殿堂垣墉門廡庖湢凡所有者依次脩
治莊嚴妙好大倍於昔禪師之功多且茂矣而延
師以興者則二劉倡衆之力可少乎哉是舉也鳩
工於十六年春落成於二十四年秋主者慮事之
不傳無以啟後来者之相繼也丐余言以記之特
為述其梗概如此康熙二十六年丁夘月日
普濟寺一名甘泉寺相傳昔為毒龍湫唐太和中有
曉方禪師結茅於此龍讓之徙山後迄今三潭為
龍居也遼金元重脩碑記殘缺難考又傳古有王
子出家故寺中伽藍神女像宫糚在佛殿西北隅
最高隘處曩寺廢人欲坼毁不能上上輙墜故得
存
國朝康熙中僧明德住此次第移伽藍於殿左前有三
墖列如鼎足後有小甎洞依山甃成極精雅
聖祖駐蹕中盤題詩勒石寺中
沈荃重脩甘泉寺碑記盤山在薊州羣峰陡絶行
者盤旋而上故曰盤其中有龍池天門劔臺懸空
石諸勝前賢志之備矣
皇上有事
園陵嘗駐蹕於彼題詩中盤因勒石於殿左山中佛寺甚
多最勝者曰甘泉剏自唐代盛於宋元至明初燬
於火琳宫紺殿竟為荒煙蔓草已三百年矣雨石
和尚過之曰嘻余責也迺結茅募脩備列辛苦久
之大殿告成禪堂厨庫以次畢具緇素来者日衆
梵聲鐘磬時出白雲中間盛事也自甘泉而下十
餘里為段家嶺迺山海孔道復葺茶庵以飲渴者
和尚囑余作記次其本末余惟盤為京東名山
翠華臨幸名賢題咏與尋常勝地不同余嘗備兵通薊
副使兹山實在境内數欲杖策一游困於簿書願
卒未遂後奉
命恭詣
孝陵道出薊州始得登覧拜讀
御製詩償宿志焉比時與和尚相識考其舊碑臨濟第二
代興化奬禪師初依開山曉方大士實芟薙於斯
焉因念和尚慨傷祖苑刻志經營又能扇遠風以
歸禪學廣善緣以益生民俾其事以傳於後誠不
可已也康熙二十二年癸亥月日
靈巗寺在甘泉寺西南
蕭九峰重脩靈巗寺碑記盤龍山靈巗寺始立久
不可考舊碣謂自唐宋以来七百餘歲或古刹也
寺雖隸薊州然去三河十里而近余嘗往游焉有
林居之樂無俗鞅之擾蒼翠環繞絶壁如城東巗
有水自上滴滴漏下鏗然有聲歴久旱不竭而僧
衆咸頼寺之得名盖以是也舊設長老主寺事今
僧人常現適當其任現幼師僧人真愷而事其親
以孝聞戒律之嚴經典之熟靡不出𩔖且苦心高
行傾動遠邇每歲於寺說法立會安禪施齋来皈
者幾千人固有道者流也寺日廢墜現乃邀鄉善
信趙文昂輩盡出已資協力衆募掄材鳩工拓其
地宏其規中脩大雄殿三間以事佛左建堂以事
護法右建堂以事祖師天王殿峙於前觀音庵拱
於後其他山門甬路鐘樓庫室凡法所宜有者無
不具備由是山若增而高境若闢而新昔之傾圮
者堅緻矣昔之荒穢者精潔矣殆可與名山盛地
貴戚剏建者争雄焉事竣托儒生牛西剛徵予為
之記予亦業儒者也安可談佛事盖佛之道出於
孔子之後故學孔子者必斥之以為不如是不足
以名儒者雖然如使佛出孔子之世則孔子之所
以處佛者何如哉將怒而斥之耶抑矜而進之耶
孟子曰仲尼不為已甚夫其不為已甚則佛之斥
與進誠有未易言者且佛也者出於周末而生於
西域耳無聞目無見也吾意其俗必古野而其人
之情未甚鑿佛又其甚焉者見春秋之世臣弑其
君子弑其父兵戈日尋於中國而頽敗之風大作
於鄭衛齊陳王化所遵及之境於是有憤世嫉邪
之心思欲絶類離倫而立於獨者此佛之志也惡
天下之貪則以一切事故為虚幻惡天下之淫則
并妻子而去之惡天下之酗則斷葷茹菜以為賢
惡天下之僣則雖已有南面王之樂而不一朝居
之也惡天下之争則人有患難捐驅以救而不恤
推此意也則佛所謂賢智者也其為孔子之所進
盖未可知矣彼學佛者其善惡固與齊民相等善
者存之不善者去之法之正也今天下之人其為
不善者不少輕於自恕而一切歸咎於佛雖大儒
君子亦往往原心於渺忽析理於毫芒而與學佛
者角勝負無乃不考之過歟余非知佛者特以佛
氏之本旨易知者述而明之又聞昔宗頤禪師有
頌云天生三武禍吾宗釋子還家塔寺空應是當
年崇奉日不能清儉守真風夫沙門法者不住資
生行乞取足日中受供林下托宿故趙州以斷薪
續牀藥山以三篾繞腹概可見矣又唐李文公問
藥山禪師曰如何是黑風吹船飄落鬼國師曰李
翶小子問此何為文公佛然怒於色師笑曰此便
是黑風吹船飄落鬼國也以此推之則知利欲熾
然即是火坑貪愛沈溺便為苦海苟一念清净則
烈焰成池矣苟一念警覺則船到彼岸矣災患纏
身隨遇而安我無怖畏如械自脱也惡人侵凌待
以横逆我無忿嫉如獸自奔也作如是觀則普陀
大士真實為人非浪語矣嗚呼學佛者苟以宗頤
之心為心則佛之徒亦斯世之所不可少論佛者
苟以藥山之言為言則佛之法亦吾儒之所不可
斥敢以是為記萬歷十六年歲次戊子秋
香林寺盤山東二十里翁同鵝泉流峙左右薊亭之
勝概也明天順中藴空禪師重脩萬歷七年已夘
又葺康熙中僧心安再新
馬有經重脩香林寺大悲菩薩殿碑記夫寺稱古
刹佛號觀音而曰大悲者仁慈之德也而其千手
者圓化之象也何以知其然耶盖聞魯隕恒星佛
體始降漢傳吉夢大道昉殷故摩騰天竺白馬䭾
經釋迦祇園黃金布地於是梵宫精舍星列於人
寰紺宇緇廬雲興於華夏此寺之所由始而刹之
所以稱古也觀音妙義誠非蠡測而知耳餐膚談
敢贅管窺之見夫音維聽而非觀也色維觀而非
聽也可聽則有聲可觀則有色今不言觀世色而
曰觀世音不言聽世音而曰音可觀豈非兩目不
見物五蘊悉皆空觀為妙觀音為妙音以為佛號
不亦然乎慈航泛海度一切之苦厄楊枝淨水脫
萬劫之灾危隨緣應質百億化身雖滅度而歸空
又垂儀而覺世語其大則虚空徧滿語其小則絲
髮難容謂為仁慈之德圓化之象也非歟乃兹香
林亦剏自漢繕自唐宋迨於我明正統之間常為
葺焉相距漁陽約二里許東則鉄嶺龍蟠西則漁
山鳳翥後則巍峰直矗南望則平臯超忽每至太
昊司令勾芒御辰嘉木蓊鬱茝蘭郁芬而有綺紈
翠飾結駟聯珮禮旃檀而匄福向法筵而祈利簇
曇花翻貝葉掩映般若之前誦揭諦諷薩埵婆娑
浮屠之側盖突兀於岡陽為隨喜之勝地邈不知
其若干歲也值今上之三十四載又將百數十年
矣奈何日月易邁殿宇漸爾傾頽風雨迭侵榱椽
由是毁棄菩提兜率惟餘挂月之藤蘿淨土化城
空對摧霜之蒿棘沙門閴其無人香積塵封檀那
蕭然絶跡禪關雲扃噫寺幾廢矣誰能興之董君
懋脩浙人京産以從事於司農故僑寓於是郡銓
期尚遠暇日旋登周覧惕衷遂發重脩之願捐資
倡首亟邀同志之朋是以陳君忠蕭君應兆等各
有所施共扶勝舉因基就制揆日鳩傭經始於丙
午之二月落成於戊申之四月曾不二歴於璣衡
頓復三千之金界丹青絢綵煥自在之慈容珠璧
輝煌現原来之寶相繡幢飄而嵐影齊飛玉磬響
而谷聲相接琉璃燈燦夜分皎月之光翠篆香浮
曉雜祥雲之色於是乎靈刹更新沙門載盛湼槃
妥侑永保聖夀之無疆善信歸依將錫福禄於何
限然而衆既勞止安可無記用鐫貞珉以垂永世
萬歷三十九年歲次辛亥季春月
王中漢游香林寺詩塞北山高月上低月當明處
與山齊漁陽城外香林寺暎月排山水半谿
静安寺在白巗寺東十里舊名醴泉院遼道宗賜額
淨名寺金大定中改今名
日照寺金大定九年進士孫設撰記舊名翁同山院
有地藏殿圓覆法師塔上藏佛牙二具正德中道
士盧永康居之更為脩葺今名府君山
靈隠寺在崆峒山東北今圮
右龍泉寺以下諸刹舊志所有皆係附近盤山不
應並列故别載於後
静室
五盆静室在五盆溝北今圮
西架静室在上方寺西康熙中通起重脩
東架静室在上方寺東今圮
黑石墖静室在方寺東南一里今圮
茶子菴東静室康熙中僧百忍建今圯
中盤西静室凡三處
少林東静室在少林寺東南一里
九兒峪静室在雲淨寺南二里
廟
關帝廟有四一在盧家峪村中一在田家峪西一在
墖院莊一在瓌紫峪
藥王廟在瓌紫峪今圯
五道廟在玉石莊東
山神廟有三一在玉石塘北一在田家峪東一在暗
峪龍泉寺側
李鍇山神廟碑記天地生物率有靈明而山澤之
氣禀隂陽於乾坤其靈尤昭然宅幽履虛不可以
質取不可以形求先王慮民聽之滋惑也故為之
叢以聚之所以教精白一民志也盤山之北暗峪
有龍泉寺寺東故有山神廟莫知其剏始歲久垂
敗工部員外郎右瞻西君董督石工數數往来顧
而心動曰神護此山隂左右我
聖祖山陵之役靈至昭也不新之無以報神貺於是重葺
治之殿陛堂廉一如初剏於戱是役也昭神之貺
一民之志所以承先王之教也嘉其事是用紀之
而勒諸貞珉云乾隆十三年夏五月
欽定盤山志卷六
