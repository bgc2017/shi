欽定盤山志卷八
方外一
昔人稱山中草木藂茂居民鮮少故非肥遯不悔
與一瓢一鉢寄跡方外者不能久兹岑寂諒矣夫
闡拈花之真諦衍面壁之宗風法燈智炬久與佛
日並照自寶積以下或把茅久住或飛錫行化道
風高峻者歴舉得若干人黃冠寥落僅足傳白雲
一派至若空巗枯坐灰頭土面之倫名蹟淪晦不
敢傅會以傳也
釋(四十人)
唐
寶積生緣姓氏未詳參馬祖因於市肆行見一客人
買猪肉語屠家曰精底割一斤來屠家放下刀义
手曰長史那箇不是精底師於是有省一日出門
見人舁喪歌郎振鈴曰紅輪決定沈西去未審靈
魂往那方幕下孝子哭曰哀哀師身心踊躍歸舉
似馬祖祖印可之後住盤山寶積寺上堂云心若
無事萬法不生意絶玄機纖塵何立道本無體因
體而立名道本無名因名而得號若言即心即佛
今時未入玄微若言非心非佛猶是指蹤極則向
上一路千聖不傳學者勞形如猿捉影又上堂云
心月孤圓光吞萬象光非照境境亦非存光境俱
忘復是何物禪德譬如擲劒揮空莫論及之不及
斯乃空輪無迹劒刃無虧若能如是心心無知全
心即佛全佛即人人佛無異始為道矣又上堂云
禪德可中學道似地擎山不知山之孤峻如石函
玉不知玉之無瑕若如此者是名出家故導師云
法本不相礙三際亦復然無為無事人猶是金鎖
難所以靈源獨耀道絶無生大智非明真空無迹
真如凡聖皆是夢言佛及涅槃並為增語禪德直
須自看無人替代又上堂云三界無法何處求心
四大本空佛依何住璿璣不動寂爾無言覿面相
呈更無餘事珍重師將順世告衆曰有人貌得吾
真否衆將所寫真呈皆不契師意普化出曰某甲
貌得師曰何不呈似老僧化乃打觔斗而出師曰
者漢向後掣風顛去在乃奄化
僧掩室開寶積頌山舍無塵分外清石榴花發透
簾明槐隂滿地日卓午夢覺流鶯時一聲
愚谷囦頌依依楊柳欲蔵鴉社後東風捲落花理
策邀朋何處好山南山北看桑麻
妙峰善寶積見屠家割肉有省頌江邊送客上扁
舟相對漁翁暗擲鈎一掣錦鱗隨手上遠山疊疊
水悠悠
海印信寶積聞歌聲悟道頌哀哀聲裏便承當畢
竟靈魂往那方踊躍自然全體現始知徧界不曾
蔵
北磵簡又頌薤露淒涼亦可憐白楊丹旐去翩翩
哀哀聲裏無消息打著南邊動北邊
師範又頌紅輪決定沉西去未審靈魂往那方哭
慟一聲無處避擡頭親見本耶娘
宗杲寶積向上一路頌不傳不然海口難宣須彌
頂上駕起鐵船
智暹又頌千聖不傳向上路擬思舉步隔天淵雨
催山色來眉際風送溪聲到耳邊
彦充心月孤圓頌光非照境境非存光境俱忘復
是痕滿地落花風掃盡依前流水遶孤村
松源岳又頌描不成兮畫不成卧龍長怖碧潭清
擬心湊泊終難會達者應須暗裏驚
文禮寶積似地擎山頌山忘孤峻玉忘瑕到處仙
源是我家堪笑葛洪曾未悟遠從勾漏問丹砂
重顯三界無法頌三界無法何處求心白雲為盖
流泉作琴一曲兩曲無人會雨過夜塘秋水深
慧懃又頌青青入座當軒竹黯黯遮門對面山更
有一般堪羨處夜深流水響潺潺
本覺一又頌三界無法何處求心日明夜暗山高
水深三界本因心所現無心三界自平沉
智暹又頌沼碧楓紅山翠輕隆冬天氣寐難成怕
寒正坐燒松火隔樹啼鵶三兩聲
雪菴瑾普化貌真頌徹底冰壺無影像倒翻觔斗
模難成千峰雨歇黃梅後桂魄還從海上生
寶葉源又頌清竒古怪娘生面妙筆丹青作麽施
者厮十分傳得似依然畫虎只成貍
普化不知何許人師事寶積密受記莂而佯狂出言
無度暨寶積順世乃於北地行化或城市或冡間
振一鐸曰明頭來明頭打暗頭來暗頭打四方八
面來旋風打虚空來連架打一日臨濟令僧捉住
曰總不恁麽來時如何化拓開曰來日大悲院裏
有齋僧回舉似濟濟曰吾從來疑著者漢凡見人
無高下皆振鐸一聲或將鐸就人耳邊振之或拊
其背有回顧者即展手曰乞我一文錢嘗於闤闠
間摇鐸唱曰覓箇去處不可得時道吾遇之把住
問曰汝擬去甚麽處化曰汝從甚麽處來吾無語
化掣手便去濟初開堂化首&KR0616;贊佐一日同濟赴
施主齋次濟問毛吞巨海芥納須彌為復是神通
妙用是法爾如然化趯倒飯牀濟曰太麄生化曰
者裏是甚麽所在說麄說細次日又同赴齋濟復
問曰今日供養何似昨日化又趯倒飯牀濟曰得
即得太麄生化喝曰瞎漢佛法說甚麽麄細濟乃
吐舌咸通初將示滅乃入市謂人曰乞我一箇直
裰人或與披襖或與布裘皆不受振鐸而去濟令
人送與一棺化笑曰臨濟厮兒饒舌便受之乃辭
衆曰普化明日去東門死也郡人相率送出城化
厲聲曰今日葬不合青烏乃曰明日南門遷化人
亦隨之又曰明日出西門方吉人出漸稀出已還
返人意稍怠第四日舁棺出北門外振鐸入棺而
逝郡人奔走出城揭棺視之已不見惟聞空中鐸
聲漸遠
善昭普化明頭來明頭打頌老倒分明兩路差箭
鋒相拄勿歪衺龍蛇混雜人難辨烈日長空下雪
花
佛智裕又頌高堂公子醉雙陸亂撒明珠發異光
一擲輸贏誰辨得滿盤骰子不成雙
文禮又頌以此振鈴伸召請旋風連架打將來大
悲院裏邏齋去肘露皮穿可怪哉
東山源普化乞直裰頌撮得虚空作近隣便於北
斗裏蔵身者掠虛漢何多事猶把空棺誑後人
道宗俗姓田千牛將軍賓庭之後元和九年甲午於
燕庭金閣寺受戒聞盤山寶積大師往詣參承後
嗣永泰大師太和二年戊申屆盤山峰頂居焉咸
通七年丙戌三月化緣時畢說偈靈脱
知宗上方寺道宗大師遺行碑記師諱道宗俗姓
田唐千牛將軍賓庭之後元和九載師年弱冠於
燕庭金閣寺受戒禮志敬寺如琳為師聞盤山寳
積大師直指心要往詣參承後至永泰大師所與
師契合謂師曰薊門舊里田盤靈山可構淨居師
蒙指教驚喜難名太和二年屆盤山峰頂多逢獸
跡莫面人蹤境類虎谿地蟠龍腹師止棲處所如
在四禪柏茶半斤稻米數斗二年所食一半猶存
皎月銀河借為燈燭松風石溜指作笙簧息煩燄
於塵塗瑩戒珠於巗岫曾遊絶岳墜地無傷山現
蓮池龍降香水猛虎每蹲於坐側巨蛇長遶於階
前一上雲嶺兩更歲華偶因樵采之夫始見住持
之跡初傳鄉里漸達州邦千里風聞四衆雲集方
伯太尉相國清河張公仲武遥瞻道德渴想音徽
專飛簡草特有招辟師以松蘿誓節雲水堅懷三
十九年不下棲隠侍中清河張公允伸大闡釋風
遠欽道行頻馳清奉累降尺書命建豐碑以崇盛
德咸通七年暮春之月師化緣時畢說偈整衣悄
然靈脱至咸通九年茶毘於靈壇獲舍利數千塔
於寺之東南隅
常實繼道宗住上方感化稱伏虎禪師今有伏虎塔
在上方墖院
曉方常熟人從五洩山靈默大師薙髮不言姓氏結
茅甘泉山咸通十一年三月十日告寂塔寺之西
南隅
郎肅甘泉普濟禪院靈塔記性相湛然是無來去
光隂飄忽故有悲哀無常必見於有常生滅期歸
於寂滅遺光尚在過隙難追則有躬侍梵筵心傳
法寶極追攀於痛悼盡愛敬於師資鏤字支提用
彰先覺故甘泉禪院大師諱曉方蘇州常熟縣人
也師事五洩山靈默大師姓氏經遊未之嘗言故
莫詳悉其於慈悲以濟物勇猛以化人横身塞河
決之波舉手正山崩之勢碎裂魔網高張法雲得
岸抛舟不師文字上天燒尾别剏風雷方岳公侯
連城守宰偃風渴道靡不歸依牽迷手於正歸破
石心於難舍三獸極淺深之渡百草滋甘露之芽
皇哉巍乎則置院之碑詳矣咸通十一年三月十
日遷神於此山報齡七十七僧夏五十八嗟乎歴
陽陷兮柏梁爇九鼎沉兮(缺)山坼乃千乃百哭盈
庭山慘雲愁淚成血(缺)日兮人失目椎臆頓頭
皆慟絶世尊當歾(缺)羅空有闍維禮容設余即
聞風企仰臨紙(缺)以師之形則遷流委順矣以
師之神則圓明清淨矣以師之法則一燈然百千
燈矣故門人法順等悉心勤力肇建靈龕於院西
南一百步盤龍山首焉以明年(缺)月日遷神坐於
是山日往月來懼移高岸人亡地在是紀色絲比
金玉而彌貞擬蘭蓀而可久後之人觀斯文而知
其行則姬公諡法得其一端者耶唐咸通十二年
歲次辛卯閏八月十三日
存奬俗姓孔本鄒魯闕里之裔孫也以祖父官隸於
薊籍薊州師七歲於盤山甘泉院依止禪大德曉
方剃落大中五年具戒尋參臨濟為侍者既而徧
歴諸方至三聖為首座又至大覺為院主備載諸
禪錄中乾符二年乙未幽州節度使董廓請師北
歸盤山未果乃於魏府南甎門外剙江西禪院開
法演化於文德元年七月十二日告寂享齡五十
九僧臘四十一弟子蔵暉行簡奉遺命於龍紀元
年八月二十二日就本院闍維得舍利千餘粒建
塔於府南貴鄉縣薰風里公乘億撰師塔碑
公乘億魏州故禪大德奬公塔碑盖聞妙諦惟玄
不可以一理測真詮至奧不可以諸相求隨萬化
而泯色空故不生不滅超三界而越塵垢故無去
無來此乃不思議者其惟西方釋迦牟尼佛之謂
乎伏自教傳西域化被中原漢明推入夢之祥梁
武顯施身之願語其大也外不見須彌之廣言其
小也内不知芥子之微斯乃梵璽褒然代代相付
肇自摩訶迦葉迄於師子尊者統為二十四代而
後菩提逹摩降於漢土至能秀分之為六而後苞
披葉附派别脈分其真宗不泯不滅者則我大覺
大師固有係焉和尚姓孔字存奬家本鄒魯即闕
里之裔孫也乃祖乃父因官隸於薊門歴祀既深
籍因編入和尚以無量劫中修菩薩行及兹降世
豈同凡倫當衣采之妙齡蓄披緇之大志未踰七
歲即悟三乘啓白所親懇求剃落遂於薊州盤山
甘泉院依止禪大德曉方乃親杖履就侍缾盂豈
顧全身惟思半偈大中五年伏遇盧龍軍節度使
張公奏致壇場和尚是時戒相方具而後大中九
年再遇侍中張公重啓戒壇於涿郡衆請和尚以
六踰星紀三統講筵宣金石之微言示玉毫之真
相禪大德元公者即臨濟大師也和尚一申禮謁
得奉指歸傳黃檗之真詮授白雲之祕訣所謂醍
醐味爽乍灌頂以皆醒薝蔔花香纔經手而分馥
一旦旋辭舊刹願歴諸方西自京華南經水國至
於攀蘿冒險踏石眠雲經吳會興廢之都盡梁武
莊嚴之地無不追窮聖迹探討禪宗後過鍾陵伏
遇仰山大師方開法宇大啓禪扃赴地主之邀迎
會人天之供施面陳奧義衆莫能分和尚立以剖
之如刀解物仰山目眙擊指稱歎再三遽聞臨濟
大師巳受蒲相蔣公之請纔擬侍飛錫而遽及中
條尋參隨致林(疑作置杯)而將渡白馬當道先太尉中
令何公專發使人迎請臨濟大師和尚翼行不信
宿而至於府下乃命止於觀音寺簮裾繼踵道俗
連肩曾未期年時至遷化斯蓋和尚服勤道至展
敬情深無乖靈堵之儀克盡茶毘之禮云乾符二
年有幽州節度押兩蕃副使檢校秘書御史中丞
賜紫金魚袋董廓及幽州臨壇律大德沙門僧惟
信并涿州石經寺監寺律大德弘聚等咸欲指陳
盤嶺祈請北歸和尚欲徇羣情將之薊部晨詣衙
庭啓述行邁先時中丞韓公之叔曰贊中遽聞告
去撫掌大驚乃曰南北兩地有何異也魏人何薄
燕人何厚如來之教豈如是耶和尚辭不獲巳許
立精舍韓公之叔常侍及諸檀信鳩集財貨卜得
勝槩在於南甎門外通衢之左成江西禪院規制
一如化城松柟將杞柏俱來文石與碔砆薦至重
廊複道竹翠松青四戶八窗風輕月朗和尚樂兹
幽致用化羣迷開解脱門演無量法致使天花散
地水月澄空嘗與四衆人天皆臻法要六州士庶
盡結勝因豈因一念俱尸奄從物化斯乃文德元
年七月十二日也享齡五十九僧臘四十一有親
信弟子蔵暉行簡一以主喪一以弘法大德奉先
師之遺命於龍紀元年八月二十二日於本院焚
我真身用觀法相闔城禪律繼踵争來四達簪裾
連肩悉至於是旛花蔽日螺唄喧天火纔發而雲
自愁薪不加而風助勢三日三夜號禮如斯於香
燼之中得舍利一千餘粒諸大德各各作禮請分
供養焉嗚呼雪㲲如故真儀宛然捧一履以徒悲
仰雙林而莫見遂建塔於府南貴鄉縣薰風里附
於先師之塔志也億到職之初曾獲瞻禮法主大
德蔵暉不以億才業庸淺具聞我公相請撰文億
秉筆惕然得盡蕪鄙銘曰傳如來教厥惟大雄百
千劫外方丈室中慈悲是念色相皆空端然不動
豈染塵蒙(其一)矯跡三界安心四禪身雖是假道本
無邊璞内有玉火中生蓮傳法何處隨其有緣(其二)
越絶支遁匡廬遠公高情遠致跡異心同既離邪
縛肯處凡籠松軒竹徑空悲夜風(其三)我性不動我
心就然果得舍利粒粒珠圓旛花豔閃螺唄交連
唱偈作禮聲徹梵天(其四)寶刹新建招提舊蹤蓮芳
不見蔥嶺誰逢響亮朝磬清泠夜鐘歴千萬祀傳
我禪宗(其五)
瞿汝稷指月錄云後唐莊宗車駕幸河北回至魏
府行宫詔師問曰朕收中原獲得一寶未曾有人
酬價師曰請陛下寶看帝以兩手舒幞頭腳師曰
君王之寶誰敢酬價帝大悦賜紫衣師號師皆不
受乃賜馬師乘馬忽驚墜傷足師喚院主與我做
箇木柺子主做了將來師接得遶院行問僧曰汝
等還識老僧麽僧曰爭得不識和尚師曰□腳法
師說得行不得又至法堂令維那聲鐘集衆師曰
還識老僧麽衆無對師擲下柺子端然而逝
天童覺君王之寶頌中原之寶呈興化一段光明
難定價帝業堪為萬世師金輪影御四天下
閒極雲又頌君王寶自難酬價興化何曾敢借看
天地既無私蓋覆至今留得鎮中原
智朴按師生於唐文宗太和四年庚戌出家於開
成元年丙辰圓具於宣宗大中五年辛未入滅於
僖宗文德元年戊申指月錄載後唐莊宗詔對等
語逆數莊宗同光元年癸未至文德戊申師去世
巳三十六年矣豈復有詔對之說詔對之說恐是
僖宗典籍紀載之譌耳故正之
志閒潛修盤山黑塔峪久之參臨濟濟驀胸搊住閒
曰領領濟拓開曰且放你一頓又參末山尼了然
禪師問如何是末山山曰不露頂閒曰如何是末
山主山曰非男女相閒喝曰何不變去山曰不是
神不是鬼變箇甚麽閒乃服膺作園頭三年後出
世住鄂州灌谿僧問久嚮灌谿到來只見漚麻池
閒曰汝只見漚麻池要且不見灌谿僧曰如何是
灌谿閒曰劈箭急
秀巗瑞灌谿領領頌雨散雲收後崔嵬數十峰倚
闌頻顧望回首與誰同
克文灌谿末山主頌末山不露淩雲頂今古岧嶤
在目前又道本無男女相非君莫辨火中蓮
遼
非覺俗姓劉氏析津良鄉人有大名聞車駕幸燕重
師道德詔入内說法特賜紫衣併賜號儀範大師
春秋七十二僧臘四十七示化大昊天寺歸葬甘
泉普濟寺
非濁字貞照號純慧俗姓張氏范陽人嬰足疾遯跡
盤山敷課於大白傘蓋每宴坐誦持常有山神部
從敬侍尋克痊復遂於重熙八年召赴闕
真延佛頂尊勝陀羅尼幢記京師奉福寺懴悔主
崇禄大夫檢校太尉純慧大師之息化也附靈塔
之巽位樹佛頂尊勝陀羅尼幢廣丈有尺門弟子
狀師實行以記為請大師諱非濁字貞照俗姓張
氏其先范陽人重熙初禮故守大師兼侍中圓融
國師為師居無何嬰足疾乃遯匿盤山敷課大白
傘蓋每宴坐誦持常有山神敬侍尋克痊八年冬
有詔赴闕興宗皇帝賜以紫衣十八年勅授上京
管内都僧錄秩滿授燕京管内左街僧錄屬鼎湖
上仙驛徵赴闕今上以師受眷先朝乃恩加崇禄
大夫檢校太保次年加檢校太傅太尉師搜訪闕
章聿修睿典撰往生集二十卷進呈上嘉贊久之
親為序引尋命龕次入蔵清寧六年春鑾輿幸燕
回次花林師侍坐於殿面受燕京管内懴悔主菩
薩戒師明年二月設壇於本寺懴受之徒不可勝
紀九年四月示疾告終於竹林寺即以其年五月
移窆於昌平縣司空豳國公仰師高躅建立寺塔
并營是幢庶陵壑有遷而音塵不泯清寧九年五
月日
等偉俗姓李氏析津龐村人太康元年剃落禮儀範
大師為師從師住慧濟寺受戒宣充三學殿主賜
號嚴慧後示疾而終茶毘舌根不燼如青蓮色
南抃甘泉普濟寺嚴慧大德塔記銘乾統七年春
燕京三學寺殿主嚴慧大德賜紫沙門等偉痼疾
作始夏疾有加徙居右街福田寺卧於西廡之一
室余往問焉師以不起語余且有事付託四月旬
七日遷逝余又往弔焉後二日茶毘於京北原及
收骨舌根不燼如青蓮色其徒京西慧濟寺僧敬
詮等願以㲲灰分葬因析少分與之餘盡歸於薊
州盤山甘泉普濟寺從其本教以五月十一日附
於先師塋所而塔焉是月初本寺都知僧敬度持
首座大衆三綱等狀具師遺行來謁余曰故殿主
大德平生交好縉紳間無最厚者師之行跡知者
蓋少公與師平生交好最厚師之行跡信之久矣
又於師寢疾時親來問及有所付託是敢以文請
余既與師有舊又逼嚮之所請不克以事辭因以
實而志之師俗姓李氏燕京析津縣龐村人太康
元年師年二十有五始剃落禮甘泉普濟寺右街
僧錄判官儀範大師非覺為師後從師住慧濟寺
即受戒具既而肄習經律二學咸推之大安中住
福田寺暨薊之香林蘭若衆請住持師至則歴典
寺任事因克濟壽昌三年宣毘尼諸部於慧濟寺
京師義學輩亦以律主許之會明年三學寺奉命
慎擇主寺事者以師勤幹塞其選尋授善濟大德
師力整頽弊宏益居多在寺三載供費之外有錢
五千餘貫乾統初有司以課最聞朝廷嘉之特賜
紫方袍加號慈辯三年宣充三學殿主易其號曰
嚴慧六年秋染疾至是而終俗壽五十七僧臘三
十夏夫人之舍家入於浮圖氏而汨其法者往往
懈惰以墮事宴安以敗名未見力行自任而有所
立者若師者勤以集事幹以著名與夫懈惰宴安
以坐取墮敗者遠矣嗚呼其力行自任而有所立
也歟既為之記又繫之以銘云塋有地葬有時全
而歸之曰嚴慧師師哉師哉勤幹有立勉諸後學
無怠承襲乾統七年丁亥五月
金
廣温高安人姓韓氏幼童超卓不甘處俗丱歲出家
受經於習法師時夜有小寇竊物師聞之堅卧不
動翼日習責之曰物為他人所盜寧無悔耶師曰
我人也彼亦人也物有所歸又何憾焉習竒之後
參同昌英公英弗納廬於巗谷間草衣木食者三
年英異之乃許問道又參雲門晦堂及竹林廣慧
慧曰據從來明暗兩岐依他作解須當棄卻我者
裏有箇鐵酸豏從頭一一齩嚼看師頓首謝曰既
往不咎乃取篋笥中祕文火之一日頓悟如桶底
脱法性圓通無不了然慧印許之出住盤山雙峰
寺大定戊子夏示疾而化
圓新范陽六城村人得法於龍泉英公大定壬午住
盤山報國寺次住天成次住法興後示疾感化謂
遠侍者曰吾當翼日行腳去索浴淨髮至夜分復
謂遠曰黎明西北有聲須當報吾至時果符其語
聲類鐘磬方報師師巳脱去茶毘後舌齒不灰
行通姓張氏雲中天德人出家近泉寺遇恩具戒後
參雲孫辯公蒙印證出住仰山又住甘泉未幾而
逝
圓照甘泉普濟寺通和尚塔記洞山垂範冢範肅
齊遞代相承不容忝竊必待其極可者方許以嗣
續焉雲孫辯公先參鹿門覺和尚許為吾宗再來
人次侍芙蓉潮楷老後方領衆青社天寧時會本
朝撫定來都城所居奉恩華嚴萬壽等寺皆為成
就從來遊師之門學師之道何啻百千其間得堪
傳授者止八人師其一也師法諱行通俗姓張氏
雲中天德人甫五歲不茹葷腥匪妄言笑常遊寺
宇見聖像一一作禮父母憐之俾依同里近泉寺
雲懿耆德為徒遇恩具戒護持愈勤一日本師緣
有所忤欲行捶責以手舉杖移時不能下人咸異
之至年十八乃自奮曰迅速光隂何當得悟見性
成佛之理未幾辭師徧參知識天會中聞辯老唱
法燕都特來參侍後從辯老至仰山言下透脱尋
印證為洞宗第十一世皇統中辯老入滅師繼住
持數十載凡事無鉅細悉依佛制至大定四年六
月師以年老謝事雲遊道經三河何公道院次年
甘泉寺疏請住持一日忽謂衆曰人生百歲七十
還稀吾巳六十有九矣忝續祖道至於今時宜當
順世以示無常怡然而化茶毘日頗多異相何公
仰山洎本寺析骨為三分各建塔蔵之甘泉墖在
寺之正北高阜去寺僅三十步大定五年八月望
日述
法律薊州安固人姓張氏出家普濟寺年十七試經
圓具皇統中奉宣開普度壇度僧尼十萬餘衆屢
承天眷欽賜紫衣號嚴肅大師大定六年辭衆而
逝
沙成之甘泉普濟寺賜紫嚴肅大師塔銘師諱法
律薊州醴泉鄉安固人也幼出家於甘泉普濟寺
禮均上人為師於天慶七年十七歲試經受具足
戒厥後聽習戒律為宗迨天眷三年官定充燕京
左街淨垢寺遂授善慶大德牒皇統二年奉宣開
啟普度壇度僧尼二衆約十萬餘人八年又奉宣
赴本宗上試十題所答無不中理選定充平州三
學律主改授精正大德牒官講滿特賜紫嚴肅大
師牒本寺大衆共議署狀請為提點供濟衆僧不
避寒暑六時行道未嘗或闕方十載餘令聞四溢
請住寺者五中都駐蹕福田福勝香河勝福當山
香水迄大定二年宫中復差請充都下煗湯院提
點設濟饑民三年已備於六年六月十五日告寂
世壽六十八僧臘五十二是時雖暑氣煩溽其尸
安然若石之不轉比茶毘四衆千餘人弔送無不
哀慟洎終燌之際有五色雲團繞於上齒舌不煨
視之如故蓋師生平住持力也門人宗律比丘善
隆等奉遺骨葬於寺西叙始末屬余作銘義不可
辭銘曰性資上智宗律為風清高厲行紫牒庇躬
傳戒十萬僧尼溥蒙宣題奉試理無不通化辦濟
衆久而愈恭燌之祥見齒舌弗鎔勒銘幽石聊記
芳蹤大定七年三月日
圓覆住翁同西院時有異僧授佛牙二具鮮白如珂
月覆承事二十餘年後示寂遺命建塔蔵佛牙而
瘞骨於墖下
孫設翁同山院舍利塔記竊聞舍利者佛之真骨
也雖烈燄百煉不能成灰汚津久湮不能掩彩至
堅至確動有殊異者何也蓋以佛之功德法力所
熏故也迄今仍有存者覆公法師靈塔是也師法
諱圓覆俗姓李氏燕都渤海人也方剛時作守門
綱官至保義校尉遂住漁陽之西逮大會中予告
歸沈潛故里問道於翁同西院削髮衣褐隨緣化
導乾統二年二月間遇恩具戒給得度牒恭禮香
林西堂柔光為師後住翁同西院重修上院府君
祠并觀音殿金碧宏麗甲於幽薊一日有數僧不
知何來手授佛牙二顆炫明鮮潔璣珠流溢而師
朝暮設敬數僧倏然而沒於是珍蔵二十餘載大
定甲午四月初九日謂門弟子曰白駒易過幻化
匪堅一切有為終歸寂滅又曰余宿珍蔵佛牙及
般若金經當於上寺之西誅蕪構塔以安其上余
骨即置其下又曰生死無常各宜珍重語訖就枕
奄然而逝春秋八十有五僧夏三十有三其弟温
公素與僕善祝之再四不能辭據實而書之大定
九年三月十五日
等俊薊州河村人少慕僧門嬾居俗室父母察其志
確攜赴甘泉寺禮儀範大師覺公為師後為燕京
管内左街僧錄大夫賜號圓肅大師加清簡二字
半載告寂天會十四年建塔甘泉普濟寺
澄方香河孫氏子幼好静默出家於隆安寺十八登
具徧歴講肆於諸經論無不了然講演之名籍甚
後棄教歸宗悟明心地尋有本山尊宿請住上方
蘭若修感化寺又修絶頂浮圖嘗示衆曰涅槃經
云避役出家無心志道我當罷令還俗為王策使
慚恥之服是為上服不知慚愧非佛弟子後示疾
而終門人士隆建墖上方寺東麓
淨榮德州張氏子精勤好道利生為懷住中盤法興
寺諸山請為提點遠近聞風靡不歸依一日謂衆
曰光隂有限慎勿怠墮語畢而逝
知玲雲中范氏子九歲薙髮二十圓具參嵩山少林
英公悟總持法得他心通皇統中出世萬壽寺後
住盤山感化寺宏揚密教大定十七年說偈告寂
欽定盤山志卷八
