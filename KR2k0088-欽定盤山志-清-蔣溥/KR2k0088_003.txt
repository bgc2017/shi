欽定盤山志卷三
名勝一
靈奧之區大半在荒陬絶徼游者必裹數月糧伐
木取道而後至盤山去
京都百餘里驛路往來蒼翠在目勝處迺不減羅浮
台宕諸山而記載漏略豈清淑之氣待時而顯哉
其有昔在榛蕪今始疏剔者有昔稱凡俗今定主
名者按其方位舉其形勢俾山水有靈無久韜晦
焉若橋梁村里游覽所必由亦摉考以備山師之
籍
山
盤山在薊州城北二十五里本名四正山相傳古有
田盤先生自齊來棲遲於此魏志載田疇入徐無
山中躬耕以養父母即此山也故更名田盤今省
稱盤山其山脈絡雄渾首太行而尾碣石為畿左
巨障高二千餘仞周百餘里五峰三盤秀甲寰宇
佛廬仙窟遍布諸勝地數十年來
鑾輿屢駐標異搜奇而樹石雲泉别開生面矣
酈道元水經注云泃水又東在合盤山水水出山
上山峻嶮人跡罕交去山三十里望山上水可高
二十餘里素湍浩然頽波歴谿沿流而下自西北
轉注於泃水
圖經云盤山南距滄溟西盡泃水東放碣石自遠
望之層巒疊嶂崒嵂排空真為雄勝
曹學佺名勝志云盤山一名盤龍山在州西北二
十五里高二千仞周百餘里山北數峰林立如削
曰紫蓋曰宿猿尤為奇特最高者曰上盤頂有巨
石以指摇之輒動上有二龍潭下有潮井又有澤
鉢泉稍下者曰中盤東行十餘里蔚然深秀怪石
突起曰白巖日暮山光嵐氣濛濛如雨上有古寺
山南有小嶺陡絶難行曰砂嶺高二百餘仞周六
里泉水沿石竇下為砂河東流合五里河
洪昇駁名勝志云庚午春余游盤山歸取曹能始
名勝志讀之云上盤頂有巨石以指摇之輒動今
摇動石在千相寺後與上盤無涉又云上有二龍
潭偕僧石林由松樹峪入盤折亂山幾十餘里先
得小龍潭一復行見巨石兩旁潭形若鬴為舊龍
潭又深入數里歴鷹嶺豸峰諸勝抵山後將盡處
有三潭蟬聯不遠中一潭最深黑云龍潛處其去
上盤幾二十里又云山南有砂嶺高二百餘仞陡
絶難行今砂嶺為入山孔道亦不甚高按能始有
盤山詩似曾親游歴者何以多謬若此
顧祖禹方輿紀要云泃水在薊州北四十里一名
廣漢川(俗名黃厓川)發源黃厓口一支西南流經盤山
之隂入平谷為泃河一支東南流經盤山之陽過
三义口入寶坻縣之白龍港宋廣川郡之名以此
王士禎曰據酈注鮑丘水條下有盤山又有徐無
山徐無山下有田子泰避難居之之文田所居或
在盤山或在徐無更一考證方確
朱彝尊曰姬志真云古有田盤先生自齊而來棲
遲此山則田盤是人名非田疇居此盤桓而名之
也宜詳考
智朴山水人物辯譌盤山舊名四正山一名徐無
山以田疇隠居於此又名田盤山酈注中多舛誤
按鮑丘水云其水自雍奴縣故城西北舊分笥溝
水東出合笥溝斷衆川東注混同一瀆東逕其縣
北又東與泃河合水出右北平無終縣西山白楊
谷西北流逕平谷縣屈西南流獨樂水入焉水出
北抱犢固南逕平谷縣故城東其水南流入於泃
泃水又東左合盤山水今以盤山之形勝論之盤
山東南四十里為薊州百二十里為玉田即古無
終縣疇故里也西南七十里為三河即古臨泃縣
也西北四十里為平谷疑疇導道破烏丸之平岡
界也然護山之水其源出自黃厓口一名廣漢川
黃厓去薊北四十里水分為二一派西南流逕盤
山之隂為獨樂河&KR1140;流之平谷靈山泉水注之入
三河為泃水過草橋河(古鮑丘河一名白河)匯盤山左去之
水至三义口入寶坻縣之白龍港(方與紀要此處亦譌)一派
東南流逕薊南五里橋匯盤山右去之水入溵流
河二水皆自北而南屈而東無終適當其東南而
酈注以為無終西山之水流逕平谷按平谷至無
終相去百六十里中有盤山間隔豈有無終東南
之水而反流入平谷之西北邪況無終之西無山
田疇傳云濱海洿下濘滯不通指此地也又平谷
縣屈西南流獨樂水入焉然獨樂之水在縣之東
盤之北俗呼獨漏河以其水至此伏流里許復涌
出故名而酈注反以為在其西南何歟又方輿紀
要云泃河在平谷縣東南自薊州流入界又南入
三河按平谷在盤山西北四周皆山古名盤隂去
薊東南八十里盤嶺間之豈有薊水而反流入平
谷邪此皆支離漫引幾不可考再按田疇率宗族
他附從數百人入徐無山中營深險平敞地而居
躬耕以養父母今感化寺是其遺址寺碑戴魏太
和中無終縣民田氏兹焉營辦其地背負高山面
瞰平原中有土阜如城郭周數里清流茂樹堪為
都邑而遵化北亦有徐無山或謂田疇避難於此
二者併存薊州為是至於姬志真田盤先生之說
則又誕妄無稽按雲山集云漁陽西北之山本名
四正古有田盤先生自齊而來棲遲此山因名盤
山又祥邁辯譌錄云張志格姬志真等於至元壬
午至盤山借居法興寺丙戌春請長春真人建醮
因規永定王道政奏請太后樹碑易額為棲雲觀
諦觀二說田盤先生之確屬何代自齊而來是何
郡邑必有本末見於傳記如焦山之於焦先匡山
之於匡俗迺可以山當之豈有突然而出汎然而
遇以烏有子虚之人而輒以山當之者乎竊意以
人名山必歸子泰田盤先生之有無正自不須深
辯耳嗚呼凡天下事物之跡必親見而詳審之迺
可無疑於衷若以耳食得之鮮有不紕繆者即以
盤山一區之山水人物考之概可見矣
智朴又云砂嶺曹能始名勝志謂高二百餘仞洪
昇昉思非之按砂嶺自昔稱險峭萬歷中僧明澄
募資鳩工去其磽确鑿為坦途昉思未見昔日之
險峭能始抑焉知今日之坦途邪
謹按姬翼雲山集田盤先生之說舊志疑為鑿空
傅會域中名山如吳支硎閩武夷之屬俱以荒遠
不可稽之姓氏得名千載若概以為不可信則廬
君匡俗事殊時異耳傳之談見譏道元久矣存而
不論亦記載之良法也智朴援据史冊以山屬之
子泰似矣而必指田盤先生為子虛烏有之人且
以辯譌錄道流樹碑易額之故幷其傳語痛斥之
抑何所見之不廣耶
智朴按盤山舊名無終山徐無山迺無終山之譌
耳始於陳壽作田疇列傳後人沿襲不復辯别曹
操表論田疇云疇率宗人避難於無終山又陶潛
擬古詩云辭家夙嚴駕當往至無終又劉之推九
州要略云古漁陽北有無終山山上有燕昭王冢
冢去千像寺東南不數里而人無知之者遵化城
北有徐無山亦繆傳耳
謹按太平寰宇記無終山一名翁同山又名隂山
在漁陽縣西北四里又考水經注載陽翁伯碑文
云居於縣北六十里翁同之山後路徙於西山之
下陽公又遷焉而受玉田之賜今畿輔通志玉田
縣東北三十里薊州城北五里俱有無終山意昔
時漁陽南北諸山皆號無終山境所跨甚廣後漸
隨境標異僅有一二處未更舊稱故彼此互見今
觀翁同附於田盤則知田盤舊統於無終矣燕昭
王冢通志在玉田縣幷述明志在府西清河縣保
定府志在易州東南錯互不可置辯劉之推作九
州要略時張雷伐木照狸之跡尚可稽訪所言宜
較確鑿耳再考通志遵化州下亦不載徐無山
蓮花山怪石攢簇如千葉蓮花在雙峰寺西南為盤
之支山
小盤山在盤山東北亦盤之支山
漁山在盤山東南二十里山多泉冬夏噴涌成湖居
民因之開為稻田菰蒲荇藻宛似江鄉昔有豪家
作别墅極其宏敞廢基存焉圖經云漁山在城西
北三里高百餘丈周五里郡在此山之南故曰漁
陽水繞山下故曰漁水
崆峒山一名翁同山薊州城北五里上有崔府君祠
又名府君山按州志舊有日照寺
朱彝尊日下舊聞云按岷州原州肅州汝州薊州
贑州皆有空同山史黃帝本紀西至於空同登雞
頭世以為隴右之山無致疑者左傳哀公二十六
年宋景公游於空澤卒於連中大尹興空澤之士
千甲奉公自空桐入則汝州之山也山下有廣成
城廣成澤上有廣成觀宋宣和中汝守林時請於
朝建立說者謂襄城具茨壤地相接疑軒皇問道
當於此地然稽之爾雅北戴斗極為空桐空桐之
人武司馬彪注莊子亦云空桐當斗之山則空桐
宜在北矣且問道之文載於莊子其初往見廣成
子謂帝不足以語至道退而築特室席白茆間居
三月復往要之廣成子南首而卧帝順下風膝行
而進當日帝邑於涿鹿之阿去薊甚邇故不難復
要之又寰宇記薊縣有雞頭山空桐雞頭相去不
遠而陳子昂薊丘覽古詩云尚思廣成子遺跡白
雲隈然則薊之空桐未可定其非黃帝問道之所
也
陳子昂薊丘覽古詩北登薊丘望求古軒轅臺應
龍已不見牧馬空塵埃尚思廣成子遺蹟白雲隈
甘泉山一名石獒山山頂有石獒中有寺曰普濟
五名山一名興隆頂在盤山東南十五里上有道觀
蔣福山在甘泉山後有龍潭
謹按畿輔通志漁山崆峒山甘泉山五名山特標
主名薊志如之幷别載蔣福山固不與蓮花小盤
之包絡聯屬於田盤者為𩔖也蓋田盤自白巖寺
以右砂嶺以東崕石巉削凌厲不戴寸土迥異諸
山諸山去盤遠止十餘里近不四五里度其形勢
僅足稱兹山之附庸舊志載之猶太行連亘數十
郡邑因地立名而總謂之太行也今附列於後諸
山中泉石寺觀亦從此例庶幾不漏不紊云
峰
挂月峰銳上削下定光佛塔在其巔數十里外即望
見之歴千百盤迺得至俯視諸峰帖帖然如處肘
腋下矣
洪昇登挂月峰寄朱竹垞檢討詩五峰各各競秀
挂月一峰獨尊仰視浮圖天近俯窺下界塵翻薊
遼故國東鎮山海中原北門恨不攜君共眺臨風
長嘯雲根
自來峰與挂月峰相連高亦相亞一名北臺舊有遼
時無梁殿中供黃龍祖師銅像正統十四年重修
旋圮今遺址存焉
德意登自來峰望薊門詩高步自來峰逌然清興
永雲侵墖影寒松映山光冷隠顯見孤城高低環
翠嶺箇中絶勝觀迥出塵勞境
紫蓋峰居盤山之中故名中臺體勢周圓無所依倚
諸刹龍脈多發於此
衛台瑺望紫蓋峰詩朝上青溝山石滑路亦險披
霞雪未消滿地葉如染亭亭紫蓋峰蒼烟餘一點
蓮花峰一名東臺一名削玉峰一名九華峰
聖祖御製詩有中盤遥望蓮花峰之句蓋峰勢離奇詭瓌
自遠望之則層層内向宛然華菂之相輔也因定
今名焉
智朴九華峰詩盤龍結聚奇轉處開生面歴歴九
華峰烟雲時隠現
雙峰在舞劒臺北三里兩峰並峙如角一名玉峰峰
背有塘産玉石
蔣溥雙峰詩斜日澹秋林飛雲何莽坱矯首望雙
峰對峙層霄朗屹若蹲虎豹森如搏獅象誰施斧
鑿功毋迺巨靈掌舞劒懷昔人英風來颯爽
嶕嶢峰在上方寺之西蒼壁卓立千疊萬重石勢皆
直裂至巔屴崱凌虚不可繪狀盤之最奇絶處
董邦達游嶕嶢峰詩撥雲窮千峰峰勢益青峭劒
鋩劃高空天紳引衆竅鑱刻神所為詭瓌意非料
木末見鶻盤洞底聽猿噭一步一徙倚轉入轉䆗
窱細路秋氣涼樵子下夕照指余石門間天窄迴
兩曜右壑俯窅深左巖跨蜩蟉嵐光動浮浮恍惚
託海嶠心怡乃忘疲境險皆入妙方知平生游徒
貽柳州譙少住縹緲中破暝振長嘯
翠屛峰在天成寺後古木千章悉從石罅中逬出層
層鱗砌紅碧交映王衡云迺山之曲室殆非人間
良不虚語
蔣溥翠屛峰詩天成山寺後幽絶翠屛峰紺碧攢
奇石雲烟攫古松乍留游客屐不隔梵王鐘招隠
如堪賦薪歌或一逢
錐峰在紫蓋峰北過峽處峰小而銳如錐
董邦達錐峰詩巨靈引神錐何年此地卓脱穎凌
霄漢其巔不盈握蒼然偃蓋中紫翠忽如削迺知
造物幻翻笑五丁鑿雲過一綫開澗清倒影落萬
古厲廉隅特立鎮巖壑
毘盧峰亦以形似得名在古中盤上
蔣溥毘盧峰詩一峰突兀敞雲端蓮瓣層層寶髻
攢若使高僧為說法點頭應見動花冠
獬豸峰在黑龍潭東南三里
碎玉峰在鷹兒嶺北
石
晾甲石
御題貞觀遺蹤在
行宫西偏千尺雪上石勢排連瑩潔如砥迤邐下趨
泉流潺潺齧其趾相傳唐太宗東征晾甲於此摩
厓篆書唐文皇晾甲石六字
丹梯石
御題丹梯勝處由晾甲石陟山磴道斜轉繡壁丹崕森
倚相向洵稱偉觀
蛾綠石
御題蛾綠二字古苔蒙羃黛色冉冉欲流山中石皆爾
特標此以例其餘石近翠幄亭
翥鳳石
御題翥鳳二字未至半天樓路側巑岏萬態一石尤聳
突如長離之將飛而振其翮也
仙掌石
御題仙掌二字纈林掩映片雲孤撐是為泠然閣之後
障
翠腴石
御題翠腴二字石色純碧出飛檐層宇上一房山得名
以此
濯烟霏石
御題濯烟霏三字罨翠亭左右萬笏離立象極詭異此
更擅蒼潤之勝
青牛石
御題青牛二字蹲踞道左形色逼肖在擷翠樓後
藉琴石
御題藉琴二字近琴峽亭於此撫絃動操則萬澗泉聲
應之
小石城在婉孌草堂前奇石攢簇屹然壁立山有天
然城郭之稱此具其勝矣
蘿屛石
御題蘿屛二字在
宫垣外西北山腰高數百尋薜荔叢蔓以丹碧渲染
之入山者瞻
宸翰焉
董邦達蘿屏石詩翠蘿裊空際石屛高入雲萬山
青不盡卓立明斜曛
懸空石在西架靜室後廣數尋縱更倍蓰綴絶壁間
大半覆出空外其前陡峻不容趾游者或紆道出
其背惴惴然不能竚足
蔣葵長安客話云盤山之石皆銳下而豐上故多
飛動崕前有懸空石粘空而立青削倒地
蔣溥懸空石詩奇石嵌空俯絶壁欲墮不墮勢欹
側游人扶杖不敢過仰視目瞀心怵惕疑是夸蛾
挾以來小憩懸崕如運甓松風謖謖天半摇時透
返景蒼苔色
摇動石在千相寺北林木茂密中大若夏屋體圓正
承以方石微撼之輒動
劉侗帝京景物略云千像寺唐開元中寺也寺後
半里一石縱二丈廣丈有五尺一人推之則動衆
人推則不動
王煐摇動石詩頑石若含靈所處良亦險不必待
生公逢人頭便點
天門開在白猿洞上摩厓三字徑五尺明北海劉應
節書兩峰對立雲表若雙闕左礙巨巖右臨絶壑
徑路危阻必捫蘿附葛以登故至者恒鮮
袁宏道游天門開詩發足自髻石彎環可四里一
步一驚魂路荒不容跐黏背行刀脊下視深無底
狂崿搆虚空癡石綴瘢痏其沙生以墳其骨汗而
泚其草油以絲其樹糟而圮忽然磽确巖忽然奔
騰水忽而没九天忽而九淵起健夫引長繩半日
一移趾四肢互相用臂行足以視或如鴨折身或
如丁旋尾或如鷇出㲉或如蠏引跪又如研古繪
蟲蠧蝕絲理又如讀殷盤聱牙飣奧詭當其快心
意虚空躍繩伎少焉筋力疲蚊虻撼犀兕須髮生
烟嵐肌膚碎荆杞百苦到天門相對惟口哆雙壁
削青銅飛鳥不能止一匣銜古光方空如水洗隂
陽工刻轢霜雪恣摩砥萬古貯雲霞石紋繡青紫
敗桐蛇腹段古鈕蠐螬蠡詰曲史籀畫斑駁硃砂
蘂僧言三十年兹石未沾履往時戚將軍架空一
遊此長老傳白猿今來猿亦死是時七月初寒肌
生粟子引指人人危回家面面鬼歸來問僮僕髭
鬚白餘幾破網取珊瑚拚命競奇傀
鄭纘祖游天門開詩峰巔盤幾里發足難支拄一
步一兢兢目眩敢回覩烟嵐曉漸分溪壑深無數
長繩勇可縋移時進尺許或似蠏横行或似穴緣
鼠百苦與千辛纔到天門所幸我筋力堅全是山
靈祜兩壁夾天開相對揖而怒怪石簇竒花色映
寒松古深洞探白猿懸崕瞰吼虎游客欲歸來雲
深迷出處
將軍石在舍利塔下二里
帳房石在少林寺前四角有孔相傳唐太宗駐蹕處
菱角石在少林寺前大數丈形似菱角
蟒石在少林寺前長二丈餘横松下上有孔東石壁
刻盤山古蹟四篆字旁書帶川題帶川金大定時
人白峪亦有蟒石長三丈餘
燕子石在報國寺東形如燕巢一名燕子石溝
蔣溥燕子石詩何時石燕壘巢成似聽呢喃下上
聲紅杏滿山春雨過好穿翠靄試身輕
仙臺石在上方寺東南路旁
金馬石一名龍馬石在先師臺後俗呼金馬石溝
仙人石先師臺東半里上有人影經久不沒望之如
生
董邦達仙人石詩飛仙鍊形自太古影照空山欲
起舞丹成蔵在石壇邊靈藥神芝不可數
髻石見袁宏道詩
槖佗石在萬松寺山門西南
鳳翅石見盧雍詩
法船石在法蔵寺門前上刻法船石三字
蔣溥法船石詩法船蕩雲海藤蘿牽錦纜筏喻證
真如山風時澹澹
談禪石在古中盤南古松棚下大博和尚嘗談禪於
此上刻談禪石三字又有小摇動石在五松堂前
探海石在觀音洞上天門石及茆菴石在毘盧峰
下抱子石在西南山口麵筋石在西山頂壽星石
在南嶺古中盤所稱八石也
宋宗元談禪石詩不見談禪人談禪石猶在落葉
響空山無言常獨對
蒲團石在東甘澗觀音庵門前廣八尺面坦無棱礪
古松蔭之如覆笠
龍震松下卧蒲團石詩東岡頂上卧懸厓身被虬
松綠氣埋一枕濤聲萬壑冷此間誰復有形骸
浮石舫在上甘澗東北峰頂狀如海舶烟雨晦冥時
望之浮浮欲動
擁背石與浮石舫相連
古雲根在紫蓋峰東北澗中敧衺而立高數丈石紋
皴斑如豹
李鍇古雲根石詩兀兀倚天門莊嚴氣象尊龍騰
應變化鶴立不飛翻秋色寒人面青天濕雨痕野
樵頻指點云是古雲根
清涼石青溝前半里兩山夾持一石周十三丈平如
几案下有文殊洞
雲箋石青溝西南二里縱横數十丈苔蘚斑駁若繪
蔣溥雲箋石詩名山摉勝蹟怪石倚斜曛雁影留
奇字苔痕蝕古文毫抽峰翠滴墨蘸露華紛玉檢
何年閟孤根插白雲
燕剪石在東竺庵外高數丈如雙燕並翅
洗心石在天池上周五丈面如砥其後峰矗立如屛
巖
白巖在蓮花峰有上中下三巖其上巖即蓮花峰
龍巖在上盤見盧雍詩
餐氣巖在舍利墖下有石刻字俗呼喘氣巖
神工巖俗名斧鑿巖在龍鳳庵西南路北大小高低
形如斧鑿
碎玉巖在獬豸峰北二里懸石磊磊無數上即碎玉
峰
董邦達碎玉巖詩萬玉聚層巖峻嶒粲林立時穿
白雲過不覺衣霑濕
飛翠巖在上甘澗後
蔣溥飛翠巖詩天風吹空濛泉聲乍幽澁路出上
甘澗靈巖相拱揖黛掃遠峰横翠滴山花濕澄懷
澹清暉愛此輕隂襲
龍首巖在青溝主山上似龍昂首
滴水巖在少林寺東北城口澗側山削路絶必臂行
肘接而下
臺(五臺即山之五峰舊有此稱所以辨方正位也其二頂平坦如臺故名臺其三仍峰名)
中臺即紫蓋峰
東臺即蓮花峰
北臺即自來峰
先師臺為南臺突兀軒豁其上砥平臺外石峭如削
登之可盡見山陽數百里形勝相傳為黃龍尊師
趺坐處
董邦達先師臺詩崇臺踞峰巔縱目了無礙樹色
明漁陽雲光延紫塞蒼茫六幕中巨海浮積塊緬
昔宴坐人青山日相對說法法真空斷碣事鮮載
至今講座前頑石羅幾輩古井猶寒泉野卉無凡
熊支笻澹忘言斜日孤鳥背
舞劒臺為西臺唐李靖舞劒處由萬松寺取徑歴泉
竇林坳迺躋其巔天風浩浩四望無極昔人游記
言之詳矣
李靖舞劒歌陟崇岡兮望四圍□□閃□兮斷虹
飛嗟嗟三軍唱凱歸
劉侗帝京景物略云李靖舞劒臺石最堅不可鑿
有唐李從簡來游數字刻石字徑五寸
李仙根舞劒臺碑記薊北多山山之勝盤為最陟
山五六里路益折境益幽有梵刹巍然倚於天中
者曰衛公庵循菴而上於木石嶙峋間得小徑至
孤峰之巔曰舞劒臺即唐李衛公靖舞劒處也壬
子春金華戴汝兆與同人探奇觴飲於此慨然曰
斯臺與庵皆英雄故蹟也僉欲勒石記之徵文於
余余思衛公抱奇才大略仗劒起蒿萊輔太原真
人龍戰而有天下意氣辟易古今考貞觀十九年
上征高麗公以元老扈從流覽形勝抒其曩昔行
師之略遂建刹於兹山若李節度之剏平等閣靈
根佛性英雄同轍未可知也西望燕山東眺遼海
拔劒起舞公固有所托乎迄於今雲霞絢采天風
嘯號儼如當日劒影淩虚流虹激電相為上下云
康熙十二年癸丑冬日
張弼舞劒臺送客詩舞劒臺前木葉飛蕭蕭涼思
欲侵衣天涯萬里孤鴻遠且對黃花醉落暉
智鼎冬日登舞劒臺詩萬松雪後見冷翠襲人衣
磴道隨笻轉高巖逐鳥飛古今能放曠天地總依
稀小立層臺上烟光淡落暉
洪昇舞劒臺歌衛公東征返幽薊頭白依然氣精
銳酒酣拔劒舞高臺左盤右旋出奇勢青萍光射
戰袍赤白日黃砂暗荒磧掣電流虹若有神百道
金蛇散空碧至今片石盤山頭長城坐扼如防秋
千歲蒼松三兩樹天風怒起聲颼颼凌烟圖畫銷
沉矣建刹飯僧傳故址自是功名末路心英雄末
路多歸此
袁松秋日同梁漢玉登舞劒臺詩不倦登山興來
尋舞劒臺雁行邊戍近秋色薊門開片石摩還古
英魂老未摧何當重過此樽酒共徘徊
龍震登舞劒臺詩朝登舞劒臺不止思衛公人生
重意氣出處總相同我雖不好武到此心亦雄西
望西山西東觀東海東白雲無盡時萬樹多英風
神龍不見尾何必待成功
米大翰舞劒臺詩藥師雄氣動山隈千古猶存舞
劒臺今日登臨空嘯傲腰間蘭葉未攜來
查曦登李衛公舞劒臺詩高臺下望朔雲馳往事
猶傳李藥師今我來觀長劒跡卻從天外立多時
謹按舊唐書李靖傳太宗將伐遼東召靖入閣賜
坐御前謂曰公南平吳會北破沙漠西定慕容惟
東有高麗未服公意如何對曰臣往者憑藉天威
薄展微效今殘年朽骨惟擬此行陛下不棄老臣
病斯瘳矣太宗憫其羸老不許則靖固未嘗扈從
也或又云靖為定襄道行軍總管曾登此臺史載
靖率兵自馬邑直趨惡陽嶺以逼突利地越千里
亦未聞建旗鼓出此則指東征北伐之時為仗劒
悲歌之日舛矣當其壯年英奮西嶽誓神安知爾
時不一策馬薊門歌辭所云别有寄託惜世遠無
從考證耳或又疑李勣於貞觀總章兩帥遼東以
靖勣聲近而誤則又不然唐興名將英衛齊稱而
身後論定賢否逕庭慕其人而傳其蹟其屬之藥
師無疑矣
嶺
大嶺雙峰寺西五里其山南折忽斷如巷萬歷中開
盤路有佛刹茶亭碑版留題頗多今廢
孫承宗過大嶺寄王司馬岵雲詩帝座雯華散紫
宸風烟千里護征輪於今社稷勞明主自昔安危
寄大臣插羽當關驚伏虎借籌開閣幾圖麟側身
東望榆山近似說旌旗氣色新
砂嶺大嶺南去十里有小阜曰砂嶺萬歷中僧明澄
募資鳩工去其磽确遂為坦途
長嶺在史家莊南入山道
鷹兒嶺在黑龍潭南二里形如鶻立
宋宗元鷹兒嶺詩決雲勢欲騰長斂摩天翮空際
立霜拳驚迴鷙鳥百吁嗟兹嶺世所稀&KR1143;身側目
骨權奇會看風高毛羽振紛紛燕雀爾何知
歡喜嶺在萬松寺東
浮青嶺天成寺西上青浮翠涌至舞劒臺
宋宗元浮青嶺詩策杖天成西空中疊蔥翠林烟
互變滅羃䍥紛如繪吁嗟兹嶺足幽尋舞劒臺高
嵐氣侵風雲猶作龍蛇勢磴道斜穿松檜林
盤嶺甘露庵西北十五里有盤谷寺
金雞嶺舍利塔後最險峭俯眡長城蜿蜒在揖授間
欽定盤山志卷三
