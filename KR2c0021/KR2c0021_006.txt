繹史卷六靈壁縣知縣馬驌撰
少皥紀
漢書少昊帝考德曰清清者黃帝之子清陽也是其子
孫名摯立土生金故為金德天下號曰金天氏周□其
樂故易不載序於行(河圖大星如虹下流華渚女節意感生白帝朱宣宋符瑞志帝摯)
(少昊氏母曰女節見星如虹下流華渚既而夢接意感生少昊帝王世紀少昊帝名摯字青陽姬姓也即圖)
(讖所謂白帝朱宣者也故稱少昊號金天氏)
拾遺記少昊以金德王母曰皇娥處璇宮而夜織或乘
桴木而晝遊經歴窮桑滄茫之浦時有神童容貌絶俗
稱為白帝之子即太白之精降乎水際與皇娥讌戲奏
㛐娟之樂游漾㤀歸窮桑者西海之濱有孤桑之樹直
上千尋葉紅椹紫萬歲一實食之後天而老帝子與皇
娥泛於海上以桂枝為表結薰茅為旌刻玉為鳩置於
表端言鳩知四時之候故春秋傳曰司至是也今之相
風此之遺象也帝子與皇娥竝坐撫桐峯梓瑟皇娥倚
瑟而清歌曰天清地曠浩茫茫萬象廻薄化無方洽天
蕩蕩望滄滄乘桴輕漾著日傍當其何所至窮桑心知
和樂說未央俗謂遊樂之處為桑中也白帝子答歌四
維八埏𦕈難極驅光逐影窮水域璇宮夜靜當軒織桐
峯文梓千尋直伐梓作器成琴瑟清歌流暢樂難極滄
湄海浦來棲息及皇娥生少昊號曰竆桑氏亦曰桑丘
氏(帝子聖母而有桑中之戲清歌七言乃見軒皇之世乎子年之妄極矣)
帝王世紀少昊帝是為玄囂降居江水有聖德邑于竆
桑以登帝位都曲阜故或謂之窮桑(公羊疏云依八代記少昊十二而)
(冠)
古史考少昊以金德王故號金天氏或曰宗師太皥之
道故曰少皥少昊之樂曰九淵
漢書世經春秋昭公十七年郯子來朝傳曰昭子問少
昊氏鳥名何故對曰吾祖也我知之矣昔者黃帝氏以
雲紀故為雲師而雲名炎帝氏以火紀故為火師而火
名共工氏以水紀故為水師而水名太昊氏以龍紀故
為龍師而龍名我高祖少昊摰之立也鳳鳥適至故紀
於鳥為鳥師而鳥名言郯子據少昊受黃帝黃帝受炎
帝炎帝受共工共工受太昊故先言黃帝上及太昊稽
之於易炮犧神農黃帝相繼之世可知(宋符瑞志登帝位有鳳凰之瑞)
(杜氏左傳注云鳳鳥知天時故以名歷正之官玄鳥以春分來秋分去伯趙以夏至鳴冬至止青鳥以立春)
(鳴立夏止丹鳥以立秋來立冬去上四鳥皆&KR1318;正之屬宮祝鳩孝故為司徒主教民鴡鳩鷙而有别故為司馬)
(主法制鳴鳩平均故為司空平水土爽鳩鷙故為司宼主盗賊鶻鳩春來冬去故為司事雉有五種西方曰鷷)
(雉東方曰鶅雉南方曰翟雉北方曰鵗雉伊洛之南曰翬雉扈有九種春扈鳻鶞夏扈竊玄秋扈竊藍冬扈竊)
(黃棘扈竊丹行扈唶唶霄扈嘖嘖桑扈竊脂老扈鷃鷃以九扈為九農之號各隨其宜以教民事)
拾遺記少昊以主西方一號金天氏亦曰金竆氏時有
五鳳隨方之色集於帝庭因曰鳳鳥氏金鳴於山銀湧
於地或如龜蛇之狀乍似人鬼之形有水屈曲亦如龍
鳳之狀有山盤紆亦如屈龍之勢故有龍山龜山鳳水
之目也亦因以為姓末代為龍丘氏蛇丘氏
尸子少昊金天氏邑於窮桑日五色下照窮桑
田俅子少昊都于曲阜鞬鞮毛人獻其羽裘赤燕一
羽飛集少昊氏之戶遺其丹書
帝王世紀在位百年而崩(外紀在位八十四年壽百歲紀年或曰名清不居帝)
(位帥鳥師居西方以鳥紀官伐春秋命歷序少昊傳八世山海經少昊生倍伐倍處緡淵少昊生般般)
(是始為弓矢東有人一目當面中生一曰是威姓少昊之子食黍海之外大壑少昊之國少昊孺帝顓頊)
(於此棄其琴瑟)
史記本紀曰黃帝之子曰玄嚻是為青陽青陽降居
江水不得在位是不然青陽與玄嚻皆黃帝之子非
一人也青陽即少昊氏也少昊之居西方蓋在蚩尤
既滅之時其登帝位也乃在黃帝升遐之後何以明
之周書曰帝執蚩尤殺之于中冀乃命少昊請司馬
鳥師以正五帝之官故名曰質質即少昊之名摯是
也摯有盛德嗣位為帝都于曲阜曲阜非西方也明
矣紀年曰少昊不居帝位帥鳥師居西方以鳥紀官
是又不然命官天子之事也方少昊之宅西所任者
侯伯之職所司者一方之治及其立為帝也鳳鳥適
至始因之以紀官使少昊而終於西方將已亦在雲
師雲名之列又何由鳩雉扈農設官備物哉周書所
稱亦未可盡據矣古史考曰宗師太昊之道故曰少
昊是又不然少昊其初立國之名也猶堯之為唐舜
之為虞三代之為夏商周皆先有其號及有天下因
而不改豈其黃帝之子作述一堂乃近舍軒后之法
遠修戲皇之道哉問者曰少昊之為帝信矣然則五
帝德何以不載曰帝德因宰我之問而及之也少昊
纘緒承家德協黃帝是以宰我未問孔子亦不言非
謂其不帝也然則繫辭何以不序曰易序伏羲氏以
來制作之君少昊顓頊帝嚳皆無所制作故統言黃
帝堯舜略不備舉非謂其皆不帝也史見玄嚻之降
處江水也則以為青陽不帝紀年見少昊之以鳥名
官也則以為帥鳥師居西方世紀見少昊為金行之
帝也則以為玄嚻自江水登帝位是皆怳忽不得其
實故備論焉以為五帝之首
繹史卷六
