繹史卷一百十五靈壁縣知縣馬驌撰
衛鞅變秦法(尸佼附)
史記出子二年庶長改迎靈公之子獻公于河西而立
之殺出子及其母沈之淵旁秦以往者數易君君臣乖
亂故晉復彊奪秦河西地(吕氏春秋秦小主夫人用奄變羣賢不說自匿百姓鬱怨)
(非上公子連亡在魏聞之欲入因羣臣與民從鄭所之塞右主然守塞弗入曰臣有義不兩主公子勉去矣公)
(子連去入翟從焉氏塞菌改入之夫人聞之大駭令吏興䘚奉命曰寇在邊䘚與吏其始發也皆曰往擊寇中)
(道因變曰非擊寇也迎主君也公子連因與䘚俱來至雍圍夫人夫人自殺公子連立是為獻公怨右主然而)
(將重罪之德菌改而欲厚賞之監突爭之曰不可秦公子之在外者衆若此則人臣爭入亡公子矣此不便主)
(獻公以為然故復右主然之罪而賜菌改官大夫賜守塞者人米二十石)獻公元年止從
死二年城櫟陽(徐廣曰徙都之)四年正月庚寅孝公生十
六年桃冬花(年表民大疫)十八年雨金櫟陽(年表櫟陽雨金四月至)
(八月)二十一年與晉戰于石門斬首六萬天子賀以黼
黻二十四年獻公䘚(年表二十三年)子孝公立年已二十
一歲矣孝公元年河山以東彊國六與齊威楚宣魏惠
燕悼韓哀趙成侯竝淮泗之閒小國十餘楚魏與秦接
界魏築長城自鄭濱洛以北有上郡楚自漢中南有巴
黔中周室微諸侯力政爭相併秦僻在雍州不與中國
諸侯之會盟夷翟遇之孝公於是布惠振孤寡招戰士
明功賞下令國中曰昔我穆公自岐雍之閒修德行武
東平晉亂以河為界西覇戎翟廣地千里天子致伯諸
侯畢賀為後世開業甚光美會往者厲躁簡公出子之
不寕國家内憂未遑外事三晉攻奪我先君河西地諸
侯卑秦醜莫大焉獻公即位鎮撫邊境徙治櫟陽且欲
東伐復穆公之故地修穆公之政令寡人思念先君之
意常痛於心賓客羣臣有能出竒計彊秦者吾且尊官
與之分土於是乃出兵東圍陜城西斬戎之獂王衛鞅
聞是令下西入秦因景監求見孝公
戰國策魏公叔痤病惠王往問之曰公叔病即不可諱
將柰社稷何公叔痤對曰痤有御庶子公孫鞅願王以
國事聽之也為弗能聽勿使出境王弗應出而謂左右
曰豈不悲哉以公孫之賢而謂寡人必以國事聽鞅不
亦悖乎公叔痤死公孫鞅聞之已葬西之秦孝公受而
用之秦果日以強魏日以削此非公叔之悖也惠王之
悖也悖者之患固以不悖者為悖
史記商君者衛之諸庶孼公子也名鞅姓公孫氏其祖
夲姬姓也鞅少好刑名之學事魏相公叔痤為中庶子
公叔痤知其賢未及進會痤病魏惠王親往問病曰公
叔病有如不可諱將柰社稷何公叔曰痤之中庶子公
孫鞅年雖少有竒才願王舉國而聽之王嘿然王且去
痤屏人言曰王即不聽用鞅必殺之無令出境王許諾
而去公叔痤召鞅謝曰今者王問可以為相者我言若
王色不許我我方先君後臣因謂王即弗用鞅當殺之
王許我汝可疾去矣且見禽鞅曰彼王不能用君之言
任臣又安能用君之言殺臣乎䘚不去惠王既去而謂
左右曰公叔病甚悲乎欲令寡人以國聽公孫鞅也豈
不悖哉公叔既死公孫鞅聞秦孝公下令國中求賢者
將修繆公之業東復侵地迺遂西入秦因孝公寵臣景
監以求見孝公孝公既見衛鞅語事良久孝公時時睡
弗聽罷而孝公怒景監曰子之客妄人耳安足用邪景
監以讓衛鞅衛鞅曰吾說公以帝道其志不開悟矣後
五日復求見鞅鞅復見孝公益愈然而未中旨罷而孝
公復讓景監景監亦讓鞅鞅曰吾說公以王道而未入
也請復見鞅鞅復見孝公孝公善之而未用也罷而去
孝公謂景監曰汝客善可與語矣鞅曰吾說公以霸道
其意欲用之矣誠復見我我知之矣衛鞅復見孝公公
與語不自知䣛之前於席也語數日不厭景監曰子何
以中吾君吾君之驩甚也鞅曰吾說君以帝王之道比
三代而君曰久遠吾不能待且賢君者各及其身顯名
天下安能邑邑待數十百年以成帝王乎故吾以彊國
之術說君君大說之耳然亦難以比德於殷周矣二
年天子致胙三年衛鞅說孝公變法修刑内務耕稼外
勸戰死之賞罰孝公善之甘龍杜摰等弗然相與爭之
䘚用鞅法百姓苦之居三年百姓便之乃拜鞅為左庶
長
商子(更法)孝公平畫公孫鞅甘龍杜摯三大夫御於君慮
世事之變討正法之夲使民之道君曰代立不忘社稷
君之道也錯法務民主長臣之行也今吾欲變法以治
更禮以教百姓恐天下之議我也公孫鞅曰臣聞之疑
行無成疑事無功君亟定變法之慮殆無顧天下之議
之也且夫有高人之行者必見非於世有獨知之慮者
因見毁於民語(闕)曰愚者暗於成事智者見於未萌民
不可與慮始可與樂成功郭偃之法曰論至德者不和
於俗成大功者不謀於衆法者所以愛民也禮者所以
便事也是以聖人苟可以強國不法其故苟可以利民
不循扵禮孝公曰善甘龍曰不然臣聞之聖人不易民
而教智者不變法而治因民而教者不勞而功成據法
而治者吏習而民安今若變法不循秦國之故更禮以
教民臣恐天下之議君願熟察之公孫鞅曰子之所言
世俗之言也夫常人安於故習學者溺於所聞此兩者
所以居官而守法非所與論於法之外三代不同道而
王五覇不同法而覇故知者作法而愚者制焉賢者更
禮而不肖者拘焉拘禮之人不足與言事制法之人不
足與論變君無疑矣杜摯曰臣聞之利不百不變法功
不十不易器臣聞法古無過循禮無邪君其圖之公孫
鞅曰前世不同教何古之法帝王不相復何禮之循伏
羲神農教而不誅黃帝堯舜誅而不怒及至文武各當
時而立法因事而制禮禮法以時而定制令各順其宜
兵甲器備各便其用臣故曰治世不一道便國不必古
湯武之王也不循古而興夏商之滅也不易禮而亡然
則反古者未可必非循禮者未足多是也君無疑矣孝
公曰善吾聞窮巷多恡曲學多辯愚者笑之智者哀焉
狂夫之樂賢者喪焉拘世以議寡人不之疑矣於是遂
出墾草令(墾令)無宿治則邪官不及為私利於民而百
官之情不相稽則農有餘日邪官不及為私利於民則
農不救農不救而有餘日則草必墾矣訾粟而税則上
一而民平上一則信信則臣不敢為邪民平則慎慎則
難變上信而官不敢為邪民慎而難變則下不非上中
不苦官下不非上中不苦官則壮民疾農不變壮民疾
農不變則少民學之不休少民學之不休則草必墾矣
無以外權爵任與官則民不貴學問又不賤農民不貴
學則愚愚則無外交無外交則(闕)勉農而不偷民不賤
農則國安不殆國安不殆勉農而不偷則草必墾矣禄
厚而税多食口衆者敗農者也則以其食口之數賤而
重使之則辟淫游食之民無所於食民無所於食則必
農農則草必墾矣使商無得糴農無得糶農無得糶則
窳惰之農勉疾商不得糴則多歲不加樂多歲不加樂
則饑歲無裕利無裕利則商怯商怯則欲農窳惰之農
勉疾商欲農則草必墾矣聲服無通於百縣則民行作
不顧休居不聽休居不聽則氣不淫行作不顧則意必
一意一而氣不淫則草必墾矣無得取庸則大夫家長
不見繕愛子不惰食惰民不窳而庸民無所於食是必
農大夫家長不見繕則農事不傷愛子惰民不窳則故
田不荒農事不傷農民益農則草必墾矣廢逆旅則姦
偽躁心私交疑農之民不行逆旅之民無以食即必農
農則草必墾矣壹山澤則惡農慢惰倍欲之民無所於
食無所於食則必農農則草必墾矣貴酒肉之價重其
租令十倍其樸然則商估少農不能喜酣奭大臣不為
荒飽商估少則上不費粟民不能喜酣奭則農不慢大
臣不荒則國事不稽主無過舉上不費粟民不慢農則
草必墾矣重刑而連其罪則褊急之民不鬭很剛之民
不訟怠惰之民不游費資之民不作巧諛惡心之民無
變也五民者不生於境内則草必墾矣使民無得擅從
則誅愚亂農農民無所於食而必農愚心躁欲之民一
意則農民必靜農靜誅愚則草必墾矣均出餘子之使
令以世使之又高其解舍令有甬官食槩不可以辟役
而大官未可必得也則餘子不游事人則必農農則草
必墾矣國之大臣諸大夫博聞辯慧游居之事皆無得
為無得居游於百縣則農民無所聞變見方農民無所
聞變見方則知農無從離其故事而愚農不知不好學
問愚農不知不好學問則務疾農知農不離其故事則
草必墾矣令軍市無有女子而命其商令人自拾甲兵
使視軍興又使軍市無得私輸糧者則姦謀無所於伏
盜輸糧者不私稽輕惰之民不游軍市盜糧者無所售
送糧者不私輕惰之民不游軍市則農民不淫國粟不
勞則草必墾矣百縣之治一形則從迂者不敢更其制
過而廢者不能匿其舉過舉不匿則官無邪人迂者不
飾代者不更則官屬少而民不勞官無邪則民不敖民
不敖則業不敗官屬少徵不煩民不勞則農多日農多
日徵不(闕)煩業不敗則草必墾矣重關市之賦則農惡
商商有疑惰之心農惡商商疑惰則草必墾矣以商之
口數使商令之斯輿徒重者必當名則農逸而商勞農
逸則良田不荒商勞則去商喪寡之禮無通於百縣則
農民不饑行不飾農民不饑行不飾則公作(闕)必疾而
私作不荒則農事必勝農事必勝則草必墾矣今送糧
無取僦無得反庸車牛輿設設必當名然則往速來疾
則業不敗農業不敗農則草必墾矣無得為罪人請於
吏而饟食之則姦民無主姦民無主則為姦不勉農民
不傷姦民(闕)無樸姦民無樸則農民不敗農民不敗
則草必墾矣
史記以衛鞅為左庶長䘚定變法之令令民為什伍而
相收司連坐不告姦者腰斬告姦者與斬敵首同賞匿
姦者與降敵同罰民有二男以上不分異者倍其賦有
軍功者各以率受上爵為私鬭者各以輕重被刑大小
僇力夲業耕織致粟帛多者復其身事末利及怠而貧
者舉以為收孥宗室非有軍功論不得為屬籍明尊卑
爵秩等級各以差次名田宅臣妾衣服以家次有功者
顯榮無功者雖富無所芬華令既具未布恐民之不信
已乃立三丈之木於國都市南門募民有能徙置北門
者予十金民怪之莫敢徙復曰能徙者予五十金有一
人徙之輒予五十金以明不欺䘚下令令行於民朞年
秦民之國都言初令之不便者以千數於是太子犯法
衛鞅曰法之不行自上犯之將法太子太子君嗣也不
可施刑刑其傅公子虔黥其師公孫賈明日秦人皆趨
令行之十年秦民大說道不拾遺山無盜賊家給人足
民勇於公戰怯於私鬭鄉邑大治秦民初言令不便者
有來言令便者衛鞅曰此皆亂化之民也盡遷之於邊
城其後民莫敢議令於是以鞅為大良造將兵圍魏安
邑降之(韓非子公孫鞅之法也重輕罪重罪者人之所難犯也而小過者人之所易去也使人去其所)
(易無離其所難此治之道夫小過不生大罪不至是人無罪而亂不生也一曰公孫鞅曰行刑重其輕者輕者)
(不至重者不來是謂以刑去刑也商古秦之俗君臣廢法而服私是以國亂兵弱而主卑君說秦孝公以變)
(法易俗而明公道賞告姦困末作而利夲事當此之時秦民習故俗之有罪可以得免無功可以得尊顯也故)
(輕犯新法於是犯之者其誅重而必告之者其賞厚而信故姦莫不得而被刑者衆民疾怨而衆過日聞孝公)
(不聽遂行商君之法民後知有罪之必誅而私姦者衆也故民莫犯其刑無所加是以國治而兵彊地廣而主)
(尊此其所以然者匿罪之罰重而告姦之賞厚也此亦使天下必為已視聽之道也新書商君違禮義棄倫)
(理并心於進取行之三歲秦俗日敗秦人有子家富子壮則出分家貧子壮則出贅假父耰鉏杖彗耳慮有德)
(色矣母取瓢椀箕帚慮立訊語抱哺其子與公併踞婦姑不相說則反脣而睨其慈子嗜利而輕簡父母也念)
(罪非有儲理也亦不同禽獸僅焉耳)居三年作為築冀闕宫庭於咸陽
秦自雍徙都之而令民父子兄弟同室内息者為禁而
集小都鄉邑聚為縣置令丞凡三十一縣為田開阡陌
封疆而賦税平平斗桶權衡丈尺行之四年公子虔復
犯約劓之居五年秦人富彊天子致胙於孝公諸侯畢
賀十年衛鞅為大良造十二年作為咸陽築冀闕秦
徙都之并諸小鄉聚集為大縣縣一令四十一縣為田
開阡陌東地渡洛十四年初為賦十九年天子致伯二
十年諸侯畢賀秦使公子少官率師會諸侯逢澤朝天
子
商子(農戰)凡人主之所以勸民者官爵也國之所以興者
農戰也今民求官爵皆不以農戰而以巧言虛道此謂
勞民勞民者其國必無力無力者其國必削善為國家
者其教民也皆作壹而得官爵是故不官無爵國去言
則民樸民樸則不淫民見上利之從壹空出也則作壹
作壹則民不偷營民不偷營則多力多力則國彊今境
内之民皆曰農戰可避而官爵可得也是故豪傑皆可
變業務學詩書随從外權上可以得顯下可以求官爵
要靡事商賈為技藝皆以避農戰具備國之危也民以
此為教者其國必削善為國者倉廩雖滿不偷於農國
大民衆不淫於言則民樸壹民樸壹則官爵不可巧而
取也不可巧取則姦不生姦不生則主不惑今境内之
民及處官爵者見朝廷之可以巧言辯說取官爵也故
官爵不可得而常也是故進則曲主退則慮私所以實
其私然則下賣權矣夫曲主慮私非國利也而為之者
以其爵禄也下賣權非忠臣也而為之者以末貨也然
則下官之冀遷者皆曰多貨則上官可得而欲也曰我
不以貨事上而求遷者則如以狸餌鼠爾必不冀矣若
以情事上而求遷者則如引諸絶繩而求乘枉木也愈
不冀之矣二者不可以得遷則我焉得無下動衆取貨
以事上而以求遷乎百姓曰我疾農先實公倉收餘以
食親為上忘生而戰以尊主安國也倉虚主卑家貧然
則不如索官親戚交游合則更慮矣豪傑務學詩書随
從外權要靡事商賈為技藝皆以避農戰民以此為教
則粟焉得無少而兵焉得無弱也善為國者官法明故
不任智慮上作壹故民不榮則國力博國力博者強國
好言談者削故曰農戰之民千人而有詩書辯慧者一
人焉千人者皆怠於農戰矣農戰之民百人而有技藝
一人焉百人者皆怠於農戰矣國待農戰而安主待農
戰而尊夫民之不農戰也上好言而官失之也常官則
國治一務則國富國富而治王之道也故曰王道作外
身作壹而已矣今上論材能知慧而任之則知慧之人
希主好惡使官制物以適主心是以官無常國亂而不
一辯說之人而無法也如此則民務焉得無多而地焉
得無荒詩書禮樂善修仁廉辯慧國有十者上無使守
戰國以十者治敵至必削不至必貧國去此十者敵不
敢至雖至必却興兵而伐必取按兵不伐必富國好力
者以難攻以難攻者必興好辯者以易攻以易攻者必
危故聖人明君者非盡能其萬物也知萬物之要也故
其治國也察要而已矣今為國者多無要朝廷之言治
也紛紛焉務相易也是以其君惛於說其官亂於言其
民惰而不農故其境内之民皆化而好辯樂學事商賈
為技藝避農戰如此則不遠矣國有事則學民惡法商
民善化技藝之民不用故其國易破也夫農者寡而游
食者衆故其國貧危今夫蛆螣蚼蠋春生秋死一出而
民數年不食今一人耕而百人食之此其為蛆螣蚼蠋
亦大矣雖有詩書鄉一束家一員獨無益於治也非所
以反之術也故先王反之於農戰故曰百人農一人居
者王十人農一人居者強半農半居者危故治國者欲
民之累也國不農則與諸侯爭權不能自持也則衆力
不足也故諸侯橈其弱乘其衰大地侵削而不振則無
及已聖人知治國之要故令民歸心於農歸心於農則
民樸而可正也紛紛則易使也信可以守戰一則小詐
而重居一則可以賞罰進也一則可以外用也夫民之
親上死制也以其旦暮從事於農夫民之不可用也見
言談游士事君之可以尊身商賈之可以富家也技藝
之足以距口也民見此三者之便且利也則必避農戰
則民輕其居輕其居則不為上守戰也凡治國者患民
之散而不可搏也是以聖人作壹搏之也國作一歲者
十歲強作一十歲者百歲強修一百歲者千歲強千歲
強者王君修賞罰以輔壹教是以其教有所常而政有
成也王者得治民之至要故不待賞賜而民親上不待
爵禄而民從事不待刑罰而民致死國危主憂說者成
伍無益於安危也夫國危主憂也者強敵大國也人君
不能服強國破大國也則修守備便地形搏民力以待
外事然後患可以去而王可致也是以明君修政作壹
去無用止浮學事淫民壹之農然後國家可富而民力
可搏也今世主皆憂其國之危而兵之弱也而強聽說
者說者成伍煩言飾辭而章無用主好其辯不求其實
說者得意道路曲辯軰軰成羣民見其可以取王公大
人也而皆學之夫人聚黨與說議於國紛紛焉小民樂
之大人說之故其民農者寡而游食者衆衆則農者殆
農者殆則土地荒學者成俗則民舍農從事於談說高
言偽議舍農游食而以言相高也故民離上而不臣者
成羣此貧國弱兵之教也夫國庸民以言則民不畜於
農故惟明君知好言之不可以強兵闢土也惟聖人之
治國作壹搏之於農而已矣(去強)以強去強者弱以弱
去強者強國為善姦必多國富而貧治曰重富重富者
強國貧而富治曰重貧重貧者弱兵行敵所不敢行強
事興敵所修為利主貴多變國貴少變國多物削主少
物強千乘之國守千物者削戰事兵用曰強戰亂兵息
而國削農商官三者國之常官也三官者生蝨官者六
曰歲曰食曰玩好曰志曰行(闕)六者有樸必削三
官之樸三人六官之樸一人以治法者強以治政者削
常官法去遷官治大國小治小國大強之重削弱之重
強夫以強攻強者亡以弱攻弱者王國強而不戰毒輸
於内禮樂蝨官生必削國遂戰毒輸於敵國無禮樂蝨
官必強舉榮任功曰強蝨官生必削農少商多貴人貧
商貧農貧三官貧必削國有禮有樂有詩有書有善有
修有孝有悌有廉有辯國有十者上無使戰必削至亡
國無十者上有使戰必興至王國以善民治姦民者必
亂至削國以姦民治善民者必治至強國(闕)國用詩
書禮樂孝悌善修治者敵至必削國不至必貧國不用
八者治敵不敢至雖至必却興兵而伐必取必能有之
按兵而不攻必富國好力日以難攻好(闕)言日以易攻
國以難攻者起一得十國以易攻者出十亡百重罰輕
賞則上愛民民死上重賞輕罰則上不愛民民不死上
興國行罰民利且罰行賞(闕)民利且愛行刑重其輕
者輕其重者輕者不生重者不來國無力而行知巧者
必亡怯民使以刑必勇勇民使以賞則死怯民勇勇民
死國無敵者強強必王貧者使以刑則富富者使以賞
則貧治國能富者貧令貧者富則國多力多力者王王
者刑九賞一強國刑七賞三削國刑五賞五國作一歲
十歲強作一十歲百歲強作一百歲千歲強千歲強者
王威以一取十以聲取實故能為威者王能生不能殺
曰自攻之國必削能生能殺曰攻敵之國必強故攻官
攻力樂國用其二舍一必強令用三者威必王十里斷
者國弱九里斷者國強以日治者王(闕)夜治者強宿治
者削舉口數生者著死民者削民衆從不逃粟野無荒
草以刑去刑國治以刑致刑國亂曰不刑重輕刑去事
成國強重重(闕)輕輕刑至事生國削刑生力力生強強
生威威生惠惠生於力舉日以成勇戰戰以成知謀粟
生而金死而粟夲物賤事者衆買者少農而姦勸其兵
弱國必削至亡金一兩生於境内金一兩死於境外國
好生金於境内則金粟兩死倉府兩虚國好生粟於境
内則金粟兩生倉府兩實強國之十三數境内倉口之
數壮男壮女之數老弱之數官上之數以言說取食者
之數利民之數焉牛芻稾之數欲強國不知國十三數
地雖利民雖衆國愈弱至削國無怨民曰強國興兵而
伐則武爵武任必勝按兵而農粟爵粟任則國富兵起
而勝敵按兵而國富者王(開塞)天地設而民生之當此
之時也民知其母而不知其父其道親親而愛私親則
别愛私則隂陽民險衆而以别險為務則有亂當此時
也民務勝而力征務勝則爭力征則訟訟而無正則莫
得其性也故賢者立中設無私而民說仁當此時也親
親廢上賢立矣凡仁者以愛利為務而賢者以相出為
道民衆而無制久而相出為道則有亂故聖人承之作
為土地貨財男女之分分定而無制不可故立禁禁立
而莫之司不可故立官官設而莫之一不可故立君既
立其君則上賢廢而貴貴立矣然則上世親親而愛私
中世上賢而說仁下世貴貴而尊官上賢者以贏相出
也而立君者使賢無用也親親者以私為道也而中正
者使私無行也此三者非事相反也民道弊而所重易
也世事變而行道異也故曰王者有繩先王道一端而
臣道亦一端所道則異而所繩則一也故曰民愚則智
可以王世智則力可以王民愚則力有餘而智不足世
智則巧有餘而力不足民之生不智則學力盡而服故
神農教耕而王天下師其智也湯武致強而征諸侯服
其力也夫民愚不懷智而問世智無餘力而服故以愛
王天下者并刑力征諸侯者退德聖人不法古不修今
法古則後於時修今則塞於勢周不法商夏不法虞三
代異勢而皆可以王故興王有道而持之異理武王逆
取而貴順爭天下而上讓其取之以力持之以義今世
強國事兼并弱國務力守上不及虞夏之時而下不修
湯武湯武塞故萬乘莫不戰千乘莫不守此道之塞久
矣而世主莫之能廢也故三代不四非明主莫有能聽
也今日願啟之以效古之民樸以厚今時民巧以偽故
效於古者先德而防治於今者前刑而法此俗之所惑
也今世之所謂義者將立民之所好而廢其所惡此其
所謂不義者將立民之所惡而廢其所樂也二者名貿
實易不可不察也立民之所樂則民傷其所惡立民之
所惡則民安其所樂何以知其然也夫民憂則思思則
出度樂則淫淫則主佚故以刑治則民威民威則無姦
無姦則民安其所樂以義教則民縱民縱則亂亂則民
傷其所惡吾所謂利者義之夲也而世所謂義者暴之
道也夫正民者以其所惡必終其所好以其所好必敗
其所惡治國刑多而賞少(闕)故王者刑九而賞一
削國賞九而刑一夫過有厚薄則刑有輕重善有小大
則賞有多少此二者世之常用也刑加於罪所終則姦
不去賞施於民上義則過不止刑不能去姦而賞不能
止過者必亂故王者刑用於將過則大邪不生賞施於
告姦則細過不失治民能使大邪不生細過不失則國
治國治必強一國行之境内獨治二國行之兵則少寝
天下行之至德復立此吾以殺刑之反於德而義合於
暴也古者民藂生而羣處(闕)故求有上也將以為治也
今有主而無法其害與無主同有法不勝其亂與不法
同天下不安無君而樂勝其法則舉世以為惑也夫利
天下之民者莫大於治而治莫康於立君立君之道莫
廣於勝法勝法之務莫急於去姦去姦之夲莫深於嚴
刑故王者以賞禁以刑勸求過(闕)不求善藉
刑以去刑(兵守)四戰之國貴守戰負海之國貴攻戰四
戰之國好舉興兵以距四鄰者國危四鄰之國一興事
而已四興軍故曰國危四戰之國不能以萬室之邑含
鉅萬之軍者其國危故曰四戰之國務在守戰守有城
之邑不知以死人之力與客生力戰其城拔者死人之
力也客不盡夷城客無從入此謂以死人之力與客生
力戰城盡夷客若有從入則客必罷中人必佚矣以佚
力與罷力戰此謂以生人力與客死力戰皆曰圍城之
患患無不盡死而已此三者非患不足將之過也守城
之道盛力故曰客治簿檄三軍之多分以客之候車之
數三軍壮男為一軍壮女為一軍男女之老弱者為一
軍此謂之三軍也壮男之軍使盛食勵兵陳而待敵壮
女之軍使盛食負壘陳而待令客至而作土以為險阻
及耕格阱發梁撤屋給從從之不洽而熯之使客無得
以助攻備老弱之軍使牧牛馬羊彘草木之可食者收
而食之以獲其壮男女之食而慎使三軍無相過壮男
過壮女之軍則男貴女而姦民有從謀而國亡喜與其
恐有蚤聞勇民不戰壮男壮女過老弱之軍則老使壮
悲弱使強憐悲憐在心則使勇民更慮而怯民不戰故
曰慎使三軍無相過此盛力之道(來民)地方百里者山
陵處什一藪澤處什一谿谷流水處什一都邑蹊道處
什一惡田處什一良田處什四(闕)此食作夫五萬其山
陵谿谷藪澤可以給其材都邑蹊道足以處其民先王
制土分民之律也今秦之地方千里者五而榖土不能
處二田數不滿百萬其藪澤蹊谷名山大川之材物貨
寳又不盡為用此人不稱土也秦之所與鄰者三晉也
所欲用兵者韓魏也彼土狹而民衆其宅參居而并處
其寡萌賈息民上無通名下無田宅而恃姦務末作以
處人之復隂陽澤水者過半此其土之不足以生其民
也以有過秦民之不足以實其土也意民之情其所欲
者田宅也而晉之無有也信秦之有餘也必如此而民
不西者秦士戚而民苦也臣切以王吏之明為過見此
其所以弱不奪三晉民者愛爵而重復也其說曰三晉
之所以弱者其民務樂而復爵輕也今秦之所以強者
其民務苦而復爵重也今多爵而久復是釋秦之所以
強而為三晉之所弱也此王吏重爵愛復之說也而臣
切以為不然夫所以為苦民而強兵者將以攻敵而成
所欲也兵稱曰敵弱而兵強此言不失吾所以攻而敵
失其所守也今三晉不勝秦四世矣自魏襄王以來野
戰不勝守城必拔小大之戰三晉之所以亡於秦者不
可勝數也若此而不服秦能取其地而不能奪其民也
今王發明惠諸侯之士來歸(闕)義者今使復之三世
無知軍事秦四境之内陵阪丘隰不起十年往者於律
也足以造作夫百萬曩者臣言曰意民之情其所生者
田宅也晉之無有也信秦之有餘也必若此而民不西
者秦士戚而民苦也今利其田宅而復之三世此必與
其所欲而不使行其所惡也然即山東之民無不西者
矣且直言之謂也不然夫實壙什虚出天寳而百萬事
夲其所益多也豈徒不失其所以攻乎夫秦之所患者
興兵而伐則國家貧安居而農則敵息此王所以不能
兩成也故三世戰勝而天下不能令以故秦事敵而使
新民作夲兵雖百宿於外境内不失須臾之時此富強
兩成之效也臣之所謂兵者非謂悉興盡起也論境内
所能給軍䘚車騎令故秦兵新民給芻食天下有不服
之國則王以此春圍其農夏食其食秋取其刈冬陳其
寳以大武搖其夲以廣文安其嗣王行此十年之内諸
侯將無異民而王何為愛爵而重復乎周軍之勝華軍
之勝秦斬首而東之東之無益亦明矣而吏猶以為大
功為其損敵也今以草茅之地來三晉之民而使之事
夲此其損敵也與戰勝同實而秦得之以為粟此反行
兩登之計也且周軍之勝華軍之勝長平之勝秦所亡
民者幾何民客之兵不得事夲者幾何臣切以為不可
數矣假使王之羣臣有能用之費此之半弱晉(闕)強秦
若三戰之勝者王必加大賞焉今臣之所言民無一日
之繇官無數錢之費其弱晉強秦有過三戰之勝而王
猶以為不可則臣愚竊不能已齊人有東郭敞者猶多
願願有萬金其徒請賙焉不與曰吾將以求封也其徒
怒而去之宋曰此無於愛也故不如(闕)與之有也今
晉有晉而秦愛其復此愛非其有以失其有也豈異東
郭敞之愛非其有以亡其徒乎且古有堯舜當時而見
稱中世有湯武在位而民服此三王者萬世之所稱也
以為聖王也然其道猶不能取用於後今復之三世而
三晉之民可盡也是非王賢力今時而使後世為王用
乎然則非聖别說而聽聖人難也(篇内多言鞅以後事非商子夲書也)
(賞刑)聖人之為國也一賞一刑一教一賞則兵無敵一
刑則令行一教則下聽上夫明賞不費明刑不戮明教
不變而民知於民務國無異國明賞之猶至於無賞也
明刑之猶至於無刑也明教之猶至於無教也所謂一
賞者利禄官爵搏出於兵無有異施也夫固愚智貴賤
勇怯賢不肖皆盡其胸臆之知竭其股肱之力出死而
為上用也天下豪傑賢良從之如流水夫故兵敵而令
行於天下萬乘之國不敢蘇其兵中原千乘之國不敢
捍城萬乘之國若有蘇其兵中原者戰將覆其軍千乘
之國若有以捍城者攻將陵其城戰必覆人之軍攻必
陵人之城盡城而有之盡賓而致之雖厚慶賞何費匱
之有矣昔湯封於贊茅文王封於岐周方百里湯與桀
戰於鳴條之野武王與紂戰於牧野之中大破九軍奕
為列諸侯士䘚坐陳者里有書社車休息不乘縱馬華
山之陽縱牛於農澤縱之老而不收此湯武之賞也故
曰贊茅岐周之粟以賞天下之人不人得一勝以其錢
賞天下之人不人得一錢故曰百里之居而封侯其臣
大其舊自士䘚坐陳者里有書社賞之所加寬於牛馬
者何也善因天下之貨以賞天下之臣故曰明賞不費
湯武既破桀紂海内無害天下大定築王庫藏五兵偃
武事行文教倒載戟戈搢笏作為樂以申其德當此時
也賞禄不行而民整齊故曰明賞之猶至於無賞也所
謂一刑無等級自卿相將軍以至大夫庶人有不從王
令犯國禁亂上制者罪死不赦有功於前有敗於後不
為損刑有善於前有過於後不為虧法忠臣孝子有過
必以其數斷守法守職之吏有不行王法者罪死不赦
刑及三族周官之人知而謂之上者自免於罪無貴賤
尸襲其官長之官爵田禄故曰重刑連其罪則民不敢
試民不敢試故無刑也夫先王之禁刺殺斷人之足黥
人之面非求傷民也以禁姦止過也故禁姦姦止莫若
重刑刑重而必得則民不敢試故國無刑民國無刑民
故曰明刑不戮晉文公將欲明刑以親百姓於是合諸
侯大夫於侍千宫顛頡後至請其罪君曰用事焉吏遂
斷顛頡之脊以殉晉國之士稽焉皆懼曰顛頡之有寵
也斷以殉況於我乎舉兵伐曹五鹿反及鄭之埤東徵
之畝勝荆人於城濮三軍之士止之如斬足行之如流
水三軍之士無敢犯禁者故一假道重刑於顛頡之脊
曰而致國治昔者周公旦殺管叔流霍叔曰犯禁者也
天下衆皆曰親昆弟有過不違而況疏遠乎故天下知
用刀鋸於周庭而海内治故曰明刑之猶至於無刑也
所謂一教者博聞辯慧信廉禮樂修行羣黨任譽清濁
不可以富貴不可以評刑不可獨立私議以陳其上堅
者破銳者挫雖曰聖智巧佞厚朴則不能以非功罔上
利然貴富之門要存戰而已矣彼能戰者踐富貴之門
強梗焉有常刑而不赦是父兄昆弟知識婚姻合同者
皆曰務之所加存戰而已矣夫故當壮者務於戰老弱
者務於守死者不悔生者務勸此臣之所謂一教也民
之欲貴富也共闔棺而後出而貴富之門必出於兵是
故民聞戰而相賀也起居飲食所歌謠者戰也此臣之
所謂明教之猶至於無教也此臣所謂參教也聖人非
能通知萬物之要也故其治國舉要以致萬物故寡教
而多功聖人治國也易知而難行也是故聖人不必加
凡主不必廢殺人不為暴賞人不為仁者國法明也聖
人以功授官予爵故賢者不憂聖人不宥過不赦刑故
姦無起聖人治國也審一而已矣(畫策)昔者昊英之世
以伐木殺獸人民少而木獸多黃帝之世不麛不卵官
無供備之民死不得用槨事不同皆王者時異也神農
之世公耕而食婦織而衣刑政不用治甲兵不起而
王神農既沒以強勝弱以衆暴寡故黃帝作為君臣上
下之儀父子兄弟之禮夫婦妃匹之合内行刀鋸外用
甲兵故時變也由此觀之神農非高於黃帝也然其名
尊者以適於時也故以戰去戰雖戰可也以殺去殺雖
殺可也以刑去刑雖重刑可也以力之能制天下者必
先制其民者也能勝強敵者必先勝其民者也故因民
之夲在制民若冶於金陶於土也夲不堅則民如飛鳥
禽獸其孰能制之民夲法也故善治者塞民以法而民
地作矣名尊地廣以至王者何故名卑地削以至於亡
者戰罷者也不勝而王不敗而亡者自古及今未嘗有
也民勇者戰勝(闕)一民於戰者民勇不能一民於戰
者民不勇聖王見勇至之於兵也故興國而責之於兵
入其國觀其治兵用者強因以知民之見用者也民之
見戰也如餓狼之見肉則民用矣凡戰者民之所惡也
能使民樂戰者王強國之民父遺其子兄遺其弟妻遺
其夫皆曰不得無返又曰失法離令若死我死鄉治之
行閒(闕)無所逃遷徙無所入行閒之治連以五辯之以
章束之以令窮天所處以此無所生是以三軍之衆從
令如流死而不旋踵國之亂也非其法亂也非法不用
也國皆有潛法而無使法必行之法國皆有禁姦邪刑
盜賊之法而無使姦邪盜賊必得之法為姦邪盜賊者
死刑而姦邪盜賊不止者不必得必得而尚有姦邪盜
賊者刑輕也刑輕者不得誅也必得者刑者衆也故善
治刑者不善而不賞善故不刑而民善不刑而民得善
刑重也刑重者民不敢犯國故無刑也而民莫敢為非
是一國皆善也故不賞善而民善賞善之不可也猶賞
不盜故善治者使跖可信而況伯夷乎不能治者使伯
夷可疑而況跖乎勢不能為姦雖跖可信也勢得為姦
雖伯夷可疑也國治或重明主在上所舉必賢則法可
在賢法可在賢則法在下不肖不敢為非是謂重治不
明主在上所舉必不肖國無明法不肖者敢為非是謂
重亂兵或重強或重弱民固欲戰又不得不戰是謂重
強民固不欲戰又得無戰是謂重弱明主不濫富貴其
臣所謂富者非粟米珠玉也所謂貴者非爵位官職也
廢法作私爵禄之富貴凡人主德行非出人也知非出
人也勇力非過人也然民雖有聖知弗敢我謀勇力弗
敢我殺雖衆不敢勝其主雖民至億萬之數懸重賞而
民不敢爭行罰而民不敢怨者法也國亂者民多私義
兵弱者民多私勇則削國之所以取爵禄者多塗亡國
之所以賤爵輕禄不作而食不戰而榮無爵而尊無禄
而富無官而長此之謂姦民所謂治主無忠臣慈父無
孝子欲無善言皆以法相司也命相正也不能獨為非
而莫與人為非所謂富者入多而出寡衣服有制飲食
有節則出寡矣女事盡於内男事盡於外則入多矣所
謂明者無所不見則羣臣不敢為姦百姓不敢為非是
以人主處匡床之上聽絲竹之聲而天下治所謂明者
使衆不得不為所謂強者天下勝天下勝是故合力是
以勇強不敢為暴聖知不敢為詐而虚用兼天下之衆
莫敢不為其所好而辟其所惡所謂強者使勇力不得
不為己用其志足天下益之不足天下說之恃天下者
天下去之自恃者得天下得天下者先自得者也能勝
強敵者先自勝者也聖人知必然之理必為之時勢故
為必治之政戰必勇之民行必聽之令是以兵出而無
敵令行而天下朝(闕)黃鵠之飛日行千里有必飛之備
也騏驎騄駬每一日走千里有必走之勢也虎豹熊羆
而無敵有必勝之理也聖人見本然之政知必然之理
故其制民也如以高下制水如以燥溼制火故曰仁者
能仁於人而不能使人仁義者能愛於人而不能使人
相愛是以知仁義之不足以治天下也聖人有必信之
性又有使天下不得不信之法所謂義者為人臣忠為
人子孝少長有禮男女有别非其義也餓不苟食死不
苟生此乃有法之常也聖王者不貴義而貴法法必明
令必行則已矣(漢書法家商君二十九篇秦兵權謀公孫鞅二十七篇淮南子國之俗貪)
(狼強力寡義而趨利可威以刑而不可化以善可勸以賞而不可厲以名被險而帶河四塞以為固地利形便)
(畜利殷富孝公欲以虎狼之勢而吞諸侯故商鞅之法生焉)
史記二十二年衛鞅擊魏虜魏公子卬封鞅為列侯號
商君衛鞅說孝公曰秦之與魏譬若人之有腹心疾
非魏并秦秦即并魏何者魏居嶺阨之西都安邑與秦
界河而獨擅山東之利利則西侵秦病則東收地今以
君之賢聖國賴以盛而魏往年大破於齊諸侯畔之可
因此時伐魏魏不支秦必東徙東徙秦據河山之固東
鄉以制諸侯此帝王之業也孝公以為然使衛鞅將而
伐魏魏使公子卬將而擊之軍既相距衛鞅遺魏將公
子卬書曰吾始與公子驩今俱為兩國將不忍相攻可
與公子面相見盟樂飲而罷兵以安秦魏魏公子卬以
為然會盟已飲而衛鞅伏甲士襲虜魏公子卬因攻其
軍盡破之以歸秦魏惠王兵數破於齊秦國内空日以
削恐乃使使割河西之地獻於秦以和而魏遂去安邑
徙都大梁梁惠王曰寡人恨不用公叔痤之言也衛鞅
既破魏還秦封之於商十五邑號為商君(紀年秦封衛鞅于鄔改名)
(曰商)
吕氏春秋公孫鞅之於秦非父兄也非有故也以能用
也欲堙之責非攻無以於是為秦將而攻魏魏使公子
卭將而當之公孫鞅之居魏也固善公子卭使人謂公
子卭曰凡所謂游而欲貴者以公子之故也今秦令鞅
將魏令公子當之豈且忍相與戰哉公子言之公子之
主鞅請亦言之主而皆罷軍於是將歸矣使人謂公子
曰歸未有時相見願與公子坐而相去别也公子曰諾
魏吏爭之曰不可公子不聽遂相與坐公孫鞅因伏䘚
與車騎以取公子卭秦孝公薨惠王立以此疑公孫鞅
之行故加罪焉公孫鞅以其私屬與母歸魏襄疵不受
曰以君之反公子卭也吾無道知君故士自行不可不
審也(卭當為卬)
韓非子商君教秦孝公以連什伍設告坐之過燔詩書
而明法令塞私門之請而遂公家之勞禁游宦之民而
顯耕戰之士孝公行之主以尊安國以富強八年而薨
商君車裂於秦
戰國策衛鞅亡魏入秦孝公以為相封之於商號曰商
君商君治秦法令至行公平無私罰不諱強大賞不私
親近法及太子黥劓其𫝊朞年之後道不拾遺民不妄
取兵革大強諸侯畏懼然刻深寡恩特以強服之耳孝
公行之八年疾且不起欲傳商君辭不受孝公已死惠
王代後涖政有頃商君告歸人說惠王曰大臣太重者
國危左右太親者身危今秦婦人嬰兒皆言商君之法
莫言大王之法是商君反為主大王更為臣也且夫商
君固大王之仇讎也願大王圖之商君歸還惠王車裂
之而秦人不憐
史記商君相秦十年宗室貴戚多怨望者趙良見商君
商君曰鞅之得見也從孟蘭臯今鞅請得交可乎趙良
曰僕弗敢願也孔丘有言曰推賢而戴者進聚不肖而
王者退僕不肖故不敢受命僕聞之曰非其位而居之
曰貪位非其名而有之曰貪名僕聽君之義則恐僕貪
位貪名也故不敢聞命商君曰子不說吾治秦與趙良
曰反聽之謂聰内視之謂明自勝之謂彊虞舜有言曰
自卑也尚矣君不若道虞舜之道無為問僕矣商君曰
始秦戎翟之教父子無别同室而居今我更制其教而
為其男女之别大築冀闕營如魯衛矣子觀我治秦也
孰與五羖大夫賢趙良曰千羊之皮不如一狐之掖千
人之諾諾不如一士之諤諤武王諤諤以昌殷紂墨墨
以亡君若不非武王乎則僕請終日正言而無誅可乎
商君曰語有之矣貌言華也至言實也苦言藥也甘言
疾也夫子果肯終日正言鞅之藥也鞅將事子子又何
辭焉趙良曰夫五羖大夫荆之鄙人也聞秦繆公之賢
而願望見行而無資自粥於秦客被褐食牛期年繆公
知之舉之牛口之下而加之百姓之上秦國莫敢望焉
相秦六七年而東伐鄭三置晉國之君一救荆國之禍
發教封内而巴人致貢施德諸侯而八戎來服由余聞
之欵關請見五羖大夫之相秦也勞不坐乘暑不張盖
行於國中不從車乘不操干戈功名藏於府庫德行施
於後世五羖大夫死秦國男女流涕童子不歌謠舂者
不相杵此五羖大夫之德也今君之見秦王也因嬖人
景監以為主非所以為名也相秦不以百姓為事而大
築冀闕非所以為功也刑黥太子之師傅殘傷民以駿
刑是積怨畜禍也教之化民也深於命民之效上也捷
於令今君又左建外易非所以為教也君又南面而稱
寡人日繩秦之貴公子詩曰相鼠有體人而無禮人而
無禮何不遄死以詩觀之非所以為夀也公子虔杜門
不出已八年矣君又殺祝懽而黥公孫賈詩曰得人者
興失人者崩此數事者非所以得人也君之出也後車
十數從車載甲多力而駢脅者為驂乘持矛而操闟戟
者旁車而趨此一物不具君固不出書曰恃德者昌恃
力者亡君之危若朝露尚將欲延年益夀乎則何不歸
十五都灌園於鄙勸秦王顯巖宂之士養老存孤敬父
兄序有功尊有德可以少安君尚將貪商於之富寵秦
國之教畜百姓之怨秦王一旦捐賓客而不立朝秦國
之所以收君者豈其微哉亡可翹足而待商君弗從後
五月而秦孝公䘚太子立公子虔之徒告商君欲反發
吏捕商君商君亡至關下欲舍客舍客人不知其是商
君也曰商君之法舍人無驗者坐之商君喟然歎曰嗟
乎為法之敝一至此哉去之魏魏人怨其欺公子卬而
破魏師弗受商君欲之他國魏人曰商君秦之賊秦彊
而賊入魏弗歸不可遂内秦商君既復入秦走商邑與
其徒屬發邑兵北出擊鄭秦發兵攻商君殺之於鄭黽
池秦惠王車裂商君以徇曰莫如商鞅反者遂滅商君
之家太史公曰商君其天資刻薄人也跡其欲干孝
公以帝王術挟持浮說非其質矣且所因由嬖臣及得
用刑公子虔欺魏將卬不師趙良之言亦足以發明商
君之少恩矣余嘗讀商君開塞耕戰書與其人行事相
類䘚受惡名於秦有以也夫
新序秦孝公保崤函之固以廣雍州之地東并河西北
收上郡國富兵彊長雄諸侯周室歸籍四方來賀為戰
國霸君秦遂以彊六世而并諸侯亦皆商君之謀也夫
商君極身無二慮盡公不顧私使民内急耕織之業以
富國外重戰伐之賞以勸戎士法令必行内不私貴寵
外不偏疏遠是以令行而禁止法出而姦息故雖書云
無偏無黨詩云周道如砥其直如矢司馬法之勵戎士
周后稷之勸農業無以易此此所以并諸侯也故孫卿
曰四世有勝非幸也數也然無信諸侯畏而不親夫霸
君若齊桓晉文者桓不倍柯之盟文不負原之期而諸
侯畏其彊而親信之存亡繼絶四方歸之此管仲舅犯
之謀也今商君倍公子卬之舊恩棄交魏之明信詐取
三軍之衆故諸侯畏其彊而不親信也藉使孝公遇齊
桓晉文得諸侯之統將合諸侯之君驅天下之兵以伐
秦秦則亡矣天下無桓文之君故秦得以兼諸侯衛鞅
始自以為知霸王之德原其事不諭也昔周召施善政
及其死也後世思之蔽芾甘棠之詩是也嘗舍於樹下
後世思其德不忍伐其樹況害其身乎管仲奪伯氏邑
三百戶無怨言今衛鞅内刻刀鋸之刑外深鈇鉞之誅
步過六尺者有罰棄灰於道者被刑一日臨渭而論囚
七百餘人渭水盡赤號哭之聲動於天地畜怨積讎比
於丘山所逃莫之隠所歸莫之容身死車裂滅族無姓
其去霸王之佐亦遠矣然惠王殺之亦非也可輔而用
也使衛鞅施寬平之法加之以恩申之以信庶幾霸者
之佐哉(史記注引索隠曰是劉歆所撰後附尸佼)
尸子天右舒而起牽牛地左闢而起昴畢春為忠東
方為春春動也是故鳥獸孕寕草木華生萬物咸遂忠
之至也夏為樂南方為夏夏興也南任也是故萬物莫
不任興蕃殖充盈樂之至也秋為禮西方為秋秋肅也
萬物莫不禮肅敬之至也冬為信北方為冬冬終也隂
陽之交接萬物之始信之至也使星司夜月司時猶
使鷄司晨也聖人身猶日也夫日圓盈尺光滿天下
聖人居室彌綸六合猶聖人之身小所燭遠矣自井
中視星所見不過數星自丘上以望則見始出也私心
井中也公心丘上也日在井中不能燭遠目在足下
不能以視君之有國猶天之有日居不高則不明視不
尊則不遠燭於玉燭飲於醴泉暢於永風春為青陽
夏為朱明秋為白藏冬為玄英四時和正光照此之謂
玉燭甘雨時降萬物以嘉高者不少下者不多此之謂
醴泉其風春為發生夏為長嬴秋為方盛冬為安靜四
時和為通正此之謂永風(爾雅疏引名仁意篇)海水三歲一
周流波相薄故地動凡水其方折者有玉其圓折者
有珠清水有黃金龍淵有玉英地中有犬名曰地狼
有人名曰無傷泰山之中有神房阿閣朔方之寒
冰厚六尺木皮三寸龍門魚之難也太行牛之難也
以德報怨人之難也人知用賢之利也不能得賢其
故何也夫買馬不論足力以白黑為儀必無走馬矣買
玉不論美惡以大小為儀必無良寳矣舉士不論才而
以貴勢為儀則伊尹管仲不為臣矣我得民而治則
馬有紫燕蘭池秀騏逢騩文軒六駚是無四寸之鍵
則車不行小亡則大者不成也虎豹未成文而有食
牛之氣鴻鵠之鷇羽翼未全而有四海之心賢者之生
亦然鹿馳走無顧六馬不能望其塵所以及者顧也
水積則生吞舟之魚土積則生豫章之木學積亦有生
焉農夫比粟商賈比財烈士比義卑牆來盜榮辱由中
出敬侮由中生樹蔥韭者擇之則蕃仁義亦不可不擇
也唯善無基義乃繁滋敬災與凶禍乃不重雞司夜貍
執鼠日燭人此皆不能自全(此段文意不相屬)墨子貴兼孔
子貴公皇子貴衷田子貴均列子貴虚料子貴别囿其
學之相非也數世矣而已皆弇於私也天帝皇后辟公
弘廓宏溥介純夏幠冡晊昄皆大也十有餘名而實一
也若使兼公虛均衷平易别囿一實也則無相非也(爾)
(雅疏引名廣澤篇)黃帝曰合宫有虞曰總章殷人曰陽館周
人曰明堂堯瘦舜黑皆為民也娶同姓以妾為妻
變太子專罪大夫擅立闕絶鄰好則幽改衣服易禮刑
則放夫瑟賢者以其義而鼓之欲樂則樂欲悲則悲
雖有暴君為之立變水試斷鵠雁陸試斷牛馬所以
觀良劒也玉者色不如雪澤不如雨潤不如膏光不
如燭取玉甚難越三江五湖至崑崙之山千人往百人
反百人往十人反至中國覆十萬之師解三千之圍
松栢之鼠不知堂密之有美樅鴻鵠在上鞹弩以待
若發善否問二五弗知非二五難計也欲鴻之心亂也
屠者割肉以知牛長少弓人剺筋以知牛長少雕人
裁骨以知牛長少各有辨焉中黃伯曰我左執太行
之獶右執雕虎唯象之未試吾或焉有力者則又願為
牛與象自謂天下之義人也惡乎試之曰夫貧窮太行
之獶也跡賤者義之雕虎也吾日試之矣莒國有名
焦原者廣尋長五十步臨百仞之谿莒國莫敢近也有
以勇見莒子者獨却行劑踵焉此所以服莒國也夫義
之為焦原也高矣此義所以服一世也韓雉見申羊
於魯有龍顧於沂韓雉曰吾聞也出見虎搏之見龍射
之今不射是不得行吾聞也遂射之有醫竘者秦之
良醫也張子之背腫命竘治之謂竘曰背非吾背也任
之治焉治之遂愈竘誠善治疾也張子委制焉夫身與
國亦猶此必有所委制然後治齊有貧者命其狗為
富命其子為樂方將祭狗入於室叱之曰富出祝曰不
祥家果有禍長子死哭之曰樂乎而不自悲也(漢書雜家尸子)
(二十篇名佼魯人秦相商君師之鞅死佼逃入蜀尸子書已亡此雜引於類書者)
繹史卷一百十五
