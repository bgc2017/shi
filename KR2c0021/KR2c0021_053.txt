繹史卷五十三靈壁縣知縣馬驌撰
魯柳下惠之賢
左傳(僖公二十六年)夏齊孝公伐我北鄙衛人伐齊洮之盟故
也公使展喜犒師使受命于展禽齊侯未入竟展喜從
之曰寡君聞君親舉玉趾將辱于敝邑使下臣犒執事
齊侯曰魯人恐乎對曰小人恐矣君子則否齊侯曰室
如懸罄野無青草何恃而不恐對曰恃先王之命昔周
公太公股肱周室夾輔成王成王勞之而賜之盟曰世
世子孫無相害也載在盟府太師職之桓公是以糾合
諸侯而謀其不協彌縫其闕而匡救其災昭舊職也及
君即位諸侯之望曰其率桓之功我敝邑用不敢保聚
曰豈其嗣世九年而棄命廢職其若先君何君必不然
恃此以不恐齊侯乃還
國語齊孝公来伐臧文仲欲以辭告病焉問于展禽對
曰獲聞之處大教小處小事大所以禦亂也不聞以辭
若為小而崇以怒大國使加已亂亂在前矣辭其何益
文仲曰國急矣百物唯其可者將無不趨也願以子之
辭行賂焉其可乎展禽使乙喜以膏沐犒師曰寡君不
佞不能事疆埸之司使君盛怒以暴露于敝邑之野敢
犒輿師齊侯見使者曰魯國恐乎對曰小人恐矣君子
則不公曰室如懸磬野無青草何恃而不恐對曰恃二
先君之所職業昔者成王命我先君周文公及齊先君
大公曰女股肱周室以夾輔先王賜女土地質之以犧
牲世世子孫無相害也今君来討敝邑之辠其亦使聽
從而釋之必不泯其社稷豈其貪壤地而棄先王之命
其何以鎮撫諸侯恃此以不恐齊侯乃許為平而還
說苑昔者齊無故起兵攻魯魯君患之召其相曰為之
奈何相對曰夫柳下惠少好學長而嘉智主君試召使
于齊魯君曰吾千乘主也身自使于齊齊不聽夫柳下
惠特布衣韋帶之士也使之又何益乎相對曰臣聞之
乞火不得不望其炮矣今使柳下惠于齊縱不觧于齊
兵終不愈益攻于魯矣魯君乃曰然乎相即使人召柳
下惠来入門袪衣不趨魯君避席而立曰寡君所謂饑
而求黍稷渴而穿井者未嘗能以歡喜見子今國事急
百姓恐懼願藉子大夫使齊柳下惠曰諾乃東見齊侯
齊侯曰魯君將懼乎柳下惠曰臣君不懼齊侯忿然怒
曰吾望而魯城芒若類夫亡國百姓發屋伐木以救城
郭子曰不懼何也柳下惠曰臣之君所以不懼者以其
先人出周封于魯君之先君亦出周封于齊相與出周
南門刳羊而約曰自後子孫敢有相攻者令其罪若此
刳羊矣臣之君固以刳羊不懼矣不然百姓非不急也
齊侯乃觧兵三百里夫柳下惠特布衣韋帶之士至觧
齊釋魯之難奈何無賢士聖人乎
吕氏春秋齊攻魯求岑鼎魯君載他鼎以往齊侯弗信
而反之為非使人告魯侯曰柳下季以為是請因受之
魯君請于柳下季柳下季答曰君之賂以欲岑鼎也以
免國也臣亦有國于此破臣之國以免君之國此臣之
所難也于是魯君乃以真岑鼎往也
春秋繁露昔者魯君問于柳下惠曰我欲攻齊如何柳
下惠對曰不可退而有憂色曰吾聞之也謀伐國者不
問于仁人也此何為至于我
國語海鳥曰爰居止于魯東門之外二日臧文仲使國
人祭之展禽曰越哉臧孫之為政也夫祀國之大節也
而節政之所成也故慎制祀以為國典今無故而加典
非政之宜也夫聖王之制祀也法施于民則祀之以死
勤事則祀之以勞定國則祀之能禦大灾則祀之能扞
大患則祀之非是族也不在祀典昔烈山氏之有天下
也其子曰柱能殖百榖百蔬夏之興也周棄繼之故祀
以為稷共工氏之伯九有也其子曰后土能平九土故
祀以為社黃帝能成命百物以明民共財顓頊能脩之
帝嚳能序三辰以固民堯能單均刑法以儀民舜勤民
事而野死鯀鄣洪水而殛死禹能以德脩鯀之功契為
司徒而民輯冥勤其官而水死湯以寬治民而除其邪
稷勤百榖而山死文王以文昭武王去民之穢故有虞
氏禘黃帝而祖顓頊郊堯而宗舜夏后氏禘黃帝而祖
顓頊郊鯀而宗禹商人禘舜而祖契郊冥而宗湯周人
禘嚳而郊稷祖文王而宗武王幕能帥顓頊者也有虞
氏報焉杼能帥禹者也夏后氏報焉上甲微能帥契者
也商人報焉高圉大王能帥稷者也周人報焉凡禘郊
宗祖報此五者國之典祀也加之以社稷山川之神皆
有功烈于民者也及前哲令德之人所以為明質也及
天之三辰民所以瞻仰也及地之五行所以生殖也及
九州名山川澤所以出財用也非是不在祀典今海鳥
至已不知而祀之以為國典難以為仁且知矣夫仁者
講功而知者處物無功而祀之非仁也不知而不問非
知也今茲海其有灾乎夫廣川之鳥獸恒知而避其灾
也是歲也海多大風冬煗文仲聞柳下季之言曰信吾
過也季子之言不可不法也使書以為三筴
列女傳柳下惠處魯三黜而不去妻曰無乃瀆乎柳下
惠曰油油之民將䧟于害吾能已乎且彼為彼我為我
彼雖裸裎安能汚我油油然與之處仕於下位柳下既
死門人將誄之妻曰將誄夫子之德邪則二三子不如
妾知之也乃誄曰夫子之不伐兮夫子之不竭兮夫子
之信誠而與人無害兮屈柔從容不彊察兮蒙耻救民
德彌大兮雖遇三黜終不蔽兮愷悌君子永能厲兮嗟
呼惜哉乃下世兮庶幾遐年今遂逝兮嗚呼哀哉魂神
泄兮夫子之諡宜為惠兮門人從之以為誄莫能竄一
字(風俗通柳下惠不枉道以事人故三黜而不去孔子謂之不恭符子鄰人謂展禽曰魯聘夫子夫子三)
(黜無憂何也禽曰春風鼔百草敷蔚吾不知其茂秋霜降百草零落吾不知其枯枯茂非四時之悲欣榮辱豈)
(吾心之憂喜黏淮南子柳下惠見飴曰可以養老盗蹠見飴曰可以牡見物同而用之異韓詩外傳柳下)
(惠殺身以成其信其事未聞)
家語魯人有獨處室者鄰之釐婦亦獨處一室夜暴風
雨至釐婦室壊趨而託焉魯人閉戶而不納釐婦自牖
與之言子何不仁而不納我乎魯人曰吾聞男女不六
十不同居今子幼吾亦幼是以不敢納爾也婦人曰子
何不如柳下惠然嫗不建門之女國人不稱其亂魯人
曰柳下惠則可吾固不可吾將以吾之不可學柳下惠
之可孔子聞之曰善哉欲學柳下惠者未有似于此者
期于至善而不襲其為可謂智乎(毛詩傳昔顔叔子獨處于室鄰之釐婦亦)
(獨處于室夜暴風雨至而屋壊婦人趨而至叔子納之而使執燭放于旦蒸盡縮屋而繼之自以為避嫌之不)
(審矣按此與家語異)
魯國之無治也世卿枋政而公室不張臧孫蔽賢而
展禽伏處于下位屬有疆埸之事則談言可以却彊
敵要信足以孚鄰國亦唯柳下惠是問彼肉食者安
往乎故惠之三黜不足以損惠之聖而魯不用惠非
惠之不幸是魯之不幸也嗚呼
繹史卷五十三
