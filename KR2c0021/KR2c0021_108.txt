繹史卷一百八靈壁縣知縣馬驌撰
齊威王彊國
史記齊威王元年三晉因齊喪来伐我靈丘六年魯伐
我入陽關晉伐我至博陵七年衛伐我取薛陵九年趙
伐我取甄
說苑楚魏會於晉陽將以伐齊齊王患之使人召淳于
髠曰楚魏謀欲伐齊願先生與寡人共憂之淳于髠大
笑而不應王復問之又復大笑而不應三問而不應王
怫然作色曰先生以寡人國為戲乎淳于髠對曰臣不
敢以王國為戲也臣笑臣隣之祠田也以奩飯與一鮒
魚其祝曰下田洿邪得穀百車蟹堁者宜禾臣笑其所
以祠者少而所求者多王曰善賜之千金革車百乘立
為上卿諸侯舉兵以伐齊齊王聞之惕然而恐召其
羣臣大夫告曰有智為寡人用之於是博士淳于髠仰
天大笑而不應王復問之又大笑不應三笑不應王艴
然作色不說曰先生以寡人語為戲乎對曰臣非敢以
大王語為戲也臣笑臣隣之祠田也以一奩飯一壺酒
三鮒魚祝曰蟹堁者宜禾洿邪者百車傳之後世洋洋
有餘臣笑其賜鬼薄而請之厚也於是王乃立淳于髠
為上卿賜之千金革車百乘與平諸侯之事諸侯聞之
立罷其兵休其士卒遂不敢攻齊此非淳于髠之力乎
(此一事而再記之著書者以備異同)齊遣淳于髠到楚為人短小楚
人甚薄之謂曰齊無人邪而使子来子何長也對曰臣
無長腰中七尺之劒欲斬無状王王曰止吾但戲子耳
即與髠共飲酒謂髠曰吾有仇在吳國子定能為報之
乎對曰来見道旁郢民持一豆而上田祝曰上得萬木
下得千斛臣竊笑之以為禮薄而願多際輕而望重王
今與吾半日之樂而委以吳王非其計楚王默然(此段御)
(覽引今本無亦前事之訛也)
史記威王八年楚大發兵加齊齊王使淳于髠之趙請
救兵齎金百斤車馬十駟淳于髠仰天大笑冠纓索絶
王曰先生少之乎髠曰何敢王曰笑豈有說乎髠曰今
者臣從東方来見道旁有穰田者操一豚蹄酒一盂而
祝曰甌窶滿篝汙邪滿車五穀蕃熟穰穣滿家臣見其
所持者狭而所欲者奢故笑之於是齊威王乃益齎黃
金千鎰白璧十雙車馬百駟髠辭而行至趙趙王與之
精兵十萬革車千乘楚聞之夜引兵而去威王大說置
酒後宫召髠賜之酒問曰先生能飲幾何而醉對曰臣
飲一斗亦醉一石亦醉威王曰先生飲一斗而醉惡能
飲一石哉其說可得聞乎髠曰賜酒大王之前執法在
旁御史在後髠恐懼俯伏而飲不過一斗徑醉矣若親
有嚴客髠帣韝鞠&KR1743;侍酒于前時賜餘瀝奉觴上夀數
起飲不過二斗徑醉矣若朋友交遊久不相見卒然相
覩歡然道故私情相語飲可五六斗徑醉矣若乃州閭
之會男女雜坐行酒稽畱六博投壺相引為曹握手無
罰目眙不禁前有堕珥後有遺簮髠竊樂此飲可八斗
而醉二參日暮酒闌合尊促坐男女同席履舄交錯杯
盤狼籍堂上燭滅主人畱髠而送客羅襦襟觧微聞薌
澤當此之時髠心最歡能飲一石故曰酒極則亂樂極
則悲萬事盡然言不可極極之而衰以諷諫焉齊王曰
善乃罷長夜之飲以髠為諸侯主客宗室置酒髠嘗在
側淳于髠者齊之贅壻也長不滿七尺滑稽多辯數
使諸侯未嘗屈辱齊威王之時喜隱好為淫樂長夜之
飲沈湎不治委政卿大夫百官荒亂諸侯竝侵國且危
亡在於旦暮左右莫敢諫淳于髠說之以隱曰國中有
大鳥止王之庭三年不蜚又不鳴王知此鳥何也王曰
此鳥不蜚則已一蜚沖天不鳴則已一鳴驚人於是乃
朝諸縣令長七十二人賞一人誅一人奮兵而出諸侯
振驚皆還齊侵地威行三十六年威王初即位以来
不治委政卿大夫九年之間諸侯竝伐國人不治於是
威王召即墨大夫而語之曰自子之居即墨也毁言日
至然吾使人視即墨田野闢民人給官無畱事東方以
寧是子不事吾左右以求譽也封之萬家召阿大夫語
曰自子之守阿譽言日聞然使使視阿田野不闢民貧
苦昔日趙攻甄子弗能救衛取薛陵子弗知是子以幣
厚吾左右以求譽也是日烹阿大夫及左右嘗譽者皆
幷烹之遂起兵西擊趙衞敗魏於濁澤而圍惠王惠王
請獻觀以和觧趙人歸我長城於是齊國震懼人人不
敢飾非務盡其誠齊國大治諸侯聞之莫敢致兵於齊
(記年魏惠王二年齊田夀帥師伐我圍觀觀降)
列女傳虞姬名娟之齊威王之姬也威王即位九年不
治委政大臣佞臣周破胡專權擅勢即墨大夫賢而日
毁之阿大夫不肖反日譽之虞姬謂王曰破胡讒諛之
臣也不可不退齊有北郭先生者賢明有道可置左右
破胡聞之乃惡虞姬曰其幼在閭卷之時嘗與北郭先
生通王疑之乃閉虞姬於九層之臺而使有司驗問破
胡賂執事者誣其詞而上之王視其詞不合於意乃召
虞姬而自問焉虞姬對曰妾娟之幸去蓬廬之下侍明
王之讌昵附王著薦牀蔽席供執埽除掌奉湯沐至今
十餘年矣惓惓之心冀幸補一言而為邪臣所擠湮於
百重之下不意大王乃復見與語妾聞寡婦哭城城為
之崩亡臣歎市市為之罷妾之冤明於白日雖獨號於
九層之内而衆人莫為毫釐既有汙名義固不可以生
願戒大王羣臣為邪破胡最甚王不執政國殆危矣於
是王大悟出虞姬顯之於朝市封即墨大夫以萬戶烹
阿大夫與周破胡遂起兵收故侵地齊國震懼人不敢
飾非務盡其職齊國大治(鄒陽書齊用越人蒙而彊威宣紀年魏惠王八年雨黍于)
(齊)
史記齊威王用兵行威大放穣苴之法而諸侯朝齊齊
威王使大夫追論古者司馬兵法而附穰苴於其中因
號曰司馬穣苴兵法
司馬法(仁本)古者以仁為本以義治之之謂正正不獲意
則權權出於戰不出於中人是故殺人安人殺之可也
攻其國愛其民攻之可也以戰止戰雖戰可也故仁見
親義見說智見恃勇見方信見信内得愛焉所以守也
外得威焉所以戰也戰道不違時不歴民病所以愛吾
民也不加喪不因凶所以愛夫其民也冬夏不興師所
以兼愛民也故國雖大好戰必亡天下雖安忘戰必危
天下既平天子大愷春蒐秋獮諸侯春振旅秋治兵所
以不忘戰也古者逐奔不過百步縱綏不過三舍是以
明其禮也不竆不能而哀憐傷病是以明其仁也成列
而鼓是以明其信也争義不争利是以明其義也又能
舍服是以明其勇也知終知始是以明其智也六德以
時合教以為民紀之道也自古之政也先王之治順天
之道設地之宜官民之德而正名治物立國辨職以爵
分祿諸侯說懷海外来服獄弭而兵寝聖德之至也其
次賢王制禮樂法度乃作五刑興甲兵以討不義廵狩
省方會諸侯考不同其有失命亂常背德逆天之時而
危有功之君徧告於諸侯彰明有罪乃告於皇天上帝
日月星辰禱於后土四海神祗山川冡社乃造於先王
然後冡宰徵師於諸侯曰某國為不道征之以某年月
日師至於某國會天子正刑冡宰與百官布令於軍曰
入罪人之地無㬥神祗無行田獵無毁土功無燔牆屋
無伐林木無取六畜禾黍器械見其老幼奉歸勿傷雖
遇壮者不校勿敵敵若傷之醫藥歸之既誅有罪王及
諸侯修正其國舉賢立明正復厥職王霸之所以治諸
侯者六以土地形諸侯以政令平諸侯以禮信親諸侯
以材力說諸侯以謀人維諸侯以兵革服諸侯同患同
利以合諸侯比小事大以和諸侯會之以發禁者九憑
弱犯寡則眚之賊賢害民則伐之㬥内陵外則壇之野
荒民散則削之負固不服則侵之賊殺其親則正之放
弑其君則殘之犯令陵政則杜之外内亂禽獸行則滅
之(天子之義)天子之義必純取法天地而觀於先聖士庶
之義必奉於父母而正於君長故雖有明君士不先教
不可用也古之教民必立貴賤之倫經使不相陵德義
不相踰材技不相掩勇力不相犯故方同而意和也古
者國容不入軍軍容不入國故德義不相踰上貴不伐
之士不伐之士上之器也苟不伐則無求無求則不争
國中之聽必得其情軍旅之聽必得其宜故材技不相
掩從命為士上賞犯命為士上戮故勇力不相犯既致
教其民然後謹選而使之事極修則百官給矣教極省
則民興良矣習貫成則民體俗矣教化之至也古者逐
奔不遠縦綏不及不遠則難誘不及則難陷以禮為固
以仁為勝既勝之後其教可復是以君子貴之也有虞
氏戒於國中欲民體其命也夏后氏誓於軍中欲民先
成其慮也殷誓於軍門之外欲民先意以待事也周將
交刃而誓之以致民志也夏后氏正其德也未用兵之
刃故其兵不雜殷義也始用兵之刃矣周力也盡用兵
之刃矣夏賞於朝貴善也殷戮於市威不善也周賞於
朝戮於市勸君子懼小人也三王彰其德一也兵不雜
則不利長兵以衛短兵以守太長則難犯太短則不及
太輕則銳銳則易亂太重則鈍鈍則不濟戎車夏后氏
曰鈎車先正也殷曰寅車先疾也周曰元戎先良也旂
夏后氏玄首人之埶也殷白天之義也周黃地之道也
章夏后氏以日月尚明也殷以虎尚威也周以龍尚文
也師多務威則民絀少威則民不勝上使民不得其義
百姓不得其叙技用不得其利牛馬不得其任有司陵
之此謂多威多威則民絀上不尊德而任詐慝下不尊
道而任勇力不貴用命而貴犯命不貴善行而貴暴行
陵之有司此謂少威少威則民不勝軍旅以舒為主舒
則民力足雖交兵致刃徒不趨車不馳逐奔不踰列是
以不亂軍旅之固不失行列之政不絶人馬之力遲速
不過誡命古者國容不入軍軍容不入國軍容入國則
民德廢國容入軍則民德弱故在國言文而語温在朝
恭以遜修已以待人不召不至不問不言難進易退在
軍抗而立在行逐而果介者不拜兵車不式城上不趨
危事不齒故禮與法表裏也文與武左右也古者賢王
明民之德盡民之善故無廢德無簡民賞無所生罰無
所試有虞氏不賞不罰而民可用至德也夏賞而不罰
至教也殷罰而不賞至威也周以賞罰德衰也賞不踰
時欲民速得為善之利也罰不遷列欲民速覩為不善
之害也大捷不賞上下皆不伐善上苟不伐善則不驕
矣下苟不伐善必亡等矣上下不伐善若此讓之至也
大敗不誅上下皆以不善在已上苟以不善在己必悔
其過下苟以不善在已必遠其罪上下分惡若此譲之
至也古者戍兵三年不典覩民之勞也上下相報若此
和之至也得意則愷歌示喜也偃伯靈臺答民之勞示
休也(定爵)凡戰定爵位著功罪收遊士申教詔訊厥衆
求厥技方慮極物變嫌推疑養力索巧因心之動凡戰
固衆相利治亂進止服正成恥約法省罰小罪乃殺小
罪勝大罪因順天阜財懌衆利地右兵是謂五慮順天
奉時阜財因敵懌衆勉若利地守隘險阻右兵弓矢禦
殳矛守戈戟助凡五兵五當長以衛短短以救長迭戰
則久皆戰則強見物與侔是謂两之主固勉若視敵而
舉將心心也衆心心也馬牛車兵佚飽力也教惟豫戰
惟節將軍身也卒支也伍指拇也凡戰權也鬭勇也陳
巧也用其所欲行其所能廢其不欲不能於敵反是凡
戰有天有財有善時日不遷龜勝微行是謂有天衆有
有因生美是謂有財人習陳利極物以豫是謂有善人
勉及任是謂樂人大軍以固多力以煩堪物簡治見物
應卒是謂行豫輕車輕徒弓矢固禦是謂大軍密静多
内力是謂固陳因是進退是謂多力上暇人教是謂煩
陳然有以職是謂堪物因是堪物是謂簡治稱衆因地
因敵令陳攻戰守進退止前後序車徒因是謂戰參不
服不信不和怠疑厭懾枝柱詘煩肆崩緩是謂戰患驕
驕懾懾吟嚝虞懼事悔是謂毁折大小堅柔參伍衆寡
凡两是謂戰權凡戰閒遠觀邇因時因財貴信惡疑作
兵義作事時使人惠見敵静見亂暇見危難無忘其衆
居國惠以信在軍廣以武刃上果以敏居國和在軍法
刃上察居國見好在軍見方刃上見信凡陳行惟疏戰
惟密兵惟雜人教厚静乃治威利章相守義則人勉慮
多成則人服時中服厥次治物既章目乃明慮既定心
乃強進退無疑見敵無謀聽誅無誑其名無變其旗凡
事善則長因古則行誓作章人乃強滅厲祥滅厲之道
一曰義被之以信臨之以強成基一天下之形人莫不
說是謂兼用其人一曰權成其溢奪其好我自其外使
自其内一曰人二曰正三曰辭四曰巧五曰火六曰水
七曰兵是謂七政榮利恥死是謂四守容色積威不過
改意凡此道也唯仁有親有仁無信反敗厥身人人正
正辭辭火火凡戰之道既作其氣因發其政假之以色
道之以辭因懼而戒因欲而事蹈敵制地以職命之是
謂戰法凡人之形由衆之求試以名行必善行之若行
不行身以將之若行而行因使勿忘三乃成章人生之
宜謂之法凡治亂之道一曰仁二曰信三曰直四曰一
五曰義六曰變七曰專立法一曰受二曰法三曰立四
曰疾五曰御其服六曰等其色七曰百官宜無淫服凡
軍使法在已曰專與下畏法曰法軍無小聽戰無小利
日成行微曰道凡戰正不行則事專不服則法不相信
則一若怠則動之若疑則變之若人不信上則行其不
反自古之政也
戰國策齊欲伐魏淳于髠謂齊王曰韓子盧者天下之
疾犬也東郭逡者海内之狡兔也韓子盧逐東郭逡環
山者三騰山者五兔極於前犬廢於後犬兔俱罷各死
其處田父見之無勞勌之苦而擅其功今齊魏久相持
以頓其兵敝其衆臣恐彊秦大楚承其後有田父之功
齊王懼謝將休士齊欲伐魏魏使人謂淳于髠曰齊
欲伐魏能觧魏患唯先生也敝邑有寳璧二雙文馬二
駟請致之先生淳于髠曰諾入說齊王曰楚齊之仇敵
也魏齊之與國也夫伐與國使仇敵制其餘敝名醜而
實危為王弗取也齊王曰善乃不伐魏客謂齊王曰淳
于髠言不伐魏者受魏之璧馬也王以謂淳于髠曰聞
先生受魏之璧馬有諸曰有之然則先生之為寡人計
者何如淳于髠曰伐魏之事不便魏雖刺髠於王何益
若誠不便魏雖封髠於王何損且夫王無伐與國之誹
魏無見亡之危百姓無被兵之患髠有璧馬之寳於王
何傷乎秦假道韓魏以攻齊齊威王使章子將而應
之與秦交合而舍使者數相往来章子為變其徽章以
雜秦軍候者言章子以齊入秦威王不應頃之閒候者
復言章子以齊兵降秦威王不應而此者三有司請曰
言章子之敗者異人而同辭王何不廢將而擊之王曰
此不叛寡人明矣曷為而擊之頃閒言齊兵大勝秦兵
大敗於是秦王稱西藩之臣而謝於齊左右曰何以知
之曰章子之母啓得罪其父其父殺之而埋馬棧之下
吾使章子將也勉之曰夫子之強全兵而還必更葬將
軍之母對曰臣非不能更葬先妾也臣之母啓得罪臣
之父臣之父未教而死夫不得父之教而更葬母是欺
死父也故不敢夫為人子而不欺死父豈為人臣欺生
君哉
史記三十餘年騶忌子以鼓琴見威王威王說而舍之
右室須臾王鼓琴騶忌子推戶入曰善哉鼓琴王勃然
不說去琴按劒曰夫子見容未察何以知其善也騶忌
子曰夫大弦濁以春温者君也小弦廉折以清者相也
攫之深醳之愉者政令也鈞諧以鳴大小相益回邪而
不相害者四時也吾是以知其善也王曰善語音騶忌
子曰何獨語音夫治國家而弭人民皆在其中王又勃
然不說曰若夫語五音之紀信未有如夫子者也若夫
治國家而弭人民又何為乎絲桐之閒騶忌子曰夫大
弦濁以春温者君也小弦廉折以清者相也攫之深而
醳之愉者政令也鈞諧以鳴大小相益回邪而不相害者
四時也夫復而不亂者所以治昌也連而徑者所以存
亡也故曰琴音調而天下治夫治國家而弭人民者無
若乎五音者王曰善騶忌子見三月而受相印淳于髠
見之曰善說哉髠有愚志願陳諸前騶忌子曰謹受教
淳于髠曰得全全昌失全全亡騶忌子曰謹受令請謹
毋離前淳于髠曰狶膏棘軸所以為滑也然而不能運
方穿騶忌子曰謹受令請謹事左右淳于髠曰弓膠昔
幹所以為合也然而不能傅合疏罅騶忌子曰謹受令
請謹自附於萬民淳于髠曰狐裘雖弊不可補以黃狗
之皮騶忌子曰謹受令請謹擇君子毋雜小人其間淳
于髠曰大車不較不能載其常任琴瑟不較不能成其
五音騶忌子曰謹受令請謹修法律而督姦吏淳于髠
說畢趨出至門而面其僕曰是人者吾語之微言五其
應我若響之應聲是人必封不久矣居朞年封以下邳
號曰成侯
新序昔者鄒忌以鼓琴見齊宣王宣王善之鄒忌曰夫
琴所以象政也遂為王言琴之象政状及霸王之事宣
王大說與語三日遂拜以為相齊有稷下先生喜議政
事鄒忌既為齊相稷下先生淳于髠之屬七十二人皆
輕忌以謂設以辭鄒忌不能及乃相與俱往見鄒忌淳
于髠之徒禮倨鄒忌之禮卑淳于髠等曰狐白之裘補
之以弊羊皮何如鄒忌曰敬諾請不敢雜賢以不肖淳
于髠曰方内而員釭何如鄒忌曰敬諾請謹門内不敢
留賓客淳于髠等曰三人共牧一羊羊不得食人亦不
得息何如鄒忌曰敬諾請減吏省員使無擾民也淳于
髠等三稱鄒忌三知之如應響淳于髠等辭屈而去鄒
忌之禮倨淳于髠等之禮卑故所以尚干將莫邪者貴
其立斷也所以貴騏驥者為其立致也必且歴日曠久
乎絲氂猶能挈石駑馬亦能致遠是以聰明捷敏人之
美材也(宣王宜作威王)
戰國策鄒忌脩八尺有餘而形䫉眣麗朝服衣冠窺鏡
謂其妻曰我孰與城北徐公美其妻曰君美甚徐公何
能及君也城北徐公齊國之美麗者也忌不自信而復
問其妾曰吾孰與徐公美妾曰徐公何能及君也旦日
客從外来與坐談問之吾與徐公孰美客曰徐公不若
君之美也明日徐公来孰視之自以為不如窺鏡而自
視又弗如遠甚暮寝而思之曰吾妻之美我者私我也
妾之美我者畏我也客之美我者欲有求於我也於是
入朝見威王曰臣誠知不如徐公美臣之妻私臣臣之
妾畏臣臣之客欲有求於臣皆以美於徐公今齊地方
千里百二十城宫婦左右莫不私王朝廷之臣莫不畏
王四境之内莫不有求於王由此觀之王之蔽甚矣王
曰善乃下令羣臣吏民能面刺寡人之過者受上賞上
書諫寡人者受中賞能謗譏於市朝聞寡人之耳者受
下賞令初下羣臣進諫門庭若市數月之後時時而閒
進暮年之後雖欲言無可進者燕趙韓魏聞之皆朝於
齊此所謂戰勝於朝廷
說苑齊威王遊於瑶臺成侯卿来奏事從車羅綺甚衆
王望之謂左右曰来者何為者也左右曰成侯卿也王
曰國至貧也何出之盛也左右曰與人者有以責之也
受人者有以易之也王試問其說成侯卿至上謁曰忌
也王不應又曰忌也王不應又曰忌也王曰國至貧也
何出之盛也成侯卿曰赦其死罪使臣得言其說王曰
諾對曰忌舉田居子為西河而秦梁弱忌舉田觧子為
南城而楚人抱羅綺而朝忌舉黔涿子為冥州而燕人
給牲趙人給盛忌舉田種首子為即墨而於齊足䆒忌
舉北郭刁勃子為大士而九族益親民益富舉此數良
人者王枕而卧耳何患國之貧哉
史記威王二十三年與趙王會平陸二十四年與魏王
會田於郊魏王問曰王亦有寳乎威王曰無有梁王曰
若寡人國小也尚有徑寸之珠照車前後各十二乘者
十枚柰何以萬乘之國而無寳乎威王曰寡人之所以
為寳與王異吾臣有檀子者使守南城則楚人不敢為
寇東取泗上十二諸侯皆来朝吾臣有朌子者使守高
唐則趙人不敢東漁於河吾吏有黔夫者使守徐州則
燕人祭北門趙人祭西門徙而從者七千餘家吾臣有
種首者使備盗賊則道不拾遺將以照千里豈特十二
乘哉梁惠王慙不懌而去(韓詩作宣王)
繹史卷一百八
