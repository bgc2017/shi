繹史卷五十二靈壁縣知縣馬驌撰
衛元咺構訟
左傳(僖公二十八年)衛侯聞楚師敗懼出奔楚遂適陳使元咺
奉叔武以受盟或訴元咺于衛侯曰立叔武矣其子
角從公公使殺之咺不廢命奉夷叔以入守六月晉人
復衛侯甯武子與衛人盟于宛濮曰天禍衛國君臣不
協以及此憂也今天誘其衷使皆降心以相從也不有
居者誰守社稷不有行者誰扞牧圉不協之故用昭乞
盟于爾大神以誘天衷自今日以往既盟之後行者無
保其力居者無懼其罪有渝此盟以相及也明神先君
是糾是殛國人聞此盟也而後不貳衛侯先期入甯子
先長牂守門以為使也與之乘而入公子歂犬華仲前
驅叔武將沐聞君至喜捉髮走出前驅射而殺之公知
其無罪也枕之股而哭之歂犬走出公使殺之元咺出
奔晉(穀梁傳自楚楚有奉焉爾復者復中國也歸者歸其所也鄭之名失國也)衛侯與元
咺訟甯武子為輔鍼莊子為坐士榮為大士衛侯不勝
殺士榮刖鍼莊子謂甯俞忠而免之執衛侯歸之于京
師寘諸深室甯子職納槖饘焉元咺歸于衛立公子瑕
公羊傳歸之于者何歸于者何歸之于者罪已定矣歸
于者罪未定也罪未定則何以得為伯討歸之于者執
之于天子之側者也罪定不定已可知矣歸于者非執
之于天子之側者也罪定不定未可知也衛侯之罪何
殺叔武也何以不書為叔武諱也春秋為賢者諱何賢
乎叔武讓國也其讓國奈何文公逐衛侯而立叔武叔
武辭立而他人立則恐衛侯之不得反也故于是已立
然後為踐土之會治反衛侯衛侯得反曰叔武簒我元
咺争之曰叔武無罪終殺叔武元咺走而出此晉侯也
其稱人何貶曷為貶衛之禍文公為之也文公為之奈
何文公逐衛侯而立叔武使人兄弟相疑放乎殺母弟
者文公為之也自者何有力焉者也此執其君其言自
何為叔武争也(穀梁傳此入而執其不言入何也不外王命于衛也歸之于京師緩辭也斷在)
(京師也自晉晉有奉焉爾復者復中國也歸者歸其所也)
左傳(三十年)晉侯使醫衍酖衛侯甯俞貨醫使薄其酖不
死公為之請納玉于王與晉侯皆十㲄王許之秋乃釋
衛侯衛侯使賂周歂冶厪曰苟能納我吾使爾為卿周
冶殺元咺及子適子儀公入祀先君周冶既服將命周
歂先入及門遇疾而死冶厪辭卿(公羊傳衛侯未至其稱國以殺何道殺也)
(此殺其大夫其言歸何歸惡乎元咺也曷為歸惡乎元咺元咺之事君也君出則已入君入則已出以為不臣)
(也外穀梁傳稱國以殺罪累上也以是為訟君也衛侯在其以累上之辭言之何也待其殺而後入也公子)
(瑕累也以尊及卑也救史記晉欲假道于衛救宋成公不許晉更從南河度宋徵師于衛衛大夫欲許成公)
(不肯大夫元咺攻成公成公出奔晉文公重耳伐衛分其地予宋討前過無禮及不救宋患也衛成公遂出奔)
(陳二歲如周求入與晉文公會晉使人鴆衛成公成公私于周主鴆令薄得不死已而周為請晉文公䘚入之)
(衛而誅元咺衛君瑕出奔史載事莾莾多舛經云殺元咺及公子瑕此言奔非矣)
國語温之會晉人執衛成公歸之于周晉侯請殺之王
曰不可夫政自上下者也上作政而下行之不逆故上
下無怨今叔父作政而不行無乃不可乎夫君臣無獄
今元咺雖直不可聽也君臣皆獄父子將獄是無上下
也而叔父聽之一逆矣又為臣殺其君其安庸刑布刑
而不庸再逆矣一合諸侯而有再逆政余懼其無後也
不然余何私于衛侯晉人乃歸衛侯温之會晉人執
衛成公歸之于周使醫鴆之不死醫亦不誅臧文仲言
于僖公曰夫衛君殆無辠矣刑五而已無有隠者隠乃
諱也大刑用甲兵其次用斧鉞中刑用刀鋸其次用鑚
笮薄刑用鞭扑以威民也故大者陳之原野小者致之
市朝五刑三次是無隠也今晉人鴆衛侯不死亦不討
其使者諱而惡殺之也有諸侯之請必免之臣聞之班
相恤也故能有親夫諸侯之患諸侯恤之所以訓民也
君盇請衛君以示親于諸侯且以動晉夫晉新得諸侯
使亦曰魯不棄其親其亦不可以惡公說行玉二十瑴
乃免衛侯自是晉聘于魯加于諸侯一等爵同則厚其
好貨衛侯聞其臧文仲之為也使納賂焉辭曰外臣之
言不越境不敢及君
左傳(三十一年)冬狄圍衛衛遷于帝邱卜曰三百年衛成公
夢康叔曰相奪予享公命祀相甯武子不可曰鬼神非
其族類不歆其祀把鄫何事相之不享于此久矣非衛
之罪也不可以間成王周公之命祀請改祀命(世夲成公徙濮)
(陽)(三十二年)夏狄有亂衛人侵狄狄請平焉秋衛人及狄
盟(文公四年)衛甯武子来聘公與之宴為賦湛露及彤弓
不辭又不答賦使行人私焉對曰臣以為肄業及之也
昔諸侯朝正于王王宴樂之于是乎賦湛露則天子當
陽諸侯用命也諸侯敵王所愾而獻其功王于是乎賜
之彤弓一彤矢百玈弓矢千以覺報宴今陪臣来繼舊
好君辱貺之其敢干大禮以自取戾
楚衛新昏而晉文公欲覇侵曹伐衛以致楚師衛成
公懼其無禮且不假道也越在襄牛尋復適楚奔走
不遑寧處故叔武攝位元咺奉以受盟而成公得反
國焉叔武之賢也讓位不獲蒙難赴盟元咺之忠也
殺子不顧卒安社稷衛雖多難頼二子繾綣内外庶
幾克協衛尚可無事也成何不信反覆懷疑宛濮之
口血未乾輙先期以入叔武被殺左氏曰歂犬射而
殺之非公意也公羊氏曰公怒武之簒也咺諫不聽
而殺之叔武之死雖莫可定要以訴言入則子角先
死凟盟違期中懷虞詐歂犬一矢不可謂非成公之
志也雖然骨肉肇難罪誠在公君臣構訟罪又將在
咺矣晉人不察為臣執君天王曰君臣無獄君臣皆
獄父子將獄晉猶不聽而寘諸深室咺則歸而易君
斯舉也嘻已甚矣薄酖不死醫亦不誅納賂復國竟
殺子瑕曾幾何時而衛之兄弟君臣數相夷也昔齊
桓之覇也存三亡國今晉文一戰而曹衛之君幾不
保其社稷是以罪晉者曰衛之亂也文公為之内難
方息而外廹彊狄遷國圖存實甯子之長慮非曰予
得吉卜遂棄先君之終焉允臧者也或曰甯武子之
事君也先無道而後有道彼元咺之獄三載而弭嗣
是以来國家無事無道短而有道長若是乎賢者之
有益于人國也
繹史卷五十二
