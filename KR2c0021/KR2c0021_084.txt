繹史卷八十四靈壁縣知縣馬驌撰
鄭滅許
左傳(成公三年)許恃楚而不事鄭鄭子良伐許(四年)冬十一
月鄭公孫申帥師疆許田許人敗諸展陂鄭伯伐許取
鉏任汵敦之田晉欒書將中軍荀首佐之士燮佐上軍
以救許伐鄭取氾祭楚子反救鄭鄭伯與許男訟焉皇
戍攝鄭伯之辭子反不能決也曰君若辱在寡君寡君
與其二三臣共聽兩君之所欲成其可知也不然側不
足以知二國之成(五年)許靈公愬鄭伯于楚六月鄭悼
公如楚訟不勝楚人執皇戍及子國故鄭伯歸使公子
偃請成于晉秋八月鄭伯及晉趙同盟于垂棘六年
春鄭伯如晉拜成子游相授玉于東楹之東士貞伯曰
鄭伯其死乎自棄也已視流而行速不安其位宜不能
久六月鄭悼公卒(八年)是行也鄭伯將會晉師門于
許東門大獲焉(十四年)八月鄭子罕伐許敗焉戊戍鄭
伯復伐許庚子入其郛許人平以叔申之封(十五年)許
靈公畏偪于鄭請遷于楚辛丑楚公子申遷許于葉(穀梁)
(傳遷者猶得其國家以往者也其地許復見也)(襄公十六年)許男請遷于晉諸侯
遂遷許許大夫不可晉人歸諸侯鄭子蟜聞將伐許遂
相鄭伯以從諸侯之師穆叔從公齊子帥師會晉荀偃
書曰會鄭伯為夷故也夏六月次于棫林庚寅伐許次
于函氏晉荀偃欒黶帥師伐楚以報宋揚梁之役楚公
子格帥師及晉師戰于湛阪楚師敗績晉師遂侵方城
之外復伐許而還(二十六年)許靈公如楚請伐鄭曰師不
興孤不歸矣八月卒于楚楚子曰不伐鄭何以求諸侯
冬十月楚子伐鄭鄭人將禦之子産曰晉楚將平諸侯
將和楚王是故昧于一來不如使逞而歸乃易成也夫
小人之性釁于勇嗇于禍以足其性而求名焉者非國
家之利也若何從之子展說不禦寇十二月乙酉入南
里墮其城涉于樂氏門于師之梁縣門發獲九人焉涉
于氾而歸而後葬許靈公(昭公九年)二月庚申楚公子棄
疾遷許于夷實城父取州來淮北之田以益之伍舉授
許男田然丹遷城父人于陳以夷濮西田益之遷方城
外人于許(十八年)楚左尹王子勝言于楚子曰許扵鄭
仇敵也而居楚地以不禮於鄭晉鄭方睦鄭若伐許而
晉助之楚喪地矣君盍遷許許不專於楚鄭方有令政
許曰余舊國也鄭曰余俘邑也葉在楚國方城外之蔽
也土不可易國不可小許不可俘讐不可啟君其圖之
楚子說冬楚子使王子勝遷許于析實白羽(十九年)夏
許悼公瘧五月戊辰飲大子止之藥卒大子奔晉書曰
弑其君君子曰盡心力以事君舍藥物可也
公羊傳賊未討何以書葬不成于弑也曷為不成于弑
止進藥而藥殺也止進藥而藥殺則曷為加弑焉爾譏
子道之不盡也其譏子道之不盡奈何曰樂正子春之
視疾也復加一飯則脱然愈復損一飯則脱然愈復加
一衣則脱然愈復損一衣則脱然愈止進藥而藥殺是
以君子加弑焉爾曰許世子止弑其君買是君子之聽
止也葬許悼公是君子之赦止也赦止者免止之罪辭
也
榖梁傳曰弑正卒也正卒則止不弑也不弑而曰弑責
止也止曰我與夫弑者不立乎其位以與其弟虺哭泣
歠飦粥嗌不容粒未踰年而死故君子即止自責而責
之也日卒時葬不使止為弑父也曰子既生不免乎水
火母之罪也羈貫成童不就師傅父之罪也就師問學
無方心志不通身之罪也心志既通而名譽不聞友之
罪也名譽既聞有司不舉有司之罪也有司舉之王者
不用王者之過也許世子不知嘗藥累及許君也
左傳(定公)六年春鄭滅許因楚敗也
許靈公在位之年數受鄭兵魯成公三年鄭襄公之
伐許者二四年鄭悼公之伐許者一八年鄭成公門
于其門九年圍其國十四年又伐許者二入其郛魯
襄公十六年鄭簡公從于諸侯伐許者二許靈公積
怨而愬于楚遂卒不歸夫訟不獲勝遷不獲避蓄憾
請師身死不恤何許鄭相讐之深也昔也穆公從霸
死于陘師今也靈公修怨死于楚國同一客死而昔
為死義今為死忿矣許自齊桓既沒反覆無信往往
恃楚至靈公而當共康之世楚未嘗專庇也是以
疆埸之上無歲不有鄭師楚皆不問靈公之卒僅為
一動姑以慰死者而已許悼公即位凡楚人之盟會
無役不從許雖親楚楚何嘗為許報哉靈公遷于葉
悼公遷于夷又遷于白羽男斯遷于容城其國四遷
咸出楚命翦荆築室不遑寧處蕩析離居國本銷亡
游速乘之而俘其主滅許者鄭亡許者焉知非楚邪
鄭固諸夏之罪人也介在晉楚之交苟安已幸而務
求逞志以廹虐許國召陵之會許幸進而與晉同好
鄭獻公乃因而俘囚之是誠何心許既將亡又遭家
難太子止痛已之不嘗藥哭泣歠粥嗌不容粒未逾
年而卒賢太子死國復奚望哉春秋惡鄭人滅許之
暴益傷許人託楚之愚地歸于楚而俘歸于鄭許既
亡矣其後至哀公之世復見于經豈許之小弱猶能
再興乎太嶽之胤其遂微矣
繹史卷八十四
