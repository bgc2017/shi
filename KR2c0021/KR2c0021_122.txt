繹史卷一百二十二靈壁縣知縣馬驌撰
周分東西(兩周之爭附)
史記考王封其弟於河南是為桓公以續周公之官職
桓公卒子威公代立威公卒子惠公代立乃封其少子
於鞏以奉王號東周惠公(帝王世紀考哲王封弟揭於河南續周公之官是為西周)
(桓公東世本西周桓公名揭居河南周惠公名班居洛陽)
吕氏春秋甯越中牟之鄙人也苦耕稼之勞謂其友曰
何為而可以免此苦也其友曰莫如學學三十歲則可
以逹矣甯越曰請以十歲人將休吾將不敢休人將卧
吾將不敢卧十五歲而周威公師之矢之速也而不過
二里止也步之遲也而百舍不止也今以甯越之材而
久不止其為諸侯師豈不宜哉(說苑略同漢書儒家寗越一篇)
說苑周威公問於甯子曰取士有道乎對曰有窮者逹
之亡者存之廢者起之四方之士則四面而至矣窮者
不逹亡者不存廢者不起四方之士則四面而畔矣夫
城固不能自守兵利不能自保得士而失之必有其閒
夫士存則君尊士失則君卑周威公曰士壹至如此乎
對曰君不聞夫楚平王有士曰楚傒胥邱負客王將殺
之出亡之晉晉人用之是為城濮之戰又有士曰苗賁
皇王將殺之出亡走晉晉人用之是為鄢陵之戰又有
士曰上解于王將殺之出亡走晉晉人用之是為兩堂
之戰又有士曰伍子胥王殺其父兄出亡走吴闔閭用
之於是興師而襲郢故楚之大得罪於梁鄭宋衛之君
猶未遽至於此也此四得罪於其士三暴其民骨一亡
其國由是觀之士存則國存士亡則國亡子胥怒而亡
之申包胥怒而存之士胡可無貴乎
莊子田開之見周威公威公曰吾聞祝腎學生吾子與
祝腎遊亦何聞焉田開之曰開之操拔篲以侍門庭亦
何聞於夫子威公曰田子無讓寡人願聞之開之曰聞
之夫子曰善養生者若牧羊然視其後者而鞭之威公
曰何謂也田開之曰魯有單豹者巖居而水飲不與民
共利行年七十而猶有嬰兒之色不幸遇餓虎餓虎殺
而食之有張毅者高門縣簿無不走也行年四十而有
内熱之病以死豹養其内而虎食其外毅養其外而病
攻其内此二子者皆不鞭其後者也
吕氏春秋晉太史屠黍見晉之亂也見晉公之驕而無
德義也以其圖法歸周周威公見而問焉曰天下之國
孰先亡對曰晉先亡威公問其故對曰臣比在晉也不
敢直言示晉公以天妖日月星辰之行多以不當曰是
何能為又示以人事多不義百姓皆鬱怨曰是何能傷
又示以鄰國不服賢良不舉曰是何能害如是是不知
所以亡也故臣曰晉先亡也居三年晉果亡威公又見
屠黍而問焉曰孰次之對曰中山次之威公問其故對
曰天生民而令有别有别人之義也所異於禽獸麋鹿
也君臣上下之所以立也中山之俗以晝為夜以夜繼
日男女切倚固無休息康樂歌淫好悲其主弗知惡此
亡國之風也臣故曰中山次之居二年中山果亡威公
又見屠黍而問焉曰孰次之屠黍不對威公固問焉對
曰君次之威公乃懼求國之長者得義蒔田邑而禮之
得史驎趙駢以為諫臣去苛令三十九物以告屠黍對
曰其尚終君子之身乎曰臣聞之國之興也天遺之賢
人與極言之士國之亡也天遺之亂人與善諛之士威
公薨肂九月不得葬周乃分為二(說苑作屠餘)
史記趙成侯七年與韓攻周八年與韓分周以為兩(括地)
(志史紀周顯王二年西周惠公封少子班於鞏為東周其子武公為秦所滅正義引據此東周之分在顯王)
(二年即趙世家所謂分周為兩者周本紀無此事是史疎也韓非子公子朝周太子也弟公子根甚有寵於)
(君君死遂以東周叛分為兩國九紀年魏惠成王十一年東周惠公傑薨後元八年鼎淪泗沒於淵)
王赧時東西周分治王赧徙都西周(吕氏春秋周武君使人刺伶悝於東)
(周伶悝僵令其子速哭曰以誰刺我父也刺者聞以為死也周以為不信因厚罪之)西周武公
之共太子死有五庶子毋適立司馬翦謂楚王曰不如
以地資公子咎為請太子左成曰不可周不聽是公之
知困而交疏於周也不如請周君孰欲立以微告翦翦
請令楚賀之以地果立公子咎為太子
戰國策周共太子死有五庶子皆愛之而無適立也司
馬翦謂楚王曰何不封公子咎而為之請太子左成謂
司馬翦曰周君不聽是公之智困而交絶於周也不如
謂周君曰孰欲立也微告翦翦令楚王資之以地公若
欲為太子因令人謂相國御展子廧夫空曰王類欲令
若為之此健士也居中不便於相國相國令之為太子
(此策原在東周而史云西周未知所據)司寇布為周最謂周君曰君使
人告齊王以周最不肯為太子也臣為君不取也函冶
氏為齊太公買良劍公不知善歸其劍而責之金越人
請買之千金折而不賣將死而屬其子曰必無獨知今
君之使最為太子獨知之契也天下未有信之者也臣
恐齊王之謂君實立果而讓之於最以嫁之於齊君為
多巧最為多詐君何不買信貨哉奉養無有愛於最也
使天下見之東周與西周戰韓救西周為東周謂韓
王曰西周者故天子之國也多名器重寳按兵而勿出
可以德東周西周之寳可盡矣東周與西周爭西周
欲和於楚韓齊明謂東周君曰臣恐西周之與楚韓寳
令之為己求地於東周也不如謂楚韓曰西周之欲入
寳持二端今東周之兵不急西周西周之寳不入楚韓
楚韓欲得寳即且趣我攻西周西周寳出是我為楚韓
取寳以德之也西周弱矣東周欲為稻西周不下水
東周患之蘇子謂東周君曰臣請使西周下水可乎乃
往見西周之君曰君之謀過矣今不下水所以富東周
也今其民皆種麥無他種矣君若欲害之不若一為下
水以病其所種下水東周必復種稻種稻而復奪之若
是則東周之民可令一仰西周而受命於君矣西周君
曰善蘇子亦得兩國之金也宫他亡西周之東周盡
輸西周之情於東周東周大喜西周大怒馮雎曰臣能
殺之君予金三十斤馮雎且使人操金與書閒遺宫他
曰告宫他事可成勉成之不可成亟亡歸事久且泄自
令身死因使人告東周之候曰今夕有姦人當入者矣
候得而獻東周東周立殺宫他周相吕倉見客於周
君前相工師籍恐客之傷己也因令人謂周君曰客者
辯士也然而所以不可者好毁人周文君免工師籍
相吕倉國人不說也君有閔閔之心謂周文君曰國必
有誹譽忠臣令誹在已譽在上宋君奪民時以為臺而
民非之無忠臣以掩盖之也子罕釋相為司空民非子
罕而善其君齊桓公宫中女市女閭七百國人非之管
仲故為三歸之家以掩桓公非自傷於民也春秋記臣
弑君者以百數皆大臣見譽者也故大臣得譽非國家
之美也故衆庶成強增積如山周君遂不免杜赫欲
重景翠於周謂周君曰君之國小盡君之重寳珠玉以
事諸侯不可不察也譬之如張羅者張之於無鳥之所
則終日無所得矣張於多鳥處則又駭鳥矣必張於有
鳥無鳥之際然後能多得鳥矣今君將施於大人大人
輕君施於小人小人無可以求又費財焉君必施於今
之窮士不必且為大人者故能得欲矣
吕氏春秋杜赫以安天下說周昭文君昭文君謂杜赫
曰願學所以安周杜赫對曰臣之所言者不可則不能
安周矣臣之所言者可則周自安矣此所謂以弗安而
安者也公子沓相周申向說之而戰公子沓訾之曰
申子說我而戰為吾相也夫申向曰向則不肖雖然公
子年二十而相見老者而使之戰請問孰病哉公子沓
無以應
戰國策溫人之周周不納客即對曰主人也問其巷而
不知也吏因囚之君使人問之曰子非周人而自謂非
客何也對曰臣少而誦詩詩曰普天之下莫非王土率
土之濱莫非王臣今周君天下則我天子之臣而又為
客哉故曰主人君乃使吏出之
繹史卷一百二十二
