繹史卷五十四靈壁縣知縣馬驌撰
秦穆公霸西戎
左傳(桓公三年)芮伯萬之母芮姜惡芮伯之多寵人也故逐
之出居于魏(四年)秋秦師侵芮敗焉小之也冬王師秦
師圍魏執芮伯以歸(十年)秦人納芮伯萬于芮(紀年晉武公元)
(年芮人乘京虢七年芮伯萬之母芮姜逐萬萬出奔魏八年周師師圍魏取芮伯萬而東之九年戎人)
(逆芮伯萬于郏水經注引史記德公元年梁伯芮伯来朝成公元年梁伯芮伯来朝)
史記晉獻公滅虞虢虜虞君與其大夫百里傒以璧馬
賂于虞故也既虜百里傒以為秦繆公夫人媵于秦百
里傒亡秦走宛楚鄙人執之繆公聞百里傒賢欲重贖
之恐楚人不與乃使人謂楚曰吾媵臣百里傒在焉請
以五羖羊皮贖之楚人遂許與之當是時百里傒年已
七十餘繆公釋其囚與語國事謝曰臣亡國之臣何足
問繆公曰虞君不用子故亡非子罪也固問語三日繆
公大說授之國政號曰五羖大夫百里傒讓曰臣不及
臣友蹇叔蹇叔賢而世莫知臣常游困于齊而乞食䬹
人蹇叔收臣臣因而欲事齊君無知蹇叔止臣臣得脫
齊難遂之周周王子頽好牛臣以養牛干之及頽欲用
臣蹇叔止臣臣去得不誅事虞君蹇叔止臣臣知虞君
不用臣臣誠私利禄爵且留再用其言得脫一不用及
虞君難是以知其賢于是繆公使人厚幣迎蹇叔以為
上大夫
吕氏春秋百里奚之未遇時也亡虢而虜晉飯牛于秦
傳鬻以五羊之皮公孫枝得而說之獻諸繆公三日請
屬事焉繆公曰買之五羊之皮而屬事焉無乃天下笑
乎公孫枝對曰信賢而任之君之明也讓賢而下之臣
之忠也君為明君臣為忠臣彼信賢境内將服敵國且
畏夫誰暇笑哉繆公遂用之謀無不當舉必有功
說苑秦穆公使賈人載塩徵諸賈人賈人買百里奚以
五羖羊之皮使將車之秦秦穆公觀塩見百里奚牛肥
曰任重道遠以險而牛何以肥也對曰臣飲食以時使
之不以暴有險先後之以身是以肥也穆公知其君子
也令有司具沐浴為衣冠與坐公大說異日與公孫支
論政公孫支大不寧曰君耳目聪明思慮審察君其得
聖人乎公曰然吾說夫奚之言彼類聖人也公孫支遂
歸取鴈以賀曰君得社稷之聖臣敢賀社稷之福公不
辭再拜而受明日公孫支乃致上卿以讓百里奚曰秦
國處僻民陋以愚無知危亡之本也臣自知不足以處
其上請以讓之公不許公孫支曰君不用賓相而得社
稷之聖臣君之禄也臣見賢而讓之臣之禄也今君既
得其禄矣而使臣失禄可乎請終致之公不許公孫支
曰臣不肖而處上位是君失倫也不肖失倫臣之過進
賢而退不肖君之明也今臣處位廢君之德而逆臣之
行也臣將逃公乃受之故百里奚為上卿以制之公孫
支為次卿以佐之也(莊子百里奚爵禄不入于心故飯牛而牛肥使秦穆公忘其賤與之)
(政也)
韓詩外傳禽息秦大夫薦百里奚不見納繆公出當車
以頭擊闑腦乃精出曰臣生無補于國不如死也繆公
感悟而用百里奚秦以大化(後漢書注引今夲無公論衡禽息薦百里奚繆)
(未聽禽息出門仆頭碎首繆公痛之乃用百里奚加韓詩外傳禽息知百里奚之賢薦之于繆公為私而刑)
(焉公後知百里之賢乃召禽息謝之禽息對曰臣聞忠臣進賢不私顯烈士憂國不喪志奚䧟刑臣之罪也乃)
(對使者以首觸楹而死以上卿之禮葬之文選注引與後漢書注異)
吕氏春秋秦繆公相百里奚晉使叔虎齊使東郭蹇如
秦公孫枝請見之公曰請見客子之事歟對曰非也相
國使子乎對曰不也公曰然則子事非子之事也秦國
僻陋戎夷事服其任人事其事猶懼為諸侯笑今子為
非子之事退將論而罪公孫枝出自敷于百里氏百里
奚請之公曰此所聞于相國歟枝無罪奚請有罪奚請
焉百里奚歸辭公孫枝公孫枝徙自敷于街百里奚令
吏行其罪定分官此古人之所以為法也今繆公鄕之
矣其霸西戎豈不宜哉(風俗通百里奚為秦相堂上樂作所賃澣婦自言知音呼之搏)
(髀援琴撫絃而歌者三其一曰百里奚五羊皮憶别時烹伏雌炊扊扅今日富貴忘我為其二曰百里奚初娶)
(我時五羊皮臨當别時烹乳雞今適富貴忘我為其三曰百里奚百里奚母已死葬南谿墳以瓦覆以柴舂黃)
(藜搤伏雞西入秦五羖皮今日富貴捐我為問之乃其故妻還為夫婦今本無典略又作鼔瑟)
左傳(僖公十八年)梁伯益其國而不能實也命曰新里秦取
之十九年春遂城而居之梁亡不書其主自取之
也初梁伯好土功亟城而弗處民罷而弗堪則曰某寇
將至乃溝公宫曰秦將襲我民懼而潰秦遂取梁(史記二十)
(年秦滅梁芮)
榖梁傳自亡也湎于酒淫于色心昏耳目塞上無正長
之治大臣背叛民為寇盗梁亡自亡也如加力役焉湎
不足道也梁亡鄭棄其師我無加損焉正名而已矣梁
亡出惡正也鄭棄其師惡其長也(公羊傳此未有伐者其言梁亡何自亡也)
(其自亡奈何魚爛而亡也伍春秋繁露梁内役民無已其民不能堪使民比地為一家亡五家殺刑其民曰)
(先亡者封後亡者刑君者將使民以孝于父母順于長老守邱墓承宗廟世世祀其先今求財不足行罰如將)
(不勝殺戮如屠仇讎其民魚爛則亡國中盡空春秋曰梁亡亡者自亡也非人亡之也)
左傳(三十二年)冬晉文公卒庚辰將殯于曲沃出絳柩有聲
如牛卜偃使大夫拜曰君命大事將有西師過軼我擊
之必大捷焉把子自鄭使告于秦曰鄭人使我掌其北
門之管若潛師以来國可得也穆公訪諸蹇叔蹇叔曰
勞師以襲遠非所聞也師勞力竭遠主備之無乃不可
乎師之所為鄭必知之勤而無所必有悖心且行千里
其誰不知公辭焉召孟明西乞白乙使出師于東門之
外蹇叔哭之曰孟子吾見師之出而不見其入也公使
謂之曰爾何知中夀爾墓之木拱矣蹇叔之子與師哭
而送之曰晉人禦師必于殽殽有二陵焉其南陵夏后
臯之墓也其北陵文王之所辟風雨也必死是間余收
爾骨焉秦師遂東三十三年春秦師過周北門左右
免胄而下超乘者三百乘王孫滿尚幼觀之言于王曰
秦師輕而無禮必敗輕則寡謀無禮則脫入險而脫又
不能謀能無敗乎及滑鄭商人弦高將市于周遇之以
乘韋先牛十二犒師曰寡君聞吾子將步師出于敝邑
敢犒從者不腆敝邑為從者之淹居則具一日之積行
則偹一夕之衛且使遽告于鄭鄭穆公使視客館則束
載厲兵秣馬矣使皇武子辭焉曰吾子淹久于敝邑惟
是脯資餼牽竭矣為吾子之將行也鄭之有原圃猶秦
之有具囿也吾子取其麋鹿以閒敝邑若何把子奔齊
逄孫揚孫奔宋孟明曰鄭有偹矣不可冀也攻之不克
圍之不繼吾其還也滅滑而還(穀梁傳滑國也也史記滑晉之邊邑)
晉原軫曰秦違蹇叔而以貪勤民天奉我也奉不可失
敵不可縱縱敵患生違天不祥必伐秦師欒枝曰未報
秦施而伐其師其為死君乎先軫曰秦不哀吾喪而伐
吾同姓秦則無禮何施之為吾聞之一日縱敵數世之
患也謀及子孫可謂死君乎遂發命遽興姜戎子墨衰
絰梁宏御戎莱駒為右夏四月辛巳敗秦師于殽獲百
里孟明視西乞術白乙丙以歸遂墨以葬文公晉于是
始墨文嬴請三帥曰彼實構吾二君寡君若得而食之
不厭君何辱討焉使歸就戮于秦以逞寡君之志若何
公許之先軫朝問秦囚公曰夫人請之吾舍之矣先軫
怒曰武夫力而拘諸原婦人暫而免諸國墮軍實而長
寇讎亡無日矣不顧而唾公使陽處父追之及諸河則
在舟中矣釋左驂以公命贈孟明孟明稽首曰君之惠
不以纍臣釁鼓使歸就戮于秦寡君之以為戮死且不
朽若從君惠而免之三年將拜君賜秦伯素服郊次鄕
師而哭曰孤違蹇叔以辱二三子孤之罪也不替孟明
孤之過也大夫何罪且吾不以一眚掩大德(國語二十四年秦師)
(將襲鄭過周北門左右免胄而下超乘者三百乘王孫滿觀之言于王曰秦師必有讁王曰何故對曰師輕而)
(驕輕則寡謀驕則無禮無禮則脫寡謀自䧟入險而脫能無敗乎秦師無讁是道廢也是行也秦師還晉人敗)
(諸殽獲其三帥丙術視襲公羊傳其謂之秦何夷狄之也曷為夷狄之秦伯將鄭百里子與蹇叔子諫曰千)
(里而襲人未有不亡者也秦伯怒曰若爾之年者冢上之木拱矣爾曷知師出百里子與蹇叔子送其子而戒)
(之曰爾即死必于殽之嶔巖是文王之所避風雨者也吾將尸爾焉子揖師而行百里子與蹇叔子從其子而)
(哭之秦伯怒曰爾曷為哭吾師對曰臣非敢哭君師哭臣之子也弦高者鄭商也遇之殽矯以鄭伯之命而犒)
(師焉或曰往矣或曰反矣然而晉人與姜戎要之殽而擊之匹馬隻輪無反者其言及姜戎何姜戎微也稱人)
(亦微者也何言乎姜戎之微先軫也或曰襄公親之襄公親之則其稱人何貶曷為貶君在乎殯而用師危不)
(得葬也詐戰不日此何以日盡也越穀梁傳不言戰而言敗何也狄秦也其狄之何也秦千里之險入虛國)
(進不能守退敗其師徒亂人子女之教無男女之别秦之為狄自殽之戰始也秦伯將襲鄭百里子與蹇叔子)
(諫曰千里而襲人未有不亡者也秦伯曰子之冢木已拱矣何知師行百里子與蹇叔子送其子而戒之曰女)
(死必于殽之巖崯之下我將尸女于是師行百里子與蹇叔子隨其子而哭之秦伯怒曰何為哭吾師也二子)
(曰非敢哭師也哭吾子也我老矣彼不死則我死矣晉人與姜戎要而擊之殽匹馬倚輪無反者晉人者晉子)
(也其曰人何也微之也何為微之不正其釋殯而主乎戰也日葬危不得葬也二傳文不甚相遠)
吕氏春秋昔秦繆公興師以襲鄭蹇叔諫曰不可臣聞
之襲國邑以車不過百里以人不過三十里皆以其氣
之趫與力之盛至是以犯敵能滅去之能速今行數千
里又絶諸侯之地以襲國臣不知其可也君其重圖之
繆公不聽也蹇叔送師于門外而哭曰師乎見其出而
不見其入也蹇叔有子曰申與視與師偕行蹇叔謂其
子曰晉若遏師必于殽女死不于南方之岸必于北方
之岸為吾尸女之易繆公聞之使人讓蹇叔曰寡人興
師未知何如今哭而送之是哭吾師也蹇叔對曰臣不
敢哭師也臣老矣有子二人皆與師行比其反也非彼
死則臣必死矣是故哭師行過周王孫滿要門而窺之
曰嗚呼是師必有疵若無疵吾不復言道矣夫秦非他
周室之建國也過天子之城宜橐甲束兵左右皆下以
為天子禮今初服回建左不軾而右之超乘者五百乘
力則多矣然而寡禮安得無疵師過周而東鄭賈人弦
高奚施將西市于周道遇秦師曰嘻師所從来者遠矣
此必襲鄭遽使奚施歸告乃矯鄭伯之命以勞之曰寡
君固聞大國之將至久矣大國不至寡君與士卒竊為
大國憂日無所與焉惟恐士卒罷弊與糗糧匱乏何其
久也使人臣犒勞以璧膳以十二牛秦三帥對曰寡君
之無使也使其三臣丙也術也視也于東邊候晉之道
過是以迷惑陷入大國之地不敢固辭再拜稽首受之
三帥乃懼而謀曰我行數千里數絶諸侯之地以襲人
未至而人已先知之矣此其備必已盛矣還師去之當
是時也晉文公適薨未葬先軫言于襄公曰秦師不可
不擊也臣請擊之襄公曰先君薨尸在堂見秦師利而
因擊之無乃非為人子之道歟先軫曰不弔吾喪不憂
吾哀是死吾君而弱其孤也若是而擊可大彊臣請擊
之襄公不得已而許之先軫遏秦師于殽而擊之大敗
之獲其三帥以歸繆公聞之素服廟臨以說于衆曰天
不為秦國使寡人不用蹇叔之言以至于此患此繆公
非欲敗于殽也智不至也智至則不信言之不信師之
不反也從此生故不至之為害大矣(叙事多色態較之公穀為優淮)
(南子秦穆公使孟明舉兵襲鄭過周以東鄭之賈人弦高蹇他相與謀曰師行數千里數絶諸侯之地其勢必)
(襲鄭凡襲國者以為無偹也今示以知其情必不敢進乃矯鄭伯之命以十二牛勞之三率相與謀乃還師而)
(反晉先軫舉兵擊之大破之殽鄭伯乃以存國之功賞弦高弦高辭之曰誕而得賞則鄰國之信廢矣為國而)
(無信是俗敗也賞一人而敗國俗仁者弗為也以不信得厚賞義者弗為也遂以其屬徙東夷終身不反高)
(士傳弦高者鄭人也鄭穆公時高見鄭為秦晉所逼乃隠不仕為商人說苑先軫欲要功獲名則以秦不假)
(道之故要之殽擊之匹馬隻輪無脫者大結怨構禍于秦接刃流血伏尸暴骸糜爛國家十有餘年卒喪其師)
(衆禍及大夫憂累後世故好戰之臣不可不察也)
左傳(文公元年)殽之役晉人既歸秦帥秦大夫及左右皆言
于秦伯曰是敗也孟明之罪也必殺之秦伯曰是孤之
罪也周芮良夫之詩曰大風有隧貪人敗類聽言則對
誦言如醉匪用其良覆俾我悖是貪故也孤之謂矣孤
實貪以禍夫子夫子何罪復使為政二年春秦孟明
視帥師伐晉以報殽之役二月晉侯禦之先且居將中
軍趙衰佐之王官無地御戎狐鞫居為右甲子及秦師
戰于彭衙秦師敗績晉人謂秦拜賜之師戰于殽也晉
梁宏御戎莱駒為右戰之明日晉襄公縛秦囚使莱駒
以戈斬之囚呼莱駒失戈狼瞫取戈以斬囚禽之以從
公乘遂以為右箕之役先軫黜之而立續簡伯狼瞫怒
其友曰盍死之瞫曰吾未獲死所其友曰吾與女為難
瞫曰周志有之勇則害上不登于明堂死而不義非勇
也共用之謂勇吾以勇求右無勇而黜亦其所也謂上
不我知黜而宜乃知我矣子姑待之及彭衙既陳以其
屬馳秦師死焉晉師從之大敗秦師君子謂狼瞫于是
乎君子詩曰君子如怒亂庶遄沮又曰王赫斯怒爰整
其旅怒不作亂而以從師可謂君子矣秦伯猶用孟明
孟明增修國政重施于民趙成子言于諸大夫曰秦師
又至將必辟之懼而增德不可當也詩曰毋念爾祖聿
修厥德孟明念之矣念德不怠其可敵乎冬晉先且
居宋公子成陳轅選鄭公子歸生伐秦取汪及彭衙而
還以報彭衙之役卿不書為穆公故尊秦也謂之崇德
(三年)秦伯伐晉濟河焚舟取王官及郊晉人不出遂自
茅津濟封殽尸而還遂霸西戎用孟明也君子是以知
秦穆公之為君也舉人之周也與人之壹也孟明之臣
也其不觧也能懼思也子桑之忠也其知人也能舉善
也詩曰于以采蘩于沼于沚于以用之公侯之事秦穆
有焉夙夜匪觧以事一人孟明有焉詒厥孫謀以燕翼
子子桑有焉
史記三十六年繆公復益厚孟明等使將兵伐晉渡河
焚船大敗晉人取王官及鄗以報殽之役晉人皆城守
不敢出于是繆公乃自茅津渡河封殽中尸為發喪哭
之三日乃誓于軍曰嗟士卒聽無譁余誓告汝古之人
謀黃髮番番則無所過以申思不用蹇叔百里奚之謀
故作此誓令後世以記余過君子聞之皆為垂涕曰嗟
乎秦繆公之與人周也卒得孟明之慶
書公曰嗟我士聽無譁予誓告汝群言之首古人有言
曰民訖自若是多盤責人斯無難惟受責俾如流是惟
艱哉我心之憂日月逾邁若弗云来惟古之謀人則曰
未就予忌惟今之謀人姑將以為親雖則云然尚猷詢
兹黃髮則罔所愆番番良士旅力既愆我尚有之仡仡
勇夫射御不違我尚不欲惟截截善諞言俾君子易辭
我皇多有之昧昧我思之如有一介臣斷斷猗無他技
其心休休焉其如有容人之有技若已有之人之彦聖
其心好之不啻如自其口出是能容之以保我子孫黎
民亦職有利哉人之有技冒疾以惡之人之彦聖而違
之俾不達是不能容以不能保我子孫黎民亦曰殆哉
邦之杌隉曰由一人邦之榮懷亦尚一人之慶(書序秦穆公伐)
(鄭晉襄公帥師敗諸崤還歸作秦誓秦誓之作序以為在敗崤還歸之時史謂在取王官封尸之後未知孰)
(是)
史記戎王使由余于秦由余其先晉人也亡入戎能晉
言聞繆公賢故使由余觀秦秦繆公示以宫室積聚由
余曰使鬼為之則勞神矣使人為之亦苦民矣繆公怪
之問曰中國以詩書禮樂法度為政然尚時亂今戎狄
無此何以為治不亦難乎由余笑曰此乃中國所以亂
也夫自上聖黃帝作為禮樂法度身以先之僅以小治
及其後世日以驕淫阻法度之威以責督于下下罷極
則以仁義怨望于上上下交争怨而相簒弑至于滅宗
皆以此類也夫戎夷不然上含淳德以遇其下下懷忠
信以事其上一國之政猶一身之治不知所以治此真
聖人之治也于是繆公退而問内史廖曰孤聞鄰國有
聖人敵國之憂也今由余賢寡人之害將奈之何内史
廖曰戎王處辟匿未聞中國之聲君試遺其女樂以奪
其志為由余請以疏其閒留而莫遣以失其期戎王怪
之必疑由余君臣有間乃可虜也且戎王好樂必怠于
政繆公曰善因與由余曲席而坐傳噐而食問其地形
與其兵勢盡詧而後令内史廖以女樂二八遺戎王戎
王受而說之終年不還于是秦乃歸由余由余數諫不
聽繆公又數使人間要由余由余遂去降秦繆公以客
禮禮之問伐戎之形三十七年秦用由余謀伐戎王益
國十二開地千里遂霸西戎天子使召公過賀繆公以
金鼓
韓非子昔者戎王使由余聘于秦穆公問之曰寡人嘗
聞道而未得目見之也願聞古之明主得國失國何以
由余對曰臣嘗得聞之矣嘗以儉得之以奢失之穆公
曰寡人不辱而問道于子子以儉對寡人何也由余對
曰臣聞昔者尭有天下飯于土簋飲于土鉶其地南至
交趾北至幽都東西至日月之所出入者莫不賓服尭
禪天下虞舜受之作為食噐斬山木而財之削鋸修之
迹流漆墨其上輸之于宫以為食噐諸侯以為益侈國
之不服者十三舜禪天下而傳之于禹禹作為祭噐墨
染其外而朱畫其内縵帛為茵蔣席額緣觴酌有采而
樽俎有飾此彌侈矣而國之不服者三十三夏后氏沒
殷人受之作為大路而建九旒食噐雕琢觴酌刻鏤四
壁堊墀茵席雕文此彌侈矣而國之不服者五十三君
子皆知文章矣而欲服者彌少臣故曰儉其道也由余
出公乃召内史廖而告之曰寡人聞鄰國有聖人敵國
之憂也今由余聖人也寡人患之吾將奈何内史廖曰
臣聞戎王之居僻陋而道遠未聞中國之聲君其遺之
女樂以亂其政而後為由余請期以䟽其諫彼君臣有
閒而後可圖也君曰諾乃使史廖以女樂二八遺戎王
因為由余請期戎王許諾見其女樂而說之設酒張飲
日以聽樂終歲不遷牛馬半死由余歸因諫戎王戎王
弗聽由余遂去之秦秦穆公迎而拜之上卿問其兵勢
與其地形既以得之舉兵而伐之兼國十二開地千里
故曰耽于女樂不顧國政亡國之禍也(新書由余曰乾肉不腐則左右)
(親苞苴時有筐篚時至則羣臣附官無蔚藏腌陳時發則戴其上詩曰投我以木瓜報之以瓊琚匪報也永以)
(為好也上少投之則下以軀償矣弗敢謂報願長以為好古之蓄其下者其施報如此漢書雜家由余三篇)
吕氏春秋秦繆公時戎彊大秦繆公遺之女樂二八與
良宰焉戎王大喜以其故數飲食日夜不休左右有言
秦寇之至者因扞弓而射之秦寇果至戎王醉而卧于
樽下卒生縛而擒之未擒則不可知已擒則又不知雖
善說者猶若此何哉
史記秦穆公得由余西戎八國服于秦故自隴以西有
緜諸緄戎翟䝠之戎岐梁山涇漆之北有義渠大荔烏
氏朐衍之戎而晉北有林胡樓煩之戎燕北有東胡山
戎各分散居谿谷自有君長往往而聚者百有餘戎然
莫能相一
左傳(四年)秋晉侯伐秦圍邧新城以報王官之役(五年)初
鄀叛楚即秦又貳于楚夏秦人入鄀
論衡秦繆公好淫樂華陽后為之不聽鄭衛之音
列子秦穆公謂伯樂曰子之年長矣子姓有可使求馬
者乎伯樂對曰良馬可形容筋骨相也天下之馬者若
滅若沒若亡若失若此者絶塵弭轍臣之子皆下材也
可告以良馬不可告以天下之馬也臣有所與共擔纏
薪菜者有九方臯此其于馬非臣之下也請見之穆公
見之使行求馬三月而反報曰已得之矣在沙邱穆公
曰何馬也對曰牝而黃使人往取之牡而驪穆公不說
召伯樂而謂之曰敗矣子所使求馬者色物牝牡尚弗
能知又何馬之能知也伯樂喟然太息曰一至于此乎
是乃其所以千萬臣而無數者也若臯之所觀天機也
得其精而忘其麤在其内而忘其外見其所見不見其
所不見視其所視而遺其所不視若臯之相馬乃有貴
乎馬者也馬至果天下之馬也(列仙傳簫史者善吹簫能致孔雀白鶴于庭穆)
(公有女弄玉好之遂以妻焉鳳凰来止其屋公為作鳳臺夫婦止其上一旦皆随鳳凰飛去故秦人為作鳳女)
(祠于雍宫中時有簫聲而已下尚書中候維天降秦穆公出狩至于咸陽天震大雷有火化為白雀銜綠丹)
(書集于公車公俯取書言穆公之霸也訖胡亥秦家世事文選昔者大帝說秦穆公而覲之饗以鈞天廣樂)
(帝有醉焉乃為金策錫用此土而翦諸鶉首註云虞喜志林曰喭曰天帝醉秦暴金誤隕石墜謂秦穆公夢天)
(帝奏鈞天樂已有此喭列仙傳讃曰秦穆公受金策祚世之業)
左傳(六年)秦伯任好卒以子車氏之三子奄息仲行鍼虎
為殉皆秦之良也國人哀之為之賦黃鳥君子曰秦穆
之不為盟主也宜哉死而棄民先王違世猶詒之法而
况奪之善人乎詩曰人之云亡邦國殄瘁無善人之謂
若之何奪之古之王者知命之不長是以並建聖哲樹
之風聲分之采物著之話言為之律度陳之藝極引之
表儀予之法制告之訓典教之防利委之常秩道之以
禮則使毋失其土宜衆隸賴之而後即命聖王同之今
縱無法以遺後嗣而又收其良以死難以在上矣君子
是以知秦之不復東征也
詩交交黃鳥止于棘誰從穆公子車奄息維此奄息百
夫之特臨其穴惴惴其慄彼蒼者天殱我良人如可贖
兮人百其身交交黃鳥止于桑誰從穆公子車仲行維
此仲行百夫之防臨其穴惴惴其慄彼蒼者天殱我良
人如可贖兮人百其身交交黃鳥止于楚誰從穆公子
車鍼虎維此鍼虎百夫之禦臨其穴惴惴其慄彼蒼者
天殱我良人如可贖兮人百其身(詩序黃鳥哀三良也國人刺穆公以人從)
(死而作是詩也鳥詩傳康公葬穆公以子車氏三子殉秦人哀之賦黃應劭注漢書云秦穆公與羣臣飲)
(酒酣公曰生共此樂死共此哀于是奄息仲行鍼虎許諾及公薨皆從死黃鳥詩所為作也信然是從君于)
(昏何良之有)
史記繆公卒葬雍從死者百七十七人秦之良臣子輿
氏三人名曰奄息仲行鍼虎亦在從死之中秦人哀之
為作歌黃鳥之詩君子曰秦繆公廣地益國東服彊晉
西霸戎夷然不為諸侯盟主亦宜哉死而棄民收其良
臣而從死且先王崩尚猶遺德垂法况奪之善人良臣
百姓所哀者乎是以知秦不能復東征也穆公子四十
人其太子罃代立是為康公
公羊傳(十二年)遂者何秦大夫也秦無大夫此何以書賢
繆公也何賢乎繆公以為能變也其為能變奈何惟諓
諓善竫言俾君子易怠而况乎我多有之惟一介斷斷
焉無他技其心休休能有容是難也
詩鴥彼晨風鬱彼北林未見君子憂心欽欽如何如何
忘我實多山有苞櫟隰有六駁未見君子憂心靡樂如
何如何忘我實多山有苞櫟隰有樹檖未見君子憂心
如醉如何如何忘我實多於我乎夏屋渠渠今也每
食無餘于嗟乎不承權輿於我乎每食四簋今也每食
不飽于嗟乎不承權輿(詩序晨風刺康公也忘穆公之業始棄其賢臣焉權輿刺康)
(公也忘先君之舊臣與賢者有始而無終也)
韓非子秦康公築臺三年荆人起兵將欲以兵攻齊任
妄曰飢召兵疾召兵勞召兵亂召兵君築臺三年今荆
人起兵將攻齊臣恐其攻齊為聲而以襲秦為實也不
如備之戍東邊荆人輟行
中國不可一日無霸也齊桓既沒晉文未興曠八年
而無霸矣無霸而有霸則秦穆公為之也穆公之初
年齊桓方盛會盟征伐不一及秦不惟不及秦且不
及晉晉獻公内亂易樹子以妾為妻葵邱之首戒也
興師致討宜莫如晉而桓公若罔聞焉何居桓猶獻
也如夫人者六人五公子皆求立已則多瑕何以正
人故里克两弑莫能問也穆公于是再置晉君輔以
紀綱之僕文公得是藉也以霸諸侯故曰晉之霸也
秦穆公其有焉定獻之亂成文之功中國再振是齊
桓所不能為者穆能為之矣秦晉世好締以昏媾乃
圍鄭之役秦受私盟二國之衅於兹焉始既而秦復
襲鄭晉襄墨絰以擊之隻輪不反春秋于是大惡秦
也斥而貶之為其貪遠國違黃髮亂人男女喪其師
徒也穆公悔過而能用賢彭衙再敗又復修德三舉
而晉不能争轉敗為功賢孰大焉内削戎患辟地千
里左氏大其悔過也為張其辭曰遂霸西戎豈不韙
哉書載秦誓取其悔過詩錄黃鳥譏其殺良其亂命
可戒其用人可法秦穆之為秦穆盡於此矣
繹史卷五十四
