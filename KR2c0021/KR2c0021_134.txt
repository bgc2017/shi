繹史卷一百三十四靈壁縣知縣馬驌撰
齊閔王滅宋
戰國策宋與楚為兄弟齊攻宋楚王言救宋宋因賣楚
重以求講於齊齊不聽蘇秦為宋謂齊相曰不如與之
以眀宋之賣楚重於齊也楚怒必絶於宋而事齊齊楚
合則攻宋易矣齊攻宋宋使臧子索救於荆荆王大
說許救甚勸臧子憂而反其御曰索救而得有憂色何
也臧子曰宋小而齊大夫救於小宋而惡於大齊此王
之所憂也而荆王說甚必以堅我我堅而齊敝荆之利
也臧子乃歸齊王果拔宋五城而荆王不至(韓非子同)
史記剔成四十一年剔成弟偃攻襲剔成剔成敗奔齊
偃自立為宋君
韓非子宋王與齊仇也築武宫謳癸倡行者止觀築者
不倦王聞召而賜之對曰臣師射稽之謳又賢於癸王
召射稽使之謳行者不止築者知倦王曰行者不止築
者知倦其謳不勝如癸美何也對曰王試度其功癸四
板射稽八板擿其堅癸五寸射稽二寸
吕氏春秋宋王謂其相唐鞅曰寡人所殺戮者衆矣而
羣臣愈不畏其故何也唐鞅對曰王之所罪盡不善者
也罪不善善者故為不畏王欲羣臣之畏也不若無辨
其善與不善而時罪之若此則羣臣畏矣居無幾何宋
君殺唐鞅
列子惠盎見宋康王康王蹀足謦欬疾言曰寡人之所
說者勇有力也不說為仁義者也客將何以教寡人惠
盎對曰臣有道於此使人雖有勇刺之不入雖有力擊
之弗中大王獨無意邪宋王曰善此寡人之所欲聞也
惠盎對曰夫刺之不入擊之不中此猶辱也臣有道於
此使人雖有勇弗敢刺雖有力弗敢擊夫弗敢非無其
志也臣有道於此使人本無其志也夫無其志者未有
愛利之心也臣有道於此使天下丈夫女子莫不驩然
皆欲愛利之此其賢於勇有力也四累之上也大王獨
無意邪宋王曰此寡人之所欲得也惠盎對曰孔墨是
已孔丘墨翟無地而為君無官而為長天下丈夫女子
莫不延頸舉踵而願安利之今大王萬乘之主也誠有
其志則四境之内皆得其利矣其賢於孔墨也遠矣宋
王無以應惠盎趨而出宋王謂左右曰辯矣客之以說
服寡人也(吕覽同王搜神記宋康王舍人韓憑娶妻何氏美康奪之憑怨王囚之論為城旦妻)
(密遺憑書繆其辭曰其雨淫淫河大水深日出當心既而王得書以示左右左右莫解其意臣蘇賀對曰其雨)
(淫淫言愁且思也河大水深不得往來也日出當心冇死志也俄而憑自殺妻乃隂腐其衣王與之登臺遂自)
(投臺左右攬之衣不中手而死遺書於帶曰王利其生妾利其死願以屍骨賜憑合葬王怒弗聽使里人埋之)
(冡相望也宿昔之間有大梓生於二冡之端旬日而盈抱屈體相就根交于下枝錯于上又有鴛鴦雌雄各一)
(恒棲樹上交頸悲鳴宋人哀之遂號其木曰相思樹從吕氏春秋宋王築為櫱帝䲭夷血高懸之射者甲胄)
(下血墜流地左右皆賀曰王之賢過湯武矣湯武勝人今王勝天賢不可以加矣宋王大悦飲酒室中有呼萬)
(歲者堂上盡應堂上已應堂下盡應門外庭中聞之莫敢不應)
史記君偃十一年自立為王東敗齊取五城南敗楚取
地三百里西敗魏軍乃與齊魏為敵國盛血以韋囊縣
而射之命曰射天淫於酒婦人羣臣諫者輙射之於是
諸侯皆曰桀宋宋其復為紂所為不可不誅告齊伐宋
戰國策宋康王之時有雀生&KR1942;於城之陬使史占之曰
小而生大必霸天下康王大喜於是滅滕伐薛取淮北
之地乃愈自信欲霸之速成故射天笞地斬社稷而焚
滅之曰威服天下鬼神罵國老諫臣為無顔之冠以示
勇剖傴之背鍥朝涉之胫而國人大駭齊聞而伐之民
散城不守王乃逃倪侯之館遂得而死見祥而不為祥
反為禍齊欲攻宋秦令起賈禁之齊乃援趙以伐宋
秦王怒属怨於趙李兑約五國以伐秦無功留天下之
兵於成臯而陰講於秦又欲與秦攻魏以解其怨而取
封焉魏王不說之齊人謂齊王曰臣為足下謂魏王曰
三晉皆有秦患今之攻秦也為趙也五國伐趙趙必亡
矣齊逐李兑李兑必死今之伐秦也以救李子之死也
今趙留天下之甲於成臯而陰鬻之於秦已講則令秦
攻魏以成其私封王之事趙也何得矣且王嘗濟於漳
而身朝於邯鄲抱陰成負蒿葛孼為趙蔽而趙無為王
行也今又以河陽姑密封其子而乃令秦攻王以便取
陰人比然而後知賢否如王若用所以事趙之半收齊
天下有敢謀王者乎王之事齊也無入朝之辱無割地
之費齊為王之故虚國於燕趙之前用兵於二千里之
外故攻城野戰未嘗不為王先被矢石也得二都割河
東盡效之於王自是之後秦攻魏齊未嘗不歲至於王
之境也請問王之所以報齊者可乎韓珉處於趙去齊
三千里王以此疑齊曰有秦陰今王又挾故薛公以為
相善韓徐以為上交尊虞商以為大客王顧可以反疑
於齊乎於是魏王聽此言也甚詘其欲事王也甚循其
怨於趙臣願王之亟聞魏而無庸見惡也臣請為王推
其怨於趙願王之陰重趙而無使秦之見王之重趙也
秦見之且亦重趙齊秦交重趙臣必見燕與韓魏亦且
重趙也皆且無取與趙治三國事趙趙從親以合於秦
必為王高矣臣故欲王之徧劫天下而皆私甘之也王
使臣以韓魏與燕劫趙使丹也甘之以趙劫韓魏使臣
也甘之以三晉劫秦使順也甘之以天下劫楚使珉也
甘之則天下皆偪秦以事王而不敢相私也交定而後
王擇焉齊將攻宋而秦楚禁之齊因欲與趙趙不聽
齊乃令公孫衍說李兑以攻宋而定封焉李兑乃謂齊
王曰臣之所以堅三晉以攻秦者非以為齊得利秦之
毁也欲以使攻宋也而宋置太子以為王下親其上而
守堅臣是以欲足下之速歸休士民也今太子走諸善
太子者皆有死心若復攻之其國必有亂而太子在外
此亦舉宋之時也已臣為足下使公孫衍說奉陽君曰
君之身老矣封不可不早定也為君慮封莫若於宋他
國莫可夫秦人貪韓魏危燕楚僻中山之地薄莫若於
隂夫今之時不可復得已宋之罪重齊之怒深殘亂宋
德大齊定身封此百代一時也已奉陽君甚貪之唯得
大封齊無大異臣願足下之大發攻宋之舉而無庸致
兵以觀奉陽君之應足下也縣陰以甘之循有燕以臨
之而臣待忠之封事必大成臣又願足下有地效於襄
安君以資臣也足下果殘宋此兩地之時也足下何愛
焉若足下不得志於宋與國何敢望也足下以此資臣
也臣循燕觀趙則足下擊潰而决天下矣五國伐秦
無功罷於成臯趙欲講於秦楚與韓魏將應之齊弗欲
蘇代謂齊王曰臣已為足下見奉陽君矣臣謂奉陽君
曰天下散而争秦秦必據宋魏冉必妬君之有隂也秦
王貪魏冉妬則隂不可得已矣君無講齊必攻宋齊攻
宋則楚必攻宋魏必攻宋燕趙助之五國據宋不至一
二月陰必得矣得陰而講秦雖有變君無患矣若不得
已而必講則願五國復堅約五國願得趙足下雄飛與
韓氏大吏東勉齊王必無名禁珉也使臣守約若與國
有倍約者以四國攻之無倍約者而秦侵約五國復堅
而儐之今韓魏與齊相疑也若復不堅約而講臣恐與
國之大亂也齊秦非復合也必有踦重者矣復合與踦
重者皆非趙之利也且天下散而事秦是秦制天下也
秦制天下將何以天下為臣願君之蚤計也天下争秦
有六舉皆不利趙矣天下争秦秦王受負海之國合負
親之交以據中國而求利於三晉是秦之一舉也秦行
是計不利於趙而君終不得陰一矣天下争秦秦王内
韓珉於齊内成陽君於韓相魏懷於魏復合衍交兩王
王賁韓佗之曹皆起而行事是秦之一舉也秦行是計
也不利於趙而君不得陰二矣天下争秦秦王受齊受
趙三強三親以據魏而求安邑是秦之一舉也秦行是
計齊趙應之魏不待伐抱安邑而倍秦秦得安邑之饒
魏為上交韓必入朝秦過趙已安邑矣秦行是計不利
於趙而君必不得隂三矣天下争秦秦堅燕趙之交以
伐齊收楚與韓珉而攻魏是秦之一舉也秦行是計而
燕趙應之燕趙伐齊兵始用秦因收楚而攻魏不至一
二月魏必破矣秦舉安邑而塞女戟韓之太原絶下軹
道南陽而伐魏絶韓包二周即趙自銷鑠矣國燥於秦
兵分於齊非趙之利也而君終身不得陰四矣天下争
秦秦堅三晉之交攻齊國破財詘而兵東分於齊秦按
兵攻魏取安邑是秦之一舉也秦行是計也君按救魏
是以攻齊之已敝救之而與秦争戰也君不救也韓魏
焉免西合國在謀之中而君有終身不得陰五矣天下
争秦秦案為義存亡繼絶固危扶弱定無罪之君必起
中山與勝焉秦起中山與勝而宋趙同命何暇言陰六
矣故曰君必無講則陰必得矣奉陽君曰善乃絶和於
秦而收齊魏以成取陰五國伐秦無功而還其後齊
欲伐宋而秦禁之齊令宋郭之秦請合而以伐宋秦王
許之魏王畏齊秦之合也欲講於秦謂魏王曰秦王謂
宋郭曰分宋之城服宋之彊者六國也乘宋之敝而與
王争得者楚魏也請為王無禁楚之伐魏也而王獨舉
宋王之伐宋也請剛柔而皆用之如宋者欺之不為逆
殺之不為讐者也王無與之講以取地既已得地又以
力攻之期於啗宋而已矣臣聞此言而竊為王患秦必
且用此於王矣又必且劫王以求地既已得地又且以
力攻王又必謂王使王輕齊齊魏之交已醜又且收齊
以東索於王秦嘗用此於楚矣又嘗用此於韓矣願王
之深計之也秦善魏不可知也已故為王計太上伐秦
其次賓秦其次堅約而詳講與國無相讐也秦齊合國
不可為也己王其聽臣也必無與講秦權重魏魏冉眀
熟是故有為足下傷秦者不敢顯也天下可令伐秦則
隂勸而弗敢圖也見天下之傷秦也則先鬻與國而以
自解也天下可令賓秦則為劫於與國而不得已者天
下不可則先去而以秦為上交以自重也如是人者鬻
王以為資者也而焉能免國於患免國於患者必窮三
節而行其上上不可則行其中中不可則行其下下不
可則明不與秦而生以殘秦使秦皆無百怨百利唯己
之曾安無令天下鬻之以合於秦是免國於患者之計
也臣何足以當之雖然願足下之論臣之計也燕齊讐
國也秦兄弟之交也合讐國以伐婚姻臣為之苦矣黃
帝戰於涿鹿之野而西戎之兵不至禹攻三苖而東夷
之民不赴以燕齊伐秦黃帝之所難也而臣已致燕甲
而起齊兵矣臣又徧事三晉之吏奉陽君孟嘗君韓珉
周最周韓餘為徒從而下之恐其伐秦之疑也又身自
醜於秦扮之請焚天下之秦符者臣也次𫝊焚符之約
者臣也次使五國約閉秦關者臣也奉陽君韓餘為既
和矣蘇修朱嬰皆陰在邯鄲臣又說齊王而往敗之天
下共講因使蘇修游天下之語而以齊為上交兵請伐
魏臣又争之以死而果西因蘇修重報臣非不知秦權
之重也然而所以為之者為足下也
史記齊湣王三十八年伐宋秦昭王怒曰吾愛宋與愛
新城陽晉同韓聶與吾友也而攻吾所愛何也蘇代為
齊謂秦王曰韓聶之攻宋所以為王也齊彊輔之以宋
楚魏必恐恐必西事秦是王不煩一兵不傷一士無事
而割安邑也此韓聶之所禱於王也秦王曰吾患齊之
難知一從一衡其說何也對曰天下國令齊可知乎齊
以攻宋其知事秦以萬乘之國自輔不西事秦則宋治
不安中國白頭游敖之士皆積智欲離齊秦之交伏式
結軼西馳者未有一人言善齊者也伏式結軼東馳者
未有一人言善秦者也何則皆不欲齊秦之合也何晉
楚之智而齊秦之愚也晉楚合必議齊秦齊秦合必圖
晉楚請以此决事秦王曰諾於是齊遂伐宋宋王出亡
死於温齊南割楚之淮北西侵三晉欲以并周室為天
子泗上諸侯鄒魯之君皆稱臣諸侯恐懼(國策此章齊俱作韓與)
(史不合宜從史文)
吕氏春秋齊攻宋宋王使人候齊寇之所至使者還曰
齊寇近矣國人恐矣左右皆謂宋王曰此所謂肉自至
蟲者也以宋之彊齊兵之弱惡能如此宋王因怒而詘
殺之又使人往視齊寇使者報如前宋王又怒詘殺之
如此者三其後又使人往視齊寇近矣國人恐矣使者
遇其兄曰國危甚矣若將安適其弟曰為兄視齊寇不
意其近而國人恐如此也今又私患鄉之先視齊寇者
皆以寇之近也報而死今也報其情死不報其情又恐
死將若何其兄曰如報其情有且先夫死者死先夫亡
者亡於是報於王曰殊不知齊寇之所在國人甚安王
大喜左右皆曰鄉之死者宜矣王多賜之金寇至王自
投車上馳而走此人得以富於他國夫登山而視牛若
羊視羊若豚牛之性不若羊羊之性不若豚所自視之
勢過也而因怒於牛羊之小也此狂夫之大者狂而以
行賞罰此戴氏之所以絶也
史記王偃立四十七年齊湣王與魏楚伐宋殺王偃遂
滅宋而三分其地
繹史卷一百三十四
