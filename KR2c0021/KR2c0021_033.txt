繹史卷三十三靈壁縣知縣馬驌撰
衛州吁宣姜之亂
詩考槃在澗碩人之寬獨寐寤言永矢弗諼考槃在阿
碩人之薖獨寐寤歌永矢弗過考槃在陸碩人之軸獨
寐寤宿永矢弗告(詩序考槃刺莊公也不能繼先公之業使賢者退而竆處)
史記莊公五年取齊女為夫人好而無子又取陳女為
夫人生子蚤死陳女女弟亦幸於莊公而生子完完母
死莊公令夫人齊女子之立為太子莊公有寵妾生子
州吁十八年州吁長好兵莊公使將石碏諫莊公曰庶
子好兵使將亂自此起不聽(列女傳齊女為衛莊公夫人號曰莊姜始往操行衰)
(隋心淫佚冶容傳母見其婦道不正諭之云子之家世世尊榮當為民法則子之質聰逹於事當為人表式儀)
(貌莊麗不可不自修整衣錦絅裳餙在輿馬是不貴德也乃作詩曰碩人其頎衣錦絅衣齊侯之子衛侯之妻)
(東宫之妹邢侯之姨譚公維私砥厲女以高節女遂感而自修君子善傅母之妨未然也與毛詩說異見下)
詩碩人其頎衣錦褧衣齊侯之子衛侯之妻東宮之妹
邢侯之姨譚公維私手如柔荑膚如凝脂領如蝤蠐齒
如瓠犀螓首蛾眉巧笑倩兮美目盼兮碩人敖敖說于
農郊四牡有驕朱幩鑣鑣翟茀以朝大夫夙退無使君
勞河水洋洋北流活活施罛濊濊鱣鮪發發葭菼揭揭
庶姜孼孼庶士有朅(詩序碩人閔莊姜也莊公惑於嬖妾使驕上僭莊姜賢而不答終以)
(無子國人閔而憂之)綠兮衣兮綠衣黃裏心之憂矣曷維其已
綠兮衣兮綠衣黃裳心之憂矣曷維其亡綠兮絲兮女
所治兮我思古人俾無訧兮絺兮綌兮淒其以風我思
古人實獲我心日居月諸照臨下土乃如之人兮逝
不古處胡能有定寧不我顧日居月諸下土是冒乃如
之人兮逝不相好胡能有定寧不我報日居月諸出自
東方乃如之人兮德音無良胡能有定俾也可忘日居
月諸東方自出父兮母兮畜我不䘚胡能有定報我不
述終風且暴顧我則笑謔浪笑敖中心是悼終風且
霾惠然肯來莫往莫來悠悠我思終風且曀不日有曀
寤言不寐願言則嚏曀曀其隂虺虺其靁寤言不寐願
言則懷(詩序綠衣衛莊姜傷已也妾上僭夫人失位而作是詩也日月衛莊姜傷已也遭州吁之難)
(傷已不見答於先君以至困竆之詩也也終風衛莊姜傷已也遭州吁之暴見侮慢而不能正朱子曰日)
(月終風二詩皆莊公在時所作日月言寧不我顧猶有望之之意終風詩有夫婦之情無母子之意二詩當在)
(燕燕之前序說誤也)
左傳(隱公三年)衛莊公娶于齊東宮得臣之妹曰莊姜美而
無子衛人所為賦碩人也又娶于陳曰厲媯生孝伯早
死其娣戴媯生桓公莊姜以為己子公子州吁嬖人之
子也有寵而好兵公弗禁莊姜惡之石碏諫曰臣聞愛
子教之以義方弗納於邪驕奢淫泆所自邪也四者之
來寵禄過也將立州吁乃定之矣若猶未也階之為禍
夫寵而不驕驕而能降降而不憾憾而能眕者鮮矣且夫
賤妨貴少陵長遠閒親新閒舊小加大淫破義所謂六
逆也君義臣行父慈子孝兄愛弟敬所謂六順也去順
效逆所以速禍也君人者將禍是務去而速之無乃不
可乎弗聽其子厚與州吁游禁之不可桓公立乃老(衛)
(桓公之立在春秋以前周平王三十七年至是十五年矣史記桓公二年弟州吁驕奢桓公絀之州吁出奔)
(求三年鄭伯弟段攻其兄不勝亡而州吁與之友按左傳無出奔及友段事)四年春衛
州吁弑桓公而立(公羊傳曷為以國氏當國也也穀梁傳大夫弑其君以國氏者嫌弑而)
(代之也立史記十六年州吁收聚衛亡人以襲殺桓公州吁自為衛君韓非子衛州吁重於衛擬於君羣)
(臣百姓盡畏其勢重州吁果殺其君而奪之政)
詩燕燕于飛差池其羽之子于歸遠送于野瞻望弗及
泣涕如雨燕燕于飛頡之頏之之子于歸遠于將之瞻
望弗及佇立以泣燕燕于飛下上其音之子于歸遠送
于南瞻望弗及實勞我心仲氏任只其心塞淵終温且
惠淑慎其身先君之思以勖寡人(詩序燕燕衛莊姜送歸妾也詩傳戴媯)
(歸于陳莊姜贈之于野賦燕燕朱子云遠送于南可為送戴媯之驗以陳在衛南也但史記稱完母死復與)
(此不同)
左傳宋殤公之即位也公子馮出奔鄭鄭人欲納之及
衛州吁立將修先君之怨於鄭而求寵於諸侯以和其
民使告於宋曰君若伐鄭以除君害君為主敝邑以賦
與陳蔡從則衛國之願也宋人許之於是陳蔡方睦於
衛故宋公陳侯蔡人衛人伐鄭圍其東門五日而還公
問於衆仲曰衛州吁其成乎對曰臣聞以德和民不聞
以亂以亂猶治絲而棼之也夫州吁阻兵而安忍阻兵
無衆安忍無親衆叛親離難以濟矣夫兵猶火也弗戢
將自焚也夫州吁弑其君而虐用其民於是乎不務令
德而欲以亂成必不免矣(史記為鄭伯弟段欲伐鄭請宋陳蔡與俱三國皆許州吁)
(左傳四國伐鄭之役以宋公子馮在焉非為叔段也史記蓋舛誤)
詩擊鼔其鏜踊躍用兵土國城漕我獨南行從孫子仲
平陳與宋不我以歸憂心有忡爰居爰處爰喪其馬于以
求之于林之下死生契闊與子成說執子之手與子偕
老于嗟闊兮不我活兮于嗟洵兮不我信兮(詩序擊鼔怨州吁也)
(衛州吁用兵暴亂使公孫文仲將而平陳與宋國人怨其勇而無禮也)
左傳秋諸侯復伐鄭宋公使來乞師公辭之羽父請以
師會之公弗許固請而行故書曰翬帥師疾之也諸侯
之師敗鄭徒兵取其禾而還州吁未能和其民厚問
定君於石子石子曰王覲為可曰何以得覲曰陳桓公
方有寵於王陳衛方睦若朝陳使請必可得也厚從州
吁如陳石碏使告於陳曰衛國褊小老夫耄矣無能為
也此二人者實弑寡君敢即圖之陳人執之而請涖于
衛九月衛人使右宰醜涖殺州吁于濮石碏使其宰獳
羊肩涖殺石厚于陳君子曰石碏純臣也惡州吁而厚
與焉大義滅親其是之謂乎衛人逆公子晉于邢冬十
二月宣公即位書曰衛人立晉衆也(公羊傳其稱人何討賊之辭也晉者)
(何公子晉也立者何立者不宜立也其稱人何衆立之之辭也然則孰立之石碏立之石碏立之則其稱人何)
(衆之所欲立也衆雖欲立之其立之非也謹穀梁傳稱人以殺殺有罪也祝吁之挈失嫌也其月之也于濮)
(者譏失賊也衛人者衆辭也立者不宜立者也晉之名惡也其稱人以立之何也得衆也得衆則是賢也賢則)
(其曰不宜立何也春秋之義諸侯與正而不與賢也桓史記州吁新立好兵弑桓公衛人皆不愛石碏乃因)
(公母家於陳詳為善州吁至鄭郊石碏與陳侯共謀使右宰醜進食因殺州吁于濮而迎桓公弟晉於邢而立)
(之是為宣公史與左氏微異)(五年)夏葬衛桓公衛亂是以緩(穀梁傳月葬故)
(也)四月鄭人侵衛牧以報東門之役衛人以燕師伐
鄭鄭祭足原繁洩駕以三軍軍其前使曼伯與子元潛
軍軍其後燕人畏鄭三軍而不虞制人六月鄭二公子
以制人敗燕師于北制君子曰不備不虞不可以師
衛之亂也郕人侵衛故衛師入郕(公羊傳曷為或言率師或不言率師將尊)
(師衆稱某率師將尊師少稱將將卑師衆稱師將卑師少稱人君將不言率師書其重者也穀梁傳入者内)
(弗受也郕國也將卑師衆曰師)(桓公三年)夏齊侯衛侯胥命于蒲不盟也
(公羊傳胥命者何相命也何言乎相命近正也此其為近正奈何古者不盟結言而退穀梁傳胥之為言猶)
(相也相命而信諭謹言而退以是為近正也是必一人先其以相言之何也不以齊侯命衛侯也已上州吁之)
(亂)
詩凱風自南吹彼棘心棘心夭夭母氏劬勞凱風自南
吹彼棘薪母氏聖善我無令人爰有寒泉在浚之下有
子七人母氏勞苦睍睆黃鳥載好其音有子七人莫慰
母心(詩序凱風美孝子也衛之淫風流行雖有七子之母猶不能安其室故美七子能盡其孝道以慰其)
(母心而成其志爾朱子曰此七子自責之辭非美七子也按鄭譜以此詩在擊鼔雄雉之閒故屬之州吁然)
(序稱淫風流行似當屬宣公也姑闕之以俟考)雄雉于飛泄泄其羽我之懷
矣自詒伊阻雄雉于飛下上其音展矣君子實勞我心
瞻彼日月悠悠我思道之云遠曷云能來百爾君子不
知德行不忮不求何用不臧(詩序雄雉刺衛宣公也淫亂不恤國事軍旅數起大)
(夫久役男女怨曠國人患之而作是詩)匏有苦葉濟有深涉深則厲淺
則揭有瀰濟盈有鷕雉鳴濟盈不濡軌雉鳴求其牡雝
雝鳴鴈旭日始旦士如歸妻迨冰未泮招招舟子人涉
卬否人涉卬否卬須我友習習谷風以隂以雨黽勉
同心不宜有怒采葑采菲無以下體德音莫違及爾同
死行道遲遲中心有違不遠伊邇薄送我畿誰謂荼苦
其甘如薺宴爾新昏如兄如弟涇以渭濁湜湜其沚宴
爾新昏不我屑以母逝我梁毋發我笱我躬不閱遑恤
我後就其深矣方之舟之就其淺矣泳之游之何有何
亡黽勉求之凡民有喪匍匐救之不我能慉反以我為
讎既阻我德賈用不售昔育恐育鞠及爾顛覆既生既
育比予于毒我有旨蓄亦以御冬宴爾新昏以我御竆
有洸有潰既詒我肄不念昔者伊余來塈氓之蚩蚩
抱布貿絲匪來貿絲來即我謀送子涉淇至于頓丘匪
我愆期子無良媒將子無怒秋以為期乘彼垝垣以望
復關不見復關泣涕漣漣既見復關載笑載言爾卜爾
筮體無咎言以爾車來以我賄遷桑之未落其葉沃若
于嗟鳩兮無食桑葚于嗟女兮無與士眈士之耽兮猶
可說也女之耽兮不可說也桑之落矣其黃而隕自我
徂爾三歲食貧淇水湯湯漸車帷裳女也不爽士貳其
行士也㒺極二三其德三歲為婦靡室勞矣夙興夜寐
靡有朝矣言既遂矣至于暴矣兄弟不知咥其笑矣靜
言思之躬自悼矣及爾偕老老使我怨淇則有岸隰則
有泮總角之宴言笑晏晏信誓旦旦不思其反反是不
思亦已焉哉(詩序匏有苦葉刺衛宣公也公與夫人竝為淫亂谷風刺夫婦失道也衛人化其)
(上淫於新昏而棄其舊室夫婦離絶國俗傷敗焉遂氓刺時也宣公之時禮義消亡淫風大行男女無别相)
(奔誘華落色衰復相棄背或乃困而自悔喪其妃耦故序其事以風焉美反正刺淫泆也傳稱宣公上烝夷)
(姜下納伋妻是其淫亂無禮義故下皆化之谷風氓諸詩所由作也但序所謂夫人者不知何指若夷姜則公)
(之庶母似不得為夫人若宣姜則諸詩不宜在新臺以前)式微式微胡不歸微君之
故胡為乎中露式微式微胡不歸微君之躬胡為乎泥
中旄丘之葛兮何誕之節兮叔兮伯兮何多日也何
其處也必有與也何其久也必有以也狐裘蒙戎匪車
不東叔兮伯兮靡所與同瑣兮尾兮流離之子叔兮伯
兮褎如充耳(詩序式微黎侯寓于衛其臣勸以歸也于旄邱責衛伯也狄人迫逐黎侯黎侯寓)
(衛衛不能修方伯連率之職黎之臣子以責於衛也與左傳魯宣公十六年晉滅赤狄數之以其奪黎氏地)
(此脗合但彼在衛穆公時去宣公遠矣或黎氏世受狄害不得強合為一事也列女傳黎莊夫人衛侯之女)
(也既往而不同欲未嘗得見其傳母閔夫人賢謂夫人曰胡不去乎乃作詩曰式微式微胡不歸夫人曰婦人)
(之道一而已矣彼雖不吾以吾何可以離於婦道乎乃作詩曰微君之故胡為乎中路終執貞一以俟君命君)
(子故序之以編詩此說大異)簡兮簡兮方將萬舞日之方中在前上
處碩人俁俁公庭萬舞有力如虎執轡如組左手執籥
右手秉翟赫如渥赭公言錫爵山有榛隰有苓云誰之
思西方美人彼美人兮西方之人兮出自北門憂心
殷殷終窶且貧莫知我艱已焉哉天實為之謂之何哉
王事適我政事一埤益我我入自外室人交徧讁我已
焉哉天實為之謂之何哉王事敦我政事一埤遺我我
入自外室人交徧摧我已焉哉天實為之謂之何哉(詩序)
(簡兮刺不用賢也衛之賢者仕於伶官皆可以承事王者也北門刺仕不得志也言衛之忠臣不得其志爾)
北風其凉雨雪其雱惠而好我攜手同行其虚其邪既
亟只且北風其喈雨雪其霏惠而好我攜手同歸其虚
其邪既亟只且莫赤匪狐莫黑匪烏惠而好我攜手同
車其虚其邪既亟只且(詩序北風刺虐也衛國竝為威虐百姓不親莫不相攜持而去)
(焉)毖彼泉水亦流于淇有懷于衛靡日不思孌彼諸姬
聊與之謀出宿于泲飲餞于禰女子有行遠父母兄弟
問我諸姑遂及伯姊出宿于干飲餞于言載脂載牽還
車言邁遄臻于衛不瑕有害我思肥泉兹之永歎思須
與漕我心悠悠駕言出遊以寫我憂籊籊竹竿以釣
于淇豈不爾思遠莫致之泉源在左淇水在右女子有
行遠父母兄弟淇水在右泉源在左巧笑之瑳佩玉之
儺淇水滺滺檜楫松舟駕言出遊以寫我憂(詩序泉水衛女思歸)
(也嫁於諸侯父母終思歸寧而不得故作是詩以自見也竹竿衛女思歸也適異國而不見答思而能以禮)
(者也)靜女其姝俟我於城隅愛而不見搔首踟躕靜女
其孌貽我彤管彤管有煒說懌女美自牧歸荑洵美且
異匪女之為美美人之貽(詩序靜女刺時也衛君無道夫人無德朱子曰此淫奔)
(期會之詩也序全然不似詩意)有狐綏綏在彼淇梁心之憂矣之子
無裳有狐綏綏在彼淇厲心之憂矣之子無帶有狐綏
綏在彼淇側心之憂矣之子無服(詩序有狐刺時也衛之男女失時喪其妃)
(耦焉古者國有凶荒則殺禮而多昏會男女之無夫家者所以育人民也鄭譜此詩屬宣公)
史記初宣公愛夫人夷姜夷姜生子伋以為太子而令
右公子傅之右公子為太子取齊女未入室而宣公見
所欲為太子婦者好說而自取之更為太子取他女宣
公得齊女生子壽子朔令左公子傅之太子伋母死宣
公正夫人與朔共讒惡太子伋宣公自以其奪太子妻
也心惡太子欲廢之及聞其惡大怒乃使太子伋於齊
而令盜遮界上殺之與太子白旄而告界盜見持白旄
者殺之且行子朔之兄壽太子異母弟也知朔之惡太
子而君欲殺之乃謂太子曰界盜見太子白旄即殺太
子太子可毋行太子曰逆父命求生不可遂行壽見太
子不止乃盜其白旄而先馳至界界盜見其驗即殺之
壽已死而太子伋又至謂盜曰所當殺乃我也盜并殺
太子伋以報宣公宣公乃以子朔為太子
詩新臺有泚河水瀰瀰燕婉之求籧篨不鮮新臺有洒
河水浼浼燕婉之求籧篨不殄魚網之設鴻則離之燕
婉之求得此戚施二子乘舟汎汎其景願言思子中
心養養二子乘舟汎汎其逝願言思子不瑕有害(詩序新臺)
(刺衛宣公也納伋之妻作新臺于河上而要之國人惡之而作是詩也二子乘舟思伋壽也衛宣公之二子)
(爭相為死國人傷而思之作是詩也朔詩序衛宣公之子伋也壽也朔也伋前母子也壽與後母子也壽之)
(母與朔謀欲殺太子伋而立壽也使人與伋乘舟於河中將沈而殺之壽知不能止也因與之同舟舟人不得)
(殺伋方乘舟時伋傅母恐其死也閔而作詩二子乘舟之詩是也於是壽閔其兄之且見害作憂思之詩黍離)
(之詩是也又使伋之齊將使盜見載旌要而殺之壽止伋伋曰棄父之命非子道也不可壽又與之偕行壽之)
(母知不能止也因戒之曰壽無為前也壽又為前竊伋旌以先行幾及齊矣盜見而殺之伋至見壽之死痛其)
(代已死涕泣悲哀遂載其屍還至境而自殺兄弟俱死故君子義此二人而傷宣公之聽讒也詩事不同以)
(黍離為壽所作尤異)
史記十九年宣公䘚太子朔立是為惠公(穀梁傳十二年衛侯晉䘚)
(再稱日決日義也)
左傳(十六年)初衛宣公烝于夷姜生急子屬諸右公子為
之娶于齊而美公取之生壽及朔屬壽于左公子夷姜
縊宣姜與公子朔構急子公使諸齊使盜待諸莘將殺
之壽子告之使行不可曰棄父之命惡用子矣有無父
之國則可也及行飲以酒壽子載其旌以先盜殺之急
子至曰我之求也此何罪請殺我乎又殺之二公子故
怨惠公十一月左公子洩右公子職立公子黔牟惠公
奔齊(史記左右公子不平朔之立也惠公四年左右公子怨惠公之讒殺前太子伋而代立乃作亂攻惠)
(公立太子伋之弟黔牟為君惠公奔齊)
公羊傳衛侯朔何以名絶曷為絶之得罪于天子也其
得罪于天子奈何見使守衛朔而不能使衛小衆越在
岱隂齊屬負兹舍不即罪爾(榖梁傳朔之名惡也天子召而不往也)
左傳(莊公五年)冬伐衛納惠公也(公羊傳此伐衛何納朔也曷為不言納衛侯朔辟王)
(也所穀梁傳是齊侯宋公也其曰人何也人諸侯以人公也其人公何也逆天王之命也)六年
春王人救衛(公羊傳王人者何微者也子突者何貴也貴則其稱人何繋諸人也曷為繫諸人王)
(人耳穀梁傳王人卑者也稱名貴之也善救衛也救者善則伐者不正矣)夏衛侯入放公子
黔牟于周放甯跪于秦殺左公子洩右公子職乃即位
君子以二公子之立黔牟為不度矣夫能固位者必度
其本末而後立衷焉不知其本不謀知本之不枝弗強
詩云本枝百世(公羊傳衛侯朔何以名絶曷為絶之犯命也其言入何簒辭也曷為或言致會)
(或言致伐得意致會不得意致伐衛侯朔入于衛何以致伐不敢勝天子也榖梁傳其不言伐衛納朔何也)
(不逆天王之命也入者内弗受也何用弗受也為以王命絶之也朔之名惡也朔入逆則出順矣朔出入名以)
(王命絶之也惡事不致此其致何也不致則無用見公之惡事之成也)
史記衛君黔牟立八年齊襄公率諸侯奉王命共伐衛
納衛惠公誅左右公子衛君黔牟奔于周惠公復立惠
公立三年出亡亡八年復入與前通年凡十三年矣(春)
(秋諸侯逆王命此云奉王命誤也又按左氏朔立四年出亡亡八年復入通年十二年此云十三年既與左氏)
(不同復與上數不合年表十年復入也)
左傳冬齊人來歸衛寳文姜請之也(公羊傳此衛寳也則齊人曷為來歸)
(之衛人歸之也衛人歸之則其稱齊人何讓乎我也其讓乎我奈何齊侯曰此非寡人之力魯侯之力也榖)
(梁傳以齊首之分惡於齊也使之如下齊而來我然惡戰則殺矣已上宣姜之亂)
衛自周室東遷由莊公以迄惠懿盖數世未寧也豈
康叔之烈至此中衰與莊公外退賢者内惑嬖庶綠
衣賦於上而夫人憂碩人作於下而國人怨幸而獲
歿亂之來也其何日之有桓公嗣立十三年而入春
秋越四年經大書曰衛州吁弑其君完衛無君矣而
稱人以伐鄭經再書焉嗟行役而賦擊鼓者州吁為
之也於是乎平陳與宋四國偕作簒逆之子輒能連
師動衆諸侯麋集而景從焉豈其大惡未昭抑將以
終稔其罪邪考當日東門之師僅五日耳未至曠時
持久而怨誹交作其故何哉良由弑立之主衆莫為
用況乎竊國八月而師旅再警假使在位日久當不
止宋殤之十年十一戰也怨讟之聲内外竝起燕燕
興悲終風且怨民曰曷喪母歎無歸幸有純臣而先
君之讎可復斯民之賊可除讀春秋至此曰猶有天
道焉孰謂州吁方誅而宣公復繼之以淫亂烝夷姜
而納急婦淫風化於國中迄今讀衛詩至匏葉新臺
諸篇不堪聞矣獨是於鳥獸亂行之時而急壽能以
死相讓二子乘舟古今同閔乃知貞義之性雖時竆
而不易方類何足槩焉宣公既沒黔牟者急子之母
弟也以次當嗣為君矣二公子不以此時拒朔使其
竊位四載然後逐之是何也公羊氏曰朔得罪於天
子也然則惠之初立籧篨雖殞牝雞方鳴二公子雖
欲圖之尚無其閒今也開釁王室正罪有辭抗義援
立因隙為功逆朔之罪天下其共聞矣奈何五國之
師受寳助亂王人不競竟使佩觿之童子賊守正之
親臣二子不幸無功非其立君之不度也殆天未厭
亂抑將有以大滅衛乎
繹史卷三十三
