繹史卷三十四靈壁縣知縣馬驌撰
宋殤公閔公之弑
左傳(隠公元年)惠公之季年敗宋師于黃公立而求成焉九
月及宋人盟于宿始通也(公羊傳孰及之内之微者也榖梁傳及者何内卑者也)
(宋人外卑者也卑者之盟不日宿邑名也)(三年)宋穆公疾召大司馬孔父而
屬殤公焉曰先君舍與夷而立寡人寡人弗敢忘若以大
夫之靈得保首領以沒先君若問與夷其將何辭以對
請子奉之以主社稷寡人雖死亦無悔焉對曰羣臣願
奉馮也公曰不可先君以寡人為賢使主社稷若棄德
不讓是廢先君之舉也豈曰能賢光昭先君之令德可
不務乎吾子其無廢先君之功使公子馮出居于鄭八
月庚辰宋穆公䘚殤公即位君子曰宋宣公可謂知人
矣立穆公其子饗之命以義夫商頌曰殷受命咸宜百
禄是荷其是之謂乎
公羊傳葬者曷為或日或不日不及時而日渴葬也不
及時而不日慢葬也過時而日隠之也過時而不日謂
之不能葬也當時而不日正也當時而日危不得葬也
此當時何危爾宣公謂繆公曰以吾愛與夷則不若愛
女以為社稷宗廟主則與夷不若女盍終為君矣宣公
死繆公立繆公逐其二子莊公馮與左師勃曰爾為吾
子生毋相見死毋相哭與夷復曰先君之所為不與臣
國而納國乎君者以君可以為社稷宗廟主也今君逐
君之二子而將致國乎與夷此非先君之意也且使子
而可逐則先君其逐臣矣繆公曰先君之不爾逐可知
矣吾立乎此攝也終致國乎與夷莊公馮弑與夷故君
子大居正宋之禍宣公為之也(穀梁傳諸侯日䘚正也日葬何也危不得葬也)
左傳冬齊鄭盟于石門尋盧之盟也庚戌鄭伯之車僨
于濟(四年)公與宋公為會將尋宿之盟未及期衛人來
告亂夏公及宋公遇于清(公羊傳遇者何不期也一君出一君要之也榖梁傳及者)
(内為志焉爾遇者志相得也)(五年)宋人取邾田邾人告於鄭曰請君
釋憾於宋敝邑為道鄭人以王師會之伐宋入其郛以
報東門之役宋人使來告命公聞其入郛也將救之問
於使者曰師何及對曰未及國公怒乃止辭使者曰君
命寡人同恤社稷之難今問諸使者曰師未及國非寡
人之所敢知也宋人伐鄭圍長葛以報入郛之役也
榖梁傳伐國不言圍邑此其言圍何也久之也伐不踰
時戰不逐奔誅不填服苞人民毆牛馬曰侵斬樹木壞
宫室曰伐(公羊傳邑不言圍此其言圍何彊也)
左傳六年春鄭人來渝平更成也
公羊傳輸平者何輸平猶墮成也何言乎墮成敗其成
也曰吾成敗矣吾與鄭人未有成也吾與鄭人則曷為
末有成狐壤之戰隠公獲焉然則何以不言戰諱獲也
(榖梁傳輸者墮也平之為言以道成也來輸平者不果成也)
左傳夏盟于艾始平於齊也秋宋人取長葛(公羊傳外取邑)
(不書此何以書久也也穀梁傳外取邑不志此其志何久之也)(七年)齊侯使夷仲年
來聘結艾之盟也(公羊傳其稱弟何母弟稱弟母兄稱兄穀梁傳諸侯之尊弟兄不得以)
(屬通其弟云者以其來接于我舉其貴者也)秋宋及鄭平七月庚申盟于
宿公伐邾為宋討也八年春齊侯將平宋衛有會期
宋公以幣請于衛請先相見衛侯許之故遇于犬邱齊
人䘚平宋衛于鄭秋會于温盟于瓦屋以釋東門之役
禮也冬齊侯使來告成三國公使衆仲對曰君釋三國
之圖以鳩其民君之惠也寡君聞命矣敢不承受君之
明德
榖梁傳不期而會曰遇遇者志相得也外盟不日此其
日何也諸侯之參盟於是始故謹而日之也誥誓不及
五帝盟詛不及三王交質子不及二伯
左傳(九年)宋公不王鄭伯為王左卿士以王命討之伐宋
宋以入郛之役怨公不告命公怒絶宋使秋鄭人以王
命來告伐宋冬公會齊侯于防謀伐宋也(榖梁傳會者外為主焉爾)
十年春王正月公會齊侯鄭伯于中邱癸丑盟于鄧
為師期夏五月羽父先會齊侯鄭伯伐宋六月戊申公
會齊侯鄭伯于老桃壬戌公敗宋師于菅庚午鄭師入
郜辛未歸于我庚辰鄭師入防辛巳歸于我君子謂鄭
莊公於是乎可謂正矣以王命討不庭不貪其土以勞
王爵正之體也蔡人衛人郕人不會王命秋七月庚寅
鄭師入郊猶在郊宋人衛人入鄭蔡人從之伐戴八月
壬戌鄭伯圍戴癸亥克之取三師焉宋衛既入鄭而以
伐戴召蔡人蔡人怒故不和而敗九月戊寅鄭伯入宋
冬齊人鄭人入郕討違王命也(公羊傳此公子翬也何以不稱公子貶曷為貶)
(隠之罪人也故終隠之篇貶也取邑不日此何以日一月而再取也何言乎一月而再取甚之也内大惡諱此)
(其言甚之何春秋錄内而略外於外大惡書小惡不書於内大惡諱小惡書其言伐取之何易也其易奈何因)
(其力也因誰之力因宋人蔡人衛人之力也也榖梁傳内不言戰舉其大者也取邑不日此其日何不正其)
(乘敗人而深為利取二邑故謹而日之也不正其因人之力而易取之故主其事也入者内弗受也日入惡入)
(者也郕國也)(十一年)冬十月鄭伯以虢師伐宋壬戌大敗宋
師以報其入鄭也宋不告命故不書凡諸侯有命告則
書不然則否師出臧否亦如之雖及滅國滅不告敗勝
不告克不書于策(桓公元年)宋華父督見孔父之妻於路
目逆而送之曰美而豔二年春宋督攻孔氏殺孔父
而取其妻公怒督懼遂弑殤公君子以督為有無君之
心而後動於惡故先書弑其君
公羊傳及者何累也弑君多矣舍此無累者乎曰有仇
牧荀息皆累也舍仇牧荀息無累者乎曰有有則此何
以書賢也何賢乎孔父孔父可謂義形於色矣其義形
於色奈何督將弑殤公孔父生而存則殤公不可得而
弑也故於是先攻孔父之家殤公知孔父死已必死趨
而救之皆死焉孔父正色而立於朝則人莫敢過而致
難於其君者孔父可謂義形於色矣
榖梁傳桓無王其曰王何也正與夷之䘚也孔父先死
其曰及何也書尊及卑春秋之義也孔父之先死何也
督欲弑君而恐不立於是乎先殺孔父孔父閑也何以
知其先殺孔父也曰子既死父不忍稱其名臣既死君
不忍稱其名以是知君之累之也孔氏父字諡也或曰
其不稱名蓋為祖諱也孔子故宋也
左傳會于稷以成宋亂為賂故立華氏也宋殤公立十
年十一戰民不堪命孔父嘉為司馬督為大宰故因民
之不堪命先宣言曰司馬則然已殺孔父而弑殤公召
莊公于鄭而立之以親鄭以郜大鼎賂公齊陳鄭皆有
賂故遂相宋公夏四月取郜大鼎于宋戊申納于大廟
非禮也臧哀伯諫曰君人者將昭德塞違以臨照百官
猶懼或失之故昭令德以示子孫是以清廟茅屋大路
越席大羹不致粢食不鑿昭其儉也衮冕黻珽帶裳幅
舄衡紞紘綖昭其度也藻率鞞鞛鞶厲游纓昭其數也
火龍黼黻昭其文也五色比象昭其物也錫鸞和鈴昭
其聲也三辰旂旗昭其明也夫德儉而有度登降有數
文物以紀之聲明以發之以臨照百官百官於是乎戒
懼而不敢易紀律今滅德立違而寘其賂器於大廟以
明示百官百官象之其又何誅焉國家之敗由官邪也
官之失德寵賂章也郜鼎在廟章孰甚焉武王克商遷
九鼎于雒邑義士猶或非之而況將昭違亂之賂器於
大廟其若之何公不聽周内史聞之曰臧孫逹其有後
於魯乎君違不忘諫之以德
公羊傳内大惡諱此其目言之何遠也所見異辭所聞
異辭所傳聞異辭隠亦遠矣曷為為隠諱隠賢而桓賊
也此取之宋其謂之郜鼎何器從名地從主人器何以
從名地何以從主人器之與人非有即爾宋始以不義
取之故謂之郜鼎至乎地之與人則不然俄而可以為
其有矣然則為取可以為其有乎曰否何者若楚王之
妻媦無時焉可也何以書譏何譏爾遂亂受賂納于大
廟非禮也
榖梁傳以者内為志焉爾公為志乎成是亂也此成矣
取不成事之辭而加之焉於内之惡而君子無遺焉爾
桓内弑其君外成人之亂受賂而退以事其祖非禮也
其道以周公為弗受也郜鼎者郜之所為也曰宋取之
宋也以是為討之鼎也孔子曰名從主人物從中國故
曰郜大鼎也(已上殤公之弑)
公羊傳(莊公十年公侵宋)曷為或言侵或言伐觕者曰侵精者
曰伐戰不言伐圍不言戰入不言圍滅不言入書其重
者也(穀梁傳侵時此其月何也乃深其怨于齊又退侵宋以衆其敵惡之故謹而月之公羊傳宋人遷)
(宿遷之者何不通也以地還之也子沈子曰不通者蓋因而臣之也穀梁傳遷亡辭也其不地宿不復見也)
(遷者猶未失其國家以往者也)
左傳夏六月齊師宋師次于郎公子偃曰宋師不整可
敗也宋敗齊必還請擊之公弗許自雩門竊出蒙臯比
而先犯之公從之大敗宋師于乘邱齊師乃還(公羊傳其言次)
(于郎何伐也伐則其言次何齊與伐而不與戰故言伐也我能敗之故言次也穀梁傳次止也畏我也不日疑)
(戰也疑戰而曰敗勝内也)
禮記魯莊公及宋人戰于乘邱縣賁父御卜國為右馬
驚敗績公隊佐車授綏公曰末之卜也縣賁父曰他日
不敗績而今敗績是無勇也遂死之圉人浴馬有流矢
在白肉公曰非其罪也遂誄之士之有誄自此始也(檀)
(弓魯勝乘㐀而云馬驚公隊未足信也)
左傳十一年夏宋為乘邱之役故侵我公禦之宋師未
陳而薄之敗諸鄑凡師敵未陳曰敗某師皆陳曰戰大
崩曰敗績得儁曰克覆而敗之曰取某師京師敗曰王
師敗績于某(穀梁傳内事不言戰舉其大者其日成敗之也宋萬之獲也)秋宋大
水公使弔焉曰天作淫雨害於粢盛若之何不弔對曰
孤實不敬天降之災又以為君憂拜命之辱臧文仲曰
宋其興乎禹湯罪已其興也勃焉桀紂罪人其亡也忽
焉且列國有凶稱孤禮也言懼而名禮其庶乎既而聞
之曰公子御說之辭也臧孫逹曰是宜為君有恤民之
心(公羊傳何以書記災也外災不書此何以書及我也穀梁傳外災不書此何以書王者之後也高下有)
(水災曰大水)
說苑宋大水魯人弔之曰天降淫雨谿谷滿盈延及君
地以憂執政使臣敬弔宋人應之曰寡人不侫齋戒不
謹邑封不修使人不時天加以殃又遺君憂拜命之辱
君子聞之曰宋國其庶幾乎問曰何謂也曰昔者夏桀
殷紂不任其過其亡也忽焉成湯文武知任其過其興
也勃焉夫過而改之是猶不過也故曰其庶幾乎宋人
聞之夙興夜寐早朝晏退弔死問疾戮力宇内三年歲
豐政平嚮使宋人不聞君子之語則年榖未豐而國未
寧詩曰佛時仔肩示我顯德行此之謂也(明年而君弑知修政之)
(言為妄)
左傳乘邱之役公以金僕姑射南宫長萬公右歂孫生
搏之宋人請之宋公靳之曰始吾敬子今子魯囚也吾
弗敬子矣病之十二年秋宋萬弑閔公于蒙澤遇仇
牧于門批而殺之遇大宰督于東宫之西又殺之立子
游羣公子奔蕭公子御說奔亳南宫牛猛獲帥師圍亳
冬十月蕭叔大心及戴武宣穆莊之族以曹師伐之殺
南宫牛于師殺子游于宋立桓公猛獲奔衛南宫萬奔
陳以乘車輦其母一日而至宋人請猛獲於衛衛人欲
勿與石祁子曰不可天下之惡一也惡於宋而保於我
保之何補得一夫而失一國與惡而棄好非謀也衛人
歸之亦請南宫萬于陳以賂陳人使婦人飲之酒而以
犀革裹之比及宋手足皆見宋人皆醢之(史記湣公與南宫萬獵因)
(博爭行湣公怒辱之曰始吾敬若今若魯虜也萬有力病此言遂以局殺湣公於蒙澤大夫仇牧聞之以兵造)
(公門萬摶牧牧齒著門闔死)
公羊傳及者何累也弑君多矣舍此無累者乎孔父荀
息皆累也舍孔父荀息無累者乎曰有有則此何以書
賢也何賢乎仇牧仇牧可謂不畏彊禦矣其不畏彊禦
奈何萬嘗與莊公戰獲乎莊公莊公歸散舍諸宫中數
月然後歸之歸反為大夫於宋與閔公博婦人皆在側
萬曰甚矣魯侯之淑魯侯之美也天下諸侯宜為君者
唯魯侯爾閔公矜此婦人妒其言顧曰此虜也爾虜焉
故魯侯之美惡乎至萬怒摶閔公絶其脰仇牧聞君弑
趨而至遇之於門手劔而叱之萬臂摋仇牧碎其首齒
著乎門闔仇牧可謂不畏彊禦矣(榖梁傳宋萬宋之卑者也卑者以國氏及)
(其大夫仇牧以尊及卑也仇牧閑也已上閔公之弑)
春秋以前魯宋有黃之師齊鄭有盧之盟魯鄭有狐
壤之戰魯隠公之立也首盟邾宋齊鄭尋盟其交益
固四年之中鄭有叔段之亂宋有子馮之偪衛有州
吁之弑鄭滑在衛宋馮在鄭鄭莊構難衛吁興戎東
諸侯之黨立而天下始多事矣於是齊鄭為一黨魯
與宋衛陳蔡為一黨五國之兩伐鄭也宋人主兵而
衛人倡謀三國悉從事於宋衛者也乃州吁既誅鄭
怨未平邾人告病宋釁復起一歲之内鄭宋兩報魯
何無信因行人之失辭驟棄誓盟宋使絶而齊鄭之
交來焉獨是魯於邾也既盟蔑而復伐之於宋也既
遇清而又敗之十一年之中五年黨宋六年黨鄭盖
由守信不固而鄭人始乘而閒之也易祊也歸郜也
鄭莊之佯為魯交而魯疑也自是入許敗周無憂
東顧矣鄭宋之仇讎已深方為瓦屋之平而假命討
違以償其私憾宋胡不幸疆埸日騷督懷無君巧鼓
民怒曰十年十一戰十一戰者何圍鄭東門一也取
其禾二也取邾田三也邾宋入郛四也圍長葛五也
鄭以王命伐宋六也敗于菅七也入鄭八也伐戴九
也鄭伯入宋十也大敗宋師十一也督也愚弄其民
而推刃其主東諸侯咸受賂而相之此誠春秋所深
病也為宋穆公者曰先君舍其子而立寡人寡人亦
立之嗚呼使與夷也賢奈何亟戰而無度使與夷也
不肖先君舍之已立之未聞道矣是故讓國非易言
也太伯之讓周以有文王也苟無文王而徒以推讓
為節義雖子南之賢尚啓蒯輒之爭季子之貞猶開
僚光之亂宋國日戰雖曰州吁惑之吾謂必自穆公
始之況穆公知以國與殤而不知所以處殤委馮於
暴鄭以偪處此屬有鄰國交構其閒此則曰除害也
彼則曰惡馮也數戰民疑亂由中作獨一孔父正色
立朝而流言復興殤公至此遂孤立而無耦矣殤公
弑而子馮入以求援於諸國經曰以成宋亂傳曰為
賂立華自是而督也世執政焉馮立而督輔之克沒
其身其子饗之督也可以無患即宋國宜若可無事
也乃禍起於忽微宋萬之驟行其弑戕閔公而兼殺
華督亦若有天道焉萬之獲乎魯國數月然後歸典
刑未正而反升為大夫釁起於戲謔之言乃猶不悟
而君臣相博婦人雜居魯侯之美魯侯之淑曾何足
妒漸端積於有日絶脰激於一言仇牧手劒祗遭碎
首其弑其君也易於宋督矣弑逆之徒何國無法陳
宣不道為之淵藪取貨於宋國而謀及於婦人賊臣
雖討陳國為失謀矣宋三世而兩弑其君上無天子
之誅下無方伯之討春秋所由發憤而作與
繹史卷三十四
