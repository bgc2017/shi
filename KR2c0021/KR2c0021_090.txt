繹史卷九十靈壁縣知縣馬驌撰
宋景公滅曹(子韋)
史記九年悼公朝于宋宋囚之曹立其弟野是為聲公
悼公死於宋歸葬聲公五年平公弟通弑聲公代立是
為隱公隱公四年聲公弟露弑隱公代立是為靖公靖
公四年䘚子伯陽立
左傳(哀公七年)宋人圍曹鄭桓子思曰宋人有曹鄭之患也
不可以不救冬鄭師救曹侵宋初曹人或夢衆君子立
于社宫而謀亡曹曹叔振鐸請待公孫彊許之旦而求
之曹無之戒其子曰我死爾聞公孫彊為政必去之及
曹伯陽即位好田弋曹鄙人公孫彊好弋獲白鴈獻之
且言田弋之說說之因訪政事大說之有寵使為司城
以聽政夢者之子乃行彊言霸說於曹伯曹伯從之乃
背晉而奸宋宋人伐之晉人不救築五邑於其郊曰黍
丘揖丘大城鍾邘八年春宋公伐曹將還褚師子肥
殿曹人詬之不行師待之公聞之怒命反之遂滅曹執
曹伯及司城彊以歸殺之(公羊傳曹伯陽何以名絶曷為絶之滅也曷為不言其滅)
(諱同姓之滅也何諱乎同姓之滅力能救之而不救也後附子韋)
呂氏春秋宋景公之時熒惑在心公懼召子韋而問焉
曰熒惑在心何也子韋曰熒惑者天罰也心者宋之分
野也禍當於君雖然可移於宰相公曰宰相所與治國
家也而移死焉不祥子韋曰可移於民公曰民死寡人
將誰為君乎寧獨死子韋曰可移於歲公曰歲害則民
饑民饑必死為人君而殺其民以自活也其誰以我為
君乎是寡人之命固盡已子無復言矣子韋還走北面
載拜曰臣敢賀君天之處高而聽卑君有至德之言三
天必三賞君今夕熒惑其徙三舍君延年二十一歲公
曰子何以知之對曰有三善言必有三賞熒惑有三徙
舍舍行七星星一徙當一年三七二十一臣故曰君延
年二十一歲矣臣請伏於陛下以伺候之熒惑不徙臣
請死公曰可是夕熒惑果徙三舍(拾遺記宋景公之世有善星文者許以上)
(大夫之位處於層樓延閣之上以望氣象設以珍食施以寳衣其食則有渠滄之鳬煎以桂髄叢庭之鷃蒸以)
(蜜沫淇漳之鱧脯以青茄九江珠穟爨以蘭蘇華清夏潔灑以纖縞華清井之澄華也饔人視時而叩鐘伺食)
(以擊盤言每食而輒擊鐘磬也懸四時之衣春夏金玉為飾秋冬以翡翠為溫燒異香於臺上忽有野人被草)
(負笈扣門而進曰聞國君愛陰陽之術好象緯之祕請見景公乃延之崇堂語則及未來之兆次及己往之事)
(萬不失一夜則觀星望氣晝則執算披圖不服寳衣不甘竒食景公謝曰今國喪亂微君何以輔之曰德之不)
(均亂將及矣修德以來人則天應之祥人美其化景公曰善遂賜姓曰子氏名之曰韋即子韋也漢書陰陽)
(家宋司星子韋三篇)
曹在春秋最為小弱唯是附大國以圖存也自昭共
以來十有餘君凡霸主之征伐盟會無役不從蕞爾
之邦順天者存亦可謂善保小國矣伯陽即位納樂
大心而起釁於宋於是衞靈好兵閒歲來伐宋乘其
敝尋師不一遂圍而入焉執其君以歸𫝊曰曹人背
晉而奸宋宋伐之晉不救以迄於亡故春秋恥焉然
以時考之晉業衰矣自救不暇安能庇曹曹不務修
政而辯言是聽田弋是崇公孫彊用不祀忽諸彼振
鐸之夢豈不欲引曹之紀哉自負羈弗用而赤芾三
百欣時守節而子違宗祧德之不建君子知曹祚之
不長也其來久矣
繹史卷九十
