繹史卷一百五十三靈壁縣知縣馬驌撰
月令
夏小正正月唘蟄(言始發蟄也)鴈北鄊(先言鴈而後言鄊者何也見鴈而後)
(數其鄊也鄊者何也鄊其居也鴈以北方為居何以謂之為居生且長焉爾九月遰鴻鴈先言遰而後言鴻鴈)
(何也見遰而後數之則鴻鴈也何不謂南鄊也曰非其居也故不謂南鄊記鴻鴈之遰也如不記其鄊何也曰)
(鴻不必當小正之遰者也)雉震呴(震也者鳴也呴也者鼓其翼也正月必雷雷不必聞惟雉為必)
(聞之何以謂之雷則雉震呴相識以雷)魚陟負冰(陟升也負冰云者言解蟄也)農
緯厥耒(緯束也束其耒云爾者用是見君之亦有耒也)初歲祭耒始用畼(也)
(其初用云爾畼也者終歲之用祭也言是月之始用之也初者始也或曰祭韭也)囿有韭(囿也)
(園之燕者也)時有俊風(俊者大也大風南風也何大扵南風也曰合冰必扵南風解冰必扵)
(南風生必扵南風收必扵南風故大之也)寒日滌凍塗(滌也者變也變而煖也凍塗者凍下)
(而澤上多也)田鼠出(田鼠者嗛鼠也記時也)農率均田(率者循也均田者始)
(除田也言農夫急除田也)獺祭魚(其必與之獻何也曰非其類也祭也者得多也善其祭而後食)
(之十月豺祭獸謂之祭獺祭魚謂之獻何也豺祭其類獺祭非其類故謂之獻大之也)鷹則為
鳩(鷹也者其殺之時也鳩也者非其殺之時也善變而之仁也故其言之也曰則盡其辭也鳩為鷹變而之)
(不仁也故不盡其辭也)農及雪澤(言雪澤之無高下也)初服於公田(古有)
(公田焉者言先服公田而後服其田也)采芸(為廟采也)鞠則見(鞠者何也星名也鞠)
(則見者歲再見爾)初昏參中(蓋記時也)云斗柄縣在下(言斗柄者所以)
(著參之中也)柳梯(梯也者發孚也)梅杏杝桃則華(杝桃山桃也)緹
縞(者也者莎随也緹也者其實也先言緹而後言縞何也緹先見者也何以謂之小正以著名也)
雞桴粥(粥也者相粥之時也或曰桴嫗伏也粥飬也)二月往耰黍襌(禪單也)
初俊羔助厥母粥(俊也者大也粥也者飬也言大羔能食草木而不食其母也羔羊非)
(其子而後飬之善飬而記之也或曰憂有煑祭祭也者用羔是時也不足喜樂喜羔之為生也而記之與羊牛)
(腹時也)綏多女士(綏安也冠子取婦之時也)丁亥萬用入學(丁亥者吉)
(日也萬也者干戚舞也入學也者大學也謂今時大舍采也)祭鮪(祭不必記記鮪何也鮪之至有)
(時美物也鮪者魚之先至者也而其至有時謹記其時)榮黃(菜色)菜繁田胡(繁田)
(胡者繁母也繁萬勃也皆豆實也故記之)昆小蟲抵蚳(昆者衆也田魂螺也者勤也小蟲動)
(也其先言動而後言蟲者何也萬物是動而後著抵猶推也蚔螘卵也為祭醢也取之則必推之推之必不取)
(取必推而不言取)來降燕乃睇(燕乙也降者下也言來者何也莫能見其始出也故曰來)
(降言乃睇何也睇者眄也眄者視可為室者也百鳥皆曰巢突穴取與之室何也掺泥而就家人人内也)
剥鱓(以為鼔也)有鳴倉庚(倉庚者商庚也商庚者長股也)榮芸時有見
梯始收(有見梯而後始收是小正序也小正之序時也皆若是也梯者所為豆實)三月参
則伏(伏者非㤀之辭也星無時而不見我有不見之時故曰伏云)攝桑(桑攝而記之急桑也)
委楊(楊則花而後記之)䍷羊(羊有相還之時其類䍷䍷然記變爾或曰䍷羝也)
&KR1386;則鳴(&KR1386;天螻也)頒冰(頒冰者分冰以授大夫也)采識(識草也)妾子
始蠶(先妾而後子何也曰事有漸也言自卑事者始)執飬宫事(執操也飬長也)祈
麥實(麥實者五穀之先見者故急祈而記之也)越有小旱(越扵也記是時恒有小旱)
田鼠化為鴽(鴽鵪也變而之善故盡其辭也鴽為鼠變而之不善故不盡其辭也)拂桐
芭(拂也者拂也桐芭之時也或曰言桐芭始生貌拂拂然也)鳴鳩(言始相命也先鳴而後鳩何也)
(鳩者鳴而後知其鳩也)四月昴則見初昏南門正(南門者星歲再見壹)
(正蓋大正所取法也)鳴札(札者寕縣也鳴而後知之故先鳴而後札)囿有見杏(囿者)
(山之燕者也)鳴蜮(蜮也者或曰屈造之屬也)王萯莠取荼(荼也者以為君薦蒋)
(也)莠幽越有大旱(記時爾)執陟攻駒(執也者始執駒也執駒也)
(者離之去母也執而升之君也攻駒也者教之服車數舍之也)五月参則見(参也者牧星也)
(故盡其辭也)浮游有殷(殷衆也浮游殷之時也浮游者渠略也朝生而暮死稱有何也有見)
(也)鴂則鳴(鴂者百鷯也鳴者相命也其不事之時也是善之故盡其辭也)時有飬
白(飬長也一則在本一則在末故其記曰時飬白之也)乃瓜(乃者急瓜之辭也瓜也者始食瓜也)
良蜩鳴(良蜩也者五采具)&KR2853;之興五日翕望乃伏(其不言生而稱)
(興何也不知其生之時故曰興以其興也故言之興五日翕也望也者月之望也而伏云者不知其死也故謂)
(之伏五日也者十五日也翕也者合也伏也者入而不見也)唘灌藍蓼(唘者别也陶而疏之)
(也灌者藂生者也記時也)鳩為鷹唐蜩鳴(唐蜩鳴者&KR2853;也)初昏大火
中(大火者心也心中種黍菽穈時也)煑梅(為豆實也)蓄蘭(為沐浴也)菽穈
(以在經中又言之時何也是食矩□而記之)頒馬(分夫婦之駒也將閒諸則或取離駒納之則法)
(也)六月初昏斗柄正在上(五月大火中六月斗柄正在上用此見斗柄之不在)
(當心也蓋當依依尾也)煑桃(桃也者杝桃也杝桃也者山桃也煑以為豆實也)鷹始
摰(始摰而言之何也諱煞之辭也故摰云)七月莠雚葦(未莠則不為雚葦莠然後為雚)
(葦故先言莠)貍子肇肆(肇始也肆遂也言其始遂也其或曰肆殺也)湟潦生
苹(湟下處也有湟然後有潦有潦而後有苹草也)爽死(爽也者猶疏也)苹莠(苹也者有)
(馬帚也)漢案戸(漢也案戸也者直戸也言正南北也)寒蟬鳴(蟬也者蝭&KR2557;也)
初昏織女正東鄊時有霖雨灌荼(灌聚也荼雚葦之莠為蒋楮之)
(也雚未秀為菼葦未秀為蘆)斗柄縣在下則旦八月剥瓜(畜瓜之時)
(也)玄校(玄也者黑也校也者若綠色然婦人未嫁者衣之)剥棗(剥也者取也)
栗零(零也者降也零而後取之故不言剥也)丹鳥羞白鳥(丹鳥者謂丹良也白鳥者)
(謂蚊蚋也其謂之鳥也重其飬者也有翼者為鳥羞也者進也不盡食也)辰則伏(辰也謂星也伏)
(也者入而不見也)鹿人從(從者從羣也鹿之飬也離羣而善而之離而生非所知時也故記從)
(不記離君子之居幽也不言或曰人人從也者大者扵外小者扵内率之也)鴽為鼠参
中則旦九月内火(内火也者大火大火也者心也)遰鴻鴈(遰往也)
主夫出火(主夫也者主以時縱火也)陟玄鳥蟄(陟升也玄鳥者□也先言陟而後言)
(蟄何也陟而後蟄也)熊羆貊貉鼬鼪則穴(若蟄而榮)榮鞠(鞠草也鞠榮而)
(樹麥時之急也)王始裘(始者何也衣裘之時也辰繋扵日)雀入于海為蛤
(蓋有矣非常入也)十月豺祭獸(善其祭而後食之也)初昏南門見(南門)
(者星也及此再見矣)黑烏浴(浴者何也烏浴也烏飛乍高乍下也)時有飬(養者長也)
(若曰之長也)玄雉入于淮為蜃(蜃者蒲蘆也)織女正北鄊則
旦(織女星名也)十有一月王狩(狩者言王之時田冬獵為狩)陳筋革
(陳筋革者省兵甲也)嗇人不從(不從者弗行扵時月也萬物不通)隕麋角(隕墜)
(也曰冬至陽氣至始動諸向生皆蒙蒙符矣故麋角隕記時焉爾)十有二月鳴弋(弋也)
(者禽也先言鳴而後言弋者何也鳴而後知其弋也)玄駒賁(玄駒也者螘也賁者何也走扵地中)
(也)納卵䔉(卵䔉也者本如卵者也納者何也納之君也)虞人入梁(虞人官也)
(梁者主設網罟者也)隕麋角(蓋陽氣旦睹也故記之也或小正一篇賴大戴記以存其𫝊謂子)
(夏所作或云即戴德作也惜中多脱譌無可攷正)
周書周公正三統之義作周月惟一月既南至昏昴畢
見日短極基踐長微陽動于黃泉隂惨于萬物是月斗
柄建子始昏北指陽氣虧草木萌蕩日月俱起于牽牛
之初右回而行月周天起一次而與日合宿日行月一
次周天歴舍于十有二辰終則復始是謂日月權輿周
正歲道數起扵時一而成于十次一為首其義則然凡
四時成歲有春夏秋冬各有孟仲季以名十有二月中
氣以著時應春三月中氣雨水春分穀雨夏三月中氣
小滿夏至大暑秋三月中氣處暑秋分霜降冬三月中
氣小雪冬至大寒閏無中氣斗指兩辰之間萬物春生
夏長秋收冬藏天地之正四時之極不易之道夏數得
天百王所共其在商湯用師于夏除民之災順天革命
改正朔變服殊號一文一質示不相沿以建丑之月為
正易民之視若天時大變亦一代之事亦越我周王致
伐于商改正異械以垂三統至扵敬授民時廵狩祭享
猶自夏焉是謂周月以紀扵政(白虎通正朔有三何本天有三統謂三微之月)
(也三微者何謂也陽氣始施黃泉萬物動微而未著也十一月之時陽氣始養根株黃泉之下萬物皆赤赤者)
(盛陽之氣也故周為天正色尚赤也十二月之時萬物始牙而白白者隂氣故殷為地正色尚白也十三月之)
(時萬物始達孚甲而出皆黑人得加功故夏為人正色尚黑也)辨二十四氣之應以
明天時作時訓立春之日東風解凍又五日蟄蟲始振
又五日魚上冰風不解凍號令不行蟄蟲不振隂姦陽
魚不上冰甲胄私藏雨水之日獺祭魚又五日鴻鴈來
又五日草木萌動獺不祭魚國多盗賊鴻鴈不來遠人
不服草木不萌動果蔬不熟驚蟄之日桃始華又五日
倉庚鳴又五日鷹化為鳩桃不始華是謂陽否倉庚不
鳴臣不(闕)主鷹不化鳩宼戎數起春分之日玄鳥至又
五日雷乃發聲又五日始電玄鳥不至婦人不(闕)雷不
發聲諸侯(闕)民不始電君臣威震清明之日桐始華又
五日田鼠化為鴽又五日虹始見桐不華歲有大寒田
鼠不化鴽國多貪殘虹不見婦人苞亂穀雨之日萍始
生又五日鳴鳩拂其羽又五日戴勝降于桑萍不生隂
氣憤生鳴鳩不拂其羽國不治兵戴勝不降于桑政教
不中立夏之日螻蟈鳴又五日蚯蚓出又五日王瓜生
螻蟈不鳴水潦淫漫蚯蚓不出嬖奪后王瓜不生困扵
百姓小滿之日苦菜秀又五日靡草死又五日小暑至
苦菜不秀賢人潛伏靡草不死國縱盗賊小暑不至是
謂隂慝芒種之日螳螂生又五日鶪始鳴又五日反舌
無聲螳螂不生是謂隂息鶪不始鳴令姦壅偪反舌有
聲佞人在側夏至之日鹿角解又五日蜩始鳴又五日
半夏生鹿角不解兵戈不息蜩不鳴貴臣放逸半夏不
生民多厲疾小暑之日温風至又五日蟋蟀居壁又五
日鷹乃學習温風不至國無寬教蟋蟀不居壁急迫之
暴鷹不學習不備戎盗大暑之日腐草化為螢又五日
土潤溽暑又五日大雨時行腐草不化為螢穀實鮮落
土潤不溽暑物不應罰大雨不時行國無恩澤立秋之
日凉風至又五日白露降又五日寒蟬鳴凉風不至無
嚴政白露不降民多邪病寒蟬不鳴人皆力爭處暑之
日鷹乃祭鳥又五日天地始肅又五日禾乃登鷹不祭
鳥師旅無功天地不肅君臣乃(闕)農不登穀暖氣為災
白露之日鴻鴈來又五日玄鳥歸又五日羣鳥飬羞鴻
鴈不來遠人背畔玄鳥不歸室家離散羣鳥不飬羞下
臣驕慢秋分之日雷始收聲又五日蟄蟲培戸又五日
水始涸雷不始收聲諸侯淫佚蟄蟲不培戸(闕)靡有賴
水不始涸甲蟲為害寒露之日鴻鴈來賓又五日爵入
大水化為蛤又五日菊有黃華鴻鴈不來小民不服爵
不入大水失時之極菊無黃華土不稼穡霜降之日豺
乃祭獸又五日草木黃落又五日蟄蟲咸俯豺不祭獸
爪牙不良草木不黃落是為愆陽蟄蟲不咸俯民多流
亡立冬之日水始冰又五日地始凍又五日雉入大水
為蜃水不冰是謂隂負地不始凍咎徵之咎雉不入大
水國多淫婦小雪之日虹藏不見又五日天氣上騰地
氣下降又五日閉塞而成冬虹不藏婦人專一天氣不
上騰地氣不下降君臣相嫉不閉塞而成冬母后淫佚
大雪之日鶚鳥鳴又五日虎始交又五日荔挺生鶚鳥
不鳴(闕)虎不始交(闕)荔挺不生卿士專權冬
至之日蚯蚓結又五日麋角解又五日水泉動蚯蚓不
結君政不行麋角不解兵甲不藏水泉不動隂不承陽
小寒之日鴈北向又五日鵲始巢又五日雉始雊鴈不
北向民不懷土鵲不始巢國不寧雉不始雊國大水大
寒之日雞始乳又五日鷙鳥厲疾又五日水澤腹堅雞
不始乳淫女亂男鷙鳥不厲國不除兵水澤不腹堅言
乃不從周公制十二月賦政之法作月令(篇亡或云即今小)
(戴禮記月令篇說見後)
禮記(月令)孟春之月日在營室昏参中旦尾中其日甲乙
其帝大皥其神句芒其蟲鱗其音角律中太蔟其數八
其味酸其臭羶其祀戸祭先脾東風解凍蟄蟲始振魚
上冰獺祭魚鴻鴈來天子居青陽左个乘鸞路駕倉龍
載青旂衣青衣服倉玉食麥與羊其器疏以逹是月也
以立春先立春三日太史謁之天子曰某日立春盛德
在木天子乃齊立春之月天子親帥三公九卿諸侯大
夫以迎春扵東郊還反賞公卿諸侯大夫扵朝命相布
德和令行慶施惠下及兆民慶賜遂行毋有不當乃命
大史守典奉法司天日月星辰之行宿離不貸毋失經
紀以初為常是月也天子乃以元日祈穀于上帝乃擇
元辰天子親載耒耜措之于参保介之御閒帥三公九
卿諸侯大夫躬耕帝籍天子三推三公五推卿諸侯九
推反執爵于大寢三公九卿諸侯大夫皆御命曰勞酒
是月也天氣下降地氣上騰天地和同草木萌動王命
布農事命田舍東郊皆修封疆審端徑術善相邱陵阪
險原隰土地所宜五穀所殖以教道民必躬親之田事
既飭先定準直農乃不惑是月也命樂正入學習舞乃
修祭典命祀山林川澤犧牲毋用牝禁止伐木毋覆巢
毋殺孩蟲胎夭飛鳥毋麛毋卵毋聚大衆毋置城郭掩
骼埋胔是月也不可以稱兵稱兵必天殃兵戎不起不
可從我始毋變天之道毋絶地之理毋亂人之紀孟春
行夏令則雨水不時草木蚤落國時有恐行秋令則其
民大疫猋風暴雨總至藜莠蓬蒿並興行冬令則水潦
為敗霜雪大摰首種不入(淮南時則訓同者不錄錄其異者餘放此淮南子東)
(方木也其帝大皥其佐句芒執規而治春其神為歲星其獸蒼龍孟春之月招搖指寅盛德在木東風解凍蟄)
(蟲始振蘇魚上負冰獺祭魚候鴈北服八風水爨萁燧火東宫御女青色衣青采鼓琴瑟其兵矛其畜羊朝扵)
(青陽左个以出春令布德施惠行慶賞省徭賦立春之日天子親率三公九卿大夫以迎歲扵東郊修除祠位)
(幣禱鬼神犧牲用牡正月官司空其樹楊也王居明堂禮出十五里迎歲鄭氏注引云蓋殷禮王居明堂)
(逸禮篇名中易通卦驗立春雨水降條風至雉雊雞乳冰解正月猛風至獺祭魚倉庚鳴汜勝之書土長)
(冒橛陳根可拔耕者急發無孝經鉤命訣先立春七日勅獄吏決詞訟有罪當入罪當出立春勅門欄無扃)
(鑰以迎春之精下弓戴楯鼓示時聲動昆蟲也)仲春之月日在奎昏弧中旦
建星中其日甲乙其帝大皥其神句芒其蟲鱗其音角
律中夾鐘其數八其味酸其臭羶其祀戸祭先脾始雨
水桃始華倉庚鳴鷹化為鳩天子居青陽大廟乘鸞路
駕倉龍載青旂衣青衣服倉玉食麥與羊其器疏以逹
是月也安萌芽飬幼少存諸孤擇元日命民社命有司
省囹圄去桎梏毋肆掠止獄訟是月也玄鳥至至之日
以太牢祠于高禖天子親往后妃帥九嬪御乃禮天子
所御帶以弓韣授以弓矢于高禖之前是月也日夜分
雷乃發聲始電蟄蟲咸動唘戸始出先雷三日奮木鐸
以令兆民曰雷將發聲有不戒其容止者生子不備必
有凶災日夜分則同量度鈞衡石角斗甬正權概是月
也耕者少舍乃修闔扇寝廟畢備毋作大事以妨農之
事是月也毋竭川澤毋漉陂池毋焚山林天子乃鮮羔
開冰先薦寝廟上丁命樂正習舞釋菜天子乃帥三公
九卿諸侯大夫親往視之仲丁乃命樂正入學習樂是
月也祀不用犧牲用圭璧更皮幣仲春行秋令則其國
大水寒氣總至寇戎來征行冬令則陽氣不勝麥乃不
熟民多相掠行夏令則國乃大旱煖氣早來蟲螟為害
(淮南子仲春之月招搖指卯桃李始華蟄蟲咸動蘇二月官倉其樹杏王居明堂禮帶以弓韣禮之禖下其)
(子必得天材多易通卦驗二月候鴈北驚蟄大壮初九桃始華倉庫火詩紀歴樞梅柳驚春羊牛來暮)
(說文祀高禖以請子請子必以乙至之日者春分來秋分去開生之候鳥帝少昊司命之官也易通卦騐春)
(分則陽雲出張精如白鶴)季春之月日在胃昏七星中旦牽牛中
其日甲乙其帝大皥其神句芒其蟲鱗其音角律中姑
洗其數八其味酸其臭羶其祀戸祭先脾桐始華田鼠
化為鴽虹始見萍始生天子居青陽右个乘鸞路駕倉
龍載青旂衣青衣服倉玉食麥與羊其器疏以逹是月
也天子乃薦鞠衣于先帝命舟牧覆舟五覆五反乃告
舟備具于天子焉天子始乘舟薦鮪于寝廟乃為麥祈
實是月也生氣方盛陽氣發泄句者畢出萌者盡逹不
可以内天子布德行惠命有司發倉廩賜貧窮振乏絶
開府庫出幣帛周天下勉諸侯聘名士禮賢者是月也
命司空曰時雨將降下水上騰循行國邑周視原野修
利隄防道逹溝瀆開通道路毋有障塞田獵罝罘羅網
畢翳餧獸之藥毋出九門是月也命野虞毋伐桑柘鳴
鳩拂其羽戴勝降于桑具曲植籧筐后妃齊戒親東鄊
躬桑禁婦女毋觀省婦使以勸蠶事蠶事既登分繭稱
絲效功以共郊廟之服毋有敢隋是月也命工師令百
工審五庫之量金鐵皮革筋角齒羽箭幹脂膠丹漆毋
或不良百工咸理監工日號毋悖于時毋或作為淫巧
以蕩上心是月之末擇吉日大合樂天子乃帥三公九
卿諸侯大夫親往視之是月也乃合累牛騰馬遊牝于
牧犧牲駒犢舉書其數命國難九門磔攘以畢春氣季
春行冬令則寒氣時發草木皆肅國有大恐行夏令則
民多疾疫時雨不降山陵不收行秋令則天多沈隂淫
雨蚤降兵革並起(淮南子季春之月招搖指辰行是月令甘雨至三旬三月官鄊其樹李)
(王居明堂禮季春出疫于郊以攘春氣木易坤靈圖蠶陽者火火惡水故食不飲桑者土之液生火故蠶以)
(三月葉類會精合相食土汜勝之書三月榆莢雨高地疆可種术)孟夏之月日在畢
昏翼中旦婺女中其日丙丁其帝炎帝其神祝融其蟲
羽其音徵律中中呂其數七其味苦其臭焦其祀竈祭
先肺螻蟈鳴蚯蚓出王瓜生苦菜秀天子居明堂左个
乘朱路駕赤駵載赤旂衣朱衣服赤玉食菽與雞其器
高以麤是月也以立夏先立夏三日大史謁之天子曰
某日立夏盛德在火天子乃齊立夏之日天子親帥三
公九卿大夫以迎夏扵南郊還反行賞封諸侯慶賜遂
行無不欣說乃命樂師習合禮樂命大尉贊傑俊遂賢
良舉長大行爵出禄必當其位是月也繼長增高毋有
壊墮毋起土功毋發大衆毋發大樹是月也天子始絺
命野虞出行田原為天子勞農勸民毋或失時命司徒
循行縣鄙命農勉作毋休于都是月也驅獸毋害五榖
毋大田獵農乃登麥天子乃以彘嘗麥先薦寝廟是月
也聚畜百藥靡草死麥秋至斷薄刑決小罪出輕繫蠶
事畢后妃獻繭乃收繭税以桑為均貴賤長幼如一以
給郊廟之服是月也天子飲酎用禮樂孟夏行秋令則
苦雨數來五穀不滋四鄙入保行冬令則草木蚤枯後
乃大水敗其城郭行春令則蝗蟲為災暴風來格秀草
不實(淮南子南方火也其帝炎帝其佐朱明執衡而治夏其神為熒惑其獸朱雀孟夏之月招搖指已盛)
(德在火服八風水爨柘燧火南宫御女赤色衣赤采吹竽笙其兵戟其畜雞朝扵明堂左个以出夏令立夏之)
(日天子親率三公九卿大夫以迎歲扵南郊還乃賞賜封諸侯修禮樂饗左右命大尉贊傑俊進賢良舉孝悌)
(行爵出禄佐天長飬四月官田其樹桃迎逸禮夏則衣赤衣佩赤玉乘赤輅駕赤龍載赤旂以夏于南郊其)
(先祭黍與鳩居明堂正廟唘南戸)仲夏之月日在東井昏亢中旦危
中其日丙丁其帝炎帝其神祝融其蟲羽其音徵律中
蕤賓其數七其味苦其臭焦其祀竈祭先肺小暑至螳
螂生鶪始鳴反舌無聲天子居明堂大廟乘朱路駕赤
駵載赤旂衣朱衣服赤玉食菽與雞其器高以麤飬壯
佼是月也命樂師修鞀鞞鼔均琴瑟管簫執干戚戈羽
調竽笙竾簧飭鐘磬柷敔命有司為民祈祀山川百源
大雩帝用盛樂乃命百縣雩祀百辟卿士有益扵民者
以祈穀實是月也農乃登黍天子乃以鶵嘗黍羞以含
桃先薦寢廟令民毋艾藍以染毋燒灰毋暴布門閭毋
閉關市毋索挺重囚益其食游牝别羣則縶騰駒班馬
政是月也日長至隂陽争死生分君子齊戒處必掩身
毋躁止聲色毋或進薄滋味毋致和節耆欲定心氣百
官静事毋刑以定晏隂之所成鹿角解蟬始鳴半夏生
木菫榮是月也毋用火南方可以居高明可以遠眺望
可以升山陵可以處臺榭仲夏行冬令則雹凍傷穀道
路不通暴兵來至行春令則五穀晚熟百螣時起其國
乃饑行秋令則草木零落果實早成民殃扵疫(淮南子仲夏之)
(月招搖指午挺重囚益其食存鰥寡振死事禁民無發火五月官相其樹榆易通卦騐夏至小暑博勞鳴蝦)
(蟇無聲博勞性好單棲其飛&KR2905;其聲嗅嗅夏至應隂而鳴冬至而止夏至人主從八能之士或調黃鐘或調)
(六律或調五音或調五聲或調五行或調律歷或調隂陽或調正德所行作樂五日離南方也夏至日中赤)
(氣出直離此正氣也氣出右萬物半死氣出左赤地千里易飛候五月有雲大如蓋十餘此𤾉水之氣必暑)
(有暍者)季夏之月日在柳昏火中旦奎中其日丙丁其
帝炎帝其神祝融其蟲羽其音徵律中林鐘其數七其
味苦其臭焦其祀竈祭先肺温風始至蟋蟀居壁鷹乃
學習腐草為螢天子居明堂右个乘赤路駕赤駵載赤
旂衣朱衣服赤玉食菽與雞其器高以麤命漁師伐蛟
取鼉登龜取黿命澤人納材葦是月也命四監大合百
縣之秩芻以飬犧牲令民無不咸出其力以供皇天上
帝名山大川四方之神以祠宗廟社稷之靈以為民祈
福是月也命婦官染采黼黻文章必以法故無或差貸
黑黃蒼赤莫不質良毋敢詐偽以給郊廟祭祀之服以
為旗章以别貴賤等給之度是月也樹木方盛乃命虞
人入山行木毋有斬伐不可以興土功不可以合諸侯
不可以起兵動衆毋舉大事以搖飬氣毋發令而待以
妨神農之事也水潦盛昌神農將持功舉大事則有天
殃是月也土潤溽暑大雨時行燒薙行水利以殺草如
以熱湯可以糞田疇可以美土疆季夏行春令則穀實
鮮落國多風欬民乃遷徙行秋令則邱隰水潦禾稼不
熟乃多女災行冬令則風寒不時鷹隼蚤鷙四鄙入保
(淮南子季夏之月招搖指未其位中央其日戊已盛德在土其蟲蠃其音宮律中黃鐘其數五其味甘其臭香)
(其祀中霤祭先心凉風始至蟋蟀居奥鷹乃學習腐草化為蚈天子衣苑黃服八風水爨柘燧火中宫御女黃)
(色衣黃采其兵劍其畜牛朝扵中宫命滂人入材葦行惠令弔死問疾存視長老行桴鬻厚席蓐以送萬物歸)
(也六月官少内其樹梓央按此雜土王之文而無中令)中央土其日戊已其帝
黃帝其神后土其蟲倮其音宫律中黃鐘之宫其數五
其味甘其臭香其祀中霤祭先心天子居大廟大室乘
大路駕黃駵載黃旂衣黃衣服黃玉食稷與牛其器圜
以閎(淮南子中央土也其帝黃帝其佐后土執繩而治四方其神為鎮星其獸黃龍)孟秋之
月日在翼昏建星中旦畢中其日庚辛其帝少皥其神
蓐收其蟲毛其音商律中夷則其數九其味辛其臭腥
其祀門祭先肝凉風至白露降寒蟬鳴鷹乃祭鳥用始
行戮天子居總章左个乘戎路駕白駱載白旂衣白衣
服白玉食麻與犬其器廉以深是月也以立秋先立秋
三日大史謁之天子曰某日立秋盛德在金天子乃齊
立秋之日天子親帥三公九卿諸侯大夫以迎秋扵西
郊還反賞軍帥武人於廟天子乃命將帥選士厲兵簡
練桀俊專任有功以征不義詰誅暴慢以明好惡順彼
遠方是月也命有司修法制繕囹圄具桎梏禁止姦慎
罪邪務搏執命理瞻傷察創視折審斷決獄訟必端平
戮有罪嚴斷刑天地始肅不可以贏是月也農乃登穀
天子嘗新先薦寝廟命百官始收斂完隄坊謹壅塞以
備水潦修宫室坏垣墻補城郭是月也毋以封諸侯立
大官毋以割地行大使出大幣孟秋行冬令則隂氣大
勝介蟲敗穀戎兵乃來行春令則其國乃旱陽氣復還
五穀無實行夏令則國多火災寒熱不節民多瘧疾(淮南)
(子西方金也其帝少昊其佐蓐收執矩而治秋其神為太白其獸白虎孟秋之月招搖指申盛德在金服八風)
(水爨柘燧火西宫御女白色衣白采撞白鐘其兵戈其畜狗朝扵總章左个以出秋令求不孝不悌戮暴傲悍)
(而罰之以助損氣行是月令凉風至三旬七月官庫其樹棟尚書大𫝊天子以秋命三公將帥選士厲兵以)
(征不義決獄訟斷刑罰趣收斂以順天道以佐秋殺急詩紀歴樞蟋蟀在堂流火西也立秋促織鳴女工)
(促之候也昴春秋考異郵立秋趣織鳴邪尚書考靈曜虚為秋候為冬期隂氣相佐德乃不子助母教母)
(合子符)仲秋之月日在角昏牽牛中旦觜觿中其日庚
辛其帝少皥其神蓐收其蟲毛其音商律中南呂其數
九其味辛其臭腥其祀門祭先肝盲風至鴻鴈來玄鳥
歸羣鳥飬羞天子居總章大廟乘戎路駕白駱載白旂
衣白衣服白玉食麻與犬其器廉以深是月也飬衰老
授几杖行糜粥飲食乃命司服具飭衣裳文繡有恒制
有大小度有長短衣服有量必循其故冠帶有常乃命
有司申嚴百刑斬殺必當毋或枉橈枉橈不當反受其
殃是月也乃命宰祝循行犧牲視全具案芻豢瞻肥瘠
察物色必比類量大小視長短皆中度五者備當上帝
其饗天子乃難以逹秋氣以犬嘗麻先薦寝廟是月也
可以築城郭建都邑穿竇窖修囷倉乃命有司趣民收
斂務畜菜多積聚乃勸種麥毋或失時其有失時行罪
無疑是月也日夜分雷始收聲蟄蟲坏戸殺氣浸盛陽
氣日衰水始涸日夜分則同度量平權衡正鈞石角斗
甬是月也易關市來商旅納貨賄以便民事四方來集
遠鄊皆至則財不匱上無乏用百事乃遂凡舉大事毋
逆大數必順其時慎因其類仲秋行春令則秋雨不降
草木生榮國乃有恐行夏令則其國乃旱蟄蟲不藏五
穀復生行冬令則風災數起收雷先行草木蚤死(淮南子仲)
(秋之月招搖指酉凉風至候鴈來玄鳥歸羣鳥翔八月官尉其樹柘王居明堂禮仲秋九門磔攘以發陳氣)
(禦止疾疫秋仲秋農隙民畢入于室曰時殺將至毋羅其災仲乃命國醵春秋感精符八月白露降寉)
(即高鳴相儆)季秋之月日在房昏虚中旦柳中其日庚辛
其帝少皥其神蓐收其蟲毛其音商律中無射其數九
其味辛其臭腥其祀門祭先肝鴻鴈來賓爵入大水為
蛤鞠有黃華豺乃祭獸戮禽天子居總章右个乘戎路
駕白駱載白旂衣白衣服白玉食麻與犬其器廉以深
是月也申嚴號令命百官貴賤無不務内以會天地之
藏無有宣出乃命冢宰農事備收舉五穀之要藏帝籍
之收扵神倉祗敬必飭是月也霜始降則百工休乃命
有司曰寒氣總至民力不堪其皆入室上丁命樂正入
學習吹是月也大饗帝嘗犧牲告備扵天子合諸侯制
百縣為來歲受朔日與諸侯所税扵民輕重之法貢職
之數以遠近土地所宜為度以給郊廟之事無有所私
是月也天子乃教扵田獵以習五戎班馬政命僕及七
騶咸駕載旌旐授車以級整設于屏外司徒搢扑北面
誓之天子乃厲飾執弓挟矢以獵命主祠祭禽于四方
是月也草木黃落乃伐薪為炭蟄蟲咸俯在内皆墐其
戸乃趣獄刑毋留有罪收禄秩之不當供飬之不宜者
是月也天子乃以犬嘗稻先薦寝廟季秋行夏令則其
國大水冬藏殃敗民多鼽嚏行冬令則國多盗賊邊竟
不寧土多分裂行春令則暖風來至民氣解惰師興不
居(淮南子季秋之月招搖指戌九月官侯其樹桃天王居明堂禮季秋除道致梁以利農詩紀歴樞霜)
(樹落葉而鴻鴈南飛順春秋感精符霜殺伐之表季秋霜始降鷹隼擊王者天行誅以成肅殺之威若政令)
(苛則夏霜誅伐不行則冬霜不殺草)孟冬之月日在尾昏危中旦七星
中其日壬癸其帝顓頊其神玄冥其蟲介其音羽律中
應鐘其數六其味鹹其臭朽其祀行祭先腎水始冰地
始凍雉入大水為蜃虹藏不見天子居玄堂左个乘玄
路駕鐵驪載玄旂衣黑衣服玄玉食黍與彘其器閎以
奄是月也以立冬先立冬三日大史謁之天子曰某日
立冬盛德在水天子乃齊立冬之日天子親帥三公九
卿大夫以迎冬扵北郊還反賞死事恤孤寡是月也命
大師釁龜䇲占兆審卦吉凶是察阿黨則罪無有掩蔽
是月也天子始裘命有司曰天氣上騰地氣下降天地
不通閉塞而成冬命百官謹蓋藏命司徒循行積聚無
有不斂坏城郭戒門閭修鍵閉慎管籥固封疆備邊竟
完要塞謹關梁塞徯徑飭喪紀辨衣裳審棺椁之薄厚
塋邱壟之大小高卑厚薄之度貴賤之等級是月也命
工師效功陳祭器按度程毋或作為淫巧以蕩上心必
功致為上物勒工名以考其誠功有不當必行其罪以
窮其情是月也大飲烝天子乃祈來年于天宗大割祠
于公社及門閭臘先祖五祀勞農以休息之天子乃命
將帥講武習射御角力是月也乃命水虞漁師收水泉
池澤之賦毋或敢侵削衆庶兆民以為天子取怨于下
其有若此者行罪無赦孟冬行春令則凍閉不密地氣
上泄民多流亡行夏令則國多暴風方冬不寒蟄蟲復
出行秋令則雪霜不時小兵時起土地侵削(淮南子北方水也其)
(帝顓頊其佐玄冥執權而治冬其神為辰星其獸玄武孟冬之月招搖指亥盛德在水服八風水爨松燧火北)
(宫御女黑色衣黑采擊磬石其兵鍛其畜彘朝扵玄堂左个以出秋令命有司修羣禁禁外徙閉閭大摉客斷)
(罰刑殺當罪阿上亂法者誅十月官司馬其樹檀書王居明堂禮孟冬之月命農畢積聚繫牧牛馬尚大)
(傳天子以冬命三公并固封境以望冬固地藏也秋逸禮冬則衣黑衣佩玄玉居明堂後廟唘北戸春考)
(異郵霜者隂精冬令也四時代謝以霜收殺霜之為言亡也物以終也)仲冬之月日在
斗昏東壁中旦軫中其日壬癸其帝顓頊其神玄冥其
蟲介其音羽律中黃鐘其數六其味鹹其臭朽其祀行
祭先腎冰益壮地始坼鶡旦不鳴虎始交天子居玄堂
大廟乘玄路駕鐵驪載玄旂衣黑衣服玄玉食黍與彘
其器閎以奄飭死事命有司曰土事毋作慎毋發蓋毋
發室屋及起大衆以固而閉地氣沮泄是謂發天地之
房諸蟄則死民必疾疫又随以喪命之曰暢月是月也
命奄尹申宫令審門閭謹房室必重閉省婦事毋得淫
雖有貴戚近習毋有不禁乃命大酋秫稻必齊麴蘖必
時湛熾必絜水泉必香陶器必良火齊必得兼用六物
大酋監之毋有差貸天子命有司祈祀四海大川名原
淵澤井泉是月也農有不收藏積聚者馬牛畜獸有放
佚者取之不詰山林藪澤有能取蔬食田獵禽獸者野
虞教道之其有相侵奪者罪之不赦是月也日短至隂
陽争諸生蕩君子齊戒處必掩身身欲寧去聲色禁耆
欲安形性事欲静以待隂陽之所定芸始生荔挺出蚯
蚓結麋角解水泉動日短至則伐木取竹箭是月也可
以罷官之無事去器之無用者塗闕廷門閭築囹圄此
以助天地之閉藏也仲冬行夏令則其國乃旱氛霧冥
冥雷乃發聲行秋令則天時雨汁瓜瓠不成國有大兵
行春令則蝗蟲為敗水泉咸竭民多疥癘(淮南子仲冬之月招搖指)
(子十一月官都尉其樹棗日易通卦騐荔挺不出則其國多火災冬至之前五商賈不行兵甲伏匿人主)
(與羣臣左右從樂一冬至日使八能之士鼔黃鐘之瑟瑟用槐木長八尺寸冬至之日立八神樹八尺之)
(表日中視其晷晷如度者則歲美人和不則歲惡人惑晷入則水晷退則旱進二寸則月食進尺則日食神)
(農書冬至隂陽合精天地交譲天為不溼地為不凍君為不朝百官為不親事尚書考靈曜甲子冬至日月)
(五星皆起于牽牛若編珠順冬至日月在牽牛一度求昏中者取三項加三旁蠡除之孝經援神契仲冬)
(昴星中取莒芋)季冬之月日在婺女昏婁中旦氐中其日壬
癸其帝顓頊其神玄冥其蟲介其音羽律中大呂其數
六其味鹹其臭朽其祀行祭先腎鴈北鄉鵲始巢雉雊
雞乳天子居玄堂右个乘玄路駕鐵驪載玄旂衣黑衣
服玄玉食黍與彘其器閎以奄命有司大難旁磔出土
牛以送寒氣征鳥厲疾乃畢山川之祀及帝之大臣天
之神祗是月也命漁師始漁天子親往乃嘗魚先薦寝
廟冰方盛水澤腹堅命取冰冰以入令告民出五種命
農計耦耕事修耒耜具田器命樂師大合吹而罷乃命
四監收秩薪柴以共郊廟及百祀之薪燎是月也日窮
于次月窮于紀星回于天數將幾終歲且更始專而農
民毋有所使天子乃與公卿大夫共飭國典論時令以
待來歲之宜乃命大史次諸侯之列賦之犧牲以共皇
天上帝社稷之饗乃命同姓之邦共寢廟之芻豢命宰
歴卿大夫至于庶民土田之數而賦犧牲以共山林名
川之祀凡在天下九州之民者無不咸獻其力以共皇
天上帝社稷寝廟山林名川之祀季冬行秋令則白露
蚤降介蟲為妖四鄙入保行春令則胎夭多傷國多固
疾命之曰逆行夏令則水潦敗國時雪不降冰凍消釋
(淮南子季冬之月招搖指丑鴈北鄊鵲加巢雉雊雞呼卵十二月官獄其樹櫟王居明堂禮季冬命國為酒)
(以合三族君子說小人樂虎說文冬至後三戌為臘祭百神也易通卦騐小寒始交豺祭獸鵲者陽鳥先)
(物而動先時而應見扵木風之象星尚書考靈曜主春者鳥星昏中可以種稷主夏者心昏中可以種黍主)
(秋者虚星昏中可以種麥主冬者昴星昏中則入山可以斬伐具噐械王者南面而坐視四星之中者而知民)
(之緩急急則不賦力役是月令一篇蔡邕王肅皆以為周公所作陸德明曰此吕氏春秋十二紀之首後人)
(刪合為記按鄭氏目錄云月令者本吕氏十二月紀之首章也言周公所作其中官名時事多不合周法)
管子(四時)令有時無時則必視順天之所以來五漫漫六
惛惛孰知之哉唯聖人知四時不知四時乃失國之基
不知五榖之故國家乃路故天曰信明地曰信聖四時
曰正其王信明聖其臣乃正何以知其王之信明信聖
也曰慎使能而善聽信之使能之謂明聽信之謂聖信
明聖者皆受天賞使不能為惛惛而㤀也者皆受天禍
是故上見成事而貴功則民事接勞而不謀上見功而
賤則為人下者直為人上者驕是故隂陽者天地之大
理也四時者隂陽之大經也刑德者四時之合也刑德
合扵時則生福詭則生禍然則春夏秋冬將何行東
方曰星其時曰春其氣曰風風生木與骨其德喜嬴而
發出節時其事號令修除神位謹禱弊梗宗正陽治隄
防耕芸樹藝正津梁修溝瀆甃屋行水觧怨赦罪通四
方然則柔風甘雨乃至百姓乃夀百蟲乃蕃此謂星德
星者掌發為風是故春行冬政則雕行秋政則霜行夏
政則欲是故春三月以甲乙之日發五政一政曰論幼
孤舍有罪二政曰賦爵列授禄位三政曰凍解修溝瀆
復亡人四政曰端險阻修封疆正千伯五政曰無殺麑
夭毋蹇華絶芋五政苟時春雨乃來(五行)日至睹甲子
木行御天子出令命左右士師内御總别列爵論賢不
肖士吏賦祕賜賞扵四境之内發故粟以田數出國衡
順山林禁民斬木所以愛艸木也然則冰解而凍釋艸
木區萌贖蟄蟲卵菱春辟勿時苗足本不癘雛鷇不夭
麑䴠毋傅速亡傷繦緥時則不凋七十二日而畢睹甲
子木行御天子不賦不賜賞而大斬伐傷君危不殺太
子危家人夫人死不然則長子死七十二日而畢(淮南子春)
(行夏令泄行秋令水行冬令肅禁甲子受制木用事火煙青甲子受制則行柔惠挺羣開闔扇通障塞毋伐)
(木甲子氣燥濁丙子干甲子蟄蟲早出故雷早行戊子干甲子胎夭卵毈鳥蟲多傷庚子干甲子有兵壬子干)
(甲子春有霜日五位東方之極自碣石山過朝鮮貫大人之國東至出之次榑木之地青土樹木之野太皥)
(句芒之所司者萬二千里其令曰挺羣禁開閉闔通窮窒達障塞行優游棄怨惡觧役罪免憂患休罪刑開關)
(梁宣出財和外怨撫四方行柔惠止剛強至春秋繁露木用事其氣燥濁而青則行柔惠誕羣禁扵立春出)
(輕繫去稽留除桎梏開閉闔通障塞存幼孤矜寡獨無伐木木者春生之性農之本也勸農事無奪民時使)
(民歲不過三日行什一之税進經術之士誕羣禁出輕繫去稽留除桎梏開閉闔通障塞恩及草木則樹木華)
(美而諸草生恩及鱗蟲則魚大為鱣鯨不見羣龍下如人君出入不時走狗試馬馳騁不反宫室好婬樂飲酒)
(沈湎縦恣不頋政治事多發役以奪民時作謀增瑞以奪民財民病疥搔温體足胻痛咎及扵木則茂木枯槁)
(工匠之輪多傷敗毒水渰羣漉波如魚咎蟲則魚不為羣龍深藏鯨出見淮南董子二家詳略異同並錄以)
(俟考不孝經鉤命訣春政失五穀蘖)(四時)南方曰日其時曰夏其氣曰
陽陽生火與氣其德施舍修樂其事號令賞賜賦爵受
禄順鄉謹修神祀量功賞賢以動陽氣九暑乃至時雨
乃降五穀百果乃登此謂日德日掌賞賞為暑夏行春
政則風行秋政則水行冬政則落是故夏三月以丙丁
之日發五政一政曰求有功發勞力者而舉之二政曰
開久墳發故屋辟故窌以假貸三政曰令禁扇去笠毋
扱免除急漏田廬四政曰求有德賜布施扵民者而賞
之五政曰令禁罝設禽獸毋殺飛鳥五政苟時夏雨乃
至也(五行)睹丙子火行御天子出令命行人内御令掘
溝澮津舊塗發臧任君賜賞君子修游馳以發地氣出
皮幣命行人修春秋之禮扵天下諸侯通天下遇者兼
和然則天無疾風艸木發奮欝氣息民不疾而榮華蕃
七十二日而畢睹丙子火行御天子敬行急政旱札苗
死民厲七十二日而畢(淮南子夏行春令風行秋令兼行冬令格丙子受制火用事)
(火煙赤丙子受制則舉賢良賞有功立封堠出貨財丙子氣燥陽戊子干丙子霆庚子干丙子夷壬子干丙子)
(雹甲子干丙子地動風南方之極自北戸孫之外貫顓頊之國南至委火炎之野赤帝祝融之所司者萬二)
(千里其令曰爵有德賞有功惠賢良救饑渴舉力農賑貧窮惠孤寡憂罷疾出大禄行大賞起毁宗立無後封)
(建侯立賢輔至春秋繁露火用事其氣惨陽而赤則正封疆循田疇扵立夏舉賢良封有德賞有功出使四)
(方無縦火其火者夏成長本朝也舉賢良進茂才官得其能任得力賞有功封有德出貨財振困乏正封疆)
(使四方恩及扵火則火順人而甘露降恩及羽蟲則飛鳥大為黃鵠出見鳳凰翔如人君惑扵讒邪内離骨肉)
(外疎忠臣至殺世子誅殺不辜逐忠臣以妾為妻棄法令婦妾為政賜予不當則民病血壅腫目不明咎及扵)
(火則大旱必有火烖摘巢採鷇咎及羽蟲則蜚鳥不為冬應不來梟鶚羣鳴鳳凰高翔孝經鉤命訣初夏政)
(不失甘雨時)(四時)中央曰土土德實輔四時入出以風雨節
土益力土生皮肌膚其德和平用均中正無私實輔四
時春嬴育夏長飬秋聚收冬閉藏大寒乃極國家乃昌
四方乃服此謂歲德歲掌和和為雨(五行)睹戊子土行
御天子出令命左右司徒内御不誅不貞農事為敬大
揚惠言寬刑死緩罪人出國司徒令命順民之功力以
養五穀君子之静居而農夫修其功力極然則天為粤
宛艸木養長五穀蕃實秀大六畜犧牲具民足財國富
上下親諸侯和七十二日而畢睹戊子土行御天子修
宫室築臺榭外築城郭臣死七十二日而畢(淮南子戊子受制土)
(用事火煙黃戊子受制則飬老鰥寡行粰鬻施恩澤戊子氣溼濁庚子干戊子五榖有殃壬子干戊子夏寒雨)
(霜甲子干戊子介蟲不為丙子干戊子大旱苽封熯所中央之極自崑崙東絶兩恒山日月之所道江漢之)
(出衆民之野五穀之所宜龍門河濟相貫以息壌堙洪水之州東至扵碣石黃帝后土之所司者萬二千里其)
(令曰平而不阿明而不苛包裏覆露無不嚢懷溥汜無私正静以和行粰鬻飬老衰弔死問疾以送萬物之歸)
(矜春秋繁露土用事其氣温濁而黃則飬長老存幼孤寡獨賜孝悌施恩澤無興土功土者夏中成熟百)
(種君之官循宫室之制謹夫婦之别加親戚之恩恩及土則五榖成而嘉禾興恩及倮蟲則百姓親附城郭充)
(實賢聖皆遷仙人降如人君好婬佚妻妾過度犯親戚侮父兄欺罔百姓大為臺榭五色成光雕文刻鏤則民)
(病心腹宛黃舌爛病咎及扵土則五榖不成暴虐妄誅咎及倮蟲倮蟲不為百姓叛去賢聖放亡孝經鉤命)
(訣季夏政不失地無笛)(四時)西方曰辰其時曰秋其氣曰隂隂生
金與甲其德憂哀静正嚴順居不敢淫佚其事號令毋
使民淫暴順旅聚收量民資以畜聚賞彼羣幹聚彼羣
材百物乃收使民毋怠所惡其察所欲必得我信則克
此謂辰德辰掌收收為隂秋行春政則榮行夏政則水
行冬政則耗是故秋三月以庚辛之日發五政一政曰
禁博塞圉小辯鬭譯跽二政曰毋見五兵之刃三政曰
慎旅農趣聚收四政曰補缺塞坼五政曰修墻垣周門
閭五政苟時五穀皆入(五行)睹庚子金行御天子出令
命祝宗選禽獸之禁五穀之先熟者而薦之祖廟與五
祀鬼神饗其氣焉君子食其味焉然則凉風至白露下
天子出令命左右司馬衍組甲厲兵合什為伍以修扵
四境之内諛然告民有事所以待天地之殺斂也然則
晝炙陽夕下露地競環五穀鄰熟草木茂實歲農豐年
大茂七十二日而畢睹庚子金行御天子攻山擊石有
兵作戰而敗士死喪執政七十二日而畢(淮南子秋行夏令華行春)
(令榮行冬令耗庚子受制金用事火煙白庚子受制則繕墻垣修城郭審羣禁飾甲兵儆百官誅不法庚子氣)
(燥寒壬子干庚子大剛魚不為甲子干庚子草木再死再生丙子干庚子草木復榮戊子干庚子歲或存或亾)
(金西方之極自崑崙絶流沙沈羽西至三危之國石城室飲氣之民不死之野少皥蓐收之所司者萬二千)
(里其令曰審用法誅必辠備盗賊禁姦邪飾羣牧謹著聚修城郭補缺竇塞蹊徑遏溝瀆止流水雝谿谷守門)
(閭陳兵甲選百官誅不法飭春秋繁露金用事其氣惨淡而白則修城郭繕墻垣甲兵警百官誅不法存長)
(老無焚金石禁金者秋殺氣之始也建立旗鼔把旄鉞以誅杖賤殘暴虐安集故動作興師必應義理出則)
(伺兵入則振旅以咸習之困扵彼狩存不㤀亡安不㤀危修城郭繕墻垣審羣禁飭兵甲警百官誅不法恩及)
(扵金石則凉風出恩及扵毛蟲則走獸大為麒麟至如人君好戰侵陵諸侯貪城邑之賂輕百姓之命則民病)
(咳𠻳觔攣鼻仇塞咎及扵金則鑄化疑滯涷堅不成四面張罔焚林而獵咎及毛蟲則走獸不為白虎妄摶麒)
(麟遠去不孝經鉤命訣秋政失人民昌)(四時)北方曰月其時曰冬其氣曰
寒寒生水與血其德淳越温怒周密其事號令修禁徙
民令静止地乃不泄斷刑致罰無赦有罪以符隂氣大
寒乃至甲兵乃彊五穀乃熟國家乃昌四方乃備此謂
月德月掌罰罰為寒冬行春政則泄行夏政則靁行秋
政則旱是故冬三月以壬癸之日發五政一政曰論孤
獨恤長老二政曰善順隂修神祀賦爵禄授備位三政
曰效會計毋發山川之藏四政曰捕姦遁得盗賊者有
賞五政曰禁遷徙止流民圉分異五政苟時冬事不過
所求必得所惡必伏(五行)睹壬子水行御天子出令命
左右使人内御御其氣足則發而止其氣不足則發&KR0972;
瀆盗賊數劋竹箭伐檀柘令民出獵禽獸不釋巨少而
殺之所以貴天地之所閉藏也然則羽卵者不叚毛胎
者不&KR2213;&KR2335;婦不銷棄草木根本美七十二日而畢睹壬
子水行御天子決塞動大水王后夫人薨不然則羽卵
者叚毛胎者&KR2213;&KR2335;婦銷棄草木根本不美七十二日而
畢也(淮南子冬行春令泄行夏令旱行秋令霧大壬子用制水用事火煙黑壬子受制則閉門閭搜客)
(斷刑罰殺當罪息關梁禁外徙壬子氣清寒甲子干壬子冬乃不藏丙子干壬子星墜戊子干壬子蟄蟲冬出)
(其鄊庚子干壬子冬雷其鄊寒北方之極自九澤窮夏晦之極北至令正之谷有凍積冰雪雹霜霰漂潤羣)
(水之野顓頊古冥之所司者萬二千里其令曰申羣禁固閉藏修障塞繕關梁禁外徙斷罰刑殺當罪閉關閭)
(大搜客止交游禁夜樂蚤閉宴開以塞姦人已得執之必固大節以幾刑殺無赦雖有盛尊之親斷以法度毋)
(行水毋發藏毋釋罪斷春秋繁露水用事其氣清寒而黑則閉門閭大搜索刑罰執當罪飭關梁禁外徙無)
(決池隄昭水者冬藏至隂也宗廟祭祀之始敬四時之祭禘祫穆之序天子祭天諸侯祭土閉門閭大搜索)
(斷刑罰執當罪飭關梁禁外徙恩及扵水則醴泉出恩及介蟲則黿鼉大為靈龜出如人君簡宗廟不禱祀廢)
(祭祀執法不順逆天時則民病流腫水脹痿痺孔竅不通咎及扵水霧氣冥冥必有大水水為民害咎及介蟲)
(則龜藏黿鼉呁失孝經鉤命訣冬政不失少疾喪五政不百穀稚熟日月光明)(四時)是故春
凋秋榮冬雷夏有霜雪此皆氣之賊也刑德易節失次
則賊氣遫至賊氣遫至則國多菑殃是故聖王務時而
寄政焉作教而寄武作祀而寄德焉此三者聖王所以
合扵天地之行也日掌陽月掌隂星掌和陽為德隂為
刑和為事是故日食則失德之國惡之月食則失刑之
國惡之彗星見則失和之國惡之風與日爭明則失生
之國惡之是故聖王日食則修德月食則修刑彗星見
則修和風與日争明則修生此四者聖王所以免扵天
地之誅也信能行之五穀蕃息六畜殖而甲兵彊治積
則昌暴虐積則亡道生天地德出賢人道生德德生正
正生事是以聖人治天下窮則反終則始德始扵春長
扵夏刑始扵秋流扵冬刑德不失四時如一刑德離鄉
時乃逆行作事不成必有大殃月有三政王事必理以
為久長不中者死失理者亾國有四時固執王事四守
有所三政執輔(輕重已)精神生心心生規規生矩矩生
方方生正正生歴歴生四時四時生萬物聖人因而理
之道徧矣以冬日至始數四十六日冬盡而春始天
子東出其國四十六里而壇服青而絻青搢玉總帶玉
監朝諸侯卿大夫列士循扵百姓號曰祭日犧牲以魚
發出令曰生而勿殺賞而勿罰罪獄勿斷以待期年教
民樵室鑽鐆墐竈泄井所以夀民也耜耒耨懷鉊鈶又
㩖權渠繉緤所以御春夏之事也必具教民為酒食所
以為孝敬也民生而無父母謂之孤子無妻無子謂之
老鰥無夫無子謂之老寡此三人者皆就官而衆可事
者不可事者食如言而勿遺多者為功寡者為罪是以
路無行乞者也路有行乞者則相之罪也天子之春令
也以冬日至始數九十二日謂之春至天子東出其國
九十二里而壇朝諸侯卿大夫列士循扵百姓號曰祭
星十日之内室無處女路無行人苟不樹藝者謂之賊
人下作之地上作之天謂之不服之民處里為下陳處
師為下通謂之役夫三不樹而主使之天子之春令也
以春日至始數四十六日春盡而夏始天子服黃而
静處朝諸侯卿大夫列士循扵百姓發號出令曰毋聚
大衆毋行大火毋斷大木誅大臣毋斬大山毋戮大衍
滅三大而國有害也天子之夏禁也以春日至始數九
十二日謂之夏至而麥熟天子祀扵太宗其盛以麥麥
者穀之始也宗者族之始也同族者人殊族者處皆齊
大材出祭王母天子之所以主始而忌諱也以夏日
至始數四十六日夏盡而秋始而黍熟天子祀扵太祖
其盛以黍黍者穀之美者也祖者國之重者也大功者
大祖小功者小祖無功者無祖無功者皆稱其位而立
沃有功者觀扵外祖者所以功祭也非所以戚祭也天
子之所以異貴賤而賞有功也以夏日至始數九十二
日謂之秋至秋至而禾熟天子祀扵大惢西出其國百
三十八里而壇服白而絻白搢玉總帶錫監吹塤箎之
風鑿動金石之音朝諸侯卿大夫列士循扵百姓號曰
祭月犧牲以彘發號出令罰而勿賞奪而勿予罪獄誅
而勿生終歲之罪毋有所赦作衍牛馬之實在野者王
天子之冬計也以秋日至始數四十六日秋盡而冬
始天子服黑絻黑而静處朝諸侯卿大夫列士循扵百
姓發號出令曰毋行大火毋斬大木毋塞大水毋犯天
之隆天子之冬禁也以秋日至始數九十二日天子北
出九十二里而壇服黑而絻黑朝諸侯卿大夫列士號
曰發繇趣山人斷伐具械器趣菹人薪雚葦足蓄積三
月之後皆以其所有易其所無謂之大通三月之蓄凡
在趣耕而不耕民以不令不耕之害也宜芸而不芸百
草皆存不芸之害也宜穫而不穫風雨將作五穀以削
士民零落不穫之害也宜藏而不藏霧氣陽陽宜死者
生宜蟄者鳴不藏之害也張耜當弩銚耨當劍戟穫渠
當脇&KR0008;蓑笠當栐櫓故耕械具則戰械備矣
淮南子六合孟春與孟秋為合仲春與仲秋為合季春
與季秋為合孟夏與孟冬為合仲夏與仲冬為合季夏
與季冬為合孟春始嬴孟秋始縮仲春始出仲秋始内
季春大出季秋大内孟夏始緩孟冬始急仲夏至修仲
冬至短季夏德畢季冬刑畢故正月失政七月凉風不
至二月失政八月雷不藏三月失政九月不下霜四月
失政十月不凍五月失政十一月蟄蟲冬出其鄊六月
失政十二月草木不脱七月失政正月大寒不觧八月
失政二月雷不發九月失政三月春風不濟十月失政
四月草木不實十一月失政五月下雹霜十二月失政
六月五穀疾狂(博雅正月不温七月不凉二月不風八月雷不藏三月風不衰九月無降霜四)
(月雷不見十月蟄蟲行五月陽暑不蒸十月不合凍六月浮雲不布十二月草不喪七月白露不降正月有微)
(霜八月浮雲不歸二月雷不行九月物不凋三月草木傷十月流火不定四月䖵蟲不育十一月寒不降五月)
(雨雹十二月萌類不見六月五穀不實月衝)制度隂陽大制有六度天為
繩地為準春為規夏為衡秋為矩冬為權繩者所以繩
萬物也準者所以準萬物也規者所以員萬物也衡者
所以平萬物也矩者所以方萬物也權者所以權萬物
也繩之為度也直而不爭修而不窮久而不弊遠而不
㤀與天合德與神合明所欲則得所惡則亾自古及今
不可移匡厥德孔密廣大以容是故上帝以為物宗準
之為度也平而不險巧而不阿廣大以容寬裕以和柔
而不剛銳而不挫流而不滯易而不穢發通而有紀周
密而不泄準平而不失萬物皆平民無險謀怨惡不生
是故上帝以為物平規之為度也轉而不復員而不垸
優而不縱廣大以寬感動有理發通有紀優優簡簡百
怨不起規度不失生氣乃理衡之為度也緩而不後平
而不怨施而不德弔而不責常平民禄以繼不足㪍㪍
陽陽唯德是行飬長化育萬民蕃昌以成五穀以實封
疆其政不失天地乃明矩之為度也肅而不悖剛而不
憒取而無怨内而無害威厲而不懾令行而不廢殺伐
既得仇敵乃克矩正不失百誅乃服權之為度也急而
不贏殺而不割充滿以實周密而不泄敗物而弗取罪
殺而不赦誠信以必堅慤以固糞除苛慝不可以曲故
冬正將行必弱以強必柔以剛權正而不失萬物乃藏
明堂之制静而法準動而法繩春治以規秋治以矩冬
治以權夏治以衡是故燥濕寒暑以節至甘雨膏露以
時降
(堯典仲春星鳥鶉火也月令昏弧中為鶉首矣堯典仲夏星火大火也月令昏亢中為夀星矣堯典仲秋)
(星虛玄枵也月令昏牽牛中為星紀矣堯典仲冬星昴大梁也月令昏東壁中為娵訾矣月令之作未詳)
(在周在秦上下多不過二千年中星固已不同盖天有三百一十五度四分度之一歲有三百六十五日)
(四分日之一天度四分之一而有餘歲日四分之一而不足故天度常平運而舒日道常内轉而縮天漸)
(差而西歲漸差而東此所謂歲差者也夏小正略舉昏旦中皇斗柄織女之所向參昴大火南門之伏見)
(詩穪七月流火定之方中左傳之龍見水正國語之火覿本見古人授時興事仰觀天星其來久矣并著)
(於圖參驗時序至月令所記昏旦之星亦唯槩舉列宿以識節候而已未如歴家測度分杪之精密也)
繹史卷一百五十三
