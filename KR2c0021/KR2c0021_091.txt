繹史卷九十一靈壁縣知縣馬驌撰
魯敬姜之賢
列女𫝊敬姜者公父穆伯之妻文伯之母也博逹知禮
穆伯先死文伯出學而還歸敬姜側目而盻之見其友
上堂從後降階而却行奉劒而正履若事父兄敬姜召
而數之曰昔者武王罷朝而結絲&KR1611;絶左右顧無可使
結之者俯而自申之故能成王道桓公坐友三人諫臣
五人日舉過者三十人故能成霸業周公一食而三吐
哺一沐而三握髮所執贄而見於窮閭隘巷者七十餘
人故能存周室彼二聖一賢者伯王之君也而下人如
此其所與遊皆過己者也是以日益而不自知也今以
子年之少而位之卑所與遊者皆為服役子之不益明
矣文伯乃謝罪擇嚴師賢友而事之所與遊者皆黃耄
倪齒也文伯引衽攘捲而親饋之敬姜曰子成人矣文
伯相魯敬姜謂之曰吾語汝治國之要盡在經矣夫幅
者所以正曲枉也不可不彊故幅可以為將畫者所以
均不均服不服也故畫可以為正物者所以治蕪與莫
也故物可以為都大夫持交而不失出入而不絶者捆
也捆可以為大行人也推而往引而來者綜也綜可以
為開内之(闕)主多少之數者均也均可以為内史服重
任行逹道正直而固者軸也軸可以為相舒而無窮者
摘也摘可以為三公文伯再拜受教
國語季康子問於公父文伯之母曰主亦有以語肥也
對曰吾能老而已何以語子康子曰雖然肥願有聞於
主對曰吾聞之先姑曰君子能勞後世有繼子夏聞之
曰善哉商聞之曰古之嫁者不及舅姑謂之不幸夫婦
學於舅姑者也公父文伯飲南宫敬叔酒以露睹父
為客羞鼈焉小睹父怒相延食鼈辭曰將使鼈長而後
食之遂出文伯之母聞之怒曰吾聞之先子曰祭養尸
饗養上賓鼈於何有而使夫人怒也遂逐之五日魯大
夫辭而復之公父文伯之母如季氏康子在其朝與
之言弗應從之及寑門弗應而入康子辭於朝而入見
曰肥也不得聞命無乃辠乎曰子弗聞乎天子及諸侯
合民事於外朝合神事於内朝自卿以下合官職於外
朝合家事於内朝寑門之内婦人治其業焉上下同之
夫外朝子將業君之官職焉内朝子將庀季氏之政焉
皆非吾所敢言也公父文伯退朝朝其母其母方績
文伯曰以歜之家而主猶績懼干季孫之怒也其以歜
為不能事主乎其母歎曰魯其亡乎使僮子備官而未
之聞邪居吾語汝昔聖王之處民也擇瘠土而處之勞
其民而用之故長王天下夫民勞則思思則善心生逸
則淫淫則㤀善㤀善則惡心生沃土之民不材淫也瘠
土之民莫不嚮義勞也是故天子大采朝日與三公九
卿祖識地德日中考政與百官之政事師尹惟旅牧相
宣序民事少采夕月與大史司載糾虔天刑日入監九
御使潔奉禘郊之粢盛而後即安諸侯朝修天子之業
命晝考其國職夕省其典刑夜儆百工使無慆淫而後
即安卿大夫朝考其職晝講其庶政夕序其業夜庀其
家事而後即安士朝而受業晝而講貫夕而習復夜而
計過無憾而後即安自庶人以下明而動晦而休無日
以怠王后親織玄紞公侯之夫人加之以紘綖卿之内
子為大帶命婦成祭服列士之妻加之以朝服自庶士
以下皆衣其夫社而賦事烝而獻功男女效績愆則有
辟古之制也君子勞心小人勞力先王之訓也自上以
下誰敢淫心舍力今我寡也爾又在下位朝夕處事猶
恐㤀先人之業况有怠情其何以避辟吾冀而朝夕修
我曰必無廢先人爾今曰胡不自安以是承君之官余
懼穆伯之絶祀也仲尼聞之曰弟子志之季氏之婦不
淫矣公父文伯之母季康子之從祖叔母也康子往
焉䦱門與之言皆不踰閾祭悼子康子與焉酢不受徹
俎不宴宗不具不繹繹不盡飫則退仲尼聞之以為别
於男女之禮矣公父文伯之母欲室文伯饗其宗老
而為賦綠衣之三章老請守龜卜室之族師亥聞之曰
善哉男女之饗不及宗臣宗室之謀不過宗人謀而不
犯微而昭矣詩所以合意歌所以詠詩也今詩以合室
歌以詠之度於法矣公父文伯䘚其母戒其妾曰吾
聞之好内女死之好外士死之今吾子夭死吾惡以其
好内聞也二三婦之辱其先祀者請無瘠色無洵涕無
搯膺無憂容有降服無加服從禮而靜是昭吾子也仲
尼聞之曰女知莫如婦男知莫如夫公父氏之婦知也
夫欲明其子之令德也
韓詩外𫝊魯公甫文伯死其母不哭也季孫聞之曰公
甫文伯之母貞女也子死不哭必有方矣使人問焉對
曰昔是子也吾使之事仲尼仲尼去魯送之不出魯郊
贈之不與家珍病不見士之視者死不見士之流淚者
死之日宫女縗絰而從者十人此不足於士而有餘於
婦人也吾是以不哭也詩曰乃如之人兮德音無良(孔叢)
(子公父文伯死室人有從死者其母怒而不哭相室諫之其母曰孔子天下之賢人也不用於魯退而去是子)
(素宗之而不能隨今死而内人從死者二人焉若此於長者薄於婦人厚也既而夫子聞之曰季氏之婦尚賢)
(哉子路愀然對曰夫子亦好人之譽己乎夫子死而不哭是不慈也何善爾子曰怒其子之不能隨賢所以為)
(尚賢者吾何有焉其亦善此而己矣)
禮記文伯之喪敬姜據其牀而不哭曰昔吾有斯子也
吾將以為賢人也吾未嘗以就公室今及其死也朋友
諸臣未有出涕者而内人皆行哭失聲斯子也必多曠
於禮也夫帷殯非古也自敬姜之哭穆伯始也(檀弓)
國語公父文伯之母朝哭穆伯而莫哭文伯仲尼聞之
曰季氏之婦可謂知禮矣愛而無私上下有章
公父文伯之母喪夫而寡勤身守義成子令名孔子
屢稱之惜乎其為季氏婦也使魯有是臣安得有僭
竊踰越偪君專國者乎其言必合經其動必循禮諡
之曰敬不亦宜乎
繹史卷九十一
