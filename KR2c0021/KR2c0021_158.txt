繹史卷一百五十八靈壁縣知縣馬驌撰
考工記
周禮國有六職百工與居一焉或坐而論道或作而行
之或審曲面埶以飭五材以辨民器或通四方之珍異
以資之或飭力以長地財或治絲麻以成之坐而論道
謂之王公作而行之謂之士大夫審曲面埶以飭五材
以辨民器謂之百工通四方之珍異以資之謂之商旅
飭力以長地財謂之農夫治絲麻以成之謂之婦功粤
無鎛燕無函秦無廬胡無弓車粤之無鎛也非無鎛也
夫人而能為鎛也燕之無函也非無函也夫人而能為
函也秦之無廬也非無廬也夫人而能為廬也胡之無
弓車也非無弓車也夫人而能為弓車也知者創物巧
者述之守之世謂之工百工之事皆聖人之作也爍金
以為刃凝土以為器作車以行陸作舟以行水此皆聖
人之所作也天有時地有氣材有美工有巧合此四者
然後可以為良材美工巧然而不良則不時不得地氣
也橘踰淮而北為枳鸜鵒不踰濟貉踰汶則死此地氣
然也鄭之刀宋之斤魯之削吳粤之劒遷乎其地而弗
能為良地氣然也燕之角荆之幹妢胡之笴吳粤之金
錫此材之美者也天有時以生有時以殺草木有時以
生有時以死石有時以泐水有時以凝有時以澤此天
時也凡攻木之工七攻金之工六攻皮之工五設色之
工五刮摩之工五摶埴之工二攻木之工輪輿弓廬匠
車梓攻金之工築冶鳧㮚段桃攻皮之工函鮑韗韋裘
設色之工畫繢鍾筐㡛刮摩之工玉楖雕矢磬摶埴之
工陶旊有虞氏上陶夏后氏上匠殷人上梓周人上
輿故一器而工聚焉者車為多車有六等之數車軫四
尺謂之一等戈柲六尺有六寸既建而迆崇於軫四尺
謂之二等人長八尺崇於戈四尺謂之三等殳長尋有
四尺崇於人四尺謂之四等車戟常崇於殳四尺謂之
五等酋矛常有四尺崇於戟四尺謂之六等車謂之六
等之數凡察車之道必自載於地者始也是故察車自
輪始凡察車之道欲其樸屬而微至不樸屬無以為完
久也不微至無以為戚速也輪已崇則人不能登也輪
已庫則於馬終古登阤也故兵車之輪六尺有六寸田
車之輪六尺有六寸乘車之輪六尺有六寸六尺有六
寸之輪軹崇三尺有三寸也加軫與轐焉四尺也人長
八尺登下以為節輪人為輪斬三材必以其時三材
既具巧者和之轂也者以為利轉也輻也者以為直指
也牙也者以為固抱也輪敝三材不失職謂之完望而
眡其輪欲其幎爾而下迆也進而眡之欲其微至也無
所取之取諸圜也望其輻欲其揱爾而纖也進而眡之
欲其肉稱也無所取之取諸易直也望其轂欲其眼也
進而眡之欲其幬之廉也無所取之取諸急也眡其綆
欲其蚤之正也察其菑蚤不齵則輪雖敝不匡凡斬轂
之道必矩其陰陽陽也者稹理而堅陰也者疏理而柔
是故以火養其陰而齊諸其陽則轂雖敝不藃轂小而
長則柞大而短則摰是故六分其輪崇以其一為之牙
圍參分其牙圍而漆其二椁其漆内而中詘之以為之
轂長以其長為之圍以其圍之阞捎其藪五分其轂之
長去一以為賢去三以為軹容轂必直陳篆必正施膠
必厚施筋必數幬必負幹既摩革色青白謂之轂之善
參分其轂長二在外一在内以置其輻凡輻量其鑿深
以為輻廣輻廣而鑿淺則是以大扤雖有良工莫之能
固鑿深而輻小則是固有餘而強不足也故竑其輻廣
以為之弱則雖有重任轂不折參分其幅之長而殺其
一則雖有深泥亦弗之溓也參分其股圍去一以為骹
圍揉幅必齊平沈必均直以指牙牙得則無槷而固不
得則有槷必足見也六尺有六寸之輪綆參分寸之二
謂之輪之固凡為輪行澤者欲杼行山者欲侔杼以行
澤則是刀以割塗也是故塗不附侔以行山則是摶以
行石也是故輪雖敝不甐於鑿凡揉牙外不廉而内不
挫旁不腫謂之用火之善是故規之以眡其圜也萬之
以眡其匡也縣之以眡其輻之直也水之以眡其平沈
之均也量其藪以黍以眡其同也權之以眡其輕重之
侔也故可規可萭可水可縣可量可權也謂之國工
輪人為蓋達常圍三寸桯圍倍之六寸信其桯圍以為
部廣部廣六寸部長二尺桯長倍之四尺者二十分寸
之一謂之枚部尊一枚弓鑿廣四枚鑿上二枚鑿下四
枚鑿深二寸有半下直二枚鑿端一枚弓長六尺謂之
庇軹五尺謂之庇輪四尺謂之庇軫參分弓長而揉其
一參分其股圍去一以為蚤圍參分弓長以其一為之
尊上欲尊而宇欲卑上尊而宇卑則吐水疾而霤遠蓋
已崇則難為門也蓋已卑是蔽目也是故蓋崇十尺良
蓋弗冒弗紘殷畞而馳不隊謂之國工輿人為車輪
崇車廣衡長參如一謂之參稱參分車廣去一以為隧
參分其隧一在前二在後以揉其式以其廣之半為之
式崇以其隧之半為之較崇六分其廣以一為之軫圍
參分軫圍去一以為式圍參分式圍去一以為較圍參
分較圍去一以為軹圍參分軹圍去一以為轛圍圜者
中規方者中矩立者中縣衡者中水直者如生焉繼者
如附焉凡居材大與小無并大倚小則摧引之則絶棧
車欲弇飾車欲侈輈人為輈輈有三度軸有三理國
馬之輈深四尺有七寸田馬之輈深四尺駑馬之輈深
三尺有三寸軸有三理一者以為媺也二者以為久也
三者以為利也軌前十尺而策半之凡任木任正者十
分其輈之長以其一為之圍衡任者五分其長以其一
為之圍小於度謂之無任五分其軫間以其一為之軸
圍十分其輈之長以其一為之當兔之圍參分其兔圍
去一以為頸圍五分其頸圍去一以為踵圍凡揉輈欲
其孫而無弧深今夫大車之轅摯其登又難既克其登
其覆車也必易此無故唯轅直且無橈也是故大車平
地既節軒摯之任及其登阤不伏其轅必縊其牛此無
故唯轅直且無橈也故登阤者倍任者也猶能以登及
其下阤也不援其邸必緧其牛後此無故唯轅直且無
橈也是故輈欲頎典輈深則折淺則負輈注則利準利
準則久和則安輈欲弧而無折經而無絶進則與馬謀
退則與人謀終日馳騁左不揵行數千里馬不契需終
歲御衣衽不敝此唯輈之和也勸登馬力馬力既竭輈
猶能一取焉良輈環灂自伏兔不至軌七寸軌中有灂
謂之國輈軫之方也以象地也蓋之圜也以象天也輪
輻三十以象日月也蓋弓二十有八以象星也龍旂九
斿以象大火也鳥旟七斿以象鶉火也熊旗六斿以象
伐也龜蛇四斿以象營室也弧旌枉矢以象弧也攻
金之工築氏執下齊冶氏執上齊鳧氏為聲㮚氏為量
段氏為鎛器桃氏為刃金有六齊六分其金而錫居一
謂之鍾鼎之齊五分其金而錫居一謂之斧斤之齊四
分其金而錫居一謂之戈戟之齊參分其金而錫居一
謂之大刃之齊五分其金而錫居二謂之削殺矢之齊
金錫半謂之鑒燧之齊築氏為削長尺博寸合六而
成規欲新而無窮敝盡而無惡冶氏為殺矢刃長寸
圍寸鋌十之重三垸戈廣二寸内倍之胡三之援四之
已倨則不入已句則不決長内則折前短内則不疾是
故倨句外博重三鋝戟廣寸有半寸内三之胡四之援
五之倨句中矩與刺重三鋝桃氏為劒臘廣二寸有
半寸兩從半之以其臘廣為之莖圍長倍之中其莖設
其後參分其臘廣去一以為首廣而圍之身長五其莖
長重九鋝謂之上制上士服之身長四其莖長重七鋝
謂之中制中士服之身長三其莖長重五鋝謂之下制
下士服之鳧氏為鍾兩欒謂之銑銑間謂之于于上
謂之鼓鼔上謂之鉦鉦上謂之舞舞上謂之甬甬上謂
之衡鍾縣謂之旋旋蟲謂之幹鍾帶謂之篆篆間謂之
枚枚謂之景于上之攠謂之隧十分其銑去二以為鉦
以其鉦為之銑間去二分以為之鼓間以其鼔間為之
舞脩去二分以為舞廣以其鉦之長為甬之長以其甬
長為之圍參分其圍去一以為衡圍參分其甬長二在
上一在下以設其旋薄厚之所震動清濁之所由出侈
弇之所由興有說鍾已厚則石已薄則播侈則柞弇則
鬱長甬則震是故大鍾十分其鼓間以其一為之厚小
鍾十分其鉦間以其一為之厚鍾大而短則其聲疾而
短聞鍾小而長則其聲舒而遠聞為遂六分其厚以其
一為之深而圜之㮚氏為量改煎金錫則不秏不秏
然後權之權之然後準之準之然後量之量之以為鬴
深尺内方尺而圜其外其實一鬴其臋一寸其實一豆
其耳三寸其實一升重一鈞其聲中黃鍾之宫槩而不
稅其銘曰時文思索允臻其極嘉量既成以觀四國永
啓厥後兹器維則凡鑄金之狀金與錫黑濁之氣竭黃
白次之黃白之氣竭青白次之青白之氣竭青氣次之
然後可鑄也段氏(闕)函人為甲犀甲七屬兕甲六
屬合甲五屬犀甲夀百年兕甲夀二百年合甲夀三百
年凡為甲必先為容然後制革權其上旅與其下旅而
重若一以其長為之圍凡甲鍛則不摯則不堅已敝則
橈凡察革之道眡其鑽空欲其惌也眡其裏欲其易也
眡其朕欲其直也櫜之欲其約也舉而眡之欲其豐也
衣之欲其無齘也眡其鑽空而惌則革堅也眡其裏而
易則材更也眡其朕而直則制善也櫜之而約則周也
舉之而豐則明也衣之無齘則變也鮑人之事望而
眡之欲其荼白也進而握之欲其柔而滑也卷而摶之
欲其無迆也眡其著欲其淺也察其線欲其蔵也革欲
其荼白而疾澣之則堅欲其柔滑而腛脂之則需引而
信之欲其直也信之而直則取材正也信之而枉則是
一方緩一方急也若苟一方緩一方急則及其用之也
必自其急者先裂若苟自急者先裂則是以博為帴也
卷而摶之而不迆則厚薄序也眡其著而淺則革信也
察其線而蔵則雖敝不甐韗人為臯陶長六尺有六
寸左右端廣六寸中尺厚三寸穹者三之一上三正鼓
長八尺鼓四尺中圍加三之一謂之鼖鼔為臯鼓長尋
有四尺鼓四尺倨句磬折凡冒鼓必以啓蟄之日良鼓
瑕如積環鼓大而短則其聲疾而短聞鼓小而長則其
聲舒而遠聞韋氏(闕)裘氏(闕)畫繢之事雜五色
東方謂之青南方謂之赤西方謂之白北方謂之黑天
謂之玄地謂之黃青與白相次也赤與黑相次也玄與
黃相次也青與赤謂之文赤與白謂之章白與黑謂之
黼黑與青謂之黻五采備謂之繡土以黃其象方天時
變火以圜山以章水以龍鳥獸蛇雜四時五色之位以
章之謂之巧凡畫繢之事後素功鍾氏染羽以朱湛
丹秫三月而熾之淳而漬之三入為纁五入為緅七入
為緇筐人(闕)㡛氏練絲以涗水漚其絲七日去地
尺暴之晝暴諸日夜宿諸井七日七夜是謂水湅湅帛
以欄為灰渥淳其帛實諸澤器淫之以蜃清其灰而盝
之而揮之而沃之而盝之而塗之而宿之明日沃而盝
之晝暴諸日夜宿諸井七日七夜是謂水湅玉人之
事鎮圭尺有二寸天子守之命圭九寸謂之桓圭公守
之命圭七寸謂之信圭侯守之命圭七寸謂之躬圭伯
守之天子執冒四寸以朝諸侯天子用全上公用龍侯
用瓚伯用將繼子男執皮帛天子圭中必四圭尺有二
寸以祀天大圭長三尺杼上終葵首天子服之土圭尺
有五寸以致日以土地祼圭尺有二寸有瓚以祀廟琬
圭九寸而繅以象德琰圭九寸判規以除慝以易行璧
羨度尺好三寸以為度圭璧五寸以祀日月星辰璧琮
九寸諸侯以享天子榖圭七寸天子以聘女大璋中璋
九寸邊璋七寸射四寸厚寸黃金勺青金外朱中鼻寸
衡四寸有繅天子以巡守宗祝以前馬大璋亦如之諸
侯以聘女瑑圭璋八寸璧琮八寸以覜聘牙璋中璋七
寸射二寸厚寸以起軍旅以治兵事駔琮五寸宗后以
為權大琮十有二寸射四寸厚寸是謂内鎮宗后守之
駔琮七寸鼻寸有半寸天子以為權兩圭五寸有邸以
祀地以旅四望瑑琮八寸諸侯以享夫人案十有二寸
棗㮚十有二列諸侯純九大夫純五夫人以勞諸侯璋
邸射素功以祀山川以致稍餼楖人(闕)雕人(闕)
磬氏為磬倨句一矩有半其博為一股為二鼓為三參
分其股博去一以為鼓博參分其鼓博以其一為之厚
已上則摩其旁已下則摩其耑矢人為矢鍭矢參分
茀矢參分一在前二在後兵矢田矢五分二在前三在
後殺矢七分三在前四在後參分其長而閷其一五分
其長而羽其一以其笴厚為之羽深水之以辨其陰陽
夾其陰陽以設其比夾其比以設其羽參分其羽以設
其刃則雖有疾風亦弗之能憚矣刃長寸圍寸鋌十之
重三垸前弱則俛後弱則翔中弱則紆中強則揚羽豐
則遲羽殺則趮是故夾而搖之以眡其豐殺之節也橈
之以眡其鴻殺之稱也凡相笴欲生而摶同摶欲重同
重節欲疏同疏欲㮚陶人為甗實二鬴厚半寸脣寸
盆實二鬴厚半寸脣寸甑實二鬴厚半寸脣寸七穿鬲
實五觳厚半寸脣寸庾實二觳厚半寸脣寸旊人為
簋實一觳崇尺厚半寸脣寸豆實三而成觳崇尺凡陶
旊之事髺墾薜暴不入市器中膞豆中縣膊崇四尺方
四寸梓人為筍虡天下之大獸五脂者膏者臝者羽
者鱗者宗廟之事脂者膏者以為牲臝者羽者鱗者以
為筍虡外骨内骨郤行仄行連行紆行以脰鳴者以注
鳴者以旁鳴者以翼鳴者以股鳴者以胷鳴者謂之小
蟲之屬以為雕琢厚脣弇口出目短耳大胷燿後大體
短脰若是者謂之臝屬恒有力而不能走其聲大而宏
有力而不能走則於任重宜聲大而宏則於鐘宜若是
者以為鐘虡是故擊其所縣而由其虡鳴銳喙決吻數
目顅脰小體騫腹若是者謂之羽屬恒無力而輕其聲
清陽而遠聞無力而輕則於任輕宜其聲清揚而遠聞
則於磬宜若是者以為磬虡是故擊其所縣而由其虡
鳴小首而長摶身而鴻若是者謂之鱗屬以為筍凡攫
閷援簭之類必深其爪出其目作其鱗之而深其爪出
其目作其鱗之而則於眡必撥爾而怒苟撥爾而怒則
於任重宜且其匪色必似鳴矣爪不深目不出鱗之而
不作則必穨爾如委矣苟穨爾如委則加任焉則必如
將廢措其匪色必似不鳴矣梓人為飲器勺一升爵
一升觚三升獻以爵而酬以觚一獻而三酬則一豆矣
食一豆肉飲一豆酒中人之食也凡試梓飲器鄕衡而
實不盡梓師罪之梓人為侯廣與崇方參分其廣而
鵠居一焉上兩个與其身三下兩个半之上綱與下綱
出舌尋縜寸焉張皮侯而棲鵠則春以功張五采之侯
則遠國屬張獸侯則王以息燕祭侯之禮以酒脯醢其
辭曰惟若寧侯毋或若女不寧侯不屬于王所故抗而
射女強飲強食詒女曾孫諸侯百福廬人為廬器戈
柲六尺有六寸殳長尋有四尺車戟常酋矛常有四尺
夷矛三尋凡兵無過三其身過三其身弗能用也而無
已又以害人故攻國之兵欲短守國之兵欲長攻國之
人衆行地遠食飲飢且涉山林之阻是故兵欲短守國
之人寡食飲飽行地不遠且不涉山林之阻是故兵欲
長凡兵句兵欲無彈刺兵欲無蜎是故句兵椑刺兵摶
&KR0795;兵同強舉圍欲細細則校刺兵同強舉圍欲重重欲
傅人傅人則密是故侵之凡為殳五分其長以其一為
之被而圍之參分其圍去一以為晉圍五分其晉圍去
一以為首圍凡為酋矛參分其長二在前一在後而圍
之五分其圍去一以為晉圍參分其晉圍去一以為刺
圍凡試廬事置而搖之以眡其蜎也灸諸牆以眡其橈
之均也横而搖之以眡其勁也六建既備車不反覆謂
之國工匠人建國水地以縣置槷以縣眡以景為規
識日出之景與日入之景晝參諸日中之景夜考之極
星以正朝夕匠人營國方九里旁三門國中九經九
緯經涂九軌左祖右社面朝後市市朝一夫夏后氏世
室堂修二七廣四修一五室三四步四三尺九階四旁
兩夾窗白盛門堂三之二室三之一殷人重屋堂修七
尋堂崇三尺四阿重屋周人明堂度九尺之筵東西九
筵南北七筵堂崇一筵五室凡室二筵室中度以几堂
上度以筵宫中度以尋野度以步涂度以軌廟門容大
扃七个闈門容小扃參个路門不容乘車之五个應門
二徹參个内有九室九嬪居之外有九室九卿朝焉九
分其國以為九分九卿治之王宫門阿之制五雉宫隅
之制七雉城隅之制九雉經涂九軌環涂七軌野涂五
軌門阿之制以為都城之制宫隅之制以為諸侯之城
制環涂以為諸侯經涂野涂以為都經涂匠人為溝
洫耜廣五寸二耜為耦一耦之伐廣尺深尺謂之&KR0850;田
首倍之廣二尺深二尺謂之遂九夫為井井間廣四尺
深四尺謂之溝方十里為成成間廣八尺深八尺謂之
洫方百里為同同間廣二尋深二仞謂之澮專達於川
各載其名凡天下之地埶兩山之間必有川焉大川之
上必有涂焉凡溝逆地阞謂之不行水屬不理孫謂之
不行梢溝三十里而廣倍凡行奠水磬折以參伍欲為
淵則句於矩凡溝必因水埶防必因地埶善溝者水漱
之善防者水淫之凡為防廣與崇方其閷參分去一大
防外閷凡溝防必一日先深之以為式里為式然後可
以傅衆力凡任索約大汲其版謂之無任葺屋參分瓦
屋四分困窌倉城逆牆六分堂涂十有二分竇其崇三
尺牆厚三尺崇三之車人之事半矩謂之宣一宣有
半謂之欘一欘有半謂之柯一柯有半謂之磬折車
人為耒庛長尺有一寸中直者三尺有三寸上句者二
尺有二寸自其庛緣其外以至於首以弦其内六尺有
六寸與步相中也堅地欲直庛柔地欲句庛直庛則利
推句庛則利發倨句磬折謂之中地車人為車柯長
三尺博三寸厚一寸有半五分其長以其一為之首轂
長半柯其圍一柯有半輻長一柯有半其博三寸厚三
之一渠三柯者三行澤者欲短轂行山者欲長轂短轂
則利長轂則安行澤者反輮行山者仄輮反輮則易仄
輮則完六分其輪崇以其一為之牙圍柏車轂長一柯
其圍二柯其輻一柯其渠二柯者三五分其輪崇以其
一為之牙圍大車崇三柯綆寸牝服二柯有參分柯之
二羊車二柯有參分柯之一柏車二柯凡為轅三其輪
崇參分其長二在前一在後以鑿其鉤徹廣六尺鬲長
六尺弓人為弓取六材必以其時六材既聚巧者和
之幹也者以為遠也角也者以為疾也筋也者以為深
也膠也者以為和也絲也者以為固也漆也者以為受
霜露也凡取幹之道七柘為上檍次之檿桑次之橘次
之木瓜次之荆次之竹為下凡相幹欲赤黑而陽聲赤
黑則鄕心陽聲則遠根凡析幹射遠者用埶射深者用
直居幹之道菑栗不迆則弓不發凡相角秋閷者厚春
閷者薄稺牛之角直而澤老牛之角紾而昔疢疾險中
瘠牛之角無澤角欲青白而豐末夫角之本蹙於&KR1120;而
休於氣是故柔柔故欲其埶也白也者埶之徵也夫角
之中恒當弓之畏畏也者必橈橈故欲其堅也青也者
堅之徵也夫角之末遠於&KR1120;而不休於氣是故脆脆故
欲其柔也豐末也者柔之徵也角長二尺有五寸三色
不失理謂之牛戴牛凡相膠欲朱色而昔昔也者深瑕
而澤紾而摶廉鹿膠青白馬膠赤白牛膠火赤鼠膠黑
魚膠餌犀膠黃凡昵之類不能方凡相筋欲小簡而長
大結而澤小簡而長大結而澤則其為獸必剽以為弓
則豈異於其獸筋欲敝之敝漆欲測絲欲沈得此六材
之全然後可以為良凡為弓冬析幹而春液角夏治筋
秋合三材寒奠體冰析灂冬析幹則易春液角則合夏
治筋則不煩秋合三材則合寒奠體則張不流冰析灂
則審環春被弦則一年之事析幹必倫析角無邪斵目
必荼斵目不荼則及其大脩也筋代之受病夫目也者
必強強者在内而摩其筋夫筋之所由幨恒由此作故
角三液而幹再液厚其帤則木堅薄其帤則需是故厚
其液而節其帤約之不皆約疏數必侔斵摯必中膠之
必均斵摯不中膠之不均則及其大脩也角代之受病
夫懷膠於内而摩其角夫角之所由挫恒由此作凡居
角長者以次需恒角而短是謂逆橈引之則縱釋之則
不挍恒角而達辟如終紲非弓之利也今夫茭解中有
變焉故挍於挺臂中有柎焉故剽恒角而達引如終紲
非弓之利撟幹欲孰於火而無贏撟角欲孰於火而無
燂引筋欲盡而無傷其力鬻膠欲孰而水火相得然則
居旱亦不動居溼亦不動苟有賤工必因角幹之溼以
為之柔善者在外動者在内雖善於外必動於内雖善
亦弗可以為良矣凡為弓方其峻而高其柎長其畏而
薄其敝宛之無已應下柎之弓末應將興為柎而發必
動於閷弓而羽閷末應將發弓有六材焉維幹強之張
如流水維體防之引之中參維角䟫之欲宛而無負弦
引之如環釋之無失體如環材美工巧為之時謂之參
均角不勝幹幹不勝筋謂之參均量其力有三均均者
三謂之九和九和之弓角與幹權筋三侔膠三鋝絲三
邸漆三魁上工以有餘下工以不足為天子之弓合九
而成規為諸侯之弓合七而成規大夫之弓合五而成
規士之弓合三而成規弓長六尺有六寸謂之上制上
士服之弓長六尺有三寸謂之中制中士服之弓長六
尺謂之下制下士服之凡為弓各因其君之躬志慮血
氣豐肉而短寬緩以荼若是者為之危弓危弓為之安
矢骨直以立忿埶以奔若是者為之安弓安弓為之危
矢其人安其弓安其矢安則莫能以速中且不深其人
危其弓危其矢危則莫能以愿中往體多來體寡謂之
夾臾之屬利射侯與弋往體寡來體多謂之王弓之屬
利射革與質往體來體若一謂之唐弓之屬利射深大
和無灂其次筋角皆有灂而深其次有灂而疏其次角
無灂合灂若背手文角環灂牛筋蕡灂麋筋斥蠖灂和
弓&KR0795;摩覆之而角至謂之句弓覆之而幹至謂之侯弓
覆之而筋至謂之深弓(漢書周官經六篇師古曰即今周官禮也亡其冬官以考工)
(記補之)
瑞玉圖
圭璋璧琮琥璜是謂六瑞形制不同其用亦異舊有
圖考不分尺度短長誤繆相沿殊失古人制器尚象
之意兹依鄭註賈疏又三代遺器間有存者參稽考
證繪為新圖大抵古者取象渾樸所稱蒲榖龍首必
不如舊圖之穿鑿也
典瑞王晉大圭執鎮圭繅藉五采五就以朝日考
工記大圭長三尺杼上終葵首天子服之鎮圭尺有
二寸天子守之註云大圭或謂之珽終葵椎也杼
殺也疏云相玉書曰珽玉六寸明自炤謂於三尺圭
上除六寸之下兩畔殺之使以上為椎頭言六寸據
上不殺者而言大宗伯王執鎮圭註云鎮安也
所以安四方蓋以四鎮之山為瑑飾疏云以四鎮山
為瑑飾無正文故云蓋以疑之四鎮者會稽沂山醫
無閭霍山是也
考工記天子執冒四寸以朝諸侯註云四寸者方
疏云所以冒諸侯圭齊瑞信方四寸邪刻之
典瑞公執桓圭侯執信圭伯執躬圭繅皆三采三就
子執穀璧男執蒲璧繅皆二采再就以朝覲宗遇會
同于王諸侯相見亦如之考工記命圭九寸謂之
桓圭公守之命圭七寸謂之信圭侯守之命圭七寸
謂之躬圭伯守之大宗伯註云雙植謂之桓桓宫
室之象蓋亦以桓為瑑飾疏云桓謂若屋之桓楹以
桓為瑑飾無正文註云信當為身身圭躬圭蓋皆
象以人形為瑑飾文有麤縟耳疏云皆以人形為飾
若不麤縟為異身躬何殊而别之故知文有麤縟
註云榖所以養人蒲為席所以安人二玉蓋以為瑑
飾不執圭者未成國也
按虞書輯五瑞巡守覲東后五玉為贄即此三圭
二璧以别五等之諸侯朝覲執焉居則守之者也
其九寸七寸五寸之等見於大行人篇其瑑飾無
正文可考鄭氏以意釋之而已余謂信之為身說
近於誣人形麤縟奚由别其身躬乎蓋信字古與
申通用信躬二圭各七寸對言之其制一屈一伸
耳舊圖榖蒲繪為根株葉穗之形無稽尤甚往見
吾邑張氏蔵一璧朱紺斑駮其質瑩白有光鏤點
三百餘如粟粒此榖璧也蒲璧瑑未詳白虎通
璧方中圓外爾雅肉倍好為璧不言方孔考古圖
載璧圓孔
考工記璧琮九寸諸侯以享天子疏云享天子用
璧享后用琮此據上公九命若侯伯當七寸子男當
五寸
考工記瑑琮八寸諸侯以享夫人疏云諸侯相朝
用致享者也諸侯朝于天子享用璧琮不降瑞若諸
侯相享降瑞一等此據上公相享用璧琮八寸侯伯
相享當六寸子男相享退用琥璜當四寸經不言瑑
璧以享君文略可知也
典瑞瑑圭璋璧琮繅皆二采一就以頫聘考工記
瑑圭璋八寸璧琮八寸以頫聘註云瑑有圻鄂瑑
起疏云遣臣頫聘不得執君圭璧無桓信躬蒲榖之
文瑑之而已圭以聘天子與諸侯而璧享之璋以聘
后與夫人而琮享之八寸謂上公之臣執以頫聘侯
伯之臣當六寸子男之臣當四寸
按瑞玉皆不言瑑惟於聘享言之必文飾異於諸
瑞以結好交鄰國也諸侯朝覲天子各執其五等
之玉享用璧琮亦如其度王朝所頒弗敢降也至
諸侯相朝則降瑞一等而用瑑遣使相聘亦如之
非王朝所頒也疏稱子男退用琥璜然則子男之
臣亦用琥璜邪說文琮似車釭白虎通琮内圓
象陽外直為陰外牙而内凑象聚會
典瑞四圭有邸以祀天旅上帝考工記四圭尺有
二寸以祀天註云中央為璧圭著四面一玉俱成
邸本也或說四圭有邸有四角也疏云天子以十二
為節蓋四圭各尺二寸與鎮圭同其璧蓋六寸總三
尺與大圭又等或說有四角角即短矣
按四圭有邸二說皆非據云璧居中而圭四出每
圭尺二寸則太長合璧計之則圭太短意必以璧
為趺而植四圭於其上也兩圭有邸與圭璧其制
皆同
典瑞兩圭有邸以祀地旅四望考工記兩圭五寸
有邸以祀地以旅四望
按此邸用琮方以象地
典瑞圭璧以祀日月星辰考工記圭璧五寸以祀
日月星辰註云圭邸為璧
典瑞祼圭有瓚以肆先王以祼賓客考工記祼圭
尺有二寸有瓚以祀廟註云瓚如盤其柄用圭有
流前注漢禮瓚盤大五升口俓八寸下有盤口俓一
尺
典瑞璋邸射以祀山川以造贈賓客註云有邸而
射考工記璋邸射素功以祀山川以致稍餼註
云邸射剡而出也素功無瑑飾也疏云璋首斜却之
今從下向上總斜却之為剡而出
按二註意不同愚謂邸射者自邸而上射後說近
之
土圭以致四時日月封國則以土地考工記土圭
尺有五寸以致日以土地
按土圭之法見大司徒
典瑞珍圭以徵守以䘏凶荒註云珍圭王使之瑞
節其制大小當與琬琰相依
典瑞璧羨以起度考工記璧羨度尺好三寸以為
度疏云璧應圓九寸今減寸以益上下之袤一寸
則上下一尺廣八寸
典瑞牙璋以起軍旅以治兵守考工記牙璋中璋
七寸射二寸厚寸以起軍旅以治兵守註云二璋
皆有鉏牙之飭於琰側疏云蓋軍多用牙璋軍少用
中璋
考工記大琮十有二寸射四寸厚寸是謂内鎮宗后
守之註云如王之鎮圭也
考工記駔琮七寸鼻寸有半寸天子以為權駔琮五
寸宗后以為權註云駔讀為組以組繫之因名焉
以為權故有鼻也
典瑞琬圭以治德以結好琰圭以易行以除慝註
云琬圭無鋒芒琰圭有鋒芒考工記琬圭九寸而
繅以象德琰圭九寸判規以降慝以易行註云琬
猶圓也凡圭琰上寸半琰圭琰半以上又半為瑑飾
按鄭說琰圭未安琬圭者蓋規其首以為圓琰圭
則於琰之上判其首為二規也
典瑞榖圭以和難以聘女考工記榖圭七寸天子
以聘女註云其飾若粟文納徵加於束帛
按榖圭之瑑亦當如榖璧鄭謂若粟文者是
考工記大璋中璋九寸邊璋七寸射四寸厚寸黃金
勺青金外朱中鼻寸衡四寸有繅天子以巡守宗祝
以前馬註云三璋之勺形如圭瓚鼻勺流也凡流
皆為龍口衡勺俓也疏云圭瓚口俓八寸盤俓一尺
此俓倍狹但形狀似耳
考工記大璋亦如之諸侯以聘女註云亦如邊璋
七寸射四寸
典瑞駔圭璋璧琮琥璜之渠眉疏璧琮以斂尸註
渠眉玉飾之溝瑑也以組穿聯六玉溝瑑之中以斂
尸疏云此六玉兩頭皆有孔於兩孔之間為溝渠於
溝之兩畔稍高為眉故穿聯之以斂尸
爾雅肉倍好謂之璧好倍肉謂之瑗肉好若一謂之
環註云肉邊也好孔也
繹史卷一百五十八
