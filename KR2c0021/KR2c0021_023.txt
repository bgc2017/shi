繹史卷二十三上靈壁縣知縣馬驌撰
周官之制(上)
史記成王在豐天下已安周之官政未次序於是周公
作周官官别其宜作立政以便百姓百姓說(政前編立係成王)
(四年周官係成王六年金仁山曰按立政之書前儒謂周公告君之絶筆非也此亦初年之書也故其官名與)
(周禮未盡合蓋時猶舊制也至稱詰爾戍兵蓋其時東征未盡奠也大紀係於四年是為得之又曰周官一篇)
(周禮之經也顧其閒有不合者則其後因時裁定不無損益而大略無甚異矣周禮之篇端皆曰惟王建國則)
(書成於營洛之後也然成王未遂居洛况盡用六典之制乎)
書周公若曰拜手稽首告嗣天子王矣用咸戒于王曰
王左右常伯常任準人綴衣虎賁周公曰嗚呼休茲知
恤鮮哉古之人廸惟有夏乃有室大競籲俊尊上帝廸
知忱恂于九德之行乃敢告教厥后曰拜手稽首后矣
曰宅乃事宅乃牧宅乃準茲惟后矣謀面用丕訓德則
乃宅人茲乃三宅無義民桀德惟乃弗作往任是惟暴
德罔後亦越成湯陟丕釐上帝之耿命乃用三有宅克
即宅曰三有俊克即俊嚴惟丕式克用三宅三俊其在
商邑用協于厥邑其在四方用丕式見德嗚呼其在昔受
德暋惟羞刑暴德之人同于厥邦乃惟庶習逸德之人
同于厥政帝欽罰之乃伻我有夏式商受命奄甸萬姓
亦越文王武王克知三有宅心灼見三有俊心以敬事
上帝立民長伯立政任人準夫牧作三事虎賁綴衣趣
馬小尹左右攜僕百司庶府大都小伯藝人表臣百司
太史尹伯庶常吉士司徒司馬司空亞旅夷微盧烝三
亳阪尹文王惟克厥宅心乃克立茲常事司牧人以克
俊有德文王罔敢兼于庶言庶獄庶慎惟有司之牧夫
是訓用違庶獄庶慎文王罔敢知于茲亦越武王率惟
敉功不敢替厥義德率惟謀從容德以並受此丕丕基
鳴呼孺子王矣繼自今我其立政立事準人牧夫我其
克灼知厥若丕乃俾亂相我受民和我庶獄庶慎時則
勿有閒之自一話一言我則末惟成德之彦以乂我受
民嗚呼子旦已受人之徽言咸告孺子王矣繼自今文
子文孫其勿誤于庶獄庶慎惟正是乂之自古商人亦
越我周文王立政立事牧夫準人則克宅之克由繹之
茲乃俾乂國則罔有立政用憸人不訓于德是罔顯在
厥世繼自今立政其勿以憸人其惟吉士用勱相我國
家今文子文孫孺子王矣其勿誤于庶獄惟有司之牧
夫其克詰爾戎兵以陟禹之迹方行天下至于海表罔
有不服以覲文王之耿光以揚武王之大烈嗚呼繼自
今後王立政其惟克用常人周公若曰太史司寇蘇公
式敬爾由獄以長我王國茲式有慎以列用中罰(書序周公)
(作立政)惟周王撫萬邦廵侯甸四征弗庭綏厥兆民六服
羣辟罔不承德歸于宗周董正治官王曰若昔大猷制
治于未亂保邦于未危曰唐虞稽古建官惟百内有百
揆四岳外有州牧侯伯庶政惟和萬國咸寧夏商官倍
亦克用乂明王立政不惟其官惟其人今予小子祗勤
于德夙夜不逮仰惟前代時若訓廸厥官立太師太傅
太保茲惟三公論道經邦爕理隂陽官不必備惟其人
少師少傅少保曰三孤貳公弘化寅亮天地弼予一人
冢宰掌邦治統百官均四海司徒掌邦教敷五典擾兆
民宗伯掌邦禮治神人和上下司馬掌邦政統六師平
邦國司寇掌邦禁詰姦慝刑暴亂司空掌邦土居四民
時地利六卿分職各率其屬以倡九牧阜成兆民六年
五服一朝又六年王乃時廵考制度于四岳諸侯各朝
于方岳大明黜陟王曰嗚呼凡我有官君子欽乃攸司
慎乃出令令出惟行弗惟反以公滅私民其允懷學古
入官議事以制政乃不迷其爾典常作之師無以利口
亂厥官蓄疑敗謀怠忽荒政不學牆面莅事惟煩戒爾
卿士功崇惟志業廣惟勤惟克果斷乃罔後艱位不期
驕祿不期侈恭儉惟德無載爾偽作德心逸日休作偽
心勞日拙居寵思危罔不惟畏弗畏入畏推賢讓能庶
官乃和不和政庬舉能其官惟爾之能稱匪其人惟爾
不任王曰嗚呼三事暨大夫敬爾有官亂爾有政以佑
乃辟永康兆民萬邦惟無斁(書序成王既黜殷命滅淮夷還歸在豐作周官)
天官冢宰一
周禮惟王建國辨方正位體國經野設官分職以為民
極乃立天官冢宰使帥其屬而掌邦治以佐王均邦國
治官之屬大宰(卿一人)小宰(中大夫二人)宰夫(下大夫四人上士八人中)
(士十有六人旅下士三十有二人府六人史十有二人胥十有二人徒百有二十人)大宰之職
掌建邦之六典以佐王治邦國一曰治典以經邦國以
治官府以紀萬民二曰教典以安邦國以教官府以擾
萬民三曰禮典以和邦國以統百官以諧萬民四曰政
典以平邦國以正百官以均萬民五曰刑典以詰邦國
以刑百官以糾萬民六曰事典以富邦國以任百官以
生萬民以八灋治官府一曰官屬以舉邦治二曰官職
以辨邦治三曰官聫以會官治四曰官常以聽官治五
曰官成以經邦治六曰官灋以正邦治七曰官刑以糾
邦治八曰官計以弊邦治以八則治都鄙一曰祭祀以
馭其神二曰灋則以馭其官三曰廢置以馭其吏四曰
祿位以馭其士五曰賦貢以馭其用六曰禮俗以馭其
民七曰刑賞以馭其威八曰田役以馭其衆以八柄詔
王馭羣臣一曰爵以馭其貴二曰祿以馭其富三曰予
以馭其幸四曰置以馭其行五曰生以馭其福六曰奪
以馭其貧七曰廢以馭其罪八曰誅以馭其過以八統
詔王馭萬民一曰親親二曰敬故三曰進賢四曰使能
五曰保庸六曰尊貴七曰逹吏八曰禮賓以九職任萬
民一曰三農生九榖二曰園圃毓草木三曰虞衡作山
澤之材四曰藪牧飬蕃鳥獸五曰百工飭化八材六曰
商賈阜通貨賄七曰嬪婦化治絲枲八曰臣妾聚斂疏
材九曰閒民無常職轉移執事以九賦斂財賄一曰邦
中之賦二曰四郊之賦三曰邦甸之賦四曰家削之賦
五曰邦縣之賦六曰邦都之賦七曰關市之賦八曰山
澤之賦九曰幣餘之賦以九式均節財用一曰祭祀之
式二曰賓客之式三曰喪荒之式四曰羞服之式五曰
工事之式六曰幣帛之式七曰芻秣之式八曰匪頒之
式九曰好用之式以九貢致邦國之用一曰祀貢二曰
嬪貢三曰器貢四曰幣貢五曰材貢六曰貨貢七曰服
貢八曰斿貢九曰物貢以九兩繫邦國之民一曰牧以
地得民二曰長以貴得民三曰師以賢得民四曰儒以
道得民五曰宗以族得民六曰主以利得民七曰吏以
治得民八曰友以任得民九曰藪以富得民正月之吉
始和布治于邦國都鄙乃縣治象之灋于象魏使萬民
觀治象挾日而斂之乃施典于邦國而建其牧立其監
設其參傅其伍陳其殷置其輔乃施則于都鄙而建其
長立其兩設其伍陳其殷置其輔乃施灋于官府而建
其正立其貳設其攷陳其殷置其輔凡治以典待邦國
之治以則待都鄙之治以灋待官府之治以官成待萬
民之治以禮待賓客之治祀五帝則掌百官之誓戒與
其具修前期十日帥執事而卜日遂戒及執事眡滌濯
及納亨贊王牲事及祀之日贊玉幣爵之事祀大神示
亦如之享先王亦如之贊玉几玉爵大朝覲會同贊玉
幣玉獻玉几玉爵大喪贊贈玉舍玉作大事則戒于百
官贊王命王眡治朝則贊聽治眡四方之聽朝亦如之
凡邦之小治則冢宰聽之待四方之賓客之小治歲終
則令百官府各正其治受其會聽其致事而詔王廢置
三歲則大計羣吏之治而誅賞之小宰之職掌建邦
之宫刑以治王宫之政令凡宫之糾禁掌邦之六典八
灋八則之貳以逆邦國都鄙官府之治執邦之九貢九
賦九式之貳以均財節邦用以官府之六叙正羣吏一
曰以叙正其位二曰以叙進其治三曰以叙作其事四
曰以叙制其食五曰以叙受其會六曰以叙聽其情以
官府之六屬舉邦治一曰天官其屬六十掌邦治大事
則從其長小事則專逹二曰地官其屬六十掌邦教大
事則從其長小事則專逹三曰春官其屬六十掌邦禮
大事則從其長小事則專逹四曰夏官其屬六十掌邦
政大事則從其長小事則專逹五曰秋官其屬六十掌
邦刑大事則從其長小事則專逹六曰冬官其屬六十
掌邦事大事則從其長小事則專逹以官府之六職辨
邦治一曰治職以平邦國以均萬民以節財用二曰教
職以安邦國以寧萬民以懷賓客三曰禮職以和邦國
以諧萬民以事鬼神四曰政職以服邦國以正萬民以
聚百物五曰刑職以詰邦國以糾萬民以除盜賊六曰
事職以富邦國以飬萬民以生百物以官府之六聫合
邦治一曰祭祀之聫事二曰賓客之聫事三曰喪荒之
聫事四曰軍旅之聫事五曰田役之聫事六曰斂弛之
聫事凡小事皆有聫以官府之八成經邦治一曰聽政
役以比居二曰聽師田以簡稽三曰聽閭里以版圖四
曰聽稱責以傅别五曰聽祿位以禮命六曰聽取予以
書契七曰聽賣買以質劑八曰聽出入以要會以聽官
府之六計弊羣吏之治一曰廉善二曰廉能三曰廉敬
四曰廉正五曰廉灋六曰廉辨以灋掌祭祀朝覲會同
賓客之戒具軍旅田役喪荒亦如之七事者令百官府
共其財用治其施舍聽其治訟凡祭祀贊玉幣爵之事
祼將之事凡賓客贊祼凡受爵之事凡受幣之事喪荒
受其含禭幣玉之事月終則以官府之叙受羣吏之要
贊冢宰受歲會歲終則令羣吏致事正歲帥治官之屬
而觀治象之灋徇以木鐸曰不用灋者國有常刑乃退
以宫刑憲禁于王宫令于百官府曰各修乃職攷乃灋
待乃事以聽王命其有不共則國有大刑宰夫之職
掌治朝之灋以正王及三公六卿大夫羣吏之位掌其
禁令叙羣吏之治以待賓客之令諸臣之復萬民之逆
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官叙以治叙八曰徒掌官令以徵令掌
治法以攷百官府羣都縣鄙之治乘其財用之出入凡
失財用物辟名者以官刑詔冢宰而誅之其足用長財
善物者賞之以式灋掌祭祀之戒具與其薦羞從太宰
而眡滌濯凡禮事贊小宰比官府之具凡朝覲會同賓
客以牢禮之灋掌其牢禮委積膳獻飲食賓賜之飱牽
與其陳數凡邦之弔事掌其戒令與其幣器財用凡所
共者大喪小喪掌小官之戒令帥執事而治之三公六
卿之喪與職喪帥官有司而治之凡諸大夫之喪使其
旅帥有司而治之歲終則令羣吏正歲會月終則令正
月要旬終則令正日成而以攷其治治不以時舉者以
告而誅之正歲則以灋警戒羣吏令脩宫中之職事書
其能者與其良者而以告于上宮正(上士二人中士四人下士八人)
(府二人史四人胥四人徒四十人)宫伯(中士二人下士四人府一人史二人胥二人徒二十人)
宫正掌王宫之戒令糾禁以時比宫中之官府次舍之
衆寡為之版以待夕擊柝而比之國有故則令宿其比
亦如之辨内外而時禁稽其功緒糾其德行幾其出入
均其稍食去其滛怠與其竒衺之民會其什伍而教之
道藝月終則會其稍食歲終則會其行事凡邦之大事
令于王宫之官府次舍無去守而聽政令春秋以木鐸
脩火禁凡邦之事蹕宫中廟中則執燭大喪則授廬舍
辨其親疏貴賤之居宫伯掌王宫之士庶子凡在版
者掌其政令行其秩叙作其徒役之事授八次八舍之
職事若邦有大事作宫衆則令之月終則均秩歲終則
均叙以時頒其衣裘掌其誅賞膳夫(上士二人中士四人下士八人)
(府二人史四人胥十有二人徒百有二十人)庖人(中士四人下士八人府二人史四人賈八人胥)
(四人徒四十人)内饔(中士四人下士八人府二人史四人胥十人徒百人)外饔(中士四人)
(下士八人府二人史四人胥十人徒百人)亨人(下士四人府一人史二人胥五人徒五十人)
甸師(下士二人府一人史二人胥三十人徒三百人)獸人(中士四人下士八人府二人史四人)
(胥四人徒四十人)䱷人(中士二人下士四人府二人史四人胥三十人徒三百人)鼈人
(下士四人府二人史二人徒十有六人)腊人(下士四人府二人史二人徒二十人)膳夫
掌王之食飲膳羞以飬王及后世子凡王之饋食用六
榖膳用六牲飲用六清羞用百有二十品珍用八物醬
用百有二十罋王日一舉鼎十有二物皆有俎以樂侑
食膳夫授祭品嘗食王乃食䘚食以樂徹于造王齊日
三舉大喪則不舉大荒則不舉大札則不舉天地有烖
則不舉邦有大故則不舉王燕食則奉膳贊祭凡王祭
祀賓客食則徹王之胙俎凡王之稍事設薦脯醢王燕
飲酒則為獻主掌后及世子之膳羞凡肉脩之頒賜皆
掌之凡祭祀之致福者受而膳之以摯見者亦如之歲
終則會唯王及后世子之膳不會庖人掌共六畜六
獸六禽辨其名物凡其死生鱻薧之物以共王之膳與
其薦羞之物及后世子之膳羞共祭祀之好羞共喪紀
之庶羞賓客之禽獸凡令禽獻以灋授之其出入亦如
之凡用禽獸春行羔豚膳膏香夏行腒鱐膳膏臊秋行
犢麛膳膏腥冬行鱻羽膳膏羶歲終則會唯王及后之
膳禽不會内饔掌王及后世子膳羞之割亨煎和之
事辨體名肉物辨百品味之物王舉則陳其鼎俎以牲
體實之選百羞醬物珍物以俟饋共后及世子之膳羞
辨腥臊膻香之不可食者牛夜鳴則庮羊泠毛而毳羶
犬赤股而躁臊鳥皫色而沙鳴貍豕盲眡而交睫腥馬
黑脊而般臂螻凡宗廟之祭祀掌割亨之事凡燕飲食
亦如之凡掌共羞脩刑膴胖骨鱐以待共膳凡王之好
賜肉脩則饔人共之外饔掌外祭祀之割亨共其脯
脩刑膴陳其鼎俎實之牲體魚腊凡賓客之飱饔饗食
之事亦如之邦饗耆老孤子則掌其割亨之事饗士庶
子亦如之師役則掌共其獻賜脯肉之事凡小喪紀陳
其鼎俎而實之亨人掌共鼎鑊以給水火之齊職外
内饔之爨亨煮辨膳羞之物祭祀共大羹鉶羹賓客亦
如之甸師掌帥其屬而耕耨王藉以時入之以共齍
盛祭祀共蕭茅共野果蓏之薦喪事代王受眚烖王之
同姓有辠則死刑焉帥其徒以薪蒸役外内饔之事
獸人掌罟田獸辨其名物冬獻狼夏獻麋春秋獻獸物
時田則守罟及弊田令禽注于虞中凡祭祀喪紀賓客
共其死獸生獸凡獸入于腊人皮毛筋角入于玉府凡
田獸者掌其政令䱷人掌以時䱷為梁春獻王鮪辨
魚物為鱻薧以共王膳羞凡祭祀賓客喪紀共其魚之
鱻薧凡䱷者掌其政令凡䱷征入于玉府鼈人掌取
互物以時簎魚鼈龜蜃凡貍物春獻鼈蜃秋獻龜魚祭
祀共蠯蠃蚳以授醢人掌凡邦之籍事腊人掌乾肉
凡田獸之脯腊膴胖之事凡祭祀共豆脯薦脯膴胖凡
腊物賓客喪紀共其脯腊凡乾肉之事醫師(上士二人下士四人)
(府二人史二人徒二十人)食醫(中士二人)疾醫(中士八人)瘍醫(下士八人)
獸醫(下士四人)醫師掌醫之政令聚毒藥以共醫事凡邦
之有疾病者疕瘍者造焉則使醫分而治之歲終則稽
其醫事以制其食十全為上十失一次之十失二次之
十失三次之十失四為下食醫掌和王之六食六飲
六膳百羞百醬八珍之齊凡食齊眡春時羹齊眡夏時
醬齊眡秋時飲齊眡冬時凡和春多酸夏多苦秋多辛
冬多鹹調以滑甘凡會膳食之宜牛宜稌羊宜黍豕宜
稷犬宜粱鷹宜麥魚宜苽凡君子之食恒放焉疾醫
掌飬萬民之疾病四時皆有癘疾春時有痟首疾夏時
有痒疥疾秋時有瘧寒疾冬時有嗽上氣疾以五味五
榖五藥飬其病以五氣五聲五色眡其死生兩之以九
竅之變參之以九藏之動凡民之有疾病者分而治之
死終則各書其所以而入于醫師瘍醫掌腫瘍潰瘍
金瘍折瘍之祝藥劀殺之齊凡療瘍以五毒攻之以五
氣飬之以五藥療之以五味節之凡藥以酸飬骨以辛
飬筋以鹹飬脉以苦飬氣以甘飬肉以滑飬竅凡有瘍
者受其藥焉獸醫掌療獸病療獸瘍凡療獸病灌而
行之以節之以動其氣觀其所發而飬之凡療獸瘍灌
而劀之以發其惡然後藥之飬之食之凡獸之有病者
有瘍者使療之死則計其數以進退之酒正(中士四人下士)
(八人府二人史八人胥八人徒八十人)酒人(奄十人女酒三十人奚三百人)漿人(奄五)
(人女漿十有五人奚百有五十人)凌人(下士二人府二人史二人胥八人徒八十人)酒
正掌酒之政令以式灋授酒材凡為公酒者亦如之辨
五齊之名一曰泛齊二曰醴齊三曰盎齊四曰緹齊五
曰沈齊辨三酒之物一曰事酒二曰昔酒三曰清酒辨
四飲之物一曰清二曰醫三曰漿四曰酏掌其厚薄之
齊以共王之四飲三酒之饌及后世子之飲與其酒凡
祭祀以灋共五齊三酒以實八尊大祭三貳中祭再貳
小祭一貳皆有酌數唯齊酒不貳皆有器量共賓客之
禮酒共后之致飲于賓客之禮醫酏糟皆使其士奉之
凡王之燕飲酒共其計酒正奉之凡饗士庶子饗耆老
孤子皆共其酒無酌數掌酒之賜頒皆有灋以行之凡
有秩酒者以書契授之酒正之出日入其成月入其要
小宰聽之歲終則會唯王及后之飲酒不會以酒式誅
賞酒人掌為五齊三酒祭祀則共奉之以役世婦共
賓客之禮酒飲酒而奉之凡事共酒而入于酒府凡祭
祀共酒以往賓客之陳酒亦如之漿人掌共王之六
飲水漿醴涼醫酏入于酒府共賓客之稍禮共夫人致
飲于賓客之禮清醴醫酏糟而奉之凡飲共之凌人
掌冰正歲十有二月令斬冰三其凌春始治鑑凡外内
饔之膳羞鑑焉凡酒漿之酒醴亦如之祭祀共冰鑑賓
客共冰大喪共夷槃冰夏頒冰掌事秋刷籩人(奄一人女)
(籩十人奚二十人)醢人(奄一人女醢二十人奚四十人)醯人(奄二人女醯二十人奚四)
(十人)鹽人(奄二人女鹽二十人奚四十人)冪人(奄一人女冪十人奚二十人)籩
人掌四籩之實朝事之籩其實䵄蕡白黑形鹽膴鮑魚
鱐饋食之籩其實棗㮚祧乾䕩榛實加籩之實蔆芡㮚
脯蔆芡㮚脯羞籩之實糗餌粉餈凡祭祀共其籩薦羞
之實喪事及賓客之事共其薦籩羞籩為王及后世子
共其内羞凡籩事掌之醢人掌四豆之實朝事之豆
其實韭菹醓醢昌本麋臡菁菹鹿臡茒菹麋臡饋食之
豆其實葵菹蠃醢脾析蠯醢蜃蚳醢豚拍魚醢加豆之
實芹菹兔醢深蒲醓醢菭菹鴈醢筍菹魚醢羞豆之實
酏食糝食凡祭祀共薦羞之豆實賓客喪紀亦如之為
王及后世子共其内羞王舉則共醢六十罋以五齊七
醢七菹三臡實之賓客之禮共醢五十罋凡事共醢
醯人掌共五齊七菹凡醯物以共祭祀之齊菹凡醯醬
之物賓客亦如之王舉則共齊菹醯物六十罋共后及
世子之醬齊菹賓客之禮共醯五十罋凡事共醯鹽
人掌鹽之政令以共百事之鹽祭祀共其苦鹽散鹽賓
客共其形鹽散鹽王之膳羞共飴鹽后及世子亦如之
凡齊事鬻鹽以待戒令冪人掌共巾冪祭祀以疏布
巾冪八尊以畫布巾冪六彝凡王巾皆黼宫人(中士四人)
(下士八人府二人史四人胥八人徒八十人)掌舍(下士四人府二人史四人徒四十人)幕
人(下士一人府二人史二人徒四十人)掌次(下士四人府四人史二人徒八十人)宫人
掌王之六寢之脩為其井匽除其不蠲去其惡臭共王
之沐浴凡寢中之事埽除執燭共罏炭凡勞事四方之
舍事亦如之掌舍掌王之會同之舍設梐枑再重設
車宫轅門為壇壝宫棘門為帷宫設旌門無宫則共人
門凡舍事則掌之幕人掌帷幕幄帟綬之事凡朝覲
會同軍旅田役祭祀共其帷幕幄帟綬大喪共帷幕帟
綬三公及卿大夫之喪共其帟掌次掌王次之灋以
待張事王大旅上帝則張氊案設皇邸朝日祀五帝則
張大次小次設重帟重案合諸侯亦如之師田則張幕
設重帟重案諸侯朝覲會同則張大次小次師田則張
幕設案孤卿有邦事則張幕設案凡喪王則張帟三重
諸侯再重孤卿大夫不重凡祭祀張其旅幕張尸次射
則張耦次掌凡邦之張事大府(下大夫二人上士四人下士八人府四人)
(史八人賈十冇六人胥八人徒八十人)玉府(上士二人中士四人府二人史二人工八人賈八人)
(胥四人徒四十有八人)内府(中士二人府一人史二人徒十人)外府(中士二人府一)
(人史二人徒十人)大府掌九貢九賦九功之貳以受其貨賄
之入頒其貨于受藏之府頒其賄于受用之府凡官府
都鄙之吏及執事者受財用焉凡頒財以式灋授之關
市之賦以待王之膳服邦中之賦以待賓客四郊之賦
以待稍秣家削之賦以待匪頒邦甸之賦以待工事邦
縣之賦以待幣帛邦都之賦以待祭祀山澤之賦以待
喪紀幣餘之賦以待賜予凡邦國之貢以待弔用凡萬
民之貢以充府庫凡式貢之餘財以共玩好之用凡邦
之賦用取具焉歲終則以貨賄之入出會之玉府掌
王之金玉玩好兵器凡良貨賄之藏共王之服玉佩玉
珠玉王齊則共食玉大喪共含玉復衣裳角枕角柶掌
王之燕衣服袵席牀第凡䙝器若合諸侯則共珠槃玉
敦凡王之獻金玉兵器文織良貨賄之物受而藏之凡
王之好賜共其貨賄内府掌受九貢九賦九功之貨
賄良兵良器以待邦之大用凡四方之幣獻之金玉齒
革兵器凡良貨賄入焉凡適四方使者共其所受之物
而奉之凡王及冢宰之好賜予則共之外府掌邦布
之入出以共百物而待邦之用凡有灋者共王及后世
子之衣服之用凡祭祀賓客喪紀會同軍旅共其財用
之幣齎賜予之財用凡邦之小用皆受焉歲終則會唯
王及后之服不會司會(中大夫二人下大夫四人上士八人中士十有六人府四)
(人史八人胥五人徒五十人)司書(上士二人中士四人府二人史四人徒八十人)職内
(上士二人中士四人府四人史四人徒二十人)職歲(上士四人中士八人府四人史八人徒八十人)
職幣(上士二人中士四人府二人史四人賈四人胥二人徒二十人)司會掌邦之
六典八灋八則之貳以逆邦國都鄙官府之治以九貢
之灋致邦國之財用以九賦之灋令田野之財用以九
功之灋令民職之財用以九式之灋均節邦之財用掌
國之官府郊野縣都之百物財用凡在書契版圖者之
貳以逆羣吏之治而聽其會計以參互攷日成以月要
攷月成以歲會攷歲成以周知四國之治以詔王及冢
宰廢置司書掌邦之六典八灋八則九職九正九事
邦中之版土地之圖以周知入出百物以叙其財受其
幣使入于職幣凡上之用財用必攷于司會三歲則大
計羣吏之治以知民之財器械之數以知田野夫家六
畜之數以知山林川澤之數以逆羣吏之徵令凡税斂
掌事者受灋焉及事成則入要貳焉凡邦治攷焉職
内掌邦之賦入辨其財用之物而執其總以貳官府都
鄙之財入之數以逆邦國之賦用凡受財者受其貳令
而書之及會以逆職歲與官府財用之出而叙其財以
待邦之移用職歲掌邦之賦出以貳官府都鄙之財
出賜之數以待會計而考之凡官府都鄙羣吏之出財
用受式灋于職歲凡上之賜予以叙與職幣授之及會
以式灋贊逆會職幣掌式灋以斂官府都鄙與凡用
邦財者之幣振掌事者之餘財皆辨其物而奠其錄以
書揭之以詔上之小用賜予歲終則會其出凡邦之會
事以式灋贊之司裘(中士二人下士四人府二人史四人徒四十人)掌皮
(下士四人府二人史四人徒四十人)司裘掌為大裘以共王祀天之服
中秋獻良裘王乃行羽物季秋獻功裘以待頒賜王大
射則共虎侯熊侯豹侯設其鵠諸侯則共熊侯豹侯卿
大夫則共麋侯皆設其鵠大喪廞裘飾皮車凡邦之皮
事掌之歲終則會唯王之裘與其皮事不會掌皮掌
秋斂皮冬斂革春獻之遂以式灋頒皮革于百工共其
毳毛為氊以待邦事歲終則會其財齎内宰(下大夫二人上)
(士四人中士八人府四人史八人胥八人徒八十人)内小臣(奄上士四人史二人徒八人)
閽人(王宫每門四人囿游亦如之)寺人(王之正内五人)内豎(倍寺人之數)
内宰掌書版圖之灋以治王内之政令均其稍食分其
人民以居之以隂禮教六宫以隂禮教九嬪以婦職之
灋教九御使各有屬以作二事正其服禁其竒衺展其
功緒大祭祀后祼獻則贊瑶爵亦如之正后之服位而
詔其禮樂之儀贊九嬪之禮事凡賓客之祼獻瑶爵皆
贊致后之賓客之禮凡喪事佐后使治外内命婦正其
服位凡建國佐后立市設其次置其叙正其肆陳其貨
賄出其度量淳制祭之以隂禮中春詔后帥外内命婦
始蠶于北郊以為祭服歲終則會内人之稍食稽其功
事佐后而受獻功者比其小大與其麤良而賞罰之會
内宫之財用正歲均其稍食施其功事憲禁令于王之
北宫而糾其守上春詔王后帥六宫之人而生穜稑之
種而獻之于王内小臣掌王后之命正其服位后出
入則前驅若有祭祀賓客喪紀則擯詔后之禮事相九
嬪之禮事正内人之禮事徹后之俎后有好事于四方
則使往有好令于卿大夫則亦如之掌王之隂事隂令
閽人掌守王宫之中門之禁喪服凶器不入宫潛服
賊器不入宫竒服怪民不入宫凡内人公器賓客無帥
則幾其出入以時啓閉凡外内命夫命婦出入則為之
闢掌埽門庭大祭祀喪紀之事設門燎蹕宫門廟門凡
賓客亦如之寺人掌王之内人及女宫之戒令相道
其出入之事而糾之若有喪紀賓客祭祀之事則帥女
宫而致于有司佐世婦治禮事掌内人之禁令凡内人
弔臨于外則帥而往立于其前而詔相之内豎掌外
内之通令凡小事若有祭祀賓客喪紀之事則為内人
蹕王后之喪遷于宫中則前蹕及葬執䙝器以從遣車
九嬪世婦女御女祝(四人奚八人)女史(八人奚十有六)
(人)九嬪掌婦學之灋以教九御婦德婦言婦容婦功
各帥其屬而以時御叙于王所凡祭祀贊玉齍贊后薦
徹豆籩若有賓客則從后大喪帥叙哭者亦如之世
婦掌祭祀賓客喪紀之事帥女官而濯摡為齍盛及祭
之日涖陳女宫之具凡内羞之物掌弔臨于卿大夫之
喪女御掌御叙于王之燕寢以歲時獻功事凡祭祀
贊世婦大喪掌沐浴后之喪持翣從世婦而弔于卿大
夫之喪女祝掌王后之内祭祀凡内禱祠之事掌以
時招梗禬禳之事以除疾殃女史掌王后之禮職掌
内治之貳以詔后治内政逆内宫書内令凡后之事以
禮從典婦功(中士二人下士四人府二人史四人工四人賈四人徒二十人)典絲
(下士二人府二人史二人賈四人徒十有二人)典枲(下士二人府二人史二人徒二十人)内
司服(奄一人女御二人奚八人)縫人(奄二人女御八人女工八十人奚三十人)染人
(下士二人府二人史二人徒二十人)追師(下士二人府一人史二人工二人徒四人)屨人
(下士二人府一人史一人工八人徒四人)夏采(下士四人史一人徒四人)典婦功掌
婦式之灋以授嬪婦及内人女功之事齎凡授嬪婦功
及秋獻功辨其苦良比其小大而賈之物書而楬之以
共王及后之用頒之于内府典絲掌絲入而辨其物
以其賈褐之掌其藏與其出以待興功之時頒絲于外
内工皆以物授之凡上之賜予亦如之及獻功則受良
功而藏之辨其物而書其數以待有司之政令上之賜
予凡祭祀共黼畫組就之物喪紀共其絲纊組文之物
凡飾邦器者受文織絲組焉歲終則各以其物會之
典枲掌布緦縷紵之麻草之物以待時頒功而授齎及
獻功受苦功以其賈楬而藏之以待時頒頒衣服授之
賜予亦如之歲終則各以其物會之内司服掌王后
之六服禕衣揄狄闕狄鞠衣展衣緣衣素沙辨外内命
婦之服鞠衣展衣緣衣素沙凡祭祀賓客共后之衣服
及九嬪世婦凡命婦共其衣服共喪衰亦如之后之喪
共其衣服凡内具之物縫人掌王宫之縫線之事以
役女御以縫王及后之衣服喪縫棺飾焉衣翣柳之材
掌凡内之縫事染人掌染絲帛凡染春暴練夏纁玄
秋染夏冬獻功掌凡染事追師掌王后之首服為副
編次追衡笄為九嬪及外内命婦之首服以待祭祀賓
客喪紀共笄絰亦如之屨人掌王及后之服屨為赤
舄黑舄赤繶黃繶青句素屨葛屨辨外内命夫命婦之
命屨功屨散屨凡四時之祭祀以宜服之夏采掌大
喪以冕服復于太祖以乘車建綏復于四郊
地官司徒二
周禮惟王建國辨方正位體國經野設官分職以為民
極乃立地官司徒使帥其屬而掌邦教以佐王安擾邦
國教官之屬大司徒(卿一人)小司徒(中大夫二人)鄉師(下大夫四)
(人上士八人中士十有六人旅下士三十有二人府六人史十有二人胥十有二人徒百有二十人)大
司徒之職掌建邦之土地之圖與其人民之數以佐王
安擾邦國以天下土地之圖周知九州之地域廣輪之
數辨其山林川澤丘陵墳衍原隰之名物而辨其邦國
都鄙之數制其畿疆而&KR1474;封之設其社稷之壝而樹之
田主各以其野之所宜木遂以名其社與其野以土會
之灋辨五地之物生一曰山林其動物宜毛物其植物
宜皂物其民毛而方二曰川澤其動物宜鱗物其植物
宜膏物其民黑而津三曰丘陵其動物宜羽物其植物
宜覈物其民專而長四曰墳衍其動物宜介物其植物
宜莢物其民晳而瘠五曰原隰其動物宜臝物其植物
宜叢物其民豐肉而庳因此五物者民之常而施十有
二教焉一曰以祀禮教敬則民不苟二曰以陽禮教讓
則民不争三曰以隂禮教親則民不怨四曰以樂禮教
和則民不乖五曰以儀辨等則民不越六曰以俗教安
則民不偷七曰以刑教中則民不虣八曰以誓教恤則
民不怠九曰以度教節則民知足十曰以世事教能則
民不失職十有一曰以賢制爵則民慎德十有二曰以
庸制祿則民興功以土宜之灋辨十有二土之名物以
相民宅而知其利害以阜人民以蕃鳥獸以毓草木以
任土事辨十有二壤之物而知其種以教稼穡樹蓺以
土均之灋辨五物九等制天下之地征以作民職以令
地貢以斂財賦以均齊天下之政以土圭之灋測土深
正日景以求地中日南則景短多暑日北則景長多寒
日東則景夕多風日西則景朝多隂日至之景尺有五
寸謂之地中天地之所合也四時之所交也風雨之所
會也隂陽之所和也然則百物阜安乃建王國焉制其
畿方千里而封樹之凡建邦國以土圭土其地而制其
域諸公之地封疆方五百里其食者半諸侯之地封疆
方四百里其食者參之一諸伯之地封疆凡三百里其
食者參之一諸子之地封疆方二百里其食者四之一
諸男之地封疆方百里其食者四之一凡造都鄙制其
地域而封&KR1474;之以其室數制之不易之地家百畮一易
之地家二百畮再易之地家三百畮乃分地職奠地守
制地貢而頒職事焉以為地灋而待政令以荒政十有
二聚萬民一曰散利二曰薄征三曰緩刑四曰弛力五
曰舍禁六曰去幾七曰眚禮八曰殺哀九曰蕃樂十曰
多昏十有一曰索鬼神十有二曰除盜賊以保息六飬
萬民一曰慈幼二曰飬老三曰振窮四曰恤貧五曰寬
疾六曰安富以本俗六安萬民一曰媺宫室二曰族墳
墓三曰聫兄弟四曰聫師儒五曰聫朋友六曰同衣服
正月之吉始和布教于邦國都鄙乃縣教象之灋于象
魏使萬民觀教象挾日而斂之乃施教灋于邦國都鄙
使之各以教其所治民令五家為比使之相保五比為
閭使之相受四閭為族使之相葬五族為黨使之相救
五黨為州使之相賙五州為鄉使之相賓頒職事十有
二于邦國都鄙使以登萬民一曰稼穡二曰樹蓻三曰
作材四曰阜蕃五曰飭材六曰通財七曰化材八曰斂
材九曰生材十曰學藝十有一曰世事十有二曰服事
以鄉三物教萬民而賓興之一曰六德知仁聖義忠和
二曰六行孝友睦婣任恤三曰六藝禮樂射御書數以
鄉八刑糾萬民一曰不孝之刑二曰不睦之刑三曰不
婣之刑四曰不弟之刑五曰不任之刑六曰不恤之刑
七曰造言之刑八曰亂民之刑以五禮防萬民之偽而
教之中以六樂防萬民之情而教之和凡萬民之不服
教而有獄訟者與有地治者聽而斷之其附于刑者歸
于士祀五帝奉牛牲羞其肆享先王亦如之大賓客令
野脩道委積大喪帥六鄉之衆庶屬其六引而治其政
令大軍旅大田役以旗致萬民而治其徒庶之政令若
國有大故則致萬民于王門令無節者不行于天下大
荒大札則令邦國移民通財舍禁弛力薄征緩刑歲終
則令教官正治而致事正歲令于教官曰各共爾職修
乃事以聽王命其有不正則國有常刑小司徒之職
掌建邦之教灋以稽國中及四郊都鄙之夫家九比之
數以辨其貴賤老幼廢疾凡征役之施舍與其祭祀飲
食喪紀之禁令乃頒比灋于六鄉之大夫使各登其鄉
之衆寡六畜車輦辨其物以歲時入其數以施政教行
徵令及三年則大比大比則受邦國之比要乃會萬民
之䘚伍而用之五人為伍五伍為兩四兩為䘚五䘚為
旅五旅為師五師為軍以起軍旅以作田役以比追胥
以令貢賦乃均土地以稽其人民而周知其數上地家
七人可任也者家三人中地家六人可任也者二家五
人下地家五人可任也者家二人凡起徒役毋過家一
人以其餘為羡唯田與追胥竭作凡用衆庶則掌其政
教與其戒禁聽其詞訟施其賞罰誅其犯命者凡國之
大事致民大故致餘子乃經土地而井牧其田野九夫
為井四井為邑四邑為丘四丘為甸四甸為縣四縣為
都以任地事而令貢賦凡税斂之事乃分地域而辨其
守施其職而平其政凡小祭祀奉牛牲羞其肆小賓客
令野脩道委積大軍旅帥其衆庶小軍旅廵役治其政
令大喪帥邦役治其政教凡建邦國立其社稷正其畿
疆之封凡民訟以地比正之地訟以圖正之歲終則考
其屬官之治成而誅賞令羣吏正要會而致事正歲則
帥其屬而觀教灋之象徇以木鐸曰不用灋者國有常
刑令羣吏憲禁令脩灋糾職以待邦治及大比六鄉四
郊之吏平教治正政事攷夫屋及其衆寡六畜兵器以
待政令鄉師之職各掌其所治鄉之教而聽其治以
國比之灋以時稽其夫家衆寡辨其老幼貴賤廢疾馬
牛之物辨其可任者與其施舍者掌其戒令糾禁聽其
獄訟大役則帥民徒而至治其政令既役則受州里之
役要以攷司空之辟以逆其役事凡邦事令作秩叙大
祭祀羞牛牲共茅蒩大軍旅會同正治其徒役與其輂
輦戮其犯命者大喪用役則帥其民而至遂治之及葬
執纛以與匠師御匶而治役及窆執斧以涖匠師凡四
時之田前期出田灋于州里簡其鼓鐸旗物兵器脩其
䘚伍及期以司徒之大旗致衆庶而陳之以旗物辨鄉
邑而治其政令刑禁廵其前後之屯而戮其犯命者斷
其争禽之訟凡四時之徵令有常者以木鐸徇于市朝
以歲時廵國及野而賙萬民之囏阨以王命施惠歲終
則攷六鄉之治以詔廢置正歲稽其鄉器比共吉凶二
服閭共祭器族共喪器黨共射器州共賓器鄉共吉凶
禮樂之器若國大比則攷教察辭稽器展事以詔誅賞
鄉老(二鄉則公一人)鄉大夫(每鄉卿一人)州長(每州中大夫一人)
黨正(每黨下大夫一人)族師(每族上士一人)閭胥(每閭中士一人)比長
(五家下士一人)鄉老(闕)鄉大夫之職各掌其鄉之政教禁
令正月之吉受教灋于司徒退而頒之于其鄉吏使各
以教其所治以攷其德行察其道藝以歲時登其夫家
之衆寡辨其可任者國中自七尺以及六十野自六尺
以及六十有五皆征之其舍者國中貴者賢者能者服
公事者老者疾者皆舍以歲時入其書三年則大比攷
其德行道藝而興賢者能者鄉老及鄉大夫帥其吏與
其衆寡以禮禮賓之厥明鄉老及鄉大夫羣吏獻賢能
之書于王王再拜受之登于天府内史貳之退而以鄉
射之禮五物詢衆庶一曰和二曰容三曰主皮四曰和
容五曰興舞此謂使民興賢出使長之使民興能入使
治之歲終則令六鄉之吏皆會政致事正歲令羣吏攷
灋于司徒以退各憲之于其所治國大詢于衆庶則各
帥其鄉之衆寡而致于朝國有大故則令民各守其閭
以待政令以旌節輔令則逹之州長各掌其州之教
治政令之灋正月之吉各屬其州之民而讀灋以攷其
德行道藝而勸之以糾其過惡而戒之若以歲時祭祀
州社則屬其民而讀灋亦如之春秋以禮會民而射于
州序凡州之大祭祀大喪皆涖其事若國作民而師田
行役之事則帥而致之掌其戒令與其賞罰歲終則會
其州之政令正歲則讀教灋如初三年大比則大攷州
里以贊鄉大夫之廢興黨正各掌其黨之政令教治
及四時之孟月吉日則屬民而讀邦灋以紏戒之春秋
祭禜亦如之國索鬼神而祭祀則以禮屬民而飲酒于
序以正齒位壹命齒于鄉里再命齒于父族三命而不
齒凡其黨之祭祀喪紀婚冠飲酒教其禮事掌其禁戒
凡作民而師田行役則以其灋治其政事歲終則會其
黨政帥其吏而致事正歲屬民讀灋而書其德行道藝
以歲時涖校比及大比亦如之族師各掌其族之戒
令政事月吉則屬民而讀邦灋書其孝弟睦婣有學者
春秋祭酺亦如之以邦比之灋帥四閭之吏以時屬民
而校登其族之夫家衆寡辨其貴賤老幼廢疾可任者
及其六畜車輦五家為比十家為聫五人為伍十人為
聫四閭為族八閭為聫使之相保相受刑罰慶賞相及
相共以受邦職以役國事以相葬埋若作民而師田行
役則合其䘚伍簡其兵器以鼓鐸旗物帥而至掌其治
令戒禁刑罰歲終則會政致事閭胥各掌其閭之徵
令以歲時各數其閭之衆寡辨其施舍凡春秋之祭祀
役政喪紀之數聚衆庶既比則讀灋書其敬敏任恤者
凡事掌其比觵撻罰之事比長各掌其比之治五家
相受相和親有辠竒衺則相及徙于國中及郊則從而
授之若徙于他則為之旌節而行之若無授無節則唯
圜土内之封人(中士四人下士八人府二人史四人胥六人徒六十人)封人
掌設王之社壝為畿封而樹之凡封國設其社稷之壝
封其四疆造都邑之封域者亦如之令社稷之職凡祭
祀飾其牛牲設其楅衡置其絼共其水稾歌舞牲及毛
炮之豚凡喪紀賓客軍旅大盟則飾其牛牲鼓人(中士)
(六人府二人史二人徒二十人)舞師(下士二人胥四人舞徒四十人)鼓人掌教六
鼓四金之音聲以節聲樂以和軍旅以正田役教為鼓
而辨其聲用以雷鼓鼔神祀以靈鼔鼔社祭以路鼔鼔
鬼享以鼖鼓鼓軍事以鼛鼓鼓役事以晉鼓鼔金奏以
金錞和鼔以金鐲節鼓以金鐃止鼓以金鐸通鼓凡祭
祀百物之神鼓兵舞帗舞者凡軍旅夜鼓鼜軍動則鼔
其衆田役亦如之救日月則詔王鼔大喪則詔大僕鼔
舞師掌教兵舞帥而舞山川之祭祀教帗舞帥而舞
社稷之祭祀教羽舞帥而舞四方之祭祀教皇舞帥而
舞旱暵之事凡野舞則皆教之凡小祭祀不興舞牧
人(下士六人府一人史二人徒六十人)牛人(中士二人下士四人府二人史四人胥二十人徒二)
(百人)充人(下士二人史二人胥四人徒四十人)牧人掌牧六牲而阜蕃
其物以共祭祀之牲牷凡陽祀用騂牲毛之隂祀用黝
牲毛之望祀各以其方之色牲毛之凡時祀之牲必用
牷物凡外祭毁事用尨可也凡祭祀共其犧牲以授充
人繫之凡牲不繫者共奉之牛人掌飬國之公牛以
待國之政令凡祭祀共其享牛求牛以授職人而芻之
凡賓客之事共其牢禮積膳之牛饗食賓射共其膳羞
之牛軍事共其犒牛喪事共其奠牛凡會同軍旅行役
共其兵車之牛與其牽徬以載公任器凡祭祀共其牛
牲之互與其盆簝以待事充人掌繫祭祀之牲牷祀
五帝則繫于牢芻之三月享先王亦如之凡散祭祀之
牲繫於國門使飬之展牲則告牷碩牲則贊載師(上士)
(二人中士四人府二人史四人胥六人徒六十人)閭師(中士二人史二人徒二十人)縣
師(上士二人中士四人府二人史四人胥八人徒八十人)遺人(中士二人下士四人府二人史)
(四人胥四人徒四十人)均人(中士二人下士四人府二人史四人胥四人徒四十人)載
師掌任土之灋以物地事授地職而待其政令以廛里
任國中之地以埸圃任園地以宅田士田賈田任近郊
之地以官田牛田賞田牧田任遠郊之地以公邑之田
任甸地以家邑之田任稍地以小都之田任縣地以大
都之田任畺地凡任地國宅無征園廛二十而一近郊
十一遠郊二十而三甸稍縣都皆無過十二唯其漆林
之征二十而五凡宅不毛者有里布凡田不耕者出屋
粟凡民無職事者出夫家之征以時徵其賦閭師掌
國中及四郊之人民六畜之數以任其力以待其政令
以時徵其賦凡任民任農以耕事貢九榖任圃以樹事
貢草木任工以飭材事貢器物任商以市事貢貨賄任
牧以畜事貢鳥獸任嬪以女事貢布帛任衡以山事貢
其物任虞以澤事貢其物凡無職者出夫布凡庶民不
畜者祭無牲不耕者祭無盛不樹者無椁不蠶者不帛
不績者不衰縣師掌邦國都鄙稍甸郊里之地域而
辨其夫家人民田萊之數及其六畜車輦之稽三年大
比則以攷羣吏而以詔廢置若將有軍旅會同田役之
戒則受灋于司馬以作其衆庶及馬牛車輦會其車人
之䘚伍使皆備旗鼓兵器以帥而至凡造都邑量其地
辨其物而制其域以歲時徵野之賦貢遺人掌邦之
委積以待施惠鄉里之委積以恤民之囏阨門關之委
積以飬老孤郊里之委積以待賓客野鄙之委積以待
羇旅縣都之委積以待凶荒凡賓客會同師役掌其道
路之委積凡國野之道十里有廬廬有飲食三十里有
宿宿有路室路室有委五十里有市市有候館候館有
積凡委積之事廵而比之以時頒之均人掌均地政
均地守均地職均人民牛馬車輦之力政凡均力政以
歲上下豐年則公旬用三日焉中年則公旬用二日焉
無年則公旬用一日焉凶札則無力政無財賦不收地
守地職不均地政三年大比則大均師氏(中大夫一人上士二)
(人府二人史二人胥十有二人徒百有二十人)保氏(下大夫一人中士二人府二人史二人胥六人)
(徒六十人)司諫(中士二人史二人徒二十人)司救(中士二人史二人徒二十人)
調人(下士二人史二人徒十人)媒氏(下士二人史二人徒十人)師氏掌以媺
詔王以三德教國子一曰至德以為道本二曰敏德以
為行本三曰孝德以知逆惡教三行一曰孝行以親父
母二曰友行以尊賢良三曰順行以事師長居虎門之
左司王朝掌國中失之事以教國子弟凡國之貴遊子
弟學焉凡祭祀賓客會同喪紀軍旅王舉則從聽治亦
如之使其屬帥四夷之隸各以其兵服守王之門外且
蹕朝在野外則守内列保氏掌諫王惡而飬國子以
道乃教之六藝一曰五禮二曰六樂三曰五射四曰五
馭五曰六書六曰九數乃教之六儀一曰祭祀之容二
曰賓客之容三曰朝廷之容四曰喪紀之容五曰軍旅
之容六曰車馬之容凡祭祀賓客會同喪紀軍旅王舉
則從聽治亦如之使其屬守王闈司諫掌糾萬民之
德而勸之朋友正其行而強之道藝廵問而觀察之以
時書其德行道藝辨其能而可任于國事者以攷鄉里
之治以詔廢置以行赦宥司救掌萬民之衺惡過失
而誅讓之以禮防禁而救之凡民之有衺惡者三讓而
罰三罰而士加明刑恥諸嘉石役諸司空其有過失者
三讓而罰三罰而歸于圜土凡歲時有天患民病則以
節廵國中及郊野而以王命施惠調人掌司萬民之
難而諧和之凡過而殺傷人者以民成之鳥獸亦如之
凡和難父之讎辟諸海外兄弟之讎辟諸千里之外從
父兄弟之讎不同國君之讎眡父師長之讎眡兄弟主
友之讎眡從父兄弟弗辟則與之瑞節而以執之凡殺
人有反殺者使邦國交讎之凡殺人而義者不同國令
勿讎讎之則死凡有鬭怒者成之不可成者則書之先
動者誅之媒氏掌萬民之判凡男女自成名以上皆
書年月日名焉令男三十而娶女二十而嫁凡娶判妻
入子者皆書之中春之月令會男女于是時也奔者不
禁若無故而不用令者罰之司男女之無夫家者而會
之凡嫁子娶妻入幣純帛無過五兩禁遷葬者與嫁殤
者凡男女之隂訟聽之于勝國之社其附于刑者歸之
于士司市(下大夫二人上士四人中士八人下士十有六人府四人史八人胥十有二人徒百)
(有二十人)質人(中士二人下士四人府二人史四人胥二人徒二十人)廛人(中士二人)
(下士四人府二人胥二人徒二十人)胥師(二十肆則一人皆二史)賈師(二十肆則一人)
(皆二史)司虣(十肆則一人)司稽(五肆則一人)胥(二肆則一人)肆
長(每肆則一人)泉府(上士四人中士八人下士十有六人府四人史八人賈八人徒八十人)
司市掌市之治教政刑量度禁令以次叙分地而經
市以陳肆辨物而平市以政令禁物靡而均市以商賈
阜貨而行布以量度成賈而徵儥以質劑結信而止訟
以賈民禁偽而除詐以刑罰禁虣而去盗以泉府同貨
而斂賖大市日昃而市百族為主朝市朝時而市商賈
為主夕市夕時而市販夫販婦為主几市入則胥執鞭
度守門市之羣吏平肆展成奠賈上旌于思次以令市
市師涖焉而聽大治大訟胥師賈師涖于介次而聽小
治小訟凡萬民之期于市者辟布者量度者刑戮者各
于其地之叙凡得貨賄六畜者亦如之三日而舉之凡
治市之貨賄六畜珍異亡者使有利者使阜害者使亡
靡者使微凡通貨賄以璽節出入之國凶荒札喪則市
無征而作布凡市偽飾之禁在民者十有二在商者十
有二在賈者十有二在工者十有二市刑小刑憲罰中
刑徇罰大刑扑罰其附于刑者歸于士國君過市則刑
人赦夫人過市罰一幕世子過市罰一帟命夫過市罰
一蓋命婦過市罰一帷凡會同師役市司帥賈師而從
治其市政掌其賣儥之事質人掌成市之貨賄人民
牛馬兵器珍異凡賣儥者質劑焉大市以質小市以劑
掌稽市之書契同其度量壹其淳制廵而攷之犯禁者
舉而罰之凡治質劑者國中一旬郊二旬野三旬都三
月邦國朞期内聽期外不聽廛人掌斂市絘布總布
質布罰布廛布而入于泉府凡屠者斂其皮角筋骨入
于玉府凡珍異之有滯者斂而入于膳府胥師各掌
其次之政令而平其貨賄憲刑禁焉察其詐偽飾行儥
慝者而誅罰之聽其小治小訟而斷之賈師各掌其
次之貨賄之治辨其物而均平之展其成而奠其賈然
後令市凡天患禁貴儥者使有恒賈四時之珍異亦如
之凡國之賣儥各帥其屬而嗣掌其月凡師役會同亦
如之司虣掌憲市之禁令禁其鬭嚻者與其虣亂者
出入相陵犯者以屬遊飲食于市者若不可禁則搏而
戮之司稽掌廵市而察其犯禁者與其不物者而搏
之掌執市之盗賊以徇且刑之胥各掌其所治之政
執鞭度而廵其前掌其坐作出入之禁令襲其不正者
凡有罪者撻戮而罰之肆長各掌其肆之政令陳其
貨賄名相近者相遠也實相近者相爾也而平正之斂
其總布掌其戒禁泉府掌以市之征布斂市之不售
貨之滯于民用者以其賈買之物楬而書之以待不時
而買者買者各從其抵都鄙從其主國人郊人從其有
司然後予之凡賖者祭祀無過旬日喪紀無過三月凡
民之貸者與其有司辨而貸之以國服為之息凡國事
之財用取具焉歲終則會其出入而納其餘授司門(下大)
(夫二人上士四人中士八人下士十有六人府二人史四人胥四人徒四十人每門下士二人府一人史二人)
(徒四人)司關(上士二人中士四人府二人史四人胥八人徒八十人每關下士二人府一人史二)
(人徒四人)掌節(上士二人中士四人府二人史四人胥二人徒二十人)司門掌授
管鍵以啓閉國門幾出入不物者正其貨賄凡財物犯
禁者舉之以其財飬死政之老與其孤祭祀之牛牲繫
焉監門飬之凡歲時之門受其餘凡四方之賓客造焉
則以告司關掌國貨之節以聫門市司貨賄之出入
者掌其治禁與其征廛凡貨不出于關者舉其貨罰其
人凡所逹貨賄者則以節傳出之國凶札則無關門之
征猶幾凡四方之賓客敂關則為之告有外内之送令
則以節傳出内之掌節掌守邦節而辨其用以輔王
命守邦國者用玉節守都鄙者用角節凡邦國之使節
山國用虎節土國用人節澤國用龍節皆金也以英蕩
輔之門關用符節貨賄用璽節道路用旌節皆有期以
反節凡通逹于天下者必有節以傳輔之無節者有幾
則不逹遂人(中大夫二人)遂師(下大夫四人上士八人中士十有六人旅下士)
(三十有二人府四人史十有二人胥十有二人徒百有二十人)遂大夫(每遂中大夫一人)
縣正(每縣下大夫一人)鄙師(每鄙上士一人)酇長(每酇中士一人)里宰
(每里下士一人)鄰長(五家則一人)遂人掌邦之野以土地之圖
經田野造縣鄙形體之灋五家為鄰五鄰為里四里為
酇五酇為鄙五鄙為縣五縣為遂皆有地域溝樹之使
各掌其政令刑禁以歲時稽其人民而授之田野簡其
兵器教之稼穡凡治野以下劑致甿以田里安甿以樂
昏擾甿以土宜教甿稼穡以興耡利甿以時器勸甿以
疆予任甿以土均平政辨其野之土上地中地下地以
頒田里上地夫一廛田百畮莱五十畮餘夫亦如之中
地夫一廛田百畮莱百畮餘夫亦如之下地夫一廛田
百畮莱二百畮餘夫亦如之凡治野夫閒有遂遂上有
徑十夫有溝溝上有畛百夫有洫洫上有涂千夫有澮
澮上有道萬夫有川川上有路以逹于畿以歲時登其
夫家之衆寡及其六畜車輦辨其老幼廢疾與其施舍
者以頒職作事以令貢賦以令師田以起政役若起野
役則令各帥其所治之民而至以遂之大旗致之其不
用命者誅之凡國祭祀共野牲令野職凡賓客令脩野
道而委積大喪帥六遂之役而致之掌其政令及葬帥
而屬六綍及窆陳役凡事致野役而師田作野民帥而
至掌其政治禁令遂師各掌其遂之政令戒禁以時
登其夫家之衆寡六畜車輦辨其施舍與其可任者經
牧其田野辨其可食者周知其數而任之以徵財征作
役事則聽其治訟廵其稼穡而移用其民以救其時事
凡國祭祀審其誓戒共其野牲入野職野賦于玉府賓
客則廵其道脩庀其委積大喪使帥其屬以幄帟先道
野役及窆抱磨共丘籠及蜃車之役軍旅田獵平野民
掌其禁令比叙其事而賞罰遂大夫各掌其遂之政
令以歲時稽其夫家之衆寡六畜田野辨其可任者與
其可施舍者以教稼穡以稽功事掌其政令戒禁聽其
治訟令為邑者歲終則會政致事正歲簡稼器脩稼政
三歲大比則帥其吏而興甿明其有功者屬其地治者
凡為邑者以四逹戒其功事而誅賞廢興之縣正各
掌其縣之政令徵比以頒田里以分職事掌其治訟趨
其稼事而賞罰之若將用野民師田行役移執事則帥
而至治其政令既役則稽功會事而誅賞鄙師各掌
其鄙之政令祭祀凡作民則掌其戒令以時數其衆庶
而察其媺惡而誅賞歲終則會其鄙之政而致事酇
長各掌其酇之政令以時校登其夫家比其衆寡以治
其喪紀祭祀之事若作其民而用之則以旗鼔兵革帥
而至若歲時簡器與有司數之凡歲時之戒令皆聽之
趨其耕耨稽其女功里宰掌比其邑之衆寡與其六
畜兵器治其政令以歲時合耦于耡以治稼穡趨其耕
耨行其秩序以待有司之政令而徵斂其財賦鄰長
掌相糾相受凡邑中之政相贊徙于他邑則從而授之
旅師(中士四人下士八人府二人史四人胥八人徒八十人)稍人(下士四人史二人徒)
(十有二人)委人(中士二人下士四人府二人史四人徒四十人)土均(上士二人中士四人)
(下士八人府二人史四人胥四人徒四十人)草人(下士四人史二人徒十有二人)稻人
(上士二人中士四人下士八人府二人史四人胥十人徒百人)旅師掌聚野之耡粟
屋粟閒粟而用之以質劑致民平頒其興積施其惠散
其利而均其政令凡用粟春頒而秋斂之凡新甿之治
皆聽之使無征役以地之媺惡為之等稍人掌令丘
乘之政令若有會同師田行役之事則以縣師之灋作
其同徒輂輦帥而以至治其政令以聽于司馬大喪帥
蜃車與其役以至掌其政令以聽于司徒委人掌斂
野之賦斂薪芻凡疏材木材凡畜聚之物以稍聚待賓
客以甸聚待羇旅凡其余聚以待頒賜以式灋共祭祀
之薪蒸木材賓客共其芻薪喪紀共其薪蒸木材軍旅
共其委積薪芻凡疏材共野委兵器與其野囿財用凡
軍旅之賓客館焉土均掌平土地之政以均地守以
均地事以均地貢以和邦國都鄙之政令刑禁與其施
舍禮俗喪紀祭祀皆以地媺惡為輕重之灋而行之掌
其禁令草人掌土化之灋以物地相其宜而為之種
凡糞種騂剛用牛赤緹用羊墳壤用麋渴澤用鹿鹹瀉
用貆勃壤用狐埴壚用豕疆㯺用蕡輕爂用犬稻人
掌稼下地以豬畜水以防止水以&KR1474;蕩水以遂均水以
列舍水以澮寫水以涉楊其芟作田凡稼澤夏以水殄
草而芟夷之澤草所生種之芒種旱暵共其雩斂喪紀
共其葦事土訓(中士二人下士四人史二人徒八人)誦訓(中士二人下士四人)
(史二人徒八人)土訓掌道地圖以詔地事道地慝以辨地物
而原其生以詔地求王廵守則夾王車誦訓掌道方
志以詔觀事掌道方慝以詔辟忌以知地俗王廵守則
夾王車山虞(每大山中士四人下士八人府二人史四人胥八人徒八十人中山下士六人)
(史二人胥六人徒六十人小山下士二人史一人徒二十人)林衡(每大林麓下士十有二人史四)
(人胥十有二人徒百有二十人中林麓如中山之虞小林麓如小山之虞)川衡(每大川下士十有二)
(人史四人胥十有二人徒百有二十人中川下士六人史二人胥六人徒六十人小川下士二人史一人徒二)
(十人)澤虞(每大澤大藪中士四人下士八人府二人史四人胥八人徒八十人中澤中藪如中川之)
(衡小澤小藪如小川之衡)迹人(中士四人下士八人史二人徒四十人)廾人(中士二人)
(下士四人府二人史二人胥四人徒四十人)角人(下士二人府一人徒八人)羽人(下士)
(二人府一人徒八人)掌葛(下士二人府一人史一人胥二人徒二十人)掌染草(下士)
(二人府一人史二人徒八人)掌炭(下士二人府二人史二人徒二十人)掌荼(下士二人)
(府一人史一人徒二十人)掌蜃(下士二人府一人史一人徒八人)山虞掌山林
之政令物為之厲而為之守禁仲冬斬陽木仲夏斬隂
木凡服耜斬季材以時入之令萬民時斬材有期日凡
邦工入山林而掄材不禁春秋之斬木不入禁凡竊木
者有刑罰若祭山林則為主而脩除且蹕若大田獵則
莱山田之野及弊田植虞旗于中致禽而珥焉林衡
掌廵林麓之禁令而平其守以時計林麓而賞罰之若
斬木材則受灋于山虞而掌其政令川衡掌廵川澤
之禁令而平其守以時舍其守犯禁者執而誅罰之祭
祀賓客共川奠澤虞掌國澤之政令為之厲禁使其
地之人守其財物以時入之于玉府頒其餘于萬民凡
祭祀賓客共澤物之奠喪紀共其葦蒲之事若大田獵
則莱澤野及弊田植虞旌以屬禽迹人掌邦田之地
政為之厲禁而守之凡田獵者受令焉禁麛卵者與其
毒矢射者廾人掌金玉錫石之地而為之厲禁以守
之若以時取之則物其地圖而授之廵其禁令角人
掌以時徵齒角凡骨物于山澤之農以當邦賦之政令
以度量受之以共財用羽人掌以時徵羽翮之政于
山澤之農以當邦賦之政令凡受羽十羽為審百羽為
搏十搏為縳掌葛掌以時徵絺綌之材于山農凡葛征
徵草貢之材于澤農以當邦賦之政令以權度受之
掌染草掌以春秋斂染草之物以權量受之以待時而
頒之掌炭掌灰物炭物之徵令以時入之以權量受
之以共邦之用凡炭灰之事掌荼掌以時聚荼以共
喪事徵野疏材之物以待邦事凡畜聚之物掌蜃掌
斂互物蜃物以共闉壙之蜃祭祀共蜃器之蜃共白盛
之蜃囿人(中士四人下士八人府二人胥八人徒八十人)場人(每場下士二人府一)
(人史一人徒二十人)囿人掌囿游之獸禁牧百獸祭祀喪紀賓
客共其生獸死獸之物場人掌國之場圃而樹之果
蓏珍異之物以時斂而藏之凡祭祀賓客共其果蓏享
亦如之廩人(下大夫二人上士四人中士八人下士十有六人府八人史十有六人胥三十)
(人徒三百人)舍人(上士二人中士四人府二人史四人胥四人徒四十人)倉人(中士)
(四人下士八人府二人史四人胥四人徒四十人)司祿(中士四人下士八人府二人史四人徒四)
(十人)司稼(下士八人史四人徒四十人)舂人(奄二人女舂抌二人奚五人)饎
人(奄二人女饎八人奚四十人)稾人(奄八人女稾每奄二人奚五人)廪人掌九
榖之數以待國之匪頒賙賜稍食以歲之上下數邦用
以知足否以詔榖用以治年之凶豐凡萬民之食食者
人四鬴上也人三鬴中也人二鬴下也若食不能人二
鬴則令邦移民就榖詔王殺邦用凡邦有會同師役之
事則治其糧與其食大祭祀則共其接盛舍人掌平
宫中之政分其財守以灋掌其出入凡祭祀共簠簋實
之陳之賓客亦如之共其禮車米筥米芻禾喪紀共飯
米熬榖以歲時縣穜稑之種以共王后之春獻種掌米
粟之出入辨其物歲終則會計其政倉人掌粟入之
藏辨九榖之物以待邦用若榖不足則止餘灋用有餘
則藏之以待凶而頒之凡國之大事共道路之榖積食
飲之具司祿(闕)司稼掌廵邦野之稼而辨穜稑之
種周知其名與其所宜地以為灋而縣于邑閭廵野觀
稼以年之上下出斂灋掌均萬民之食而賙其急而平
其興舂人掌共米物祭祀共其齍盛之米賓客共其
牢禮之米凡饗食共其食米掌凡米事饎人掌凡祭
祀共盛共王及后之六食凡賓客共其簠簋之實饗食
亦如之稾人掌共外内朝宂食者之食若饗耆老孤
子士庶子共其食掌豢祭祀之犬
繹史卷二十三上
繹史卷二十三下靈壁縣知縣馬驌撰
周官之制
春官宗伯三
周禮惟王建國辨方正位體國經野設官分職以為民
極乃立春官宗伯使帥其屬而掌邦禮以佐王和邦國
禮官之屬大宗伯(卿一人)小宗伯(中大夫二人)肆師(下大夫四人上)
(士八人中士十有六人旅下士三十有二人府六人史十有二人胥十有二人徒百有二十人)大宗
伯之職掌建邦之天神人鬼地示之禮以佐王建保邦
國以吉禮事邦國之鬼神示以禋祀祀昊天上帝以實
柴祀日月星辰以槱燎祀司中司命飌師雨師以血祭
祭社稷五祀五嶽以貍沈祭山林川澤以疈辜祭四方
百物以肆獻祼享先王以饋食享先王以祠春享先王
以禴夏享先王以嘗秋享先王以烝冬享先王以凶禮
哀邦國之憂以喪禮哀死亡以荒禮哀凶札以弔禮哀
禍烖以禬禮哀圍敗以恤禮哀寇亂以賓禮親邦國春
見曰朝夏見曰宗秋見曰覲冬見曰遇時見曰會殷見
曰同時聘曰問殷頫曰視以軍禮同邦國大師之禮用
衆也大均之禮恤衆也大田之禮簡衆也大役之禮任
衆也大封之禮合衆也以嘉禮親萬民以飲食之禮親
宗族兄弟以昏冠之禮親成男女以賓射之禮親故舊
朋友以饗燕之禮親四方之賓客以脤膰之禮親兄弟
之國以慶賀之禮親異姓之國以九儀之命正邦國之
位壹命受職再命受服三命受位四命受器五命賜則
六命賜官七命賜國八命作牧九命作伯以玉作六瑞
以等邦國王執鎮圭公執桓圭侯執信圭伯執躬圭子
執榖璧男執蒲璧以禽作六摯以等諸臣孤執皮帛卿
執羔大夫執雁士執雉庶人執鶩工商執雞以玉作六
器以禮天地四方以蒼璧禮天以黃琮禮地以青圭禮
東方以赤璋禮南方以白琥禮西方以玄璜禮北方皆
有牲幣各放其器之色以天産作隂德以中禮防之以
地産作陽德以和樂防之以禮樂合天地之化百物之
産以事鬼神以諧萬民以致百物凡祀大神享大鬼祭
大示帥執事而卜日宿眡滌濯涖玉鬯省牲鑊奉玉齍
詔大號治其大禮詔相王之大禮若王不與祭祀則攝
位凡大祭祀王后不與則攝而薦豆籩徹大賓客則攝
而載祼朝覲會同則為上相大喪亦如之王哭諸侯亦
如之王命諸侯則儐國有大故則旅上帝及四望王大
封則先告后土乃頒祀于邦國都家鄉邑小宗伯之
職掌建國之神位右社稷左宗廟兆五帝于四郊四望
四類亦如之兆山川丘陵墳衍各因其方掌五禮之禁
令與其用等辨廟祧之昭穆辨吉凶之五服車旗宫室
之禁掌三族之别以辨親疎其正室皆謂之門子掌其
政令毛六牲辨其名物而頒之于五官使共奉之辨六
齍之名物與其用使六宮之人共奉之辨六彝之名物
以待果將辨六尊之名物以待祭祀賓客掌衣服車旗
宮室之賞賜掌四時祭祀之序事與其禮若國大貞則
奉玉帛以詔號大祭祀省牲眡滌濯祭之日逆齍省鑊
告時于王告備于王凡祭祀賓客以時將瓚果詔相祭
祀之小禮凡大禮佐大宗伯賜卿大夫士爵則儐小祭
祀掌事如大宗伯之禮大賓客受其將幣之齎若大師
則帥有司而立軍社奉主車若軍將有事則與祭有司
將事于四望若大甸則帥有司而饁獸于郊遂頒禽大
烖及執事禱祠于上下神示王崩大肆以秬鬯渳及執
事涖大斂小斂帥異族而佐縣衰冠之式于路門之外
及執事眡葬獻器遂哭之卜葬兆甫竁亦如之既葬詔
相喪祭之禮成葬而祭墓為位凡王之會同軍旅甸役
之禱祠肄儀為位國有禍烖則亦如之凡天地之大烖
類社稷宗廟則為位凡國之大禮佐大宗伯凡小禮掌
事如大宗伯之儀肆師之職掌立國祀之禮以佐大
宗伯立大祀用玉帛牲牷立次祀用牲幣立小祀用牲
以歲時序其祭祀及其祈珥大祭祀展犧牲繫于牢頒
于職人凡祭祀之卜日宿為期詔相其禮眡滌濯亦如
之祭之日表齍盛告潔展器陳告備及果築䰞相治小
禮誅其慢怠者掌兆中廟中之禁令凡祭祀禮成則告
事畢大賓客涖筵几築䰞贊祼將大朝覲佐儐共設匪
罋之禮饗食授祭與祝侯禳于畺及郊大喪大渳以鬯
則築䰞令外内命婦序哭禁外内命男女之衰不中法
者且授之杖凡師甸用牲于社宗則為位類造上帝封
于大神祭兵于山川亦如之凡師不功則助牽主車凡
四時之大甸獵祭表貉則為位嘗之日涖卜來歲之芟
獮之日涖卜來歲之戒社之日涖卜來歲之稼若國有
大故則令國人祭歲時之祭祀亦如之凡卿大夫之喪
相其禮凡國之大事治其禮儀以佐宗伯凡國之小事
治其禮儀而掌其事如宗伯之禮鬱人(下士二人府二人史一人)
(徒八人)鬯人(下士二人府一人史一人徒八人)鬱人掌祼器凡祭祀
賓客之祼事和鬱鬯以實彝而陳之凡祼玉濯之陳之
以贊祼事詔祼將之儀與其節凡祼事沃盥大喪之渳
共其肆器及葬共其祼器遂貍之大祭祀與量人受舉
斝之䘚爵而飲之鬯人掌共秬鬯而飾之凡祭祀社
壝用大罍禜門用瓢齎廟用脩凡山川四方用蜃凡祼
事用概凡疈事用散大喪之大渳設斗共其釁鬯凡王
之齊事共其秬鬯凡王弔臨共介鬯雞人(下士一人史一人徒)
(四人)雞人掌共雞牲辨其物大祭祀夜嘑旦以嘂百官
凡國之大賓客會同軍旅喪紀亦如之凡國事為期則
告之時凡祭祀面禳釁共其雞牲司尊彝(下士二人府四人史)
(二人胥二人徒二十人)司几筵(下士二人府二人史一人徒八人)司尊彝掌
六尊六彝之位詔其酌辨其用與其實春祠夏禴祼用
雞彝鳥彝皆有舟其朝踐用兩獻尊其再獻用兩象尊
皆有罍諸臣之所昨也秋嘗冬烝祼用斝彝黃彝皆有
舟其朝獻用兩著尊其饋獻用兩壺尊皆有罍諸臣之
所昨也凡四時之間祀追享朝享祼用虎彝蜼彝皆有
舟其朝踐用兩大尊其再獻用兩山尊皆有罍諸臣之
所昨也凡六彝六尊之酌鬱齊獻酌醴齊縮酌盎齊涗
酌凡酒脩酌大喪存奠彝大旅亦如之司几筵掌五
几五席之名物辨其用與其位凡大朝覲大饗射凡封
國命諸侯王位設黼依依前南鄉設莞筵紛純加繅席
畫純加次席黼純左右玉几祀先王昨席亦如之諸侯
祭祀席蒲筵繢純加莞席紛純右彫几昨席莞筵紛純
加繅席畫純筵國賓于牖前亦如之左彤几甸役則設
熊席右漆几凡喪事設葦席右素几其柏席用萑黼純
諸侯則紛純每敦一几凡吉事變几凶事仍几天府
(上士一人中士二人府四人史二人胥二人徒二十人)典瑞(中士二人府二人史二人胥一人徒)
(十人)典命(中士二人府二人史二人胥一人徒十人)天府掌祖廟之守藏
與其禁令凡國之玉鎮大寶器藏焉若有大祭大喪則
出而陳之既事藏之凡官府鄉州及都鄙之治中受而
藏之以詔王察羣吏之治上春釁寶鎮及寶器凡吉凶
之事祖廟之中沃盥執燭季冬陳玉以貞來歲之媺惡
若遷寶則奉之若祭天之司民司祿而獻民數榖數則
受而藏之典瑞掌玉瑞玉器之藏辨其名物與其用
事設其服飾王晉大圭執鎮圭繅藉五采五就以朝日
公執桓圭侯執信圭伯執躬圭繅皆三采三就子執榖
璧男執蒲璧繅皆二采再就以朝覲宗遇會同于王諸
侯相見亦如之瑑圭璋璧琮繅皆二采一就以頫聘四
圭有邸以祀天旅上帝兩圭有邸以祀地旅四望祼圭
有瓚以肆先王以祼賓客圭璧以祀日月星辰璋邸射
以祀山川以造贈賓客土圭以致四時日月封國則以
土地珍圭以徵守以䘏凶荒牙璋以起軍旅以治兵守
璧羡以起度駔圭璋璧琮琥璜之渠眉疏璧琮以斂尸
榖圭以和難以聘女琬圭以治德以結好琰圭以易行
以除慝大祭祀大旅凡賓客之事共其玉器而奉之大
喪共飯玉含玉贈玉凡玉器出則共奉之典命掌諸
侯之五儀諸臣之五等之命上公九命為伯其國家宫
室車旗衣服禮儀皆以九為節侯伯七命其國家宫室
車旗衣服禮儀皆以七為節子男五命其國家宫室車
旗衣服禮儀皆以五為節王之三公八命其卿六命其
大夫四命及其出封皆加一等其國家宫室車旗衣服
禮儀亦如之凡諸侯之適子誓于天子攝其君則下其
君之禮一等未誓則以皮帛繼子男公之孤四命以皮
帛眡小國之君其卿三命其大夫再命其士一命其宫
室車旗衣服禮儀各眡其命之數侯伯之卿大夫士亦
如之子男之卿再命其大夫一命其士不命其宫室車
旗衣服禮儀各眡其命之數司服(中士二人府二人史一人胥一人徒十人)
司服掌王之吉凶衣服辨其名物與其用事王之吉
服祀昊天上帝則服大裘而冕祀五帝亦如之享先王
則衮冕享先公饗射則鷩冕祀四望山川則毳冕祭社
稷五祀則希冕祭羣小祀則玄冕凡兵事韋弁服眡朝
則皮弁服凡甸冠弁服凡凶事服弁服凡弔事弁絰服
凡喪為天王斬衰為王后齊衰王為三公六卿錫衰為
諸侯緦衰為大夫士疑衰其首服皆弁絰大札大荒大
烖素服公之服自衮冕而下如王之服侯伯之服自鷩
冕而下如公之服子男之服自毳冕而下如侯伯之服
孤之服自希冕而下如子男之服卿大夫之服自玄冕
而下如孤之服其凶服加以大功小功士之服自皮弁
而下如大夫之服其凶服亦如之其齊服有玄端素端
凡大祭祀大賓客共其衣服而奉之大喪共其復衣服
斂衣服奠衣服廞衣服皆掌其陳序典祀(中士二人下士四人)
(府二人史二人胥四人徒四十人)守祧(奄八人女祧每廟二人奚四人)典祀掌外
祀之兆守皆有域掌其禁令若以時祭祀則帥其屬而
脩除徵役于司隸而役之及祭帥其屬而守其厲禁而
蹕之守祧掌守先王先公之廟祧其遺衣服藏焉若
將祭祀則各以其服授尸其廟則有司脩除之其祧則
守祧黝堊之既祭則藏其隋與其服世婦(每宫卿二人下大夫)
(四人中士八人女府二人女史二人奚十有六人)内宗(凡内女之有爵者)外宗(凡外)
(女之有爵者)世婦掌女宫之宿戒及祭祀比其具詔王后
之禮事帥六宫之人共齍盛相外内宗之禮事大賓客
之饗食亦如之大喪比外内命婦之朝莫哭不敬者而
苛罰之凡王后有&KR0596;事於婦人則詔相凡内事有達于
外官者世婦掌之内宗掌宗廟之祭祀薦加豆籩及
以樂徹則佐傳豆籩賓客之饗食亦如之王后有事則
從大喪序哭者哭諸侯亦如之凡卿大夫之喪掌其弔
臨外宗掌宗廟之祭祀佐王后薦玉豆眡豆籩及以
樂徹亦如之王后以樂羞齍則贊凡王后之獻亦如之
王后不與則贊宗伯小祭祀掌事賓客之事亦如之大
喪則叙外内朝莫哭者哭諸侯亦如之冢人(下大夫二人中)
(士四人府二人史四人胥十有二人徒百有二十人)墓大夫(下大夫二人中士八人府二人史四)
(人胥二十人徒二百人)職喪(上士史人中士四人下士八人府二人四人胥四人徒四十人)
冢人掌公墓之地辨其兆域而為之圖先王之葬居
中以昭穆為左右凡諸侯居左右以前卿大夫士居後
各以其族凡死于兵者不入兆域凡有功者居前以爵
等為丘封之度與其樹數大喪既有日請度甫竁遂為
之尸及竁以度為丘隧共喪之窆器及葬言鸞車象人
及窆執斧以涖遂入藏凶器正墓位蹕墓域守墓禁凡
祭墓為尸凡諸侯及諸臣葬于墓者授之兆為之蹕均
其禁墓大夫掌凡邦墓之地域為之圖令國民族葬
而掌其禁令正其位掌其度數使皆有私地域凡爭墓
地者聽其獄訟帥其屬而廵墓厲居其中之室以守之
職喪掌諸侯之喪及卿大夫士凡有爵者之喪以國
之喪禮涖其禁令序其事凡國有司以王命有事焉則
詔贊主人凡其喪祭詔其號治其禮凡公有司之所共
職喪令之趣其事大司樂(中大夫二人)樂師(下大夫四人上士八人下)
(士十有六人府四人史八人胥八人徒八十人)大胥(中士四人)小胥(下士八人府二人史四人)
(徒四十人)大師(下大夫二人)小師(上士四人)瞽矇(上瞽四十人中瞽百人下瞽百有六)
(十人)眡瞭(三百人府四人史八人胥十有二人徒百有二十人)典同(中士二人府一人史一人)
(胥二人徒二十人)磬師(中士四人下士八人府四人史二人胥四人徒四十人)鐘師
(中士四人下士八人府二人史二人胥六人徒六十人)笙師(中士二人下士四人府二人史二人)
(胥一人徒十人)鎛師(中士二人下士四人府二人史二人胥二人徒二十人)韎師(下士)
(二人府一人史一人舞者十有六人徒四十人)旄人(下士四人舞者衆寡無數府二人史二人胥二)
(人徒二十人)籥師(中士四人府二人史二人胥二人徒二十人)籥章(中士二人下士)
(四人府一人史一人胥二人徒二十人)鞮鞻氏(下士四人府一人史一人胥二人徒二十人)
典庸器(下士四人府四人史二人胥八人徒八十人)司干(下士二人府二人史二人)
(徒二十人)大司樂掌成均之灋以治建國之學政而合國
之子弟焉凡有道者有德者使教焉死則以為樂祖祭
于瞽宗以樂德教國子中和祗庸孝友以樂語教國子
興道諷誦言語以樂舞教國子舞雲門大卷大咸大㲈
大夏大濩大武以六律六同五聲八音六舞大合樂以
致鬼神示以和邦國以諧萬民以安賓客以說遠人以
作動物乃分樂而序之以祭以享以祀乃奏黃鍾歌大
呂舞雲門以祀天神乃奏大蔟歌應鍾舞咸池以祭地
示乃奏姑洗歌南呂舞大㲈以祀四望乃奏蕤賓歌函
鍾舞大夏以祭山川乃奏夷則歌小呂舞大濩以享先
妣乃奏無射歌夾鍾舞大武以享先祖凡六樂者文之
以五聲播之以八音凡六樂者一變而致羽物及川澤
之示再變而致臝物及山林之示三變而致鱗物及丘
陵之示四變而致毛物及墳衍之示五變而致介物及
土示六變而致象物及天神凡樂圜鍾為宮黃鍾為角
大蔟為徵姑洗為羽靁鼓靁鼗孤竹之管雲和之琴瑟
雲門之舞冬日至于地上之圜丘奏之若樂六變則天
神皆降可得而禮矣凡樂函鍾為宮大蔟為角姑洗為
徵南呂為羽靈鼓靈鼗孫竹之管空桑之琴瑟咸池之
舞夏日至于澤中之方丘奏之若樂八變則地示皆出
可得而禮矣凡樂黃鍾為宫大呂為角大蔟為徵應鍾
為羽路鼔路鼗陰竹之管龍門之琴瑟九德之歌九㲈
之舞于宗廟之中奏之若樂九變則人鬼可得而禮矣
凡樂事大祭祀宿縣遂以聲展之王出入則令奏王夏
尸出入則令奏肆夏牲出入則令奏昭夏帥國子而舞
大饗不入牲其他皆如祭祀大射王出入令奏王夏及
射令奏騶虞詔諸侯以弓矢舞王大食三侑皆令奏鐘
鼓王師大獻則令奏愷樂凡日月食四鎮五嶽崩大傀
異烖諸侯薨令去樂大札大凶大烖大臣死凡國之大
憂令弛縣凡建國禁其淫聲過聲凶聲慢聲大喪涖廞
樂器及葬藏樂器亦如之樂師掌國學之政以教國
子小舞凡舞有帗舞有羽舞有皇舞有旄舞有干舞有
人舞教樂儀行以肆夏趨以采薺車亦如之環拜以鐘
鼓為節凡射王以騶虞為節諸侯以貍首為節大夫以
采蘋為節士以采蘩為節凡樂掌其序事治其樂政凡
國之小事用樂者令奏鐘鼓凡樂成則告備詔來瞽臯
舞及徹帥學士而歌徹令相饗食諸侯序其樂事令奏
鐘鼓令相如祭之儀燕射帥射夫以弓矢舞樂出入令
奏鐘鼓凡軍大獻教愷歌遂倡之凡喪陳樂器則帥樂
官及序哭亦如之凡樂官掌其政令聽其治訟大胥
掌學士之版以待致諸子春入學舍采合舞秋頒學合
聲以六樂之會正舞位以序出入舞者比樂官展樂器
凡祭祀之用樂者以鼓徵學士序宫中之事小胥掌
學士之徵令而比之觵其不敬者廵舞列而撻其怠慢
者正樂縣之位王宫縣諸侯軒縣卿大夫判縣士特縣
辨其聲凡縣鐘磬半為堵全為肆大師掌六律六同
以合陰陽之聲陽聲黃鍾大蔟姑洗蕤賓夷則無射陰
聲大吕應鍾南吕函鍾小吕夾鍾皆文之以五聲宫商
角徵羽皆播之以八音金石土革絲木匏竹教六詩曰
風曰賦曰比曰興曰雅曰頌以六德為之本以六律為
之音大祭祀帥瞽登歌令奏擊拊下管播樂器令奏鼓
&KR0615;大饗亦如之大射帥瞽而歌射節大師執同律以聽
軍聲而詔吉凶大喪帥瞽而廞作匶諡凡國之瞽矇正
焉小師掌教鼓鼗柷敔塤簫管弦歌大祭祀登歌擊
拊下管擊應鼓徹歌大饗亦如之大喪與廞凡小祭祀
小樂事鼓&KR0615;掌六樂聲音之節與其和瞽矇掌播鼗
柷敔塤簫管弦歌諷誦詩世奠繫鼓琴瑟掌九德六詩
之歌以役大師眡瞭掌凡樂事播鼗擊頌磬笙磬掌
大師之縣凡樂事相瞽大喪廞樂器大旅亦如之賓射
皆奏其鐘鼓鼜愷獻亦如之典同掌六律六同之和
以辨天地四方陰陽之聲以為樂器凡聲高聲䃂正聲
緩下聲肆陂聲散險聲斂達聲贏微聲&KR0008;回聲衍侈聲
筰弇聲鬱薄聲甄厚聲石凡為樂器以十有二律為之
數度以十有二聲為之齊量凡和樂亦如之磬師掌
教擊磬擊編鐘教縵樂燕樂之鐘磬凡祭祀奏縵樂
鐘師掌金奏凡樂事以鐘鼓奏九夏王夏肆夏昭夏納
夏章夏齊夏族夏裓夏驁夏凡祭祀饗食奏燕樂凡射
王奏騶虞諸侯奏貍首卿大夫奏采蘋士奏采蘩掌鼙
鼓縵樂笙師掌教龡竽笙塤籥簫篪篴管舂牘應雅
以教械樂凡祭祀饗射共其鐘笙之樂燕樂亦如之大
喪廞其樂器及葬奉而藏之大旅則陳之鎛師掌金
奏之鼓凡祭祀鼓其金奏之樂饗食賓射亦如之軍大
獻則鼓其愷樂凡軍之夜三鼜皆鼓之守鼜亦如之大
喪廞其樂器奉而藏之韎師掌教韎樂祭祀則帥其
屬而舞之大饗亦如之旄人掌教舞散樂舞夷樂凡
四方之以舞仕者屬焉凡祭祀賓客舞其燕樂籥師
掌教國子舞羽龡籥祭祀則鼓羽籥之舞賓客饗食則
亦如之大喪廞其樂器奉而藏之籥章掌土鼓豳籥
中春晝擊土鼓龡豳詩以逆暑中秋夜迎寒亦如之凡
國祈年于田祖龡豳雅擊土鼓以樂田畯國祭蜡則龡
豳頌擊土鼓以息老物鞮鞻氏掌四夷之樂與其聲
歌祭祀則龡而歌之燕亦如之典庸器掌藏樂器庸
器及祭祀帥其屬而設筍虡陳庸器饗食賓射亦如之
大喪廞筍虡司干掌舞器祭祀舞者既陳則授舞器
既舞則受之賓饗亦如之大喪廞舞器及葬奉而藏之
大卜(下大夫二人)卜師(上士四人)卜人(中士八人下士十有六人府二人史二人胥四)
(人徒四十人)龜人(中士二人府二人史二人工四人胥四人徒四十人)菙氏(下士二人)
(史一人徒八人)占人(下士二人府一人史二人徒八人)簭人(中士二人府一人史二人)
(徒四人)占夢(中士二人史二人徒四人)眡祲(中士二人史二人徒四人)大卜
掌三兆之法一曰玉兆二曰瓦兆三曰原兆其經兆之
體皆百有二十其頌皆千有二百掌三易之法一曰連
山二曰歸藏三曰周易其經卦皆八其别皆六十有四
掌三夢之法一曰致夢二曰觭夢三曰咸陟其經運十
其别九十以邦事作龜之八命一曰征二曰象三曰與
四曰謀五曰果六曰至七曰雨八曰瘳以八命者贊三
兆三易三夢之占以觀國家之吉凶以詔救政凡國大
貞卜立君卜大封則眡高作龜大祭祀則眡高命龜凡
小事涖卜國大遷大師則貞龜凡旅陳龜凡喪事命龜
卜師掌開龜之四兆一曰方兆二曰功兆三曰義兆
四曰弓兆凡卜事眡高揚火以作龜致其墨凡卜辨龜
之上下左右陰陽以授命龜者而詔相之卜人(闕)
龜人掌六龜之屬各有名物天龜曰靈屬地龜曰繹屬
東龜曰果屬西龜曰靁屬南龜曰獵屬北龜曰若屬各
以其方之色與其體辨之凡取龜用秋時攻龜用春時
各以其物入于龜室上春釁龜祭祀先卜若有祭祀則
奉龜以往旅亦如之喪亦如之菙氏掌共燋契以待
卜事凡卜以明火爇燋遂龡其焌契以授卜師遂役之
占人掌占龜以八簭占八頌以八卦占簭之八故以
眡吉凶凡卜簭君占體大夫占色史占墨卜人占坼凡
卜簭既事則繫幣以比其命歲終則計其占之中否
簭人掌三易以辨九簭之名一曰連山二曰歸藏三曰
周易九簭之名一曰巫更二曰巫咸三曰巫式四曰巫
目五曰巫易六曰巫比七曰巫祠八曰巫參九曰巫環
以辨吉凶凡國之大事先簭而後卜上春相簭凡國事
共簭占夢掌其歲時觀天地之會辨陰陽之氣以日
月星辰占六夢之吉凶一曰正夢二曰噩夢三曰思夢
四曰寤夢五曰喜夢六曰懼夢季冬聘王夢獻吉夢于
王王拜而受之乃舍萌于四方以贈惡夢遂令始難敺
疫眡祲掌十煇之灋以觀妖祥辨吉凶一曰祲二曰
象三曰鑴四曰監五曰闇六曰瞢七曰彌八曰叙九曰
隮十曰想掌安宅叙降正歲則行事歲終則弊其事
大祝(下大夫二人上士四人)小祝(中士八人下士十有六人府二人史四人胥四人徒四十人)
喪祝(上士二人中士四人下士八人府二人史二人胥四人徒四十人)甸祝(下士二人)
(府一人史一人徒四人)詛祝(下士二人府一人史一人徒四人)司巫(中士二人府一)
(人史一人胥一人徒十人)男巫(無數)女巫(無數其師中士四人府人史四人胥四人徒四)
(人)大祝掌六祝之辭以事鬼神示祈福祥求永貞一
曰順祝二曰年祝三曰吉祝四曰化祝五曰瑞祝六曰
筴祝掌六祈以同鬼神示一曰類二曰造三曰禬四曰
禜五曰攻六曰說作六辭以通上下親疎遠近一曰祠
二曰命三曰誥四曰會五曰禱六曰誄辨六號一曰神
號二曰鬼號三曰示號四曰牲號五曰齍號六曰幣號
辨九祭一曰命祭二曰衍祭三曰炮祭四曰周祭五曰
振祭六曰擩祭七曰絶祭八曰繚祭九曰共祭辨九&KR0596;
一曰䭫首二曰頓首三曰空首四曰振動五曰吉&KR0596;六
曰凶&KR0596;七曰奇&KR0596;八曰褒&KR0596;九曰肅&KR0596;以享右祭祀凡
大禋祀肆享祭示則執明水火而號祝隋釁逆牲逆尸
令鐘鼓右亦如之來瞽令臯舞相尸禮既祭令徹大喪
始崩以肆鬯渳尸相飯贊斂徹奠言甸人讀禱付練祥
掌國事國有大故天烖彌祀社稷禱祠大師宜于社造
于祖設軍社類上帝國將有事于四望反軍歸獻于社
則前祝大會同造于廟宜于社過大山川則用事焉反
行舍奠建邦國先告后土用牲幣禁督逆祀命者頒祭
號于邦國都鄙小祝掌小祭祀將事侯禳禱祀之祝
號以祈福祥順豐年逆時雨寧風旱彌烖兵遠辠疾大
祭祀逆齍盛送逆尸沃尸盥贊隋贊徹贊奠凡事佐大
祝大喪贊渳設熬置銘及葬設道齎之奠分禱五祀大
師掌釁祈號祝有宼戎之事則保郊祀于社凡外内小
祭祀小喪紀小會同小軍旅掌事焉喪祝掌大喪勸
防之事及辟令啟及朝御匶乃奠及祖飾棺乃載遂御
及葬御匶出宫乃代及壙說載除飾小喪亦如之掌喪
祭祝號王弔則與巫前掌勝國邑之社稷之祝號以祭
祀禱祠焉凡卿大夫之喪掌事而斂飾棺焉甸祝掌
四時之田表貉之祝號舍奠于祖廟禰亦如之師甸致
禽于虞中乃屬禽及郊饁獸舍奠于祖禰乃斂禽禂牲
禂馬皆掌其祝號詛祝掌盟詛類造攻說禬禜之祝
號作盟詛之載辭以叙國之信用以質邦國之劑信
司巫掌羣巫之政令若國大旱則帥巫而舞雩國有大
烖則帥巫而造巫恒祭祀則共匰主及道布及蒩館凡
祭事守瘞凡喪事掌巫降之禮男巫掌望祀望衍授
號旁招以茅冬堂贈無方無算春招弭以除疾病王弔
則與祝前女巫掌歲時祓除釁浴旱暵則舞雩若王
后弔則與祝前凡邦之大烖歌哭而請大史(下大夫二人上)
(士四人)小史(中士八人下士十有六人府四人史八人胥四人徒四十人)馮相氏(中士)
(二人下士四人府二人史四人徒八人)保章氏(中士二人下士四人府二人史四人徒八人)
内史(中大夫一人下大夫二人上士四人中士八人下士十有六人府四人史八人胥四人徒四十)
(人)外史(上士四人中士八人下士十有六人胥二人徒二十人)御史(中士八人下士)
(十有六人其史百有二十人府四人胥四人徒四十人)大史掌建邦之六典以
逆邦國之治掌灋以逆官府之治掌則以逆都鄙之治
凡辨灋者攷焉不信者刑之凡邦國都鄙及萬民之有
約劑者藏焉以貳六官六官之所登若約劑亂則辟灋
不信者刑之正歲年以序事頒之于官府及都鄙頒告
朔于邦國閏月詔王居門終月大祭祀與執事卜日戒
及宿之日與羣執事讀禮書而協事祭之日執書以次
位常辨事者攷焉不信者誅之大會同朝覲以書協禮
事及將幣之日執書以詔王大師抱天時與大師同車
大遷國抱灋以前大喪執灋以涖勸防遣之日讀誅凡
喪事攷焉小喪賜諡凡射事飾中舍算執其禮事小
史掌邦國之志奠繫世辨昭穆若有事則詔王之忌諱
大祭祀讀禮灋史以書叙昭穆之俎簋大喪大賓客大
會同大軍旅佐大史凡國事之用禮灋者掌其小事卿
大夫之喪賜諡讀誄馮相氏掌十有二歲十有二月
十有二辰十日二十有八星之位辨其叙事以會天位
冬夏致日春秋致月以辨四時之叙保章氏掌天星
以志星辰日月之變動以觀天下之遷辨其吉凶以星
土辨九州之地所封封域皆有分星以觀妖祥以十有
二歲之相觀天下之妖祥以五雲之物辨吉凶水旱降
豐荒之祲象以十有二風察天地之和命乖别之妖祥
凡此五物者以詔救政訪序事内史掌王之八枋之
灋以詔王治一曰爵二曰祿三曰廢四曰置五曰殺六
曰生七曰予八曰奪執國灋及國令之貳以攷政事以
逆會計掌叙事之灋受納訪以詔王聽治凡命諸侯及
孤卿大夫則策命之凡四方之事書内史讀之王制祿
則贊為之以方出之賞賜亦如之内史掌書王命遂貳
之外史掌書外令掌四方之志掌三皇五帝之書掌
達書名于四方若以書使于四方則書其令御史掌
邦國都鄙及萬民之治令以贊冢宰凡治者受灋令焉
掌贊書凡數從政者巾車(下大夫二人上士四人中士八人下士十有六人府)
(四人史八人工百人胥五人徒五十人)典路(中士二人下士四人府二人史二人胥二人徒二十)
(人)車僕(中士二人下士四人府二人史二人胥二人徒二十人)司常(中士二人下士)
(四人府二人史二人胥四人徒四十人)巾車掌公車之政令辨其用與
其旗物而等叙之以治其出入王之五路一曰玉路錫
樊纓十有再就建大常十有二斿以祀金路鉤樊纓九
就建大旂以賓同姓以封象路朱樊纓七就建大赤以
朝異姓以封革路龍勒條纓五就建大白以即戎以封
四衞木路前樊鵠纓建大麾以田以封蕃國王后之五
路重翟錫面朱總厭翟勒面繢總安車彫面鷖總皆有
容蓋翟車貝面組總有握輦車組輓有翣羽蓋王之喪
車五乘木車蒲蔽犬&KR0860;尾櫜疏飾小服皆疏素車棼蔽
犬&KR0860;素飾小服皆素薻車薻蔽鹿淺&KR0860;革飾駹車雚蔽
然&KR0860;髤飾漆車藩蔽豻&KR0860;雀飾服車五乘孤乘夏篆卿
乘夏縵大夫乘墨車士乘棧車庶人乘役車凡良車散
車不在等者其用無常凡車之出入歲終則會之凡賜
闕之毁折入齎于職幣大喪飾遣車遂廞之行之及葬
執蓋從車持旌及墓嘑啟關陳車小喪共匶路與其飾
歲時更續共其弊車大祭祀鳴鈴以應雞人典路掌
王及后之五路辨其名物與其用說若有大祭祀則出
路贊駕說大喪大賓客亦如之凡會同軍旅弔于四方
以路從車僕掌戎路之萃廣車之萃闕車之萃苹車
之萃輕車之萃凡師共革車各以其萃會同亦如之大
喪廞革車大射共三乏司常掌九旗之物名各有屬
以待國事日月為常交龍為旂通帛為旜雜帛為物熊
虎為旗鳥隼為旟龜蛇為旐全羽為旞析羽為旌及國
之大閱贊司馬頒旗物王建大常諸侯建旂孤卿建旜
大夫士建物師都建旗州里建旟縣鄙建旐道車載旞
斿車載旌皆畫其象焉官府各象其事州里各象其名
家各象其號凡祭祀各建其旗會同賓客亦如之置旌
門大喪共銘旌建廞車之旌及葬亦如之凡軍事建旌
旗及致民置旗弊之甸亦如之凡射共獲旌歲時共更
旌都宗人(上士二人中士四人府二人史四人胥四人徒四十人)家宗人(如都)
(宗人之數)凡以神士者(無數以其藝為之貴賤之等)都宗人掌都祭
祀之禮凡都祭祀致福于國正都禮與其服若有寇戎
之事則保羣神之壝國有大故則令禱祠既祭反命于
國家宗人掌家祭祀之禮凡祭祀致福國有大故則
令禱祠反命祭亦如之掌家禮與其衣服宮室車旗之
禁令凡以神仕者掌三辰之灋以猶鬼神示之居辨
其名物以冬日至致天神人鬼以夏日至致地示物鬽
以禬國之凶荒民之札喪
夏官司馬四
周禮惟王建國辨方正位體國經野設官分職以為民
極乃立夏官司馬使帥其屬而掌邦政以佐王平邦國
政官之屬大司馬(卿一人)小司馬(中大夫二人)軍司馬(下大夫四)
(人)輿司馬(上士八人)行司馬(中士十有六人旅下士三十有二人府六人史十有六人胥三)
(十有二人徒三百有二十人)凡軍制萬有二千五百人為軍王六軍
大國三軍次國二軍小國一軍軍將皆命卿二千有五
百人為師師帥皆中大夫五百人為旅旅帥皆下大夫
百人為䘚䘚長皆上士二十五人為兩兩司馬皆中士
五人為伍伍皆有長(一軍則二府六史胥十人徒百人)大司馬之職
掌建邦國之九灋以佐王平邦國制畿封國以正邦國
設儀辨位以等邦國進賢興功以作邦國建牧立監以
維邦國制軍詰禁以糾邦國施貢分職以任邦國簡稽
鄉民以用邦國均守平則以安邦國比小事大以和邦
國以九伐之灋正邦國馮弱犯寡則眚之賊賢害民則
伐之暴内陵外則壇之野荒民散則削之負固不服則
侵之賊殺其親則正之放弑其君則殘之犯令陵政則
杜之外内亂鳥獸行則滅之正月之吉始和布政于邦
國都鄙乃縣政象之灋于象魏使萬民觀政象挾日而
斂之乃以九畿之籍施邦國之政職方千里曰國畿其
外方五百里曰侯畿又其外方五百里曰甸畿又其外
方五百里曰男畿又其外方五百里曰采畿又其外方
五百里曰衞畿又其外方五百里曰蠻畿又其外方五
百里曰夷畿又其外方五百里曰鎮畿又其外方五百
里曰蕃畿凡令賦以地與民制之上地食者參之二其
民可用者家三人中地食者半其民可用者二家五人
下地食者參之一其民可用者家二人中春教振旅司
馬以旗致民平列陳如戰之陳辨鼓鐸鐲鐃之用王執
路鼓諸侯執賁鼓軍將執晉鼓師帥執提旅帥執鼙䘚
長執鐃兩司馬執鐸公司馬執鐲以教坐作進退疾徐
疏數之節遂以蒐田有司表貉誓民鼓遂圍禁火弊獻
禽以祭社中夏教茇舍如振旅之陳羣吏撰車徒讀書
契辨號名之用帥以門名縣鄙各以其名家以號名鄉
以州名野以邑名百官各象其事以辨軍之夜事其他
皆如振旅遂以苗田如蒐之灋車弊獻禽以享礿中秋
教治兵如振旅之陳辨旗物之用王載大常諸侯載旂
軍吏載旗師都載旜鄉遂載物郊野載旐百官載旟各
書其事與其號焉其他皆如振旅遂以獮田如蒐田之
灋羅弊致禽以祀祊中冬教大閱前期羣吏戒衆庶脩
戰灋虞人萊所田之野為表百步則一為三表又五十
步為一表田之日司馬建旗于後表之中羣吏以旗物
鼓鐸鐲鐃各帥其民而致質明弊旗誅後至者乃陳車
徒如戰之陳皆坐羣吏聽誓于陳前斬牲以左右徇陳
曰不用命者斬之中軍以鼙令鼓鼓人皆三鼔司馬振
鐸羣吏作旗車徒皆作鼔行鳴鐲車徒皆行及表乃止
三鼔摝鐸羣吏弊旗車徒皆坐又三鼓振鐸作旗車徒
皆作鼓進鳴鐲車驟徒趨及表乃止坐作如初乃鼓車
馳徒走及表乃止鼓戒三闋車三發徒三刺乃鼔退鳴
鐃且却及表乃止坐作如初遂以狩田以旌為左右和
之門羣吏各帥其車徒以叙和出左右陳車徒有司平
之旗居䘚閒以分地前後有屯百步有司廵其前後險
野人為主易野車為主既陳乃設驅逆之車有司表貉
于陳前中軍以鼙令鼓鼓人皆三鼓羣司馬振鐸車徒
皆作遂鼓行徒銜枚而進大獸公之小禽私之獲者取
左耳及所弊鼓皆駴車徒皆噪徒乃弊致禽饁獸于郊
入獻禽以享烝及師大合軍以行禁令以救無辜伐有
罪若大師則掌其戒令涖大卜帥執事涖釁主及軍器
及致建大常比軍衆誅後至者及戰廵陳眡事而賞罰
若師有功則左執律右秉鉞以先愷樂獻于社若師不
功則厭而奉主車王弔勞士庶子則相大役與慮事屬
其植受其要以待考而賞誅大會同則帥士庶子而掌
其政令若大射則合諸侯之六耦大祭祀饗食羞牲魚
授其祭大喪平士大夫喪祭奉詔馬牲小司馬之職
掌凡小祭祀會同饗射師田喪紀掌其事如大司馬之
灋(有闕文)軍司馬(闕)輿司馬(闕)行司馬(闕)司勲
(上士二人下士四人府二人史四人胥二人徒二十人)司勲掌六鄉賞地之灋
以等其功王功曰勲國功曰功民功曰庸事功曰勞治
功曰力戰功曰多凡有功者銘書于王之大常祭于大
烝司勲詔之大功司勲藏其貳掌賞地之政令凡賞無
常輕重眡功凡頒賞地參之一食唯加田無國正馬
質(中士二人府一人史二人賈四人徒八人)馬質掌質馬馬量三物一曰
戎馬二曰田馬三曰駑馬皆有物賈綱惡馬凡受馬于
有司者書其齒毛與其賈馬死則旬之内更旬之外入
馬耳以其物更其外否馬及行則以任齊其行若有馬
訟則聽之禁原蠺者量人(下士二人府一人史四人徒八人)量人
掌建國之灋以分國為九州營國城郭營后宫量市朝
道巷門渠造都邑亦如之營軍之壘舍量其市朝州涂
軍社之所里邦國之地與天下之涂數皆書而藏之凡
祭祀饗賓制其從獻脯燔之數量掌喪祭奠竁之爼實
凡宰祭與鬱人受斝歴而皆飲之小子(下士二人史一人徒八人)
羊人(下士二人史一人賈二人徒八人)小子掌祭祀羞羊肆羊殽
肉豆而掌珥于社稷祈于五祀凡沈辜侯禳飾其牲釁
邦器及軍器凡師田斬牲以左右徇陳祭祀贊羞受徹
焉羊人掌羊牲凡祭祀飾羔祭祀割羊牲登其首凡
祈珥共其羊牲賓客共其灋羊凡沈辜侯禳釁積共其
羊牲若牧人無牲則受布于司馬使其賈買牲而共之
司爟(下士二人徒六人)司爟掌行火之政令四時變國火
以救時疾季春出火民咸從之季秋内火民亦如之時
則施火令凡祭祀則祭爟凡國失火野焚萊則有刑罰
焉掌固(上士二人下士八人府二人史四人胥四人徒四十人)司險(中士二人下士)
(四人史二人徒四十人)掌疆(中士八人史四人胥十有六人徒百有六十人)掌固掌
脩城郭溝池樹渠之固頒其士庶子及其衆庶之守設
其飾器分其財用均其稍食任其萬民用其材器凡守
者受灋焉以通守政有移甲與其役財用唯是得通與
國有司帥之以贊其不足者晝三巡之夜亦如之夜三
鼜以號戒若造都邑則治其固與其守灋凡國都之竟
有溝樹之固郊亦如之民皆有職焉若有山川則因之
司險掌九州之圖以周知其山林川澤之阻而達其
道路設國之五溝五涂而樹之林以為阻固皆有守禁
而達其道路國有故則藩塞阻路而止行者以其屬守
之唯有節者達之掌疆(闕)候人(上士六人下士十有二人史六人徒)
(百有二十人)環人(下士六人史二人徒十有二人)挈壺氏(下士六人史二人徒十有)
(二人)候人各掌其方之道治與其禁令以設候人若有
方治則帥而致于朝及歸送之于竟環人掌致師察
軍慝環四方之故廵邦國搏諜賊訟敵國揚軍旅降圍
邑挈壺氏掌挈壺以令軍井挈轡以令舍挈畚以令
糧凡軍事縣壺以序聚柝凡喪縣壺以代哭者皆以水
火守之分以日夜及冬則以火爨鼎水而沸之而沃之
射人(下大夫二人上士四人下士八人府二人史四人胥二人徒二十人)服不氏(下士)
(一人徒四人)射鳥氏(下士一人徒四人)射人掌國之三公孤卿
大夫之位三公北面孤東面卿大夫西面其摯三公執
璧孤執皮帛卿執羔大夫鴈諸侯在朝則皆北面詔相
其灋若有國事則掌其戒令詔相其事掌其治達以射
灋治射儀王以六耦射三侯三獲三容樂以騶虞九節
五正諸侯以四耦射二侯二獲二容樂以貍首七節三
正孤卿大夫以三耦射一侯一獲一容樂以采蘋五節
二正士以三耦射豻侯一獲一容樂以采蘩五節二正
若王大射則以貍步張三侯王射則令去侯立于後以
矢行告䘚令取矢祭侯則為位與大史數射中佐司馬
治射正祭祀則贊射牲相孤卿大夫之灋儀會同朝覲
作大夫介凡有爵者大師令有爵者乘王之倅車有大
賓客則作卿大夫從戒大史及大夫介大喪與僕人遷
尸作卿大夫掌事比其廬不敬者苛罰之服不氏掌
養猛獸而教擾之凡祭祀共猛獸賓客之事則抗皮射
則贊張侯以旌居乏而待獲射鳥氏掌射鳥祭祀以
弓矢敺烏鳶凡賓客會同軍旅亦如之射則取矢矢在
侯高則以幷夾取之羅氏(下士一人徒八人)掌畜(下士二人史二)
(人胥二人徒二十人)羅氏掌羅烏鳥蜡則作羅襦中春羅春鳥
獻鳩以養國老行羽物掌畜掌養鳥而阜蕃教擾之
祭祀供卵鳥歲時貢鳥物共膳獻之鳥司士(下大夫二人中)
(士六人下士十有二人府二人史四人胥四人徒四十人)諸子(下大夫二人中士四人府二人史二)
(人胥二人徒二十人)司士掌羣臣之版以治其政令歲登下其
損益之數辨其年歲與其貴賤周知邦國都家縣鄙之
數卿大夫士庶子之數以詔王治以德詔爵以功詔祿
以能詔事以久奠食唯賜無常正朝儀之位辨其貴賤
之等王南鄉三公北面東上孤東面北上卿大夫西面
北上王族故士虎士在路門之右南面東上大僕大右
大僕從者在路門之左南面西上司士擯孤卿特揖大
夫以其等旅揖士旁三揖王還揖門左揖門右大僕前
王入内朝皆退掌國中之士治凡其戒令掌擯士者膳
其摯凡祭祀掌士之戒令詔相其灋事及賜爵呼昭穆
而進之帥其屬而割牲羞俎豆凡會同作士從賓客亦
如之作士適四方使為介大喪作士掌事作六軍之士
執披凡士之有守者令哭無去守國有故則致士而頒
其守凡邦國三歲則稽士任而進退其爵祿諸子掌
國子之倅掌其戒令與其教治辨其等正其位國有大
事則帥國子而致于大子唯所用之若有兵甲之事則
授之車甲合其䘚伍置其有司以軍灋治之司馬弗正
凡國正弗及大祭祀正六牲之體凡樂事正舞位授舞
器大喪正羣子之服位會同賓客作羣子從凡國之政
事國子存遊倅使之修德學道春合諸學秋合諸射以
攷其藝而進退之司右(上士二人下士四人府四人史四人胥八人徒八十人)
虎賁氏(下大夫二人中士十有二人府二人史八人胥八十人虎士八百人)旅賁氏
(中士二人下士十有六人史二人徒八人)節服氏(下士八人徒四人)方相氏(狂夫)
(四人)司右掌羣右之政令凡軍旅會同合其車之䘚伍
而比其乘屬其右凡國之勇力之士能用五兵者屬焉
掌其政令虎賁氏掌先後王而趨以䘚伍軍旅會同
亦如之舍則守王閑王在國則守王宫國有大故則守
王門大喪亦如之及葬從遣車而哭適四方使則從士
大夫若道路不通有徵事則奉書以使于四方旅賁
氏掌執戈盾夾王車而趨左八人右八人車止則持輪
凡祭祀會同賓客則服而趨喪紀則衰葛執戈盾軍旅
則介而趨節服氏掌祭祀朝覲衮冕六人維王之大
常諸侯則四人其服亦如之郊祀裘冕二人執戈送逆
尸從車方相氏掌蒙熊皮黃金四目玄衣朱裳執戈
揚盾帥百隸而時難以索室敺疫大喪先匶及墓入壙
以戈擊四隅敺方良大僕(下大夫二人)小臣(上士四人)祭僕(中士)
(六人)御僕(下士十有二人府二人史四人胥二人徒二十人)隸僕(下士二人府一人史二人)
(胥四人徒四十人)大僕掌正王之服位出入王之大命掌諸
侯之復逆王眡朝則前正位而退入亦如之建路鼓于
大寢之門外而掌其政以待達窮者與遽令聞鼔聲則
速逆御僕與御庶子祭祀賓客喪紀正王之服位詔灋
儀贊王牲事王出入則自左馭而前驅凡軍旅田役贊
王鼓救日月亦如之大喪始崩戒鼓傳達于四方窆亦
如之縣喪首服之灋于宫門掌三公孤卿之弔勞王燕
飲則相其灋王射則贊弓矢王眡燕朝則正位掌擯相
王不眡朝則辭于三公及孤卿小臣掌王之小命詔
相王之小灋儀掌三公及孤卿之復逆正王之燕服位
王之燕出入則前驅大祭祀朝覲沃王盥小祭祀賓客
饗食賓射掌事如大僕之灋掌士大夫之弔勞凡大事
佐大僕祭僕掌受命于王以眡祭祀而警戒祭祀有
司糾百官之戒具既祭帥羣有司而反命以王命勞之
誅其不敬者大喪復于小廟凡祭祀王之所不與則賜
之禽都家亦如之凡祭祀致福者展而受之御僕掌
羣吏之逆及庶民之復與其弔勞大祭祀相盥而登大
喪持翣掌王之燕令以序守路鼓隸僕掌五寢之埽
除糞灑之事祭祀脩寢王行洗乘石掌蹕宫中之事大
喪復于小寢大寢弁師(下士二人工四人史二人徒四人)弁師掌
王之五冕皆玄冕朱裏延紐五采繅十有二就皆五采
玉十有二玉筓朱紘諸侯之繅斿九就瑉玉三采其餘
如王之事繅斿皆就玉瑱玉筓王之皮弁會五采玉璂
象邸玉筓王之弁絰弁而加環絰諸侯及孤卿大夫之
冕韋弁皮弁弁絰各以其等為之而掌其禁令司甲
(下大夫二人中士八人府四人史八人胥八人徒八十人)司兵(中士四人府二人史四人胥二人徒)
(二十人)司戈盾(下士二人府一人史二人徒四人)司弓矢(下大夫二人中士八)
(人府四人史八人胥八人徒八十人)繕人(上士二人下士四人府一人史二人胥二人徒二十人)
稾人(中士四人府二人人胥二人徒二十)(四)司甲(闕)司兵掌五
兵五盾各辨其物與其等以待軍事及授兵從司馬之
灋以頒之及其受兵輸亦如之及其用兵亦如之祭祀
授舞者兵大喪廞五兵軍事建車之五兵會同亦如之
司戈盾掌戈盾之物而頒之祭祀授旅賁殳故士戈
盾授舞者兵亦如之軍旅會同授貳車戈盾建乘車之
戈盾授旅賁及虎士戈盾及舍設藩盾行則斂之司
弓矢掌六弓四弩八矢之灋辨其名物而掌其守藏與
其出入中春獻弓弩中秋獻矢箙及其頒之王弓弧弓
以授射甲革椹質者夾弓庾弓以授射豻侯鳥獸者唐
弓大弓以授學射者使者勞者其矢箙皆從其弓凡弩
夾庾利攻守唐大利車戰野戰凡矢枉矢絜矢利火射
用諸守城車戰殺矢鍭矢用諸近射田獵矰矢茀矢用
諸弋射恒矢痺矢用諸散射天子之弓合九而成規諸
侯合七而成規大夫合五而成規士合三而成規句者
謂之弊弓凡祭祀共射牲之弓矢澤共射椹質之弓矢
大射燕射共弓矢如數幷夾大喪共明弓矢凡師役會
同頒弓弩各以其物從授兵甲之儀田弋充籠箙矢共
矰矢凡亡矢者弗用則更繕人掌王之用弓弩矢箙
矰弋抉拾掌詔王射贊王弓矢之事凡乘車充其籠箙
載其弓弩既射則斂之無會計稾人掌受財于職金
以齎其工弓六物為三等弩四物亦如之矢八物皆三
等箙亦如之春獻素秋獻成書其等以饗工乘其事試
其弓弩以下上其食而誅賞乃入功于司弓矢及繕人
凡齎財與其出入皆在稾人以待會而考之亡者闕之
戎右(中大夫二人上士二人)齊右(下大夫二人)道右(上士二人)大
馭(中大夫二人)戎僕(中大夫二人)齊僕(下大夫二人)道僕(上士十有)
(二人)田僕(上士十有二人)馭夫(中士二十人下士四十人)戎右掌戎車
之兵革使詔贊王鼓傳王命于陳中會同充革車盟則
以玉敦辟盟遂役之贊牛耳桃茢齊右掌祭祀會同
賓客前齊車王乘則持馬行則陪乘凡有牲事則前馬
道右掌前道車王出入則持馬陪乘如齊車之儀自
車上諭命于從車詔王之車儀王式則下前馬王下則
以蓋從大馭掌馭玉路以祀及犯軷王自左馭馭下
祝登受轡犯軷遂驅之及祭酌僕僕左執轡右祭兩軹
祭軌乃飲凡馭路行以肆夏趨以采薺凡馭路儀以鸞
和為節戎僕掌馭戎車掌王倅車之政正其服犯軷
如玉路之儀凡廵守及兵車之會亦如之掌凡戎車之
儀齊僕掌馭金路以賓朝覲宗遇饗食皆乘金路其
灋儀各以其等為車送逆之節道僕掌馭象路以朝
夕燕出入其灋儀如齊車掌貳車之政令田僕掌馭
田路以田以鄙掌佐車之政設驅逆之車令獲者植旌
及獻比禽凡田王提馬而走諸侯晉大夫馳馭夫掌
馭貳車從車使車分公馬而駕治之校人(中大夫二人上士四)
(人下士十有六人府四人史八人胥八人徒八十人)趣馬(下士皂一人徒四人)巫馬(下士)
(二人醫四人府一人史二人賈二人徒二十人)牧師(下士四人胥四人徒四十人)廋人
(下士閑二人史二人徒二十人)圉師(乘一人徒二人)圉人(良馬匹一人駑馬麗一人)
校人掌王馬之政辨六馬之屬種馬一物戎馬一物齊
馬一物道馬一物田馬一物駑馬一物凡頒良馬而養
乘之乘馬一師四圉三乘為皂皂一趣馬三皂為繫繫
一馭夫六繫為廄廏一僕夫六廏成校校有左右駑馬
三良馬之數麗馬一圉八麗一師八師一趣馬八趣馬
一馭夫天子十有二閑馬六種邦國六閑馬四種家四
閑馬二種凡馬特居四之一春祭馬祖執駒夏祭先牧
頒馬攻特秋祭馬社臧僕冬祭馬步獻馬講馭夫凡大
祭祀朝覲會同毛馬而頒之飾幣馬執扑而從之凡賓
客受其幣馬大喪飾遣車之馬及葬埋之田獵則帥驅
逆之車凡將事于四海山川則飾黃駒凡國之使者共
其幣馬凡軍事物馬而頒之等馭夫之祿宫中之稍食
趣馬掌贊正良馬而齊其飲食簡其六節掌駕說之
頒辨四時之居治以聽馭夫巫馬掌養疾馬而乘治
之相醫而藥攻馬疾受財于校人馬死則使其賈粥之
入其布于校人牧師掌牧地皆有厲禁而頒之孟春
焚牧中春通淫掌其政令凡田事贊焚萊廋人掌十
有二閑之政教以阜馬佚特教駣攻駒及祭馬祖祭閑
之先牧及執駒散馬耳圉馬正校人員選馬八尺以上
為龍七尺以上為騋六尺以上為馬圉師掌教圉人
養馬春除蓐釁廏始牧夏庌馬冬獻馬射則充椹質茨
牆則翦闔圉人掌養馬芻牧之事以役圉師凡賓客
喪紀牽馬而入陳廞馬亦如之職方氏(中大夫四人下大夫八人)
(中士十有六人府四人史十有六人胥十有六人徒百有六十人)土方氏(上士五人下士十人)
(府二人史五人胥五人徒五十人)懷方氏(中士八人府四人史四人胥四人徒四十人)
合方氏(中士八人府四人史四人胥四人徒四十人)訓方氏(中士四人府四人史四人)
(胥四人徒四十人)形方氏(中士四人府四人史四人胥四人徒四十人)山師(中士)
(二人下士四人府二人史四人胥四人徒四十人)川師(中士二人下士四人府二人史四人胥四)
(人徒四十人)邍師(中士四人下士八人府四人史八人胥八人徒八十人)職方氏
掌天下之圖以掌天下之地辨其邦國都鄙四夷八蠻
七閩九貉五戎六狄之人民與其財用九榖六畜之數
要周知其利害乃辨九州之國使同貫利東南曰揚州
其山鎮曰會稽其澤藪曰具區其川三江其浸五湖其
利金錫竹箭其民二男五女其畜宜鳥獸其榖宜稻正
南曰荆州其山鎮曰衡山其澤藪曰雲瞢其川江漢其
浸潁湛其利丹銀齒革其民一男二女其畜宜鳥獸其
榖宜稻河南曰豫州其山鎮曰華山其澤藪曰圃田其
川滎雒其浸波溠其利林漆絲枲其民二男三女其畜
宜六擾其榖宜五種正東曰青州其山鎮曰沂山其澤
藪曰望諸其川淮泗其浸沂沭其利蒲魚其民二男二
女其畜宜雞狗其榖宜稻麥河東曰兖州其山鎮曰岱
山其澤藪曰大野其川河泲其浸廬維其利蒲魚其民
二男三女其畜宜六擾其榖宜四種正西曰雍州其山
鎮曰嶽山其澤藪曰弦蒲其川涇汭其浸渭洛其利玉
石其民三男二女其畜宜牛馬其榖宜黍稷東北曰幽
州其山鎮曰醫無閭其澤藪曰貕養其川河泲其浸菑
時其利魚鹽其民一男三女其畜宜四擾其榖宜三種
河内曰冀州其山鎮曰霍山其澤藪曰楊紆其川漳其
浸汾潞其利松栢其民五男三女其畜宜牛羊其榖宜
黍稷正北曰幷州其山鎮曰恒山其澤藪曰昭餘祁其
川虖池嘔夷其浸淶易其利布帛其民二男三女其畜
宜五擾其榖宜五種乃辨九服之邦國方千里曰王畿
其外方五百里曰侯服又其外方五百里曰甸服又其
外方五百里曰男服又其外方五百里曰采服又其外
方五百里曰衞服又其外方五百里曰蠻服又其外方
五百里曰夷服又其外方五百里曰鎮服又其外方五
百里曰藩服凡邦國千里封公以方五百里則四公方
四百里則六侯方三百里則七伯方二百里則二十五
子方百里則百男以周知天下凡邦國大小相維王設
其牧制其職各以其所能制其貢各以其所有王將廵
守則戒于四方曰各修平乃守攷乃職事無敢不敬戒
國有大刑及王之所行先道帥其屬而廵戒令王殷國
亦如之土方氏掌土圭之灋以致日景以土地相宅
而建邦國都鄙以辨土宜土化之灋而授任地者王廵
守則樹王舍懷方氏掌來遠方之民致方貢致遠物
而送逆之達之以節治其委積館舍飲食合方氏掌
達天下之道路通其財利同其數器壹其度量除其怨
惡同其好善訓方氏掌道四方之政事與其上下之
志誦四方之傳道正歲則布而訓四方而觀新物形
方氏掌制邦國之地域而正其封疆無有華離之地使
小國事大國大國比小國山師掌山林之名辨其物
與其利害而頒之于邦國使致其珍異之物川師掌
川澤之名辨其物與其利害而頒之于邦國使致其珍
異之物邍師掌四方之地名辨其丘陵墳衍邍隰之
名物之可以封邑者匡人(中士四人史四人徒八人)撢人(中士四人)
(史四人徒八人)匡人掌達灋則匡邦國而觀其慝使無敢反
側以聽王命撢人掌誦王志道國之政事以廵天下
之邦國而語之使萬民和說而正王面都司馬(每都上士)
(二人中士四人下士八人府二人史八人胥八人徒八十人)家司馬(各使其臣以正于公司馬)
都司馬掌都之士庶子及其衆庶車馬兵甲之戒令
以國灋掌其政學以聽國司馬家司馬亦如之
秋官司寇五
周禮惟王建國辨方正位體國經野設官分職以為民
極乃立秋官司寇使帥其屬而掌邦禁以佐王刑邦國
刑官之屬大司寇(卿一人)小司寇(中大夫二人)士師(下大夫四人)
鄉士(上士八人中士十有六人旅下士三十有二人府六人史十有二人胥十有二人徒百有二十人)
太司寇之職掌建邦之三典以佐王刑邦國詰四方
一曰刑新國用輕典二曰刑平國用中典三曰刑亂國
用重典以五刑糾萬民一曰野刑上功糾力二曰軍刑
上命糾守三曰鄉刑上德糾孝四曰官刑上能糾職五
曰國刑上愿糾暴以圜土聚教罷民凡害人者寘之圜
土而施職事焉以明刑恥之其能改者反于中國不齒
三年其不能改而出圜土者殺以兩造禁民訟入束矢
于朝然後聽之以兩劑禁民獄入鈞金三日乃致于朝
然後聽之以嘉石平罷民凡萬民之有罪過而未麗於
灋而害於州里者桎梏而坐諸嘉石役諸司空重罪旬
有三日坐朞役其次九日坐九月役其次七日坐七月
役其次五日坐五月役其下罪三日坐三月役使州里
任之則宥而舍之以肺石達竆民凡遠近惸獨老幼之
欲有復于上而其長弗達者立于肺石三日士聽其辭
以告于王而罪其長正月之吉始和布刑于邦國都鄙
乃縣刑象之灋于象魏使萬民觀刑象挾日而斂之凡
邦之大盟約涖其盟書而登之于天府大史内史司會
及六官皆受其貳而藏之凡諸侯之獄訟以邦典定之
凡卿大夫之獄訟以邦灋斷之凡庶民之獄訟以邦成
弊之大祭祀奉犬牲若禋祀五帝則戒之日涖誓百官
戒于百族及納亨前王祭之日亦如之奉其明水火凡
朝覲會同前王大喪亦如之大軍旅涖戮于社凡邦之
大事使其屬蹕小司寇之職掌外朝之政以致萬民
而詢焉一曰詢國危二曰詢國遷三曰詢立君其位王
南鄉三公及州長百姓北面羣臣西面羣吏東面小司
寇擯以敘進而問焉以衆輔志而弊謀以五刑聽萬民
之獄訟附于刑用情訊之至于旬乃弊之讀書則用灋
凡命夫命婦不躬坐獄訟凡王之同族有罪不即市以
五聲聽獄訟求民情一曰辭聽二曰色聽三曰氣聽四
曰耳聽五曰目聽以八辟麗邦灋附刑罰一曰議親之
辟二曰議故之辟三曰議賢之辟四曰議能之辟五曰
議功之辟六曰議貴之辟七曰議勤之辟八曰議賓之
辟以三刺斷庶民獄訟之中一曰訊羣臣二曰訊羣吏
三曰訊萬民聽民之所刺宥以施上服下服之刑及大
比登民數自生齒以上登于天府内史司會冢宰貳之
以制國用小祭祀奉犬牲凡禋祀五帝實鑊水納亨亦
如之大賓客前王而辟后世子之喪亦如之小師涖戮
凡國之大事使其屬蹕孟冬祀司民獻民數于王王拜
受之以圖國用而進退之歲終則令羣士計獄弊訟登
中于天府正歲帥其屬而觀刑象令以木鐸曰不用灋
者國有常刑令羣士乃宣布于四方憲刑禁乃命其屬
入會乃致事士師之職掌國之五禁之灋以左右刑
罰一曰宫禁二曰官禁三曰國禁四曰野禁五曰軍禁
皆以木鐸徇之于朝書而縣于門閭以五戒先後刑罰
毋使罪麗于民一曰誓用之于軍旅二曰誥用之于會
同三曰禁用諸田役四曰糾用諸國中五曰憲用諸都
鄙掌鄉合州黨族閭比之聯與其人民之什伍使之相
安相受以比追胥之事以施刑罰慶賞掌官中之政令
察獄訟之辭以詔司寇斷獄弊訟致邦令掌士之八成
一曰邦汋二曰邦賊三曰邦諜四曰犯邦令五曰撟邦
令六曰為邦盜七曰為邦朋八曰為邦誣若邦凶荒則
以荒辯之灋治之令移民通財糾守緩刑凡以財獄訟
者正之以傅别約劑若祭勝國之社稷則為之尸王燕
出入則前驅而辟祀五帝則沃尸及王盥洎鑊水凡刏
珥則奉犬牲諸侯為賓則帥其屬而蹕于王宫大喪亦
如之大師帥其屬而禁逆軍旅者與犯師禁者而戮之
歲終則令正要會正歲帥其屬而憲禁令于國及郊野
鄉士掌國中各掌其鄉之民數而糾戒之聽其獄訟
察其辭辯其獄訟異其死刑之罪而要之旬而職聽于
朝司寇聽之斷其獄弊其訟于朝羣士司刑皆在各麗
其灋以議獄訟獄訟成士師受中協日刑殺肆之三日
若欲免之則王會其期大祭祀大喪紀大軍旅大賓客
則各掌其鄉之禁令帥其屬夾道而蹕三公若有邦事
則為之前驅而辟其喪亦如之凡國有大事則戮其犯
命者遂士(中士十有二人府六人史十有二人胥十有二人徒百有二十人)縣士
(中士三十有二人府八人史十有六人胥十有六人徒百有六十人)方士(中士十有六人府八人史)
(十有六人胥十有六人徒百有六十人)訝士(中士八人府四人史八人胥八人徒八十人)
朝士(中士六人府三人史六人胥六人徒六十人)遂士掌四郊各掌其遂
之民數而糾其戒令聽其獄訟察其辭辯其獄訟異其
死刑之罪而要之二旬而職聽于朝司宼聽之斷其獄
弊其訟于朝羣士司刑皆在各麗其灋以議獄訟獄訟
成士師受中協日就郊而刑殺各于其遂肆之三日若
欲免之則王令三公會其期若邦有大事聚衆庶則各
掌其遂之禁令帥其屬而蹕六卿若有邦事則為之前
驅而辟其喪亦如之凡郊有大事則戮其犯命者縣
士掌野各掌其縣之民數糾其戒令而聽其獄訟察其
辭辨其獄訟異其死刑之罪而要之三旬而職聽于朝
司寇聽之斷其獄弊其訟于朝羣士司刑皆在各麗其
灋以議獄訟獄訟成士師受中協日刑殺各就其縣肆
之三日若欲免之則王命六卿會其期若邦有大役聚
衆庶則各掌其縣之禁令若大夫有邦事則為之前驅
而辟其喪亦如之凡野有大事則戮其犯命者方士
掌都家聽其獄訟之辭辨其死刑之罪而要之三月而
上獄訟于國司寇聽其成于朝羣士司刑皆在各麗其
灋以議獄訟獄訟成士師受中書其刑殺之成與其聽
獄訟者凡都家之大事聚衆庶則各掌其方之禁令以
時脩其縣灋若歲終則省之而誅賞焉凡都家之士所
上治則主之訝士掌四方之獄訟諭罪刑于邦國凡
四方之有治于士者造焉四方有亂獄則往而成之邦
有賓客則與行人送逆之入于國則為之前驅而辟野
亦如之居館則帥其屬而為之蹕誅戮暴客者客出入
則道之有治則贊之凡邦之大事聚衆庶則讀其誓禁
朝士掌建邦外朝之灋左九棘孤卿大夫位焉羣士
在其後右九棘公侯伯子男位焉羣吏在其後面三槐
三公位焉州長衆庶在其後左嘉石平罷民焉右肺石
達竆民焉帥其屬而以鞭呼趨且辟禁慢朝錯立族談
者凡得獲貨賄人民六畜者委于朝告于士旬而舉之
大者公之小者庶民私之凡士之治有期日國中一旬
郊二旬野三旬都三月邦國朞期内之治聽期外不聽
凡有責者有判書以治則聽凡民同貨財者令以國灋
行之犯令者刑罰之凡屬責者以其地傅而聽其辭凡
盜賊軍鄉邑及家人殺之無罪凡報仇讎者書于士殺
之無罪若邦凶荒札喪寇戎之故則令邦國都家縣鄙
慮刑貶司民(中士六人府三人史六人胥三人徒三十人)司民掌登萬
民之數自生齒以上皆書于版辨其國中與其都鄙及
其郊野異其男女歲登下其死生及三年大比以萬民
之數詔司寇司寇及孟冬祀司民之日獻其數于王王
拜受之登于天府内史司會冢宰貳之以贊王治司
刑(中士二人府一人史二人胥二人徒二十人)司刺(下士二人府一人史二人徒四人)
司刑掌五刑之灋以麗萬民之罪墨罪五百劓罪五百
宫罪五百刖罪五百殺罪五百若司寇斷獄弊訟則以
五刑之灋詔刑罰而以辨罪之輕重司刺掌三刺三
宥三赦之灋以贊司寇聽獄訟一刺曰訊羣臣再刺曰
訊羣吏三刺曰訊萬民一宥曰不識再宥曰過失三宥
曰遺忘一赦曰幼弱再赦曰老旄三赦曰憃愚以此三
灋者求民情斷民中而施上服下服之罪然後刑殺
司約(下士二人府一人史二人徒四人)司盟(下士二人府一人史二人徒四人)司
約掌邦國及萬民之約劑治神之約為上治民之約次
之治地之約次之治功之約次之治器之約次之治摯
之約次之凡大約劑書于宗彝小約劑書于丹圖若有
訟者則珥而辟藏其不信者服墨刑若大亂則六官辟
藏其不信者殺司盟掌盟載之灋几邦國有疑會同
則掌其盟約之載及其禮儀北面詔明神既盟則貳之
盟萬民之犯命者詛其不信者亦如之凡民之有約劑
者其貳在司盟有獄訟者則使之盟詛凡盟詛各以其
地域之衆庶共其牲而致焉既盟則為司盟共祈酒脯
職金(上士二人下士四人府二人史四人胥八人徒八十人)司厲(下士二人史一人徒)
(十有二人)職金掌凡金玉錫石丹青之戒令受其入征者
辨其物之媺惡與其數量楬而璽之入其金錫于為兵
器之府入其玉石丹青于守藏之府入其要掌受士之
金罰貨罰入于司兵旅于上帝則共其金版饗諸侯亦
如之凡國有大故而用金石則掌其令司厲掌盜賊
之任器貨賄辨其物皆有數量賈而楬之入于司兵其
奴男子入于罪隸女子入于舂槀凡有爵者與七十者
與未齓者皆不為奴犬人(下士二人府一人史二人賈四人徒十有六人)
犬人掌犬牲凡祭祀共犬牲用牷物伏瘞亦如之凡幾
珥沈辜用駹可也凡相犬牽犬者屬焉掌其政治司
圜(中士六人下士十有二人府三人史六人胥十有六人徒百有六十人)掌囚(下士十有二人)
(府六人史十有二人徒百有二十人)掌戮(下士二人史一人徒十有二人)司隸(中士二人)
(下士十有二人府五人史十人胥二十人徒二百人二罪隸百有二十人蠻隸百有二十人閩隸百有)
(十人貉夷隸百有二十人隸百有二十人)司圜掌收教罷民凡害人者
弗使冠飾而加明刑焉任之以事而收教之能改者上
罪三年而舍中罪二年而舍下罪一年而舍其不能改
而出圜土者殺雖出三年不齒凡圜土之刑人也不虧
體其罰人也不虧財掌囚掌守盜賊凡囚者上罪梏
拲而桎中罪桎梏下罪梏王之同族拲有爵者桎以待
弊罪及刑殺告刑于王奉而適朝士加明梏以適市而
刑殺之凡有爵者與王之同族奉而適甸師氏以待刑
殺掌戮掌斬殺賊諜而搏之凡殺其親者焚之殺王
之親者辜之凡殺人者踣諸市肆之三日刑盜于市凡
罪之麗于灋者亦如之唯王之同族與有爵者殺之于
甸師氏凡軍旅田役斬殺刑戮亦如之墨者使守門劓
者使守關宫者使守内刖者使守囿髠者使守積司
隸掌五隸之灋辨其物而掌其政令帥其民而搏盜賊
役國中之辱事為百官積任器凡囚執人之事邦有祭
祀賓客喪紀之事則役其煩辱之事掌帥四翟之隸使
之皆服其邦之服執其邦之兵守王宫與野舍之厲禁
罪隸掌役百官府與凡有守者掌使令之小事凡封
國若家牛助為牽徬其守王宫與其厲禁者如蠻隸之
事蠻隸掌役挍人養馬其在王宫者執其國之兵以
守王宫在野外則守厲禁閩隸掌役畜養鳥而阜蕃
教擾之掌子則取隸焉夷隸掌役牧人養牛馬與鳥
言其守王宫者與其守厲禁者如蠻隸之事貉隸掌
役服不氏而養獸而教擾之掌與獸言其守王宫者與
其守厲禁者如蠻隸之事布憲(中士二人下士四人府二人史四人胥四)
(人徒四十人)禁殺戮(下士二人史一人徒十有二人)禁暴氏(下士六人史三人胥)
(六人徒六十人)野廬氏(下士六人胥十有二人徒百有二十人)蜡氏(下士四人徒四)
(十人)雍氏(下士二人徒八人)萍氏(下士二人徒八人)司寤氏(下士二人)
(徒八人)布憲掌憲邦之刑禁正月之吉執旌節以宣布
于四方而憲邦之刑禁以詰四方邦國及其都鄙達于
四海凡邦之大事合衆庶則以刑禁號令禁殺戮掌
司斬殺戮者凡傷人見血而不以告者攘獄者遏訟者
以告而誅之禁暴氏掌禁庶民之亂暴力正者矯誣
犯禁者作言語而不信者以告而誅之凡國聚衆庶則
戮其犯禁者以徇凡奚隸聚而出入者則司牧之戮其
犯禁者野廬氏掌達國道路至于四畿比國郊及野
之道路宿息井樹若有賓客則令守涂地之人聚柝之
有相翔者誅之凡道路之舟車轚互者敘而行之凡有
節者及有爵者至則為之辟禁野之横行徑踰者凡國
之大事比脩除道路者掌凡道禁邦之大師則令埽道
路且以幾禁行作不時者不物者蜡氏掌除骴凡國
之大祭祀令州里除不蠲禁刑者任人及凶服者以及
郊野大師大賓客亦如之若有死于道路者則令埋而
置楬焉書其日月焉縣其衣服任器于有地之官以待
其人掌凡國之骴禁雍氏掌溝瀆澮池之禁凡害于
國稼者春令為阱擭溝瀆之利于民者秋令塞阱杜擭
禁山之為苑澤之沈者萍氏掌國之水禁幾酒謹酒
禁川游者司寤氏掌夜時以星分夜以詔夜士夜禁
禦晨行者禁宵行者夜遊者司烜氏(下士六人徒十有六人)
司烜氏掌以夫遂取明火于日以鑒取明水于月以共
祭祀之明齍明燭共明水凡邦之大事共墳燭庭燎中
春以木鐸脩火禁于國中軍旅脩火禁邦若屋誅則為
明竁焉條狼氏(下士六人胥六人徒六十人)脩閭氏(下士二人史一人徒)
(十有二人)條狼氏掌執鞭以趨辟王出入則八人夾道公
則六人侯伯則四人子男則二人凡誓執鞭以趨于前
且命之誓僕右曰殺誓馭曰車轘誓大夫曰敢不關鞭
五百誓師曰三百誓邦之大史曰殺誓小史曰墨脩
閭氏掌比國中宿互柝者與其國粥而比其追胥者而
賞罰之禁徑踰者與以兵革趨行者與馳騁于國中者
邦有故則令守其閭互唯執節者不幾冥氏(下士二人徒八)
(人)庶氏(下士一人徒四人)穴氏(下士一人徒四人)翨氏(下士二人徒八)
(人)柞氏(下士八人徒二十人)薙氏(下士二人徒二十人)硩蔟氏(下士一人)
(徒二人)翦氏(下士一人徒二人)赤犮氏(下士一人徒二人)蟈氏(下士)
(一人徒二人)壺涿氏(下士一人徒二人)庭氏(下士一人徒二人)銜枚
氏(下士二人徒八人)冥氏掌設弧張為阱擭以攻猛獸以靈
鼓敺之若得其獸則獻其皮革齒須備庶氏掌除毒
蠱以攻說禬之嘉草攻之凡敺蠱則令之比之穴氏
掌攻蟄獸各以其物火之以時獻其珍異皮革翨氏
掌攻猛鳥各以其物為媒而掎之以時獻其羽翮柞
氏掌攻草木及林麓夏日至令刊陽木而火之冬日至
令剝陰木而水之若欲其化也則春秋變其水火凡攻
木者掌其政令薙氏掌殺草春始生而萌之夏日至
而夷之秋繩而芟之冬日至而耜之若欲其化也則以
水火變之掌凡殺草之政令硩蔟氏掌覆夭鳥之巢
以方書十日之號十有二辰之號十有二月之號十有
二歲之號二十有八星之號縣其巢上則去之翦氏
掌除蠧物以攻禜攻之以莽草熏之凡庶蠱之事赤
犮氏掌除牆屋以蜃炭攻之以灰洒毒之凡隙屋除其
貍蟲蟈氏掌去鼃黽焚牡蘜以灰洒之則死以其煙
被之則凡水蟲無聲壺涿氏掌除水蟲以炮土之鼓
敺之以焚石投之若欲殺其神則以牡橭午貫象齒而
沈之則其神死淵為陵庭氏掌射國中之夭鳥若不
見其鳥獸則以救日之弓與救月之矢夜射之若神也
則以大陰之弓與枉矢射之銜杖氏掌司囂國之大
祭祀令禁無嚻軍旅田役令銜枚禁嘂呼歎嗚于國中
者行歌哭于國中之道者伊耆氏(下士一人徒二人)伊耆
氏掌國之大祭祀共其杖咸軍旅授有爵者杖共王之
齒杖大行人(中大夫二人)小行人(下大夫四人)司儀(上士八人中士十有)
(六人)行夫(下士三十有二人府四人史八人胥八人徒八十人)環人(中士四人史四人胥四人)
(徒四十人)象胥(每翟上士一人中士二人下士八人徒二十人)掌客(上士二人下士四人)
(府一人史二人胥二人徒二十人)掌訝(中士八人府二人史四人胥四人徒四十人)掌
交(中士八人府二人史四人徒三十有二人)掌察四方(中士八人史四人徒十有六人)掌
貨賄(下士十有六人史四人徒三十有二人)大行人掌大賓之禮及大
客之儀以親諸侯春朝諸侯而圖天下之事秋覲以比
邦國之功夏宗以陳天下之謨冬遇以協諸侯之慮時
會以發四方之禁殷同以施天下之政時聘以結諸侯
之好殷覜以除邦國之慝閒問以諭諸侯之志歸脤以
交諸侯之福賀慶以贊諸侯之喜致禬以補諸侯之烖
以九儀辨諸侯之命等諸臣之爵以同邦國之禮而待
其賓客上公之禮執桓圭九寸繅藉九寸冕服九章建
常九斿樊纓九就貳車九乘介九人禮九牢其朝位賓
主之間九十步立當車軹擯者五人廟中將幣三享王
禮再祼而酢饗禮九獻食禮九舉出入五積三問三勞
諸侯之禮執信圭七寸繅藉七寸冕服七章建常七斿
樊纓七就貳車七乘介七人禮七牢朝位賓主之間七
十步立當前疾擯者四人廟中將幣三享王禮壹祼而
酢饗禮七獻食禮七舉出入四積再問再勞諸伯執躬
圭其他皆如諸侯之禮諸子執榖璧五寸繅藉五寸冕
服五章建常五斿樊纓五就貳車五乘介五人禮五牢
朝位賓主之間五十步立當車衡擯者三人廟中將幣
三享王禮壹祼不酢饗禮五獻食禮五舉出入三積壹
問壹勞諸男執蒲璧其他皆如諸子之禮凡大國之孤
執皮帛以繼小國之君出入三積不問壹勞朝位當車
前不交擯廟中無相以酒禮之其他皆眡小國之君凡
諸侯之卿其禮各下其君二等以下及其大夫士皆如
之邦畿方千里其外方五百里謂之侯服歲壹見其貢
祀物又其外方五百里謂之甸服二歲壹見其貢嬪物
又其外方五百里謂之男服三歲壹見其貢器物又其
外方五百里謂之采服四歲壹見其貢服物又其外方
五百里謂之衞服五歲壹見其貢材物又其外方五百
里謂之要服六歲壹見其貢貨物九州之外謂之蕃國
世壹見各以其所貴寶為摯王之所以撫邦國諸侯者
歲徧存三歲徧頫五歲徧省七歲屬象胥諭言語協辭
命九歲屬瞽史諭書名聽聲音十有一歲達瑞節同度
量成牢禮同數器脩灋則十有二歲王廵狩殷國凡諸
侯之王事辨其位正其等協其禮賓而見之若有大喪
則詔相諸侯之禮若有四方之大事則受其幣聽其辭
凡諸侯之邦交歲相問也殷相聘也世相朝也小行
人掌邦國賓客之禮籍以待四方之使者令諸侯春入
貢秋獻功王親受之各以其國之籍禮之凡諸侯入王
則逆勞于畿及郊勞眡館將幣為承而擯凡四方之使
者大客則擯小客則受其幣而聽其辭使適四方協九
儀賓客之禮朝覲宗遇會同君之禮也存覜省聘問臣
之禮也達天下之六節山國用虎節土國用人節澤國
用龍節皆以金為之道路用旌節門關用符節都鄙用
管節皆以竹為之成六瑞王用瑱圭公用桓圭侯用信
圭伯用躬圭子用榖璧男用蒲璧合六幣圭以馬璋以
皮璧以帛琮以錦琥以繡璜以黼此六物者以和諸侯
之好故若國札喪則令賻補之若國凶荒則令賙委之
若國師役則令稾禬之若國有福事則令慶賀之若國
有禍烖則令哀弔之凡此五物者治其事故及其萬民
之利害為一書其禮俗政事教治刑禁之逆順為一書
其悖逆暴亂作慝猶犯令者為一書其札喪凶荒厄貧
為一書其康樂和親安平為一書凡此五物者每國辨
異之以反命于王以周知天下之故司儀掌九儀之
賓客擯相之禮以詔儀容辭令揖讓之節將合諸侯則
令為壇三成宫旁一門詔王儀南鄉見諸侯土揖庶姓
時揖異姓天揖同姓及其擯之各以其禮公于上等侯
伯于中等子男于下等其將幣亦如之其禮亦如之王
燕則諸侯毛凡諸公相為賓主國五積三問皆三辭拜
受皆旅擯再勞三辭三揖登拜受拜送主君郊勞交擯
三辭車逆拜辱三揖三辭拜受車送三還再拜致館亦
如之致飧如致積之禮及將幣交擯三辭車逆拜辱賓
車進答拜三揖三讓每門止一相及廟唯上相入賓三
揖三讓登再拜授幣賓拜送幣每事如初賓亦如之及
出車送三請三進再拜賓三還三辭告辟致饔餼還圭
饗食致贈郊送皆如將幣之儀賓之拜禮拜饔餼拜饗
食賓繼主君皆如主國之禮諸侯諸伯諸子諸男之相
為賓也各以其禮相待也如諸公之儀諸公之臣相為
國客則三積皆三辭拜受及大夫郊勞旅擯三辭拜辱
三讓登聽命下拜登受賓使者如初之儀及退拜送致
館如初之儀及將幣旅擯三辭拜逆客辟三揖每門止
一相及廟唯君相入三讓客登拜客三辟授幣下出每
事如初之儀及禮私面私獻皆再拜稽首君答拜出及
中門之外問君客再拜對君拜客辟而對君問大夫客
對君勞客客再拜稽首君答拜客趨辟致饔餼如勞之
禮饗食還圭如將幣之儀君館客客辟介受命遂送客
從拜辱于朝明日客拜禮賜遂行如入之積凡侯伯子
男之臣以其國之爵相為客而相禮其儀亦如之凡四
方之賓客禮儀辭命餼牢賜獻以二等從其爵而上下
之凡賓客送逆同禮凡諸侯之交各稱其邦而為之幣
以其幣為之禮凡行人之儀不朝不夕不正其主面亦
不背客行夫掌邦國傳遽之小事媺惡而無禮者凡
其使也必以旌節雖道有難而不時必達居于其國則
掌行人之勞辱事焉使則介之環人掌送逆邦國之
通賓客以路節達諸四方舍則授館令聚柝有任器則
令環之凡門關無幾送逆及疆象胥掌蠻夷閩貉戎
狄之國使掌傳王之言而諭說焉以和親之若以時入
賓則協其禮與其辭言傳之凡其出入送逆之禮節幣
帛辭令而賓相之凡國之大喪詔相國客之禮儀而正
其位凡軍旅會同受國客幣而賓禮之凡作事王之大
事諸侯次事卿次事大夫次事上士下事庶子掌客
掌四方賓客之牢禮餼獻飲食之等數與其政治王合
諸侯而饗禮則具十有二牢庶具百物備諸侯長十有
再獻王廵狩殷國則國君膳以牲犢令百官百牲皆具
從者三公眡上公之禮卿眡侯伯之禮大夫眡子男之
禮士眡諸侯之卿禮庶子壹眡其大夫之禮凡諸侯之
禮上公五積皆眡飧牽三問皆脩羣介行人宰史皆有
牢飧五牢食四十簠十豆四十鉶四十有二壺四十鼎
簋十有二牲三十有六皆陳饔餼九牢其死牢如飧之
陳牽四牢米百有二十筥醯醢百有二十罋車皆陳車
米眡生牢牢十車車秉有五籔車禾眡死牢牢十車車
三秅芻薪倍禾皆陳乘禽日九十雙殷膳大牢以及歸
三饗三食三燕若弗酌則以幣致之凡介行人宰史皆
有飧饔餼以其爵等為之牢禮之陳數唯上介有禽獻
夫人致禮八壺八豆八籩膳大牢致饗大牢食大牢卿
皆見以羔膳大牢侯伯四積皆眡飧牽再問皆脩飧四
牢食三十有二簠八豆三十有二鉶二十有八壺三十
有二鼎簋十有二腥二十有七皆陳饔餼七牢其死牢
如飧之陳牽三牢米百筥醯醢百罋皆陳米三十車禾
四十車芻薪倍禾皆陳乘禽日七十雙殷膳大牢三饗
再食再燕凡介行人宰史皆有飧饔餼以其爵等為之
禮唯上介有禽獻夫人致禮八壺八豆八籩膳大牢致
饗大牢卿皆見以羔膳特牛子男三積皆眡飧牽壹問
以脩飧三牢食二十有四簠六豆二十有四鉶十有八
壺二十有四鼎簋十有二牲十有八皆陳饔餼五牢其
死牢如飧之陳牽二牢米八十筥醯醢八十罋皆陳米
二十車禾三十車芻薪倍禾皆陳乘禽日五十雙壹饗
壹食壹燕凡介行人宰史皆有飧饔餼以其爵等為之
禮唯上介有禽獻夫人致禮六壺六豆六籩膳眡致饗
親見卿皆膳特牛凡諸侯之卿大夫士為國客則如其
介之禮以待之凡禮賓客國新殺禮凶荒殺禮札喪殺
禮禍烖殺禮在野在外殺禮凡賓客死致禮以喪用賓
客有喪唯芻稍之受遭主國之喪不受饗食受牲禮
掌訝掌邦國之等籍以待賓客若將有國賓客至則戒
官脩委積與士逆賓于疆為前驅而入及宿則令聚柝
及委則致積至于國賓入館次于舍門外待事于客及
將幣為前驅至于朝詔其位入復及退亦如之凡賓客
之治令訝訝治之凡從者出則使人道之及歸送亦如
之凡賓客諸侯有卿訝卿有大夫訝大夫有士訝士皆
有訝凡訝者賓客至而往詔相其事而掌其治令掌
交掌以節與幣廵邦國之諸侯及其萬民之所聚者道
王之德意志慮使咸知王之好惡辟行之使和諸侯之
好達萬民之說掌邦國之通事而結其交好以諭九稅
之利九禮之親九牧之維九禁之難九戎之威掌察
(闕)掌貨賄(闕)朝大夫(每國上士二人下士四人府一人史二人庶子八人徒二)
(十人)都則(中士一人下士二人府一人史二人庶子四人徒八十人)都士(中士二人下士)
(四人府二人史四人胥四人徒四十人)家士(亦如之)朝大夫掌都家之
國治日朝以聽國事故以告其君長國有政令則令其
朝大夫凡都家之治于國者必因其朝大夫然後聽之
唯大事弗因凡都家之治有不及者則誅其朝大夫在
軍旅則誅其有司都則(闕)都士(闕)家士(闕)
禮記冢宰制國用必於歲之杪五榖皆入然後制國用
用地小大視年之豐耗以三十年之通制國用量入以
為出祭用數之仂喪三年不祭唯祭天地社稷為越紼
而行事喪用三年之仂喪祭用不足曰暴有餘曰浩祭
豐年不奢凶年不儉國無九年之蓄曰不足無六年之
蓄曰急無三年之蓄曰國非其國也三年耕必有一年
之食九年耕必有三年之食以三十年之通雖有凶旱
水溢民無菜色然後天子食日舉以樂司空執度度
地居民山川沮澤時四時量地遠近興事任力凡使民
任老者之事食壯者之食凡居民材必因天地寒煖燥
溼廣谷大川異制民生其間者異俗剛柔輕重遲速異
齊五味異和器械異制衣服異宜脩其教不易其俗齊
其政不易其宜中國戎夷五方之民皆有性也不可推
移東方曰夷被髮文身有不火食者矣南方曰蠻雕題
交趾有不火食者矣西方曰戎被髮衣皮有不粒食者
矣北方曰狄衣羽毛穴居有不粒食者矣中國夷蠻戎
狄皆有安居和味宜服利用備器五方之民言語不通
嗜欲不同達其志通其欲東方曰寄南方曰象西方曰
狄鞮北方曰譯凡居民量地以制邑度地以居民地邑
民居必參相得也無曠土無游民食節事時民咸安其
居樂事勸功尊君親上然後興學司徒修六禮以節
民性明七教以興民德齊八政以防淫一道德以同俗
養耆老以致孝恤孤獨以逮不足上賢以崇德簡不肖
以絀惡命鄉簡不帥教者以告耆老皆朝于庠元日習
射上功習鄉上齒大司徒帥國之俊士與執事焉不變
命國之右鄉簡不帥教者移之左命國之左鄉簡不帥
教者移之右如初禮不變移之郊如初禮不變移之遂
如初禮不變屏之遠方終身不齒命鄉論秀士升之司
徒曰選士司徒論選士之秀者而升之學曰俊士升於
司徒者不征於鄉升於學者不征於司徒曰造士樂正
崇四術立四教順先王詩書禮樂以造士春秋教以禮
樂冬夏教以詩書王大子王子羣后之大子卿大夫元
士之適子國之俊選皆造焉凡入學以齒將出學小胥
大胥小樂正簡不率教者以告于大樂正大樂正以告
于王王命三公九卿大夫元士皆入學不變王親視學
不變王三日不舉屏之遠方西方曰棘東方曰寄終身
不齒大樂正論造士之秀者以告于王而升諸司馬曰
進士六禮冠昏喪祭鄉相見七教父子兄弟夫婦君
臣長幼朋友賓客八政飲食衣服事為異别度量數制
司馬辨論官材論進士之賢者以告于王而定其論
論定然後官之任官然後爵之位定然後祿之大夫廢
其事終身不仕死以士禮葬之有發則命大司徒教士
以車甲凡執技論力適四方臝股肱決射御凡執技以
事上者祝史射御醫卜及百工凡執技以事上者不貳
事不移官出鄉不與士齒仕於家者出鄉不與士齒
凡官民材必先論之論辨然後使之任事然後爵之位
定然後祿之爵人於朝與士共之刑人於市與衆棄之
是故公家不畜刑人大夫弗養士遇之塗弗與言也屏
之四方唯其所之不及以政示弗故生也司寇正刑
明辟以聽獄訟必三刺有旨無簡不聽附從輕赦從重
凡制五刑必即天論郵罰麗於事凡聽五刑之訟必原
父子之親立君臣之義以權之意論輕重之序慎測淺
深之量以别之悉其聰明致其忠愛以盡之疑獄氾與
衆共之衆疑赦之必察小大之比以成之成獄辭史以
獄成告於正正聽之正以獄成告于大司寇大司寇聽
之棘木之下大司寇以獄之成告于王王命三公參聽
之三公以獄之成告於王王三又然後制刑凡作刑罰
輕無赦刑者侀也侀者成也一成而不可變故君子盡
心焉析言破律亂名改作執左道以亂政殺作淫聲異
服奇技奇器以疑衆殺行偽而堅言偽而辨學非而博
順非而澤以疑衆殺假於鬼神時日卜筮以疑衆殺此
四誅者不以聽凡執禁以齊衆不赦過有圭璧金璋不
粥於市命服命車不粥於市宗廟之器不粥於市犧牲
不粥於市戎器不粥於市用器不中度不粥於市兵車
不中度不粥於市布帛精麤不中數幅廣狹不中量不
粥於市姦色亂正色不粥於市錦文珠玉成器不粥於
市衣服飲食不粥於市五榖不時果實未熟不粥於市
木不中伐不粥於市禽獸魚鼈不中殺不粥於市關執
禁以譏禁異服識異言大史典禮執簡記奉諱惡天
子齊戒受諫司會以歲之成質於天子冢宰齊戒受質
大樂正大司寇市三官以其成從質於天子大司徒大
司馬大司空齊戒受質百官各以其成質於三官大司
徒大司馬大司空以百官之成質於天子百官齊戒受
質然後休老勞農成歲事制國用(王制王制之作不盡合于周官先儒)
(以為夏殷之禮亦臆說耳)古者周天子之官有庶子官庶子官職
諸侯卿大夫士之庶子之䘚掌其戒令與其教治别其
等正其位國有大事則率國子而致於天子唯所用之
若有甲兵之事則授之以車甲合其䘚伍置其有司以
軍法治之司馬弗正凡國之政事國子存游䘚使之修
德學道春合諸學秋合諸射以考其藝而進退之(燕義)
(即夏官諸子職也以燕禮有庶子故陳其所掌且明建官之義)庶子之正於公族者
教之以孝弟睦友子愛明父子之義長幼之序其朝于
公内朝則東面北上臣有貴者以齒其在外朝則以官
司士為之其在宗廟之中則如外朝之位宗人授事以
爵以官其登餕獻受爵則以上嗣庶子治之雖有三命
不踰父兄其公大事則以其喪服之精麤為序雖於公
族之喪亦如之以次主人若公與族燕則異姓為賓膳
宰為王人公與父兄齒族食世降一等其在軍則守於
公禰公若有出疆之政庶子以公族之無事者守於公
宮正室守大廟諸父守貴宮貴室諸子諸孫守下宫下
室五廟之孫祖廟未毁雖為庶人冠取妻必告死必赴
練祥則告族之相為也宜弔不弔宜免不免有司罰之
至于賵賻承含皆有正焉公族其有死罪則磬于甸人
其刑罪則纖剸亦告于甸人公族無宮刑獄成有司讞
于公其死罪則曰某之罪在大辟其刑罪則曰某之罪
在小辟公曰宥之有司又曰在辟公又曰宥之有司又
曰在辟及三宥不對走出致刑于甸人公又使人追之
曰雖然必赦之有司對曰無及也反命于公公素服不
舉為之變如其倫之喪無服親哭之公族朝于内朝内
親也雖有貴者以齒明父子也外朝以官體異姓也宗
廟之中以爵為位崇德也宗人授事以官尊賢也登餕
受爵以上嗣尊祖之道也喪紀以服之輕重為序不奪
人親也公與族燕則以齒而孝弟之道達矣其族食世
降一等親親之殺也戰則守於公禰孝愛之深也正室
守大廟尊宗室而君臣之道著矣諸父諸兄守貴室子
弟守下室而讓道達矣五廟之孫祖廟未毁雖及庶人
冠取妻必告死必赴不忘親也親未絶而列於庶人賤
無能也敬弔臨賻賵睦友之道也古者庶子之官治而
邦國有倫邦國有倫而衆鄉方矣公族之罪雖親不以
犯有司正術也所以體百姓也刑于隱者不與國人慮
兄弟也弗弔弗為服哭於異姓之廟為忝祖遠之也素
服居外不聽樂私喪之也骨肉之親無絶也公族無宮
刑不翦其類也(文王世子詳庶子之官貴宗親族之義可補周官之缺)
繹史卷二十三下
