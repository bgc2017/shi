繹史卷一百四十四靈壁縣知縣馬驌撰
春申君相楚
史記楚頃襄王病太子不得歸而楚太子與秦相應侯
善於是黃歇乃說應侯曰相國誠善楚太子乎應侯曰
然歇曰今楚王恐不起疾秦不如歸其太子太子得立
其事秦必重而德相國無窮是親與國而得儲萬乘也
若不歸則咸陽一布衣耳楚更立太子必不事秦夫失
與國而絶萬乘之和非計也願相國孰慮之應侯以聞
秦王秦王曰令楚太子之傅先往問楚王之疾返而後
圖之黃歇為楚太子計曰秦之畱太子也欲以求利也
今太子力未能有以利秦也歇憂之甚而陽文君子二
人在中王若卒大命太子不在陽文君子必立為後太
子不得奉宗廟矣不如亡秦與使者俱出臣請止以死
當之楚太子因變衣服為楚使者御以出關而黃歇守
舍常為謝病度太子已遠秦不能追歇乃自言秦昭王
曰楚太子已歸出遠矣歇當死願賜死昭王大怒欲聽
其自殺也應侯曰歇為人臣出身以徇其主太子立必
用歇故不如無罪而歸之以親楚秦因遣黃歇歇至楚
三月楚頃襄王卒太子完立是為考烈王考烈王元年
以黃歇為相封為春申君賜淮北地十二縣春申君
既相楚是時齊有孟嘗君趙有平原君魏有信陵君方
爭下士招致賓客以相傾奪輔國持權春申君為楚相
四年秦破趙之長平軍四十餘萬五年圍邯鄲邯鄲告
急於楚楚使春申君將兵往救之秦兵亦去春申君歸
戰國策汗明見春申君候問三月而後得見談卒春申
君大說之汗明欲復談春申君曰僕已知先生先生大
息矣汗明蹙焉曰明願有問君而恐固不審君之聖孰
與堯也春申君曰先生過矣臣何足以當堯汗明曰然
則君料臣孰與舜春申君曰先生即舜也汗明曰不然
臣請為君終言之君之賢實不如堯臣之能不及舜夫
以賢舜事聖堯三年而後乃相知也今君一旦而知臣
是君聖於堯而臣賢於舜也春申君曰善召門吏為汗
先生著客籍五日一見汗明曰君亦聞驥乎夫驥之齒
至矣服鹽車而上太行蹄申膝折尾湛胕潰漉汁灑地
白汗交流外阪遷延負棘而不能上伯樂遭之下車攀
而哭之解紵衣以羃之驥於是俛而噴仰而鳴聲達於
天若出金石聲者何也彼見伯樂之知己也今僕之不
肖阨於州部堀宂窮巷沈洿鄙俗之日久矣君獨無意
湔祓僕使得為君高鳴屈於梁乎唐雎見春申君曰
齊人飾身修行得為益然臣羞而不學也不避絶江河
行千餘里來竊慕大君之義而善君之業臣聞之賁諸
懷錐刃而天下為勇西施衣褐而天下稱美今君相萬
乘之楚禦中國之難所欲者不成所求者不得臣等少
也夫梟棋之所以能為者以散棋佐之也夫一梟之不
如不勝五散亦明矣今君何不為天下梟而令臣等為
散乎
史記春申君相楚八年為楚北伐滅魯以荀卿為蘭陵
令當是時楚復彊趙平原君使人於春申君春申君舍
之於上舍趙使欲夸楚為瑇瑁簪刀劒室以珠玉飾之
請命春申君客春申君客三千餘人其上客皆躡珠履
以見趙使趙使大慙十二年秦昭王卒楚王使春申
君弔祠于秦
戰國策虞卿謂春申君曰臣聞之春秋於安思危危則
慮安今楚王春秋高矣而君之封地不可不早定也為
主君慮封者莫如遠楚秦孝公封商君孝公死而後王
不免殺之秦惠王封冉子惠王死而後王奪之公孫鞅
功臣也冉子親姻也然而不免奪死者封近故也太公
望封於齊召公奭封於燕為其遠王室矣今燕之罪大
而趙怨深故君不如北兵以德趙踐亂燕以定身封此
百伐之一時也君曰所道攻燕非齊則魏魏齊新怨楚
楚軍雖欲攻燕將道何哉對曰請令魏王可君曰何如
對曰臣請到魏而使所以信之廼謂魏王曰夫楚亦強
大矣天下無敵乃且攻燕魏王曰鄉也子云天下無敵
今也子云乃且攻燕者何也對曰今謂馬多力則有矣
若曰勝千鈞則不然者何也夫千鈞非馬之任也今謂
楚強大則有矣若越趙魏而鬭兵於燕則豈楚之任也
哉非楚之任而楚為之是敝楚也敝楚是強魏也其於
王孰便也
史記後十五歲黃歇言之楚王曰淮北地邊齊其事急
請以為郡便因并獻淮北十二縣請封於江東考烈王
許之春申君因城故吳墟以自為都邑(越絶書白石山故為胥女山春)
(申君初封吳過更名為白石里吳市者春申君所造闕兩城以為市在湖里吳諸大閈春申君所造吳)
(兩倉春申君所造西倉名曰均輸東倉周一里八步後燒今太守舍者春申君所造後壁屋以為桃夏宮)
(無錫歴山春申君時盛祠以牛立無錫塘田無錫湖者春申君治以為陂鑿語昭瀆以東到大田名胥卑鑿)
(胥卑下以南注大湖以寫西野以吳獄庭周三里春申君時造土山者春申君時治為貴人冢次胥女)
(南小蜀山春申客衛公子冢也有路丘大冢春申君客冢不立以道終之記載瑣瑣佳致韓非子楚莊)
(王之弟春申君有愛妾曰余春申君之正妻子曰甲余欲君之棄其妻也因自傷其身以視君而泣曰得為君)
(之妾甚幸雖然適夫人非所以事君也適君非所以事夫人也身故不肖力不足以事二主其勢不俱適與其)
(死夫人所者不若賜死君前妾以賜死若復幸於左右願君必察之無為人笑君因信妾余之詐為棄正妻余)
(又欲殺甲而以其子為後因自裂其親身衣之裏以示君而泣曰余之得幸君之日久矣甲非弗知也今乃欲)
(強戲余余與爭之至裂余之衣而此子之不孝莫大於此矣君怒而殺甲也莊王弟誤其事亦未聞)
戰國策十八年謂魏王曰昔曹恃齊而輕晉齊伐釐莒
而晉人亡曹繒恃齊而輕越齊和子亂而越人亡繒鄭
恃魏以輕韓魏伐榆關而韓氏亡鄭原恃秦翟以輕晉
秦翟年穀大凶而晉人亡原中山恃齊魏以輕趙齊魏
伐楚而趙亡中山此五國所以亡者皆有所恃也非獨
此五國為然而已也天下之亡國皆然矣夫國之所以
不可恃者多其變不可勝數也或以政教不修上下不
輯而不可恃者或以諸侯鄰國之虞而不可恃者或以
年穀不登畜積竭盡而不可恃者或化於利比於患臣
以此知國之不可必恃也今王恃楚之強而信春申君
之言以是賓秦而久不可知即春申君有變是王獨受
秦患也即王有萬乘之國而以一人之心為命也臣以
此為不完願王之熟計之也或謂楚王曰臣聞從者
欲合天下以朝大王臣願大王聽之也夫因詘為信奮
患有成勇者義之攝禍為福裁少為多智者官之夫報
報之反墨墨之化唯大君能之禍與福相貫生與亡為
鄰不偏於死不偏於生不足以載大名無所寇艾不足
以橫世夫秦捐德絕命之日久矣而天下不知今夫橫
人嚂口利機上干主心下牟百姓公舉而私取利是以
國權輕於鴻毛而積禍重於丘山天下合從趙使魏
加見楚春申君曰君有將乎曰有矣僕欲將臨武君魏
加曰臣少之時好射臣願以射譬之可乎春申君曰可
加曰異日者更嬴與魏王處京臺之下仰見飛鳥更嬴
謂魏王曰臣為君引弓虛發而下鳥魏王曰然則射可
至此乎更嬴曰可有間鴈從東方來更嬴以虛發而下
之魏王曰然則射可至此乎更嬴曰此孼也王曰先生
何以知之對曰其飛徐而鳴悲飛徐者故瘡痛也鳴悲
者久失羣也故瘡未息而驚心未去也聞弦者音烈而
高飛故瘡隕也今臨武君嘗為秦孼不可為拒秦之將
也
史記春申君相二十二年諸侯患秦攻伐無已時乃相
與合從西伐秦而楚王為從長春申君用事至函谷關
秦出兵攻諸侯兵皆敗走楚考烈王以咎春申君春申
君以此益疎客有觀津人朱英謂春申君曰人皆以楚
為彊而君用之弱其於英不然先君時善秦二十年而
不攻楚何也秦踰黽隘之塞而攻楚不便假道於兩周
背韓魏而攻楚不可今則不然魏旦暮亡不能愛許鄢
陵其許魏割以與秦秦兵去陳百六十里臣之所觀者
見秦楚之日鬭也楚於是去陳徙壽春而秦徙衞野王
作置東郡春申君由此就封於吳行相事
戰國策楚考烈王無子春申君患之求婦人宜子者進
之甚衆卒無子趙人李園持其女弟欲進之楚王聞其
不宜子恐又無寵李園求事春申君為舍人已而謁歸
故失期還謁春申君問状對曰齊王遣使求臣女弟與
其使者飲故失期春申君曰聘入乎對曰未也春申君
曰可得見乎曰可於是園乃進其女弟即幸於春申君
知其有身園乃與其女弟謀園女弟承間說春申君曰
楚王之貴幸君雖兄弟不如今君相楚王二十餘年而
王無子即百歲後將更立兄弟即楚王更立彼亦各貴
其所親君又安得長有寵乎非徒然也君用事久多失
禮於王兄弟兄弟誠立禍且及身奈何以保相印江東
之封乎今妾自知有身矣而人莫知妾之幸君未久誠
以君之重而進妾於楚王王必幸妾妾賴天而有男則
是君之子為王也楚國封盡可得孰與其臨不測之罪
乎春申君大然之乃出園女弟謹舍而言之楚王楚王
召入幸之遂生子男立為太子以李園女弟立為王后
楚王貴李園李園用事李園既入其女弟為王后子為
太子恐春申君語泄而益驕隂養死士欲殺春申君以
滅口而國人頗有知之者春申君相楚二十五年考烈
王病朱英謂春申君曰世有無妄之福又有無妄之禍
今君處無妄之世以事無妄之主安不有無妄之人乎
春申君曰何謂無妄之福曰君相楚二十餘年矣雖名
為相國實楚王也五子皆相諸侯今王疾甚旦暮且崩
太子衰弱疾而不起而君相少主因而代立當國如伊
尹周公王長而反政不即遂南面稱孤因而有楚國此
所謂無妄之福也春申君曰何謂無妄之禍曰李園不
治國王之舅也不為兵將而隂養死士之日久矣楚王
崩李園必先入據本議制斷君命秉權而殺君以滅口
此所謂無妄之禍也春申君曰何謂無妄之人曰君先
仕臣為郎中君王崩李園先入臣請為君&KR2678;其胷殺之
此所謂無妄之人也春申君曰先生置之勿復言也李
園軟弱人也僕又善之又何至此朱英恐乃亡去後十
七日楚考烈王崩李園果先入置死士止於棘門之内
春申君後入止棘門園死士夾刺春申君斬其頭投之
棘門外於是使吏盡滅春申君之家而李園女弟初幸
春申君有身而入之王所生子者遂立為楚幽王也是
歲秦始皇立九年矣嫪毐亦為亂於秦覺夷三族而呂
不韋廢
越絶書昔者楚考烈王相春申君吏李園園女弟女環
謂園曰我聞王老無嗣可見我於春申君我欲假於春
申君我得見於春申君徑得見於王矣園曰春申君貴
人也千里之佐吾何託敢言女環曰即不見我汝求謁
於春申君才人告遠道客請歸待之彼必問汝汝家何
等遠道客者因對曰園有女弟魯相聞之使使者來求
之園才人使告園者彼必有問汝女弟何能對曰能鼓
音讀書通一經故彼必見我園曰諾明日辭春申君才
人有遠道客請歸待之春申君果問汝家何等遠道客
對曰園有女弟魯相聞之使使求之春申君曰何能對
曰能鼔音讀書通一經春申君曰可得見乎明日使待
於離亭園曰諾既歸告女環曰吾辭於春申君許我明
日夕待於離亭女環曰園宜先供待之春申君到園馳
入呼女環到黃昏女環至大縱酒女環鼔琴曲未終春
申君大說畱宿明日女環謂春申君曰妾聞王老無嗣
屬邦於君君外淫不顧政事使王聞之君上負於王使
妾兄下負於夫人為之奈何無泄此口君召而戒之春
申君以告官屬莫有聞淫女也皆曰諾與女環通未終
月女環謂春申君曰妾聞王老無嗣今懷君子一月矣
可見妾於王幸産子男君即王公也而何為佐乎君戒
念之五日而道之弗中有好女中相可屬嗣者烈王曰
諾即召之烈王說取之十月産子男十年烈王死幽王
嗣立女環使園相春申君相之三年然後告園以吳封
春申君使備東邊園曰諾即封春申君於吳幽王後懷
王使張儀詐殺之懷王子頃襄王秦始皇帝使王翦滅
之(敘事奇艷其云懷襄在幽王後舛誤)春申君楚考烈王相也烈王死
幽王立封春申君於吳三年幽王徵春申君為楚令尹
春申君自使其子為假君治吳十一年幽王徵假君與
春申君并殺之二君治吳凡十四年(春申君不相幽王史亦無假君事)
繹史卷一百四十四
