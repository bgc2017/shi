繹史卷八靈壁縣知縣馬驌撰
高辛紀
史記帝嚳高辛者黃帝之曾孫也高辛父曰蟜極蟜極
父曰玄囂玄囂父曰黃帝自玄囂與蟜極皆不得在位
至高辛即帝位高辛於顓頊為族子
大戴禮記黃帝産玄囂玄囂産蟜極蟜極産高辛是為
帝嚳(白虎通帝嚳駢齒上法月參康度成紀取理陰陽春秋元命苞帝嚳戴干是謂清明新論作戴)
(肩帝王紀云嚳母無聞焉)
帝王世紀帝嚳高辛氏姬姓也其母生見其神異自言
其名曰夋齠齔有聖德年十五而佐顓頊三十登帝位
都亳
鬻子昔者帝嚳年十五而佐帝顓頊三十而治天下其
治天下也上緣黃帝之道而明之學帝顓頊之道而行
之
新書帝嚳曰緣道者之辭而學為已緣巧者之事而學
為巧行仁者之操而學為仁也故節仁之器以修其躬
而身專其美矣故上緣黃帝之道而明之學帝顓頊之
道而行之而天下亦平也帝嚳曰德莫高於博愛人
而政莫高於博利人故政莫大於信治莫大於仁吾慎
此而已也(尚書璇璣鈐帝嚳以上朴略有象難傳)
帝王世紀以人事紀官故以勾芒為木正祝融為火正
蓐收為金正玄冥為水正后土為土正是五行之官分
職而治諸侯於是化被天下
史記重黎為帝嚳高辛居火正甚有功能光融天下帝
嚳命曰祝融共工氏作亂帝嚳使重黎誅之而不盡帝
乃以庚寅日誅重黎而以其弟吳回為重黎後復居火
正為祝融
漢書帝嚳春秋外傳曰顓頊之所建帝嚳受之清陽玄
囂之孫也水生木故為木德天下號曰高辛氏周□其
樂故易不載周人禘之
史記高辛生而神靈自言其名普施利物不於其身聰
以知遠明以察微順天之義知民之急仁而威惠而信
修身而天下服取地之財而節用之撫教萬民而利誨
之歴日月而迎送之明鬼神而敬事之其色郁郁其德
嶷嶷其動也時其服也士帝嚳溉執中而徧天下日月
所照風雨所至莫不從服(潛夫論帝嚳代顓頊氏其號高辛厥質神靈德行祇肅迎)
(送日月順天之則能敘三辰以周民作樂六英)
呂氏春秋帝嚳命咸黑作為聲歌九招六列六英有倕
作為鼙鼓鐘磬吹苓管壎箎鞀椎鐘帝嚳乃令人抃或
鼓鼙擊鐘磬吹苓展管箎因令鳳鳥天翟舞之帝嚳大
喜乃以康帝德(帝王世紀作樂六莖以康帝德凰宋符瑞志使鼔人拊鞞鼔擊鐘磬鳳鼓翼)
(而舞樂樂緯帝嚳之曰六英)
玄中記高辛時犬戎為亂帝曰有討之者妻以美女封
三百戸帝之狗曰槃瓠去三月而殺犬戎以其首來帝
以女妻之不可教訓浮之會稽東海中得地三百里封
之生男為狗女為美人是為犬封氏(搜神記高辛氏有老婦人居於王宫)
(得耳疾醫為桃治出頂蟲大如繭婦人置於瓠籬覆之以盤俄化為犬因名盤瓠時戎吳強盛數侵邊境乃募)
(天下有能得戎吳將軍首者購金千斤封邑萬戸又賜以少女後盤瓠銜得一頭將造王闕王診視之即是戎)
(吳少女聞之啓曰盤瓠為國除害此天命使然不可以女子而負約於天下從之盤瓠將女上南山入谷止於)
(石室之中蓋經三年産六男六女自相配偶後母歸以語王王遣使迎諸男女衣服褊褳言語侏&KR0867;飲食蹲踞)
(好山惡都王順其意賜以名山廣澤號曰蠻夷故世稱赤髀横裙盤瓠子孫拾遺記有丹丘之國獻碼碯甕)
(以盛甘露帝德所洽被於殊方以露充於廚也碼碯石類也南方者為之勝今善别馬者死則破其腦視之其)
(色如血者則日行萬里能騰空飛腦色黃日行千里腦色青者嘶聞數百里腦色黑者入水毛鬛不濡日行五)
(百里腦色白者多力而怒今為器多用赤色若是人工所制者多不成器亦殊朴拙其國人聽馬鳴則别其腦)
(色丹丘之地有夜乂駒跋之鬼能以赤馬腦為瓶盂及樂器皆精妙輕麗中國人有用者則魑魅不能逢之)
世本帝嚳卜其四妃之子皆有天下元妃有邰氏之女
曰姜嫄生后稷次妃有娀氏之女曰簡狄生契次妃陳
酆氏之女曰慶都生帝堯次妃訾陬氏之女曰常儀生
帝摯(大戴禮記陳酆作陳隆訾陬作陬訾帝王世紀又作娵訾)
史記帝嚳娶陳鋒氏女生放勛娶娵訾氏女生摯帝嚳
崩而摯代立
帝王世紀帝嚳在位七十年年百五歲而崩葬東郡頓
丘廣陽里(春秋命歷序帝嚳傳十世野皇覽帝嚳冢在東郡濮陽頓丘城南臺陰中山海經有)
(女子方浴月帝俊妻常羲生月十有二此始浴之者有羲和之國有女子名曰羲和方浴日於甘淵羲和帝)
(俊之妻生十日不有司幽之國帝俊生晏龍晏龍生司幽司幽生思士妻思女不夫食黍食獸是使四鳥)
(帝俊生晏龍晏龍是為琴瑟帝俊有子八人是始為歌舞帝嚳名夋山海經稱帝俊是也然亦有非帝嚳者)
(未詳其說風拾遺記帝嚳之妃鄒屠氏之女也女行不踐地常履雲游於伊洛帝乃期焉納以為妃妃常夢)
(吞日則生一子凡經八夢則生八子世謂之八神亦謂八翼翼明也亦謂八英亦謂八力言其神力英明翼成)
(萬象億兆流其神睿焉)
史記帝摯立不善崩而弟放勛立是為帝堯
帝王世紀帝摯之母於四人中班最在下而摯於兄弟
最長得登帝位封異母弟放勛為唐侯摯在位九年政
微弱而唐侯德盛諸侯歸之摯服其義乃率羣臣造唐
而致禪唐侯自知有天命乃受帝禪乃封摯於高辛(綱)
(目前編云摯荒淫無度諸侯廢之而推尊堯為天子按帝摯或崩或禪或廢諸說各不同也)
帝嚳高辛氏黃帝之曾孫顓頊之族子也生而神靈
嗣高陽氏為天子其嗣天子者以賢立也五帝之世
以公天下為心非至德不足以治天下非得至德之
人不敢授以天下是以高辛高陽咸起支封又必試
以官職故高陽十五而佐黃帝高辛亦十五而佐高
陽詢事考言乃登大位故曰五帝官天下官天下者
以天下為公器惟賢是擇近不嫌於傳子黃帝少昊
是已外不妨於異姓堯舜是已少昊之後無足嗣帝
位者而顓頊有至德顓頊之後無足嗣帝位者而嚳
有至德有至德者登大位皆以其賢也非以其親也
顓頊之所建帝嚳受之聰明祗肅普施利物順天取
地節用愛民德化四訖享國七十年帝摯嗣立未久
而崩而陶唐氏作矣然竊有疑焉記稱帝嚳四妃之
子以嫡也則莫如立后稷以賢則堯稷契皆其人也
不立嫡與賢而立摯豈嚳無知子之明有愛憎之私
乎非所以論嚳也或稱摯荒淫諸侯廢之或稱唐侯
盛德摯微弱而禪焉若是則堯有利天下之心諸侯
擅廢立之權尤非所以論堯也史記本紀但曰摯立
不善崩而已所謂不善者德不類邪政不理邪民不
從邪抑如書所謂有疾弗豫傳所謂弱足不良者邪
荒滛微弱皆後世揣摩之言摯之賢不肖未可以臆
度也意者帝嚳之子摯最居長當如世紀所說既而
享年不永兄終弟及外紀曰帝堯年十六即天子位
然則帝嚳之崩堯方七歲故不立堯而立摯殆以此
與
繹史卷八
