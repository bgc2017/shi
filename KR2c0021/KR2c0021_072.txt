繹史卷七十二靈壁縣知縣馬驌撰
諸侯弭兵
左傳(襄公二十五年)趙文子為政令薄諸侯之幣而重其禮穆
叔見之謂穆叔曰自今以往兵其少弭矣齊崔慶新得
政將求善於諸侯武也知楚令尹若敬行其禮道之以
文辭以靖諸侯兵可以弭(二十六年)齊人城郟之歲其夏
齊烏餘以廪丘奔晉襲衞羊角取之遂襲我高魚有大
雨自其竇入介于其庫以登其城克而取之又取邑于宋
於是范宣子卒諸侯弗能治也及趙文子為政乃卒治之
文子言於晉侯曰晉為盟主諸侯或相侵也則討而使歸
其地今烏餘之邑皆討類也而貪之是無以為盟主也請
歸之公曰諾孰可使也對曰胥梁帶能無用師晉侯使往
二十七年春胥梁帶使諸喪邑者具車徒以受地必周
使烏餘具車徒以受封烏餘以其衆出使諸侯偽效烏餘
之封者而遂執之盡獲之皆取其邑而歸諸侯諸侯是以
睦於晉宋向戍善於趙文子又善于令尹子木欲弭諸
侯之兵以為名如晉告趙孟趙孟謀於諸大夫韓宣子曰
兵民之殘也財用之蠧小國之大菑也將或弭之雖曰不
可必將許之弗許楚將許之以召諸侯則我失為盟主矣
晉人許之如楚楚亦許之如齊齊人難之陳文子曰晉楚
許之我焉得已且人曰弭兵而我弗許則固攜吾民矣將
焉用之齊人許之告於秦秦亦許之皆告於小國為會於
宋五月甲辰晉趙武至於宋丙午鄭良霄至六月丁未朔
宋人享趙文子叔向為介司馬置折俎禮也仲尼使舉是
禮也以為多文辭戊申叔孫豹齊慶封陳湏無衛石惡至
甲寅晉荀盈從趙武至丙辰邾悼公至壬戍楚公子黑肱
先至成言於晉丁卯宋向戌如陳從子木成言於楚戊辰
滕成公至子木謂向戍請晉楚之從交相見也庚午向戍
復於趙孟趙孟曰晉楚齊秦匹也晉之不能於齊猶楚之
不能於秦也楚君若能使秦君辱於敝邑寡君敢不固
請於齊壬申左師復言於子木子木使馹謁諸王王曰
釋齊秦他國請相見也秋七月戊寅左師至是夜也趙
孟及子晳盟以齊言庚辰子木至自陳陳孔奐蔡公孫
歸生至曹許之大夫皆至以藩為軍晉楚各處其偏伯
夙謂趙孟曰楚氛甚惡懼難趙孟曰吾左還入於宋若
我何辛巳將盟於宋西門之外楚人衷甲伯州犁曰合
諸侯之師以為不信無乃不可乎夫諸侯望信於楚是
以来服若不信是棄其所以服諸侯也固請釋甲子木
曰晉楚無信久矣事利而已苟得志焉焉用有信大宰
退告人曰令尹將死矣不及三年求逞志而棄信志將
逞乎志以發言言以出信信以立志参以定之信亡何
以及三趙孟患楚衷甲以告叔向叔向曰何害也匹夫
一為不信猶不可单斃其死若合諸侯之卿以為不信
必不捷矣食言者不病非子之患也夫以信召人而以
僭濟之必莫之與也安能害我且吾因宋以守病則夫
能致死與宋致死雖倍楚可也子何懼焉又不及是曰
弭兵以召諸侯而稱兵以害我吾庸多矣非所患也季
武子使謂叔孫以公命曰視邾滕既而齊人請邾宋人
請滕皆不與盟叔孫曰邾滕人之私也我列國也何故
視之宋衞吾匹也乃盟故不書其族言違命也晉楚争
先晉人曰晉固為諸侯盟主未有先晉者也楚人曰子
言晉楚匹也若晉常先是楚弱也且晉楚狎主諸侯之
盟也久矣豈專在晉叔向謂趙孟曰諸侯歸晉之德只
非歸其尸盟也子務德無爭先且諸侯盟小國固必有
尸盟者楚為晉細不亦可乎乃先楚人書先晉晉有信
也壬午宋公兼享晉楚之大夫趙孟為客子木與之言
弗能對使叔向侍言焉子木亦不能對也乙酉宋公及
諸侯之大夫盟於蒙門之外子木問於趙孟曰范武子
之德何如對曰夫子之家事治言於晉國無隱情其祝
史陳信於鬼神無愧辭子木歸以語王王曰尚矣哉能
歆神人宜其光輔五君以為盟主也子木又語王曰宜
晉之伯也有叔向以佐其卿楚無以當之不可與爭晉
荀盈遂如楚涖盟
國語諸侯之大夫盟於宋楚令尹子木欲襲晉軍曰若
盡晉師而殺趙武則晉可弱也文子聞之謂叔向曰若
之何叔向曰子何患焉忠不可暴信不可犯忠自中而
信自身其為德也深矣其置本也固矣故不可抈也今
我以忠謀諸侯而以信覆之荆之逆諸侯也亦云是以
在此若襲我是自背其信而塞其忠也信反必弊忠塞
無用安能害我且夫合諸侯以為不信諸侯何望焉此
行也荆敗我諸侯必畔之子何爱於死死而可以固晉
國之盟主何懼焉是行也以蕃為軍攀輦即利而舍候
遮扞衞不行楚人不敢謀畏晉之信也自是沒平公無
楚患矣宋之盟楚人固請先歃叔向謂趙文子曰夫
伯王之勢在德不在先歃子若能以忠信贊君而禆諸
侯之闕歃雖後諸侯將戴之何爭於先若違於德而以
賄成事今雖先歃諸侯將棄之何欲於先昔成王盟諸
侯於岐陽楚為荆蠻置茅蕝設望表與鮮牟守燎故不
與盟今將與狎主諸侯之盟惟有德也子務德無争先
務德所以服楚也乃先楚人
穀梁傳湨梁之會諸侯在而不曰諸侯之大夫大夫不
臣也晉趙武恥之豹云者恭也諸侯不在而曰諸侯之
大夫大夫臣也其臣恭也晉趙武為之會也(公羊傳曷為再言豹)
(殆諸侯也曷為殆諸侯為衞石惡在是也曰惡人之徒在是矣)
左傳宋左師請賞曰請免死之邑公與之邑六十以示
子罕子罕曰凡諸侯小國晉楚所以兵威之畏而後上
下慈和慈和而後能安靖其國家以事大國所以存也
無威則驕驕則亂生亂生必滅所以亡也天生五材民
竝用之廢一不可誰能去兵兵之設久矣所以威不軌
而昭文德也聖人以興亂人以廢廢興存亡昏明之術
皆兵之由也而子求去之不亦誣乎以誣道蔽諸侯罪
莫大焉縱無大討而又求賞無厭之甚也削而投之左
師辭邑向氏欲攻司城左師曰我將亡夫子存我德莫
大焉又可攻乎君子曰彼己之子邦之司直樂喜之謂
乎何以恤我我其收之向戍之謂乎楚薳罷如晉涖
盟晉侯享之將出賦既醉叔向曰薳氏之有後於楚國
也宜哉承君命不忘敏子蕩將知政矣敏以事君必能
飬民政其焉往(二十八年)夏齊侯陳侯蔡侯北燕伯把伯
胡子沈子白狄朝于晉宋之盟故也齊侯將行慶封曰
我不與盟何為於晉陳文子曰先事後賄禮也小事大
未獲事焉從之如志禮也雖不與盟敢叛晉乎重丘之
盟未可㤀也子其勸行孟孝伯如晉告將為宋之盟
故如楚也蔡侯之如晉也鄭伯使游吉如楚及漢楚人
還之曰宋之盟君實親辱今吾子來寡君謂吾子姑還
吾將使馹奔問諸晉而以告子大叔曰宋之盟君命將
利小國而亦使安定其社稷鎮撫其民人以禮承天之
休此君之憲令而小國之望也寡君是故使吉奉其皮
幣以歲之不易聘於下執事今執事有命曰女何與政
令之有必使而君棄而封守䟦涉山川蒙犯霜露以逞
君心小國將君是望敢不唯命是聽無乃非盟載之言
以闕君德而執事有不利焉小國是懼不然其何勞之
敢憚子大叔歸復命告子展曰楚子將死矣不修其政
德而貪昧於諸侯以逞其願欲久得乎周易有之在復
䷗之頤䷚曰迷復凶其楚子之謂乎欲復其願而
棄其本復歸無所是謂迷復能無凶乎君其往也送葬
而歸以快楚心楚不幾十年未能恤諸侯也吾乃休吾
民矣禆竈曰今兹周王及楚子皆將死歲棄其次而旅
於明年之次以害鳥帑周楚惡之九月鄭游吉如晉告
將朝于楚以從宋之盟為宋之盟故公及宋公陳侯
鄭伯許男如楚及漢楚康王䘚公欲反叔仲昭伯曰我
楚國之為豈為一人行也子服惠伯曰君子有遠慮小
人從邇飢寒之不恤誰遑其後不如姑歸也叔孫穆子
曰叔仲子專之矣子服子始學者也榮成伯曰遠圖者
忠也公遂行宋向戍曰我一人之為非為楚也飢寒之
不恤誰能恤楚姑歸而息民待其立君而為之備宋公
遂反
國語襄公如楚及漢聞康王䘚欲還叔仲昭伯曰君之
来也非為一人也為其名與其衆也今王死其名未改
其衆未敗何為還諸大夫皆欲還子服惠伯曰不知所
為姑從君乎叔仲曰子之來也非欲安身也為國家之
利也故不憚勤遠而聽於楚非義楚也畏其名與衆也
夫義人者固慶其喜而弔其憂况畏而服焉聞畏而往
聞喪而還苟芊姓實嗣其誰代之任喪王大子又長矣
執政未改予為先君來死而去之其誰曰不如先君將
為喪舉聞喪而還其誰曰非侮也事其君而任其政其
誰由己貳求說其侮而亟於前之人其讎不滋大乎說
侮不懦執政不貳帥大讎以憚小國其誰云待之若從
君而走患則不如違君以避難且夫君子計成而後行
二三子計乎有禦楚之術而有守國之備乎則可也若
未有不如往也乃遂行
左傳楚屈建䘚趙文子喪之如同盟禮也二十九年
春王正月公在楚釋不朝正于廟也楚人使公親禭公
患之穆叔曰祓殯而禭則布幣也乃使巫以桃茢先祓
殯楚人弗禁既而悔之(公羊傳何言乎公在楚正月以存君也穀梁傳閔公也)
禮記襄公朝於荆康王䘚荆人曰必請襲魯人曰非禮
也荆人強之巫先拂柩荆人悔之(檀弓)
左傳夏四月葬楚康王公及陳侯鄭伯許男送葬至於
西門之外諸侯之大夫皆至于墓(穀梁傳公至自楚喜之也致君者殆其往)
(而喜其反此致君之意義也)葬靈王鄭上卿有事子展使印叚往
伯有曰弱不可子展曰與其莫往弱不猶愈乎詩曰王
事靡盬不遑啓處東西南北誰敢寕處堅事晉楚以蕃
王室也王事無曠何常之有遂使印叚如周(三十一年)鄭
子皮使印叚如楚以適晉告禮也(昭公)元年春楚公子
圍聘于鄭且娶於公孫叚氏伍舉為介將入館鄭人惡
之使行人子羽與之言乃舘於外既聘將以衆逆子産
患之使子羽辭曰以敝邑褊小不足以容從者請墠聽
命令尹命大宰伯州犂對曰君辱貺寡大夫圍謂圍將
使豐氏撫有而室圍布几筵告於莊共之廟而來若野
賜之是委君貺於草莾也是寡大夫不得列於諸卿也
不寕惟是又使圍蒙其先君將不得為寡君老其蔑以
復矣惟大夫圖之子羽曰小國無罪恃實其罪將恃大
國之安靖已而無乃包藏禍心以圖之小國失恃而懲
諸侯使莫不憾者距違君命而有所壅塞不行是懼不
然敝邑館人之屬也其敢爱豐氏之祧伍舉知其有備
也請垂櫜而入許之正月乙未入逆而出遂會于虢尋
宋之盟也祁午謂趙文子曰宋之盟楚人得志於晉今
令尹之不信諸侯之所聞也子弗戒懼又如宋子木之
信稱於諸侯猶詐晉而駕焉况不信之尤者乎楚重得
志於晉晉之恥也子相晉國以為盟主於今七年矣再
合諸侯三合大夫服齊狄寧東夏平秦亂城淳于師徒
不頓國家不罷民無謗讟諸侯無怨天無大災子之力
也有令名矣而終之以恥午也是懼吾子其不可以不
戒文子曰武受賜矣然宋之盟子木有禍人之心武有
仁人之心是楚所以駕於晉也今武猶是心也楚又行
僭非所害也武將信以為本循而行之譬如農夫是穮
是蔉雖有饑饉必有豐年且吾聞之能信不為人下吾
未能也詩曰不僭不賊鮮不為則信也能為人則者不
為人下矣吾不能是難楚不為患楚令尹圍請用牲讀
舊書加於牲上而已晉人許之
弭兵美名也美名不可逆故一號而諸侯皆至焉盟
于宋也秦齊不交相見邾滕為私屬咸不與盟宋為
地主盟者十國晉楚同為盟主而兩國之從交相見
是時魯衞宋曹從晉者也陳蔡鄭許從楚者也會分
二主列國共屬是直以諸夏之權授之荆楚而令諸
侯之國奔走不寕也嗚呼兵而可弭乎哉晉自夷儀
再會諸侯多攜趙孟執政霸業浸衰兵不止則北方
之勢漸急宋實首當其銳故向戍啓謀欲令兩國偃
兵以紓其難是舉也宋之志楚之利也告於晉晉大
夫之言曰兵民之殘財用之蠧其辭也順國君聽之
雖然入春秋以來楚之荐食中國舊矣中國不得已
而修霸令豈好兵哉文公躬擐甲胄勠力同心不辭
黷兵之名以禦彊楚凡以存天下之大防也使晉蚤
以諸侯譲楚則兵之不用久矣楚自成穆北圖動務
稱兵以恐嚇諸侯諸侯從之者半疑之者半故霸主
起而攘之侵伐盟會不遑寕處誠欲使諸侯之從晉
者不復從楚而從楚者亦皆從晉如是則中國之勢
常伸矣今也楚不能多得志於諸侯又欲借弭兵之
說以收天下之權而晉乃貪弭兵之名以求一時之
利宴安酖毒廢棄前業何楚計之狡而晉謀之疎邪
且楚以成王之彊莊王之賢師徒勞頓未嘗號召中
國而康王乃不煩一卒不亡一矢晏然為諸侯之盟
主復衷甲以先晉歃於是諸夏之勢盡移於楚楚誠
得矣晉何以自處哉向戍不知而蹈誣蔽之罪反自
喜為不世之功微子罕之言終不悟也春秋痛諸姬
之國皆服事於楚也故既書公如楚又書在楚以宗
國而北面荆蠻自周公以來未之有也晉不惡宋而
反以為德澶淵之會合十三國之大夫天下意晉必
有大征伐焉而孰知其宋災故爾是時吴蔡之國臣
弑其君子弑其父不聞為會以討之而忽急宋災非
愍共姬之死實以其首倡弭兵故集四方而走其國
也虢之會楚仍先晉其為盟主也若故有之趙孟畏
楚而兩為之下其何信之有焉春秋至此猶書晉國
於前者為中國抑楚為天下扶晉為春秋二百四十
餘年惜晉也子木盟而謁諸王楚之權實在上晉則
趙武自為政矣大夫專諸侯替而荆蠻得志天下一
大變也昔華元合晉楚之成盟宋西門而春秋不書
猶曰此特相盟未甚害也今則晉楚竝列而諸侯從
之故書宋所以痛其始書虢所以痛其成既而楚子
會申晉人不出中國之事去矣宋前有華元而两霸
之端起後有向戍而两霸之勢成宋誠晉之蠧兩臣
誠宋之罪人哉
繹史卷七十二
