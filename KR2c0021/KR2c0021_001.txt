繹史卷一靈壁縣知縣馬驌撰
開闢原始
列子昔者聖人因隂陽以統天地夫有形者生於無形
則天地安從生故曰有太易有太初有太始有太素太
易者未見氣也太初者氣之始也太始者形之始也太
素者質之始也氣形質具而未相離故曰渾淪渾淪者
言萬物相渾淪而未相離也視之不見聽之不聞循之
不得故曰易也易無形埒易變而為一一變而為七七
變而為九九變者究也乃復變而為一一者形變之始
也清輕者上為天濁重者下為地故天地含精萬物化
生(白虎通始起先有太初後有太始形兆既成名曰太素混沌相連視之不見聽之不聞然後剖判清濁既)
(分精出曜布度物施生精者為三光號者為五行行生情情生汁中汁中生神明神明生道德道德生文章)
(博雅太初氣之始也生於酉仲清濁未分也太始形之始也生於戌仲清者為精濁者為形也太素質之始也)
(生於亥仲已有素樸而未散也三氣相接至於子仲剖判分離輕清者上為天重濁者下為地中和為萬物)
(二書本列子之說其三墳清氣未升濁氣未沈遊神未靈五色未分中有物冥冥而性存謂之混沌混沌為)
(太始太始者元胎之萌也太始之數一一為太極太極者天地之父母也一極易天高明而清地博厚而濁謂)
(之太易太易者天地之變也太易之數二二為兩儀兩儀者隂陽之形也謂之太初太初者天地之交也太初)
(之數四四盈易四象變而成萬物謂之太素太素者三才之始也太素之數三三盈易天地孕而生男女謂之)
(三才三才者天地之備也遊神動而靈故飛走潛化動植蟲魚之類必備於天地之間謂之太古太古者生民)
(之始也此說與前倒異蓋偽書最出近世尤不可憑)
淮南子天墜未形馮馮翼翼洞洞灟灟故曰大昭道始
于虚霩虚霩生宇宙宇宙生氣氣有漢垠清陽者薄靡
而為天重濁者凝滯而為地清妙之合專易重濁之凝
竭難故天先成而地後定天地之襲精為隂陽隂陽之專精
為四時四時之散精為萬物積陽之熱氣生火火氣之
精者為日積隂之寒氣為水水氣之精者為月日月之
淫為精者為星辰天受日月星辰地受水潦塵埃
五運歴年記元氣濛鴻萌芽兹始遂分天地肇立乾坤
啓隂感陽分布元氣乃孕中和是為人也首生盤古垂
死化身氣成風雲聲為雷霆左眼為日右眼為月四肢
五體為四極五嶽血液為江河筋脈為地里肌肉為田
土髮髭為星辰皮毛為草木齒骨為金石精髓為珠玉
汗流為雨澤身之諸蟲因風所感化為黎甿(述異記盤古氏天地)
(萬物之祖也然則生物始於盤古昔盤古氏之死也頭為四岳目為日月脂膏為江海毛髮為草木秦漢閒俗)
(說盤古氏頭為東岳腹為中岳左臂為南岳右臂為北岳足為西岳先儒說泣為江河氣為風聲為雷目瞳為)
(電古說喜為晴怒為隂吳楚閒說盤古氏夫妻隂陽之始也今南海有盤古氏墓亘三百餘里俗云後人追葬)
(盤古之魂也天三五歷記天地混沌如雞子盤古生其中萬八千歲地開闢陽清為天隂濁為地盤古在其)
(中一日九變神於天聖於地天日高一丈地日厚一丈盤古日長一丈如此萬八千歲天數極高地數極深盤)
(古極長後乃有三皇數起於一立於三成於五盛於七之處於九故天去地九萬里盤古氏名起自雜書恍惚)
(論荒唐之說耳作史者目為三才首君何異說夢)
真源賦盤古氏後有天皇君一十三人時遭劫火乃有
地皇君一十一人各萬八千餘年乃有人皇君兄弟九
人結繩刻木四萬五千六百年
始學篇天地立有天皇十三頭號曰天靈治萬八千歲
(遁甲開山圖天皇被跡在柱州崑崙山下號三五歷記歲起攝提元氣肇有神靈一人有十三頭天皇洞)
(冥記云一姓十三人)
易通卦驗天皇氏之先與乾曜合德君有五期輔有三
名(河圖括地象天皇九翼提名旋復)
春秋保乾圖天皇於是斟元陳樞以立易威
始學篇地皇十一頭治八千歲(遁甲開山圖地皇興於熊耳龍門山)
春秋命歷序天皇氏以木王地皇氏以火紀
淮南子泰古二皇得道之柄立於中央神與化游以撫
四方是故能天運地墆輪轉而無廢水流而不止與萬
物終始(天皇地皇稱為二靈是泰古二皇也注謂伏羲神農者非)
始學篇人皇九頭兄弟各三百歲依山川土地之勢裁
度為九州各居其一方因是而區别(遁甲開山圖人皇生於刑馬山提地)
(之國春秋命歷序人皇氏駕六蜚鹿政三百歲九尚書璇璣鈴人皇氏九頭駕六羽乘雲車出谷口分州)
文子九皇之制主不虚王臣不虚貴階級尊卑名號自
居吏民於次者無國歷寵歷錄副其所付授與天人參
相結連鉤考之具不備也(秦博士稱古有天皇地皇泰皇泰皇最貴即人皇也亦)
(號九皇)
春秋元命苞天地開闢至春秋獲麟之歲凡二百二十
六萬七千年分為十紀其一曰九頭紀(即人皇氏厭真源賦人皇)
(倦塵事乃授籙於五姓)二曰五龍紀(春秋命歷序皇伯皇仲皇叔皇季皇少五姓同期俱)
(駕龍號曰五龍治真源賦五姓乘雲車而天下)三曰攝提紀(五十九姓)四
曰合雒紀(四姓)五曰連通紀(六姓)六曰敘命紀(四)
(姓)七曰循蜚紀(鉅靈氏以下二十二氏之遁甲開山圖鉅靈胡者偏得神元道造山)
(川出江河神化之宜與元氣齊生為九元真母)八曰因提紀(十三氏四丹壺書皇次世)
(蜀山豗傀六世渾敦七世東戶十七世皇覃七世啓統三世吉夷四世几籧一世狶韋四世大巢二世遂皇四)
(世庸成八世凡六十七世是為因提之紀)九曰禪通紀(丹壺書倉頡一世柏皇二十世中央)
(四世大庭五世栗陸五世麗連十一世軒轅三世赫胥一世葛天四世宗盧五世祝融二世昊英九世有巢七)
(世朱㐮三世隂康三世無懷六世凡八十九世是為禪通之紀又伏羲神農共為十八氏)十曰
疏仡紀(自黃帝以訖於周年博雅天地辟設人皇以來至魯哀公十有四積二百七十六萬歲分)
(為十紀曰九頭五龍挺提合雄建通序命修輩因提禪通流記此字有不同蓋轉訛耳)
三墳太古之人皆夀盈易始三男三女冬聚夏□食鳥
獸蟲魚草木之實而男女構精以女生為姓始三頭謂
之合雄紀生子三世合雄氏沒子孫相傳記其夀命謂
之敘命紀通紀四姓生子二世男女衆多羣居連逋從
強而行是謂連逋紀生子一世通紀五姓是謂五姓紀
天下羣居以類相親男女衆多分為九頭各有居方故
號居方氏沒生子三十二世強弱相廹欲相吞害中有
神人提挺而治故號提挺氏提挺氏生子三十五世通
紀七十二姓故號通姓氏(此與元命苞所說倒異紹子思子東戶氏之熙載也)
(荒屯遺美好垂精拱默而九寰以承流當是之時禽獸成羣竹木遂長道上顔行而不拾遺耕者餘餼宿之隴)
(首其歌樂而無謠其哭哀而不聲皆至德之世也惟亢倉子几蘧氏之御天下也不治而不亂天下之人知)
(母不知父鶉居轂飲而不求名譽晝則旅行夜則類處及其死也稾舁風化而已命之曰知生之民莊子稱)
(冉相氏渾沌氏狶韋氏鶡冠子稱成鳩氏命歷序稱黃神氏&KR2629;神氏辰放氏離光氏洛書稱次民氏及諸雜書)
(所稱諸氏多矣惟有巢燧人功德在民似非烏有者流今錄於左)
始學篇上古皆宂處有聖人教之巢居號大巢氏(三墳有巢)
(氏生太古之先俾人居巢穴積鳥獸之肉聚草木之實天下九頭咸歸有巢始君也壽一太易本通姓氏之後)
(也琊遁甲開山圖石樓山在琅昔有巢氏治此山南)
古史考太古之初人吮露精食草木實宂居野處山居
則食鳥獸衣其羽皮飲血茹毛近水則食魚鼈螺蛤未
有火化腥臊多害腸胃於是有聖人以火德王造作鑽
燧出火教人熟食鑄金作刃民人大說號曰燧人(拾遺記遂)
(明國有大樹名遂屈盤萬頃後世有聖人遊日月之外至於其國有鳥啄樹粲然火出聖人感焉因用小枝鑽)
(火號燧人氏火三墳燧人氏有巢子也生而神靈教人炮食鑽木取天下生靈尊事之始有日中之市交易)
(其物有傳教之臺有結繩之政壽一太易本通姓氏之後也)
尸子燧人上觀星辰下察五木以為火燧人之世天
下多水故教人以漁(說文磔禳祀除癘殃也古者燧人榮子所造)
論語摘輔象燧人四佐明由曉升級必育受稅俗成博
受古諸隕邱受延嬉燧人出天四佐出世(易通卦驗燧皇始出握機)
(矩表計寘圖其刻曰蒼牙通靈昌之成孔演命明道經虙義作易仲命德維紀衡周文增通八八之節轉序三)
(百八十四爻以繫王命之瑞故正其本而萬物理失之毫釐差以千里)
陽子居之言曰太古之事滅矣孰誌之哉屈原曰遂
古之初誰傳道之三復斯言而知稽古之難信考論
者之無徵也夫二子者生當周季去古未遠而已歎
古初之莫紀矧百世以下遭秦燔滅之餘而妄稱上
世之遺事豈不亦迂誕哉夫物必有所自始事必有
所由起乾坤定位萬彙繁滋民生總總氣禀不一意
必有人焉首出庶物以為之主者由是君道立矣第
文字未興史官未設伊昔之政教約束固甚簡略也
孰能默識傳述俾歷世㒺或失墜然則盤古以上謂
無君乎吾不得而知也天皇以下之君謂盡可指數
乎吾亦弗敢信也人夀之不齊今猶古矣黃帝在位
百年繼此者唐帝殷宗越周文考多歴年所顧不數
見也何獨洪濛之辟皆身歷運會抑堯舜齊聖朱均
不移武周竝生管蔡用畔高陽高辛氏之子有才有
不才矣安得九頭五龍德皆神異分理寰區無或殂
落兄弟各一萬八千歲哉信如十紀之說名不雅馴
薦紳之所難言即所稱二百二十六萬餘年分為十
紀則紀約二十餘萬年因提六十八世禪通九十餘
世世當得三千年而一姓或止二三世則是享年有
永祚世為不長也疏仡始黃帝以訖獲麟不過二千
年耳方之以前修短不倫忽焉與魯史春秋同時絶
筆何其舛與太古未嘗無君也泰山梁父之形兆垠
堮仲尼不能盡識與夫管莊之所稱道戎夫之所訓
戒倚相之所能讀或在書契以前或經孔子刪棄是
皆無裨於政治㒺資於問學者也舍詩書六藝之文
而妄信諸子讖緯之雜說未能悉三代之世及而遠
求洪荒以上之氏號斯好竒者之過也尚論者斷自
庖犧氏可矣
繹史卷一
