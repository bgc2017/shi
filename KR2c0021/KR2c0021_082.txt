繹史卷八十二靈壁縣知縣馬驌撰
王子朝之亂
國語靈王二十二年穀洛鬭將毁王宮王欲壅之大子
晉諫曰不可晉聞古之長民者不堕山不崇藪不防川
不竇澤夫山土之聚也藪物之歸也川氣之導也澤水
之鍾也夫天地成而聚於高歸物於下疏為川谷以導
其氣陂唐汚庳以鍾其美是故聚不阤崩而物有所歸
氣不沈滯而亦不散越是以民生有財用而死有所葬
然則無夭昏札瘥之憂而無饑寒乏匱之患故上下能
相固以待不虞古之聖王唯此之慎昔共工棄此道也
虞於湛樂淫失其身欲壅防百川堕高堙庳以害天下
皇天弗福庶民弗助禍亂竝興共工用滅其在有虞有
崈伯鯀播其淫心稱遂共工之過堯用殛之於羽山其
後伯禹念前之非度釐改制量象物天地比類百則儀
之於民而度之於羣生共之從孫四岳佐之高高下下
疏川導滯鍾水豐物封崇九山決汨九川陂鄣九澤豐
殖九藪汩越九原宅居九隩合通四海故天無伏隂地
無散陽水無沈氣火無災燀神無閒行民無淫心時無
逆數物無害生帥象禹之功度之於軌儀莫非嘉績克
厭帝心皇天嘉之胙以天下賜姓曰姒氏曰有夏謂其
能以嘉祉殷富生物也胙四岳國命為侯伯賜姓曰姜
氏曰有呂謂其能為禹股肱心膂以養物豐民人也此
一王四伯豈繄多寵皆亡王之後唯能釐舉嘉義以有
胤在下守祀不替其典有夏雖衰杞鄫猶在申呂雖衰
齊許猶在唯有嘉功以命姓受祀迄於天下及其失之
也必有慆淫之心閒之故亡其氏姓踣弊不振絶後無
主堙替隸圉夫亡者豈繄無寵皆黃炎之後也唯不帥
天地之度不順四時之序不度民神之義不儀生物之
則以殄滅無胤至於今不祀及其得之也必有忠信之
心閒之度於天地而順於時動龢於民神而儀於物則
故高朗令終顯融昭明命姓受氏而附之以令名若啟
先王之遺訓省其典圖刑法而觀其廢興者皆可知也
其興者必有夏呂之功焉其廢者必有共鯀之敗焉今
吾執政無乃實有所避而滑夫二川之神使至於争明
以妨王宮王而飾之無乃不可乎人有言曰無過亂人
之門又曰佐雝者嘗焉佐鬭者傷焉又曰禍不好不能
為禍詩曰四牡騤騤旟旐有翩亂生不夷靡國不泯又
曰民之貪亂寧為荼毒夫見亂而不惕所殘必多其飾
彌章民有怨亂猶不可遏而況神乎王將防鬭川以飾
宮是飾亂而佐鬭也其無乃章禍且遇傷乎自我先王
厲宣幽平而貪天禍至於今未弭我又章之懼長及子
孫王室其愈卑乎其若之何自后稷以来寧亂及文武
成康而僅克安民自后稷之始基靖民十五王而文始
平之十八王而康克安之其難也如是厲始革典十四
王矣基德十五而始平基禍十五其不濟乎吾朝夕儆
懼曰其何德之修而少光王室以逆天休王又章輔禍
亂將何以堪之王無亦鍳於黎苗之王下及夏商之季
上不象天而下不儀地中不龢民而方不順時不共神
祗而蔑棄五則是以人夷其宗廟而火焚其彝器子孫
為隸下夷於民而亦未觀夫前哲令德之則則此五者
而受天之豐福饗民之勲力子孫豐厚令聞不忘是皆
天子之所知也天所崇之子孫或在畝畝由欲亂民也
畎畝之人或在社稷由欲靖民也無有異焉詩云殷鑒
不遠近在夏后之世將焉用飾宮以徼亂也度之天神
則非祥也比之地物則非義也類之民則則非仁也方
之時動則非順也咨之前訓則非正也觀之詩書與民
之憲言皆亡王之為也上下儀之無所比度王其圖之
夫事大不從象小不從文上非天刑下非地德中非民
則方非時動而作之者必不節矣作又不節害之道也
王卒壅之及景王多寵人亂於是乎始生景王崩王室
大亂及定王王室遂卑
周書晉侯尚力侵我王略叔向聞儲幼而果賢(闕)復王
位作太子晉晉平公使叔譽于周見太子晉而與之言
五稱而五窮逡巡而退其不遂歸告公曰太子晉行年
十五而臣弗能與言君請歸聲就復與田若不反及有
天下將以為誅平公將歸之師曠不可曰請使暝臣往
與之言若能幪予反而復之師曠見太子稱曰吾聞王
子之語高於泰山夜寝不寐晝居不安不遠長道而求
一言王子應之曰吾聞太師將来甚喜而又懼吾年甚
少見子而懾盡忘吾其度師曠曰(原闕)吾聞王子古
之君子甚成不驕自晉始如周行不知勞王子應之曰
古之君子其行至慎天下施關道路無限百姓說之相
將而遠遠人来驩視道如尺師曠告善又稱曰古之君
子其行可則由舜而下其孰有廣德王子應之曰如舜
者天舜居其所以利天下奉翼遠人皆得已仁此之謂
天如禹者聖勞而不居以利天下好取不好與必度其
正是謂之聖如文王者其大道仁其小道惠三分天下
而有其二敬人無方服事於商既有其衆而返失其身
此之謂仁如武王者義殺一人而以利天下異姓同姓
各得之謂義師曠告善又稱曰宣辨名命異姓惡方王
侯君公何以為尊何以為上王子應之曰人生而重丈
夫謂之胄子胄子成人能治上官謂之士士率衆時作
謂之曰伯伯能移善於衆與百姓同謂之公公能樹名
與物天道俱謂之侯侯能成羣謂之君君有廣德分任
諸侯而敦信曰予一人善至于四海曰天子達於四荒
曰天王四荒至莫有怨訾乃登為帝師曠罄然又稱曰
温恭敦敏方德不改聞物(原闕)下學以起尚登帝臣乃
參天子自古誰王子應之曰穆穆虞舜明明赫赫立義
治律萬物皆作分均天財萬物熙熙非舜而誰能師曠
東躅其足曰善哉善哉王子曰太師何舉足驟師曠曰
天寒足躅是以數也王子曰請入坐遂敷席注瑟師曠
歌無射曰國誠寧矣遠人来觀修義經矣好樂無荒乃
注瑟於王子王子歌嶠曰何自南極至于北極絶境越
國弗愁道遠師曠蹶然起曰瞑臣請歸王子賜之乘車
四馬曰太師亦善御之師曠對曰御吾未之學也王子
曰汝不為夫時詩云馬之剛矣轡之柔矣馬亦不剛轡
亦不柔志氣塵塵取予不疑以是御之師曠對曰瞑臣
無見為人辯也唯耳之恃而耳又寡聞而易窮王子汝
將為天下宗乎王子曰太師何汝賤我乎自太皥以下
至於堯舜禹未有一姓而再有天下者夫大當時而不
伐天何可得且吾問汝之人年長短告吾師曠對曰汝
聲清汗汝色赤白火色不夀王子曰吾後三年上賓於
帝所汝慎無言(闕)將及汝師曠歸未及三年告死者至
(尸子太子晉生八年而服師曠仙潜夫論太子晉死孔子聞之曰惜哉殺吾君也列傳王子喬者周靈王)
(太子晉也好吹笙作鳳凰鳴遊伊洛之閒道士浮丘公接以上嵩高山三十餘年後求之於山上見桓良曰告)
(我家七月七日待我於緱氏山巔至時果乘白鶴駐山頭望之不得到舉手謝時人數日而去搜神記崔文)
(子泰山人也學仙於王子喬子喬化為白蜺而持藥與文子文子驚怪引戈擊蜺中之因堕其藥俯而視之王)
(子喬之尸也置之室中覆以敝筐湏臾化為大鳥開而視之翻然飛去已上附太子晉)
國語晉羊舌肸聘於周發幣於大夫及單靖公靖公享
之儉而敬賓禮贈餞視其上而從之燕無私送不過郊
語說昊天有成命單之老送叔向叔向告之曰異哉吾
聞之曰一姓不再興今周其興乎其有單子也昔史佚
有言曰動莫若敬居莫若儉德莫若讓事莫若咨單子
之況我禮也皆有焉夫宮室不崇器無彫鏤儉也身聳
除潔外内齊給敬也宴好享賜不踰其上讓也賓之禮
事放上而動咨也如是而加之以無私重之以不殽能
辟怨矣居儉動敬德讓事咨而能辟怨以為卿佐其有
不興乎且其語說昊天有成命頌之盛德也其詩曰昊
天有成命二后受之成王不敢康夙夜基命宥密緝熙
亶厥心肆其靖之是道成王之德也成王能明文昭能
定武烈者也夫道成命者而稱昊天翼其上也二后受
之讓於德也成王不敢康敬百姓也夙夜恭也基始也
命信也宥寬也密寧也緝明也熙廣也亶厚也肆固也
靖龢也其始也翼上德讓而敬百姓其中也恭儉信寬
帥歸於寧其終也廣厚其心以固龢之始於德讓中於
信寬終於固龢故曰成單子儉敬讓咨以應成德單若
不興子孫必蕃後世不忘詩曰其類維何室家之壼君
子萬年永錫祚胤類也者不忝前哲之謂也壼也者廣
裕民人之謂也萬年也者令聞不忘之謂也祚胤也者
子孫蕃育之謂也單子朝夕不忘成王之德可謂不忝
前哲矣膺保明德以佐王室可謂廣裕民人矣若能類
善物以混厚民人者必有章譽蕃育之祚則單子必當
之矣單若有闕必兹君之子孫實續之不出於它矣
左傳(昭公十五年)六月乙丑王大子夀卒秋八月戊寅王穆
后崩十二月晉荀躒如周葬穆后籍談為介既葬除喪
以文伯宴樽以魯壺王曰伯氏諸侯皆有以鎮撫王室
晉獨無有何也文伯揖籍談對曰諸侯之封也皆受明
器於王室以鎮撫其社稷故能薦彝器於王晉居深山
戎狄之與鄰而遠於王室王靈不及拜戎不暇其何以
獻器王曰叔氏而忘諸乎叔父唐叔成王之母弟也其
反無分乎密湏之鼓與其大路文所以大蒐也闕鞏之
甲武所以克商也唐叔受之以處參虚匡有戎狄其後
襄之二路鏚鉞秬鬯彤弓虎賁文公受之以有南陽之
田撫征東夏非分而何夫有勲而不廢有績而載奉之
以土田撫之以彝器旌之以車服明之以文章子孫不
忘所謂福也福祚之不登叔父焉在且昔而高祖孫伯
黶司晉之典籍以為大政故曰籍氏及辛有之二子董
之晉於是乎有董史女司典之後也何故忘之籍談不
能對賓出王曰籍父其無後乎數典而忘其祖籍談歸
以告叔向叔向曰王其不終乎吾聞之所樂必卒焉今
王樂憂若卒以憂不可謂終王一歲而有三年之喪二
焉於是乎以喪賓宴又求彝器樂憂甚矣且非禮也彝
器之来嘉功之由非由喪也三年之喪雖貴遂服禮也
王雖弗遂宴樂以早亦非禮也禮王之大經也一動而
失二禮無大經矣言以考典典以志經忘經而多言舉
典將焉用之十八年春王二月乙卯周毛得殺毛伯
過而代之萇弘曰毛得必亡是昆吾稔之(日)也侈故之
以而毛得以濟侈於王都不亡何待三月曹平公卒
秋葬曹平公往者見周原伯魯焉與之語不說學歸以
語閔子馬閔子馬曰周其亂乎夫必多有是說而後及
其大人大人患失而惑又曰可以無學無學不害不害
而不學則苟而可於是乎下陵上替能無亂乎夫學殖
也不學將落原氏其亡乎
國語景王二十一年將鑄大錢單穆公曰不可古者天
災降戾於是乎量資弊權輕重以振救民民患輕則為
之作重弊以行之於是乎有母權子而行民皆得焉若
不堪重則多作輕而行之亦不廢重於是乎有子權母
而行小大利之今王廢輕而作重民失其資能無匱乎
若匱王用將有所乏乏則將厚取於民民不給將有遠
志是離民也且夫備有未至而設之有至而後救之是
不相入也可先而不備謂之怠可後而先之謂之召災
周固羸國也天未厭禍焉而又離民以佐災無乃不可
乎將民之與處而離之將災是備禦而召之則何以經
國國無經何以出令令之不從上之患也故聖王樹德
於民以除之夏書有之曰關石龢均王府則有詩亦有
之曰瞻彼旱鹿榛楛濟濟愷悌君子干祿愷悌夫旱鹿
之榛楛殖故君子得以易樂干祿焉若夫山林匱竭林
鹿散亡藪澤肆既民力彫盡田疇荒蕪資用乏匱君子
將險哀之不暇而何易樂之有焉且絶民用以實王府
猶塞川原而為潢汚也其竭也無日矣若民離而財匱
災至而備亡王其若之何吾周官之於災備也其所怠
棄者多矣而又奪之資以益其災是去其藏而翳其人
也王其圖之王弗聽卒鑄大錢
左傳二十一年春天王將鑄無射泠州鳩曰王其以心
疾死乎夫樂天子之職也夫音樂之輿也而鐘音之器
也天子省風以作樂器以鍾之輿以行之小者不窕大
者不槬則和於物物和則嘉成故和聲入于耳而藏于
心心億則樂窕則不咸槬則不容心是以感感實生疾
今鐘槬矣王心弗堪其能久乎
國語二十三年王將鑄無射而為之大林單穆公曰不
可作重弊以絶民資又鑄大鐘以鮮其繼若積聚既喪
又鮮其繼生何以殖且夫鐘不過以動聲若無射有林
耳不及也夫鐘聲以為耳也耳所不及非鐘聲也猶目
所不見不可以為目也夫目之察度也不過步武尺寸
之閒其察色也不過墨丈尋常之閒耳之察龢也在清
濁之閒其察清濁也不過一人之所勝是故先王之制
鐘也大不出鈞重不過石律度量衡於是乎生小大器
用於是乎出故聖人慎之今王作鐘也聽之弗及比之
不度鐘聲不可以知龢制度不可以出節無益於樂而
鮮民財將焉用之夫樂不過以聽耳而美不過以觀目
若聽樂而震觀美而眩患莫甚焉夫耳目心之樞機也
故必聽龢而視正聽龢則聰視正則明聰則言聽明則
德昭聽言昭德則能思慮純固以言德於民民歆而德
之則歸心焉上得民心以殖義方是以作無不濟求無
不獲然則能樂夫耳内龢聲而口出美言以為憲令而
布諸民正之以度量民以心力從之不倦成事不貳樂
之至也口内味而耳内聲聲味生氣氣在口為言在目
為明言以信名明以時動名以成政動以殖生政成生
殖樂之至也若視聽不龢而有震眩則味入不精不精
則氣佚氣佚則不龢於是乎有狂悖之言有眩惑之明
有轉易之名有過慝之度出令不信刑政放紛動不順
時民無據依不知所力各有離心上失其民作則不濟
求則不獲其何以能樂三年之中而有離民之器二焉
國其危哉王弗聽問之伶州鳩對曰臣之守官弗及也
臣聞之琴瑟尚宮鐘尚羽石尚角匏竹利制大不踰宮
細不過羽夫宮音之主也第以及羽聖人保樂而愛財
財以備器樂以殖財故樂器重者從細輕者從大是以
金尚羽石尚角瓦絲尚宮匏竹尚議革木一聲夫政象
樂樂從龢龢從平聲以龢樂律以平聲金石以動之絲
竹以行之詩以道之歌以詠之匏以宣之瓦以贊之革
木以節之物得其常曰樂極極之所集曰聲聲應相保
曰龢細大不踰曰平如是而鑄之金磨之石繫之絲木
越之匏竹節之鼓而行之以遂八風於是乎氣無滯隂
亦無散陽隂陽序次風雨時至嘉生繁祉人民龢利物
備而樂成上下不罷故曰樂正今細過其主妨於正用
物過度妨於財正害財匱妨於樂細抑大陵不容於耳
非龢也聽聲越遠非平也妨正匱財聲不龢平非宗官
之所司也夫有龢平之聲則有蕃殖之財於是乎道之
以中德詠之以中音德音不愆以合神人神是以寧民
是以聽若夫匱財用罷民力以逞淫心聽之不龢比之
不度無益於教而離民怒神非臣之所聞也王不聽卒
鑄大鐘二十四年鐘成伶人告龢王謂伶州鳩曰鐘果
龢矣對曰未可知也王曰何故對曰上作器民備樂之
則為龢今財亡民罷莫不怨恨臣不知其龢也且民所
曹好鮮其不濟也其所曹惡鮮其不廢也故諺曰衆心
成城衆口鑠金今三年之中而害金再興焉懼一之廢
也王曰爾老耄矣何知二十五年王崩鐘不龢王將
鑄無射問律於伶州鳩對曰律所以立均出度也古之
神瞽考中聲而量之以制度律均鐘百官軌儀紀之以
三平之以六成於十二天之道也夫六中之色也故名
之曰黃鐘所以宣養六氣九德也由是第之二曰大蔟
所以金奏贊陽出滯也三曰姑洗所以修潔百物考神
納賓也四曰蕤賓所以安靖神人獻酬交酢也五曰夷
則所以詠歌九則平民無貳也六曰無射所以宣布哲
人之令德示民軌儀也為之六閒以揚沈伏而黜散越
也元閒大呂助宣氣也二閒夹鐘出四隙之細也三閒
中呂宣中氣也四閒林鐘龢展百事俾莫不任肅純恪
也五閒南呂贊陽秀也六閒應鐘均利器用俾應復也
律呂不易無姦物也細鈞有鐘無鎛昭其大也大鈞有
鎛無鐘甚大無鎛鳴其細也大昭小鳴龢之道也龢平
則久久固則純純明則終終復則樂所以成政也故先
王貴之王曰七律者何對曰昔武王伐殷歲在鶉火月
在天駟日在析木之津辰在斗柄星在天黿星與日辰
之位皆在北維顓頊之所建也帝嚳受之我姬氏出自
天黿及析木者有建星及牽牛焉則我皇妣太姜之姪
伯陵之後逢公之所馮神也歲之所在則我有周之分
野也月之所在辰馬農祥也我大祖后稷之所經緯也
王欲因是五位三所而用之自鶉及駟七列也南北之
揆七同也凡神人以數合之以聲昭之數合聲龢然後
可同也故以七同其數而以律龢其聲於是乎有七律
王以二月癸亥夜陳未畢而雨以夷則之上宮畢之當
辰辰在戍上故長夷則之上宮名之曰羽所以藩屏民
則也王以黃鐘之下宮布戎於牧之野故謂之厲所以
厲六師也以大蔟之下宮布令於商昭顯文德底紂之
多辠故謂之宣所以宣三王之德也反及嬴内以無射
之上宮布憲施舍於百姓故謂之嬴亂所以優柔容民
也
左傳(二十二年)王子朝賓起有寵於景王王與賓孟說之欲
立之劉獻公之庶子伯蚠事單穆公惡賓孟之為人也
願殺之又惡王子朝之言以為亂願去之賓孟適郊見
雄雞自斷其尾問之侍者曰自憚其犧也遽歸告王且
曰雞其憚為人用乎人異於是犧者實用人人犧實難
已犧何害王弗應夏四月王田北山使公卿皆從將殺
單子劉子王有心疾乙丑崩于榮錡氏戊辰劉子摯卒
無子單子立劉蚠五月庚辰見王遂攻賓起殺之盟羣
王子于單氏(國語景王既殺下門子賓孟適郊見雄雞自斷其尾問之侍者曰憚其犧也遽歸告)
(王曰吾見雄雞自斷其尾而人日憚其犧也吾以為信畜矣人犧實難已犧何害抑其惡為人用也乎則可也)
(人異於是犧者實用人也王弗應田於鞏使公卿皆從將殺單子未克而崩史記景王十八年后太子聖而)
(蚤卒二十年景王愛子朝欲立之會崩子丐之黨與争立國人立長子猛為王)丁巳葬景王
王子朝因舊官百工之喪職秩者與靈景之族以作亂
帥郊要餞之甲以逐劉子壬戍劉子奔揚單子逆悼王
于莊宮以歸王子還夜取王以如莊宮癸亥單子出王
子還與召莊公謀曰不殺單旗不捷與之重盟必来背
盟而克者多矣從之樊頃子曰非言也必不克遂奉王
以追單子及領大盟而復殺摯荒以說劉子如劉單子
亡乙丑奔于平畤羣王子追之單子殺還姑發弱鬷延
定稠子朝奔京丙寅伐之京人奔山劉子入于王城辛
未鞏簡公敗績于京乙亥甘平公亦敗焉叔鞅至自京
師言王室之亂也閔馬父曰子朝必不克其所與者天
所廢也(公羊傳何言乎王室亂言不及外也穀梁傳亂之為言事未有所成也)單子欲
告急於晉秋七月戊寅以王如平畤遂如圃車次于皇
(公羊傳其稱王猛何當國也也穀梁傳以者不以者也王猛嫌)劉子如劉單子使王
子處守于王城盟百工于平宮辛卯鄩肸伐皇大敗獲
鄩肸壬辰焚諸王城之市八月辛酉司徒醜以王師敗
績于前城百工叛己巳伐單氏之宮敗焉庚午反伐之
辛未伐東圉冬十月丁巳晉籍談荀躒帥九州之戎及
焦瑕温原之師以納王于王城(公羊傳王城者何西周也其言入何簒辭也榖)
(梁傳以者不以者也入者内弗受也)庚申單子劉蚠以王師敗績于郊
前城人敗陸渾于社十一月乙酉王子猛卒不成喪也
(公羊傳此未踰年之君也其稱王子猛卒何不與當也不與當者不與當父死子繼兄死弟及之辭也榖梁)
(傳此不卒者也其曰卒失嫌也敬史記子朝攻殺猛猛為悼王晉人攻子朝而立丐為王史與左氏少異)
己丑敬王即位館于子旅氏十二月庚戍晉籍談荀躒
賈辛司馬督帥師軍于隂于侯氏于谿泉次于社王師
軍于氾于解次于任人閏月晉箕遺樂徵右行詭濟師
取前城軍其東南王師軍于京楚辛丑伐京毁其西南
(紀年晉頃公六年平王室亂立敬王)二十三年春王正月壬寅朔二師
圍郊癸卯郊鄩潰丁未晉師在平隂王師在澤邑王使
告閒庚戍還(公羊傳郊者何天子之邑也曷為不繋于周不與伐天子也)夏四月
乙酉單子取訾劉子取牆人直人六月壬午王子朝入
于尹癸未尹圉誘劉佗殺之丙戍單子從阪道劉子從
尹道伐尹單子先至而敗劉子還己丑召伯奐南宮極
以成周人戍尹庚寅單子劉子樊齊以王如劉甲午王
子朝入于王城次于左巷秋七月戊申鄩羅納諸莊宮
尹辛敗劉師于唐丙辰又敗諸鄩甲子尹辛取西闈丙
寅攻蒯蒯潰(公羊傳此未三年其稱天王何著有天子也榖梁傳始王也其曰天王因其居而)
(王之也立者不宜立者也朝之不名何也别嫌乎尹氏之朝也史記敬王元年晉人入敬王子朝自立敬王)
(不得入居澤)八月丁酉南宮極震萇弘謂劉文公曰君其
勉之先君之力可濟也周之亡也其三川震今西王之
大臣亦震天棄之矣東王必大克二十四年春王正
月辛丑召簡公南宮嚚以甘桓公見王子朝劉子謂萇
弘曰甘氏又往矣對曰何害同德度義大誓曰紂有億
兆夷人亦有離德余有亂臣十人同心同德此周所以
興也君其務德無患無人戊午王子朝入于鄔三月庚
戌晉侯使士景伯涖問周故士伯立于乾祭而問於介
衆晉人乃辭王子朝不納其使六月壬申王子朝之師
攻瑕及杏皆潰鄭伯如晉子大叔相見范獻子獻子曰
若王室何對曰老夫其國家不能恤敢及王室抑人亦
有言曰嫠不恤其緯而憂宗周之隕為將及焉今王室
實蠢蠢焉吾小國懼矣然大國之憂也吾儕何知焉吾
子其早圖之詩曰缾之罄矣惟罍之恥王室之不寧晉
之恥也獻子懼而與宣子圖之乃徵會於諸侯期以明
年冬十月癸酉王子朝用成周之寳珪于河甲戍津人
得諸河上隂不佞以温人南侵拘得玉者取其玉將賣
之則為石王定而獻之與之東訾(二十五年)夏會于黃父
謀王室也趙簡子令諸侯之大夫輸王粟具戍人曰明
年將納王子大叔見趙簡子簡子問揖讓周旋之禮焉
對曰是儀也非禮也簡子曰敢問何謂禮對曰吉也聞
諸先大夫子産曰夫禮天之經也地之義也民之行也
天地之經而民實則之則天之明因地之性生其六氣
用其五行氣為五味發為五色章為五聲淫則昏亂民
失其性是故為禮以奉之為六畜五牲三犧以奉五味
為九文六采五章以奉五色為九歌八風七音六律以
奉五聲為君臣上下以則地義為夫婦外内以經二物
為父子兄弟姑姊甥舅昏媾姻亞以象天明為政事庸
力行務以從四時為刑罰威獄使民畏忌以類其震曜
殺戮為温慈惠和以效天之生殖長育民有好惡喜怒
哀樂生於六氣是故審則宜類以制六志哀有哭泣樂
有歌舞喜有施舍怒有戰鬭喜生於好怒生於惡是故
審行信令禍福賞罰以制死生生好物也死惡物也好
物樂也惡物哀也哀樂不失乃能協於天地之性是以
長久簡子曰甚哉禮之大也對曰禮上下之紀天地之
經緯也民之所以生也是以先王尚之故人之能自曲
直以赴禮者謂之成人大不亦宜乎簡子曰鞅也請終
身守此言也宋樂大心曰我不輸粟我於周為客若之
何使客晉士伯曰自踐土以来宋何役之不會而何盟
之不同曰同恤王室子焉得辟之子奉君命以會大事
而宋背盟無乃不可乎右師不敢對受牒而退士伯告
簡子曰宋右師必亡奉君命以使而欲背盟以干盟主
無不祥大焉壬申尹文公涉于鞏焚東訾弗克(二十六年)
四月單子如晉告急五月戊午劉人敗王城之師于尸
氏戊辰王城人劉人戰于施谷劉師敗績七月己巳劉
子以王出庚午次于渠王城人焚劉丙子王宿于褚氏
丁丑王次于萑谷庚辰王入于胥靡辛巳王次于滑晉
知躒趙鞅帥師納王使女寬守闕塞冬十月丙申王起
師于滑辛丑在郊遂次于尸十一月辛酉晉師克鞏召
伯盈逐王子朝王子朝及召氏之族毛伯得尹氏固南
宮嚚奉周之典籍以奔楚隂忌奔莒以叛召伯逆王于
尸及劉子單子盟遂軍圉澤次于隄上癸酉王入于成
周甲戍盟于襄宮晉師使成公般戍周而還十二月癸
未王入于莊宮(公羊傳成周者何東周也其言入何不嫌也榖梁傳周有入無出也遠矣非)
(也奔直奔也史記四年晉率諸侯入敬王于周子朝為臣按春秋子朝奔楚不為臣也)王子
朝使告於諸侯曰昔武王克殷成王靖四方康王息民
竝建母弟以蕃屏周亦曰吾無專享文武之功且為後
人之迷敗傾覆而溺入於難則振救之至於夷王王愆
於厥身諸侯莫不竝走其望以祈王身至於厲王王心
戾虐萬民弗忍居王於彘諸侯釋位以閒王政宣王有
志而後效官至於幽王天不弔周王昏不若用愆厥位
攜王奸命諸侯替之而建王嗣用遷郏鄏則是兄弟之
能用力於王室也至於惠王天不靖周生頽禍心施於
叔帶惠襄辟難越去王都則有晉鄭咸黜不端以綏定
王家則是兄弟之能率先王之命也在定王六年秦人
降妖曰周其有頿王亦克能修其職諸侯服享二世共
職王室其有閒王位諸侯不圖而受其亂災至於靈王
生而有頿王甚神聖無惡於諸侯靈王景王克終其世
今王室亂單旗劉狄剥亂天下壹行不若謂先王何常
之有唯余心所命其誰敢討之帥羣不弔之人以行亂
於王室侵欲無厭規求無度貫瀆鬼神慢棄刑法倍奸
齊盟傲狠威儀矯誣先王晉為不道是攝是贊思肆其
罔極兹不榖震盪播越竄在荆蠻未有攸底若我一二
兄弟甥舅奬順天法無助狡猾以從先王之命毋速天
罰赦圖不榖則所願也敢盡布其腹心及先王之經而
諸侯實深圖之昔先王之命曰王后無適則擇立長年
鈞以德德鈞以卜王不立愛公卿無私古之制也穆后
及大子夀早夭即世單劉贊私立少以閒先王亦唯伯
仲叔季圖之閔馬父聞子朝之辭曰文辭以行禮也子
朝于景之命遠晉之大以專其志無禮甚矣文辭何為
(二十七年)十二月晉籍秦致諸侯之戍于周魯人辭以難
(二十九年)三月己卯京師殺召伯盈尹氏固及原伯魯之
子尹固之復也有婦人遇之周郊尤之曰處則勸人為
禍行則數日而反是夫也其過三歲乎夏五月庚寅王
子趙車入于鄻以叛隂不佞敗之(三十二年)秋八月王使
富辛與石張如晉請城成周天子曰天降禍于周俾我
兄弟竝有亂心以為伯父憂我一二親昵甥舅不皇啟
處於今十年勤戍五年余一人無日忘之閔閔焉如農
夫之望歲懼以待時伯父若肆大惠復二文之業弛周
室之憂徼文武之福以固盟主宣昭令名則余一人有
大願矣昔成王合諸侯城成周以為東都崇文德焉今
我欲徼福假靈于成王修成周之城俾戍人無勤諸侯
用寧蝥賊遠屏晉之力也其委諸伯父使伯父實重圖
之俾我一人無徵怨于百姓而伯父有榮施先王庸之
范獻子謂魏獻子曰與其戍周不如城之天子實云雖
有後事晉勿與知可也從王命以紓諸侯晉國無憂是
之不務而又焉從事魏獻子曰善使伯音對曰天子有
命敢不奉承以奔告於諸侯遲速衰序於是焉在冬十
一月晉魏舒韓不信如京師合諸侯之大夫于狄泉尋
盟且令城成周魏子南面衛彪傒曰魏子必有大咎干
位以令大事非其任也詩曰敬天之怒不敢戲豫敬天
之渝不敢馳驅況敢干位以作大事乎己丑士彌牟營
成周計文數揣高卑度厚薄仞溝洫物土方議遠邇量
事期計徒庸慮材用書餱糧以令役於諸侯屬役賦丈
書以授帥而效諸劉子韓簡子臨之以為成命(榖梁傳天子微)
(諸侯不享覲天子之在者惟祭與號故諸侯之大夫相帥以城之此變之正也)(定公)元年春王
正月辛巳晉魏舒合諸侯之大夫于狄泉將以城成周
魏子涖政衛彪傒曰將建天子而易位以令非義也大
事奸義必有大咎晉不失諸侯魏子其不免乎是行也
魏獻子屬役於韓簡子及原夀過而田於大陸焚焉還
卒於甯范獻子去其柏椁以其未復命而田也孟懿子
會城成周庚寅栽宋仲幾不受功曰滕薛郳吾役也薛
宰曰宋為無道絶我小國於周以我適楚故我常從宋
晉文公為踐土之盟曰凡我同盟各復舊職若從踐土
若從宋亦唯命仲幾曰踐土固然薛宰曰薛之皇祖奚
仲居薛以為夏車正奚仲遷于邳仲虺居薛以為湯左
相若復舊職將承王官何故以役諸侯仲幾曰三代各
異物薛焉得有舊為宋役亦其職也士彌牟曰晉之從
政者新子姑受功歸吾視諸故府仲幾曰縦子忘之山
川鬼神其忘諸乎士伯怒謂韓簡子曰薛徵於人宋徵
於鬼宋罪大矣且已無辭而抑我以神誣我也啟寵納
侮其此之謂矣必以仲幾為戮乃執仲幾以歸三月歸
諸京師城三旬而畢乃歸諸侯之戍齊高張後不從諸
侯晉女叔寬曰周萇弘齊高張皆將不免萇叔違天高
子違人天之所壊不可支也衆之所為不可奸也(公羊傳仲)
(幾之罪何不蓑城也其言于京師何伯討也伯討則其稱人何貶曷為貶不與大夫專執也曷為不與實與而)
(文不與文曷為不與大夫之義不得專執也正榖梁傳此其大夫其曰人何也微之也何為微之不其執人)
(於尊者之所也不與大夫之伯討也)
國語敬王十年劉文公與萇弘欲城成周為之告晉魏
獻子為政說萇弘而與之將合諸侯衛彪傒適周聞之
見單穆公曰萇劉其不沒乎周詩有之曰天之所支不
可壊也其所壊亦不可支也昔武王克殷而作此詩也
以為飫歌名之曰支以遺後之人使永監焉夫禮之立
成者為飫昭明大節而已少曲與焉是以為之日惕其
欲教民戒也然則夫支之所道者必盡知天地之為也
不然不足以遺後之人今萇劉欲支天之所壊不亦難
乎自幽王而天奪之明使迷亂棄德而即慆淫以忘其
百姓其壊之也久矣而又將補之殆不可矣水火之所
犯猶不可救而況天乎諺曰從善如登從惡如崩昔孔
甲亂夏四世而殞玄王勤商十有四世而興帝甲亂之
七世而殞后稷勤周十有五世而興幽王亂之十有四
世守府之謂多胡可興也夫周高山廣川大藪也故能
生之良材而幽王蕩以為魁陵糞土溝瀆其有悛乎單
子曰其咎孰多曰萇叔必速及夫將以道補者也夫天
道道可而省不萇叔反是以誑劉子必有三殃違天一
也反道二也誑人三也周若無咎萇叔必為戮雖晉魏
子亦將及焉若得天福其當身乎若劉氏則必子孫實
有禍夫子而棄常法以從其私欲用巧變以崇天災勤
百姓以為己名其殃大矣是歲也魏獻子合諸侯之大
夫於翟泉遂田於大陸焚而死及范中行之難萇弘與
之晉人以為討二十八年殺萇弘及定王劉氏亡
左傳五年春王人殺子朝于楚(六年)周儋翩率王子朝
之徒因鄭人將作亂于周鄭於是乎伐馮滑胥靡負黍
狐人闕外六月晉閻沒戍周且城胥靡冬十二月天王
處于姑蕕辟儋翩之亂也七年春二月周儋翩入于
儀栗以叛夏四月單武公劉桓公敗尹氏于窮谷冬十
一月戊午單子劉子逆王于慶氏晉籍秦送王己巳王
入于王城館于公族黨氏而後朝于莊宫(八年)二月己
丑單子伐穀城劉子伐儀栗辛卯單子伐簡城劉子伐
盂以定王室(史記十六年子朝之徒復作亂敬王奔於晉十七年晉定公遂入敬王于周奔晉)
(誤)(哀公三年)劉氏范氏世為婚姻萇弘事劉文公故周與
范氏趙鞅以為討六月癸卯周人殺萇弘(韓非子叔向之讒萇弘也)
(為萇弘書謂叔向曰子為我謂晉君所與君期者時可矣何不亟以兵来因佯遺其書周君之庭而急去行周)
(以萇弘為賣周也乃誅萇弘萇說苑叔向之殺萇弘也數見萇弘於周因佯遺書曰弘謂叔向曰子起晉國)
(之兵以攻周吾廢劉氏而立單氏劉氏請之君曰此萇弘也乃殺之淮南子萇弘周室之執數者也天地之)
(氣日月之行風雨之變律歷之數無所不通然而不能自知車裂而死史記萇弘以方事周靈王諸侯莫朝)
(周周力少萇弘乃明鬼神事設射狸首狸首者諸侯之不来者依物怪欲以致諸侯諸侯不從而晉人執殺萇)
(弘周人之言方怪者自萇弘據左氏殺萇弘在敬王時拾遺記周靈王二十三年起昆昭之臺亦名宣昭)
(聚天下異木神工得崿谷隂生之樹其樹千尋文理盤錯以此一樹而臺足用焉大榦為桁棟小枝為栭桷其)
(木有龍蛇百獸之形又篩水精以為泥臺高百丈昇之以望雲色時有萇弘能招致神異王乃登臺望雲氣蓊)
(鬱忽見二人乘雲而至鬚髮皆黃非世俗之類也乘遊龍飛鳳之輦駕以青螭其衣皆縫緝毛羽也王即迎之)
(上席時天下大旱地裂木燃一人先唱能為雪霜引氣一噴則雲起雪飛坐者皆凜然宮中池井堅冰可琢又)
(設狐腋素裘紫羆文褥羆褥是西域所獻也施於臺上坐者皆温又有一人唱能使即席為炎乃以指彈席上)
(而暄風入室裘褥皆棄於臺下時有容成子諫曰大王以天下為家而染異術使變夏改寒以誣百姓文武周)
(公之所不取也王乃疎萇弘而求正諫之士時異方貢玉人石鏡此石色白如月照面如雪謂之月鏡有玉人)
(機戾自能轉動萇弘言於王曰聖德所招也故周人以萇弘幸媚而殺之流血成石或言成碧不見其尸矣)
(諸言殺萇弘不同竝載之以備考漢書兵隂陽萇弘十五篇)
讀昭公之春秋經大書曰王室亂劉子單子以王猛
居于皇明年又書曰天王居于翟泉尹氏立王子朝
為之廢書而歎也曰寵偪之為禍如是哉景王初立
殺弟佞夫問何以故則儋括欲立之佞夫弗知也禍
亂未形急加翦滅王之自為謀審矣顧圖厥後者乃
弗克臧與子晉蚤死夀亦無禄儲位未定王以暮年
昏倦無社稷之良圖鑄大錢作無射乃心侈矣殺下
門子謀去單劉亂端形矣王猛以次當立子朝庶孼
有寵以故王室諸臣各思擁立於是附子猛者則單
旗劉蚠樊齊諸人也附子朝者則召盈毛得尹固原
伯魯諸人也稱兵交戰亂靡有底王猛立而尋卒敬
王嗣位益子朝所未甘心也於是大臣奉王出奔子
朝復入時則東西二王分國以處天下諸侯尚懷疑
莫知適從也南宮極震甘氏又往子朝之黨正未衰
息焉衆之所直晉亦直之會于黃父率十國之衆力
戰納王王室始定矣夫敬王之立也一年而出出四
年而入入五年而諸侯城成周流離數邑龍戰五載
誰生戾階則景王之寵為之也春秋痛而詳書首曰
王室亂在天下為京師在國中為王室亂自内作故
不曰京師而曰王室直若一家之辭也且王猛之出
與入也則劉單以之子朝之奸位也則尹氏立之其
奔楚也則尹氏召毛以之亂實在下上何能為惟單
劉奉王不貳勲在盟府其子桓公武公克平餘孼繼
有成勞甘氏則父忠而子叛召盈則事朝而逆王尹
固則既奔而旋復反覆詐佞是又毛原之罪人也昔
子帶之亂齊桓為盟而世子定晉文納王而王室安
敬王之難歷年不靖者時無霸也然晉之頃定再世
勤王孰謂非霸之餘烈哉叛臣誅于京師子朝就戮
于楚除惡庶盡乎既而姑蕕播遷亦越時日傳固詳
記之終敬之世亦何嘗寧邪自定簡以来王室多故
經不勝書故書一王札子殺召伯毛伯而周之兩下
相殺者不盡書書一周公出奔楚而周臣之奔亡者
不盡書書一天王居于翟泉而敬王之出與居者亦
不盡書也豈唯不勝書誠亦不欲盡書哉
繹史卷八十二
