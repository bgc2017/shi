繹史卷一&KR1315;六十靈壁縣知縣馬驌撰
古今人表
漢書自書契之作先民可得而聞者經傳所稱唐虞㠯
上帝王有號諡輔佐不可得而稱矣而諸子頗言之雖
不考虖孔氏然猶著在篇籍歸乎顯善昭惡勸戒後人
故博采焉孔子曰若聖與仁則吾豈敢又曰何事於仁
必也聖乎未知焉得仁生而知之者上也學而知之者
次也困而學之又其次也困而不學民斯為下矣又曰
中人㠯上可㠯語上也唯上智與下愚不移傳曰譬如
堯舜禹稷禼與之為善則行鮌讙兜欲與為惡則誅可
與為善不可與為惡是謂上智桀紂龍逢比干欲與之
為善則誅干莘崇侯與之為惡則行可與為惡不可與
為善是謂下愚齊桓公管仲相之則霸豎貂輔之則亂
可與為善可與為惡是謂中人因兹㠯列九等之序究
極經傳繼世相次總備古今之略要云(張晏曰老子玄默仲尼所師)
(雖不在聖要為大賢文伯之母達于禮典動為聖人所歎言為後世所則而在第四田單以即墨孤城復強齊)
(之大魯連之博通忽於榮利藺子申威秦王退譲廉頗乃在第五大姬巫怪好祭鬼神陳人化之國多淫祀寺)
(人孟子違於大雅以保其身既被宫刑怨刺而作乃在第三嫪毐上烝昏亂禮度惡不忍聞乃在第七其餘差)
(違紛錯不少略舉揚較以起失謬獨馳騖於數千載之中旁觀諸子事業未究而尋遇竇氏之難使之然乎師)
(古曰六家之論輕重不同百行所存趣捨難壹張氏輒申所見掎摭班史然其所論又自差錯且年伐久遠墳)
(典隟亡學者舛駮師論分異是以表載古人名氏或與諸書不同今則特有發明用畼厥旨自女媧以下帝鴻)
(以前諸子傳記互有舛駮叙說不同無所取正大要知其古帝之號而已諸人士見於史傳彰灼可知者無待)
(解釋其閒幽昧者時復及焉)
古今人表(終)
班氏古今人表後人譏其妄作一曰甲乙紛錯二曰
記載不悉三曰前代人物無關漢事也余獨取為繹
史終篇何曰上自宓羲下逮秦亡所紀之世繹史之
世也所錄之人繹史之人也故人表若為繹史作也
陳列詩書及諸子百氏之所稱述既㒺羅舊文不遺
餘力而時復差違抑亦屬稾未定輒遭禍難不然夫
豈不知七十子之載前史而伯魚展禽灼然於傳記
夫豈不知求玉與受璧咸一虞公得罪與爭國皆此
蒯聵哉如張晏所譏魯連藺生今在第二田單寺人
孟子今在第四而嫪毐今本無有則與所言不同疑
旁行比耦後人轉寫舛譌至若殷之先公多第五周
之先公多第六夏商中葉之主行事不少概見而倏
上倏下東京去古未遠或别有証據未可盡為班氏
厚誣也兵食五行悉援古以迄今藝文一志亦備三
代之典籍矣表古人而不及今果其書未畢邪而繹
史之人與世畢矣故人表若為繹史作也以終篇焉
繹史卷一百六十
