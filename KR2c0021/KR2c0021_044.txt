繹史卷四十四之一靈壁縣知縣馬驌撰
齊桓公霸業(一)
管子齊僖公生公子諸兒公子糺公子小白使鮑叔傅
小白鮑叔辭稱疾不出管仲與召忽往見之曰何故不
出鮑叔曰先人有言曰知子莫若父知臣莫若君今君
知臣不肖也是以使賤臣傳小白也賤臣知棄矣召忽
曰子固辭無出吾權任子以死亡必免子鮑叔曰子如
是何不免之有乎管仲曰不可持社稷宗廟者不讓事
不廣閒將有國者未可知也子其出乎召忽曰不可吾
三人者之於齊國也譬之猶鼎之有足也去一焉則必
不立矣吾觀小白必不為後矣管仲曰不然也夫國人
憎惡糺之母以及糺之身而憐小白之無母也諸兒長
而賤事未可知也夫所以定齊國者非此二公子者將
無已也小白之為人無小智惕而有大慮非夷吾莫容
小白天不幸降禍加殃於齊糺雖得立事將不濟非子
定社稷其將誰也召忽曰百歲之後吾君卜世犯吾君
命而廢吾所立奪吾糺也雖得天下吾不生也兄與我
齊國之政也受君令而不改奉所立而不濟是吾義也
(兄古字況通)管仲曰夷吾之為君臣也將承君命奉社稷以
持宗廟豈死一糺哉夷吾之所死者社稷破宗廟滅祭
祀絶則夷吾死之非此三者則夷吾生夷吾生則齊國
利夷吾死則齊國不利鮑叔曰然則奈何管子曰子出
奉令則可鮑叔許諾乃出奉令遂傅小白鮑叔謂管仲
曰何行管仲曰為人臣者不盡力於君則不親信不親
信則言不聽言不聽則社稷不定夫事君者無二心鮑
叔許諾
詩盧令令其人美且仁盧重環其人美且鬈盧重鋂其
人美且偲無田甫田維莠驕驕無思遠人勞心忉忉
無田甫田維莠桀桀無思遠人勞心怛怛婉兮孌兮總
角丱兮未幾見兮突而弁兮(詩序盧令刺荒也襄公好田獵畢弋而不修民事百)
(姓苦之故陳古以風焉諸甫田大夫刺襄公也無禮義而求大功不修德而求侯志大心勞所以求者非其)
(道也)
左傳(莊公八年)齊侯使連稱管至父戍葵丘瓜時而往曰及
瓜而代期戍公問不至請代弗許故謀作亂僖公之母
弟曰夷仲年生公孫無知有寵于僖公衣服禮秩如適
襄公絀之二人因之以作亂連稱有從妹在公宫無寵
使閒公曰捷吾以女為夫人冬十二月齊侯游于姑棼
遂田于貝丘見大豕從者曰公子彭生也公怒曰彭生
敢見射之豕人立而啼公懼隊于車傷足喪屨反誅屨
于徒人費弗得鞭之見血走出遇賊于門劫而束之費
曰我奚御哉袒而示之背信之費請先入伏公而出鬭
死于門中石之紛如死于階下遂入殺孟陽于牀曰非
君也不類見公之足于戸下遂弑之而立無知初襄公
立無常鮑叔牙曰君使民慢亂將作矣奉公子小白出
奔莒亂作管夷吾召忽奉公子糾來奔(穀梁傳大夫弑其君以國氏者)
(嫌也弑而代之也)初公孫無知虐于雍廪九年春雍廪殺無
知(穀梁傳無知之挈失嫌也稱人以殺大夫殺有罪也)公及齊大夫盟于蔇齊無
君也(公羊傳公曷為與大夫盟齊無君也然則何以不名為其諱與大夫盟也使若衆然榖梁傳公不)
(及大夫大夫不名無君也盟納子糾也不日其盟渝也當齊無君制在公矣當可納而不納故惡内也)夏
公伐齊納子糾桓公自莒先入(公羊傳納者何入辭也其言伐之何伐而言納)
(者猶不能納也糾者何公子糾也何以不稱公子君前臣名也曷為以國氏當國也其言入何簒辭也榖梁)
(傳當可納而不納齊變而後伐故乾時之戰不諱敗惡内也大夫出奔反以好曰歸以惡曰入齊公孫無知弑)
(襄公公子糾公子小白不能存出亡齊人殺無知而迎公子糾於魯公子小白不讓公子糾先入又殺之於魯)
(故曰齊小白入于齊惡之也)秋師及齊師戰于乾時我師敗績公
喪戎路𫝊乘而歸秦子梁子以公旗辟於下道是以皆
止鮑叔帥師來言曰子糾親也請君討之管召讎也請
受而甘心焉乃殺子糾于生竇召忽死之管仲請囚鮑
叔受之及堂阜而税之歸而以告曰管夷吾治於高傒
使相可也公從之(公羊傳内不言敗此其言敗何伐敗也曷為伐敗復讎也此復讎乎大國)
(曷為使微者公也公則曷為不言公不與公復讎也曷為不與公復讎復讎者在下也)
榖梁傳外不言取言取病内也取易辭也猶曰取其子
糾而殺之云爾十室之邑可以逃難百室之邑可以隠
死以千乘之魯而不能存子糾以公為病矣(公羊傳其取之何内)
(辭也脅我使我殺之也其稱子糾何貴也其貴奈何宜為君者也)
史記齊君無知游於雍林雍林人嘗有怨無知及其往
游雍林人襲殺無知告齊大夫曰無知弑襄公自立臣
謹行誅唯大夫更立公子之當立者唯命是聽初襄公
之醉殺魯桓公通其夫人殺誅數不當滛於婦人數欺
大臣羣弟恐禍及故次弟糾奔魯其母魯女也管仲召
忽傅之次弟小白奔莒鮑叔傅之小白母衛女也有寵
於釐公小白自少好善大夫高傒及雍林人殺無知議
立君高國先隂召小白於莒魯聞無知死亦發兵送公
子糾而使管仲别將兵遮莒道射中小白帶鉤小白佯
死管仲使人馳報魯魯送糾者行益遲六日至齊則小
白已入高傒立之是為桓公桓公之中鉤佯死以誤管
仲已而載温車中馳行亦有高國内應故得先入立(左)
(傳以雍廪為人名此以雍林為地名矣)
吕氏春秋公子糾與公子小白皆歸俱至爭先入公家
管仲扞弓射公子小白中鉤鮑叔御公子小白僵管子
以為小白死告公子糾曰安之公子小白已死矣鮑叔
因疾驅先入故公子小白得以為君鮑叔之智應射而
令公子小白僵也其智若鏃矢也
韓非子公子糾將為亂桓公使使者視之使者報曰笑
不樂視不見必為亂乃使魯人殺之
管子或曰明年襄公逐小白小白走莒三年襄公薨公
子糺踐位國人召小白鮑叔曰胡不行矣小白曰不可
夫管仲知召忽彊武雖國人召我我猶不得入也鮑叔
曰管仲得行其知於國國可謂亂乎召忽彊武豈能獨
圖我哉小白曰夫雖不得行其知豈且不有焉乎召忽
雖不得衆其及豈不足以圖我哉鮑叔對曰夫國之亂
也智人不得作内事朋友不能相合摎而國乃可圖也
乃命車駕鮑叔御小白乘而出於莒小白曰夫二人者
奉君令吾不可以試也乃將下鮑叔履其足曰事之濟
也在此時事若不濟老臣死之公子猶之免也乃行至
於邑郊鮑叔令車二十乘先十乘後鮑叔乃告小白曰
夫國之疑二三子莫忍老臣事之未濟也老臣是以塞
道鮑叔乃誓曰事之濟也聽我令事之不濟也免公子
者為上死者為下吾以五乘之實距路鮑叔乃為前驅
遂入國逐公子糺管仲射小白中鉤管仲與公子糺召
忽遂走魯桓公踐位魯伐齊納公子糺而不能(大管子匡篇)
(記叙駮異其云子糺既立復出尤舛謬已上桓公得國)
國語桓公自莒反於齊使鮑叔為宰辭曰臣君之庸臣
也君加惠於臣使不凍餧則是君之賜也若必治國家
者則非臣之所能也若必治國家者則管夷吾乎臣之
所不若夷吾者五寬惠柔民弗若也治國家不失其柄
弗若也忠信可結於百姓弗若也制禮義可法於四方
弗若也執枹鼓立於軍門使百姓加勇焉弗若也桓公
曰夫管夷吾射寡人中鉤是以濱於死鮑叔對曰夫為
其君動也君若宥而反之夫猶是也桓公曰若何鮑子
對曰請諸魯桓公曰施伯魯君之謀臣也夫知吾將用
之必不予我矣若之何鮑子對曰使人請諸魯曰寡君
有不令之臣在君之國欲以戮於羣臣故請之則予我
矣桓公使請諸魯如鮑叔之言嚴公以問施伯施伯對
曰此非欲戮之也欲用其政也夫管子天下之才也所
在之國則必得志於天下令彼在齊則必長為魯國憂
矣嚴公曰若何施伯對曰殺而以其屍授之嚴公將殺
管仲齊使者請曰寡君欲親以為戮若不生得以戮於
羣臣猶未得請也請生之於是嚴公使束縛以予齊使
齊使受而以退
史記桓公之立發兵攻魯心欲殺管仲鮑叔牙曰臣幸
得從君君竟以立君之尊臣無以增君君將治齊即高
傒與叔牙足也君且欲覇王非管夷吾不可夷吾所居
國國重不可失也於是桓公從之乃詐為召管仲欲甘
心實欲用之管仲知之故請往鮑叔牙迎受管仲及堂
阜而脱桎梏齋祓而見桓公桓公厚禮以為大夫任政
管子桓公自莒反於齊使鮑叔牙為宰鮑叔辭曰夫管
仲民之父母也將欲治其子不可棄其父母君使人請
之君詔使者曰寡君有不令之臣在君之國願請之以
戮羣臣魯君必諾且施伯之知夷吾之才必將致魯之
政夷吾受之則魯能弱齊矣夷吾不受彼知其將反於
齊必殺之公曰然則夷吾受乎鮑叔曰不受也夷吾事
君無二心公曰其於寡人猶如是乎對曰非為君也為
先君與社稷之故君若欲定宗廟則亟請之不然無及
也公乃使鮑叔行成曰公子糺親也請君討之魯人為
殺公子糺又曰管仲讎也請受而甘心焉魯君許諾施
伯謂魯侯曰勿予非戮之也將用其政也管仲者天下
之賢人也大器也在楚則楚得志於天下在晉則晉得
志於天下在狄則狄得志於天下今齊求而得之則必
長為魯國憂君何不殺而授之其屍魯君曰諾將殺管
仲鮑叔進曰殺之齊是戮齊也殺之魯是戮魯也敝邑
寡君願生得之以徇於國為羣臣僇若不生得是君與
寡君賊比也非敝邑之所請也使臣不能受命於是魯
君乃不殺遂生束縛而柙以予齊鮑叔受而哭之三舉
施伯從而笑之謂大夫曰管仲必不死夫鮑叔之忍不
僇賢人其智稱賢以自成也鮑叔相公子小白先入得
國管仲召忽奉公子糺後入與魯以戰能使魯敗功足
以得天與失天其人事一也今魯懼殺公子糺召忽囚
管仲以予齊鮑叔知無後事必將勤管仲以勞其君願
以顯其功衆必予之有得力死之功猶尚可加也顯生
之功將何如是昭德以貳君也鮑叔之智不是失也至
於堂阜之上鮑叔祓而浴之三桓公親迎之郊管仲詘
纓插衽使人操斧而立其後公辭斧三然後退之公曰
垂纓下衽寡人將見管仲再拜稽首曰應公之賜殺之
黃泉死且不朽公遂與歸禮之於廟三酌而問為政焉
桓公問於鮑叔曰將何以定社稷鮑叔曰得管仲與
召忽則社稷定矣公曰夷吾與召忽吾賊也鮑叔乃告
公其故圖公曰然則可得乎鮑叔曰若亟召則可得也
不亟不可得也公曰恐不及奈何鮑叔曰夫施伯之為
人也敏而多畏公若先反恐注怨焉必不殺也公曰諾
施伯進對魯君曰管仲有急其事不濟今在魯君其致
魯之政焉若受之則齊可弱也若不受則殺之殺之以
說於齊也與同怒尚賢於已君曰諾魯未及致政而齊
之使至魯君問施伯施伯曰君與之臣聞齊君惕而亟
驕雖得賢庸必能用之乎及齊君之能用之也管子之
事濟也夫管仲天下之大聖也今彼反齊天下皆鄉之
豈獨魯乎今若殺之此鮑叔之友也鮑叔因此以作難
君必不能待也不如與之魯君乃遂束縛管仲與召忽
管仲謂召忽曰子懼乎召忽曰何懼乎吾不蚤死將胥
有所定也今既定矣令子相齊之左必令忽相齊之右
雖然殺君而用吾身是再辱我也子為生臣忽為死臣
忽也知得萬乘之政而死公子糺可謂有死臣矣子生
而霸諸侯公子糺可謂有生臣矣死者成行生者成名
名不兩立行不虚至子其勉之死生有分矣乃行入齊
境自刎而死管仲遂入君子聞之曰召忽之死也賢其
生也管仲之生也賢其死也(生臣死臣管召定論)
吕氏春秋管子束縛在魯桓公欲相鮑叔鮑叔曰吾君
欲霸王則管夷吾在彼臣弗若也桓公曰夷吾寡人之
賊也射我者也不可鮑叔曰夷吾為其君射人者也君
若得而臣之則彼亦將為君射人於是乎使人告魯曰
管夷吾寡人之讎也願得之而親加手焉魯君許諾乃
使吏鞹其拳膠其目盛之以鴟夷置之車中至齊境桓
公使人以朝車迎之祓以爟火釁以犧猳焉生與之如
國命有司除廟筵几而薦之曰自孤之聞夷吾之言也
目益明耳益聰孤弗敢專敢以告於先君因顧而命管
子曰夷吾佐予管仲還走再拜稽首受令而出管子治
齊國舉事有功桓公必先賞鮑叔曰使齊國得管子者
鮑叔也
韓非子管仲鮑叔相謂曰君亂甚矣必失國齊國之諸
公子其可輔者非公子糾則小白也與子各事一人焉
先達者相收管仲乃從公子糾鮑叔從小白國人果殺
君小白先入為君魯人拘管仲而效之鮑叔言而相之
故諺曰巫咸雖善祝不能自祓也秦醫雖善除不能自
彈也以管仲之聖而待鮑叔之助此鄙諺所謂虜自賣
裘而不售士自譽辯而不信者也
史記管仲夷吾者潁上人也少時常與鮑叔牙游鮑叔
知其賢管仲貧困常欺鮑叔鮑叔終善遇之不以為言
已而鮑叔事齊公子小白管仲事公子糾及小白立為
桓公公子糾死管仲囚焉鮑叔遂進管仲管仲既用任
政於齊齊桓公以霸九合諸侯一匡天下管仲之謀也
管仲曰吾始困時嘗與鮑叔賈分財利多自與鮑叔不
以我為貪知我貧也吾嘗與鮑叔謀事而更窮困鮑叔
不以我為愚知時有利不利也吾嘗三仕三見逐於君
鮑叔不以我為不肖知我不遭時也吾嘗三戰三走鮑
叔不以我為怯知我有老母也公子糾敗召忽死之吾
幽囚受辱鮑叔不以我為無恥知我不羞小節而恥功
名不顯於天下也生我者父母知我者鮑子也鮑叔既
進管仲以身下之子孫世祿於齊有封邑者十餘世常
為名大夫天下不多管仲之賢而多鮑叔能知人也(韓詩)
(外傳昔鮑叔有疾管仲為之不食不納漿甯戚患之管仲曰生我者父母知我者鮑子士為知己者死馬為知)
(己者良鮑子死天下莫吾知安用水漿雖為之死亦何傷哉初學記引今本無說苑鮑叔死管仲舉上袵)
(而哭之泣下如雨從者曰非君父子也此亦有說乎管仲曰非夫子所知也吾嘗與鮑子負販於南陽吾三辱)
(於市鮑子不以我為怯知我之欲有所明也鮑子嘗與我有所說王者而三不見聽鮑子不以我為不肖知我)
(之不遇明君也鮑子嘗與我臨財分貨吾自取多者三鮑子不以我為貪知我之不足於財也生我者父母知)
(我者鮑子也士為知己者死而况為之哀乎按管仲病將死言鮑叔不可相是鮑叔不先管仲死矣)
吕氏春秋管子得於魯魯束縛而檻之使役人載而送
之齊其謳歌而引管子恐魯之止而殺己也欲速至齊
因謂役人曰我為汝唱汝為我和其所唱適宜走役人
不倦而取道甚速(鶡冠子管仲作革立為世師)
韓非子管仲束縛自魯之齊道而饑渴過綺烏封人而
乞食烏封人跪而食之甚敬封人因竊謂仲曰適幸及
齊不死而用齊將何報我曰如子之言我且賢之用能
之使勞之論我何以報子封人怨之(已上管仲歸齊)
說苑齊桓公使管仲治國管仲對曰賤不能臨貴桓公
以為上卿而國不治桓公曰何故管仲對曰貧不能使
富桓公賜之齊國市租一年而國不治桓公曰何故對
曰疏不能制親桓公立以為仲父齊國大安而遂霸天
下孔子曰管仲之賢不得此三權者亦不能使其君南
面而霸矣
韓非子桓公解管仲之束縛而相之管仲曰臣有寵矣
然而臣卑公曰使子立高國之上管仲曰臣貴矣然而
臣貧公曰使子有三歸之家管仲曰臣富矣然而臣疏
於是立以為仲父霄略曰管仲以賤為不可以治貴故
請高國之上以貧為不可以治富故請三歸以疏為不
可以治親故處仲父管仲非貪以便治也或曰今使臧
獲奉君令詔卿相莫敢不聽非卿相卑而臧獲尊也主
令所加莫敢不從也今使管仲之治不緣桓公是無君
也國無君不可以為治若負桓公之威下桓公之令是
臧獲之所以信也奚待高國仲父之尊而後行哉當世
之行事都丞之下徵令者不辟尊貴不就卑賤故行之
而法者雖巷伯信乎卿相行之而非法者雖大吏詘乎
民萌今管仲不務尊主明法而事增寵益爵是非管仲
貪欲富貴必闇而不知術也故曰管仲有失行霄略有
過譽管仲父出朱蓋青衣置鼓而歸庭有陳鼎家有
三歸孔子曰良大夫也其侈偪上
管子桓公謂管仲曰請致仲父公與管仲父而將飲之
掘新井而柴焉十日齋戒召管仲管仲至公執爵夫人
執尊觴三行管仲趨出公怒曰寡人齋戒十日而飲仲
父寡人自以為修矣仲父不告寡人而出其故何也鮑
叔隰朋趨而出及管仲於途曰公怒管仲反入倍屏而
立公不與言少進中庭公不與言少進傅堂公曰寡人
齋戒十日而飲仲父自以為脱於罪矣仲父不告寡人
而出未知其故也對曰臣聞之沈於樂者洽於憂厚於
味者薄於行慢於朝者緩於政害於國家者危於社稷
臣是以敢出也公遽下堂曰寡人非敢自為修也仲父
年長雖寡人亦衰矣吾願一朝安仲父也對曰臣聞壯
者無怠老者無偷順天之道必以善終者也三王失之
也非一朝之萃君奈何其偷乎管仲走出君以賓客之
禮再拜送之
說苑桓公立仲父致大夫曰善吾者入門而右不善吾
者入門而左有中門而立者桓公問焉對曰管子之知
可與謀天下其強可與取天下君恃其信乎内政委焉
外事斷焉驅民而歸之是亦可奪也桓公曰善乃謂管
仲政則卒歸於子矣政之所不及唯子是匡管仲故築
三歸之臺以自傷於民(韓非子齊桓公將立管仲令羣臣曰寡人將立管仲為仲父善)
(者入門而左不善者入門而右東郭牙中門而立曰以管仲之智為能謀天下乎公曰能以斷為敢行大事乎)
(公曰敢牙曰智能謀天下斷敢行大事君因專屬之國柄焉以管仲之能乘公之勢以治齊國得無危乎公曰)
(善乃令隰朋治内管仲治外以相參據此則是君臣猜忌難以成霸矣此誣㒺之言)
韓非子齊桓公之時晉客至有司請禮桓公曰告仲父
者三而優笑曰易哉為君一曰仲父二曰仲父桓公曰
吾聞君人者勞於索人佚於使人吾得仲父已難矣得
仲父之後何為不易乎哉或曰桓公之所應優非君人
者之言也桓公以君人為勞於索人何索人為勞哉伊
尹自以為宰干湯百里奚自以為虜干穆公虜所辱也
宰所羞也蒙羞辱而接君上賢者之憂世急也然則君
人者無逆賢而已矣索賢不為人主難且官職所以任
賢也爵祿所以賞功也設官職陳爵祿而士自至君人
者奚其勞哉使人又非所佚也人主雖使人必以度量
準之以刑名參之以事遇於法則行不遇於法則止功
當其言則賞不當則誅以刑名收臣以度量準下此不
可釋也君人者焉佚哉索人不勞使人不佚而桓公曰
勞於索人佚於使人者不然且桓公得管仲又不難管
仲不死其君而歸桓公鮑叔輕官讓能而任之桓公得
管仲又不難明矣已得管仲之後奚遽易哉管仲非周
公旦周公旦假為天子七年成王壯授之以政非為天
下計也為其職也夫不難奪子而行天下者必不背死
君而事其讎背死君而事其讎者必不難奪子而行天
下不難奪子而行天下者必不難奪其君國矣管仲公
子糾之臣也謀殺桓公而不能其君死而臣桓公管仲
之取舍非周公旦未可知也若使管仲大賢也且為湯
武湯武桀紂之臣也桀紂作亂湯武奪之今桓公以易
居其上是以桀紂之行居湯武之上桓公危矣若使管
仲不肖人也且為田常田常簡公之臣也而弑其君今
桓公以易居其上是以簡公之易居田常之上也桓公
又危矣管仲非周公旦亦以明矣然為湯武與田常未
可知也為湯武有桀紂之危為田常有簡公之亂也已
得仲父之後桓公奚遽易哉若使桓公之任管仲必知
不欺己也是知不欺主之臣也然雖知不欺主之臣今
桓公以任管仲之專借豎刁易牙蟲流出尸而不葬桓
公不知臣欺主與不欺主已明矣而任臣如彼其專也
故曰桓公闇主(議論不竭已上桓公用管仲)
吕氏春秋寗戚欲干齊桓公窮困無以自進於是為商
旅將任車以至齊暮宿於郭門之外桓公郊迎客夜開
門辟任車爝火甚盛從者甚衆寗戚飯牛居車下望桓
公而悲擊牛角疾歌桓公聞之撫其僕之手曰異哉之
歌者非常人也命後車載之桓公反至從者以請桓公
賜之衣冠將見之寗戚見說桓公以治境内明日復見
說桓公以為天下桓公大說將任之羣臣爭之曰客衛
人也衛之去齊不遠君不若使人問之而固賢者也用
之未晚也桓公曰不然問之患其有小惡以人之小惡
亡人之大美此人主之所以失天下之士也已(寗戚飯牛歌南)
(山矸白石爛生不逢堯與舜禪短布單衣適至骭從昏飯牛薄夜半長夜漫漫何時旦滄浪之水白石粲中)
(有鯉魚長尺半弊布單衣裁至骭清朝飯牛至夜半黃犢上阪且休息吾將舍汝相齊國出東門兮厲石斑)
(上有松柏青且闌麤布衣兮緼縷時不遇兮堯舜主牛兮努力食細草大臣在爾側吾當與爾適楚國此歌)
(不類春秋人語必後人所擬也後漢書注引說苑云寗戚飯牛於庸衢擊牛角而歌碩鼠高誘注呂覽亦云歌)
(碩鼠也)
列女傳寗戚欲見桓公乃為人僕將車宿齊東門之外
桓公因出寗戚擊牛角而商歌甚悲桓公異之使管仲
迎之寗戚稱曰浩浩乎白水管仲不知所謂不朝五日
而有憂色其妾婧進曰君不朝五日而有憂色敢問國
家之事邪君之謀也管仲曰非汝所知也婧曰妾聞之
也毋老老毋賤賤毋少少毋弱弱管仲曰何謂也昔者
太公望年七十屠牛於朝歌市八十為天子師九十而
封於齊老可老邪夫伊尹有㜪氏之媵臣也湯立以為
三公天下之治太平賤可賤邪睾子生五歲而贊禹少
可少邪駃騠生七日而超其母弱可弱邪於是管仲乃
下席而謝曰昔公使我迎寗戚戚曰浩浩乎白水吾不
知其所謂是故憂之其妾笑曰人已語君矣古有白水
之詩云浩浩白水鯈鯈之魚君來召我我將安居國家
未定從我焉如此寗戚之欲得仕國家也管仲大說以
報桓公公乃修官府齋戒五日因以為相齊國以治
管子桓公使管仲求寗戚寗戚應之曰浩浩乎管仲不
知至中食而慮之婢子曰公何慮管仲曰非婢子之所
知也婢子曰公其毋少少毋賤賤昔者吳干戰未齓不
得入軍門國子擿其齒遂入為于國多百里徯秦國之
飯牛者也穆公舉而相之遂霸諸侯由是觀之賤豈可
賤少豈可少哉管子曰然公使我求寗戚寗戚應我曰
浩浩乎吾不識婢子曰詩有之浩浩者水育育者魚未
有室家而安召我居寗子其欲室乎(秦穆公之霸在此後)
韓非子桓公問置吏於管仲管仲曰辯察於辭清潔於
貨習人情夷吾不如絃商請立以為大理登降肅讓以
明禮待賓臣不如隰朋請立以為大行墾草仞邑辟地
生粟臣不如寗武請以為大田三軍既成陳使士視死
如歸臣不如公子成父請以為大司馬犯顔極諫臣不
如東郭牙請立以為諫臣治齊此五子足矣將欲霸王
夷吾在此(吕氏春秋桓公曰善令五子皆任其事以受令於管子管子人臣也不任己之不能而以)
(盡五子之能况於人主乎)
管子桓公管仲鮑叔牙寗武四人飲飲酣桓公謂鮑叔
牙曰盍不起為寡人夀乎鮑叔牙奉杯而起曰使公毋
忘出如莒時也使管子毋忘束縛在魯也使寗戚毋忘
飯牛車下也桓公辟席再拜曰寡人與二大夫能無忘
夫子之言則國之社稷必不危矣(尸子寗戚為桓公祝曰使公無忘在莒管)
(子無忘在魯臣無忘車下管子書以為鮑叔言此謂寗戚言不同也已上桓公用諸臣)
國語比至三釁三浴之桓公親逆之於郊而與之坐問
焉曰昔吾先君襄公築臺以為高位田狩畢弋不聽國
政卑聖侮士而唯女是崇九妃六嬪陳妾數百食必粱
肉衣必文繡戎士凍餧戎車待游車之&KR0034;戎士待陳妾
之餘優笑在前賢才在後是以國家不日引不月長恐
宗廟之不埽除社稷之不血食敢問為此若何管子對
曰昔吾先王昭王穆王世法文武遠績以成名合羣&KR1621;
比校民之有道者設象以為民紀式權以相應比綴以
度竱本肇末勸之以賞賜糾之以刑罰班序顛毛以為
民紀統桓公曰為之若何管子對曰昔者聖王之治天
下也參其國而伍其鄙定民之居成民之事陵為之終
而慎用其六柄焉桓公曰成民之事若何管子對曰四
民者勿使雜處雜處則其言哤其事易公曰處士農工
商若何管子對曰昔聖王之處士也使就閒燕處工就
官府處商就市井處農就田野令夫士羣萃而州處閒
燕則父與父言義子與子言孝其事君者言敬其幼者
言悌少而習焉其心安焉不見異物而遷焉是故其父
兄之教不肅而成其子弟之學不勞而能夫是故士之
子恒為士令夫工羣萃而州處審其四時辨其功苦權
節其用論比協材以旦莫從事施於四方以飭其子弟
相語以事相示以巧相陳以功少而習焉其心安焉不
見異物而遷焉是故其父兄之教不肅而成其子弟之
學不勞而能夫是故工之子恒為工令夫商羣萃而州
處察其四時而監其鄉之資以知其市之賈負任儋何
服牛軺馬以周四方以其所有易其所無市賤鬻貴旦
莫從事於此以飭其子弟相語以利相示以賴相陳以
知賈少而習焉其心安焉不見異物而遷焉是故其父
兄之教不肅而成其子弟之學不勞而能夫是故商之
子恒為商令夫農羣萃而州處察其四時權節其用耒
耜枷芟及寒擊菒除田以待時耕及耕深耕而疾耰之
以待時雨時雨既至挾其槍刈耨鎛以旦莫從事於田
野脱衣就功首戴茅蒲身衣襏襫霑體塗足暴其髮膚
盡其四支之敏以從事於田野少而習焉其心安焉不
見異物而遷焉是故其父兄之教不肅而成其子弟之
學不勞而能夫是故農之子恒為農野處而不暱其秀
民之能為士者必足賴也有司見而不以告其辠五有
司已於事而竣桓公曰定民之居若何管子對曰制國
以為二十一鄉桓公曰善管子於是制國以為二十一
鄉工商之鄉六士鄉十五公帥五鄉焉國子帥五鄉焉
高子帥五鄉焉參國起案以為三官臣立三宰工立三
族市立三鄉澤立三虞山立三衡桓公曰吾欲從事於
諸侯其可乎管子對曰未可國未安桓公曰安國若何
管子對曰修舊法擇其善者而業用之遂滋民與無財
而敬百姓則國安矣桓公曰諾遂修舊法擇其善者而
業用之遂滋民與無財而敬百姓國既安矣桓公曰國
安矣其可乎管子對曰未可君若正卒伍修甲兵則大
國亦將正卒伍修甲兵則難以速得志矣君有攻伐之
器小國諸侯有守禦之備則難以速得志矣君若欲速
得志於天下諸侯則事可以隠令可以寄政桓公曰為
之若何管子對曰作内政而寄軍令焉桓公曰善管子
於是制國五家為軌軌為之長十軌為里里有司四里
為連連為之長十連為鄉鄉有良人焉以為軍令五家
為軌故五人為伍軌長帥之十軌為里故五十人為小
戎里有司帥之四里為連故二百人為卒連長帥之十
連為鄉故二千人為旅鄉良人帥之五鄉一帥故萬人
為一軍五鄉之帥帥之三軍故有中軍之鼓有國子之
鼓有高子之鼓春以□振旅秋以獮治兵是故卒伍整
於里軍旅整於郊内教既成令勿使遷徙伍之人祭祀
同福死喪同恤禍災共之人與人相疇家與家相疇世
同居少同游故夜戰聲相聞足以不乖晝戰目相視足
以相識其歡欣足以相死居同樂行同龢死同哀是故
守則同固戰則同彊君有此士也三萬人以方行於天
下以誅無道以屏周室天下大國之君莫之能禦也
正月之朝鄉長復事君親問焉曰於子之鄉有居處好
學慈孝於父母聰慧質仁發聞於鄉里者有則以告有
而不以告謂之蔽明其辠五有司已於事而竣桓公又
問焉曰於子之鄉有拳勇股肱之力秀出於衆者有則
以告有而不以告謂之蔽賢其辠五有司已於事而竣
桓公又問焉曰於子之鄉有不慈孝於父母不長弟於
鄉里驕躁淫暴不用上令者有則以告有而不以告謂
之下比其辠五有司已於事而竣是故鄉長退而修德
進賢桓公親見之遂使役官桓公令官長期而書伐以
告且選選其官之賢者而復用之曰有人居我官有功
休德惟慎端慤以待時使民以勸綏謗言足以補官之
不善政桓公召而與之語訾相其質足以比成事誠可
立而授之設之以國家之患而不疚退問其鄉以觀其
所能而無大厲升以為上卿之贊謂之三選國子高子
退而修鄉鄉退而修連連退而修里里退而修軌軌退
而修伍伍退而修家是故匹夫有善可得而舉也匹夫
有不善可得而誅也政既成鄉不越長朝不越爵罷士
無伍罷女無家夫是故民皆勉為善與其為善於鄉也
不如為善於里與其為善於里也不如為善於家是故
士莫敢言一朝之便皆有終歲之計莫敢以終歲之議
皆有終身之功桓公曰伍鄙若何管子對曰相地而衰
征則民不移政不旅舊則民不偷山澤各致其時則民
不苟陸阜陵墐井田疇均則民不憾無奪民時則百姓
富犧牲不略則牛羊遂桓公曰定民之居若何管子對
曰制鄙三十家為邑邑有司十邑為卒卒有卒帥十卒
為鄉鄉有鄉帥三鄉為縣縣有縣帥十縣為屬屬有大
夫五屬故立五大夫各使治一屬焉立五正各使聽一
屬焉是故正之政聽屬牧政聽縣下政聽鄉桓公曰各
保治爾所無或淫怠而不聽治者正月之朝五屬大
夫復事桓公擇是寡功者而讁之曰制地分民如一何
故獨寡功教不善而政不治一再則宥三則不赦桓公
又親問焉曰於子之屬有居處為義好學慈孝於父母
聰慧質仁發聞於鄉里者有則以告有而不以告謂之
蔽明其辠五有司已於事而竣桓公又問焉曰於子之
屬有拳勇股肱之力秀出於衆者有則以告有而不以
告謂之蔽賢其辠五有司已於事而竣桓公又問焉曰
於子之屬有不慈孝於父母不長弟於鄉里驕躁淫暴
不用上令者有則以告有而不以告謂之下比其辠五
有司已於事而竣五屬大夫於是退而修屬屬退而修
縣縣退而修鄉鄉退而修卒卒退而修邑邑退而修家
是故匹夫有善可得而舉也匹夫有不善可得而誅也
政既成以守則固以征則彊
管子桓公踐位十九年㢮關市之征五十而取一賦祿
以粟案田而税二歲而税一上年什取三中年什取二
下年什取一歲飢不税歲飢㢮而税桓公使鮑叔識君
臣之有善者晏子識不仕與耕者之有善者高子識工
賈之有善者國子為李隰朋為東國賓胥無為西土弗
鄭為宅凡仕者近官不仕與耕者近門工賈近市三十
里置遽委焉有司職之從諸侯欲通吏從行者令一人
為負以車若宿者令人養其馬食其委客與有司别契
至國八契費義數而不當有辠凡庶人欲通鄉吏不通
七日囚出欲通吏不通五日囚貴人子欲通吏不通三
日囚凡縣吏進諸侯士而有善觀其能之大小以為之
賞有過無罪令鮑叔進大夫勸國家得之成而不悔為
上舉從政治為次野為原又多不發起訟不驕次之勸
國家得之成而悔從政雖治而不能野原又多發起訟
驕行此三者為下令晏子進貴人之子出不仕處不華
而友有少長為上舉得二為次得一為下士處靖敬老
與貴交不失禮行此三者為上舉得二為次得一為下
耕者農農用力應於父兄事賢多行此三者為上舉得
二為次得一為下令高子進工賈應於父兄事長養老
承事敬行此三者為上舉得二者為次得一者為下令
國子以情斷獄三大夫既已選舉使縣行之管仲進而
舉言上而見之於君以卒年君舉管仲告鮑叔曰勸國
家不得成而悔從政不治不能野原又多而發訟驕凡
三者有辠無赦告晏子曰貴人子處華下交好飲食
此三者有辠無赦士出入無常不敬老而營富行此三
者有辠無赦耕者出入不應於父兄用力不農不事賢
行此三者有辠無赦告高子曰工賈出入不應父兄承
事不敬而違老治危行此三者有辠無赦凡於父兄無
過州里稱之吏進之君用之有善無賞有過無罰吏不
進廉意於父兄無過於州里莫稱吏進之君用之善為
上賞不善吏有罰君謂國子凡貴賤之義入與父俱出
與師俱上與君俱凡三者遇賊不死不知賊則無赦斷
獄情與義易義與祿易易祿可無歛有可無赦管仲
會國用三分二在賓客其一在國管仲懼而復之公曰
吾子猶如是乎四鄰賓客入者說出者譽光名滿天下
入者不說出者不譽汚名滿天下壤可以為粟木可以
為貨粟盡則有生貨散則有聚君人者名之為貴財安
可有管仲曰此君之明也公曰民辦軍事矣則可乎對
曰不可甲兵未足也請薄刑罰以厚甲兵於是死辠不
殺刑辠不罰使以甲兵贖死辠以犀甲一戟刑罰以脅
盾一戟過罰以金軍無所計而訟者成以束矢公曰甲
兵既足矣吾欲誅大國之不道者可乎對曰愛四封之
内而後可以惡境外之不善者安卿大夫之家而後可
以危救敵之國賜小國地而後可以誅大國之不道者
舉賢良而後可以廢慢法鄙賤之民是故先王必有置
也而後必有廢也必有利也而後必有害也
國語桓公曰吾欲從事於諸侯其可乎管子對曰未可
鄰國未吾親也君若欲從事於諸侯則親鄰國桓公曰
若何管子對曰審吾疆埸而反其侵地正其封疆無受
其資而重為之皮幣以驟聘頫於諸侯以安四鄰則四
鄰之國親我矣為游士八十人奉之以車馬衣裘多其
資幣使周游於四方以號召天下之賢士皮幣玩好使
人鬻之四方以監其上下之所好擇其淫亂者而先征
之桓公問曰夫軍令則寄諸内政矣齊國寡甲兵為之
若何管子對曰輕過而移諸甲兵桓公曰為之若何管
子對曰制重辠贖以犀甲一戟輕辠贖以鞼盾一戟小
辠讁以金分宥閒辠索訟者三禁而不可上下坐成以
束矢美金以鑄劒戟試諸狗馬惡金以鑄鉏夷斤欘試
諸壤土甲兵大足桓公曰吾欲南伐何主管子對曰以
魯為主反其侵地堂潛使海於有蔽渠弭於有渚環山
於有牢桓公曰吾欲西伐何主管子對曰以衛為主反
其侵地臺原姑與漆里使海於有蔽渠弭於有渚環山
於有牢桓公曰吾欲北伐何主管子對曰以燕為主反
其侵地柴夫吠狗使海於有蔽渠弭於有渚環山於有
牢四鄰大親既反侵地正封疆地南至於&KR2148;隂西至於
濟北至於河東至於紀酅有革車八百乘擇天下之甚
淫亂者而先征之即位數年東南多有淫亂者萊莒徐
夷吳越一戰帥服三十一國遂南征伐楚濟汝踰方城
望汶山使貢絲於周而反荆州諸侯莫不來服遂北伐
山戎刜令支斬孤竹而南歸海濱諸侯莫不來服與諸
侯飾牲為載以約誓於上下庶神與諸侯勠力同心西
征攘白翟之地至於西河方舟設泭乘桴濟河至於石
抗縣車束馬踰大行與辟耳之谿拘夏西服㳅沙西吳
南城周反胙於綘嶽濱諸侯莫不來服而大朝諸侯於
陽榖兵車之屬六乘車之會三諸侯甲不解纍兵不解
翳弢無弓服無矢隠武事行文道帥諸侯而朝天子葵
丘之會天子使宰孔致胙於桓公曰余一人之命有事
於文武使孔致胙且有後命曰以爾自卑勞實謂爾伯
舅無下拜桓公召管子而謀管子對曰為君不君為臣
不臣亂之本也桓公懼出見客曰天威不違顔咫尺小
白余敢承天子之命曰爾無下拜恐隕越於下以為天
子羞遂下拜升受命賞服大路龍旂九旒渠門赤旂諸
侯稱順焉桓公憂天下諸侯魯有夫人慶父之亂二君
殺死國絶無嗣桓公聞之使高子存之翟人攻邢桓公
築夷儀以封之男女不淫牛馬選具翟人攻衛衛人出
廬於曹桓公城楚丘以封之其畜散而無育桓公與之
繫馬三百天下諸侯稱仁焉於是天下諸侯知桓公之
為己動也是故諸侯歸之譬若市人桓公知諸侯之歸
己也故使輕其幣而重其禮故天下諸侯罷馬以為幣
縷纂以為奉鹿皮四个諸侯之使垂櫜而入梱載而歸
故拘之以利結之以信示之以武故天下小國諸侯既
許桓公莫之敢背就其利而信其仁畏其武桓公知天
下諸侯多與己也故又大施忠焉可為動者為之動可
為謀者為之謀軍譚遂而不有也諸侯稱寬焉通齊國
之魚鹽於東萊使關市幾而不征以為諸侯利諸侯稱
廣焉築葵兹晏負夏領釡丘以禦戎翟之地所以禁暴
於諸侯也築五鹿中牟蓋與牡丘以衛諸夏之地所以
示權於中國也教大成定三革隠五刃朝服以濟河而
無怵惕焉文事勝矣是故大國慚愧小國協附唯能用
管夷吾寗戚隰朋賓胥無鮑叔牙之屬而伯功立
史記管仲既任政相齊以區區之齊在海濱通貨積財
富國彊兵與俗同好惡故其稱曰倉廪實而知禮節衣
食足而知榮辱上服度則六親固四維不張國乃滅亡
下令如流水之源令順民心故論卑而易行俗之所欲
因而予之俗之所否因而去之其為政也善因禍而為
福轉敗而為功貴輕重慎權衡桓公實怒少姬南襲蔡
管仲因而伐楚責包茅不入貢於周室桓公實北征山
戎而管仲因而令燕修召公之政於柯之會桓公欲背
曹沬之約管仲因而信之諸侯由是歸齊故曰知與之
為取政之寳也管仲富擬於公室有三歸反坫齊人不
以為侈管仲卒齊國遵其政常彊於諸侯齊中衰管
子修之設輕重九府則桓公以霸而管氏亦有三歸位
在陪臣富有列國之君桓公既得管仲與鮑叔隰朋
高傒修齊國政連五家之兵設輕重魚鹽之利以贍貧
窮祿賢能齊人皆說(詩傳齊桓公相管仲以匡天下齊人美之賦風雨已上總記管仲事)
(功)
管子(四稱)桓公問於管子曰寡人幼弱惛愚不通諸侯四
鄰之義仲父不當盡語我昔者有道之君乎吾亦鑒焉
管子對曰夷吾之所能與所不能盡在君所矣君胡有
辱令桓公又問曰仲父寡人幼弱惛愚不通四鄰諸侯
之義仲父不當盡告我昔者有道之君乎吾亦鑒焉管
子對曰夷吾聞之於徐伯曰昔者有道之君敬其山川
宗廟社稷及至先故之大臣收聚以忠而大富之固其
武臣宣用其力聖人在前貞廉在側競稱於義上下皆
飾形正明察四時不貸民亦不憂五榖蕃殖外内均和
諸侯臣伏國家安寧不用兵革受其幣帛以懷其德昭
受其令以為法式此亦可謂昔者有道之君也桓公曰
善哉桓公曰仲父既已語我昔者有道之君矣不當盡
語我昔者無道之君乎吾亦鑒焉管子對曰今若君之
美好而宣通也既官職美道又何以聞惡為桓公曰是
何言邪以繬緣繬吾何以知其美也以素緣素吾何以
知其善也仲父已語我其善而不語我其惡吾豈知善
之為善也管子對曰夷吾聞之於徐伯曰昔者無道之
君大其宫室高其臺榭良臣不使䜛賊是舍有家不治
借人為圖政令不善墨墨若夜辟若野獸無所朝處
不修天道不鑒四方有家不治辟若生狂衆所怨詛
希不滅亡進其諛優繁其鐘鼓流於博塞戲其工瞽
誅其良臣敖其婦女獠獵畢弋暴遇諸父馳騁無度戱
樂笑語式政既輮刑罰則烈内削其民以為攻伐辟猶
漏釡豈能無竭此亦可謂昔者無道之君矣桓公曰善
哉桓公曰仲父既已語我昔者有道之君與昔者無道
之君矣仲父不當盡語我昔者有道之臣乎吾以鑒焉
管子對曰夷吾聞之徐伯曰昔者有道之臣委質為臣
不賓事左右君知則仕不知則已若有事必圖國家徧
其發揮循其祖德辯其順逆推育賢人䜛慝不作事君
有義使下有禮貴賤相親若兄若弟忠於國家上下得
體居處則思義語言則謀謨動作則事居國則富處軍
則克臨難據事雖死不悔近君為拂遠君為輔義以與
交廉以與處臨官則治酒食則慈不謗其君不毁其辭
君若有過進諫不疑君若有憂則臣服之此亦可謂昔
者有道之臣矣桓公曰善哉桓公曰仲父既已語我昔
者有道之臣矣不當盡語我昔者無道之臣乎吾亦鑒
焉管子對曰夷吾聞之於徐伯曰昔者無道之臣委贄
為臣賓事左右執說以進不蘄亡已遂進不退假寵鬻
貴尊其貨賄卑其爵位進曰輔之退曰不可以敗其君
皆曰非我不仁羣處以攻賢者見賢若貨見賤若過貪
於貨賄競於酒食不與善人唯其所事倨敖不恭不友
善士䜛賊與鬭不彌人爭唯趣人詔湛面於酒行義不
從不修先故變易國常擅創為令迷惑其君生奪之政
保貴寵矜遷損善士捕援貨人入則乘等出則黨駢貨
賄相入酒食相親俱亂為君君若有過各奉其身此亦
謂昔者無道之臣桓公曰善哉(桓公問)齊桓公問管子
曰吾念有而勿失得而勿忘為之有道乎對曰勿創勿
作時至而隨毋以私好惡害公正察民所惡以自為戒
黃帝立明臺之議者上觀於賢也堯有衢室之問者下
聽於人也舜有告善之旌而主不蔽也禹立諫鼓於朝
而備訊唉湯有總街之庭以觀人誹也武王有靈臺之
復而賢者進也此古聖帝明王所以有而勿失得而勿
忘者也桓公曰吾欲效而為之其名云何對曰名曰嘖
室之議曰法簡而易行刑審而不犯事約而易從求寡
而易足人有非上之所過謂之正士内於嘖室之議有
司執事者咸以厥事奉職而不忘為此嘖室之事也請
以東郭牙為之此人能以正事爭於君前者也桓公曰
善(臣乘馬)桓公問管子曰請問乘馬管子對曰國無儲
在令桓公曰何謂國無儲在令管子對曰一農之量壤
百畝也春事二十五日之内桓公曰何謂春事二十五
日之内管子對曰日至六十日而陽凍釋七十日而隂
凍釋隂凍釋而秇稷百日不秇稷故春事二十五日之
内耳也今君立扶臺五衢之衆皆作君過春而不止民
失其二十五日則五衢之内阻棄之地也起一人之繇
百畝不舉起十人之繇千畝不舉起百人之繇萬畝不
舉起千人之繇十萬畝不舉春已失二十五日而尚有
起夏作是春失其地夏失其苖秋起繇而無止此之謂
榖地數亡榖失其時君之衡藉而無止民食什五之榖
則君已藉九矣有衡求弊焉此盗暴之所以起刑罰之
所以衆也隨之以暴謂之内戰桓公曰善哉筴乘馬之
數求盡也彼王者不奪民時故五榖興豐五榖興豐則
士輕祿民簡賞彼善為國者使農夫寒耕暑耘力歸於
上女勤於纖微而織歸於府者非怨民心傷民意高下
之筴不得不然之理也桓公曰為之奈何管子曰虞國
得筴乘馬之數矣桓公曰何謂筴乘馬之數管子曰百
畝之夫予之筴率二十七日為子之春事資子之幣春
秋子榖大登國榖之重去分謂農夫曰幣之在子者以
為榖而廪之州里國榖之分在上國榖之重再十倍謂
遠近之縣里邑百官皆當奉器械備曰國無幣以榖准
幣國榖之擴一切什九還榖而應榖國器皆資無藉於
民此有虞之筴乘馬也(乘馬數)桓公問管子曰有虞筴
乘馬已行矣吾欲立筴乘馬為之奈何管子對曰戰國
修其城池之功故其國常失其地用王國則以時行也
桓公曰何謂以時行管子對曰出准之令守地用人筴
故開闔皆在上無求於民霸國守分上分下游於分之
間而用足王國守始國用一不足則加一焉國用二不
足則加二焉國用三不足則加三焉國用四不足則加
四焉國用五不足則加五焉國用六不足則加六焉國
用七不足則加七焉國用八不足則加八焉國用九不
足則加九焉國用十不足則加十焉人君之守高下歲
藏三分十年則必有五年之餘若歲凶旱水泆民失本
則修宮室臺榭以前無狗後無彘者為庸故修宮室臺
榭非麗其樂也以平國筴也今至於其亡筴乘馬之君
春秋冬夏不知時終始作功起衆立宮室臺榭民失其
本事君不知其失諸春筴又失諸夏秋之筴數也民無
&KR1399;賣子數矣猛毅之人淫暴貧病之民乞請君行律度
焉則民被刑僇而不從于主上此筴乘馬之數亡也乘
馬之准與天下齊准彼物輕則見泄重則見射此鬭國
相泄輕重之家相奪也至于王國則持流而止矣桓公
曰何謂持流管子對曰有一人耕而五人食者有一人
耕而四人食者有一人耕而三人食者有一人耕而二
人食者此齊力而功地田筴相圓此國筴之時守也君
不守以筴則民且守於上此國筴流已桓公曰乘馬之
數盡于此乎管子對曰布織財物皆立其貲財物之貲
與幣高下榖獨貴獨賤桓公曰何謂獨貴獨賤管子對
曰榖重則萬物輕榖輕則萬物重公曰賤筴乘馬之數
奈何管子對曰郡縣上臾之壤守之若干閒壤守之若
干下壤守之若干故相壤定籍而民不移振貧補不足
下樂上故以上壤之滿補下壤之衆章四時守諸開闔
民之不移也如廢方於地此之謂筴乘馬之數也(山國)
(軌)桓公問管子曰請問官國軌管子對曰田有軌人有
軌用有軌鄉有軌人事有軌幣有軌縣有軌國有軌不
通於軌數而欲為國不可桓公曰行軌數奈何對曰某
鄉田若干人事之准若干榖重若干曰某縣之人若干
田若干幣若干而中用榖重若干而中幣終歲度人食
其餘若干曰某鄉女勝事者終歲績其功業若干以功
業直時而擴之終歲人已衣被之後餘衣若干别羣軌
相壤宜桓公曰何謂别羣軌相壤宜管子對曰有莞蒲
之壤有竹箭檀柘之壤有汜下漸澤之壤有水潦魚鼈
之壤今四壤之數君皆善官而守之則籍於財物不籍
於人畝十畝之壤君不以軌守則民且守之民有過移
長力不以本為得此君失也桓公曰軌意安出管子對
曰不隂據其軌皆下制其上桓公曰此若言何謂也管
子對曰某鄉田若干食者若干某鄉之女事若干餘衣
若干謹行州里曰田若干人若干人衆田不度食若干
曰田若干餘食若干必得軌程此調之泰軌也然後調
立環乘之幣田軌之有餘於其人食者謹置公幣焉大
家衆小家寡山田閒田曰終歲其食不足於其人若干
則置公幣焉以滿其准重歲豐年五榖登謂高田之萌
曰吾所寄幣於子者若干鄉榖之櫎若干請為子什減
三榖為上幣為下高田撫閒田山不被榖十倍山田以
君寄幣振其不贍未滛失也高田以時撫於主上坐長
加十也女貢織帛苟合於國奉者皆置而劵之以鄉櫎
市准曰上無幣有榖以榖准幣環榖而應筴國奉決榖
反准賦軌幣榖廪重有加十謂大家委貲家曰上且修
游人出若干幣謂鄰縣曰有實者皆勿左右不贍則且
為人馬假其食民鄰縣四面皆櫎榖坐長而十倍上下
令曰貲家假幣皆以榖准幣直幣而庚之榖為下幣為
上百都百縣軌據榖坐長十倍環榖而應假幣國幣之
九在上一在下幣重而萬物輕斂萬物應之以幣幣在
下萬物皆在上萬物重十倍府官以市櫎出萬物隆而
止國軌布於未形據其已成乘令而進退無求於民謂
之國軌桓公問於管子曰不籍而贍國為之有道乎
管子對曰軌守其時有官天財何求於民桓公曰何謂
官天財管子對曰泰春民之功䌛泰夏民之令之所止
令之所發泰秋民令之所止令之所發泰冬民令之所
止令之所發此皆民所以時守也此物之高下之時也
此民之所以相并兼之時也君守諸四務桓公曰何謂
四務管子對曰泰春民之且所用者君已廪之矣泰夏
民之且所用者君已廪之矣泰秋民之且所用者君已
廩之矣泰冬民之且所用者君已廪之矣泰春功布日
春縑衣夏單衣捍寵纍箕勝籯屑□若干日之功用人
若干無貲之家皆假之械器勝籯屑□公衣功已而歸
公衣折劵故力出於民而用出於上春十日不害耕事
夏十日不害耘事秋十日不害歛實冬二十日不害除
田此之謂時作桓公曰善吾欲立軌官為之奈何管子
對曰鹽鐡之筴足以立軌官桓公曰奈何管子對曰龍
夏之地布黃金九千以幣貲金巨家以金小家以幣周
岐山至於崢丘之西塞丘者山邑之田也布幣稱貧富
而調之周夀陵而東至少沙者中田也據之以幣巨家
以金小家以幣三壤已撫而國榖再什倍梁渭陽𤨏之
牛馬滿齊衍請歐之顛齒量其高壯曰國為師旅戰車
歐就斂子之牛馬上無幣請以榖視市擴而庚子牛馬
為上粟二家二家散其粟反准牛馬歸於上管子曰
請立貲於民有田倍之内毋有其外外皆為貲壤被鞍
之馬千乘齊之戰車之具具於此無求於民此去丘邑
之籍也國榖之朝夕在上山林廪械器之高下在上春
秋冬夏之輕重在上行田疇田中有木者謂之榖賊宫
中四榮樹其餘曰害女功宫室器械非山無所仰然後
君立三等之租於山曰握以下者為柴楂把以上者為
室奉三圍以上為棺槨之奉柴楂之租若干室奉之租
若干棺槨之租若干(海王)桓公問於管子曰吾欲籍於
臺雉何如管子對曰此毁成也吾欲籍於樹木管子對
曰此伐生也吾欲籍於六蓄管子對曰此殺生也吾欲
籍於人何如管子對曰此隠情也桓公曰然則吾何以
為國管子對曰惟官山海為可耳桓公曰何謂官山海
管子對曰海王之國謹正鹽筴桓公曰何謂正鹽筴管
子對曰十口之家十人食鹽百口之家百人食鹽終月
大男食鹽五升少半大女食鹽三升少半吾子食鹽二
升少半此其大歷也鹽百升而釡令鹽之重升加分彊
釡五十也升加一彊釡百也升加二彊釡二百也鍾二
千十鍾二萬百鍾二十萬千鍾二百萬萬乘之國人數
問口千萬也禺筴之商日二百萬十日二千萬一月六
千萬萬乘之國正九百萬也月人三十錢之籍為錢三
千萬今吾非籍之諸君吾子而有二國之籍者六千萬
使君施令曰吾將籍於諸君吾子則必囂號今夫給之
鹽筴則百倍歸於上人無以避此者數也今鐡官之數
曰一女必有一鍼一刀若其事立耕者必有一耒一耜
一銚若其事立行服連軺輦者必有一斤一鋸一錐一
鑿若其事立不爾而成事者天下無有今鍼之重加一
也三十鍼一人之籍刀之重加六五六三十五刀一人
之籍也耜鐡之重加七三耜鐡一人之籍也其餘輕重
皆准此而行然則舉臂勝事無不服籍者桓公曰然則
國無山海不王乎管子曰因人之山海假之名有海之
國售鹽於吾國釡十五吾受而官出之以百我未與其
本事也受人之事以重相推此人用之數也(山權數)桓
公問管子曰請問權數管子對曰天以時為權地以財
為權人以力為權君以令為權失天之權則人地之權
亡桓公曰何謂失天之權則人地之權亡管子對曰湯
七年旱禹五年水湯以莊山之金鑄幣而贖民之無&KR1399;
賣子者禹以歷山之金鑄幣而贖民之無&KR1399;賣子者故
天權失人地之權皆失也故王者歲守十分之參三年
與少半成歲三十一年而藏十一年與少半藏參之一
不足以傷民而農夫敬事力作故天毁埊凶旱水泆民
無入於溝壑乞請者也此守時以待天權之道也桓公
曰善吾欲行三權之數為之奈何管子對曰梁山之陽
綪絤夜石之幣天下無有管子曰以守國榖歲守一分
以行五年國榖之重什倍異日管子曰請立幣國銅以
二年之粟顧之立黔落力重與天下調彼重則見射輕
則見泄故與天下調泄者失權也見射者失筴也不備
天權下相求備准下隂相隸此刑罰之所起而亂之之
本也故平則不平民富則不如貧委積則虚矣此三權
之失也已桓公曰守三權之數奈何管子對曰大豐則
藏分阨亦藏分桓公曰阨者所以益也何以藏分管子
對曰隘則易益也一可以為十十可以為百以阨守豐
阨之准數一上十豐之筴數十去九則吾九為餘於數
筴豐則三權皆在君此之謂國權桓公曰今行權奈
何管子對曰君通於廣狹之數不以狹畏廣通於輕重
之數不以少畏多此國筴之大者也桓公曰善蓋天下
視海内長譽而無止為之有道乎管子對曰有曰軌守
其數准平其流動於未形而守事已成物一也而十是
九為用徐疾之數輕重之筴也一可以為十十可以為
百引十之半而藏四以五操事在君之決塞桓公曰何
謂決塞管子曰君不高仁則國不相被君不高慈孝則
民簡其親而輕過此亂之至也則君請以國筴十分之
一者樹表置高鄉之孝子聘之幣孝子兄弟衆寡不與
師旅之事樹表置高而高仁慈孝財散而輕乘輕而守
之以筴則十之五有在上運五如行事如日月之終復
此長有天下之道謂之准道桓公問於管子曰請問
教數管子對曰民之能明於農事者置之黃金一斤直
食八石民之能蕃育六畜者置之黃金一斤直食八石
民之能樹蓺者置之黃金一斤直食八石民之能樹瓜
瓠葷菜百果使蕃袬者置之黃金一斤直食八石民之
能已民疾病者置之黃金一斤直食八石民之知時曰
歲且阨曰某榖不登曰某榖豐者置之黃金一斤直食
八石民之通於蠶桑使蠶不疾病者皆置之黃金一斤
直食八石謹聽其言而藏之官使師旅之事無所與此
國筴之者也國用相靡而足相困揲而&KR0034;然後置四限
高下令之徐疾歐屏萬物守之以筴有五官技桓公曰
何謂五官技管子曰詩者所以記物也時者所以記歲
也春秋者所以記成敗也行者道民之利害也易者所
以守凶吉成敗也卜者卜凶吉利害也民之能此者皆
一馬之田一金之衣此使君不迷妄之數也六家者即
見其時使豫先蚤閒之日受之故君無失時無失筴萬
物興豐無失利遠占得失以為末教詩記人無失辭行
殫道無失義易守禍福凶吉不相亂此謂君㨀(管子輕重諸)
(篇蔽在繁複耳其於重農任地豐財制用之法可謂詳密矣故為刪取其要備存諸說未可以米鹽碎細一概)
(棄之)(國准)桓公問於管子曰國准可得聞乎管子對曰國
准者視時而立儀桓公曰何謂視時而立儀對曰黃帝
之王謹逃其爪牙有虞之王枯澤童山夏后之王燒增
藪焚沛澤不益民之利殷人之王諸侯無牛馬之牢不
利其器周人之王官能以備物五家之數殊而用一也
桓公曰然則五家之數籍何者為善也管子對曰燒山
林破增藪焚沛澤猛獸衆也童山竭澤者君智不足也
燒增藪焚沛澤不益民利逃械器閉智能者輔已者也
諸侯無牛馬之牢不利其器者曰淫器而壹民心者也
以人御人逃戈刃高仁義乘天固以安已者也五家之
數殊而用一也桓公曰今當時之王者立何而可管子
對曰請兼用五家而勿盡桓公曰何謂管子對曰立祈
祥以固山澤立械器以使萬物天下皆利而謹操重筴
童山竭澤益利摶流出山金立幣存菹丘立駢牢以為
民饒彼菹菜之壤非五榖之所生也麋鹿牛馬之地春
秋賦生殺老立施以守五榖此以無用之壤臧民之羸
五家之數皆用而勿盡桓公曰五代之王以盡天下數
矣來世之王者可得而聞乎管子對曰好譏而不亂亟
變而不變時至則為過則去王數不可豫致此五家之
國准也
韓非子桓公問管仲富有涯乎答曰水之以涯其無水
者也富之以涯其富已足者也人不能自止於足而亡
其富之涯乎桓公謂管仲曰官少而索者衆寡人憂
之管仲曰君無聽左右之請因能而受祿錄功而與官
則莫敢索官君何患焉
說苑齊桓公謂管仲曰吾欲舉事於國昭然如日月無
愚夫愚婦皆曰善可乎仲曰可然非聖人之道桓公曰
何也對曰夫短綆不可以汲深井知鮮不可以與聖人
之言慧士可與辨物智士可與辨無方聖人可與辨神
明夫聖人之所為非衆人之所及也民知十已則尚與
之爭曰不如吾也百已則疵其過千已則誆而不信是
故民不可稍而掌也可并而牧也不可暴而殺也可麾
而致也衆不可戸說也可舉而示也桓公問於管仲
曰吾欲使爵腐於酒肉腐於俎得無害於覇乎管仲對
曰此極非其貴者耳然亦無害於覇也桓公曰何如而
害覇管仲對曰不知賢害覇知而不用害覇用而不任
害覇任而不信害覇信而復使小人參之害覇桓公曰
善筦子曰權不兩錯政不二門故曰脛大於股者難
以步指大於臂者難以把本小末大不能相使也
管子管仲復於桓公曰無翼而飛者聲也無根而固者
情也無方而富者生也公亦固情謹聲以嚴尊生此謂
道之榮桓公退再拜請若此言管仲復於桓公曰任之
重者莫如身塗之畏者莫如口期而遠者莫如年以重
任行畏塗至遠期唯君子乃能矣桓公退再拜之曰夫
子數以此言者教寡人管仲對曰滋味動静生之養也
好惡喜怒哀樂生之變也聰明當物生之德也是故聖
人齊滋味而時動静御正六氣之變禁止聲色之淫邪
行亡乎體違言不存口静然定生聖也仁從中出義從
外作仁故不以天下為利義故不以天下為名仁故不
代王義故七十而致政是故聖人上德而下功尊道而
賤物道德當身故不以物惑是故身在草茅之中而無
懾意南面聽天下而無驕色如此而後可以為天下王
所以謂德者不動而疾不相告而知不為而成不召而
至是德也故天不動四時云下而萬物化君不動政令
陳下而萬功成心不動使四肢耳目而萬物情寡交多
親謂之知人寡事成功謂之知用聞一言以貫萬物謂
之知道多言而不當不如其寡也博學而不自反必有
邪孝弟者仁之祖也忠信者交之慶也内不考孝弟外
不正忠信澤其四經而誦學者是亡其身者也管仲
朝公曰寡君願聞國君之信對曰民愛之鄰國親之天
下信之此國君之信公曰善請問信安始而可對曰始
於為身中於為國成於為天下公曰請問為身對曰道
血氣以求長年長心長德此為身也公曰請問為國對
曰遠舉賢人慈愛百姓外存亡國繼絶世起諸孤薄税
斂輕刑罰此為國之大禮也法行而不苛刑廉而不赦
有司寬而不淩菀濁困滯皆法度不亡往行不來而民
游世矣此為天下也管子曰夫士懷耿介之心不蔭
惡木之枝况與惡人同處(已此段今本無上管仲對問)
繹史卷四十四之一
繹史卷四十四之二靈壁縣知縣馬驌撰
齊桓公覇業(二)
(公羊傳莊公九年冬浚洙洙者何水也浚之者何深之也曷謂深之畏齊也曷謂畏齊也辭殺子糾也穀梁)
(傳浚洙者深洙也著力不足也)
左傳十年春齊師伐我公將戰曹劌請見其鄉人曰肉
食者謀之又何閒焉劌曰肉食者鄙未能遠謀乃入見
問何以戰公曰衣食所安弗敢專也必以分人對曰小
惠未徧民弗從也公曰犧牲玉帛弗敢加也必以信對
曰小信未孚神弗福也公曰小大之獄雖不能察必以
情對曰忠之屬也可以一戰戰則請從公與之乘戰于
長勺公將鼓之劌曰未可齊人三鼓劌曰可矣齊師敗
績公將馳之劌曰未可下視其轍登軾而望之曰可矣
遂逐齊師既克公問其故對曰夫戰勇氣也一鼓作氣
再而衰三而竭彼竭我盈故克之夫大國難測也懼有
伏焉吾視其轍亂望其旗靡故逐之(穀梁傳不日疑戰也疑戰而曰敗勝)
(内也)
國語長勺之役曹劌問所以戰於嚴公公曰余不愛衣
食於民不愛牲玉於神對曰夫惠本而後民歸之志民
龢而後神䧏之福若布德於民而平均其政事君子務
治而小人務力動不違時器不過用財用不匱莫不共
祀是以用民無不聽求福無不豐今將惠以小賜祀以
獨恭小賜不咸獨恭不優不咸民弗歸也不優神弗福
也將何以戰夫民求不匱於財而神求優裕於享者也
故不可以不本公曰余聽獄雖不能察必以情斷之對
曰是則可矣夫苟中心圖民知雖不及必將至焉
左傳齊侯之出也過譚譚不禮焉及其入也諸侯皆賀
譚又不至冬齊師滅譚譚無禮也譚子奔莒同盟故也
(公羊傳何以不言出國已滅矣無所出也)(十一年)冬齊侯來逆共姬(公羊傳何以書)
(過我也穀梁傳其志過我也)十三年春會于北杏以平宋亂遂人
不至夏齊人滅遂而戍之(紀年齊桓公會諸侯于北杏以平宋亂穀梁傳是齊侯)
(宋公也其曰人何也始疑之何疑焉桓非受命之伯也將以事授之者也曰可矣乎未乎舉人衆之辭也遂國)
(也其不日微國也)冬盟于柯始及齊平也
公羊傳何以不日易也其易奈何桓之盟不日其會不
致信之也其不日何以始乎此莊公將會乎桓曹子進
曰君之意何如莊公曰寡人之生則不若死矣曹子曰
然則君請當其君臣請當其臣莊公曰諾於是會乎桓
莊公升壇曹子手劒而從之管子進曰君何求乎曹子
曰城壊壓境君不圖與管子曰然則君將何求曹子曰
願請汶陽之田管子顧曰君許諾桓公曰諾曹子請盟
桓公下與之盟已盟曹子摽劒而去之要盟可犯而桓
公不欺曹子可讐而桓公不怨桓公之信著乎天下自
柯之盟始焉(穀梁傳曹劌之盟也信齊侯也桓盟雖内與不日信也)
史記曹沬者魯人也以勇力事魯莊公莊公好力曹沬
為魯將與齊戰三敗北魯莊公懼乃獻遂邑之地以和
猶復以為將齊桓公許與魯會于柯而盟桓公與莊公
既盟於壇上曹沬執匕首劫齊桓公桓公左右莫敢動
而問曰子將何欲曹沬曰齊彊魯弱而大國侵魯亦以
甚矣今魯城壊即壓齊境君其圖之桓公乃許盡歸魯
之侵地既已言曹沬投其匕首下壇北面就羣臣之位
顔色不變辭令如故桓公怒欲倍其約管仲曰不可夫
貪小利以自快棄信於諸侯失天下之援不如與之於
是桓公乃遂割魯侵地曹沬三戰所亡地盡復予魯
桓公後悔欲無與魯地而殺曹沬管仲曰夫劫許之而
倍信殺之愈一小快耳而棄信於諸侯失天下之援不
可於是遂與曹沬三敗所亡地於魯(史世家與列傳語微異)
呂氏春秋齊桓公伐魯魯人不敢輕戰去魯國五十里
而封之魯請比關内侯以聽桓公許之曹翽謂魯莊公
曰君寧死而又死乎其寧生而又生乎莊公曰何謂也
曹翽曰聽臣之言國必廣大身必安樂是生而又生也
不聽臣之言國必滅亡身必危辱是死而又死也莊公
曰請從於是明日將盟莊公與曹翽皆懷劒至於壇上
莊公左搏桓公右抽劒以自承曰魯國去境數百里今
去境五十里亦無生矣鈞其死也戮於君前管仲鮑叔
進曹翽按劒當兩陛之閒曰且二君將改圖毋或進者
莊公曰封於汶則可不則請死管仲曰以地衛君非以
君衛地君其許之乃遂封於汶南與之盟歸而欲勿予
管仲曰不可人特劫君而不盟君不知不可謂智臨難
而不能勿聽不可謂勇許之而不予不可謂信不智不
勇不信有此三者不可以立功名予之雖亡地亦得信
以四百里之地見信於天下君猶得也莊公仇也曹翽
賊也信於仇賊又況於非仇賊者乎夫九合之而合一
匡之而聽從此生矣管仲可謂能因物矣以辱為榮以
窮為通雖失乎前可謂後得之矣物固不可全也(左氏不)
(載曹子事而諸家亟稱之恐亦非實也關内侯秦爵也呂氏誤)
左傳宋人背北杏之會十四年春諸侯伐宋齊請師
于周夏單伯會之取成于宋而還冬會于鄄宋服故也
(公羊傳其言會伐宋何後會也穀梁傳會事已成也復同會也)十五年春復會焉齊
始霸也(穀梁傳復同會也)秋諸侯為宋伐郳鄭人閒之而侵
宋十六年夏諸侯伐鄭宋故也冬同盟于幽鄭成也
(公羊傳同盟者何同欲也之穀梁傳同者有同也同尊周也不言公外内寮一疑也紀年晉猶不與齊桓)
(公之盟)十七年春齊人執鄭詹鄭不朝也(公羊傳鄭瞻者何鄭之微)
(者也此鄭之微者何言乎齊人執之書甚佞也者穀梁傳人者衆辭也以人執與之辭也鄭詹鄭之卑卑者)
(不志此其志何也以其逃來志之也逃來則何志焉將有其末不得不錄其本也鄭詹鄭之佞人也)夏
遂因氏頜氏工婁氏須遂氏饗齊戍醉而殺之齊人殲
焉(公羊傳瀸者何瀸漬也衆殺戍者也無穀梁傳殲者盡也然則何為不言遂人盡齊人也遂之辭也無)
(遂則何為言遂其猶存遂也存遂奈何曰齊人滅遂使人戍之遂之因氏飲戍者酒而殺之齊人殲焉此謂狎)
(敵也)
公羊傳(鄭瞻自齊逃來)何以書書甚佞也曰佞人來矣佞人來
矣(穀梁傳逃義曰逃)(十九年)媵者何諸侯娶一國則二國往媵
之以姪娣從姪者何兄之子也娣者何弟也諸侯壹聘
九女諸侯不再娶媵不書此何以書為其有遂事書大
夫無遂事此其言遂何聘禮大夫受命不受辭出竟有
可以安社稷利國家者則專之可也(穀梁傳媵淺事也不志此其志何也)
(辟要盟也何以見其辟要盟也媵禮之輕者也盟國之重也以輕事遂乎國重無說其曰陳人之婦略之也其)
(不日數渝惡之也遠冬齊人宋人陳人伐我西鄙其曰鄙遠之也其之何也不以難邇我國也)
左傳(二十七年)夏同盟于幽陳鄭服也
穀梁傳同者有同也同尊周也於是而後授之諸侯也
其授之諸侯何也齊侯得衆也桓會不致安之也桓盟
不日信之也信其信仁其仁衣裳之會十有一未嘗有
歃血之盟也信厚也兵車之會四未嘗有大戰也愛民
也
左傳(三十年)冬遇于魯濟謀山戎也以其病燕故也(穀梁傳及)
(者内為志焉爾遇者志相得也子公羊傳齊人伐山戎此齊侯也其稱人何貶曷為貶司馬子曰蓋以操之)
(為已蹙矣此蓋戰也何以不言戰春秋敵者言戰桓公之與戎狄驅之爾穀梁傳齊人者齊侯也其曰人何)
(也愛齊侯乎山戎也其愛之何也桓内無因國外無從諸侯而越千里之險北伐山戎危之也則非之乎善之)
(也何善乎爾燕周之分子也貢職不至山戎為之伐矣)
史記山戎伐燕燕告急於齊齊桓公救燕遂伐山戎至
于孤竹而還燕莊公遂送桓公入齊境桓公曰非天子
諸侯相送不出境吾不可以無禮於燕於是分溝割燕
君所至與燕命燕君復修召公之政納貢于周如成康
之時諸侯聞之皆從齊
管子桓公北伐孤竹未至卑耳之谿十里闟然止瞠然
視援弓將射引而未敢發也謂左右曰見是前人乎左
右對曰不見也公曰事其不濟乎寡人大惑今者寡人
見人長尺而人物具焉冠右袪衣走馬前疾事其不濟
乎寡人大惑豈有人若此者乎管仲對曰臣聞登山之
神有俞兒者長尺而人物具焉霸王之君興而登山神
見且走馬前疾道也袪衣示前有水也右袪衣示從右
方涉也至卑耳之谿有贊水者曰從左方涉其深及冠
從右方涉其深至膝若右涉其大濟桓公立拜管仲於
馬前曰仲父之聖至若此寡人之抵罪也久矣管仲對
曰夷吾聞之聖人先知無形今已有形而後知之臣非
聖也善承教也
韓非子管仲隰朋從於桓公而伐孤竹春往冬反迷惑
失道管仲曰老馬之智可用也乃放老馬而随之遂得
道行山中無水隰朋曰蟻冬居山之陽夏居山之陰蟻
壤一寸而仞有水乃掘地遂得水以管仲之聖而隰朋
之智至其所不知不難師於老馬與蟻今人不知以其
愚心而師聖人之智不亦過乎(管子桓公曰天下之國莫彊於越今寡人欲北)
(舉事孤竹離枝恐越人之至為此有道乎管子對曰君請遏原流大夫立沼池令以矩游為樂則越人安敢至)
(桓公曰行事奈何管子對曰請以令隱三川立員都立大舟之都大身之都有深淵壘十仞令曰能游者賜千)
(金未能用金千齊民之游水不避吳越桓公終北舉事於孤竹離枝越人果至隠曲薔以水齊管子有扶身之)
(士五萬人以待戰於曲薔大敗越人此之謂水豫是時越一小國何稱天下莫彊且伐孤竹而備越何其遠)
(也按經𫝊無敗越事)
左傳三十一年夏六月齊侯來獻戎捷非禮也凡諸侯
有四夷之功則獻于王王以警于夷中國則否諸侯不
相遺俘(公羊傳齊大國也曷為親來獻戎捷威我也其威我奈何旗獲而過我也穀梁傳齊侯來獻)
(捷者内齊侯也不言使内與同不言使也獻戎捷軍得曰捷戎菽也)
說苑齊桓公將伐山戎孤竹使人請助于魯魯君進羣
臣而謀皆曰師行數千里入蠻夷之地必不反矣於是
魯許助之而不行齊已伐山戎孤竹而欲移兵於魯管
仲曰不可諸侯未親今又伐遠而還誅近鄰鄰國不親
非霸王之道君之所得山戎之寳器者中國之所鮮也
不可以不進周公之廟乎桓公乃分山戎之寳獻之周
公之廟明年起兵伐莒魯下令丁男悉發五尺童子皆
至孔子曰聖人轉禍為福報怨以德此之謂也(明年伐莒經)
(傳無聞)
左傳三十二年春城小穀為管仲也齊侯為楚伐鄭
之故請會于諸侯宋公請先見于齊侯夏遇于梁丘(穀梁)
(傳遇者志相得也梁丘在曹邾之閒去齊八百里非不能從諸侯而往也辭所遇遇所不遇大齊桓也)
(閔公元年)狄人伐邢管敬仲言於齊侯曰戎狄豺狼不可厭
也諸夏親暱不可棄也宴安酖毒不可懷也詩云豈不
懷歸畏此簡書簡書同惡相恤之謂也請救邢以從簡
書齊人救邢(穀梁傳善救邢也)(僖公元年)諸侯救邢邢人潰出奔
師師遂逐狄人具邢器用而遷之師無私焉
公羊傳救邢救不言次此其言次何不及事也不及事
者何邢已亡矣孰亡之蓋狄滅之曷為不言狄滅之為
桓公諱也曷為為桓公諱上無天子下無方伯天下諸
侯有相滅亡者桓公不能救則桓公耻之曷為先言次
而後言救君也君則其稱師何不與諸侯專封也曷為
不與實與而文不與文曷為不與諸侯之義不得專封
也諸侯之義不得專封則其曰實與之何上無天子下
無方伯天下諸侯有相滅亡者力能救之則救之可也
(穀梁傳救不言次言次非救也非救而曰救何也遂齊侯之意也是齊侯也齊侯也何用見其是齊侯也曹無)
(師曹師者曹伯也其不言曹伯何也以其不言齊侯不可言曹伯也其不言齊侯何也以其不足乎揚不言齊)
(侯也)
左傳夏邢遷于夷儀諸侯城之救患也凡諸侯救患分
災討罪禮也(公羊傳遷者何其意也遷之者何非其意也此一事也曷為復言齊師宋師曹師不)
(復言師則無以知其為一事也是穀梁傳遷者猶得其國家以往者也其地邢復見也向之師也使之如改)
(事然美齊侯之功也)秋楚人伐鄭鄭即齊故也盟于犖謀救鄭
也二年春諸侯城楚丘而封衛焉不書所會後也
公羊傳孰城城衛也曷為不言城衛滅也孰滅之蓋狄
滅之曷為不言狄滅之為桓公諱也曷為為桓公諱上
無天子下無方伯天下諸侯有相滅亡者桓公不能救
則桓公恥之也然則孰城之桓公城之曷為不言桓公
城之不與諸侯專封也曷為不與實與而文不與文曷
為不與諸侯之義不得專封諸侯之義不得專封則其
曰實與之何上無天子下無方伯天下諸侯有相滅亡
者力能救之則救之可也(公羊此文法屢用之義之所在不可變易穀梁傳楚)
(丘者何衛邑也國而曰城此邑也其曰城何也封衛也則其不言城衛何也衛未遷也其不言衛之遷焉何也)
(不與齊侯專封也其言城之者專辭也故非天子不得專封諸侯諸侯不得專封諸侯雖通其仁以義而不與)
(也故曰仁不勝道)
左傳秋盟于貫服江黃也(公羊傳江人黃人者何遠國之辭也遠國至矣則中國曷)
(為獨言齊宋至爾大國言齊宋遠國言江黃則以其餘為莫敢不至也穀梁傳貫之盟不期而至者江人黃)
(人也江人黃人者遠國之辭也中國稱齊宋遠國稱江黃以為諸侯皆來至也)冬楚人伐鄭
鬭章囚鄭耼伯(公羊傳三年齊人取舒其言取之何易也)秋會于陽穀謀
伐楚也
公羊傳此大會也曷為末言爾桓公曰無障谷無貯粟
無易樹子無以妾為妻
穀梁傳陽穀之會桓公端委搢笏而朝諸侯諸侯皆諭
乎桓公之志
左傳齊侯為陽穀之會來尋盟冬公子友如齊涖盟(公羊)
(傳莅盟者何往盟乎彼也其言來盟者何來盟于我也穀梁傳莅者位也其不曰前定也不言及者以國與)
(之也不言其人亦以國與之也)楚人伐鄭鄭伯欲成孔叔不可曰齊
方勤我棄德不祥齊侯與蔡姬乘舟于囿蕩公公懼
變色禁之不可公怒歸之未絶之也蔡人嫁之四年
春齊侯以諸侯之師侵蔡蔡潰遂伐楚楚子使與師言
曰君處北海寡人處南海唯是風馬牛不相及也不虞
君之涉吾地也何故管仲對曰昔召康公命我先君大
公曰五侯九伯女實征之以夹輔周室賜我先君履東
至于海西至于河南至于穆陵北至于無棣爾貢包茅
不入王祭不共無以縮酒寡人是徵昭王南征而不復
寡人是問對曰貢之不入寡君之罪也敢不共給昭王
之不復君其問諸水濱師進次于陘夏楚子使屈完如
師師退次于召陵齊侯陳諸侯之師與屈完乘而觀之
齊侯曰豈不穀是為先君之好是繼與不穀同好如何
對曰君惠徼福于敝邑之社稷辱收寡君寡君之願也
齊侯曰以此衆戰誰能禦之以此攻城何城不克對曰
君若以德綏諸侯誰敢不服君若以力楚國方城以為
城漢水以為池雖衆無所用之屈完及諸侯盟
公羊傳潰者何下叛上也國曰潰邑曰叛其言次于陘
何有俟也孰俟俟屈完也屈完者何楚大夫也何以不
稱使尊屈完也曷為尊屈完以當桓公也其言盟于師
盟于召陵何師在召陵也師在召陵則曷為再言盟喜
服楚也何言乎喜服楚楚有王者則後服無王者則先
叛夷狄也而亟病中國南夷與北狄交中國不絶若綫
桓公救中國而攘夷狄卒帖荆以此為王者之事也其
言來何與桓為主也前此者有事矣後此者有事矣則
曷為獨於此焉與桓公為主序績也
穀梁傳潰之為言上下不相得也侵淺事也侵蔡而蔡
潰以桓公為知所侵也不土其地不分其民明正也遂
繼事也次止也楚無大夫其曰屈完何也以其來會桓
成之為大夫也其不言使權在屈完也則是正乎曰非
正也以其來會諸侯重之也來者何内桓師也于師前
定也于召陵得志乎桓公也得志者不得志也以桓公
得志為僅矣屈完曰大國之以兵向楚何也桓公曰昭
王南征不反菁茅之貢不至故周室不祭屈完曰菁茅
之貢不至則諾昭王南征不反我將問諸江
韓非子蔡女為桓公妻桓公與之乘舟夫人蕩舟桓公
大懼禁之不止怒而出之乃且復召之因復更嫁之桓
公大怒將伐蔡仲父諫曰夫以寢席之戲不足以伐人
之國功業不可冀也請無以此為規也桓公不聽仲父
曰必不得已楚之菁茅不貢於天子三年矣君不如舉
兵為天子伐楚楚服因還襲蔡曰余為天子伐楚而蔡
不以兵聽從遂滅之此義於名而利於實故必有為天
子誅之名而有報讐之實
左傳許穆公卒于師葬之以侯禮也凡諸侯薨于朝會
加一等死王事加二等於是有以衮斂(穀梁傳諸侯死於國不地死於)
(外地死於師何為不地内桓師也)陳轅濤塗謂鄭申侯曰師出於陳
鄭之間國必甚病若出於東方觀兵於東夷循海而歸其
可也申侯曰善濤塗以告齊侯許之申侯見曰師老矣
若出於東方而遇敵懼不可用也若出於陳鄭之閒共
其資糧屝屨其可也齊侯說與之虎牢執轅濤塗秋伐
陳討不忠也
公羊傳濤塗之罪何辟軍之道也其辟軍之道奈何濤
塗謂桓公曰君既服南夷矣何不還師濱海而東服東
夷且歸桓公曰諾於是還師濱海而東大䧟於沛澤之
中顧而執濤塗執者曷為或稱侯或稱人稱侯而執者
伯討也稱人而執者非伯討也此執有罪何以不得為
伯討古者周公東征則西國怨西征則東國怨桓公假
塗于陳而伐楚則陳人不欲其反由已者師不正故也
不修其師而執濤塗古人之討則不然也(穀梁傳齊人者齊侯也其)
(人之何也於是哆然外齊侯也不正其踰國而執也不言其人及之者何内師也公羊傳楚已服矣何以致)
(伐楚叛盟也先穀梁傳有二事偶則以後事致後事小則以事致其以伐楚致大伐楚也)
左傳冬叔孫戴伯帥師會諸侯之師侵陳陳成歸轅濤
塗(五年)會于首止會王大子鄭謀寧周也陳轅宣仲怨
鄭申侯之反已於召陵故勸之城其賜邑曰美城之大
名也子孫不忘吾助子請乃為之請於諸侯而城之美
遂譖諸鄭伯曰美城其賜邑將以叛也申侯由是得罪
秋諸侯盟
穀梁傳及以會尊之也何尊焉王世子云者唯王之貳
也云可以重之存焉尊之也何重焉天子世子世天下
也無中事而復舉諸侯何也尊王世子而不敢與盟也
尊則其不敢與盟何也盟者不相信也故謹信也不敢
以所不信而加之尊者桓諸侯也不能朝天子是不臣
也王世子子也塊然受諸侯之尊已而立乎其位是不
子也桓不臣王世子不子則其所善焉何也是則變之
正也天子微諸侯不享覲桓控大國扶小國統諸侯不
能以朝天子亦不敢致天王尊王世子于首戴乃所以
尊天王之命也世子含王命會齊桓亦所以尊天王之
命也世子受之可乎是亦變之正也天子微諸侯不享
覲世子受諸侯之尊已而天王尊矣世子受之可也(公羊)
(傳曷為殊會王世子世子貴也世子猶世世子也諸侯何以不序一事而再見者前目而後凡也)
左傳王使周公召鄭伯曰吾撫女以從楚輔之以晉可
以少安鄭伯喜於王命而懼其不朝於齊也故逃歸不
盟孔叔止之曰國君不可以輕輕則失親失親患必至
病而乞盟所喪多矣君必悔之弗聽逃其師而歸(公羊傳其)
(言逃歸不盟者何不可使盟也不可使盟則其言逃歸何魯子曰蓋不以寡犯衆也穀梁傳以其去諸侯故)
(逃之也)(六年)夏諸侯伐鄭以其逃首止之盟故也圍新密
鄭所以不時城也(公羊傳邑不言圍此其言圍何彊也穀梁傳伐國不言圍邑此其言圍)
(何也病鄭也著鄭伯之罪也)秋楚子圍許以救鄭諸侯救許乃還
冬蔡穆侯將許僖公以見楚子於武城許男面縛銜璧
大夫衰絰士輿櫬楚子問諸逢伯對曰昔武王克殷微
子啟如是武王親釋其縛受其璧而祓之焚其櫬禮而
命之使復其所楚子從之(穀梁傳善救許也其不以救許致何也大伐鄭也)
七年春齊人伐鄭孔叔言於鄭伯曰諺有之曰心則不
競何憚於病既不能彊又不能弱所以斃也國危矣請
下齊以救國公曰吾知其所由來矣姑少待我對曰朝
不及夕何以待君夏鄭殺申侯以說于齊且用陳轅濤
塗之譖也初申侯申出也有寵於楚文王文王將死與
之璧使行曰唯我知女女專利而不厭予取予求不女
疵瑕也後之人將求多於女女必不免我死女必速行
無適小國將不女容焉既葬出奔鄭又有寵於厲公子
文聞其死也曰古人有言曰知臣莫若君弗可改也已
(公羊傳其稱國以殺何稱國以殺者君殺大夫之辭也穀梁傳稱國以大夫殺無罪也)
呂氏春秋荆文王曰莧譆數犯我以義違我以禮與處
則不安曠之而不穀得焉不以吾身爵之後世有聖人
將以非不榖於是爵之五大夫申侯伯善持養吾意吾
所欲則先我為之與處則安曠之而不穀喪焉不以吾
身遠之後世有聖人將以非不穀於是送而行之申侯
伯如鄭阿鄭君之心先為其所欲三年而知鄭國之政
也五月而鄭人殺之是後世之聖人使文王為善於上
世也
左傳秋盟于甯母謀鄭故也管仲言於齊侯曰臣聞之
招攜以禮懷遠以德德禮不易無人不懷齊侯修禮於
諸侯諸侯官受方物鄭伯使大子華聽命於會言於齊
侯曰洩氏孔氏子人氏三族實違君命若君去之以為
成我以鄭為内臣君亦無所不利焉齊侯將許之管仲
曰君以禮與信屬諸侯而以姦終之無乃不可乎子父
不奸之謂禮守命共時之謂信違此二者姦莫大焉公
曰諸侯有討於鄭未捷今苟有釁從之不亦可乎對曰
君若綏之以德加之以訓辭而帥諸侯以討鄭鄭將覆
亡之不暇豈敢不懼若總其罪人以臨之鄭有辭矣何
懼且夫合諸侯以崇德也會而列姦何以示後嗣夫諸
侯之會其德刑禮義無國不記記姦之位君盟替矣作
而不記非盛德也君其勿許鄭必受盟夫子華既為大
子而求介於大國以弱其國亦必不免鄭有叔詹堵叔
師叔三良為政未可閒也齊侯辭焉子華由是得罪於
鄭冬鄭伯使請盟于齊(穀梁傳衣裳之會也)八年春盟于洮謀
王室也鄭伯乞盟請服也(公羊傳王人者何微者也曷為序乎諸侯之上先王命也)
(乞盟者何處其所而請與也其處其所而請與奈何蓋酌之也穀梁傳王人之先諸侯何也貴王命也朝服)
(雖敝必加于上弁冕雖舊必加于首周室雖衰必先諸侯兵車之會也以向之逃歸乞之也乞者重辭也重是)
(盟也乞者處其所而請與也蓋汋之也)(九年)夏會于葵丘尋盟且修好禮
也王使宰孔賜齊侯胙曰天子有事於文武使孔賜伯
舅胙齊侯將下拜孔曰且有後命天子使孔曰以伯舅
耋老加勞賜一級無下拜對曰天威不違顔咫尺小白
余敢貪天子之命無下拜恐隕越於下以遺天子羞敢
不下拜下拜登受秋齊侯盟諸侯於葵丘曰凡我同盟
之人既盟之後言歸於好宰孔先歸遇晉侯曰可無會
也齊侯不務德而勤遠略故北伐山戎南伐楚西為此
會也東略之不知西則否矣其在亂乎君務靖亂無勤
於行晉侯乃還
公羊傳宰周公者何天子之為政者也桓之盟不日此
何以日危之也何危爾貫澤之會桓公有憂中國之心
不召而至者江人黃人也葵丘之會桓公震而矜之叛
者九國震之者何猶曰震震然矜之者何猶曰莫若我
也
穀梁傳天子之宰通于四海桓盟不日此何以日美之
也為見天子之禁故備之也葵丘之盟陳牲而不殺讀
書加于牲上壹明天子之禁曰母雍泉母訖糴母易樹
子母以妾為妻母使婦人與國事
管子葵丘之會天子使大夫宰孔致胙于桓公曰余一
人之命有事於文武使宰孔致胙且有後命曰以爾自
卑勞謂爾伯舅毋下拜桓公召管仲而謀管仲對曰為
君不君為臣不臣亂之本也桓公曰余乘車之會三兵
車之會六九合諸侯一匡天下北至於孤竹山戎穢貉
拘秦夏西至流沙西虞南至吳越已䍧牱&KR1320;不庾雕題
黑齒荆夷之國莫違寡人之命而中國卑我昔三代之
受命者其異於此乎管子對曰夫鳳凰鸞鳥不䧏而鷹
隼鴟梟豐庶神不格守龜不兆握粟而筮者屢中時雨
甘露不䧏飄風暴雨數臻五穀不蕃六畜不育而蓬蒿
藜&KR0034;竝興夫鳳凰之文前德義後日昌昔人之受命者
龍龜假河出圖雒出書地出乘黃今三祥未有見者雖
曰受命無乃失諸侯乎桓公懼
史記三十五年夏會諸侯于葵丘周襄王使宰孔賜桓
公文武胙彤弓矢大路命無拜桓公欲許之管仲曰不
可乃下拜受賜秋復會諸侯于葵丘益有驕色周使宰
孔會諸侯頗有叛者晉侯病後遇宰孔宰孔曰齊侯驕
矣第無行從之是時周室微唯齊楚秦晉為彊晉初與
會獻公死國内亂秦穆公辟遠不與中國會盟楚成王
初收荆蠻有之夷狄自置唯獨齊為中國會盟而桓公
能宣其德故諸侯賓會於是桓公稱曰寡人南伐至召
陵望熊山北伐山戎離枝孤竹西伐大夏涉流沙束馬
懸車登太行至卑耳山而還諸侯莫違寡人寡人兵車
之會三乘車之會六九合諸侯一匡天下昔三代受命
有何以異於此乎吾欲封泰山禪梁父管仲固諫不聽
乃說桓公以遠方珍怪物至乃得封桓公乃止齊桓
公既霸會諸侯于葵丘而欲封禪管仲曰古者封泰山
禪梁父者七十二家而夷吾所記者十有二焉昔無懷
氏封泰山禪云云虙羲封泰山禪云云神農封泰山禪
云云炎帝封泰山禪云云黃帝封泰山禪云云顓頊封
泰山禪云云帝俈封泰山禪云云堯封泰山禪云云舜
封泰山禪云云禹封泰山禪會稽湯封泰山禪云云周
成王封泰山禪社首皆受命然後得封禪桓公曰寡人
北伐山戎過孤竹西伐大夏涉流沙束馬懸車上卑耳
之山南伐至召陵登熊耳山以望江漢兵車之會三而
乘車之會六九合諸侯一匡天下諸侯莫違我昔三代
受命亦何以異乎於是管仲睹桓公不可窮以辭因設
之以事曰古之封禪鄗上之黍北里之禾所以為盛江
淮之間一茅三脊所以為藉也東海致比目之魚西海
致比翼之鳥然後物有不召而自至者十有五焉今鳳
凰麒麟不來嘉穀不生而蓬蒿藜莠茂鴟梟數至而欲
封禪毋乃不可乎於是桓公乃止
國語葵丘之會獻公將如會遇宰周公曰君可無會也
夫齊侯好示務施與力而不務德故輕致諸侯而重遣
之使至者勸而畔者慕懷之以典言薄其要結而厚德
之以示之信三屬諸侯存亾國三以示之施是以北伐
山戎南伐楚西為此會也譬之如室既鎮其甍矣又何
加焉吾聞之惠難徧也施難報也不徧不報卒於怨讐
夫齊侯將施惠如出責是之不果奉而暇晉是皇雖後
之會將在東矣君無懼焉其有勤也公乃還宰孔謂其
御曰晉侯將死矣景霍以為城而汾河涑澮以為淵戎
翟之民實環之汪是土也苟違其違誰能懼之今晉侯
不量齊德之豐否不度諸侯之勢釋其閉修而輕於行
道失其心矣君子失心鮮不夭昏是歲也獻公卒八年
為淮之會桓公在殯宋人伐之
左傳(十三年)夏會于鹹淮夷病把故且謀王室也(穀梁傳兵車之)
(會也)十四年春諸侯城緣陵而遷杞焉不書其人有闕
也
公羊傳孰城之城杞也曷為城把滅也孰滅之蓋徐莒
脅之曷為不言徐莒脅之為桓公諱也曷為為桓公諱
上無天子下無方伯天下諸侯有相滅亾者桓公不能
救則桓公恥之也然則孰城之桓公城之曷為不言桓
公城之不與諸侯專封也曷為不與實與而文不與文
曷為不與諸侯之義不得專封也諸侯之義不得專封
則其曰實與之何上無天子下無方伯天下諸侯有相
滅亾者力能救之則救之可也(仍用此文辭穀梁傳其曰諸侯散也聚而)
(曰散何也諸侯城有散辭也桓德衰矣)
左傳十五年春楚人伐徐徐即諸夏故也三月盟于牡
丘尋葵丘之盟且救徐也孟穆伯帥師及諸侯之師救
徐諸侯次于匡以待之秋伐厲以救徐也(公羊傳桓公之會不致此)
(何以致久也止穀梁傳兵車之會也遂繼事也次也有畏也善救徐也)冬宋人伐曹討
舊怨也楚敗徐于婁林徐恃救也(穀梁傳夷狄相敗志也)(十六年)
夏齊伐厲不克救徐而還十二月會于淮謀鄫且東略
也城鄫役人病有夜登丘而呼曰齊有亂不果城而還
(穀梁傳兵車之會也)十七年春齊人為徐伐英氏以報婁林之
役也師滅項淮之會公有諸侯之事未歸而取項齊人
以為討而止公秋聲姜以公故會齊侯于卞九月公至
書曰至自會猶有諸侯之事焉且諱之也
公羊傳孰滅之齊滅之曷為不言齊滅之為桓公諱也
春秋為賢者諱此滅人之國何賢爾君子之惡惡也疾
始善善也樂終桓公嘗有繼絶存亾之功故君子為之
諱也(穀梁傳孰滅之桓公也何以不言桓公也為賢者諱也項國也不可滅而滅之乎桓公知項之可滅)
(也而不知己之不可以滅也既滅人之國矣何賢乎君子惡惡疾其始善善樂其終桓公嘗有存亡繼絶之功)
(故君子為之諱也已上記桓公會盟征伐之事)
管子(大匡)桓公二年踐位召管仲管仲至公問曰社稷可
定乎管仲對曰君霸王社稷定君不霸王社稷不定公
曰吾不敢至於此其大也定社稷而已管仲又請君曰
不能管仲辭於君曰君免臣於死臣之幸也然臣之不
死糺也為欲定社稷也社稷不定臣祿齊國之政而不
死糺也臣不敢乃走出至門公召管仲管仲反公汗出
曰勿已其勉霸乎管仲再拜稽首而起曰今日君成霸
臣貪承命趨立於相位乃令五官行事異日公告管仲
曰欲以諸侯之閒無事也小修兵革管仲曰不可百姓
病公先與百姓而藏其兵與其厚於兵不如厚於人齊
國之社稷未定公未始於人而始於兵外不親於諸侯
内不親於民公曰諾政未能有行也二年桓公彌亂又
告管仲曰欲繕兵管仲又曰不可公不聽果為兵桓公
與宋夫人飲船中夫人蕩船而懼公公怒出之宋受而
嫁之蔡侯明年公怒告管仲曰欲伐宋管仲曰不可臣
聞内政不修外舉事不濟公不聽果伐宋諸侯興兵而
救宋大敗齊師公怒歸告管仲曰請修兵革吾士不練
吾兵不實諸侯故敢救吾讐内修兵革管仲曰不可齊
國危矣内奪民用士勸於勇外亂之本也外犯諸侯民
多怨也為義之士不入齊國安得無危鮑叔曰公必用
夷吾之言公不聽乃令四封之内修兵關市之征侈之
公乃遂用以勇授祿鮑叔謂管仲曰異日者公許子霸
今國彌亂子將何如管仲曰吾君惕其智多誨姑少胥
其自及也鮑叔曰比其自及也國無闕亡乎管仲曰未
也國中之政夷吾尚微為焉亂乎尚可以待外諸侯之
佐既無有吾二人者未有敢犯我者明年朝之爭祿相
刺裚領而刎頸者不絶鮑叔謂管仲曰國死者衆矣毋
乃害乎管仲曰安得已然此皆其貪民也夷吾之所患
者諸侯之為義者莫肯入齊齊之為義者莫肯仕此夷
吾之所患也若夫死者吾安用而愛之公又内修兵三
年桓公將伐魯曰魯與寡人近於是其救宋也疾寡人
且誅焉管仲曰不可臣聞有土之君不勤於兵不忌於
辱不輔其過則社稷安勤於兵忌於辱輔其過則社稷
危公不聽興師伐魯造於長勺魯莊公興師逆之大敗
之桓公曰吾兵猶尚少吾參圍之安能圉我四年修兵
同甲十萬車五千乘謂管仲曰吾士既練吾兵既多寡
人欲服魯管仲喟然歎曰齊國危矣君不競於德而競
於兵天下之國帶甲十萬者不鮮矣吾欲發小兵以服
大兵内失吾衆諸侯設備吾人設詐國欲無危得已乎
公不聽果伐魯魯不敢戰去國五十里而為之關魯請
比於關内以從于齊齊亦毋復侵魯桓公許諾魯人請
盟曰魯小國也固不帶劒今而帶劒是交兵聞於諸侯
君不如已請去兵桓公曰諾乃令從者毋以兵管仲曰
不可諸侯加忌於君君如是以退可君果弱魯君諸侯
又加貪於君後有事小國彌堅大國設備非齊國之利
也桓公不聽管仲又諫曰君必不去魯胡不用兵曹劌
之為人也堅彊以忌不可以約取也桓公不聽果與之
遇莊公自懷劒曹劌亦懷劒踐壇莊公抽劒其懷曰魯
之境去國五十里亦無不死而已左椹桓公右自承曰
均之死也戮死於君前管仲走君曹劌抽劒當兩階之
閒曰二君將改圖無有進者管仲曰君與地以汶為竟
桓公許諾以汶為竟而歸桓公歸而修於政不修於兵
革自圉辟人以過弭師五年宋伐杞桓公謂管仲與鮑
叔曰夫宋寡人固欲伐之無若諸侯何夫杞明王之後
也今宋伐之予欲救之其可乎管仲對曰不可臣聞内
政之不修外舉義不信君將外舉義以行先之則諸侯
可令附桓公曰於此不救後無以伐宋管仲曰諸侯之
君不貪於土貪於土必勤於兵勤於兵必病於民民病
則多詐夫詐密而後動者勝詐則不信於民夫不信於
民則亂内動則危於身是以古之人聞先王之道者不
競於兵桓公曰然則奚若管仲對曰以臣則不而令人
以重幣使之使之而不可君受而封之桓公問鮑叔曰
奚若鮑叔曰公行夷吾之言公乃命曹孫宿使於宋宋
不聽果伐杞桓公築緣陵以封之予車百乘甲一千明
年狄人伐邢邢君出致於齊桓公築夷儀以封之予車
百乘卒千人明年狄人伐衛衛君出致於虚桓公且封
之隰朋賓胥吾諫曰不可三國所以亡者絶以小今君
&KR0008;封亡國國盡若何桓公問管仲曰奚若管仲曰君有
行之名安得有其實君其行也公又問鮑叔鮑叔曰君
行夷吾之言桓公築楚丘以封之與車三百乘甲五千
既以封衛明年桓公問管仲將何行管仲對曰公内修
政而勸民可以信於諸侯矣君許諾乃輕税弛關市之
征為賦祿之制既已管仲又請曰問病臣願賞而無罰
五年諸侯可令傅公曰諾既行之管仲又請曰諸侯之
禮令齊以豹皮往小侯以鹿皮報齊以馬往小侯以犬
報桓公許諾行之管仲又請賞於國以及諸侯君曰諾
行之管仲賞於國中君賞於諸侯諸侯之君有行事善
者以重幣賀之從列士以下有善者衣裳賀之凡諸侯
之臣有諫其君而善者以璽問之以信其言公既行之
又問管仲曰何行管仲曰隰朋聰明捷給可令為東國
賓胥無堅彊以良可以為西土衛國之教危傅以利公
子開方之為人也慧以給不能久而樂始可游於衛魯
邑之教好邇而訓於禮季友之為人也恭以精博於糧
多小信可游於魯楚國之教巧文以利不好立大義而
好立小信蒙孫博於教而文巧於辭不好立大義而好
結小信可游於楚小侯既服大侯既附夫如是則始可
以施政矣君曰諾乃游公子開方於衛游季友於魯游
蒙孫於楚五年諸侯附狄人伐桓公告諸侯曰請救伐
諸侯許諾大侯車二百乘卒二千人小侯車百乘卒千
人諸侯皆許諾齊車千乘卒先致緣陵戰於後故敗狄
其車甲與貨小侯受之大侯近者以其縣分之不踐其
國北州侯莫來桓公遇南州侯於召陵曰狄為無道犯
天子令以伐小國以天子之故敬天之命令以救伐北
州侯莫至上不聽天子令下無禮諸侯寡人請誅於北
州之侯諸侯許諾桓公乃北伐令支下鳬之山斬孤竹
遇山戎顧問管仲曰將何行管仲對曰君教諸侯為民
聚食諸侯之兵不足者君助之發如此則始可以加政
矣桓公乃告諸侯必足三年之食安以其餘修兵革兵
革不足以引其事告齊齊助之發既行之公又問管仲
曰何行管仲對曰君會其君臣父子則可以加政矣公
曰會之道奈何曰諸侯毋專立妾以為妻毋專殺大臣
毋國勞毋專予祿士庶人毋專棄妻毋曲隄毋貯粟毋
禁材行此卒歲則始可以罰矣君乃布之於諸侯諸侯
許諾受而行之卒歲吳人伐穀桓公告諸侯未徧諸侯
之師竭至以待桓公桓公以車千乘會諸侯于竟都師
未至吳人逃諸侯皆罷桓公歸問管仲曰將何行管仲
曰可以加政矣曰從今以往二年適子不聞孝不聞愛
其弟不聞敬老國良三者無一焉可誅也諸侯之臣及
國事三年不聞善可罰也君有過大夫不諫士庶人有
善而大夫不進可罰也士庶人聞之吏賢孝悌可賞也
桓公受而行之近侯莫不請事兵車之會六乘車之會
三饗國四十有二年(篇内所記國異事異年異與經傳多不合而叙法簡古)(霸形)
桓公在位管仲隰朋見立有閒有貳鴻飛而過之桓公
歎曰仲父今彼鴻鵠有時而南有時而北有時而往有
時而來四方無遠所欲至而至焉非唯有羽翼之故是
以能通其意於天下乎管仲隰朋不對桓公曰二子何
故不對管子對曰君有霸王之心而夷吾非霸王之臣
也是以不敢對桓公曰仲父胡為然盍不當言寡人其
有鄉乎寡人之有仲父也猶飛鴻之有羽翼也若濟大
水有舟楫也仲父不一言教寡人寡人之有耳將安聞
道而得度哉管子對曰君若將欲霸王舉大事乎則必
從其本事矣桓公變躬遷席拱手而問曰敢問何謂其
本管子對曰齊國百姓公之本也人甚憂飢而税斂重
人甚懼死而刑政險人甚傷勞而上舉事不時公輕其
税斂則人不憂飢緩其刑政則人不懼死舉事以時則
人不傷勞桓公曰寡人聞仲父之言此三者聞命矣不
敢擅也將薦之先君於是命百官有司削方墨筆明日
皆朝於大廟之門朝定令於百吏使税者百一鍾孤幼
不刑澤梁時縱關譏而不征市書而不賦近者示之以
忠信遠者示之以禮義行此數年而民歸之如流水此
其後宋伐杞狄伐邢衛桓公不救祼體紉胸稱疾召管
仲曰寡人有千歲之食而無百歲之夀今有疾病姑樂
乎管子曰諾於是令之縣鐘磬之榬陳歌舞竿瑟之樂
日殺數十牛者數旬羣臣進諫曰宋伐杞狄伐邢衛君
不可不救桓公曰寡人有千歲之食而無百歲之夀今
又疾病姑樂乎且彼非伐寡人之國也伐鄰國也子無
事焉宋已取杞狄已拔邢衛矣桓公起行筍虡之閒管
子從至大鐘之西桓公南面而立管仲北鄉對之大鐘
鳴桓公視管仲曰樂夫仲父管子對曰此臣之所謂哀
非樂也臣聞之古者之言樂於鐘磬之閒者不如此言
脱於口而令行乎天下游鐘磬之閒而無四面兵革之
憂今君之事言脱於口令不得行於天下在鐘磬之閒
而有四面兵革之憂此臣之所謂哀非樂也桓公曰善
於是伐鐘磬之縣併歌舞之樂宮中虚無人桓公曰寡
人以伐鐘磬之縣併歌舞之樂矣請問所始於國將為
何行管子對曰宋伐把狄伐邢衛而君之不救也臣請
以慶臣聞之諸侯爭於彊者勿與分於彊今君何不定
三君之處哉於是桓公曰諾因命以車百乘卒千人以
緣陵封杞車百乘卒千人以夷儀封邢車五百乘卒五
千人以楚丘封衛桓公曰寡人以定三國之居處矣今
又將何行管子對曰臣聞諸侯貪於利勿與分於利君
何不發虎豹之皮文錦以使諸侯令諸侯以縵帛鹿皮
報桓公曰諾於是以虎豹皮文錦使諸侯諸侯以縵帛
鹿皮報則令固始行於天下矣此其後楚人攻宋鄭燒
焫熯焚鄭地使城壊者不得復築也屋之燒者不得復
葺也令其人有喪雌雄居室如鳥鼠處穴要宋田夹塞
兩川使水不得東流東山之西水深滅垝四百里而後
可田也楚欲吞宋鄭而畏齊曰思人衆兵彊能害己者
必齊也於是乎楚王號令於國中曰寡人之所明於人
君者莫如桓公所賢於人臣者莫如管仲明其君而賢
其臣寡人願事之誰能為我交齊者寡人不愛封侯之
君焉於是楚國之賢士皆抱其重寳幣帛以事齊桓公
之左右無不受重寳幣帛者於是桓公召管仲曰寡人
聞之善人者人亦善之今楚王之善寡人一甚矣寡人
不善將拂於道仲父何不遂交楚哉管子對曰不可楚
人攻宋鄭燒焫熯焚鄭地使城壞者不得復築也屋之
燒者不得復葺也令人有喪雌雄居室如鳥鼠處穴要
宋田夹塞兩川使水不得東流東山之西水深滅垝四
百里而後可田也楚欲吞宋鄭思人衆兵彊而能害己
者必齊也是欲以文克齊而以武取宋鄭也楚取宋鄭
而不知禁是失宋鄭也禁之則是又不信於楚也知失
於内兵困於外非善舉也桓公曰善然則若何管子對
曰請興兵而南存宋鄭而令曰無攻楚言與楚王遇至
於遇上而以鄭城與宋水為請楚若許則是我以文令
也楚若不許則遂以武令焉桓公曰善於是遂興兵而
南存宋鄭與楚王遇于召陵之上而令於遇上曰毋貯
粟毋曲隄毋擅廢適子毋置妾以為妻因以鄭城與宋
水為請於楚楚人不許遂退七十里而舍使軍人城鄭
南之地立百代城焉曰自此而北至於河者鄭自城之
而楚不敢隳也東發宋田夹兩川使水復東流而楚不
敢塞也遂南伐及踰方城濟於汝水望汶山南致楚越
之君而西伐秦北伐狄東存晉公於南北伐孤竹還存
燕公兵車之會六乘車之會三九合諸侯反位已霸修
鐘磬而復樂管子曰此臣之所謂樂也(疎散歷落如不關應而關應)
(文境妙絶)桓公明日弋在廩管仲隰朋朝公望二子㢮弓
脱釬而迎之曰今夫鴻鵠春北而秋南而不失其時夫
唯有羽翼以通其意於天下乎今孤之不得意於天下
非皆二子之憂也桓公再言二子不對桓公曰孤既言
矣二子何不對乎管仲對曰今夫人患勞而上使不時
人患飢而上重斂焉人患死而上急刑焉如此而又近
有色而遠有德雖鴻鵠之有翼濟大水之有舟楫也其
將若君何桓公蹵然逡遁管仲曰昔先王之理人也蓋
人有患勞而上使之以時則人不患勞也人患飢而上
薄斂焉則人不患飢矣人患死而上寬刑焉則人不患
死矣如此而近有德而遠有色則四封之内視君其猶
父母邪四方之外歸吾其猶流水乎公輟射援綏而乘
自御管仲為左隰朋參乘朔月三日進二子於里官再
拜頓首曰孤之聞二子之言也耳加聰而視加明於孤
不敢獨聽之薦之先祖管仲隰朋再拜頓首曰如君之
王也此非臣之言也君之教也於是管仲與桓公盟誓
為令曰老弱勿刑參宥而後弊關幾而不正市正而不
布山林梁澤以時禁發而不正也草封澤鹽者之歸之
也譬若市人三年教人四年選賢以為長五年始興車
踐乘遂南伐楚門傅施城北伐山戎出冬蔥與戎菽布
之天下果三匡天子而九合諸侯(敘事重複駮異處當是諸家各記所聞)
(管子書知不出一手矣)
呂氏春秋齊桓公合諸侯衛人後至公朝而與管仲謀
伐衛退朝而入衛姬望見君下堂再拜請衛君之罪公
曰吾於衛無故子曷為請對曰妾望君之入也足高氣
彊有伐國之志也見妾而有動色伐衛也明日君朝揖
管仲而進之管仲曰君舍衛乎公曰仲父安識之管仲
曰君之揖朝也恭而言也徐見臣而有慚色臣是以知
之君曰善仲父治外夫人治内寡人知終不為諸侯笑
矣齊桓公與管仲謀伐莒謀未發而聞於國桓公怪
之曰與仲父謀伐莒謀未發而聞於國其故何也管仲
曰國必有聖人也桓公曰譆日之役者有執蹠&KR3224;而上
視者意者其是邪乃令復役無得相代少頃東郭牙至
管仲曰此必是已乃令實者延之而上分級而立管子
曰子邪言伐莒者對曰然管仲曰我不言伐莒子何故
言伐莒對曰臣聞君子善謀小人善意臣竊意之也管
仲曰我不言伐莒子何以意之對曰臣聞君子有三色
顯然善樂者鐘鼓之色也湫然清淨者衰絰之色也艴
然充盈手足矜者兵革之色也日者臣望君之在臺上
也艴然充盈手足矜者此兵革之色也君呿而不&KR0008;所
言者莒也君舉臂而指所當者莒也臣竊以慮諸侯之
不服者其惟莒乎臣故言之(謀衛伐莒事於傳未聞)
管子楚伐莒莒君使人求救於齊桓公將救之管仲曰
君勿救也公曰其故何也管仲對曰臣與其使者言三
辱其君顔色不變臣使官無滿其禮三強其使者爭之
以死莒君小人也君勿救桓公果不救而莒亡(此時莒不亡)
韓非子晉人伐邢齊桓公將救之鮑叔曰太蚤邢不亡
晉不敝晉不敝齊不重且夫持危之功不如存亡之德
大君不如晚救之以敝晉齊實利待邢亡而復存之其
名實美桓公乃弗救(伐邢者狄而非晉也)
管子桓公曰四夷不服恐其逆政游於天下而傷寡人
寡人之行為此有道乎管子對曰吳越不朝珠象而以
為幣乎發朝鮮不朝請文皮&KR0008;服而以為幣乎禺氏不
朝請以白璧為幣乎崑崙之虛不朝請以璆琳瑯玕為
幣乎故夫握而不見於手含而不見於口而辟千金者
珠也然後八千里之吳越可得而朝也一豹之皮容金
而金也然後八千里之發朝鮮可得而朝也懷而不見
於抱挟而不見於掖而辟千金者白璧也然後八千里
之禺氏可得而朝也簪珥而辟千金者璆琳瑯玕也然
後八千里之崑崙之虛可得而朝也故物無立事無接
遠近無以相因則四夷不得而朝矣桓公曰魯梁之
於齊也千穀也蠭螫也齒之有脣也今吾欲下魯梁何
行而可管子對曰魯梁之民俗為綈公服綈令左右服
之民從而服之公因令齊勿敢為必仰於魯梁則是魯
梁釋其農事而作綈矣桓公曰諾即為服於泰山之陽
十日而服之管子告魯梁之賈人曰子為我致綈千匹
賜子金三百斤什至而金三千斤則是魯梁不賦於民
財用足也魯梁之君聞之則教其民為綈十三月而管
子令人之魯梁魯梁郭中之民道路揚塵十步不相見
絏繑而踵相随車轂&KR0034;騎連伍而行管子曰魯梁可下
矣公曰奈何管子對曰公宜服帛率民去綈閉關毋與
魯梁通使公曰諾後十月管子令人之魯梁魯梁之民
餓餒相及應聲之正無以給上魯梁之君即令其民去
綈修農穀不可以三月而得魯梁之人糴十百齊糴十
錢二十四月魯梁之民歸齊者十分之六三年魯梁之
君請服(此篇又載有服萊莒楚代衡山等事事既相類種種悠繆今不具錄)
說苑齊桓公之時霖雨十旬桓公欲伐漅陵其城之値
雨也未合管仲隰朋以卒徒造於門桓公曰徒衆何以
為管仲對曰臣聞之雨則有事夫漅陵不能雨臣請攻
之公曰善遂興師伐之既至天卒閒外士在内矣桓公
曰其有聖人乎乃還旗而去之(已上别記事蹟異同)
管子桓公踐位令釁社塞禱祝鳬已疵獻胙祝曰除君
苛疾與君之多虚而少實桓公不說瞑目而視祝鳬已
疵祝鳬已疵授酒而祭之曰又與君之若賢桓公怒將
誅之而未也以復管仲管仲以是知桓公之可以霸也
桓公外舍而不鼎饋中婦諸子謂宮人盍不出從乎
君將有行宮人皆出從公怒曰孰謂我有行者宮人曰
賤妾聞之中婦諸子公召中婦諸子曰女焉聞吾有行
也對曰妾人聞之君外舍而不鼎饋非有内憂必有外
患今君外舍而不鼎饋君非有内憂也妾是以知君之
將有行也公曰善此非吾所與女及也而言乃至焉吾
是以語女吾欲致諸侯而不至為之奈何中婦諸子曰
自妾之身之不為人持接也未嘗得人之布織也意者
更容不審邪明日管仲朝公告之管仲曰此聖人之言
也君必行也
淮南子桓公立政去食肉之獸食粟之鳥係置之網三
舉而百姓說(韓詩外傳同)
說苑齊桓公謂管仲曰吾國甚小而財用甚少而羣臣
衣服輿馬甚汏吾欲禁之可乎管仲曰臣聞之君嘗之
臣食之君好之臣服之今君之食也必桂之漿衣練紫
之衣狐白之裘此羣臣之所奢大也詩曰不躬不親庶
民不信君欲禁之胡不自親乎桓公曰善於是更置練
帛之衣大白之冠朝一年而齊國儉也
韓非子齊桓公好服紫一國盡服紫當是時也五素不
得一紫桓公患之謂管仲曰寡人好服紫紫貴甚一國
百姓好服紫不已寡人奈何管仲曰君何不試勿衣紫
也謂左右曰吾甚惡紫之臭於是左右適有衣紫而進
者公必曰少却吾惡紫臭公曰諾於是日郎中莫衣紫
其明日國中莫衣紫三日境内莫衣紫也一曰齊王好
衣紫齊人皆好也齊國五素不得一紫齊王患紫貴傅
說王曰詩云不躬不親庶民不信今王欲民無衣紫者
王請自解紫衣而朝羣臣有紫衣進者曰益遠寡人惡
臭是日也郎中莫衣紫是月也國中莫衣紫是歲也境
内莫衣紫(韓子每好一事兩載意趣自饒)齊國好厚葬布帛盡於衣
衾材木盡於棺椁桓公患之以告管仲曰布帛盡則無
以為蔽材木盡則無以為守備而人厚葬之不休禁之
奈何管仲對曰凡人之有為也非名之則利之也於是
乃下令曰棺椁過度者戮其尸罪夫當喪者夫戮尸無
名罪當喪者無利人何故為之也
管子桓公曰四郊之民貧商賈之民富寡人欲殺商賈
之民以益四郊之民為之奈何管子對曰請以令決瓁
洛之水通之杭莊之閒桓公曰諾行令未能一歲四郊
之民殷然益富商賈之民廓然益貧桓公召管子而問
曰此其故何也管子對曰決瓁洛之水通之杭莊之閒
則屠沽之汁肥流水則蟁虻巨雄翡燕小鳥皆歸之宜
昏飲此水上之樂也賈人蓄物而賣為讐買為取市未
央畢而委舍其守列投蟁蛇巨雄新冠五尺請挾彈懷
丸游水上彈翡燕小鳥被於暮故賤賣而貴買四郊之
民賣賤何為不富哉商賈之人何為不貧乎桓公曰善
桓公問管子曰民飢而無食寒而無衣應聲之正無
以給上室屋漏而不居牆垣壊而不築為之奈何管子
對曰沐涂樹之枝也桓公曰諾令謂左右伯沐涂樹之
枝左右伯受沐涂樹之枝闊其年民被白布清中而濁
應聲之正有以給上室屋漏者得居牆垣壊者得築公
召管子問曰此何故也管子對曰齊者夷萊之國也一
樹而百乘息其下者以其不&KR0008;也衆鳥居其上丁壯者
胡丸操彈居其下終日不歸父老柎枝而論終日不歸
歸市亦惰倪終日不歸今吾沐涂樹之枝日中無尺寸
之陰出入者長時行者疾走父老歸而治生丁壯者歸
而薄業彼臣歸其三不歸此以鄉不資也桓公曰五
衢之民衰然多衣弊而屨穿寡人欲使帛布絲纊之賈
賤為之有道乎管子曰請以令沐途旁之樹枝使無尺
寸之陰桓公曰諾行令未能一歲五衢之民皆多衣帛
完屨桓公召管子而問曰此其何故也管子對曰途旁
之樹未沐之時五衢之民男女相好往來之市者罷市
相睹樹下談語終日不歸男女當壯扶輦推輿相睹樹
下戲笑超距終日不歸父老相睹樹下論議玄語終日
不歸是以田不發五穀不播桑麻不種蠒縷不治内嚴
一家而三不歸則帛布絲纊之賈安得不貴桓公曰善
(變語俱勝)
韓非子桓公微服而行於民閒有鹿門稷者行年七十
而無妻桓公問管仲曰有民老而無妻者乎管仲曰有
鹿門稷者行年七十矣而無妻桓公曰何以令之有妻
管仲曰臣聞之上有積財則民臣必匱乏於下宮中有
怨女則有老而無妻者桓公曰善令於宮中女子未嘗
御出嫁之乃令男子年二十而室女年十五而嫁則内
無怨女外無曠夫
說苑桓公之平陵見家人有年老而自飬者公問其故
對曰吾有子九人家貧無以妻之吾使傭而未返也桓
公取外御者五人妻之筦仲入見曰公之施惠不亦小
矣公曰何也對曰公待所見而施惠焉則齊國之有妻
者少矣公曰若何筦仲曰令國丈夫三十而室女子十
五而嫁齊桓公出獵逐鹿而走入山谷之中見一老
公而問之曰是為何谷對曰為愚公之谷桓公曰何故
對曰以臣名之桓公曰今視公之儀狀非愚人也何為
以公名對曰臣請陳之臣故畜牸牛生子而大賣之而
買駒少年曰牛不能生馬遂持駒去傍鄰聞之以臣為
愚故名此谷為愚公之谷桓公曰公誠愚矣夫何為而
與之桓公遂歸明日朝以告管仲管仲正衿再拜曰此
夷吾之愚也使堯在上咎繇為理安有取人之駒者乎
若有見暴如是叟者又必不與也公知獄訟之不正故
與之耳請退而修政孔子曰弟子記之桓公霸君也管
仲賢佐也猶有以智為愚者也況不及桓公管仲者也
新序桓公田至於麥丘見麥丘邑人問之子何為者也
對曰麥丘邑人也公曰年幾何對曰八十有三矣公曰
美哉夀乎子其以子夀祝寡人麥丘邑人曰祝主君使
主君甚夀金玉是賤人為寳桓公曰善哉至德不孤善
言必再吾子其復之麥丘邑人曰祝主君使主君無羞
學無惡下問賢者在旁諫者得人桓公曰善哉至德不
孤善言必三吾子其復之麥丘邑人曰祝主君使主君
無得罪於羣臣百姓桓公怫然作色曰吾聞之子得罪
於父臣得罪於君未嘗聞君得罪於臣者也此一言者
非夫二言者之匹也子更之麥丘邑人坐拜而起曰此
一言者夫二言之長也子得罪於父可以因姑姊叔父
而觧之父能赦之臣得罪於君可以因便辟左右而謝
之君能赦之昔桀得罪於湯紂得罪於武王此則君之
得罪於其臣者也莫為謝至今不赦公曰善賴國家之
福社稷之靈使寡人得吾子於此扶而載之自御以歸
禮之於朝封之以麥丘而斷政焉(晏子春秋作景公事)昔者
齊桓公出遊於野見亡國故城郭氏之墟問於野人曰
是為何墟野人曰是為郭氏之墟桓公曰郭氏者曷為
墟野人曰郭氏者善善而惡惡桓公曰善善而惡惡人
之善行也其所以為墟者何也野人曰善善而不能行
惡惡而不能去是以為墟也桓公歸以語管仲曰其人
為誰桓公曰不知也管仲曰君亦一郭氏也於是桓公
招野人而賞焉(胡氏取此以為春秋郭公傳)
韓詩外傳齊桓公出遊遇一丈夫裒衣應步帶著桃殳
桓公怪而問之曰是何名何經所在何篇所居何以斥
逐何以避余丈夫曰是名二桃桃之為言亡也夫日日
慎桃何患之有故亡國之社以戒諸侯庶人之戒在於
桃殳桓公說其言與之共載來年正月庶人皆佩詩曰
殷監不遠
管子桓公將東游問於管仲曰我游猶軸轉斛南至瑯
邪司馬曰亦先王之游已何謂也管仲對曰先王之游
也春出原農事之不本者謂之游秋出補人之不足者
謂之夕夫師行而糧食其民者謂之亡從樂而不反者
謂之荒先王有游夕之業於人無荒亡之行於身桓公
退再拜命曰寳法也
呂氏春秋管仲觴桓公日暮矣桓公樂之而徵燭管仲
曰臣卜其晝未卜其夜君可以出矣公不說曰仲父年
老矣寡人與仲父為樂將幾之請夜之管仲曰君過矣
夫厚於味者薄於德沈於樂者反於憂壯而怠則失時
老而懈則無名臣乃今將為君勉之若何其沈於酒也
(語亦見上)
韓詩外傳齊桓公置酒令諸侯大夫曰後者飲一經程
管仲後當飲一經程飲其一半而棄其半桓公曰仲父
當飲一經程而棄之何也管仲曰臣聞之酒入口者舌
出舌出者棄身與其棄身不寧棄酒乎桓公曰善詩曰
荒湛于酒
韓非子齊桓公飲酒醉遺其冠恥之三日不朝管仲曰
此非有國之恥也公胡其不雪之以政公曰善因發倉
囷賜貧窮論囹圄出薄罪處三日而民歌之曰公胡不
復遺冠乎或曰管仲雪桓公之恥於小人而生桓公之
耻於君子矣使桓公發倉囷而賜貧窮論囹圄而出薄
罪非義也不可以雪耻使之而義也桓公宿義須遺冠
而後行之則是桓公行義為遺冠也是雖雪遺冠之耻
於小人而亦遺宿義之耻於君子矣且夫發倉囷而賜
貧窮者是賞無功也論囹圄而出薄罪者是不誅過也
夫賞無功則民偷幸而望於上不誅過則民不懲而易
為非此亂之本也安可以雪耻哉齊桓公時有處士
曰小臣稷桓公三往而弗得見桓公曰吾聞布衣之士
不輕爵祿無以易萬乘之主萬乘之主不好仁義亦無
以下布衣之士於是五往乃得見之(新序天下聞之皆曰桓公猶下布衣)
(之士而况國君乎於是相率而朝靡有不至桓公所以九合諸侯一匡天下者遇士於是也詩云有覺德行四)
(國順之桓公其以之矣)
說苑齊桓公設庭燎為士之欲造見者期年而士不至
於是東野鄙人有以九九之術見者桓公曰九九何足
以見乎鄙人對曰臣非以九九為足以見也臣聞主君
設庭燎以待士期年而士不至夫士之所以不至者君
天下賢君也四方之士皆自以論而不及君故不至也
夫九九薄能耳而君猶禮之况賢於九九乎夫太山不
辭壤石江海不逆小流所以成大也詩云先民有言詢
於芻蕘言博謀也桓公曰善乃因禮之期月四方之士
相攜而竝至詩曰自堂徂基自羊徂牛言以内及外以
小及大也(燕昭王禮郭隗蓋用此術)齊桓公問於甯戚曰筦子
今年老矣為棄寡人而就世也吾恐法令不行人多失
職百姓疾怨國多盜賊吾何如而使姦邪不起民衣食
足乎甯戚對曰要在得賢而任之桓公曰得賢奈何甯
戚對曰開其道路察而用之尊其位重其祿顯其名則
天下之士騷然舉足而至矣桓公曰既以舉賢士而用
之矣微夫子幸而臨之則未有布衣屈竒之士踵門而
求見寡人者甯戚對曰是君察之不明舉之不顯而用
之疑官之卑祿之薄也且夫國之所以不得士者有五
阻焉主不好士諂諛在旁一阻也言便事者未嘗見用
二阻也壅塞掩蔽必因近習然後見察三阻也訊獄詰
窮其辭以法過之四阻也執事適欲擅國權命五阻也
去此五阻則豪俊竝興賢智求處五阻不去則上蔽吏
民之情下塞賢士之路是故明王聖主之治若夫江海
無不受故長為百川之主明王聖君無不容故安樂而
長久因此觀之則安主利人者非獨一士也桓公曰善
吾將著夫五阻以為戒本也
管子客或欲見於齊桓公請仕上官授祿千鍾公以告
管仲曰君予之客聞之曰臣不仕矣公曰何故對曰臣
聞取人以人者其去人也亦用人吾不仕矣
禮記孔子曰管仲遇盜取二人焉上以為公臣曰其所
與遊辟也可人也管仲死桓公使為之服宦於大夫者
之為之服也自管仲始也有君命焉爾也(雜記)
韓非子宋人有酤酒者升概甚平遇客甚謹為酒甚美
縣幟甚高著然不售酒酸怪其故問其所知長者楊倩
倩曰汝狗猛邪曰狗猛則酒何故而不售曰人畏焉或
令孺子懷錢挈壺罋而往酤而狗迓而齕之此酒所以
酸而不售也夫國亦有狗有道之士懷其術而欲以明
萬乘之主大臣為猛狗迎而齕之此人主之所以蔽脅
而有道之士所以不用也故桓公問管仲曰治國最奚
患對曰最患社鼠矣公曰何患社鼠哉對曰君亦見夫
為社者乎樹木而塗之鼠穿其閒堀穴託其中燻之則
恐焚木灌之則恐塗陁此社鼠之所以不得也今人君
之左右出則為勢重而收利於民入則比周而蔽惡於
君内閒主之情以告外外内為重諸臣百吏以為富吏
不誅則亂法誅之則君不安據而有之此亦國之社鼠
也故人臣執柄而擅禁明為己者必利而不為己者必
害此亦猛狗也夫大臣為猛狗而齕有道之士矣左右
又為社鼠而閒主之情矣人主不覺如此主焉得無壅
國焉得無亾乎(晏子對景公同)
說苑孟簡子相梁并衛有罪而走齊筦仲迎而問之曰
吾子相梁并衛之時門下使者幾何人矣孟簡子曰門
下使者有三千餘人筦仲曰今與幾何人來對曰臣與
三人俱仲曰是何也對曰其一人父死無以葬我為葬
之一人母死無以葬我亦葬之一人兄有獄我為出之
是以得三人來筦仲上車曰嗟兹乎我窮必矣吾不能
以春風風人吾不能以夏雨雨人吾窮必矣復槀之
君朝齊桓公問治民焉復槀之君不對而循口操衿抑
心桓公曰與民共甘苦飢寒乎夫以我為聖人也故不
用言而諭因禮之千金
韓詩外傳齊桓公問於管仲曰王者何貴曰貴天桓公
仰而視天管仲曰所謂天非蒼莽之天也王者以百姓
為天百姓與之即安輔之即彊非之即危倍之即亡詩
曰民之無良相怨一方民皆居一方而怨其上不亾者
未之有也
莊子桓公讀書於堂上輪扁斵輪於堂下釋椎鑿而上
問桓公曰敢問公之所讀者為何言邪公曰聖人之言
也曰聖人在乎公曰已死矣曰然則君之所讀者古人
之糟粕已夫桓公曰寡人讀書輪人安得議乎有說則
可無說則死輪扁曰臣也以臣之事觀之斵輪徐則甘
而不固疾則苦而不入不徐不疾得之於手而應於心
口不能言有數存焉於其閒臣不能以喻臣之子臣之
子亦不能受之於臣是以行年七十而老斵輪古之人
與其不可傳也死矣然則君之所讀者古人之糟粕已
夫
管子桓公觀於廄問廄吏曰廄何事最難廄吏未對管
仲對曰夷吾嘗為圉人矣傅馬棧最難先傅曲木曲木
又求曲木曲木已傅直木無所施矣先傅直木直木又
求直木直木已傅曲木亦無所施矣桓公放春三月
觀於野桓公曰何物可比於君子之德乎隰朋對曰夫
粟内甲以處中有卷城外有兵刃未敢自恃自命曰粟
此其可比於君子之德乎管仲曰苗始其少也眴眴乎
何其孺子也至其壯也莊莊乎何其士也至其成也由
由乎兹免何其君子也天下得之則安不得則危故命
之曰禾此其可比於君子之德矣桓公曰善(小言瑣瑣雋而有)
(致)
論衡齊桓公負婦人而朝諸侯管仲告諸侯吾君背有
疽瘡不得婦人瘡不衰愈諸侯信管仲故無畔者(新序齊桓)
(公好婦人之色妻姑姊妹而國人多淫於骨肉按桓公中主也妻姑姊妹亂倫之大者何至為之漢書云襄)
(公淫亂姑姊妹不嫁於是令國中民家長女不得嫁名曰巫兒為家主祠然則襄公事也言者誤以為桓公耳)
說苑齊桓公謂鮑叔曰寡人欲鑄大鐘昭寡人之名焉
寡人之行豈避堯舜哉鮑叔曰敢問君之行桓公曰昔
者吾圍譚三年得而不自與者仁也吾北伐孤竹剗令
支而反者武也吾為葵丘之會以偃天下之兵者文也
諸侯抱美玉而朝者九國寡人不受者義也然則文武
仁義寡人盡有之矣寡人之行豈避堯舜哉鮑叔曰君
直言臣直對昔者公子糾在上位而不讓非仁也背太
公之言而侵魯境非義也壇場之上詘於一劒非武也
姪娣不離懷袵非文也凡為不善遍於物不自知者無
天禍必有人害天處甚高其聽甚下除君過言天且聞
之桓公曰寡人有過乎幸記之是社稷之福也子不幸
教幾有大罪以辱社稷或曰將謂桓公仁義乎殺兄
而立非仁義也將謂桓公恭儉乎與婦人同輿馳於邑
中非恭儉也將謂桓公清潔乎閨門之内無可嫁者非
清潔也此三者亾國失君之行也然而桓公兼有之以
得管仲隰朋九合諸侯一匡天下畢朝周室為五霸長
以其得賢佐也(荀子仲尼之門人五尺之豎子言羞稱乎五伯是何也齊桓五伯之盛者也前)
(事則殺兄而爭國内行則姑姊妹之不嫁者七人閨門之内般樂奢汰以齊之分奉之而不足外事則詐邾襲)
(莒并國三十五其行事也若是其險汙淫汰也若是而不亡乃霸何也夫齊桓公有天下之大節焉夫孰能亡)
(之倓然見管仲之能足以託國也是天下之大知也安忘其怒出忘其讐遂立以為仲父是天下之大決也立)
(以為仲父而貴戚莫之敢妒也與之高國之位而本朝之臣莫之敢惡也與之書社三百而富人莫之敢距也)
(貴賤長少莫不秩秩焉從桓公而貴敬之是天下之大節也其霸也宜哉仲尼之門人五尺之豎子言羞稱乎)
(五伯是何也曰然彼非本政教也非致隆高也非綦文理也非服人心也鄉方略審勞佚畜積修鬭而能顛倒)
(其敵者也詐心以勝矣彼以讓飾爭依乎仁而蹈利者也小人之傑也彼固曷足稱乎大君子之門哉)
尚書中候齊桓之霸遏八流以自廣(春秋保乾圖移河為界在齊呂填閼)
(八流以自廣言桓公塞九河之八以自廣其地)
春秋文耀鉤白虹貫牛山管仲諫曰無近色黨恐失權
齊侯大懼去色黨更立賢輔使后出望上牛山四面聽
之以厭神
莊子桓公田於澤管仲御見鬼焉公撫管仲之手曰仲
父何見對曰臣無所見公反誒詒為病數日不出齊士
有皇子告敖者曰公則自傷鬼惡能傷公夫忿滀之氣
散而不反則為不足上而不下則使人善怒下而不上
則使人善忘不上不下中身當心則為病桓公曰然則
有鬼乎曰有沈有履竈有髻戶内之煩壤雷霆處之東
北方之下者倍阿鮭蠪躍之西北方之下者則泆陽處
之水有㒺象丘有崒山有夔野有方皇澤有委蛇公曰
請問委蛇之狀何如皇子曰委蛇其大如轂其長如轅
紫衣而朱冠其為物也惡聞雷車之聲則捧其首而立
見之者殆乎霸桓公囅然而笑曰此寡人之所見者也
於是正衣冠與之坐不終日而不知病之去也
管子桓公乘馬虎望見之而伏桓公問管仲曰今者寡
人乘馬虎望見寡人而不敢行其故何也管仲對曰意
者君乘駮馬而洀桓迎日而馳乎公曰然管仲對曰此
駮象也駮食虎豹故虎疑焉(說苑晉平公事同管博物志齊桓公出因與仲)
(故道自燉煌西涉流沙往外國沙石千餘里中無水時則有沃流處人莫能知皆乘駱駝駱駝知水脉遇其處)
(輒停不肯行以足蹋地人於其蹋處掘之輒得水白桓公獵得一鳴鵠宰之得一人長三寸三分執圭著袍)
(帶劍馳車罵詈瞋目又得一折齒方圓二尺問羣臣曰天下有比及小兒否陳章答曰昔秦胡乞一舉渡河與)
(齊魯戰折傷板齒昔李子昂敖於鳴鵠嗉中遊長三寸三分後叚御覽引今本無金樓子齊桓公臥於栢)
(寢謂仲父曰吾國富民殷無餘憂矣一物失所寡人猶為於邑白鳥營肌而求飽寡人因之開翠紗之幬進蚊)
(子焉其蚊有知禮者不食公之肉而退有知足者㗱公之肉而退有不知足者遂長嘘短吸而食之及其飽也)
(腹腸為之破潰公曰嗟乎民生亦猶是矣語殊淺鄙金樓子梁元帝所著今其書已亡已上雜記)
繹史卷四十四之二
繹史卷四十四之三靈壁縣知縣馬驌撰
齊桓公霸業(三)(管子著書上)
管子(牧民)凡有地牧民者務在四時守在倉廩國多財則
遠者来地辟舉則民留處倉廩實則知禮節衣食足則
知榮辱上服度則六親固四維張則君令行故省刑之
要在禁文巧守國之度在飾四維順民之經在明鬼神
祗山川敬宗廟恭祖舊不務天時則財不生不務地利
則倉廩不盈野蕪曠則民乃菅上無量則民乃妄文巧
不禁則民乃滛不璋兩原則刑乃繁不明鬼神則陋民
不悟不祗山川則威令不聞不敬宗廟則民乃上校不
恭祖舊則孝悌不備四維不張國乃滅亡(國頌)國有
四維一維絶則傾二維絶則危三維絶則覆四維絶則
滅傾可正也危可安也覆可起也滅不可復錯也何謂
四維一曰禮二曰義三曰廉四曰恥禮不踰節義不自
進廉不蔽惡恥不從枉故不踰節則上位安不自進則
民無巧詐不蔽惡則行自全不從枉則邪事不生(四維)
政之所興在順民心政之所廢在逆民心民惡憂勞
我佚樂之民惡貧賤我富貴之民惡危墜我存安之民
惡滅絶我生育之能佚樂之則民為之憂勞能富貴之
則民為之貧賤能存安之則民為之危墜能生育之則
民為之滅絶故刑罰不足以畏其意殺戮不足以服其
心故刑罰繁而意不恐則令不行矣殺戮衆而心不服
則上位危矣故從其四欲則遠者自親行其四惡則近
者叛之故知予之為取者政之寳也(四順)錯國於不
傾之地積於不涸之倉藏於不竭之府下令於流水之
原使民於不爭之官明必死之路開必得之門不為不
可成不求不可得不處不可久不行不可復錯國於不
傾之地者授有德也積於不涸之倉者務五榖也藏於
不竭之府者飬桑麻育六畜也下令於流水之原者令
順民心也使民於不爭之官者使各為其所長也明必
死之路者嚴刑罰也開必得之門者信慶賞也不為不
可成者量民力也不求不可得者不彊民以其所惡也
不處不可久者不偷取一世也不行不可復者不欺其
民也故授有德則國安務五榖則食足飬桑麻育六畜
則民富令順民心則威令行使民各為其所長則用備
嚴刑罰則民遠邪信慶賞則民輕難量民力則事無不
成不彊民以其所惡則詐偽不生不偷取一世則民無
怨心不欺其民則下親其上(士經)以家為鄉鄉不可
為也以鄉為國國不可為也以國為天下天下不可為
也以家為家以鄉為鄉以國為國以天下為天下毋曰
不同生遠者不聽毋曰不同鄉遠者不行毋曰不同國
遠者不從如地如天何私何親如月如日唯君之節御
民之轡在上之所貴道民之門在上之所先召民之路
在上之所好惡故君求之則臣得之君嗜之則臣食之
君好之則臣服之君惡之則臣匿之毋蔽汝惡毋異汝
度賢者將不汝助言室滿室言堂滿堂是謂聖王城郭
溝渠不足以固守甲兵彊力不足以應敵博地多財不
足以有衆惟有道者能備患於未形也故禍不萌天下
不患無臣患無君以使之天下不患無財患無人以分
之故知時者可立以為長無私者可置以為政審於時
而察於用而能備官者可奉以為君也緩者後於事吝
於財者失所親信小人者失士(六親五法)(形勢)山高而不
崩則祈羊至矣淵深而不涸則沈玉極矣天不變其常
地不易其則春秋冬夏不更其節古今一也蛟龍得水
而神可立也虎豹得幽而威可載也風雨無鄉而怨怒
不及也貴有以行令賤有以忘卑夀夭貧富無徒歸也
銜命者君之尊也受辭者名之運也上無事則民自試
抱蜀不言而廟堂既脩鴻鵠鏘鏘唯民歌之濟濟多士
殷民化之紂之失也飛蓬之問不在所賓燕雀之集道
行不顧犠牷圭璧不足以饗鬼神主功有素寳幣奚為
羿之道非射也造父之術非馭也奚仲之巧非斲削也
召遠者使無為焉親近者言無事焉唯夜行者獨有也
平原之隰奚有於高大山之隈奚有於深訾讆之人勿
與任大譕臣者可以遠舉顧憂者可與致道其計也速
而憂在近者往而勿召也舉長者可遠見也裁大者衆
之所比也美人之懷定服而勿厭也必得之事不足頼
也必諾之言不足信也小謹者不大立訾食者不肥體
有無棄之言者必參於天地也墜岸三仞人之所大難
也而猿猱飲焉故曰伐矜好專舉事之禍也不行其野
不違其馬能予而無取者天地之配也怠倦者不及無
廣者疑神神者在内不足者在門在内者將假在門者
將待曙戒勿怠後穉逢殃朝忘其事夕失其功邪氣入
内正色乃衰君不君則臣不臣父不父則子不子上失
其位則下踰其節上下不和令乃不行衣冠不正則賓
者不肅進退無儀則政令不行且懷且畏則君道備矣
莫樂之則莫哀之莫生之則莫死之往者不至来者不
極道之所言者一也而用之者異有聞道而好為家者
一家之人也有聞道而好為鄉者一鄉之人也有聞道
而好為國者一國之人也有聞道而好為天下者天下
之人也有聞道而好定萬物者天下之配也道往者其
人莫来道来者其人莫往道之所設身之化也持滿者
與天安危者與人失天之度雖滿必涸上下不和雖安
必危欲王天下而失天之道天下不可得而王也得天
之道其事若自然失天之道雖立不安其道既得莫知
其為之其功既成莫知其釋之藏之無形天之道也疑
今者察之古不知来者視之往萬事之生也異趣而同
歸古今一也生棟覆屋怨怒不及弱子下瓦慈母操箠
天道之極遠者自親人事之起近親造怨萬物之於人
也無私近也無私遠也巧者有餘而拙者不足其功順
天者天助之其功逆天者天違之天之所助雖小必大
天之所違雖成必敗順天者有其功逆天者懷其凶不
可復振也烏鳥之狡雖善不親不重之結雖固必解道
之用也貴其重也毋與不可毋彊不能毋告不知與不
可彊不能告不知謂之勞而無功見與之交幾於不親
見哀之役幾於不結見施之德幾於不報四方所歸心
行者也獨王之國勞而多禍獨國之君卑而不威自媒
之女醜而不信未之見而親焉可以往矣久而不忘焉
可以来矣日月不明天不易也山高而不見地不易也
言而不可復者君不言也行而不可再者君不行也凡
言而不可復行而不可再者有國者之大禁也(權修)萬
乘之國兵不可以無主土地博大野不可以無吏百姓
殷衆官不可以無長操民之命朝不可以無政地博而
國貧者野不辟也民衆而兵弱者民無取也故末産不
禁則野不辟賞罰不信則民無取野不辟民無取外不
可以應敵内不可以固守故曰有萬乘之號而無千乘
之用而求權之無輕不可得也地辟而國貧者舟輿飾
臺榭廣也賞罰信而兵弱者輕用衆使民勞也舟車飾
臺榭廣則賦斂厚矣輕用衆使民勞則民力竭矣賦斂
厚則下怨上矣民力竭則令不行矣下怨上令不行而
求敵之勿謀已不可得也欲為天下者必重用其國欲
為其國者必重用其民欲為其民者必重盡其民力無
以畜之則往而不可止也無以牧之則處而不可使也
遠人至而不去則有以畜之也民衆而可一則有以牧
之也見其可也喜之有徵見其不可也惡之有刑賞罰
信於其所見雖其所不見其敢為之乎見其可也喜之
無徵見其不可也惡之無刑賞罰不信於其所見而求
其所不見之為之化不可得也厚愛利足以親之明智
禮足以教之上身服以先之審度量以閑之鄉置師以
說道之然後申之以憲令勸之以慶賞振之以刑罰故
百姓皆說為善則暴亂之行無由至矣地之生財有時
民之用力有倦而人君之欲無窮以有時與有倦飬無
窮之君而度量不生於其間則上下相疾也是以臣有
殺其君子有殺其父者矣故取於民有度用之有止國
雖小必安取於民無度用之不止國雖大必危地之不
辟者非吾地也民之不牧者非吾民也凡牧民者以其
所積者食之不可不審也其積多者其食多其積寡者
其食寡無積者不食或有積而不食者則民離上有積
多而食寡者則民不力有積寡而食多者則民多詐有
無積而徒食者則民偷幸故離上不力多詐偷幸舉事
不成應敵不用故曰察能授官班祿賜予使民之機也
野與市爭民家與府爭貨金與粟爭貴鄉與朝爭治故
野不積草農事先也府不積貨藏於民也市不成肆家
用足也朝不合衆鄉分治也故野不積草府不積貨市
不成肆朝不合衆治之至也人情不二故民情可得而
御也審其所好惡則其長短可知也觀其交游則其賢
不肖可察也二者不失則民能可得而官也地之守在
城城之守在兵兵之守在人人之守在粟故地不辟則
城不固有身不治奚待於人有人不治奚待於家有家
不治奚待於鄉有鄉不治奚待於國有國不治奚待於
天下天下者國之本也國者鄉之本也鄉者家之本也
家者人之本也人者身之本也身者治之本也故上不
好本事則末産不禁末産不禁則民緩於時事而輕地
利輕地利而求田野之辟倉廩之實不可得也商賈在
朝則貨財上流婦言人事則賞罰不信男女無别則民
無廉恥貨財上流賞罰不信民無廉恥而求百姓之安
難兵士之死節不可得也朝廷不肅貴賤不明長幼不
分度量不審衣服無等上下凌節而求百姓之尊主政
令不可得也上好詐謀閒欺臣下賦斂競得使民偷壹
則百姓疾怨而求下之親上不可得也有地不務本事
君國不能壹民而求宗廟社稷之無危不可得也上恃
龜筮好用巫醫則鬼神驟祟故功之不立名之不章為
之患者三有獨王者有貧賤者有日不足者一年之計
莫如樹榖十年之計莫如樹木終身之計莫如樹人一
樹一穫者榖也一樹十穫者木也一樹百穫者人也我
苟種之如神用之舉事如神唯王之門凡牧民者使士
無邪行女無淫事士無邪行教也女無淫事訓也教訓
成俗而刑罰省數也凡牧民者欲民之正也欲民之正
則微邪不可不禁也微邪者大邪之所生也微邪不禁
而求大邪之無傷國不可得也凡牧民者欲民之有禮
也欲民之有禮則小禮不可不謹也小禮不謹於國而
求百姓之行大禮不可得也凡牧民者欲民之有義也
欲民之有義則小義不可不行小義不行於國而求百
姓之行大義不可得也凡牧民者欲民之有廉也欲民
之有廉則小廉不可不修也小廉不修於國而求百姓
之行大廉不可得也凡牧民者欲民之有耻也欲民之
有耻則小恥不可不飾也小耻不飾於國而求百姓之
行大耻不可得也凡牧民者欲民之修小禮行小義飾
小廉謹小耻禁微邪此厲民之道也民之修小禮行小
義飾小廉謹小耻禁微邪治之本也凡牧民者欲民之
可御也欲民之可御則法不可不審法者將立朝廷者
也將立朝廷者則爵服不可不貴也爵服加於不義則
民賤其爵服民賤其爵服則人主不尊人主不尊則令
不行矣法者將用民力者也將用民力者則祿賞不可
不重也祿賞加於無功則民輕其祿賞民輕其祿賞則
上無以勸民上無以勸民則令不行矣法者將用民能
者也將用民能者則授官不可不審也授官不審則民
閒其治民閒其治則理不上通理不上通則下怨其上
下怨其上則令不行矣法者將用民之死命者也用民
之死命者則刑罰不可不審刑罰不審則有辟就有辟
就則殺不辜而赦有罪殺不辜而赦有罪則國不免於
賊臣矣故夫爵服賤祿賞輕民閒其治賊臣首難此之
謂敗國之教也(立政)國之所以治亂者三殺戮刑罰不
足用也國之所以安危者四城郭險阻不足守也國之
所以富貧者五輕稅租薄賦斂不足恃也治國有三本
而安國有四固而富國有五事五事五經也君之所審
者三一曰德不當其位二曰功不當其祿三曰能不當
其官此三本者治亂之原也故國有德義未明於朝者
則不可加於尊位功力未見於國者則不可授以重祿
臨事不信於民者則不可使任大官故德厚而位卑者
謂之過德薄而位尊者謂之失寧過於君子而毋失於
小人過於君子其為怨淺失於小人其為禍深是故國
有德義未明於朝而處尊位者則良臣不進有功力未
見於國而有重祿者則勞臣不勸有臨事不信於民而
任大官者則材臣不用三本者審則下不敢求三本者
不審則邪臣上通而便辟制威如此則明塞於上而治
壅於下正道捐棄而邪事日長三本者審則便辟無威
於國道塗無行禽疏遠無蔽獄孤寡無隠治故曰行省
治寡朝不合衆(三本)君之所慎者四一曰大德不至
仁不可以授國柄二曰見賢不能譲不可與尊位三曰
罰避親貴不可使主兵四曰不好本事不務地利而輕
賦斂不可與都邑此四務者安危之本也故曰卿相不
得衆國之危也大臣不和同國之危也兵主不足畏國
之危也民不懷其産國之危也故大德至仁則操國得
衆見賢能譲則大臣和同罰不避親貴則威行於鄰敵
好本事務地利重賦斂則民懷其産(四固)君之所務
者五一曰山澤不救於火草木不殖成國之貧也二曰
溝瀆不遂於隘鄣水不安其藏國之貧也三曰桑麻不
殖於野五榖不宜其地國之貧也四曰六畜不育於家
瓜瓠葷菜百果不備具國之貧也五曰工事競於刻鏤
女事繁於文章國之貧也故曰山澤救於火草木殖成
國之富也溝瀆遂於隘障水安其藏國之富也桑麻殖
於野五榖宜其地國之富也六畜育於家瓜瓠葷菜百
果備具國之富也工事無刻鏤女事無文章國之富也
(五事)分國以為五鄉鄉為之師分鄉以為五州州為
之長分州以為十里里為之尉分里以為十游游為之
宗十家為什五家為伍什伍皆有長焉築障塞匿道路
博出入審閭閈慎筦鍵筦藏於里尉置閭有司以時開
閉閭有司觀出入者以復於里尉凡出入不時衣服不
中圈屬羣徒不順於常者閭有司見之復無時若在長
家子弟臣妾屬役賓客則里尉以譙於游宗游宗以譙
於什伍什伍以譙於長家譙敬而勿復一再則宥三則
不赦凡孝弟忠信賢良儁材若在長家子弟臣妾屬役
賓客則什伍以復於游宗游宗以復於里尉里尉以復
於州長州長以計於鄉師鄉師以著於士師凡過黨其
在家屬及於長家其在長家及於什伍之長其在什伍
之長及於游宗其在游宗及於里尉其在里尉及於州
長其在州長及於鄉師其在鄉師及於士師三月一復
六月一計十二月一著凡上賢不過等使能不兼官罰
有罪不獨及賞有功不專與孟春之朝君自聽朝論爵
賞校官終五日季冬之夕君自聽朝論罸罪刑殺亦終
五日正月之朔百吏在朝君乃出令布憲於國五鄉之
師五屬大夫皆受憲於太史大朝之日五鄉之師五屬
大夫皆身習憲於君前太史既布憲入籍於太府憲籍
分於君前五鄉之師出朝遂於鄉官致於鄉屬及於游
宗皆受憲憲既布乃反致令焉然後敢就舍憲未布令
未致不敢就舍就舍謂之畱令死罪不赦五屬大夫皆
以行車朝出朝不敢就舍遂行至都之日遂於廟致屬
吏皆受憲憲既布乃發使者致令以布憲之日蚤宴之
時憲既布使者以發然後敢就舍憲未布使者未發不
敢就舍就舍謂之畱令罪死不赦憲既布有不行憲者
謂之不從令罪死不赦考憲而有不合於太府之籍者
侈曰專制不足曰虧令罪死不赦首憲既布然後可以
布憲(首憲)凡將舉事令必先出曰事將為其賞罰之
數必先明之立事者謹守令以行賞罰計事致令復賞
罰之所加有不合於令之所謂者雖有功利則謂之專
制罪死不赦首事既布然後可以舉事(首事)修火憲
敬山澤林藪積草夫財之所出以時禁發焉使民於宫
室之用薪蒸之所積虞師之事也決水潦通溝瀆修障
防安水藏使時水雖過度無害於五榖歲雖凶旱有所
秎穫司空之事也相高下視肥磽觀地宜明詔期前後
農夫以時鈞修焉使五榖桑麻皆安其處由田之事也
行鄉里視宫室觀樹蓺簡六畜以時鈞修焉勸勉百姓
使力作毋偷懷樂家室重去鄉里鄉師之事也論百工
審時事辨功苦上完利監壹五鄉以時鈞修焉使刻鏤
文采毋敢造於鄉工師之事也(省官)度爵而制服量
祿而用財飲食有量衣服有制宫室有度六畜人徒有
數舟車陳器有禁修生則有軒冕服位榖祿田宅之分
死則有棺槨絞衾壙壟之度雖有賢身貴體毋其爵不
敢服其服雖有富家多資毋其祿不敢用其財天子服
文有章而夫人不敢以燕以饗廟將軍大夫以朝官吏
以命士止於帶緣散民不敢服襍采百工商賈不得服
長鬈貂刑餘戮民不敢服絻不敢畜連乘車(服制)寝
兵之說勝則險阻不守兼愛之說勝則士率不戰全生
之說勝則廉耻不立私議自貴之說勝則上令不行羣
徒比周之說勝則賢不肖不分金玉貨財之說勝則爵
服下流觀樂玩好之說勝則姦民在上位請謁任舉之
說勝則繩墨不正諂諛飾過之說勝則巧佞者用(九敗)
期而致使而往百姓舍己以上為心者教之所期也
始於不足見終於不可及一人服之萬人從之訓之所
期也未之令而為未之使而往上不加勉而民自盡竭
俗之所期也好惡形於心百姓化於下罰未行而民畏
恐賞未加而民勸勉誠信之所期也為而無害成而不
議得而莫之能爭天道之所期也為之而成求之而得
上之所欲小大必舉事之所期也令則行禁則止憲之
所及俗之所被如百體之從心政之所期也(七觀)(乘馬)
凡立國都非於大山之下必於廣川之上高毋近旱而
水用足下無近水而溝防省因天材就地利故城郭不
必中規矩道路不必中凖繩(立國)無為者帝為而無
以為者王為而不貴者霸不自以為所貴則君道也貴
而不過度則臣道也(大數)地者政之本也朝者義之
理也市者貨之凖也黃金者用之量也諸侯之地千乘
之國者器之制也五者其理可知也為之有道地者政
之本也是故地可以正政也地不平均和調則政不可
正也政不正則事不可理也春秋冬夏隂陽之推移也
時之短長隂陽之利用也日夜之易隂陽之化也然則
隂陽正矣雖不正有餘不可損不足不可益也天地莫
之能損益也然則可以正政者地也故不可不正也正
地者其實必正長亦正短亦正小亦正大亦正長短大
小盡正正不正則官不理官不理則事不治事不治則
貨不多是故何以知貨之多也曰事治何以知事之治
也曰貨多貨多事治則所求於天下者寡矣為之有道
(隂陽)朝者義之理也是故爵位正而民不怨民不怨
則不亂然後義可理理不正則不可以治而不可不理
也故一國之人不可以皆貴皆貴則事不成而國不利
也為事之不成國之不利也使無貴者則民不能自理
也是故辨於爵列之尊卑則知先後之序貴賤之義矣
為之有道(爵位)市者貨之凖也是故百貨賤則百利
不得百利不得則百事治百事治則百用節矣是故事
者生於慮成於務失於傲不慮則不生不務則不成不
傲則不失故曰市者可以知治亂可以知多寡而不能
為多寡為之有道(務市事)黃金者用之量也辨於黃金
之理則知侈儉知侈儉則百用節矣故儉則傷事侈則
傷貨儉則金賤金賤則事不成故傷事侈則金貴金貴
則貨賤故傷貨貨盡而後知不足是不知量也事已而
後知貨之有餘是不知節也不知量不知節不可謂之
有道天下乘馬服牛而任之輕重有制有壹宿之行道
之遠近有數矣是知諸侯之地千乘之國者所以知地
之小大也所以知任之輕重也重而後損之是不知任
也輕而後益之是不知器也不知任不知器不可謂之
有道地之不可食者山之無木者百而當一涸澤百而
當一地之無草木者百而當一樊棘襍處民不得入焉
百而當一藪鎌纏得入焉九而當一蔓山其木可以為
材可以為軸斤斧得入焉九而當一汎山其木可以為
棺可以為車斤斧得入焉十而當一流水網罟得入焉
五而當一林其木可以為棺可以為車斤斧得入焉五
而當一澤網罟得入焉五而當一命之曰地均以實數
方六里命之曰暴五暴命之曰部五部命之曰聚聚
者有市無市則民乏五聚命之曰某鄉四鄉命之曰方
官制也官成而立邑五家而伍十家而連五連而暴五
暴而長命之曰某鄉四鄉命之曰都邑制也邑成而制
事四聚為一離五離為一制五制為一田二田為一夫
三夫為一家事制也事成而制器方六里為一乘之地
也一乘者四馬也一馬其甲七其蔽五四乘其甲二十
有八其蔽二十白徒三十人奉車兩器制也方六里一
乘之地也方一里九夫之田也黃金一鎰百乘一宿之
盡也無金則用其絹季絹三十三制當一鎰無絹則用
其布經暴布百兩當一鎰一鎰之金食百乘之一宿則
所市之地六步一㪷命之曰中歲有市無市則民不乏
矣方六里名之曰社有邑焉名之曰央亦關市之賦黃
金百鎰為一箧其貨一榖籠為十箧其商苟在市者三
十人其正月十二月黃金一鎰命之曰正分春曰書比
立夏曰月程秋曰大稽與民數得亡三歲脩封五歲修
界十歲更制經正也十仞見水不大潦五尺見水不大
旱十一仞見水輕征十分去二三二則去三四四則去
四五則去半比之於山五尺見水十分去一四則去三
三則去二二則去一三尺而見水比之於澤距國門以
外窮四竟之内丈夫二犁童五尺一犁以為三日之功
正月令農始作服於公田農耕及雪釋耕始焉芸䘚焉
士聞見博學意察而不為君臣者與功而不與分焉賈
知賈之貴賤日至於市而不為官賈者與功而不與分
焉工治容貌功能日至於市而不為官工者與功而不
與分焉不可使而為工則視貨離之實而出夫粟是故
智者知之愚者不知不可以教民巧者能之拙者不能
不可以教民非一令而民服之也不可以為大善非夫
人能之也不可以為大功是故非誠賈不得食於賈非
誠工不得食於工非誠農不得食於農非信士不得立
於朝是故官虚而莫敢為之請君有珍車珍甲而莫之
敢有君舉事臣不敢誣其所不能君知臣臣亦知君知
己也故臣莫敢不竭力俱操其誠以来道曰均地分力
使民知時也民乃知時日之蚤晏日月之不足飢寒之
至於身也是故夜寝蚤起父子兄弟不忘其功為而不
倦民不憚勞苦故不均之為惡也地利不可竭民力不
可殫不告之以時而民不知不道之以事而民不為與
之分貨則民知得正矣審其分則民盡力矣是故不使
而父子兄弟不忘其功(士農工商)聖人之所以為聖人
者善分民也聖人不能分民則猶百姓也於己不足安
得名聖是故有事則用無事則歸之於民唯聖人為善
託業於民民之生也辟則愚閉則類上為一下為二(聖)
(人)時之處事精矣不可藏而舍也故曰今日不為明
日忘貨昔之日已往而不来矣(失時)上地方八十里
萬室之國一千室之都四中地方百里萬室之國一千
室之都四下地方百二十里萬室之國一千室之都四
以上地方八十里與下地方百二十里通於中地方百
里(地里)(七法)言是而不能立言非而不能廢有功而不
能賞有罪而不能誅若是而能治民者未之有也是必
立非必廢有功必賞有罪必誅若是安治矣未也是何
也曰形勢器械未具猶之不治也形勢器械具四者備
治矣不能治其民而能彊其兵者未之有也能治其民
矣而不明於為兵之數猶之不可不能彊其兵而能必
勝敵國者未之有也能彊其兵而不明於勝敵國之理
猶之不勝也兵不必勝敵國而能正天下者未之有也
兵必勝敵國矣而不明於正天下之分猶之不可故曰
治民有器為兵有數勝敵國有理正天下有分則象法
化决塞心術計數根天地之氣寒暑之和水土之性人
民鳥獸草木之生物雖不甚多皆均有焉而未嘗變也
謂之則義也名也時也似也類也比也状也謂之象尺
寸也繩墨也規矩也衡石也斗斛也角量也謂之法漸
也順也靡也久也服也習也謂之化予奪也險易也利
害也難易也開閉也殺生也謂之决塞實也誠也厚也
施也度也恕也謂之心術剛柔也輕重也大小也實虚
也遠近也多少也謂之計數不明於則而欲出號令猶
立朝夕於運均之上擔竿而欲定其末不明於象而欲
論材審用猶絶長以為短續短以為長不明於法而欲
治民一衆猶左書而右息之不明於化而欲變俗易教
猶朝揉輪而夕欲乘車不眀於决塞而欲敺衆移民猶
使水逆流不明於心術而欲行令於人猶倍招而必拘
之不明於計數而欲舉大事猶無舟檝而欲經於水險
也故曰錯儀畫制不知則不可論材審用不知象不可
和民一衆不知法不可變俗易教不知化不可敺衆移
民不知决塞不可布令必行不知心術不可舉事必成
不知計數不可(七法)百匿傷上威姦吏傷官法姦民
傷俗教賊盗傷國衆威傷則重在下法傷則貨上流教
傷則從令者不輯衆傷則百姓不安其居重在下則令
不行貨上流則官徒毁從令者不輯則百事無功百姓
不安其居則輕民處而重民散輕民處重民散則地不
辟地不辟則六畜不育六畜不育則國貧而用不足國
貧而用不足則兵弱而士不厲兵弱而士不厲則戰不
勝而守不固戰不勝而守不固則國不安矣故曰常令
不審則百匿勝官爵不審則姦吏勝符籍不審則姦民
勝刑罰不審則盗賊勝國之四經敗人君泄見危人君
泄則言實之士不進言實之士不進則國之情偽不竭
於上世主所貴者實也所親者戚也所愛者民也所重
者爵祿也亡君則不然致所貴非實也致所親非戚也
致所愛非民也致所重非爵祿也故不為重寳虧其命
故曰令貴於寳不為愛親危其社稷故曰社稷戚於親
不為愛人枉其法故曰法愛於人不為重祿爵分其威
故曰威重於爵祿不通此四者則反於無有故曰治人
如治水潦飬人如飬六畜用人如用草木居身論道行
理則羣臣服教百吏嚴斷莫敢開私焉論功計勞未嘗
失法律也便辟左右大族尊貴大臣不得增其功焉疏
遠卑賤隠不知之人不忘其勞故有罪者不怨上愛賞
者無貪心則列陳之士皆輕其死而安難以要上事本
兵之極也(四傷百匿)為兵之數存乎聚財而財無敵存
乎論工而工無敵存乎制器而器無敵存乎選士而士
無敵存乎政教而政教無敵存乎服習而服習無敵存
乎徧知天下而徧知天下無敵存乎明於機數而明於
機數無敵故兵未出境而無敵者八是以欲正天下財
不蓋天下不能正天下財蓋天下而工不蓋天下不能
正天下工蓋天下而器不蓋天下不能正天下器蓋天
下而士不蓋天下不能正天下士蓋天下而教不蓋天
下不能正天下教蓋天下而習不蓋天下不能正天下
習蓋天下而不徧知天下不能正天下徧知天下而不
明於機數不能正天下故明於機數者用兵之勢也大
者時也小者計也王道非廢也而天下莫敢窺者王者
之正也衡庫者天子之禮也是故器成䘚選則士知勝
矣徧知天下審御機數則獨行而無敵矣所愛之國而
獨利之所惡之國而獨害之則令行禁止是以聖王貴
之勝一而服百則天下畏之矣立少而觀多則天下懷
之矣罰有罪賞有功則天下從之矣故聚天下之精財
論百工之銳器春秋角試以練精銳為右成器不課不
用不試不藏收天下之豪傑有天下之駿雄故舉之如
飛鳥動之如雷電發之如風雨莫當其前莫害其後獨
出獨入莫敢禁圉成功立事必順於禮義故不禮不勝
天下不義不勝人故賢知之君必立於勝地故正天下
而莫之敢御也(為兵之數)若夫曲制時舉不失天時毋
壙地利其數多少其要必出於計數故凡攻伐之為道
也計必先定於内然後兵出乎境計未定於内而兵出
乎境是則戰之自勝攻之自毁也是故張軍而不能戰
圍邑而不能攻得地而不能實三者見一焉則可破毁
也故不明於敵人之政不能加也不明於敵人之情不
可約也不明於敵人之將不先軍也不明於敵人之士
不先陣也是故以衆擊寡以治擊亂以富擊貧以能擊
不能以教䘚練士擊敺衆白徒故十戰十勝百戰百勝
故士無備兵無主則不蚤知野不辟地無吏則無蓄積
官無常下怨上而器械不功朝無政則賞罰不明賞罰
不明則民幸生故蚤知敵人如獨行有蓄積則久而不
匱器械功則伐而不費賞罰明則人不幸人不幸則勇
士勸之故兵也者審於地圖謀十官曰量蓄積齊勇士
徧知天下審御機數兵主之事也故有風雨之行故能
不遠道里矣有飛鳥之舉故能不險山河矣有雷電之
戰故能獨行而無敵矣有水旱之功故能攻國救邑有
金城之守故能定宗廟育男女矣有一體之治故能出
號令明憲法矣風雨之行者速也飛鳥之舉者輕也雷
電之戰者士不齊也水旱之功者野不收耕不穫也金
城之守者用貨財設耳目也一體之治者去奇說禁雕
俗也不遠道里故能威絶域之民不險山河故能服恃
固之國獨行無敵故令行而禁止故攻國救邑不恃權
與之國故所止必聽定宗廟育男女天下莫之能傷然
後可以有國制儀法出號令莫不嚮應然後可以治民
一衆矣(選陳)(版法)凡將立事正彼天植風雨無違遠近
高下各得其嗣三經既飭君乃有國喜無以賞怒無以
殺喜以賞怒以殺怨乃起令乃廢驟令不行民心乃外
外之有徒禍乃始牙衆之所忿置不能圖舉所美必觀
其所終廢所惡必計其所窮慶勉敦敬以顯之富祿有
功以勸之爵貴有名以休之兼愛無遺是謂君心必先
順教萬民鄉風旦暮利之衆乃勝任取人以己成事以
質審用財慎施報察稱量故用財不可以嗇用力不可
以苦用財嗇則費用力苦則勞民不足令乃辱民苦殃
令不行施報不得禍乃始昌禍昌不寤民乃自圖正法
直度罪殺不赦殺戮必信民畏而懼武威既明令不再
行頓䘚怠倦以辱之罰罪宥過以懲之殺僇犯禁以振
之植固不動倚邪乃恐倚革邪化令往民移法天合德
象法無親參於日月佐於四時說在施有衆在廢私召
遠在修近閉禍在除怨修長在乎任賢高安在乎同利
(幼官)若因夜虚守静人物人物則皇五和時節君服黃
色味甘味聽宫聲治和氣用五數飲於黃后之井以倮
獸之火㸑藏温濡行敺飬坦氣修通凡物開静形生理
常至命尊賢授德則帝身仁行義服忠用信則王審謀
章禮選士利械則霸定生處死謹賢修伍則衆信賞審
罰爵材祿能則強計凡付終務本飭末則富明法審數
立常備能則治同異分官則安通之以道畜之以惠親
之以仁飬之以義報之以德結之以信接之以禮和之
以樂期之以事攻之以官發之以力威之以誠一舉而
上下得終再舉而民無不從三舉而地辟散成四舉而
農佚粟十五舉而務輕金九六舉而絜知事變七舉而
外内為用八舉而勝行威立九舉而帝事成形九本搏
大人主之守也八分有職卿相之守也七官飾勝備威
將軍之守也六紀審密賢人之守也五紀不解庶人之
守也動而無不從静而無不同治亂之本三卑尊之交
四富貴之終五盛衰之紀六安危之機七彊弱之應八
存亡之數九練之以散羣傰署凡數財署殺僇以聚財
勸勉以選衆使二分具本發善必審於密執威必明於
中此居圖方中春行冬政肅行秋政雷行夏政閹十二
地氣發戒春事十二小卯出耕十二天氣下賜與十二
義氣至修門閭十二清明發禁十二始卯合男女十二
中卯十二下卯三卯同事八舉時節君服青色味酸味
聽角聲治燥氣用八數飲於青后之井以羽獸之火㸑
藏不忍行敺飬坦氣修通凡物開静形生理合内空周
外彊國為圈弱國為屬動而無不從静而無不同舉發
以禮時禮必得和好不基貴賤無司事變日至此居於
圖東方方外夏行春政風行冬政落重則雨雹行秋政
水十二小郢至德十二絶氣下下爵賞十二中郢賜與
十二中絶收聚十二大暑至盡善十二中暑十二小暑
終三暑同事七舉時節君服赤色味苦味聽羽聲治陽
氣用七數飲於赤后之井以毛獸之火㸑藏薄純行篤
厚坦氣修通凡物開静形生理定府官明名分而審責
於羣臣有司則下不乘上賤不乘貴法立數得而無比
周之民則上尊而下卑遠近不乖此居於圖南方方外
秋行夏政葉行春政華行冬政耗十二期風至戒秋事
十二小卯薄百爵十二白露下收聚十二復理賜與十
二始節賦事十二始卯合男女十二中卯十二下卯三
卯同事九和時節君服白色味辛味聽商聲治濕氣用
九數飲於白后之井以介蟲之火㸑藏恭敬行搏銳坦
氣修通凡物開静形生理閒男女之畜修鄉閭之什伍
量委積之多寡定官府之計數飬老弱而勿通信利周
而無私此居於圖西方方外冬行秋政霧行夏政雷行
春政烝泄十二始寒盡刑十二小榆賜予十二中寒收
聚十二中榆大收十二寒至静十二大寒之隂十二大
寒終三寒同事六行時節君服黑色味鹹味聽徵聲治
隂氣用六數飲於黑后之井以鱗獸之火㸑藏慈厚行
薄純坦氣修通凡物開静形生理器成於僇教行於鈔
動静不記行止無量戒審四時以别息異出入以兩易
明飬生以解固審取予以總之一會諸侯令曰非玄帝
之命毋有一日之師役再會諸侯令曰飬孤老食常疾
收孤寡三會諸侯令曰田租百取五市賦百取二關賦
百取一毋乏耕織之器四會諸侯令曰修道路偕度量
一稱數薮澤以時禁發之五會諸侯令曰修春秋冬夏
之常祭食天壌山川之故祀必以時六會諸侯令曰以
爾壌生物共玄官請四輔將以禮上帝七會諸侯令曰
官處四體而無禮者流之焉莠命八會諸侯令曰立四
義而毋議者尚之於玄官聽於三公九會諸侯令曰以
爾封内之財物國之所有為幣九會大命焉出常至千
里之外二千里之内諸侯三年而朝習命二年三卿使
四輔一年正月朔日令大夫来修受命三公二千里之
外三千里之内諸侯五年而會至習命三年名卿請事
二年大夫通吉凶十年重適入正禮義五年大夫請受
變三千里之外諸侯世一至置大夫以為廷安入共受
命焉此居於圖北方方外必得文威武官習勝之務時
因勝之終無方勝之幾行義勝之理名實勝之急時分
勝之事察伐勝之具備具勝之原無象勝之本定獨威
勝定計財勝定聞知勝定選士勝定制祿勝定方用勝
定綸理勝定死生勝定成敗勝定依奇勝定實虚勝定
盛衰勝舉機誠要則敵不量用利至誠則敵不校明名
章實則士死節竒舉發不意則士歡用交物因方則器
械備因能利備則求必得執務明本則士不偷備具無
常無方應也聽於鈔故能聞未極視於新故能見未形
思於濬故能知未始發於驚故能至無量動於昌故能
得其寳立於謀故能實不可故也器成教守則不遠道
里號審教施則不險山河博一純固則獨行而無敵慎
號審章則其攻不待權與明必勝則慈者勇器無方則
愚者智攻不守則拙者巧數也動慎十號明審九章飾
習十器善習五官謹修三官必設常主計必先定求天
下之精材論百工之銳器器成角試否臧收天下之豪
傑有天下之稱材說行若風雨發如雷電此居於圖方
中旗物尚青兵尚矛刑則交寒害釱器成不守經不知
教習不著發不意經不知故莫之能圉發不意故莫之
能應莫之能應故全勝而無害莫之能害故必勝而無
敵四機不明不過九日而遊兵驚軍障塞不審不過八
日而外賊得閒由守不慎不過七日而内有䜛謀詭禁
不修不過六日而竊盗者起死亡不食不過四日而軍
財在敵此居於圖東方方外旗物尚赤兵尚戟刑則燒
交疆郊必明其一必明其將必明其政必明其士四者
備則以治擊亂以成擊敗數戰則士疲數勝則君驕驕
君使疲民則國危至善不戰其次一之大勝者積衆勝
無非義者焉可以為大勝大勝無不勝也此居於圖南
方方外旗物尚白兵尚劍刑則紹昧斷絶始乎無端䘚
乎無窮始乎無端道也䘚乎無窮德也道不可量德不
可數不可量則衆強不能圖不可數則為詐不敢鄉兩
者備施動静有功畜之以道飬之以德畜之以道則民
和飬之以德則民合和合故能習習故能偕偕習以悉
莫之能傷也此居於圖西方方外旗物尚黑兵尚脅盾
刑則游仰灌流察數而知治審器而識勝明謀而適勝
通德而天下定定宗廟育男女官四分則可以立威行
德制法儀出號令至善之為兵也非地是求也罰人是
君也立義而加之以勝至威而實之以德守之而後修
勝心焚海内民之所利立之所害除之則民人從立為
六千里之侯則大人從使國君得其治則人君從會請
命於天地知氣和則生物從計緩急之事則危危而無
難明於器械之利則涉難而不變察於先後之理則兵
出而不困通於出入之度則深入而不危審於動静之
務則功得而無害著於取與之分則得地而不執慎於
號令之官則舉事而有功此居於圖北方方外
繹史卷四十四之三
繹史卷四十四之四靈壁縣知縣馬驌撰
齊桓公霸業(四)(管子著書下)
管子(宙合)左操五音右執五味懷繩與准鉤多備規軸減
澑大成是唯時德之節春采生秋采蓏夏處隂冬處陽
大賢之德長明乃哲哲乃明奮乃苓明哲乃大行毒而
無怒怨而無言欲而無謀大揆度儀若覺卧若晦明若
敖之在堯也毋訪於佞毋蓄於諂毋育於凶毋監於讒
不正廣其荒不用其區區鳥飛准繩讂充末衡易政利
民毋犯其凶毋邇其求而遠其憂高為其居危顚莫之
救可淺可深可浮可沉可曲可直可言可默天不一時
地不一利人不一事可正而視定而履深而迹夫天地
一險一易若鼓之有揨擿擋則擊天地萬物之橐宙合
有橐天地左操五音右執五味此言君臣之分也君出
令佚故立於左臣任力勞故立於右夫五音不同聲而
能調此言君之所出令無妄也而無所不順順而令行
政成五味不同物而能和此言臣之所任力無妄也而
無所不得得而力務財多故君出令正其國而無齊其
欲一其愛而無獨與是王施而無私則海内來賓矣臣
任力同其忠而無争其利不失其事而無有其名分敬
而無妒則夫婦和勉矣君失音則風律必流流則亂敗
臣離味則百姓不飬百姓不飬則衆散亡君臣各能其
分則國寕矣故名之曰不德懷繩與准鉤多備規軸減
澑大成是唯時德之節夫繩扶撥以為正准壊險以為
平鉤入枉而出直此言聖君賢佐之制舉也博而不失
因以備能而無遺國猶是國也民猶是民也桀紂以亂
亡湯武以治昌章道以教明法以期民之興善也如此
湯武之功是也多備規軸者成軸也夫成軸之多也其
處大也不究其入小也不塞猶迹求履之憲也夫焉有
不適善適善備也僊也是以無乏故諭教者取辟焉天
淯陽無計量地化生無法崖所謂是而無非非而無是
是非有必交來苟信是以有不可先規之必有不可識
慮之然將䘚而不戒故聖人博聞多見畜道以待物物
至而對形曲均存矣減盡也澑發也言徧環畢莫不備
得故曰減澑大成成功之術必有巨獲必周於德審於
時時德之遇事之會也若合符然故曰是唯時德之節
春采生秋采蓏夏處隂冬處陽此言聖人之動静開闔
詘信浧濡取與之必因於時也時則動不時則静是以
古之士有意而未可陽也故愁其治言含愁而蔵之也
賢人之處亂世也知道之不可行則沉抑以辟罰静默
以侔免辟之也猶夏之就凊冬之就溫焉可以無及於
寒暑之菑矣非為畏死而不忠也夫強言以為僇而功
澤不加進傷為人君嚴之義退害為人臣者之生其為
不利彌甚故退身不舍端修業不息版以待清明故微
子不與於紂之難而封於宋以為殷主先祖不滅後世
不絶故曰大賢之德長明乃哲哲乃明奮乃苓明哲乃
大行此言擅美主盛自奮也以琅湯凌轢人人之敗也
常自此是故聖人著之簡筴傳以告後進曰奮盛苓落
也盛而不落者未之有也故有道者不平其稱不滿其
量不依其樂不致其度爵尊則肅士祿豐則務施功大
而不伐業明而不矜夫名實之相怨久矣是故絶而無
交惠者知其不可兩守乃取一焉故安而無憂毒而無
怒此言止忿速濟沒法也怨而無言言不可不愼也言
不周密反傷其身故曰欲而無謀言謀不可以泄謀泄
菑極夫行忿速遂沒法賊發言輕謀泄菑必及於身故
曰毒而無怒怨而無言欲而無謀大揆度儀若覺卧若
晦明言淵色以自詰也静默以審慮依賢可用也仁良
既明通於可不利害之理循發蒙也故曰若覺卧若晦
明若敖之在堯也毋訪於佞言毋用佞人也用佞人則
私多行毋蓄於諂言毋聽諂聽諂則欺上毋育於凶言
毋使暴使暴則傷民毋監於讒言毋聽讒聽讒則失士
夫行私欺上傷民失士此四者用所以害君義失正也
夫為君上者既失其義正而倚以為名譽為臣者不忠
而邪以趨爵禄亂俗敗世以偷安懷樂雖廣其威可損
也故曰不正廣其荒是以古之人阻其路塞其遂守而
物修故著之簡筴傳以告後世人曰其為怨也深是以
威盡焉不用其區區者虚也人而無良焉故曰虛也凡
監解而不動陼隄而不行其於時必失失則廢而不濟
失植之正而不謬不可賢也植而無能不可善也所賢
美於聖人者以其與變随化也淵泉而不盡微約而流
施是以德之流潤澤均加於萬物故曰聖人參於天地
鳥飛准繩此言大人之義也夫鳥之飛也必還山集谷
不還山則困不集谷則死山與谷之處也不必正直而
還山集谷曲則曲矣而名繩焉以為鳥起於北意南而
至於南起於南意北而至於北苟大意得不以小缺為
傷故聖人美而著之曰千里之路不可扶以繩萬家之
都不可平以准言大人之行不必以先帝常義立之謂
賢故為上者之論其下也不可以失此術也讂充言心
也心欲忠末衡言耳目也耳目欲端中正者治之本也
耳司聽聽必順聞聞審謂之聰目司視視必順見見察
謂之明心司慮慮必順言言得謂之知聰明以知則博
博而不惛所以易政也政易民利利乃勸勸則告聽不
順不審不聰不審不聰則繆視不察不明不察不明則
過慮不得不知不得不知則昏繆過以昏則憂憂則所
以伎苛伎苛所以險政政險民害害乃怨怨則凶故曰
讂充末衡言易政利民也毋犯其凶言中正以蓄慎也
毋邇其求言上之敗常貪於金玉馬女而吝愛於粟米
貨財也厚藉斂於百姓則萬民懟怨遠其憂言上之忘
其國也常邇其樂立優美而外滛於馳騁田獵内縱於
美色淫聲下乃解怠惰失百吏皆失其端則煩亂以亡
其國家矣高為其居危顛莫之救此言尊高滿大而好
矜人以麗主盛處賢而自予䧺也故盛必失而䧺必敗
夫上既主盛處賢以操士民國家煩亂萬民心怨此其
必亡也猶自萬仞之山播而入深淵其死而不振也必
故曰毋邇其求而遠其憂高為其居危顛莫之救也可
淺可深可沉可浮可曲可直可言可默此言指意要功
之謂也天不一時地不一利人不一事是以著業不得
不多人之名位不得不殊方明者察於事故不官於物
而旁通於道道也者通乎無上詳乎無窮運乎諸生是
故辯於一言察於一治攻於一事者可以曲說而不可
以廣舉聖人由此知言之不可兼也故博為之治而計
其意知事之不可兼也故名為之說而況其功歲有春
秋冬夏月有上下中旬日有朝暮夜有昏晨半星辰序
各有其司故曰天不一時山陵岑巖淵泉閎流泉踰瀷
而不盡薄承瀷而不滿高下肥磽物有所宜故曰地不
一利鄉有俗國有法食飲不同味衣服異采世用器械
規矩繩准稱量數度品有所成故曰人不一事此各事
之儀其詳不可盡也可正而視言察美惡審别良苦不
可以不審操分不雜故政治不悔定而履言處其位行
其路為其事則民守其職而不亂故葆統而好終深而
迹言明墨章書道德有常則後世人人修理而不迷故
名聲不息夫天地一險一易若鼓之有揨擿擋則擊言
苟有唱之必有和之和之不差因以盡天地之道景不為
曲物直響不為惡聲美是以聖人明乎物之性者必以
其類來也故君子繩繩乎慎其所先天地萬物之橐也
宙合有橐天地天地苴萬物故曰萬物之橐宙合之意
上通於天之上下泉於地之下外出於四海之外合絡
天地以為一裹散之至於無閒不可名而山是以大之
無外小之無内故曰有橐天地其義不傳一典品之不
極一薄然而典品無治也多内則富時出則當而聖人
之道富貴以當奚謂當本乎無妄之治運乎無方之事
應變不失之謂當變無不至無有應當本錯不敢忿故
言而名之曰宙合(五輔)古之聖王所以取明名廣譽厚
功大業顯於天下不忘於後世非得人者未之嘗聞暴
王之所以失國家危社稷覆宗廟滅於天下非失人者
未之嘗聞今有土之君皆處欲安動欲威戰欲勝守欲
固大者欲王天下小者欲覇諸侯而不務得人是以小
者兵挫而地削大者身死而國亡故曰人不可不務也
此天下之極也曰然則得人之道莫如利之利之之道
莫如教之以政故善為政者田疇墾而國邑實朝廷閒
而官府治公法行而私曲止倉廪實而囹圄空賢人進
而姦民退其君子上中正而下諂諛其士民貴武勇而
賤得利其庶人好耕農而惡飲食於是財用足而飲食
薪菜饒是故上必寬裕而有觧舍下必聽從而不疾怨
上下和同而有禮義故處安而動威戰勝而守固是以
一戰而正諸侯不能為政者田疇荒而國邑虛朝廷兇
而官府亂公法廢而私曲行倉廩虛而囹圄實賢人退
而姦民進其君子上諂諛而下中正其士民貴得利而
賤武勇其庶人好飲食而惡耕農於是財用匱而飲食
薪菜乏上彌殘苟而無觧舍下愈覆鷙而不聽從上下
交引而不和同故處不安而動不威戰不勝而守不固
是以小者兵挫而地削大者身死而國亡故以此觀之
則政不可不慎也德有六興義有七體禮有八經法有
五務權有三度所謂六興者何曰辟田疇利壇宅修樹
蓺勸士民勉稼穡修牆屋此謂厚其生發伏利輸墆積
修道途便關市愼將宿此謂輸之以財導水潦利陂溝
決潘渚潰泥滯通鬱閉慎津梁此謂遺之以利薄徵斂
輕征賦㢮刑罰赦罪戾宥小過此謂寬其政飬長老慈
幼孤恤鰥寡問疾病弔禍喪此謂匡其急衣凍寒食饑
渴匡貧窶賑罷露資乏絶此謂賑其窮凡此六者德之
興也六者既布則民之所欲無不得矣夫民必得其所
欲然後聽上聽上然後政可善為也故曰德不可不興
也曰民知德矣而未知義然後明行以導之義義有七
體七體者何曰孝悌慈惠以飬親戚恭敬忠信以事君
上中正比宜以行禮節整齊撙詘以辟刑僇纖嗇省用
以備饑饉敦懞純固以備禍亂和協輯睦以備宼戎凡
此七者義之體也夫民必知義然後中正中正然後和
調和調乃能處安處安然後動威動威乃可以戰勝而
守固故曰義不可不行也曰民知義矣而未知禮然後
飾八經以導之禮所謂八經者何曰上下有義貴賤有
分長幼有等貧富有度凡此八者禮之經也故上下無
義則亂貴賤無分則爭長幼無等則倍貧富無度則失
上下亂貴賤争長幼倍貧富失而國不亂者未之嘗聞
也是故聖王飾此八禮以導其民八者各得其義則為
人君者中正而無私為人臣者忠信而不黨為人父者
慈惠以教為人子者孝悌以肅為人兄者寬裕以誨為
人弟者比順以敬為人夫者敦懞以固為人妻者勸勉
以貞夫然則下不倍上臣不殺君賤不踰貴少不陵長
遠不閒親新不閒舊小不加大滛不破義凡此八者禮
之經也夫人必知禮然後恭敬恭敬然後尊譲尊譲然
後少長貴賤不相踰越少長貴賤不相踰越故亂不生
而患不作故曰禮不可不謹也曰民知禮矣而未知務
然後布法以任力任力有五務五務者何曰君擇臣而
任官大夫任官辯事官長任事守職士修身功材庶人
耕農樹蓺君擇臣而任官則事不煩亂大夫任官辯事
則舉錯時官長任事守職則動作和士修身功材則賢
良發庶人耕農樹蓺則財用足故曰凡此五者力之務
也夫民必知務然後心一心一然後意專心一而意專
然後功足觀也故曰力不可不務也曰民知務矣而未
知權然後考三度以動之所謂三度者何曰上度之天
祥下度之地宜中度之人順此所謂三度故曰天時不
祥則有水旱地道不宜則有饑饉人道不順則有禍亂
此三者之來也政召之曰審時以舉事以事動民以民
動國以國動天下天下動然後功名可成也故民必知
權然後舉錯得舉錯得則民和輯民和輯則功名立矣
故曰權不可不度也故曰五經既布然後逐姦民詰詐
偽屏讒慝而毋聽滛辭毋作滛巧若民有滛行邪性樹
為滛辭作為滛巧以上諂君上而下惑百姓移國動衆
以害民務者其刑死流故曰凡人君之所以内失百姓
外失諸侯兵挫而地削名卑而國虧社稷滅覆身體危
殆非生於諂滛者未之嘗聞也何以知其然也曰滛聲
諂耳滛觀諂目耳目之所好諂心心之所好傷民民傷
而身不危者未之嘗聞也曰實壙虛墾田疇修牆屋則
國家富節飲食撙衣服則財用足舉賢良務功勞布德
惠則賢人進逐姦人詰詐偽去讒慝則姦人止修飢饉
救災害賜罷露則家國定明王之務在於強本事去無
用然後民可使富論賢人用有能而民可使治薄税斂
無苟於民待以忠愛而民可使親三者覇王之事也事
有本而仁義其要也今工以巧矣而民不足以備用者其
說在玩好農以勞矣而天下饑者其說在珍怪方丈陳
於前女以巧矣而天下寒者其說在文繡是故博帶梨
大袂列文繡染刻鏤削雕琢采關幾而不征市鄽而不
税古之良工不勞其知巧以為玩好是故無用之物守
法者不失(問)凡立朝廷問有本紀爵授有德則大臣
興義祿予有功則士輕死節上帥士以人之所戴則上
下和授事以能則人上功審刑當罪則人不易訟無亂
社稷宗廟則人有所宗毋遺老忘親則大臣不怨舉知
人急則衆不亂行此道也國有常經人知終始此覇王
之術也然後問事事先大功政自小始問死事之孤其
未有田宅者有乎問少壯而未勝甲兵者幾何人問死
事之寡其餼廩何如問國之有功大者何官之吏也問
州之大夫也何里之士也今吏亦何以明之矣問刑論
有常以行不可改也今其事之久畱也何若問五官有
度制官都其有常斷今事之稽也何待問獨夫寡婦孤
寡疾病者幾何人也問國之棄人何族之子弟也問鄉
之良家其所牧飬者幾何人矣問邑之貧人債而食者
幾何家問理園圃而食者幾何家人之開田而耕者幾
何家士之身耕者幾何家問鄉之貧人何族之别也問
宗子之收昆弟者以貧從昆弟者幾何家餘子仕而有
田邑今入者幾何人子弟以孝聞於鄉里者幾何人餘
子父母存不飬而出離者幾何人士之有田而不使者
幾何人吏惡何事士之有田而不耕者幾何人身何事
君臣有位而未有田者幾何人外人之來從而未有田
宅者幾何家國子弟之游于外者幾何人貧士之受責
於大夫者幾何人官賤行書身士以家臣自代者幾何
人官承吏無田餼而徒理事者幾何人羣臣有位事官
大夫者幾何人外人來游在大夫之家者幾何人鄉子
弟力田為人率者幾何人國子弟之無上事衣食不節
率子弟不田弋獵者幾何人男女不整齊亂鄉子弟者
有乎問人之貸粟米有别劵者幾何家問國之伏利其
可應人之急者幾何所也人之所害於鄉里者何物也
問士之有田宅身在陳列者幾何人餘子之勝甲兵有
行伍者幾何人問男女有巧技能利備用者幾何人處
女操工事者幾何人冗國所開口而食者幾何人問一
民有幾年之食也問兵車之計幾何乘也牽家馬軛家
車者幾何乘處士修行足以教人可使帥衆莅百姓者
幾何人士之急難可使者幾何人工之巧出足以利軍
伍處可以修城郭補守備者幾何人城粟軍糧其可以
行幾何年也吏之急難可使者幾何人大夫疏器甲兵
兵車旌旗鼓鐃帷幕帥車之載幾何乘疏蔵器弓弩之
張衣夾鋏鉤弦之造戈戟之緊其厲何若其宜修而不
修者故何視而造修之官出器處器之具宜起而未起
者何待鄉師車輜造修之具其繕何若工尹伐材用毋
於三時羣材乃植而造器定冬完良備用必足人有餘
兵詭陳之行以慎國常時簡稽帥馬牛之肥膌其老而
死者皆舉之其就山藪林澤食薦者幾何出入死生之
會幾何若夫城郭之厚薄溝壑之淺深門閭之尊卑宜
修而不修者上必幾之守備之伍器物不失其具滛雨
而各有處蔵問兵官之吏國之豪士其急難足以先後
者幾何人夫兵事者危物也不時而勝不義而得未為
福也失謀而敗國之危也慎謀乃保國問所以教選人
者何事問執官都者其位事幾何年矣所辟草萊有益
於家邑者幾何矣所封表以益人之生利者何物也所
築城郭修牆閉絶通道扼闕深防溝以益人之地守者
何所也所捕盗賊除人害者幾何矣制地君曰理國
之道地德為首君臣之禮父子之親覆育萬人官府之
藏彊兵保國城郭之險外應四極具取之地而市者天
地之材具也而萬人之所和而利也正是道也民荒無
苛人盡地之職一保其國各主異位毋使讒人亂普而
德營九軍之親關者諸侯之陬隧也而外財之門戶也
萬人之道行也明道以重告之征於關者勿征於市征
於市者勿征於關虚車勿索徒負勿入以來遠人十六
道同身外事謹則聽其名視其名視其色是其事稽其
德以觀其外則無敦於權人以困貌德國則不惑行之
職也問於邊吏曰小利害信小怒傷義邊信傷德厚和
構四國以順貌德后鄉四極令守法之官日行度必眀
失經常(八觀)大城不可以不完郭周不可以外通里域不
可以横通閭閈不可以毋闔宫垣關閉不可以不修故
大城不完則亂賊之人謀郭周外通則姦遁踰越者作
里域横通則攘奪竊盗者不止閭閈無闔外内交通則
男女無别宫垣不備關閉不固雖有良貨不能守也故
形勢不得為非則姦邪之人慤愿禁罰威嚴則簡慢之
人整齊憲令著明則蠻夷之人不敢犯賞慶信必則有
功者勸教訓習俗者衆則君民化變而不自知也是故
明君在上位刑省罰寡非可刑而不刑非可罪而不罪
也明君者閉其門塞其途弇其迹使民無由接於滛非
之地是以民之道正行善也若性然故罪罰寡而民以
治矣行其田野視其耕芸計其農事而飢飽之國可
以知也其耕之不深芸之不謹地宜不任草田多穢耕
者不必肥荒者不必墝以人猥計其野草田多而辟田
少者雖不水旱飢國之野也若是而民寡則不足以守
其地若是而民衆則國貧民飢以此遇水旱則衆散而
不收彼民不足以守者其城不固民飢者不可以使戰
衆散而不收則國為丘墟故曰有地君國而不務耕芸
寄生之君也故曰行其田野視其耕芸計其農事而飢
飽之國可知也行其山澤觀其桑麻計其六畜之産
而貧富之國可知也夫山澤廣大則草木易多也壌地
肥饒則桑麻易植也薦草多衍則六畜易繁也山澤雖
廣草木無禁壌地雖肥桑麻無數薦草雖多六畜有征
閉貨之門也故曰時貨不遂金玉雖多謂之貧國也故
曰行其山澤觀其桑麻計其六畜之産而貧富之國可
知也入國邑視宮室觀車馬衣服而侈儉之國可知
也夫國城大而田野淺狹者其野不足以飬其民城域
大而人民寡者其民不足以守其域宮營大而室屋寡
者其室不足以實其宮室屋衆而人徒寡者其人不足
以處其室囷倉寡而臺榭繁者其蔵不足以共其費故
曰主上無積而宮室美氓家無積而衣服修乘車者飾
觀望步行者襍文采本資少而末用多者侈國之俗也
國侈則用費用費則民貧民貧則姦智生姦智生則邪
巧作故姦邪之所生生於匱不足匱不足之所生生於
侈侈之所生生於毋度故曰審度量節衣服儉財用禁
侈泰為國之急也不通於若計者不可使用國故曰入
國邑視宮室觀車馬衣服而侈儉之國可知也課凶
飢計師役視臺榭量國費而實虚之國可知也凡田野
萬家之衆可食之地方五十里可以為足矣萬家以下
則就山澤可矣萬家以上則去山澤可矣彼野悉辟而
民無積者國地小而食地淺也田半墾而民有餘食而
粟米多者國地大而食地博也國地大而野不辟者君
好貨而臣好利者也辟地廣而民不足者上賦重流其
蔵者也故曰粟行於三百里則國毋一年之積粟行於
四百里則國毋二年之積粟行於五百里則衆有飢色
其稼亡三之一者命曰小凶小凶三年而大凶大凶則
衆有大遺苞矣什一之師什三毋事則稼亡三之一稼
亡三之一而非有故盖積也則道有損瘠矣什一之師
三年不觧非有餘食也則民有鬻子矣故曰山林雖近
草木雖美宮室必有度禁發必有時是何也曰大木不
可獨伐也大木不可獨舉也大木不可獨運也大木不
可加之薄牆之上故曰山林雖廣草木雖美禁發必有
時國雖充盈金玉雖多宮室必有度江海雖廣池澤雖
博魚鼈雖多罔罟必有正船網不可一財而成也非私
草木愛魚鼈也惡廢民於生榖也故曰先王之禁山澤
之作者博民於生榖也彼民非榖不食榖非地不生地
非民不動民非作力毋以致財天下之所生生於用力
用力之所生生於勞身是故主上用財毋己是民用力
毋休也故曰臺榭相望者其上下相怨也民無餘積者
其禁不必止衆有遺苞者其戰不必勝道有損瘠者其
守不必固故令不必行禁不必止戰不必勝守不必固
則危亡随其後矣故曰課凶飢計師役觀臺榭量國費
實虚之國可知也入州里觀習俗聽民之所以化其
上而治亂之國可知也州里不鬲閭閉不設出入毋時
早晏不禁則攘奪竊盜攻擊殘賊之民毋自勝矣食谷
水巷鑿井場圃接樹木茂宮牆毁壊門戶不閉外内交
通則男女之别毋自正矣鄉毋長游里無士舍時無會
同喪蒸不聚禁罰不嚴則齒長輯睦毋自生矣故昏禮
不謹則民不修廉論賢不鄉舉則士不及行貨財行於
國則法令毁於官請謁得於上則黨與成於下鄉官無
法制百姓群徒不從此亡國弑君之所自生也故曰入
州里觀習俗聽民之所以化其上者而治亂之國可知
也入朝廷觀左右本求朝之臣論上下之所貴賤者
而彊弱之國可知也功多為上祿賞為下則積勞之臣
不務盡力治行為上爵列為下則豪傑材臣不務竭能
便辟左右不論功能而有爵祿則百姓疾怨非上賤輕
爵祿金玉貨財商賈之人不論志行而有爵祿也則上
令輕法制毁權重之人不論才能而得尊位則民倍本
行而求外勢彼積勞之人不務盡力則兵士不戰矣豪
傑材人不務竭能則内治不别矣百姓疾怨非上賤爵
輕祿則上毋以勸衆矣上令輕法制毁則君毋以使臣
臣毋以事君矣民倍本行而求外勢則國之情偽竭在
敵國矣故曰入朝廷觀左右本求朝之臣論上下之所
貴賤者而彊弱之國可知也置法出令臨衆用民計
其威嚴寬惠行於其民與不行於其民可知也法虚立
而害疏遠令一布而不聽者存賤爵祿而毋功者富然
則衆必輕令而上位危故曰良田不在戰士三年而兵
弱賞罰不信五年而破上賣官爵十年而亡倍人倫而
禽獸行十年而滅戰不勝弱也地四削入諸侯破也離
本國徙都邑亡也有者異姓滅也故曰置法出令臨衆
用民計威嚴寬惠而行於其民不行於其民可知也
計敵與量上意察國本觀民産之所有餘不足而存亡
之國可知也敵國彊而與國弱諫臣死而䛕臣尊私情
行而公法毁然則與國不恃其親而敵國不畏其彊豪
傑不安其位而積勞之人不懷其祿說商販而不務本
貨則民偷處而不事積聚豪傑不安其位則良臣出積
勞之人不懷其祿則兵士不用民偷處而不事積聚則
囷倉空虛如是而君不為變然則攘奪竊盗殘賊進取
之人起矣内者廷無良臣兵士不用囷倉空虚而外有
彊敵之憂則國居而自毁矣故曰計敵與量上意察國
本觀民産之所有餘不足而存亡之國可知也故以此
八者觀人主之國而人主無所匿其情矣(勢)戰而懼水
此謂澹滅小事不從大事不吉戰而懼險此謂迷中分
其師衆人既迷芒必其將亡之道動静者比於死動作
者比於醜動信者比於詎動詘者比於避夫静與作時
以為主人時以為客貴得度知静之修居而自利知作
之從每動有功故曰無為者帝其斯之謂矣逆節萌生
天地未形先為之政其事乃不成繆受其刑天因人聖
人因天天時不作勿為客人事不起勿為始慕和其衆
以修天地之從人先生之天地刑之聖人成之則與天
同極正静不争動作不貳素質不畱與地同極未得天
極則隐於德已得天極則致其力既成其功順守其從
人不能代成功之道嬴縮為寳毋亡天極究數而止事
若未成毋改其形毋失其始静民觀時待令而起故曰
修隂陽之從而道天地之常嬴嬴縮縮因而為當死死
生生因天地之形天地之形聖人成之小取者小利大
取者大利盡行之者有天下故賢者誠信以仁之慈惠
以愛之端政象不敢以先人中静不留裕德無求形於
女色其所處者柔安静樂行德而不争以待天下之濆
作也故賢者安徐正静柔節先定行於不敢而立於不
能守弱節而堅處之故不犯天時不亂民功秉時飬人
先德後刑順於天微度人善周者明不能見也善明者
周不能蔽也大明勝大周則民無大周也大周勝大明
則民無大明也大周之先可以奮信大明之祖可以代
天下索而不得求之招搖之下獸厭走而有伏網罟偃
一側不然不得大文三曾而貴義與德大武三曾而偃
武與力(地員)夫管仲之匡天下也其施七尺瀆田悉徙五
種無不宜其立后而手實其木宜蚖菕與杜松其草宜
楚棘見是土也命之曰五施五七三十五尺而至於泉
呼音中角其水倉其民彊赤壚歴彊肥五種無不宜其
麻白其布黃其草宜白茅與雚其木宜赤棠見是土也
命之曰四施四七二十八尺而至於泉呼音中商其水
白而甘其民夀黃唐無宜也唯宜黍秫也宜縣澤行廧
落地潤數毁難以立邑置廧其草宜黍秫與茅其木宜
櫄擾桑見是土也命之曰三施三七二十一尺而至於
泉呼音中宮其泉黃而糗流徙斥埴宜大菽與麥其草
宜萯雚其木宜杞見是土也命之曰再施二七十四尺
而至於泉呼音中羽其泉鹹水流徙黑埴宜稲麥其草
宜萍蓚其木宜白棠見是土也命之曰一施七尺而至
於泉呼音中徵其水黑而苦凡聽徵如負豬豕覺而駭
凡聽羽如鳴馬在野凡聽宫如牛鳴窌中凡聽商如離
群羊凡聽角如雉登木以鳴音疾以清凡將起五音凡
首先主一而三之四開以合九九以是生黃鍾小素之
首以成宫三分而益之以一為百有八為徵不無有三
分而去其乘適足以是生商有三分而復於其所以是
成羽有三分去其乘適足以是成角墳延者六施六七
四十二尺而至於泉陜之芳七施七七四十九尺而至
於泉祀陜八施七八五十六尺而至於泉杜陵九施七
九六十三尺而至於泉延陵十施七十尺而至於泉環
陵十一施七十七尺而至於泉蔓山十二施八十四尺
而至於泉付山十三施九十一尺而至於泉付山白徒
十四施九十八尺而至於泉中陵十五施百五尺而至
於泉青山十六施百一十二尺而至於泉青龍之所居
庚泥不可得泉赤壌&KR2893;山十七施百一十九尺而至於
泉其下清商不可得泉&KR3381;山白壌十八施百二十六尺
而至於泉其下騈石不可得泉徙山十九施百三十三
尺而至於泉其下有灰壌不可得泉高陵土山二十施
百四十尺而至於泉山之上命之曰縣泉其地不乾其
草如茅與走其木乃樠鑿之二尺乃至於泉山之上命
曰復呂其草魚腸與蕕其木乃柳鑿之三尺而至於泉
山之上命之曰泉英其草蘄白昌其木乃楊鑿之五尺
而至於泉山之材其草競與薔其木乃格鑿之二七十
四尺而至於泉山之側其草葍與蔞其木乃品榆鑿之
三七二十一尺而至於泉凡草土之道各有榖造或高
或下各有草土葉下於&KR2175;&KR2175;下於莧莧下於蒲蒲下於
葦葦下於雚雚下於蔞蔞下於荓荓下於蕭蕭下於薜
薜下於萑萑下於茅凡彼草物有十二衰各有所歸九
州之土為九十物每州有常而物有次群土之長是唯
五粟五粟之物或赤或青或白或黑或黃五粟五章五
粟之状淖而不肕剛而不觳不濘車輪不汙手足其種
大重細重白莖白秀無不宜也五色之土若在陵在山
在隫在衍其隂其陽盡宜桐柞莫不秀長其楡其柳其
檿其桑其柘其櫟其槐其楊群木蕃滋數大條直以長
其澤則多魚牧則宜牛羊其地其樊俱宜竹箭藻龜楢
檀五臭生之薜荔白芷蘪蕪椒連五臭所校寡疾難老
士女皆好其民工巧其泉黃白其人夷姤五粟之土乾
而不挌湛而不澤無高下葆澤以處是謂粟土粟土之
次曰五沃五沃之物或赤或青或黃或白或黑五沃五
物各有異則五沃之状剽怸橐土蟲易全處怸剽不白
下乃以澤其種大苗細苗赨莖黑秀箭長五沃之土若
在丘在山在陵在岡若在陬陵之陽其左其右宜彼群
木桐柞枎櫄及彼白梓其梅其杏其桃其李其秀生莖
起其棘其棠其槐其楊其楡其桑其把其枋群木數大
條直以長其隂則生之楂䔧其陽則安樹之五麻若高
若下不擇疇所其麻大者如箭如葦大長以美其細者
如雚如蒸欲有與各大者不類小者則治揣而蔵之若
衆練絲五臭疇生蓮與蘪蕪藁本白芷其澤則多魚牧
則宜牛羊其泉白青其人堅勁寡有疥騷終無痟醒五
沃之土乾而不斥湛而不澤無高下葆澤以處是謂沃
土沃土之次曰五位五位之物五色襍英各有異章五
位之状不塥不灰青怸以菭及其種大葦無細葦無赨
莖白秀五位之土若在岡在陵在隫在衍在丘在山皆
宜竹箭求黽猶擅其山之淺有籠與斥群木安遂條長
數大其桑其松其杞其茸種木胥容楡桃柳楝群藥安
生薑與桔梗小辛大蒙其山之梟多桔符楡其山之末
有箭與苑其山之旁有彼黃䖟及彼白昌山䔧葦芒群
藥安聚以圉民殃其林其漉其槐其楝其柞其榖群木
安遂鳥獸安施既有麋麃又且多鹿其泉青黑其人輕
直省事少食無高下葆澤以處是謂位土位土之次曰
五蘟五蘟之状黑土黑菭青怵以肥芬然若灰其種櫑
葛赨莖黃秀恚目其葉若苑以蓄殖果木不若三土以
十分之二是謂蘟土蘟土之次曰五壌五壌之状芬然
若澤若屯土其種大水腸細水腸赨莖黃秀以慈忍水
旱無不宜也蓄殖果木不若三土以十分之二是謂壌
土壌土之次曰五浮五浮之状捍然如米以葆澤不離
不圻其種忍蘟忍葉如雚葉以長狐茸黃莖黑莖黑秀
其粟大無不宜也蓄殖果木不如三土以十分之二凡
上土三十物種十二物中土曰五怸五怸之状廩焉如
壏潤濕以處其種大稷細稷赨莖黃秀慈忍水旱細粟
如麻蓄殖果木不若三土以十分之三怸土之次曰五
纑五纑之状彊力剛堅其種大邯郸細邯郸莖葉如枎
櫄其粟大蓄殖果木不若三土以十分之三纑土之次
曰五壏五壏之状芬焉若糠以肥其種大荔細荔青莖
黃秀蓄殖果木不若三土以十分之三壏土之次曰五
剽五剽之状華然如芬以脤其種大秬細秬黑莖青秀
蓄殖果木不若三土以十分之四剽土之次曰五沙五
沙之狀粟焉如屑塵厲其種大萯細萯白莖青秀以蔓
蓄殖果木不如三土以十分之四沙土之次曰五塥五
塥之狀累然如僕累不忍水旱其種大樛把細樛杞黑
莖黑秀蓄殖果木不如三土以十分之四凡中土三十
物種二十物下土曰五猶五猶之状如糞其種大華細
華白莖黑秀蓄殖果木不如三土以十分之五猶土之
次曰五&KR2496;五&KR2496;之状如鼠肝其種青梁黑莖黑秀蓄殖
果木不如三土以十分之五&KR2496;土之次曰五殖五殖之
状甚澤以疏離圻以臞塉其種鴈膳黑實朱跗黃實蓄
殖果木不如三土以十分之六五殖之次曰五觳五觳
之状婁婁然不忍水旱其種大菽細菽多白實蓄殖果
木不如三土以十分之六觳土之次曰五鳬五鳬之状
堅而不骼其種陵稲黑鵝馬夫蓄殖果木不如三土以
十分之七鳬土之次曰五桀五桀之状甚鹹以苦其物
為下其種白稲長狹蓄殖果木不如三土以十分之七
凡下土三十物其種十二物凡土物九十其種三十六
(臚列精晰堪作圖經職方氏無其詳悉貨殖傳遜其古奧)(水地)地者萬物之本原
諸生之根菀也美惡賢不肖愚俊之所生也水者地之
血氣如筋脉之流通者也故曰水具材也何以知其然
也曰夫水淖弱以清而好灑人之惡仁也視之黑而白
精也量之不可使概至滿而止正也唯無不流至平而
止義也人皆赴高已獨赴下卑也卑也者道之室王者
之器也而水以為都居凖也者五量之宗也素也者五
色之質也淡也者五味之中也是以水者萬物之凖也
諸生之淡也違非得失之質也是以無不滿無不居也
集於天地而蔵於萬物産於金石集於諸生故曰水神
集於草木根得其度華得其數實得其量鳥獸得之形
體肥大羽毛豐茂文理明著萬物莫不盡其幾及其常
者水之内度適也夫玉之所貴者九德出焉夫玉溫潤
以澤仁也鄰以里者知也堅而不蹙義也廉而不劌行
也鮮而不垢潔也折而不撓勇也瑕適皆見精也茂華
光澤竝通而不相陵容也叩之其音清摶徹遠純而不
殺辭也是以人主貴之蔵以為寳剖以為符瑞九德出
焉人水也男女精氣合而水流形三月如咀咀者何曰
五味五味者何曰五藏酸主脾鹹主肺辛主腎苦主肝
甘主心五藏已具而後生肉脾生隔肺生骨腎生腦肝
生革心生肉五肉已具而後發為九竅脾發為鼻肝發
為目腎發為耳肺發為竅五月而成十月而生生而目
視耳聽心慮目之所以視非特山陵之見也察於荒忽
耳之所聽非特雷鼓之聞也察於淑湫心之所慮非特
知於麤麤也察於微眇故修要之精是以水集於玉而
九德出焉凝蹇而為人而九竅五慮出焉此乃其精也
精麤濁蹇能存而不能亡者也伏闇能存而能亡者蓍
龜與龍是也龜生於水發之於火於是為萬物先為禍
福正龍生於水被五色而游故神欲小則化如蠶蠋欲
大則蔵於天下欲尚則凌於雲氣欲下則入於深泉變
化無日上下無時謂之神龜與龍伏闇能存而能亡者
也或世見或世不見者生蟡與慶忌故涸澤數百歲谷
之不徙水之不絶者生慶忌慶忌者其状若人其長四
寸衣黃衣冠黃冠戴黃盖乘小馬好疾馳以其名呼之
可使千里外一日反報此涸澤之精也涸川之精者生
於蟡蟡者一頭而兩身其形若蛇其長八尺以其名呼
之可以取魚鼈此涸川水之精也是以水之精麤濁蹇
能存而不能亡者生人與玉伏闇能存而能亡者蓍龜
與龍或世見或不見者蟡與慶忌故人皆服之而管子
則之人皆有之而管子以之是故具者何也水是也萬
物莫不以生唯知其託者能為之正具者水是也故曰
水者何也萬物之本原也諸生之宗室也美惡賢不肖
愚俊之所産也何以知其然也夫齊之水道躁而復故
其民貪麤而好勇楚之水淖弱而清故其民輕果而賊
越之水濁重而洎故其民愚疾而垢秦之水泔最而稽
&KR1657;滯而雜故其民貪戾罔而好事齊晉之水枯旱而運
&KR1657;滯而雜故其民諂䛕葆詐巧佞而好利燕之水萃下
而弱沈滯而雜故其民愚戇而好貞輕疾而易死宋之
水輕勁而清故其民閒易而好正是以聖人之化世也
其觧在水故水一則人心正水清則民心易一則欲不
汚民心易則行無邪是以聖人之治於世也不人告也
不戶說也其樞在水(内業)凡物之精此則為生下生五榖
上為列星流於天地之間謂之鬼神蔵於胸中謂之聖
人是故民氣杲乎如登於天杳乎如入於淵淖乎如在
於海䘚乎如在於已是故此氣也不可止以力而可安
以德不可呼以聲而可迎以音敬守勿失是謂成德德
成而智出萬物果得凡心之刑自充自盈自生自成其
所以失之必以憂樂喜怒欲利能去憂樂喜怒欲利心
乃反濟彼心之情利安以寕勿煩勿亂和乃自成折折
乎如在於側忽忽乎如將不得渺渺乎如窮無極此稽
不遠日用其德夫道者所以充形也而人不能固其往
不復其來不舍謀乎莫聞其音䘚乎乃在於心冥冥乎
不見其形滛滛乎與我俱生不見其形不聞其聲而序
其成謂之道凡道無所善心安愛心静氣理道乃可
止彼道不遠民得以産彼道不離民因以知是故䘚乎
其如可與索眇眇乎其如窮無所彼道之情惡音與聲
修心静音道乃可得道也者口之所不能言也目之所
不能視也耳之所不能聽也所以修心而正形也人之
所失以死所得以生也事之所失以敗所得以成也
凡道無根無莖無葉無榮萬物以生萬物以成命之曰
道天主正地主平人主安静春秋冬夏天之時也山陵
川谷地之枝也喜怒取予人之謀也是故聖人與時變
而不化從物而不移能正能静然後能定定心在中耳
目聰眀四枝堅固可以為精舍精也者氣之精者也氣
道乃生生乃思思乃知知乃止矣凡心之形過知失生
一物能化謂之神一事能變謂之智化不易氣變不易
智惟執一之君子能為此乎執一不失能君萬物君子
使物不為物使得一之理治心在於中治言出於口治
事加於人然則天下治矣一言得而天下服一言定而
天下聽公之謂也形不正德不來中不静心不治正形
攝德天仁地義則滛然而自至神明之極照乎知萬物
中義守不忒不以物亂官不以官亂心是謂中得有神
自在身一往一來莫之能思失之必亂得之必治敬除
其舍精將自來精想思之寕念治之嚴容畏敬精將至
定得之而勿捨耳目不滛心無他圖正心在中萬物得
度道滿天下普在民所民不能知也一言之觧上察於
天下極於地蟠滿九州何謂觧之在於心安我心治官
乃治我心安官乃安治之者心也安之者心也心以藏
心心之中又有心焉彼心之心音以先言音然後形形
然後言言然後使使然後治不治必亂亂乃死精存自
生其外安榮内蔵以為泉原浩然和平以為氣淵淵之
不涸四體乃固泉之不竭九竅遂通乃能窮天地被四
海中無惑意外無邪菑心全於中形全於外不逄天菑
不遇人害謂之聖人人能正静皮膚裕寬耳目聰明筋
信而骨強乃能戴大圜而履大方鑑於大清視於大明
敬慎無忒日新其德徧知天下窮於四極敬發其充是
謂内德然而不反此生之忒凡道必周必密必寬必
舒必堅必固守善勿舍逐淫澤薄既知其極反於道德
全心在中不可蔽匿和於形容見於膚色善氣迎人親
於弟兄惡氣迎人害於戎兵不言之聲疾於雷鼓心氣
之形明於日月察於父母賞不足以勸善刑不足以懲
過氣意得而天下服心意定而天下聽摶氣如神萬物
備存能摶乎能一乎能無卜筮而知吉凶乎能止乎能
已乎能勿求諸人而得之已乎思之思之又重思之思
之而不通鬼神將通之非鬼神之力也精氣之極也四
體既正血氣既静一意搏心耳目不滛雖遠若近思索
生知慢易生憂暴傲生怨憂鬱生疾疾困乃死思之而
不捨内困外薄不蚤為圖生將巽舍食莫若無飽思莫
若勿致節適之齊彼將自至凡人之生也天出其精地
出其形合此以為人和乃生不和不生察和之道其精
不見其徵不醜平正擅胸論治在心此以長夀忿怒之
失度乃為之圖節其五欲去其二凶不喜不怒平正擅
胸凡人之生也必以平正所以失之必以喜怒憂患是
故止怒莫若詩去憂莫若樂節樂莫若禮守禮莫若敬
守敬莫若静内静外敬能反其性性將大定凡食之道
大充傷而形不蔵大攝骨枯而血沍充攝之閒此謂和
成精之所舍而知之所生飢飽之失度乃為之圖飽則
疾動飢則廣思老則長慮飽不疾動氣不通於四末飢
不廣思飽而不廢老不長慮困乃遬竭大心而敢寬氣
而廣其形安而不移能守一而棄萬苛見利不誘見害
不懼寬舒而仁獨樂其身是謂雲氣意行似天凡人之
生也必以其歡憂則失紀怒則失端憂悲喜怒道乃無
處愛慾静之遇亂正之勿引勿推福將自歸彼道自來
可藉與謀静則得之躁則失之靈氣在心一來一逝其
細無内其大無外所以失之以躁為害心能執静道將
自定得道之人理丞而屯泄匈中無敗節欲之道萬物
不害(精言奥義可與廣成隂符相參)(樞言)管子曰道之在天者日也
其在人者心也故曰有氣則生無氣則死生者以其氣
有名則治無名則亂治者以其名樞言曰愛之利之益
之安之四者道之出帝王者用之而天下治矣帝王者
審所先所後先民與地則得矣先貴與驕則失矣是故
先王愼貴在所先所後人主不可以不愼貴不可以不
愼民不可以不愼富愼貴在舉賢慎民在置官愼富在
務地故人主之卑尊輕重在此三者不可不愼國有寳
有器有用城郭險阻蓄藏寳也聖智器也珠玉末用也
先王重其寳器而輕其末用故能為天下生而不死者
二立而不立者四喜也者怒也者惡也者欲也者天下
之敗也而賢者寳之為善者非善也故善無以為也故
先王貴善王主積於民霸主積於將戰士衰主積於貴人
亡主積於婦女珠玉故先王慎所積疾之疾之萬物之
師也為之為之萬物之時也強之強之萬物之指也凡
國有三制有制人者有為人之所制者有不能制人人
亦不能制者何以知其然德盛義尊而不好加名於人
人衆兵強而不以其國造難生患天下有大事而好以
其國後如此者制人者也德不盛義不尊而好加名於
人人不衆兵不強而好以其國造難生患恃與國幸名
利如此者人之所制也人進亦進人退亦退人勞亦勞
人佚亦佚進退勞佚與人相胥如此者不能制人人亦
不能制也愛人甚而不能利也憎人甚而不能害也故
先王貴當貴周周者不出於口不見於色一龍一蛇一
日五化之謂周故先王不以一過二先王不獨舉不擅
功先王不約束不結紐約束則解結紐則絶故親不在
約束結紐先王不貨交不列地以為天下天下不可改
也而可以鞭箠使也時也利也出為之也餘目不眀餘
耳不聰是以能繼天子之容官職亦然時者得天義者
得人既時且義故能得天與人先王不以勇猛為邊竟
則邊竟安邊竟安則鄰國親鄰國親則舉當矣人故相
憎也人之心悍故為之法法出於禮禮出於治治禮道
也萬物待治禮而後定凡萬物隂陽兩生而參視先王
因其參而愼所入所出以卑為卑卑不可得以尊為尊
尊不可得桀舜是也先王之所以最重也得之必生失
之必死者何也唯無得之堯舜禹湯文武孝已斯待以
成天下必待以生故先王重之一日不食比歲歉三日
不食比歲飢五日不食比歲荒七日不食無國土十日
不食無儔類盡死矣先王貴誠信誠信者天下之結也
賢大夫不恃宗至士不恃外權坦坦之利不以功坦坦
之備不為用故存國家定社稷在䘚謀之間耳聖人用
其心沌沌乎博而圜豚豚乎莫得其門紛紛乎若亂絲
遺遺乎若有從治故曰欲知者知之欲利者利之欲勇
者勇之欲貴者貴之彼欲貴我貴之人謂我有禮彼欲
勇我勇之人謂我恭彼欲利我利之人謂我仁彼欲知
我知之人謂我慜戒之戒之微而異之動作必思之無
令人識之䘚來者必備之信之者仁也不可欺者智也
既智且仁是謂成人賤固事貴不肖固事賢貴之所以
能成其貴者以其貴而事賤也賢之所以能成其賢者
以其賢而事不肖也惡者美之充也卑者尊之充也賤
者貴之充也故先王貴之天以時使地以材使人以德
使鬼神以祥使禽獸以力使所謂德者先之之謂也故
德莫如先應適莫如後先王用一隂二陽者霸盡以陽
者王以一陽二隂者削盡以隂者亡量之不以少多稱
之不以輕重度之不以短長不審此三者不可舉大事
能戒乎能敕乎能隱而伏乎能而稷乎能而麥乎春不
生而夏無得乎衆人之用其心也愛者憎之始也德者
怨之本也唯賢者不然先王事以合交德以合人二者
不合則無成矣無親矣凡國之亡也以其長者也人之
自失也以其所長者也故善游者死於梁池善射者死
於中野命屬於食治屬於事無善事而有善治者自古
及今未嘗之有也衆勝寡疾勝徐勇勝怯智勝愚善勝
惡有義勝無義有天道勝無天道凡此七勝者貴衆用
之終身者衆矣人主好佚欲亡其身失其國者殆其德
不足以懷其民者殆明其刑而賤其士者殆諸侯假之
威久而不知極已者殆身彌老不知敬其適子者殆蓄
藏積陳朽腐不以與人者殆凡人之名三有治也者有
恥也者有事也者事之名二正之察之五者而天下治
矣名正則治名倚則亂無名則死故先王貴名先王取
天下遠者以禮近者以體體禮者所以取天下遠近者
所以殊天下之際日益之而患少者惟忠日損之而患
多者惟欲多忠少欲智也為人臣者之廣道也為人臣
者非有功勞於國也家富而國貧為人臣者之大罪也
為人臣者非有功勞於國也爵尊而主卑為人臣者之
大罪也無功勞於國而貴富者其唯尚賢乎衆人之用
其心也愛者憎之始也德者怨之本也其事親也妻子
具則孝衰矣其事君也有好業家室富足則行衰矣爵
祿滿則忠衰矣唯賢者不然故先王不滿也人主操逆
人臣操順先王重榮辱榮辱在為天下無私愛也無私
憎也為善者有福為不善者有禍禍福在為故先王重
為明賞不費明刑不暴賞罰明則德之至者也故先王
貴明天道大而帝王者用愛惡愛惡天下可秘愛惡重
閉必固釡鼓滿則人概之人滿則天概之故先王不滿
也先王之書心之敬執也而衆人不知也故有事事也
毋事亦事也吾畏事不欲為事吾畏言不欲為言故行
年六十而老吃也(九守)安徐而静柔節先定虚心平易
以待湏(主位)目貴明耳貴聰心貴智以天下之目視
則無不見也以天下之耳聽則無不聞也以天下之心
慮則無不知也輻湊竝進則明不塞矣(主明)聽之術
曰勿望而距勿望而許許之則失守距之則閉塞高山
仰之不可極也深淵度之不可測也神明之德正静其
極也(主聽)用賞者貴誠用刑者貴必刑賞信必於耳
目之所見則其所不見莫不闇化矣誠暢乎天地通於
神明見姦偽也(主賞)一曰天之二曰地之三曰人之
四曰上下左右前後熒惑其處安在(主問)心不為九
竅九竅治君不為五官五官治為善者君予之賞為非
者君予之罰君因其所以來因而予之則不勞矣聖人
因之故能掌之因之修理故能長久(主因)人主不可
不周人主不周則羣臣下亂寂乎其無端也外内不通
安知所怨關閈不開善否無原(主周)一曰長目二曰
飛耳三曰樹明明知千里之外隱微之中曰動姦姦動
則變更矣(主參)修名而督實按實而定名名實相生
反相為情名實當則治不當則亂名生於實實生於德
德生於理理生於智智生於當(督名此篇語見韓非子六韜鬼谷子皆大)
(同小異轉相附託不知孰眞孰贗漢書道家筦子八十六篇名夷吾)
淮南子齊桓公之時天子卑弱諸侯力征南夷北狄交
伐中國中國之不絶如綫齊國之地東負海而北漳河
地狹田少而民多智巧桓公憂中國之患苦夷狄之亂
欲以存亡繼絶崇天子之位廣文武之業故管子之書
生焉
管子(弟子職)先王施教弟子是則溫恭自虛所受是極見
善從之聞義則服溫柔孝悌毋驕恃力志毋虚邪行必
正直游居有常必就有德顔色整齊中心必式夙興夜
寐衣帶必飾朝益暮習小心翼翼一此不解是謂學則
少者之事夜寐蚤作既拚盥漱執事有恪攝衣共盥先
生乃作沃盥徹盥汎拚正席先生乃坐出入恭敬如見
賓客危坐鄉師顔色毋怍受業之紀必由長始一周則
然其餘則否始誦必作其次則己凡言與行思中以為
紀古之將興者必由此始後至就席狹坐則起若有賓
客弟子駿作對客無讓應且遂行趨進受命所求雖不
在必以反命反坐復業若有所疑捧手問之師出皆起
至於食時先生將食弟子饌饋攝衽盥潄跪坐而饋置
醬錯食陳膳毋悖凡置彼食鳥獸魚鼈必先菜羹羹胾
中别胾在醬前其設要方飯是為䘚左酒右醬告具而
退捧手而立三飯二斗左執虛豆右執挾匕周還而貳
唯嗛之視同嗛以齒周則有始柄尺不跪是謂貳紀先
生已食弟子方徹趨走進潄拚前斂祭先生有命弟子
方食以齒相要坐必盡席飯必捧&KR1158;羹不以手亦有據
膝毋有隱肘旣食乃飽循咡覆手振衽掃席已食者作
摳衣而降旋而鄉席各徹其餽如於賓客既徹并器乃
還而立凡拚之道實水于盤攘臂袄及肘堂上則播灑
室中握手執箕膺揲厥中有帚入戶而立其儀不忒執
帚下箕倚于戸側凡拚之紀必由奧始俯仰磬折拚毋
有徹拚前而退聚于戶内坐板排之以葉適已實帚于
箕先生若作乃興而辭坐執而立遂出弃之既拚反立
是協是稽暮食復禮昏將舉火執燭隅坐錯總之法横
于坐所櫛之遠近乃承厥火居句如矩蒸閒容蒸然者
處下捧椀以為緒右手執燭左手正櫛有墮代燭交坐
毋倍尊者乃取厥櫛遂出是去先生將息弟子皆起敬
奉枕席問所何趾俶衽則請有常則否先生既息各就
其友相切相磋各長其儀周則復始是謂弟子之紀(漢書)
(弟子職一篇應劭曰管仲所作在管子書弟子職漢志附於孝經盖古塾師教條管子之作内政用以教士)
(之子者爾)
霸之名何昉乎祭法曰共工氏之霸九州然則霸之
名不已舊乎或曰古者有伯而無霸其在唐虞有州
牧侯伯商以文王為西伯周有二伯是矣霸之名我
未之前聞也其當周之末季齊桓晉文之事乎國佐
有言曰五伯之霸也勤而撫之以役王命解者曰是
夏之昆吾商之大彭豕韋周之齊桓晉文也白虎通
曰三王之道衰而五霸存其政則霸之名若不自周
起矣盖必有翼戴天子之功而後可以稱霸秦穆公
受甘言以縱鄭國違黃髮而敗殽師誅賢臣百里而
以子車氏殉黃鳥刺焉宋㐮公不度德量力求諸侯
而虐用小國敗泓身死為天下笑楚莊王僣號陵上
憑威肆彊觀兵以窺周鼎倚怒以殘宋郊易子析骸
力有餘而仁不足此三君者皆不聞有翼戴天子之
功粤稽昆吾大彭豕韋盖嘗於夏殷之中葉匡輔王
室則并桓文而為五矣五霸之名所由起乎即春秋
之稱五霸亦有進闔廬而黜宋㐮者循名責實咸無
稽焉孟子曰五霸桓公為盛當周室東遷之後王綱
不振而能起自危難尊内攘外其功誠足述也昔㐮
公不道殺魯桓而誅彭生既而戶下難發㐮公殲焉
魯於此時仗義問罪别立賢君將讎復而先君之恥
雪矣奈何莊非其人無知之立晏然弗知阻小白而
助子糾佐其不當立者以攻其當立者乾時一敗僅
獲傳乘鮑子來言糾亦不保穀梁氏譏之曰以千乘
之魯不能存一子糾以公為病矣桓公圖霸亟欲得
魯而魯人懷納糾之隙猶豫未前桓獨捐棄前怨為
柯之盟信義是尚彼曹沫者手劒劫田何為也哉夫
齊洋洋表海是太公之遺也而桓公能起而修之釁
沐施於羈囚連帥置之都鄙煑海通賈國用富彊衣
裳兵車之會唯是尊天子而睦諸侯抑彊楚而保小
國使當盛周之際抑且膺方伯之命以長率諸侯惜
乎王室不競一君一臣經營四十年而克濟焉是以
北杏肇積魯衛不至鄄幽繼盟鄭宋懷疑迨三國存
而大義始昭江黃服而蠻方始懼至貫澤陽榖之會
遠邇畢集矣桓公端委搢笏以朝之盛之至也而或
謂包茅責貢以來不聞南下之師葵丘震矜九國以
畔弦黃滅而不能救東略則西否功高志滿於晩節
見其漸衰焉無他管仲死也故桓公中主也得管子
而名彰讀山高牧民輕重九府諸篇其規模宏焉其
經制詳且備焉兵力甲於天下而不敢教其君以請
隧問鼎之事此管子所以稱仁與至尊莫如王子定
其位而覬覦絶矣至親莫如哀姜誅其罪而淫亂息
矣侵伐不勞大師盟誓不煩小國功高來天王之錫
猶凛天威而懼隕越君子是以知管子之所以賢也
能輔君也桓公之所以霸也能用賢也故曰五霸桓
公為盛
繹史卷四十四之四
