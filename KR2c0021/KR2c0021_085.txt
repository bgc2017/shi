繹史卷八十五靈壁縣知縣馬驌撰
晉滅肥鼓(陸渾附)(伐鮮虞附)
左傳(昭公元年)晉中行穆子敗無終及羣狄于大原崇卒也
將戰魏舒曰彼徒我車所遇又阨以什共車必克困諸
阨又克請皆卒自我始乃毁車以為行五乘為三伍荀
吳之嬖人不肯即卒斬以徇為五陳以相離兩於前伍
於後專為右角參為左角偏為前拒以誘之翟人笑之
未陳而薄之大敗之(公羊傳此大鹵也曷為謂之大原地物從中國邑人名從主人原者)
(何上平曰原下平曰隰從榖梁傳傳曰中國曰大原夷狄曰大鹵號中國名從主人)(十二年)晉
荀吳偽會齊師者假道於鮮虞遂入昔陽秋八月壬午
滅肥以肥子緜臯歸晉伐鮮虞因肥之役也(榖梁傳其曰晉)
(狄之也其狄之何也不正其與夷狄交伐中國故狄稱之也春秋繁露春秋曰晉伐鮮虞奚惡乎晉而同夷)
(狄也曰春秋尊禮而重信信重於地禮尊於身何以知其然也宋伯姬恐不禮而死於火齊桓公疑信而虧其)
(地春秋賢而舉之以為天下法曰禮而信禮無不答施無不報天之數也今我君臣同姓適女女無良心禮以)
(不答有恐畏我何其不夷狄也公子慶父之亂魯危殆亡而齊桓公之與彼無親尚來憂我如何與同姓而殘)
(賊遇我詩云宛彼鳴鳩翰飛戾天我心憂傷念彼先人明發不寐有懷二人人皆有此心也今晉人不以其同)
(姓憂我而強大厭我我心望焉故言之不好謂之晉而已是婉辭也)(十三年)鮮虞人聞晉
師之悉起也而不警邊且不修備晉荀吳自著雍以上
軍侵鮮虞及中人驅衝競大獲而歸(十五年)晉荀吳帥
師伐鮮虞圍鼓鼓人或請以城叛穆子弗許左右曰師
徒不勤而可以獲城何故不為穆子曰吾聞諸叔向曰
好惡不愆民知所適事無不濟或以吾城叛吾所甚惡
也人以城來吾獨何好焉賞所甚惡若所好何若其弗
賞是失信也何以庇民力能則進否則退量力而行吾
不可以欲城而邇姦所喪滋多使鼓人殺叛人而繕守
備圍鼓三月鼓人或請降使其民見曰猶有食色姑修
而城軍吏曰獲城而弗取勤民而頓兵何以事君穆子
曰吾以事君也獲一邑而教民怠將焉用邑邑以賈怠
不如完舊賈怠無卒棄舊不祥鼓人能事其君我亦能
事吾君率義不爽好惡不愆城可獲而民知義所有死
命而無二心不亦可乎鼓人告食竭力盡而後取之克
鼓而反不戮一人以鼓子䳒鞮歸(國語中行穆子率師伐翟圍鼔鼔人或請)
(以城畔穆子不受軍吏曰可無勞師而得城子何不為穆子曰非事君之禮也夫以城來者必將求利於我夫)
(守而二心姦之大者也賞善罰姦國之憲法也許而弗予失吾信也若其予之賞大姦也姦而盈禄善將若何)
(且夫翟之憾者以城來盈願晉豈其無是我以鼓教吾邊鄙貳也夫事君者量力而進不能而退不以安賈貳)
(令軍吏呼城儆將攻之未傅而鼓降聞淮南子中行穆伯攻鼓弗能下餽聞倫曰鼓之嗇夫倫知之請無罷)
(武夫夫而鼓可得也穆伯弗應左右曰不折一戟不傷一䘚而鼓可得也君奚弗為使穆伯曰聞倫為人佞而)
(不仁若使聞倫下之吾可以勿賞乎若賞之是賞佞人佞人得志是使晉國之武舍仁而為佞雖得鼓將何所)
(用之攻城者欲以廣地也得地不取者見其本而知其末也)(二十一年)公如晉及河鼓
叛晉晉將伐鮮虞故辭公(二十二年)晉之取鼓也既獻而
反鼓子焉又叛扵鮮虞六月荀吳略東陽使師偽糴者
負甲以息扵昔陽之門外遂襲鼓滅之以鼓子䳒鞮歸
使涉佗守之
國語中行伯既克鼓以鼓子宛支來令鼓人各復其所
非寮勿從鼓子之臣曰夙沙釐以其孥行軍吏執之辭
曰我君是事非事土也名曰君臣豈曰土臣今君實遷
臣何頼於鼓穆子召之曰鼓有君矣爾止事君吾定而
禄爵對曰臣委質於翟之鼓未委質於晉之鼓也臣聞
之委質為臣無有二心委質而策死古之法也君有烈
名臣無畔質敢即私利以煩司寇而亂舊法其若不虞
何穆子嘆而謂其左右曰吾何德之務而有是臣也乃
使行既獻言扵頃公與鼓子田扵河隂使夙沙釐相之
左傳(僖公二十二年)初平王之東遷也辛有適伊川見被髮而
祭於野者曰不及百年此其戎乎其禮先亡矣秋秦晉
遷陸渾之戎于伊川(昭公十七年)晉侯使屠蒯如周請有
事扵雒與三塗萇弘謂劉子曰客容猛非祭也其伐戎
乎陸渾氏甚睦於楚必是故也君其備之乃警戎備九
月丁卯晉荀吳帥師涉自棘津使祭史先用牲于雒陸
渾人弗知師從之庚午遂滅陸渾數之以其貳於楚也
陸渾子奔楚其衆奔甘鹿周大獲宣子夢文公攜荀吳
而授之陸渾故使穆子帥師獻俘于文宫(淮南子中行繆伯手摶虎)
(而不能生也盖力優而克不能及也)(定公三年)秋九月鮮虞人敗晉師于平
中獲晉觀虎恃其勇也(五年)晉士鞅圍鮮虞報觀虎之
役也(哀公)六年春晉伐鮮虞治范氏之亂也
春秋二百餘年之際與戎狄相終始齊晉之霸也先
制戎狄然戎猶散處而或弱狄則聚居而獨彊僖文
之世尤狄人不逞之會也自晉襄公敗狄于箕晉之
狄患少息然齊宋魯衛之郊為禍尤劇狄固未嘗深
挫也逮宣公之世狄勢始分赤狄白狄竝見于經而
諸夏之制狄者不一書矣赤狄之種曰潞曰甲氏曰
留吁曰廧咎如白狄之種曰肥曰鼔曰鮮虞赤狄盛
而晉用白狄赤狄滅而晉難白狄狄以晉用而分分
而衰衰而滅矣白狄見赤狄之滅知為晉紿是以同
秦伐晉晉出銳師一敗之于交剛再敗之大原毁車
為行兵不厭詐制狄之法晉若獨操其勝焉方狄之
彊也長驅至箕既敗之後其去漸遠逮厲平兩勝以
來狄之要害盡在晉之腹内祝駝所謂疆以戎索籍
談所謂戎狄與鄰者至此其地多為晉有矣昔也滅
赤狄而及廧咎如今也敗白狄而及鮮虞懼或滋蔓
勿俾遺種而肥鼓與國亟行殄艾晉之謀狄可謂不
遺餘力哉惟是滅鼓以後四伐鮮虞師出無功豈一
邑之小反能亢我大國乎晉霸日衰專臣擅命中行
趙氏貪以自封故中山用兵以來遠人攜貳是以義
弗克勝也故曰齊桓縱狄而霸盛晉人治狄而霸衰
晉之末造諸夏盡失而師老鮮虞平昭頃定之業所
由日蹶而不復起也
繹史卷八十五
