繹史卷三靈壁縣知縣馬驌撰
太皥紀(女媧附)
帝王世紀太昊帝庖犧氏風姓也燧人之世有巨人跡
出于雷澤華胥以足履之有娠生伏羲于成紀蛇身人
首有聖德(三墳伏犧氏燧人子也因風而生故風姓詩含神霧大跡出雷澤華胥履之生宓犧)
(孝經鉤命訣華胥履跡怪生皇犧羲潛夫論伏羲其相日角世號太皥春秋合誠圖伏長九尺一寸望之)
(廣視之專通孝經援神契伏羲大目山準日角而連珠□白虎伏羲祿衡連珠唯大目鼻龍伏作易八卦)
(以應樞)
拾遺記春皇者庖犧之别號所都之國有華胥之洲神
母遊其上有青虹繞神母久而方滅即覺有娠歷十二
年而生庖犧長頭修目龜齒龍脣眉有白毫髮垂委地
或人曰歲星十二年一周天今叶以天時且聞聖人生
皆有祥瑞昔者人皇蛇身九首肇自開闢於時日月重
輪山明海靜自爾以來為陵成谷世歷推移難可紀算
比於聖德有踰前皇
帝王世紀燧人氏沒庖犧氏代之繼天而王首德于木
為百王先帝出於震未有所因故位在東方主春象日
之明是稱太昊都陳(遁甲開山圖伏羲生成起徙治陳倉仇夷山四面絶立太昊之治)
(也)
漢書太昊帝易曰炮犧氏之王天下也言炮犧繼天而
王為百王先首德始於木故為帝太昊
拾遺記以木德稱王故曰春皇其明叡照於八區是謂
太昊昊者明也位居東方以含養蠢化叶於木德其音
附角號曰木皇
白虎通古之時未有三綱六紀民人但知其母不知其
父能覆前而不能覆後臥之詓詓起之吁吁饑即求食
飽即棄餘茹毛飲血而衣皮葦於是伏羲仰觀象於天
俯察法於地因夫婦正五行始定人道畫八卦以治天
下天下伏而化之故謂之伏羲也
新語先聖仰觀天文俯察地理圖畫乾坤以定人道民
始開悟知有父子之親君臣之義夫婦之道長幼之序
於是百官立王道乃生(先聖蓋指伏羲)
拾遺記和八風以畫八卦分六位而正六宗於時未有
書契規天為圖矩地取法視五星之文分晷景之度使
鬼神以致羣祠審地勢以定川岳(易稽覽圖天地開闢五緯各在其方至伏)
(羲氏乃合故歷以為元易易坤靈圖伏羲立九部而民理)
易乾鑿度方上古之時人民無别羣物無殊未有衣食
器用之利於是伏羲乃仰觀象於天俯觀法於地中觀
萬物之宜始作八卦以通神明之德以類萬物之情
禮含文嘉伏羲德洽上下天應以鳥獸文章地應以河
圖洛書乃則象而作易(宋符瑞志受龍圖畫八卦所謂河出圖者也三墳龍馬負圖)
(蓋分五色文開五易甲象崇山天皇始畫八卦易通卦驗伏羲方牙精作易無書以畫事)
易䷀(乾)䷪(夬)䷍(大有)䷡(人壯)䷈(小畜)䷄(需)䷙(大畜)䷊(泰)
䷉(履)䷹(兌)䷥(睽)䷵(歸姝)䷼(中乎)䷻(節)䷨(損)䷒(臨)
䷌(同人)䷰(革)䷝(離)䷶(豐)䷤(家人)䷾(既濟)䷕(賁)䷣(明夷)
䷘(无妄)䷐(隨)䷔(噬嗑)䷲(震)䷩(益)䷂(屯)䷚(頤)䷗(復)
䷫(姤)䷛(大過)䷱(鼎)䷟(恒)䷸(㢲)䷯(井)䷑(蠱)䷭(升)
䷅(訟)䷮(困)䷿(未濟)䷧(解)䷺(渙)䷜(坎)䷃(蒙)䷆(師)
䷠(遯)䷞(咸)䷷(旅)䷽(小過)䷴(斬)䷦(蹇)䷳(艮)䷎(謙)
䷋(否)䷬(咸)䷢(晉)䷏(豫)䷓(觀)䷇(比)䷖(剥)䷁(坤此伏)
(羲氏易有畫無文所謂八卦成列因而重之為六十四卦者也諸家言重卦者或曰神農或曰文王皆非)
尸子伏羲始畫八卦列八節而化天下(春秋内事伏羲推列三光建分)
(八節以爻應氣凡二十四消息禍福以制吉凶)
管子虙戲造六峜以迎陰陽作九九之數以合天道而
天下化之
古史考庖犧氏作卦始有筮其後殷時巫咸善筮
漢書作網罟以田漁取犧牲故天下號曰炮犧氏(帝王世紀)
(取犧牲以充庖厨故號庖犧氏是為犧皇民拾遺記庖者包也言包含萬象以犧牲登薦於百神服其聖故)
(曰庖犧亦謂伏羲變混沌之質文宓其教故曰宓犧布至德於天下元元之類莫不尊焉)
尸子宓犧氏之世天下多獸故教民以獵(古史考伏羲氏作網潛)
(夫論結繩為網以漁臣世本芒氏作羅伏羲)
古史考伏羲制嫁娶以儷皮為禮(拾遺記始嫁娶以修人道)
孝經鉤命訣伏羲樂曰立基一云扶來亦曰立本
世本庖羲氏作瑟五十絃瑟潔也使人清潔於心淳一
於行(楚辭注伏羲氏作瑟造駕辯之曲)
史記太帝使素女鼓五十絃瑟悲帝禁不止故破其瑟
為二十五絃(正義曰太帝謂太昊伏羲氏)
拾遺記禮義文物於兹始作去巢宂之居變茹腥之食
立禮教以導文造干戈以飾武絲桑為瑟均土為塤禮
樂於是興矣(古史考羲皇造布)
潛夫論以龍紀故為龍師而龍名(宋符瑞志有景龍之瑞春秋文耀鉤伏)
(羲作易名官)
三墳命臣飛龍氏造六書命臣潛龍氏作甲歷伏制犧
牛冶金成器教民炮食易九頭為九牧因尊事為禮儀
因龍出而紀官因鳳來而作樂命降龍氏倡率萬民命
水龍氏平治水土命火龍氏炮治器用因居方而置城
郭天下之民號曰天皇太昊伏犧有庖升龍氏本通姓
氏之後也(三墳既以伏羲為燧人之子矣又以朱襄為飛龍氏昊英為潛龍氏又上相共工下相)
(栢皇及栗陸赫胥昆連葛天陰康大庭混沌諸氏皆伏羲之臣而女媧為帝后此其最妄謬者不錄其辭)
論語摘輔象伏羲六佐金提主化俗鳥明主建福視默
主災惡紀通為中職仲起為海陸陽侯為江海六佐出
世(河圖挺輔佐伏羲禪於伯牛鑽木作火)
文子伏羲氏之王天下也枕石寢繩殺秋約冬(詳後)
春秋命歷序伏羲燧人始名物蟲鳥獸
史記泰帝興神鼎一一者一統天地萬物所繫終也(師)
(古謂泰帝即太昊伏羲氏以文在黃帝之前故也)
帝王世紀庖犧氏在位一百一十年崩葬南郡(外紀一百一)
(十五年釐山海經太皥生咸鳥咸鳥生乘釐乘生後照後照是始為巴人)女媧氏亦風
姓也承庖犧制度亦蛇身人首一號女希是為女皇(楚辭)
(注女媧人頭蛇身一日七十化人風俗通俗說天地初開闢未有人民女媧摶黃土為劇務力不暇供乃引)
(繩絙泥中舉以為人故富貴賢知者黃土人也貧賤凡庸者引絙人也荒唐)
淮南子往古之時四極廢九州裂天不兼覆地不周載
火爁炎而不滅水浩洋而不息猛獸食顓民鷙鳥攫老
弱於是女媧鍊五色石以補蒼天斷鼇足以立四極殺
黑龍以濟冀州積蘆灰以止淫水蒼天補四極正淫水
涸冀州平狡蟲死顓民生背方州抱圓天和春陽夏殺
秋約冬枕方寢繩陰陽之所壅沈不通者竅理之逆氣
戾物傷民厚積者絶止之當此之時臥倨倨興眄眄一
自以為馬一自以為牛其行蹎蹎其視瞑瞑侗然皆得
其和莫知所由生浮游不知所求魍魎不知所往當此
之時禽獸蝮蛇無不匿其爪牙藏其螫毒無有攫噬之
心考其功烈上際九天下契黃壚名聲被後世光暉重
萬物乘雷車服駕應龍驂青虬援絶瑞席蘿圖黃雲絡
前白螭後奔蛇浮游消摇道鬼神登九天朝帝於靈門
宓穆休於太祖之下然而不彰其功不揚其聲隠眞人
之道以從天地之固然何則道德上通而智故消滅也
(背方州以下文子以稱伏羲氏)伏戲女媧不設法度而以至德遺
於後世何則至虛無純一而不&KR2933;喋苛事也
風俗通女媧禱祠神祈而為女媒因置昏姻(世本隨作笙女媧作)
(簧聖帝系譜女媧命娥陵氏制都良管以一天下之音命氏為班管合日月星辰名曰充樂歸藏昔女媧)
(筮張幕枚占之曰吉昭昭九州日月代極平均土地和合四國山海經有神十人名曰女媧之腸化為神爰)
(處廣栗之野横道而處)
帝王世紀其末有諸侯共工氏任知刑以強伯而不王
(歸藏共工人面蛇身朱髮楚辭注康回共工氏之名)
漢書祭典曰共工氏伯九域言雖有水德在火木之閒
非其序也任知刑以彊故伯而不王周人□其行序故
易不載(班氏世經蓋以共工氏在戲農之閒記言女媧末年共工氏戰而不勝觸不周之山天柱折)
(地維缺女媧氏乃鍊五色石以補天然列子所稱共工氏怒觸不周山與顓頊爭為帝非女媧時事也風俗)
(通共工氏之子曰修好遠遊舟車所至足跡所逮靡不竆覽故祀以為祖神)
管子共工之王水處什之七陸處什之三乘天勢以隘
制天下(此復稱王其說異)
帝王世紀女媧氏沒大庭氏王有天下次有柏皇氏中
央氏栗陸氏驪連氏赫胥氏尊盧氏祝融氏混沌氏昊
英氏有巢氏葛天氏陰康氏朱襄氏無懷氏皆襲庖犧
之號(大庭以下諸氏漢書古今人表俱在伏羲以後莊子叙在伏羲之前史封禪書無懷氏亦在伏羲)
(前故路史謂皆伏羲以前君號也惟近世偽三墳出以為皆伏羲之臣此鑿空妄說南軒曷為信之尚書大)
(傳大庭氏王天下五風竝異孝經鉤命訣祝融樂曰屬績)
呂氏春秋昔古朱襄氏之治天下也多風而陽氣畜積
萬物散解果實不成故士達作為五弦瑟以采陰氣以
定羣生昔葛天氏之樂三人摻牛尾投足以歌八闋一
曰載民二曰玄鳥三曰遂草木四曰奮五穀五曰敬天
常六曰達帝功七曰依地德八曰總萬物之極昔陰康
氏之始陰多滯伏而湛積水道壅塞不行其原民氣鬱
閼而滯著筋骨瑟縮不達故作為舞以宣導之(陰康原作陶)
(唐下文有帝堯故知此為陰康之訛)
渾淪未判曚昧未分天地混其體日月含其輝八卦
隱其神聖人藏其身然後廓然既變清濁乃陳二儀
立而陰陽交六合拓而萬彙萌舉萬物之紛賾變動
已倂包於太極之中非遞相生而轉相有也蓋自開
闢以來易在天地之閒顧義蘊未宣以待聖人之興
起焉唯伏羲氏為能德洽上下故天地垂文河洛獻
象於是仰觀俯察因自然之象數法自然之變化則
象作易以通神明類萬物而參贊位育之能事畢矣
故曰變動不居周流六虛參伍以通其變遂成天地
之文錯綜以極其數遂定天下之象雖其時有畫無
文文即在畫之中也逮其後文王周公繫之孔子贊
之人更三聖世歷三古故易之道大矣今世之稱伏
羲者著在史策不過作甲歷制嫁娶造琴瑟教佃漁
數事而已蓋天地民物之理已備於六十四卦之中
聖人猶畱不盡之藏以俟後聖之制作不然爻象具
陳何以衣裳棟宇舟楫弧矢諸事猶須炎黃以下之
取象也哉嗚呼至矣
繹史卷三
