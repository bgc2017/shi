甘肅通志卷二十六
封爵
歴代分封因革不一皆以篤本支報有功也魏析五
等之爵隋减三等之制開國品爵肇於唐時加封實
邑詳於宋代越元與明具有定制其在甘肅各郡者
載在史冊輯錄如左志封爵
夏不窋后稷子后稷封於邰卒不窋立夏后氏政衰
弃稷不務不窋以失其官而犇於戎翟之間不窋卒
子鞠立鞠卒子公劉立公劉修后稷之業徙都於邠
括地志云故在慶州弘化縣南三里即其所居之城
今遺址尚存
商密密須氏姞姓之國詩大雅皇矣曰密人不恭敢
距大邦侵阮徂共王赫斯怒爰整其旅以遏徂莒地
理志云今寧州一統志在今靈臺縣
阮國名詩曰侵阮徂共共阮國地名今涇州共池
周秦非子秦國名虞舜時伯益佐禹治水有功賜姓
嬴氏其後七世孫名非子者事周孝王養馬於汧渭
之間馬大蕃息孝王封為附庸居秦谷使續嬴氏至
曾孫秦仲宣王命作大夫既而西戎反殺秦仲其子
莊公伐西戎破之後西戎與犬戎侵周殺幽王莊公
子襄公救周有功周徙洛襄公以兵送平王平王封
襄公為諸侯遂有周西都畿内八百里之地
漢洮陽侯劉狩燕長沙定王第十四子武帝封無後
今臨洮府
安定侯劉賢燕剌王子宣帝封子延年嗣孫昱嗣
免今平涼府
隂平侯劉回楚孝王子成帝封子詩嗣免今階州
文縣
西平侯于定國東海郯人宣帝時以丞相封子永
嗣永卒子恬嗣更始元年絶今西寧府
東漢安定公孺子嬰宣帝玄孫也王莽居攝立為皇
太子莽即真廢為安定公
西平王李通南陽苑人王莽時為五威將軍從事
新市兵起通勸光武起兵更始立以通為輔漢侯至
長安封西平王
定遠侯班超平陵人武帝時使西域為都護以安
集諸國納質内屬功封(按靈州有定遠城舊志云唐郭元振置漢時未有也)
三國魏鶉觚男傳玄北地泥陽人以典農校尉稱職
封
晉隴西王司馬泰宣帝弟武陵受禪封邑三千二百
戶
秦獻王司馬柬武帝子泰始初封汝陽王後徙封
秦邑八萬戸今秦州
西平郡公張軌安定烏氏人永寧初為護羌校尉
涼州刺史以破鮮卑功封安樂鄉侯進封西平郡公
立十三年薨諡武公子寔嗣立進位大都督涼州牧
侍中司空承制行事六年為閻沙等所弑諡昭公弟
茂嗣五年薨諡成公兄子駿嗣時羣僚勸駿稱涼王
駿不許然自後境内皆稱之為王立二十二年薨諡
文公子重華嗣始自稱持節大都督太尉護羌校尉
涼州牧河西公假涼王立十一年薨諡昭公子曜靈
嗣為伯父長寧侯祚所弑諡哀公祚簒位改元為和
平元年三年為張瓘等所弑曜靈庶弟元靚嗣廢和
平之號復稱晉正朔立九年薨為天錫所弑諡冲公
天錫立十三年秦王堅遣將苟萇伐之天錫兵敗降
秦自軌為涼州至天錫凡九世七十六年
涼公李暠隴西成紀人吕光末燉煌人推暠為太
守六郡推暠為大都督大將軍涼公領秦涼二州牧
義熙元年暠改元建初遣使奉表詣建康立三年薨
國人諡為武昭王子士業嗣改元為嘉興為沮渠蒙
遜所敗死國亡暠以晉安帝隆安四年立至宋少帝
景平元年滅凡二世二十四年
按史稱晉祚中微羣雄割據惟二涼累世不失藩臣
禮故晉書述於列傳
酒泉公賈疋武威人愍帝時為雍州刺史封今肅
州
南北朝宋洮陽侯宗慤南陽湼陽人以征伐功封
金城侯劉緬彭城人孝武時以討竟陵王功封今
蘭州
梁洮陽侯張弘策范陽方城人武帝母文獻后從弟
帝起兵以定策功封
後魏安定郡公胡國珍安定臨涇人肅宗時以外戚
封薨子祥襲
臨涇子胡方回安定臨涇人世祖時以征涼功封
安定公念賢枹罕人以軍功封伯後進爵至安定
郡公
北齊安定公金祚安定人神武時封
姑臧侯段榮姑臧人以功封
西平伯平鍳燕郡薊人以軍功封
後周秦王宇文贄武帝子建德時封
上邽公李賢隴西成紀人以功封今秦州
武威公王雄太原人以戰功封子謙嗣今涼州府
臨涇子蘇亮綽從兄文帝時以功封今涇州
武威公韋藝杜陵人以擊尉遲迥功封
張掖公王傑金城直城人以戰功封今甘州
武都公賀若敦河南洛陽人其先居漠北為部落
大人敦西歸周文積封至公今階州
清水公楊薦秦郡寧彛人以迎孝武功積封至公
今清水縣
隋秦王楊俊文帝子開皇元年封
臨涇公牛弘安定鶉觚人周時襲封
金城公趙煚天水西人文帝受禪以進璽紱功封
唐隴西王李博文梁王澄子武德初例封
隴西郡公李思訓郇王曾孫中宗時以宗室耆舊
封
涼王李璿元宗第二十九子開元二十年封薨子
仕為安定郡王
涇王李挺肅宗第七子至德二年進封興元元年
薨
西平王哥舒翰其先本突厥人天寳中封
武威郡王李光進光弼弟營州柳城人代宗即位
封涼國公永泰初進封
張掖郡王段秀實姑臧人代宗時封
西平郡王李晟洮州臨潭人為鳳翔隴右節度使
德宗時封
涼國公李愬晟子憲宗時以平蔡功封
涼國公李聽晟子太和中以功封
隴西郡王李克用僖宗時以破黃巢功封
宋秦王趙廷美太祖弟太宗即位封齊王繼封秦王
安定王趙元偁太宗子初封涇國公真宗即位進
封
金城侯趙德潤廷美第七子
洮陽侯趙德存廷美第九子
元秦王莽噶拉木世祖第三子至元十年益封其府在
長安者為安西在六盤者為開成皆聽為宫邸十七
年薨
隴王呼喇繖太宗曾孫至大元年封
肅王科綽天歷二年封
西寧王和塔拉默色天歷二年封蘇穆鼐天歷三
年封
明肅莊王朱楧太祖第十四子洪武十一年封漢王
二十四年改封肅王於甘州建文元年内徙蘭州永
樂十七年薨諡曰莊子瞻熖嗣薨諡曰康子禄埤嗣
薨諡曰簡子貢錝嗣薨諡曰恭子靖王未封薨子弼
桄嗣薨諡曰定子縉烱嗣薨諡曰昭子紳堵嗣薨諡
曰懷無嗣靖王之孫弼柿子縉&KR1463;以輔國將軍理府
事尋准封薨謚曰懿子神堯嗣薨諡曰憲子識鋐嗣
闖寇入城遇害
安定王朱尚炌太祖孫愍王第六子永樂十六年
以罪廢為庶人
慶靖王朱梅太祖第十六子洪武二十四年封慶
陽二十五年徙韋州建文三年徙寧夏正統三年薨
諡曰靖子秩煃嗣薨諡曰康子䆳□嗣薨諡曰懷無
子弟䆳塀以岐陽王紹封薨諡曰莊子真錖嗣薨諡
曰恭子台泓嗣有罪降為庶人薨復王爵諡曰定子
端和世子未封薨無子弟鼒枋以桐鄉王紹封薨諡
曰惠子倪&KR1463;嗣薨諡曰端子伸域嗣薨諡曰憲子帥
鋅嗣明末國絶
真寧莊惠王朱秩榮靖王第三子薨子康簡王嗣
薨子温穆王嗣薨子榮僖王嗣薨子安惠王嗣薨子
恭簡王嗣無子
安化惠懿王朱秩炵靖王第四子薨子恭和王未
封薨
西平侯沐英定遠人洪武十年以功封後徙鎮雲
南
鞏昌侯郭興鳳陽人洪武三年以功封
平涼侯費聚
西寧侯宋晟懷遠人永樂三年以功封
甘肅通志卷二十六
