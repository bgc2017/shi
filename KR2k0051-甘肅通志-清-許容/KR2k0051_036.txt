甘肅通志卷三十六
人物
寧夏府
漢傳燮字南容北地靈州人少師事太尉劉寬舉孝廉
後為護軍司馬與左中郎皇甫嵩俱討張角燮素疾
中官因疏言閹豎弄權忠臣不進張角起於趙魏黃
巾亂于六州皆是故也書奏宦者趙忠見而忿惡及
破角功多當封竟不得以為安定都尉拜議郎會西
羌反司徒崔烈議棄涼州爕厲言曰斬司徒天下乃
安因對言涼州不可棄帝從之由是朝廷重其方格
頃之趙忠為車騎將軍遣弟延謂燮曰南容少答我
萬戶侯不足得也燮正色拒之忠愈恨出為漢陽太
守燮善恤人叛羌懷其恩化並來降附乃廣開屯田
置四十餘營刺史耿鄙討金城賊王國韓遂敗死賊
進圍漢陽城中兵少糧盡燮猶固守時北胡騎數千
隨賊攻郡皆夙懷燮恩共於城外叩頭求送燮歸鄉
里子幹年十三從在官舍因進諫勸燮從之燮慨然
呼幹曰聖達節次守節世亂不能養浩然之志食禄
又欲避其難吾行何之必死于此遂麾左右進兵臨
陣戰歿諡曰壯節侯幹知名位至扶風太守
晉傅瑗晉司隸校尉咸之子也以學業知名仕晉官至
安成太守
宋傅迪字長猷北地靈州人父瑗與郗超善超嘗造瑗
見二子迪及亮亮年四五歲超令人解亮衣使左右
持去初無吝色超謂瑗曰卿小兒才名位宦當遠踰
于兄然保家傳祚終在大者亮方貴迪每深誡之
傅亮字季友瑗子迪之弟亮博涉經史尤善文辭義
熙中累遷中書黃門侍郎宋國初建除侍中加中書
令永初元年以佐命功封建城縣公入直中書省專
典詔命太祖登阼加散騎常侍開府儀同三司
傅隆字伯祚北地靈州人少孤有學行不好交游義
熙初年四十始為孟昶建威參軍累遷尚書左丞徙
太子率更令元嘉初為御史中丞甚得司直之體轉
司徒右長史出為義興太守在郡有能名尋轉太常
太祖以新撰禮論付隆使更下意隆因表上五十二
事明年致仕拜光禄大夫歸老於家手不釋卷博學
多通特精三禮
南齊傅琰字季珪北地靈州人父僧祐山隂令有能名
琰美姿儀仕宋為武康令遷山隂令僧祐在縣有稱
琰尤明察又著能名其年賜爵新亭侯元徽初遷尚
書左丞母喪鄰家失火延燒琰屋抱柩不動鄰人競
來赴救乃得俱全琰股髀之間已被烟焰齊高帝輔
政以山隂獄訟煩積復以琰為山隂令有賣針賣糖
老姥争團絲來詣琰琰掛團絲於柱鞭之密視有鐵
屑乃罸賣糖者又二野父争雞琰各問何以食雞一
人云粟一人云豆乃破雞得粟罪言豆者縣内稱神
明無敢為偷琰父子並著竒績時云諸傅有理縣譜
子孫相傳不以示人昇明中遷益州刺史
傅翽琰子為官亦有能名後為吳令别建康令孫廉
廉因問曰聞丈人發奸擿伏惠化如神何以至此答
曰無他也惟勤而清清則憲綱自行勤則事無不理
憲綱自行則吏不能欺事自理則物無疑滯欲不理
得乎時臨淮劉玄明亦有吏能歴山隂建康令政常
為天下第一終於司農卿後翽代玄明為山隂令問
玄明曰願以舊政告新令尹答曰我有竒術卿家譜
所不載臨别當相示既而曰作縣令惟日食一升飯
而莫飲酒此第一策也天監中為建康令復有能名
梁傅昭字茂遠北地靈州人晉司隸校尉咸七世孫昭
六歲而孤哀毁如成人宗黨異之十一歲隨外祖為
雍州刺史袁顗客顗嘗來昭所昭讀書自若神色不
改顗歎曰此兒神情不凡必成佳器太原王延秀薦
昭於丹陽尹袁粲禮辟為郡主簿使諸子從昭受學
粲每經昭戸輒歎曰經其戸寂若無人披其帷其人
斯在豈非名賢尋為總明學士累遷尚書左丞梁武
帝素重昭梁臺建以為給事黃門侍郎領著作兼御
史中丞歴位左戸尚書安成内史郡自宋來兵亂相
接府舍稱凶在任者鮮以善終及昭至有人夜見甲
兵出曰當避善人乃騰虚而去俄而風雨忽至數間
屋俱倒自後郡舍遂安咸以昭正直所致郡多猛獸
嘗設檻穽昭命去檻穽猛獸竟不為害歴秘書監太
常卿遷臨海太守郡有蜜巖前後太守封固專收其
利昭教勿封與百姓共之縣令餉栗置絹於下笑而
還之入為散騎常侍光禄大夫昭所涖官常以清静
為政不尚嚴肅居朝廷無所請謁不交私利終日端
居以書記為樂雖老不衰博極古今尤善人物性尤
篤慎子婦嘗得家餉牛肉以進昭召其子曰食之則
犯法告之則不可取而埋之其居身行已不負闇室
𩔖如此後進宗其學重其道人人自以為不逮卒諡
曰貞
傅映字徽遠昭弟三歲而孤兄弟友睦修身勵行非
禮不動始昭之守臨海陸倕餞之日昏不返映以昭
年高不可極樂自往迎候同乘而歸兄弟並已斑白
時人美焉及昭卒映喪之如父年踰七十哀戚過禮
映有文才而不以篇什自命後為武康令累遷光禄
卿大中大夫
傅岐翽子字景平仕梁起家南康王左常侍除始新
令後去縣人無老少皆出境拜送號哭聞數十里至
都除廷尉正兼舍人岐美容止博涉能占對大同中
與魏和親其使歲中再至常遣岐接對岐在禁省機
事密勿亞於朱异大清元年貞陽侯蕭淵明伐彭城
兵敗陷魏明年淵明遣使還述魏欲通和好敕近臣
定議左衛朱异曰和為便議者並然之岐獨曰高澄
既新得志其勢非弱何事須和必是設間故令貞陽
遣使俾侯景自疑當以貞陽易景景心不安必圖禍
亂此和殆不可許高祖從异議遣和景果疑遂反入
寇京師請誅异二月景於闕前通表乞割江右四川
安置部下當觧圍還鎮勅許之乃於城西立盟求遣
宣城王出送岐固執宣城嫡嗣不宜許乃遣石城公
大欵送之及與景盟訖城中文武喜躍冀得解圍岐
獨言曰賊舉兵為逆未遂求和其心不可信及景背
盟莫不歎服尋有詔以岐勤勞封南豐縣侯固辭不
受宫城失守岐帶疾出圍卒於宅
陳傅縡字宜事北地靈州人縡幼聰敏七歲誦古詩賦
至十餘萬言長好學能屬文依湘州刺史蕭循循頗
好士廣集墳籍縡肆志尋閱因博通羣書後主即位
遷秘書監右衛將軍兼中書通事舍人掌詔誥縡為
文典麗性又敏速雖軍國大事下筆輒成未嘗起草
沉思者亦無以加然負才使氣陵侮人物朝士多銜
之會施文慶沈客卿以佞見幸專制衡軸而縡益疎
文慶等因共譖之後主收縡下獄縡素剛因憤恚上
書言小人專制宦豎弄權惡忠直若仇讐視百姓若
草芥恐東南王氣自斯而盡書奏後主謂曰我欲赦
卿卿能改過不縡曰臣心如面臣面可改則臣心可
改後主益怒賜死
隋李徹字廣達和子朔方巖綠人性剛毅有器幹偉容
儀多武藝周武帝時從討吐谷渾賜爵同昌縣男從
拔晉州與齊王憲屯雞栖原齊遣驍將率勁騎躡憲
戰於晉州城北憲敗徹力戰憲軍獲全復從帝破齊
師於汾北乘勝下高壁拔晉陽宣帝即位從韋孝寬
略定淮南每為先鋒淮南平授淮州刺史安集初附
甚得歡心隋高祖受禪進爵齊安郡公明年沙鉢略
率兵犯塞上令衛王爽為元帥以徹為長史遇虜於
白道徹率精騎五千掩擊大破之沙鉢略潛遁以功
加上大將軍沙鈢略因此稱藩其後徹復擊突厥于
塞上破之左僕射高熲之得罪也以徹素與熲善因
被疎忌不復任使
史祥字世休朔方人少有文武才幹隋高祖踐阼拜
祥儀同領交州事頗有惠政轉驃騎將軍從王世積
伐陳破之進拔江州後以行軍總管從晉王廣擊突
厥於靈武破之遷右衛將軍仁夀中率兵屯弘化以
備敵煬帝初漢王諒作亂帝以祥為行軍總管軍於
河隂令軍中修攻具簡精銳於下流潛渡討綦良等
良衆潰祥縱兵乘之殺萬餘人進位上大將軍轉太
僕卿尋遷鴻臚卿從征吐谷渾祥率衆出間道擊破
之拜左驍衛將軍
唐韓游瓌靈州靈武人始為郭子儀裨將安禄山反使
阿史那從禮將同羅突厥五千騎偽降於朔方誘河
曲九蕃府六胡叛部落凡五十萬子儀使游瓌率辛
京杲擊破之九蕃府還附累進邠寧節度留後奉天
之狩兵未集游瓌與慶州刺史論惟明以兵三千來
赴有詔引軍屯便橋次泥泉與泚兵値游瓌還奉天
衛天子泚兵躡攻之奪門游瓌殊死戰乃解泚大治
戰棚雲橋士皆懼游瓌曰賊取佛祠乾木為攻具可
以火之賊大譟攻南雉游瓌曰是分吾力也趨北雉
遣銳士傅滿直出火其棚投薪於中棚皆燼賊氣沮
故諸將推游瓌赴難功第一帝置統軍一員以游瓌
處之李懷光叛誘游瓌為變游瓌白發其書帝嘉其
忠義懷光檄假游瓌邠州刺史欲因張昕殺之游瓌
統舊部兵馳入邠說昕戴王室昕不聽伏甲斬昕游
瓌屯七盤關受李晟節度詔拜邠寧節度使與渾瑊
戴休顔分扼京東西要險李晟入長安游瓌破泚兵
咸陽京師平遷檢校尚書左僕射帝至自興元游瓌
及瑊休顔從而李晟尚可孤李元諒奉迎論功皆第
一吐蕃請盟游瓌諫帝不從盟之日游瓌以勁騎五
百屯洛口待非常瑊被劫馳免虜見兵出即解去後
吐蕃寇大回原即選騎迎擊敗之吐蕃夜遁後還京
師拜右龍武統軍卒諡曰襄
戴休顔夏州人家世尚武志膽不常郭子儀引為大
將討平黨項羌以功封咸寧郡王兼朔方節度副使
朱泚反率兵馳奔行在德宗嘉之賜實封二百後留
守奉天李懷光屯咸陽使人誘之休顔斬其使勒兵
自守遷奉天行營節度使合渾瑊兵破泚斬首三千
級追至中渭橋京師平又與瑊率兵趨岐陽邀泚殘
黨加檢校尚書右僕射從乘輿至京師拜左龍武軍
統軍卒贈揚州大都督弟休璿歴開府儀同三司封
東陽郡王休晏歴輔國大將軍封彭城郡公俱以將
略稱
康日知靈州人少事李惟岳擢趙州刺史惟岳叛日
知與别駕李濯及部將百人共盟固州自歸惟岳怒
遣先鋒兵馬使王武俊攻之日知使客說武俊引兵
還斬惟岳以獻德宗美其謀擢為深趙觀察使會武
俊拒命遣將攻趙州日知破之上俘京師興元元年
以深趙益成德徙日知奉誠軍節度使又徙晉絳加
檢校尚書左僕射封會稽郡王卒贈太子太師子志
睦工馳射隸右神策軍以功進平盧軍節度使李同
捷反志睦挫其銳下蒲臺盡奪其械加檢校尚書左
僕射封會稽郡公子承訓亦以功封會稽郡男
何進滔靈武人少客魏事田弘正弘正攻王承宗承
宗使健將引精騎千餘馳魏壁進滔率猛士逐之幾
獲從討李師道以功兼侍御史史憲誠死軍中傳謼
曰得何公事之軍安矣進滔下令曰公等既廹我當
聽我令衆唯唯執殺前使及監軍者凡斬九十餘人
釋脅從者素服臨哭將吏皆入弔詔拜留後俄進授
節度使居魏十餘年民安之進檢校司徒同中書門
下平章事卒贈太傅諡曰定
史敬奉靈州人事朔方軍為牙將元和中吐蕃數犯
塞敬奉白節度使杜叔良請兵三千齎一月糧深入
虜地分賊勢乃由間道繞出虜後大破之驅其餘衆
於瓠蘆河獲馬牛雜畜迨萬數敬奉走逐奔馬挾鞍
勒以上而後羇帶之矛矢在手前無強敵甥姪部曲
二百人每出輒分其隊為四五隨水草數日不相知
及相遇已皆有獲以名雄邊
宋周美字之純靈州回樂人少隸朔方軍以材武稱契
丹犯邊帝幸澶淵常令宿衛陜西用兵經略使夏竦
薦其材夏人既破金明諸砦美請於經略使范仲淹
曰金明當邊衝我之蔽也今不亟完將遂失之仲淹
屬美復城如故數日賊衆數萬薄金明美領衆力戰
抵暮援兵不至乃多設疑兵夏人引去復敗敵于金
湯城焚其族部二十一元昊入寇美西出芙蓉谷大
破其衆龐籍范仲淹交薦之除鄜延路兵馬都監又
破敵於無定河加副總管每邊書至諸將各擇便利
美獨不辭難所向輒克諸將以此服之卒諡忠毅美
前後十餘戰平族帳二百焚二十一招種落内附者
十一族復城堡甚多禄賜多分其下家無餘貲
周永清字肅之世家靈州州陷於夏祖美歸京師永
清以蔭從仕宰相龐籍薦其忠勇加閣門祇候押時
服賜夏國至宥州夏人受賜不跪詰之恐而跪遷渭
州鈐轄渭兵勁而陳伍不講永清訓以李靖法帥蔡
挺上其圖以令諸軍知德順軍夏衆入寇擒其酋吕
效忠募勇士夜襲夏帳斬三百級俘數千人獲駝馬
甲器萬計並砦禁地三百里盗耕不可禁永清拓籍
數千頃置射士二千聲聞敵廷降者引入帳下待之
不疑多得其死力威名甚著擢涇原路鈐轄知涇州
斡道冲字聖宗靈武人其先從偽夏主遷興州世掌
夏國史道冲通五經為番漢教授譯論語註别作解
義三十卷又作周易卜筮斷以其國字書之行於國
中後官至其國之中書宰相
元李徵字幹臣西夏國族子金末以經童中選既長入
為質子以文學得近侍元太宗嘉之及下河南諸郡
兵餘歲凶民人流散賑恤飢寒歸者如市十三年師
圍夀春久雨不止言於察罕曰城久拒命破必屠之
生靈何辜請身往招之遂單騎入曉以利害明日與
其將率衆來降以功賜銀五千兩後累官襄陽軍馬
萬戸
來阿巴齊寧夏人憲宗伐宋奉命監元帥納琳軍遏
宋人援兵駐重慶下流之銅羅峽夾江據崖為壘預
積薪於二壘明火鼓譟矢石順流而進宋人敗走帝
聞賜銀至元末調征東招討使招徠遼左降附遠近
帖然征交趾領中衛親軍千人至思明州賊阻險拒
守于是選精銳與賊戰於女兒關斬馘萬計進至交
州陳日烜空其城而遁日烜屢遣使約降阿巴齊往
攻之晝夜迎戰會將士多疫乃議班師
巴延河西人襲父和多都千戸職宋師侵成都四川
僉省嚴忠範遣巴延迎擊大敗之又從攻嘉定瀘叙
重慶數有戰功總帥汪田哥用兵忠州巴延將兵涪
州策應宋人以舟師邀於青江巴延領兵馳赴擒其
部將十七人瀘州復叛巴延領兵趨瀘州敗其將遂
克瀘州行院副使布哈進兵圍重慶遣巴延將兵降
之制授宣武將軍蒙古漢軍總管
李恒字德卿唐末賜姓李世為西夏人恒生有異質
世祖時累加為益都淄萊萬戸從取宋襄陽江西及
崖山平累官中書左丞後從皇子征交趾中毒矢卒
諡武愍追封滕國公
楊多爾濟河西寧夏人少孤幼即知自立語言儀度
如成人事仁宗於藩邸甚見倚重命多爾濟與右丞
相哈喇哈遜定議迎武宗於北藩仁宗還京師多爾
濟密致警備仁宗嘉之親解所服帶以賜既佐定内
難論功為大中大夫家令丞日夕侍側雖休沐不至
家衆敬憚之帝他日與中書平章李孟論元侍從人
材孟以多爾濟為第一拜禮部尚書有論朝政闕失
面觸宰相宰相怒將取旨殺之多爾濟曰詔書云言
雖不當無罪今若此何以示信天下帝悟釋之加昭
文館大學士為權臣特們德爾所害而死初特們德
爾為丞相恃勢貪虐平章政事蕭拜珠牽制之多爾
濟拜御史中丞糾正其罪有詔逮問特們德爾逃匿
多爾濟持之急太后召至宫門責以違旨仁宗恐傷
太后意但罷其相位英宗立特們德爾復相乃宣太
后旨名蕭拜珠多爾濟責以前違太后旨之罪載諸
國門之外與蕭拜珠俱見殺後贈上柱國夏國公諡
襄愍時權臣欲奪其妻劉氏與人劉氏剪髮毁容自
誓乃免子布哈
楊布哈幼有才氣能以禮自持好讀書仁宗欲以為
翰林直學士力辭後補武備司提點轉僉河東廉訪
司事嘗出按部民有殺子以誣怨者獄成布哈讞之
得其情平反出之河東民飢先捐已貲以賑請未得
命即發公廪繼之民賴以不死文宗立除通政院判
將行值陜西諸軍拒詔布哈率衆出禦陣潰見殺二
僕亦見執曰吾主既為國死吾苟得生何以見吾主
於地下亦皆被殺至順二年贈布哈禮部尚書
明徐琦寧夏人永樂十三年進士天資篤實德望鎮静
士林重之累官至南京兵部尚書參贊機務嘗諭降
安南贈太子太保諡貞襄
張泰寧夏人正統間以都督同知鎮守寧夏凡關堠
之設營陣之法兵車火炮之制皆出其謀畫自束髮
用兵累建邊功從無挫衂卒後䘏贈
宋儒寧夏人正統七年進士歴任江西按察司僉事
有德行以範俗
常泰寧夏人受學薛瑄明性理之學任定州學正以
正學教誨士人及卒貧不能歸諸生留葬於定州
程景雲寧夏人景泰五年進士有重望家貧或饋之
不受為御史有風裁直聲大著
仇廉寧夏人景泰間以指揮使充副總兵協守寧夏
時值也先以萬騎攻城旬日不解廉以忠義固結人
心竭力守禦敵遂引去城賴以全後沒于戰
任信寧夏人前衛指揮製兵車督教演衆稱其長
胡汝礪寧夏人成化二十三年進士官至兵部尚書
敏捷練達臨事裁决如流凡所在請託不行能持法
夏景華寧夏人舉成化十年鄉試任河南彰德府推
官正直尊嚴人莫敢干以私即上臺亦嚴憚之相戒
毋凟夏推官也
張嘉謨字舜卿寧夏人弘治十五年進士授兵部主
事釐剔宿弊盜起山東侍郎陸完督軍嘉謨獻議謂
當出竒以遏其鋒審勢以奪其氣若徒尾其後是驅
賊以自戕也賊犯濰縣陸以偏師屬之賊易之不為
意乘其怠即夕掩擊大破賊斬首二千級賊平陞車
駕司員外詔起兵部尚書彭澤征蜀寇疏請與行乃
告澤曰蜀地險阻用兵為難公若分兵屬謨由漢中
取道以入䕫峽公以大兵取重慶交蹙之則成禽矣
澤深然其策後卒奏功陞山東兵備僉事以禁礦忤
藩邸罷平生好書學隸篆行草各得其妙詩文敏捷
自成一家有雲谷集西行稿
潘九齡寧夏人舉正德八年鄉試歴任四川右布政
使清白著聲平麻陽寇却雲南沐國公餽金定其世
爵時論歸焉
史鏞寧夏人以右衛指揮同知值寘鐇變倡義率衆
據河奪船賊平以功充遊擊將軍陞都督僉事歴鎮
甘肅長於籌略尤善攻守有良將風
楚書字國寳寧夏人嘉靖二年進士初任兵部主事
大同之變書觀兵城下城中俱登陴請曰吾輩非殺
主帥者亦無他志但畏死自保耳請書入城書諭慰
之且言用兵非朝廷意衆皆望闕呼萬歲書陳朝廷
威德曉以禍福令獻首惡賊平累陞右副都御史
黃綬寧夏人嘉靖八年進士風裁峻整名重朝紳督
學北直隸巡按山東士仰民懷清白之聲大著嘉靖
甲辰大學士翟鑾二子俱登第物議蠭起綬彈之有
一鑾當道雙鳳齊鳴之句其不避權勢如此
江潮中衛人嘉靖間選貢任沐陽縣丞性淡泊一衣
一食動以民膏為念廉明特著淮上號為青天及居
鄉淳樸敦厚有古君子之風焉
李廷彦寧夏人萬歷二年進士才品端方器識弘遠
巡按雲南平羅寇叛為大理奏活無辜巡撫周光鎬
疏舉人才稱為偉器
王英寧夏人指揮同知萬歷壬辰巴拜之變為賊所
拘因密偵賊中事報軍門卒為内應既殱羣兇撫軍
疏薦之云身在賊旁志存國事招降用間實賴之以
周旋宗社士民多因之而保護較之斬獲軍功不啻
倍之
馬世龍字蒼元由世職舉武會試歴任宣府遊擊三
屯營總兵官孫承宗出鎮薦授世龍府銜拜大將賜
尚方劍叙功進左都督尋謝病歸崇禎六年察罕呼
都克圖合套寇犯寧夏總兵賀虎臣戰歿詔起世龍代
之世龍生長寧夏習其形勢為大修戰備明年二部
入犯邀擊大破之踰月套寇犯賀蘭山世龍遣降丁
潛入其營斬其長薩勒扎黃台吉等半歲中斬二千
餘級屢奏捷威名震西塞敵退事平無何以疾卒於
官論功贈太子太傅廕子世襲錦衣僉事賜䘏如制
子獻圖負圖呈圖
皇清劉芳名字孝五寧夏人順治二年任寧夏總兵平
固原叛將武大定三年秦州賊賀珍王元馬德作亂
芳名先後擒斬之四年招降香山諸寇散其餘黨地
方以安十六年加左都督領兵征海寇時賊犯崇明
芳名同提督梁化鳳擊之奪船拔幟擒獲偽將以疾
殁於軍贈太子太保諡忠肅
馬寧寧夏人順治初從總兵劉芳名擒王元馬德有
功又以恢復河州莊浪功授督標中軍副將征𠞰番
回功最著陞四川總兵克取川雲駐防緬甸平水西
殱餘氛於交趾功又最著陞湖廣提督
陳福字東海本延綏人遷居寧夏順治初以守備從
征有功累陞四川䕫州副將康熙十三年擢寧夏總
兵官會吳三桂叛王輔臣據平凉遥應之遣偽將西
陷洮蘭東占花馬池定邊時寧夏兵先經調赴征川
留者什之二三人情惶迫衆議紛紜福按劔怒曰敢
有異議者齒此劍遂整兵東復花馬池定邊斬偽將
朱龍倪五等寧夏已平移師西向固原前至平涼歲
暮冰雪衆欲暫歸福銳意前進十四年十二月二十
二日駐惠安堡定期次日進𠞰固原是夜福被亂軍
殺死先是福家口留川吳逆遣人持逆書偽劄結福
福得書不啟即表奏
聞時東南路阻遣弟夀由口外求蒙古王引路七日至
京
上召夀問勞仍命夀歸授福陜西提督未至而福已歿
後贈公爵世職諡忠愍
趙良棟字擎宇榆林衛安邊堡人後官寧夏因家焉
順治初隨親王入關定陜西委署寧夏水利都司從
總督孟喬芳𠞰叛回以擒偽將功陞高臺遊擊調征
雲南以平水西功授廣羅總兵聞父喪吳三桂蓄異
志欲為題留良棟力請終制奔歸補大同總兵移鎮
天津滇藩反平涼提督王輔臣亦叛寧夏提督陳福
被害沿邊擾亂
上簡良棟安撫星馳至鎮宣布
朝廷德意誅首惡寬脅從遠近悉安在鎮三年日練兵儲
餉規畫已定乃疏請以勁卒五千獨當一面進取川
滇康熙十八年冬遂自裹行糧由八堵山進密樹關
復徽州略陽十九年正月朔兵臨白水江賊對江列
營拒守江流湍湧時無舟楫良棟身先士卒躍馬浮
渡兵從之賊潰走追至青川大敗之乘勝直抵成都
申嚴紀律納降撫順市肆不移捷
聞授勇略將軍旋晉兵部尚書總督雲貴軍務復克象
嶺奪大渡河取建昌全川既定進取雲南時楚粤兵
圍城久弗克良棟至周視壁壘晝夜急攻凡七日而
城下良棟駐兵城外不以一卒入城賊私積充牣毫
無所染滇省蕩平即移師曲靖具疏乞休
詔入京授鑾儀衛使明年以疾歸三十四年征噶爾旦
命良棟隨師出塞追叙前功授一等精竒尼哈番世職
五十六年
上巡幸寧夏良棟已殁
特命皇子弔奠閣臣致祭
賜諡襄忠
御製碑文以叙其功良棟早歲從戎身經百戰所向有
功馭兵嚴而有恩皆樂為之用克滇毫無所取有古
大臣風
趙弘燦字天英良棟長子良棟下四川時燦奉使至
軍前授寧夏總兵官隨進討川雲取建昌撫永寧平
定滇黔歴川北真定總兵轉贑州黃巖康熙三十八
年陞浙江提督四十二年調廣東提督四十六年以
兵部侍郎副都御史總督兩廣陞兵部尚書卒諡敏
恪
李日榮字君寵中衛人幼從軍康熙十五年王輔臣
變洮蘭俱陷日榮從奮威將軍王進寳夜渡黃河恢
復臨洮加右都督又從征四川平定保寧勞績最著
歴陞廣東順德總兵官所至俱有聲
師帝賓寧夏人趙良棟征川帝賓以中營遊擊留守
寧鎮時𣲖寧民輓運軍需帝賓以寧民半已出征加
以輓運必致兵心不安固請止之及良棟凱旋奏云
臣之得以成功者以有師帝賓在無内顧憂也歴陞
襄陽總兵調涼州總兵居官絶扣尅杜苞苴屏聲色
介然特立涼州立祠祀之
馬際伯字逸聞寧夏人從勇略將軍趙良棟恢復建
昌抵雲南以功加參將征厄魯特際伯裹糧出塞屢
立戰功授寧夏前營遊擊擢靈州參將又擢陜西督
標副將陞四川建昌總兵官撫戢軍民招徠苗人大
有方略移西寧鎮恤兵惠商羌人斂戢聽命西寧人
立祠祀之陞四川提督
江琦字思韓寧夏人世為寧夏衛職琦生而英武會
吳逆亂從提督趙良棟征討取四川復雲南後𠞰噶
爾旦論功累陞石匣副將擢河北總兵官尋移鎮延
綏馭兵籌餉軍民仰賴康熙四十八年遷甘肅提督
宣威布德忠誠待下士卒感服
西寧府
魏源賀西平樂都人自署河西王秃髮傉檀之子也傉
檀為乞伏熾磐所滅賀自樂都奔魏賀偉容貌善風
儀太武素聞其名及見器其機辯賜爵西平侯謂曰
卿與朕同源今可為源氏太武征涼州問攻戰之計
賀曰姑臧外有四部鮮卑皆臣祖父舊人臣願軍前
宣國威信必相率請降外援既服然後攻其孤城拔
之如反掌耳乃遣賀招慰涼州平以功進爵西平公
又與尚書陸麗定策翼戴文成及即位賀有力焉以
定策勲進爵西平王時班賜百僚勅賀任意取之賀
惟取戎馬一疋是時斷獄多濫賀上書諫帝從之出
為冀州刺史改封隴西王上書請赦坐贓及盜與過
誤之愆恕死徙邊帝納之賀之臨州鞫獄以情徭役
簡省時考殿最賀治為第一賜衣馬器物班宣天下
徵拜太尉及獻文將傳位於京兆王子推賀固執不
可卒立孝文河西叛勅賀討之多所降破賀依古今
兵法採至要為十二陣圖獻文覽而嘉焉三年薨贈
侍中太尉隴西王諡曰宣陪葬金陵子延襲
源懷賀子謙恭寬雅有大度襲父爵為雍州刺史清
儉有惠政善撫恤劫盗息止景明二年除尚書左僕
射詔姦吏犯罪每多逃遁肆𤯝乃出自今犯罪不問
輕重而藏竄者悉皆遠流若永避不出兄弟代徙懷
奏以為宜停宣武納之又詔持節巡行北邊連年旱
儉百姓困敝懷銜命撫導存恤有方時后父于勁勢
傾朝野勁兄子祚素與懷通婚祚郊迎不與語劾祚
免官懷朔鎮將元尼須與懷少舊表劾其貪其奉公
不撓皆此𩔖也百姓為豪強凌壓積年枉滯一朝見
伸者日有百數上事宜便於北邊者凡四十餘條皆
見嘉納正始元年蠕蠕南寇詔懷以本官便宜從事
時年六十一至雲中蠕蠕亡遁乃案視諸鎮左右要
害可築城置戍及儲糧積仗之處凡表五十八條宣
武並從之卒贈司徒公諡曰惠懷性寬容簡約不好
煩碎恒語人曰為政當舉綱維何必須太子細也性
不飲酒好接賓客雅善音律
源子邕懷子字靈和少好文雅篤志於學推誠待士
士多歸之累遷夏州刺史以平賊功封樂平縣公安
樂王鑒據鄴反勅子邕與都督李神軌討平之改封
陽平縣公後討葛榮殁於陣贈司空諡曰莊穆
源子恭邕弟字靈順聰明好學稍遷北主客郎河州
羌却鐵忽反詔子恭為行臺討之子恭示以威信二
旬悉降朝廷嘉之屢以軍功封臨潁縣侯閔帝初以
預定策勲封臨汝縣子天平初除中書監三年拜魏
尹卒贈司空公諡曰文獻
周源彪子恭子字文宗學涉機警少有名譽魏永安中
以父功賜爵臨潁縣伯天平四年為涼州大中正皇建
二年累遷涇州刺史彪以恩信待物邊境輯和隣人
欽服累遷秦州刺史及齊平入京授儀同大將軍司
成下大夫隋開皇中拜莒州刺史
源師字踐言少知名明辨有識悟仕齊為尚書左外
兵郎中周武帝平齊授司賦上士隋累遷尚書左丞
以明幹著稱時蜀王秀頗違法度乃以師為益州總
管司馬嘗苦諫秀秀敗州官多連坐師獨獲免煬帝
即位拜大理少卿卒於刑部侍郎
源雄子恭弟纂子字世略少寬厚美姿容周以伐齊
功封朔方公歴冀平二州刺史及尉遲迥作亂以書
誘雄雄卒不顧遣衆平之陳人遣其將陳紀蕭摩訶
等侵江北雄擊走之悉復故地遷朔州總管平陳後
以功進位上柱國復鎮朔州
明李納木喀河西土人元西寧州同知洪武四年歸附授
本衛鎮撫招安番族開創西寧其功居多陞指揮僉
事
張經字道器西寧人正德間以歲薦為固安縣丞值
歲歉民飢經多方救濟百姓德之居家嚴肅跬步不
苟室徒四壁晏如也
李完西寧人舉嘉靖七年鄕試任直隸衡水知縣甫釋
褐以家産推於兄生平衣不重采食無兼味清苦有冰
檗操尋解任歸閉戸讀書無間寒暑絶跡公門工古文詞
皇清馬進良字棟宇西寧人甫弱冠從戎技勇冠軍後征
吳逆以功累擢古北口總兵從征噶爾旦多著竒績
加提督康熙五十三年以年老乞休回籍卒諡襄毅
直隸秦州
周壤駟赤字子徙秦州人孔子弟子唐封北徽伯宋封
上邽侯明稱先賢從祀孔子廟庭
秦祖字子南秦州人孔子弟子唐封少梁伯宋封鄄
城侯明稱先賢從祀孔子廟庭
石作蜀字子明秦州人孔子弟子唐封石邑伯宋封
成紀侯明稱先賢從祀孔子廟庭
漢李廣隴西成紀人其先曰李信秦時為將逐得燕太
子丹者也廣世世受射文帝時廣以良家子從軍用
善騎射功多為郎騎常侍數從射獵格猛獸文帝曰
惜乎子不遇時如令當高帝時萬戶侯豈足道哉景
帝初為隴西都尉徙上谷太守典屬國公孫昆邪為
上泣曰李廣材氣天下無雙自負其能數與虜确恐
亡之於是乃徙廣為上郡太守又徙隴西北地雁門
代郡雲中太守皆以力戰為名武帝立入為未央衛
尉廣行無部曲行陣就善水草屯舍止人人自便不
擊刁斗自衛莫府省文書已為右北平太守匈奴聞
之號曰漢之飛將軍避之數歲不敢入右北平廣廉
得賞賜輒分麾下飲食與士卒共之終廣之世為二
千石四十餘年家無餘財其射見敵急非在數十步
之内度不中不發發即應弦而倒元狩四年廣為前
將軍從大將軍青出塞令廣軍出東道軍亡導惑失
道大將軍責廣之幕府上簿廣曰年六十餘終不能
復對刀筆之吏遂自剄百姓無老壯皆為垂涕
李蔡廣從弟少與廣俱事孝文帝景帝時積勞至二
千石孝武帝時至代相從大將軍青擊右賢王以功
封樂安侯元狩初代公孫弘為丞相蔡名聲出廣下
甚遠然廣不得爵邑而蔡為列侯位至三公坐侵孝
景園壖地下吏自殺
李敢廣少子廣三子當戸椒敢為郎天子與韓嫣戲
嫣少不遜當戸擊嫣嫣走天子以為能當戸早死椒
為代郡太守皆先廣死廣死時敢以校尉從驃騎將
軍擊胡左賢王力戰奪左賢王鼓旗斬首多賜爵關
内侯代廣為郎中令當戸有子陵
李陵字少卿少為侍中建章監善騎射愛人謙讓下
士武帝以為李氏世將使將八百騎深入居延視地
形還拜為騎都尉將勇敢五千人教射酒泉張掖天
漢初貳師將軍出酒泉擊左賢王欲使陵將輜重召
見武臺陵叩頭自請願得自當一隊以少擊衆率步
兵五千人涉單于庭上壯而許之出居延北行三十
日至浚稽山與單于相值以兵三萬圍陵軍陵搏戰
千弩俱發殺數千人且戰且引南行近塞日殺傷匈
奴積數萬人匈奴得軍候管敢降言軍無後救遮道
急攻漢軍南行未至鞮汗山一日五十萬矢皆盡韓
延年戰死陵遂降邊塞以聞帝怒甚問太史令司馬
遷遷盛言陵事親孝與士信常奮不顧身以徇國家
之急有國士風其不死者誠欲得當以報漢也久之
上悔陵無救迺遣使勞賜陵餘軍得脫者陵在塞外
二十餘年卒
趙充國字翁孫隴西上邽人以六郡良家子善騎射
補羽林為人沉勇有大略少好將帥之節而學兵法
通知四夷事武帝時以假司馬從貳師將軍擊匈奴
為虜所圍充國廼與壯士百餘人潰圍陷陳貳師引
兵隨之遂得解身被二十餘創武帝嗟歎拜為中郎
昭帝時武都氐人反充國以護軍都尉將兵擊定之
遷中郎將為水衡都尉擢後將軍定册尊立宣帝封
營平侯義渠安國使行諸羌先零豪言願時渡湟水
北畜牧元康三年先零遂與諸羌種豪解仇交質盟
詛上問充國對曰羌人所以易制者以其種自有豪
數相攻擊埶不一也匈奴使人告諸羌張掖酒泉本
我地地肥美可共擊居之欲與羌合宜豫為備勅視
諸羌毋令解仇義渠安國備羌至浩亹為虜所擊失
亡甚衆時充國年七十餘帝使御史大夫丙吉問誰
可將者充國對曰亡踰於老臣者矣兵難遥度願馳
至金城圖上方略充國至金城夜遣三校銜枚先渡
渡輒營陣虜來令軍勿擊充國常以遠斥候持重愛
士卒先計後戰虜數挑戰充國堅守遣䍐开豪雕庫
告種豪大兵誅有罪犯法者能相捕斬除罪賜錢欲
以威信招降䍐开解散虜謀廼擊之酒泉太守辛武
賢奏七月分兵並出合擊䍐开充國欲捐䍐开之過
先行先零之誅公卿議上以書勅讓之充國廼上書
謝罪因陳兵利害謂先誅先零則䍐开不煩兵而服
矣上從充國計充國引兵至先零斬虜甚衆䍐羌自
歸竟不煩兵而下遂上屯田奏願罷騎兵留田條屯
田十二便帝從其計充國振旅而還賜安車駟馬黃
金罷就第朝廷每有大議常與參兵謀問籌策焉年
八十六薨諡曰壯侯
段會宗字子松天水上邽人竟寧中以杜陵令舉為
西域都護騎都尉西域敬其威信三歲更盡還拜沛
郡太守徙雁門太守坐法免西域諸國上書願得會
宗陽朔中復為都護會宗為人好大節矜功名與谷
永相友善嘗與書戒之會宗既出諸國遣子弟郊迎
小昆彌安日前為會宗所立德之歲餘小昆彌為國
民所殺諸翎侯大亂徵會宗為左曹中郎將光禄大
夫使安輯烏孫立小昆彌兄末振將定其國而還明
年末振將殺大昆彌會病死復遣會宗發戊巳校尉
諸國兵即誅末振將太子番丘會宗恐大兵入烏孫
驚番丘亡逃不可得選精兵三十弩徑至昆彌所在
召番丘責以末振將骨肉相殺殺漢公主子孫使者
受詔誅番丘即手劍擊殺之還奏事天子賜爵關内
侯黃金百斤明年會宗病死烏孫中年七十五城郭
諸國為發喪立祠焉
錫光略陽人為交阯太守教民以禮義風俗漸變王
莽篡位據郡不附光武即位遣使歸順焉帝嘉其忠
節拜大將軍
魏楊阜字義山天水冀人初為韋康别駕馬超戰敗渭
南曹操追至安定將引兵東還阜言於操曰超有信
布之勇甚得羌人心若軍還不為之備隴上諸郡非
國家有也操軍還超擊隴上諸郡縣盡有之阜與外
兄姜叙定計起兵閉冀城門拒超超遂南奔後轉武
都太守威信素著百姓襁負從之劉曄稱阜有公輔
之節在郡十餘年徵拜城門校尉時既作許宫又營
洛陽宫殿阜上疏諫每朝廷會議阜常侃然以天下
為已任數諫諍不聽屢乞遜位
薛夏字宣聲天水人博學有才天水舊有姜閻任趙
四姓雄於郡中而夏為單家不為降屈魏武宿聞其
名甚禮遇之後文帝雅重其才黃初中為秘書丞帝
與夏推論書傳未嘗不終日也每呼薛君而不名夏
甚貧嘗顧其衣薄解御袍賜之征西將軍曹休來朝
帝引入座顧謂休曰此君秘書丞天水薛宣聲也其
見遇如此
晉苻雄字元才天水略陽臨渭氐洪季子堅之父也少
善兵書多謀略好施下士兄健僭位為佐命元勲權
侔人主謙恭奉法及卒健哭之曰天不欲吾定四海
耶何棄吾元才之速也
苻融字博休天水略陽人堅季弟也少魁偉美姿度
封安樂王融固辭堅深竒之及長令譽彌高為朝野
所屬堅立拜侍中聰明辨慧下筆成章耳聞則誦過
目不忘嘗著浮圖賦世咸珍之銓綜内外刑政修理
進才理滯尤善斷獄發奸摘伏為堅所委任遷司隸
校尉時慕容垂姚萇說堅平晉融每諫曰江東天之
所相終不可滅垂萇吾之仇敵冀因變以逞其凶堅
不聽遂及於敗
權翼天水略陽人仕苻秦為給事黃門侍郎與北海
王猛太原薛讚並稱王佐之才堅令共典機密朱彤
勸堅謀晉翼曰晉祚雖微未聞喪德謝安桓冲皆江
表偉人君臣輯睦未可圖也慕容垂請安集北鄙翼
諫曰國兵新破四方皆有離心宜徵召諸將置之京
師以固根本垂勇略過人世家關東顧以避禍而來
譬如養鷹飢則依人每聞風颷之起常有凌霄之志
正宜謹其絛籠豈可解縱任其所欲哉堅不聽
吕婆樓氐人也其先吕文和漢文帝時自沛徙焉世
為首豪與梁平老為特進苻生僭位遂以婆樓為侍
中尚書苻堅將廢生謀之婆樓對曰某不足以辦大
事里舍有王猛者謀略不世出堅因婆樓招猛一見
如舊交堅大悅堅既廢生除生苛政秦大治後官至
太尉
閻鼎字台臣天水人為東海王越參軍轉豫州刺史
京師失守秦王出奔於密鼎與撫軍長史王毗等懷
翼戴之計奉秦王西行至藍田值賈疋敗劉聰遣迎
秦王鼎遂至長安同心推戴立王為皇太子登壇告
天立社稷宗廟以鼎為太子詹事
梁楊公則字君翼天水西縣人父仲懷為宋豫州刺史
殷琰將叛劉勔討琰仲懷力戰死公則冐陣抱尸號
哭氣絶既歛徒步負喪歸鄉里由此著名後領白馬
戍主氐賊李烏奴攻白馬公則矢盡糧竭陷於寇抗
聲罵賊烏奴壯之要與同事公則偽許而隂圖之謀
泄逃歸齊高帝下詔褒美除晉夀太守梁武帝下建
業命公則先驅秋毫不犯大軍至新林公則嘗登樓
望戰城中遥見縱弩射之矢貫胡床左右失色公則
談笑如初進平南將軍遷衛尉卿時議北侵詔公則
假節先屯洛口公則受命將發遘疾語人曰馬革還
葬吾志也力疾登舟至洛口夀春士女歸降者數千
戸尋卒於師武帝深痛惜之諡烈侯
魏趙逸字思羣天水人逸少好學仕姚興歴中書侍郎
後入魏事世祖神䴥二年上已帝幸白虎殿命百寮
賦詩逸製詩序時稱為善拜寧朔將軍赤城鎮將綏
和荒服十有餘年百姓安之性好墳典白首彌勤年
踰七十手不釋卷凡所著述詩賦銘頌五十餘篇
趙超宗天水人河東太守卒於官超宗在河東更自脩
厲清静愛民百姓追思之贈大將軍華州刺史諡曰
成
周李弼字景和隴西成紀人從周太祖破齊師以功封
趙國公每征討朝受命夕便引路略不問私事其憂
國忘身如此性沉雅有深識故能以功名終曾孫密
志氣雄遠少襲父爵隋末兵亂自稱魏公
李㯹字雲傑弼弟長不盈五尺果决有膽氣為周文
帝帳内都督從復弘農破沙苑㯹時跨馬運矛衝堅
陷陣隠身鞍甲之中敵人見之皆曰避此小兒文帝
嗟嘆之曰但問膽决何如何必八尺之軀以功進爵
為汝南郡公出為延州刺史
李賢字賢和隴西成紀人幼有志節不妄舉動九歲
從師受業略觀大指至於忠孝之道實銘之於心年
十四喪父撫訓諸弟友愛甚篤魏文西征守原州州
人豆盧狼叛賢率敢死士與戰斬之授原州刺史蠕
蠕圍逼州城賢發兵擊之斬獲無算人得安堵周太
祖至原州命以諸侯禮見授河州總管大營屯田以
省漕運多設斥堠以備寇戎羌渾歛跡不敢犯塞徵
拜大將軍諡曰桓
李遠字萬歲賢弟幼有器局志度恢然屢以戰功進
陽平郡公授河東郡守敦奬風俗勸課農桑修守禦
之備百姓懷之後破東魏兵進左僕射柱國大將軍
諡曰忠
權景宣字暉遠天水顯親人曉兵權有智略仕周為
南陽郡守郡隣敵境舊制發民防守多廢農業而姦
宄猶作景宣至並除之惟修造城樓多備器械寇盜
斂迹百姓稱之東魏將劉貴平來攻景宣隨機奮擊
退走之景宣號令嚴明戎旅整肅仍留鎮荆州威行
南服廼授六州諸軍事尋進爵千金郡公
隋趙煚字賢通天水西縣人祖超宗魏河東太守父仲
懿尚書左丞煚少孤養母至孝年十四盜伐其墓中
樹號慟送官見魏右僕射周惠達長揖不拜自述孤
苦涕淚交流惠達為之歎息及長深沉有器局略涉
書史周文引參相府軍事與齊人前後五戰斬獲甚
多吳明徹屢為寇煚與前後十六戰每挫其鋒以功
授開府儀同三司煚與宗伯斛斯徵不協徵坐事下
獄自知罪重踰獄走帝大怒購之甚急煚密奏曰徵
自以罪重懼死遁逃若不北走匈奴則南奔吳越徵
雖愚陋久歴清顯奔彼敵國無益聖朝今炎旱為災
可因兹大赦帝從之徵賴而免煚卒不言隋文帝踐
阼進位大將軍賜爵金城郡公未幾出為冀州刺史
甚有威惠煚嘗有疾百姓奔馳争為祈禱市多奸詐
煚為銅斗鐵尺置於肆百姓便之詔頒天下以為式
嘗有人盜煚田中蒿者為吏所執煚曰此刺史不能
宣化彼何罪也慰諭遣之令人載蒿一車賜盜者盜
者愧恧過於重刑
趙芬字士茂天水西縣人少有辯智頗涉經史明習
故事每朝廷有所疑議衆不能决者芬輒為評斷莫
不稱善李穆討齊引為行軍長史隋高祖既為丞相
深見親委遷東京左僕射開皇初拜尚書左僕射與
邽公王誼修律令出為蒲州刺史加金紫光禄大夫
賜錢百萬粟五千石
李詢字孝詢成紀人賢子沉深有大略周武帝拜儀
同三司遷長安令累以軍功加大將軍爵高平郡公
隋高祖為丞相尉遲迥作亂以詢為元帥長史擊之
尉遲迥平封隴西郡公卒諡襄
李景字道興天水人容貌竒偉驍勇善射開皇中以
行軍總管從王世勣伐陳有功進位開府檢校代州
總管仁夀中拒漢王諒與劉嵩戰于城東斬獲略盡
諒復遣勁勇三萬攻景景大破之拜大將軍明年破
吐谷渾於青海又攻破高麗城進爵滑國公
王仁恭字元寔天水上邽人工騎射秦孝王引為記
室轉長道令遷車騎將軍從楊素擊突厥于靈武以
功拜上開府討平山獠又從楊素擊漢王諒以功進
大將軍歲餘改汲郡太守遷信都太守汲郡吏民叩
馬號哭于道數日不得出境遼東之役以仁恭為將
軍及班師仁恭為殿遇賊擊走之進左光禄大夫
唐姜謩秦州上邽人隋大業末為晉陽長謩前識高祖
謂所親曰隋政亂將亡唐公負王霸資必能撥亂得
天下乃深自結從平霍邑絳郡除長道縣公薛舉寇
秦州以謩山西豪望詔安撫隴外委以便宜將行請
唐公早正大位高祖嘉納及薛仁杲平擢秦州刺史
謩撫邊俗以恩信盜賊衰止改守隴州卒贈都督諡
曰安
姜確字行本以字顯謩之子性明敏雖祁寒烈暑無
懈容凡營繕所司必諮而後行貞觀中為將作少匠
護作九成洛陽宫遷宣威將軍太宗選趫才衣五色
袍乘六閑馬直屯營宿衛仗内號曰飛騎每出幸即
以從遂拜確左屯衛將軍分典之高昌之役為行軍
副總管與侯君集進平高昌戰有功還為金城郡公
帝自征高麗從至盖牟城確中流矢卒贈郕國公諡
曰襄子柔遠
姜晈秦州人柔遠子事明皇于藩邸知其有非常度
委心焉及即位自潤州長史召授殿中少監出入卧
内呼之不名賜宫女廏馬及他珍物後將誅竇懷貞
等晈與密議以功進殿中監楚國公或議任遇太過
帝以其藩邸舊恩下詔曰晈往事朕于藩國雖彭祖
同書子陵共學不過也朕既即位又參誅奸臣將厚
以光寵每所撝遜昔漢昭之任霍光魏祖之用程昱
朕之不德庶幾乎此尋遷太常卿監修國史
姜晦晈弟起家蒲州參軍為高陵令尋遷長安令治
有聲開元初擢御史中丞轉太常少卿請以詔市馬
六胡州閑廄乃稍備除兵部侍郎滿歲改吏部主選
曹史嘗請託為奸晦處事精明私相屬諉罪輒得皆
以為神始晦革舊示簡廷議恐必敗既而贓賕路塞
流品有叙衆乃伏
李揆字端卿系出隴西揆性警敏善文章開元末擢
進士第補陳留尉獻書闕下遷右拾遺以考功郎中
知制誥扈狩劍南拜中書舍人乾元二年宗室請上
皇后號揆諫止肅宗欲立太子而意未決從容語揆
曰成王長有功將定太子卿意謂何揆曰陛下此言
社稷福也因再拜賀拜中書侍郎同中書門下平章
事修國史揆美丰儀善奏對帝歎曰卿門地人物文
學皆當世第一揆素為盧把所惡用為入蕃會盟使
拜尚書左僕射揆至蕃酋長曰聞唐有第一人李揆
公是否揆畏留紿之曰彼李揆安肯來耶還卒於鳳
州贈司空諡曰恭
權臯字士繇秦州略陽人父倕與席豫蘇源明以藝
文相友終羽林軍參軍臯擢進士第為臨清尉安禄
山表為薊尉署幕府臯度禄山且叛欲行慮禍及親
天寳十四載獻俘京師還過福昌尉仲謩謩妻臯妹
也密約以疾召之臯陽喑直視而瞑謩盡哀含歛臯
逸去人無知者臯母謂實死慟哭禄山不之虞歸其
母臯潛奉母南奔禄山反天下聞其名争取以為屬
明皇在蜀聞之拜監察御史浙西節度使顔真卿表
為行軍司馬召拜起居舍人固辭李華柳識韓洄王
定皆仰臯節與友善卒贈秘書少監元和中諡貞孝
子德輿
權德輿字載之臯子少以文章稱德宗聞其才召為
左補闕貞元八年淮南浙西大水德輿建言宜擇羣
臣問民疾苦蠲其租入裴延齡判度支上疏劾之疏
奏不省遷起居舍人兼知制誥凡撰詞命九年以𩔖
集為五十卷知禮部貢舉拜侍郎凡三歲甄品詳諦
所得士相繼為公卿宰相十九年大旱德輿上陳闕
政請蠲除租賦澤潞盧從史詐傲不制成德王承宗
父死求襲德輿請赦承宗徙從史後皆如所料自太
常卿拜禮部尚書同中書門下平章事德輿善辨論
開陳古今本末以覺悟人主為輔相寬和不為察察
名復拜太常卿徙刑部尚書復檢校吏部尚書出為
山南西道節度使乞還卒贈左僕射諡曰文德輿積
思經術無不貫綜自始學至老未嘗一日去書不觀
雖動止無外飾其醖藉風流自然可慕子璩元和進
士歴御史有美稱為中書舍人劾李訓傾覆亂國不
宜出入禁中不聽後貶徙鄭州刺史訓誅人多璩明
禍福大體能世其家
趙昌字洪祚天水人始為昭義李承昭節度府屬累
遷虔州刺史安南叛拜昌都護遠人向化後入為國
子祭酒未幾州將逐裴泰德宗召昌問狀時年踰七
十占對精明帝竒之復拜安南都護詔書至人相賀
叛兵即定憲宗初立檢校戸部尚書遷嶺南節度使
召入再遷太子少保卒年八十五贈揚州大都督諡
曰成
五代王仁裕字德輦天水人年二十五尚未學夢人剖
其腸胃以西江水滌之顧見江中砂石皆為篆籀之
文由是文思益進以文辭知名秦帥辟為判官秦州
入於蜀仁裕事蜀為翰林學士唐莊宗平蜀仁裕事
唐復為秦州節度判官廢帝得仁裕置之軍中其馳
檄諸鎮詔書告命皆仁裕為之充翰林學士晉高祖
入歴司封左司郎中漢高祖時復為翰林學士承旨
累遷戸部尚書太子少保仁裕曉音律晉高祖初定
雅樂宴羣臣於永福殿奏黃鍾仁裕聞之曰音不純
肅而無和聲當有争者起于禁中已而兩軍校鬭昇
龍門外聲聞於内人以為神仁裕在五代與和凝皆
以文章知名又嘗知貢舉仁裕門生王溥凝門生范
質皆至宰相有詩集百卷號西江集
宋尹崇珂秦州天水人初事周為殿前都指揮使宋初
出為淄州刺史有善政民詣闕請刻石頌德太祖命
殿中侍御史李穆撰文賜之討平湖南授朗州團練
使又與潘美克郴州乾德中征嶺表以崇珂為行營
馬步軍副都部署克廣州擒劉鋹錄功遷保信軍節
度使未幾南漢開府樂範容州都指揮使鄧存忠等
叛崇珂討之數月盡平其黨卒贈侍中初太宗在周
朝娶崇珂妺追諡淑德皇后崇珂子昭吉洛苑使次
子昭輯閤門祇候弟崇珪西京作坊使
李仕衡字天鈞秦州城紀人進士第授鄠縣簿田重
進守京兆命仕衡鞫死囚五人活者得四重進曰子
有隂施門當高大遷大理評事寇凖薦其才徙知劍
州賊攻劍州仕衡迎擊之斬首數千級擢尚書度支
員外郎歴陜西轉運使請弛鹽禁悉除之累遷河北
轉運使河北歲給諸軍帛七十萬方春民不足請戸
給錢令夏輸帛詔優其直仍推其法於天下後運粟
塞下至鉅萬斛棣州地下苦水患仕衡奏徙西北七
十里既而大水没故城遷知青州前守捕盗妻子置
棘圍中仕衡至悉縱之未幾其徒有梟賊首至者遷
吏部侍郎改觀察使子丕緒以蔭補將作監主簿及
仕衡歸老丕緒時為虞部員外郎請解官就養後起
僉書永興軍判官丕緒居官廉静不為矯激家多圖
書集歴代石刻為數百卷藏之
崔立字本之河池人祖周度仕周為泰寧軍節度判
官慕容彦超叛度以大義責之遂見殺立中進士第
為果州團練推官役兵輦官物道險廼率衆錢傭舟
載歸知州姜從革論如法當斬三人立曰此罪杖耳
從革不聽論奏詔如立議真宗記之特改大理寺丞
會滑州塞河決調民出芻楗命立提舉計其用有餘
而下戸未輸者尚二百萬悉奏弛之知江隂軍立教
民濬治水港溉田二千頃及開横河六十里通運漕
遷太常卿立遇事敢言前後上四十餘事以尚書工
部侍郎致仕
趙隆字子漸成紀人以勇敢應募從王韶取熙河又
從李憲破西市師討鬼章外河諸羌皆以兵應之隆
率衆先至斧其橋鬼章失援乃成擒夏人寇涇原師
至鐵山隆先登士皆殊死戰夏人解去童貫與論燕
雲事隆極言不可貫曰君能共此當有殊拜隆曰隆
武夫豈敢干賞以敗祖宗二百年之好異時啟釁萬
死不足謝責知西寧州充隴右都護羌豪信服卒贈
鎮潼軍節度使徽宗自篆碑額曰旌忠
劉仲武字子文秦州成紀人熙寧中試射殿庭異等
補官為涇原將夏人犯天聖砦力戰却之遷皇城使
知河州吐蕃趙懷德等叛仲武與相持數日潛遣二
將領千騎扣其營戒曰彼出勿與戰亟還伏兵道左
二將還羌果追之遇伏大敗斬首三千級復西寧州
懷德等降累進榮州防禦使童貫招誘羌王子臧以
征布格邀仲武計事仲武曰王師入羌必降或退伏
巢穴可乘其便但河橋功力大非倉卒可成緩急須
豫辦耳若稟命待報慮失事機貫許以便宜布格果
約降而索一子為質仲武即遣子錫往河橋亦成仲
武帥師渡河挈與歸貫掩其功仲武亦不言徽宗訪
知召對勞之曰布格之降河南綏定卿力也問幾子
曰九子悉命以官仲武歴拜瀘川軍節度使再起為
熙州卒贈檢校少保諡威肅
張俊字伯英成紀人好騎射負才氣徽宗時以討河
朔羣寇為都指揮使靖康初以隊將擊敵于太原殺
傷甚衆獲馬千匹金人圍汴俊勒兵勤王擢元帥府
後軍統制高宗即位為御營統制苗劉之變引兵問
罪戰於臨平傅等敗走入城見於内殿帝嘉勞久之
尋為浙東制置使又敗金人于明州及討平羣盗改
江南招討使復筠州江州諸郡悉平拜太尉金人劉
豫分道入侵薄諸淮大敗之劉麟入寇兵十餘萬俊
率大軍鼓行而前遇劉猊與戰殺獲略盡降者萬餘
復屢敗金師加太傅進益國公尋進封清河郡王追
封循王
劉錡字信叔仲武第九子美儀狀善射聲如洪鐘嘗
從仲武征討牙門水斛滿以箭射之拔箭水注隨以
一矢窒之人服其精高宗即位差知岷州為隴右都
護與夏人戰屢勝夏人兒啼輙怖之曰劉都護來紹
興三年復官宣撫使統制十年充東京副留守部八
字軍駐於汴家留順昌至渦口方食暴風拔坐帳錡
曰此主暴兵即兼程而進抵順昌金人來侵諸將皆
請還江南錡曰敢言去者斬鑿舟沉之置家寺中積
薪於門戒守者脫不利焚吾家錡於城上躬自督厲
金人圍順昌錡擊之殺虜頗衆募壯士百人夜斫其
營是夕天欲雨電光四起命折竹為嘂如市井兒以
為戲者人持一以為號電所燭則奮擊電止則匿聞
吹聲即聚金人不能測終夜自戰積屍盈野退軍老
婆灣烏珠在汴聞之七日馳至錡聞烏珠至募二人
作間遇敵佯墜馬為敵所得敵帥問錡何如人曰太
平邊帥子喜聲伎圖逸樂烏珠喜即置鵝車砲具不
用至城下責諸將喪師皆曰南朝用兵非昔之比錡
遣耿訓約戰毒潁上流及草中戒軍士雖渴毋飲於
河時天大暑敵遠來疲敝人馬饑渴食水草者輒病
方晨氣清錡按兵不動逮未申間敵力疲氣索出兵
接戰令匆喊入其陣刀斧亂下敵大敗北去遣兵追
之死者萬數金人自用兵以來以鐵騎號拐子馬所
向無前至是為錡所破棄屍斃馬器甲山積時洪皓
在燕密奏順昌之捷金人震恐喪魄意欲捐燕以南
棄之秦檜議和王師亟還十一年自太平渡江與金
人戰屢勝敵望見順昌旗幟即退走三十一年為江
淮浙西制置使金萬戸高景山攻揚州錡大敗之斬
景山俘數百人捷奏賜金五百兩銀七萬兩以犒師
卒贈開府儀同三司諡武穆金主亮南侵舉宋朝諸
將問其下孰敢當者皆隨姓名答至錡莫有應者其
為敵人所畏如此
張子盖字德高俊從子金人破開德府父宏戰死子
盖初從韓世忠討苗傳補承信郎又從俊擊劉猊授
宣贊舍人十年以興復宿亳功遷登州防禦使金兵
圍海州急子盖往援之即日渡江進次石湫堰金人
陳萬騎于河東子盖率精銳數千騎擊之謂麾下曰
彼衆我寡利在速戰遣統制張玘掠陣玘中流矢子
盖曰事急矣奮臂大呼馳入陣諸將繼之殊死戰敵
大敗圍遂解尋復來戰子盖再率精銳擊之獲其車
馬鎧仗萬計孝宗召對授檢校少保淮東招撫使卒
贈太尉諡恭壯
王煥徽州人煥以進士知武當縣建炎間賊犯鈞州
煥率邑人保山寨賊至或勸之遁煥曰使吾有此心
則不能與邑人為此謀耳遂力戰守之遷京西湖北
路制置使授忠訓郎弟焯修職郎知同谷縣主管勸
農公事煒從仕郎
元趙世延字子敬秦州漢陽人其先永古特族人祖按札
爾幼孤鞠於外大父卓裕勒嘉譌為趙家因氏為趙自
金而元世以武功顯世延天資秀發喜讀書究心儒
者體用之學官監察御史與同列五人劾丞相僧格
不法中丞趙國輔抑不以聞按平陽郡監額森呼圖
贓鉅萬鞫左司郎中董仲威殺人獄皆明允出僉湖
北道肅政廉訪使敦儒學立義倉撤淫祠修壊堤嚴
掠賣良民之禁除安西路總管前政壅滯者三千牘
世延至不三月剖决殆盡陜民饑省臺議請於朝世
延先發廩以賑所活者衆改四川肅政廉訪使修都
江堰民便之右丞劉深討八百媳婦兵敗棄市右丞
阿固台當繼行世延言蠻夷事在羈縻重煩天討致
軍旅亡失誅戮省臣使得其地何補于國兵宜止勿
用章再上事卒罷延祐元年拜中書參知政事遷御
史中丞世延劾奏右丞相特們德爾罪惡詔奪其官
職進昭文館學士乞補外拜四川行省平章政事墾
江津巴縣閑田七百八十頃歲得粟萬一千七百石
明年特們德爾復居相位誣以罪逮世延繫刑曹左
丞相拜珠言世延無辜得旨出獄泰定四年復為御
史中丞加翰林學士承旨文宗即位拜中書平章政
事與虞集修經世大典屢奏衰老乞解政務養疾于
金陵之茅山卒贈上柱國魯國公諡文忠
明高斗南字拱極徽州人明初以州薦授四川定遠知
縣惠政多方民為之謠曰江上高樓鼓角鳴至今吹
出斗南聲三載考績以他故下刑部獄定遠耆民赴
闕奏其廉能太祖赦之仍命知定遠賜賚特優宴而
遣之時舉天下廉官斗南與焉九載考最陞雲南新
興知州新興人愛戴如定遠居數年以衰老乞閑薦
子恂以代上允之厚遣以歸
高恂字士信斗南子十二歲通五經博極羣書尤善
屬詩文習騎射以父薦召至京太祖竒之命翰林兵
部兩試焉文武皆優等授禮科給事中奏劾不避權
貴涖父職知新興州時安南王陳日煃為黎季所弑
阻聲教新興密邇安南上遣成國公朱能往討之命
恂權行司馬大將而下咸聽節制乃以大軍二十萬
協能航海趨安南宣揚教化撫順凶逆備諭慰安之
意蠻人肅然清平獻功方至新興病卒年三十七三
軍慟哭
門克新禮縣人以儒士為秦州訓導生徒多有成效
洪武二十六年秩滿入覲上親詢以民間政事得失
克新敷奏亮直特命為左贊善應制作萬里長江圖
記晉禮部尚書卒於官上自製祭文遣官諭祭
胡彦祥徽州人少有大志刻苦力學永樂中以鄉貢
為肅寧令自奉清約取予不苟擢監察御史巡按非
直除強扶弱貴戚斂手遷知眉州德威並施重農興
學修堰以廣水利陞知保寧府再遷河間擢山西參
政禄俸自給外悉以給公家無私焉
高儒字崇文恂之子以鄉貢授豹韜衛經歴改懷來
衛廉謹勤事九年陞山西石州同知石州田賦積年
逋廢儒廉慎仁信凡利弊因革力贊長吏為之而隂
運其機踰年大治
王恕秦安人永樂中以衛經歴被選督脩皇城文皇
帝幸城見恕老成諭左右曰此可作臺諫者事竣擢
御史巡按廣西遷雲南按察僉事所在以風力稱
劉紀秦安人永樂間以國子生授工部主事奉勅巡
視淮北河道屢疏頗中時弊當道不悅乃罷歸
張翼秦安人永樂間鄉舉授御史巡按江西歲大祲
莩殣相屬翼繪圖上疏請賑之發帑金數十萬全活
甚衆又江岸地斥鹵可田翼命開墾給牛種鑿渠道
灌田萬餘頃民以殷富劾寵臣劉觀貪婪不法帝即
遣戍觀又劾中涓陽進怙寵要恩為中官所嫉忌致
仕歸
胡璉字大用秦安人國子生景泰間授南皮知縣嚴
以懲奸平以近民盜不涉境蝗不害稼民用乂安九
載乞休攀送者相望於路若失慈母
王福秦安人以國子生任蒲州知州剛直有聲
張錦字尚絅秦安人成化中進士授刑部主事歴郎
中鞫訊明審奉命賑畿輔災及治方山慶成二王獄
還稱旨遷大理寺丞右少卿擢右副都御史巡撫宣
府劾罷中官武將守備不職者未幾巡撫保定諸府
有貴臣為都御史秦紘所劾贓以萬數怙勢求免卒
正其罪以疾乞歸子潛弘治六年進士歴官山東右
參政
張銳字抑之秦州人成化十一年進士在刑曹以平
恕稱知吉安府政教並舉以剛直忤權貴調漢陽益
厲嚴操參政山東歸講學不倦閭里薰德隴西學者
稱之
王爵字錫之秦州人自少潛心力學及長從周蕙學
知操存法郡守秦紘悅之與講求操存之學其教後
學以誠敬為本弘治初以國子生仕保安州判出納
惟公會計允當日不憚勞及歸秦紘贈以揚州鹽引
數百石爵辭不受布衣疏食坦如也
文獻徽州人成化中舉人為監察御史以正直稱巡
按北直雲南河南所至貪汚吏望風遁去河南有賊
殺人奪貨悞坐平民獻密訪得賊捕訊獲贓及兇器
人稱其神奉命閱盧氏銀幣搜剔宦官監督弊以紓
民怨宦官銜之令人暮踰牆投金寢所翌日劾獻被
繫下獄值風雷之變即日赦出陞山東僉事擢湖廣
副使治行卓異威聲大振
王謙徽州人由監生知夀州單車赴任將入境移檄
杜絶奔競至州宣布德威勸農桑别善良恤鰥寡發
奸摘伏號稱神明除去弊端疏通利源百姓安樂九
載考績民赴京乞留朝廷褒之加參議赴任三十餘
年以衰老致仕
夏景和字時雍秦州衛籍成化二十年進士授行人
擢監察御史持紀剛正人不敢干以私孝宗以其好
直諫每曰黑秀才知之又上疏矣陞山西副使劉瑾
誣以事逮繫獄論輸米八百石後事白遷右副都御
史巡撫宣府
蘇民字天秀秦州人弘治中進士授榆次知縣榆次
健訟且易騰謗民廉以直已訟息謗弭徵為兵部主
事逆瑾搆之謫為梓潼驛丞時蠻人叛巡撫進𠞰民
領兵從征有功瑾誅復官工部主事改吏部歴文選
郎中澄别流品有清譽歴光禄卿節財萬計陞工部
右侍郎改南京兵部考滿道經榆次父老百姓萬人
遮道邀迎尋補刑部侍郎
王綸字大經秦安人國子生授湯隂令剛方不撓摧
抑權豪民翕然稱頌瑾用事遣官校過縣恃勢不遜
綸執而杖之坐事下詔獄奪職
張潜字川昭秦安人錦子弘治六年進士歴官山東
參政學問淵博明習練達歴任所在政事有聲
胡士濟字濟民秦安人璉子以貢入太學成化末仕
成都訓導以文行導諸生遷鹽亭學諭又除雙流諭
亦以文行教諸生兩攝縣印惠政及民頌聲載道
侯一元字應乾秦安人進士授工部主事監閘濟寧
中官恒乘樓船匿賈客貨越次開閘官無敢問一元
至令舟以序進閘啟閉以時有敢匿貨貿進者懲以
法自是中官不敢横改兵部職方郎中病免以薦起
吏部郎中卒於官
堅晟字伯明秦州人由國子生歴知博平縣東郡盗
起東昌屬邑半不守漸逼博平人心思遁晟嚴戒固
守乃閉妻子於宅圍之以棘云賊到爾輩可自裁人
心感動盗攻五日去百姓為建生祠遷薊州改通州
通衝而劇晟敏而直中貴迫董同知墮河晟以狀聞
置中貴於法心銜之明年以郡守罪中貴挾私波及
晟謫雲南同知尋復遷安州改寧州所至藉甚
尹琭秦州人弘治進士授太平知縣剛方梗介民以
真父母稱之徵入將擢臺諫改知平定州後以大計
誤陷郡邑冤之
張鳳字廷儀徽州人以貢士任長子深澤二縣教職
陞林泉王府教授輔導匡正王不聽遂乞休歸性豪
邁有才辨議論若決江河成化末居家上疏論時政
十事皆切時弊居鄉廉介不干人以私
胡纘宗字可泉秦安人正德三年進士知蘇州府釐
革積弊興講學書院表義烈歴浙江參政陞副都御
史巡撫山東魯王愎諫恣惡奏請詔奪其禄裁護衛
總理河道經畫有方改撫河南疏請賑饑歸築别墅
日閉閣著書有鳥鼠山人集秦安秦州鞏郡諸志春
秋本義等書
黃世經字時濟秦州人成化進士授修武縣縣當衝
路政事勤敏聽訟明決輸賦均平修武大治擢監察
御史遷雲南副使提刑惟慎肅政惟明滇民感之
胡來縉字東泉秦州人舉於鄉知大興縣大興在輦
轂下貴戚雜沓人皆為縉恐縉曰京縣之難難在逐
情棄理惜官曲法吾惟視理守法人心孰無公道得
失何知焉冰檗自矢勤敏供職三年權貴懾伏進司
農郎革宿弊殆盡陞山西按察司副使
郭莊字子莊徽州人隆慶二年進士以庶吉士授御
史辛未按吳吳貴人子弟多關說一切以法治之癸
酉按蜀會多盜檄府道剿治盗遂息蜀府有所請於
朝久沈閣莊為請得允王饋以金莊却之王益重之
丁丑掌河南道主計吏不敢通餽遺再入吳督學黜
纖巧崇醇雅士風翕變
胡忻字慕東來縉子萬歷十七年進士知臨汾縣庭
無滯訟獄無縲囚日惟申明鄉約官民相習若父子
晉工科給事三殿大工閹商扶同冒破幾百萬上疏
發其奸弊請身任其事以二十萬起工遂減十之五
其他論陵寢論河工轉禮垣請郊祀請日講參稅監
祈撤回梁永論虚礦開豁賠累秦人並受其福引疾
歸
楊名顯字心虞秦州人明末舉人除山西山隂縣令
善政為良吏最行取刑部主事晉郎中差恤刑山東
全活甚衆陞廣東布政使罷除差官及掛添火耗之
費歲省民財無算
直隸階州
魏楊大眼階州人武當氐難當之孫少有膽氣跳走如
飛孝文南伐令尚書李冲典選征官大眼往求冲弗
許大眼曰請出一技便出長繩三丈許繫髻而走繩
直如矢馬馳不及冲曰逸材也遂用為軍主所經戰
陣勇冠六軍除輔國將軍宣武徵為太尉長史持節
東征人慕其勇觀者如市還加平東將軍大眼善騎
乘裝束雄竦擐甲周旋撫循士卒自為將帥常衝突
堅陣當其鋒者無不摧拉出為荆州刺史荆蠻不敢
為寇雖不學常令人讀書而坐聽之悉能記識令作
露布皆口授之而竟不多識字也
宋丁焴字晦叔福津人為人剛直不受私謁累官至太
府少卿嘉定間為利州路安撫使兼知興元府决事
明白吏民信服魏了翁稱曰丁晦叔武階一人而已
張威字德遠成州人貧甚賣藥自給或言其才勇乃
令戍邊開禧用兵威與敵每戰輒捷以功補本軍將
領吳曦既誅遣將復西和州威率衆先登敗金人於
板橋遂取西和陞統制由是威名大振陞天水縣為
軍命威為守屢立竒功擢利州副都統制嘉定間金
分道入蜀威却之又破之於金斗鎮潛遣石宣等襲
於大安軍大破之威以勇見稱每戰輒克臨陣戰酣
則精采愈奮兩眼皆赤時號張鶻眼金人憚之軍律
整嚴兵行常若銜枚每與百姓避路買食物則價倍
于市無敢多取
張詔字君卿成州人少隸張俊帳下積功守和州嘗
奉命使金一日金國持所繪祐獻二陵像至館中皆
北地服詔向之再拜館人問之答曰詔雖不識其人
但龍鳳之姿天日之表自非恒民祖宗也孝宗聞而
嘉之初趙汝愚奏請以詔代領武興軍杜吳氏握兵
之漸及汝愚既知樞密力請於光宗曰若武興朝除
帥則臣夕拜命上許之乃以詔為成州團練使興州
諸軍都統制詔在興州甚得士心
明汪滸成縣人世顯七代孫正統進士授戸部主事陞
員外郎中景泰間奉勅選募隴右民兵禦敵有功遷
蘇州知府政績著聞
王存禮階州人成化十四年進士授評事轉左寺副
讞獄明允陞山西僉事松潘副使詢民疾苦杜科斂
定更番轉戍法軍民便之尚儉崇厚闢邪匡正松潘
稱治歸田築草堂吟咏自適著書課子不干謁當事
龍光階州人成化舉人知巴縣以清勤稱最居家孝
友
李文明階州人正德中舉人授叙州同知治政清廉
蜀民稱頌及歸宦橐蕭然寠居丘園不謁公庭
崔觀階州人正德中舉人為巴縣教諭師道端嚴士
多成就分俸濟貧不營家計著學庸補說
葉紹先文縣人舉正德十四年鄉試授寧津知縣清
廉著聞
蹇來亨階州人嘉靖甲子舉人知峩眉縣補綿竹渠
縣所至清慎蜀民感頌
王繼禮字行之文縣人嘉靖中進士知常熟縣海寇
擾民相機擒之寇平賜白金文綺以薦擢監察御史
巡視團營權度兵餉整肅軍容劾罷役占科剋諸將
領巡按兩浙懲奸不少假而居心持平都御史臺稱
為賢後遷徽州知府在郡持廉秉公大獄立判遷浙
江按察司副使巡察河濱嚴防禦廣儲犒敵人不敢
犯境歴遷至湖廣按察使
朱希晦文縣人貢生知新樂縣居官廉明歸里蕭然
日與故舊相歡剛正無曲過門者必式
張九經文縣人嘉靖中舉人任太原府通判居官守
正不求聲譽一生嗜古好學不問家産晚年尤究心
窮理之功鄉人矜式
張九功文縣人嘉靖舉人初任河南武安知縣陞知
涿州遷王府長史居官清慎解組歸克敦孝友精岐
黃術在官在家全活無算
武彦成縣人剛勁嚴明才識過人初任湖廣按察司
經歴能聲遠播薦監察御史風裁峻厲陞浙江寧波
知府
蕭籍文縣人萬歷二十二年舉人授澠池知縣歴陞
澤州知州居官精明吏不敢欺澠池為立生祠處鄉
清正尤善詩文
陳尚表成縣人萬歷中恩選初任歷城丞有賢聲陞
知井研縣廉明益著陞眉州知州會奢酋作亂築城
防禦募兵驅敵勞績顯著陞湖廣常德同知
劉大猷文縣人萬歷舉人初任萬泉知縣調太平陞
戸部主事至潞安知府所在多政績處繼母異弟孝
友並稱言動不苟鄉評推重
趙守廉階州人以明經授東昌推官振幽理冤黜貪
舉賢陞崇慶州
直隸肅州
漢張奐字然明敦煌酒泉人父惇為漢陽太守奐少遊
三輔學歐陽尚書舉賢良對策第一拜議郎遷安定
屬國都尉南匈奴合羌入寇奐擊降之郡界以寧羌
豪帥感奐恩德上馬二十匹先零酋長又遺金鐻八
枚奐並受之而召主簿於諸羌前以酒酧地曰使馬
如羊不以入廏使金如粟不以入懷悉以金馬還之
羌性貪而貴吏清奐正身潔已威化大行遷使匈奴
中郎將時休屠各及烏桓同反兵衆大恐奐坐帳中
與弟子講誦自若乃潛誘烏桓使斬屠各渠帥襲破
其衆諸胡悉降明年梁冀誅奐以故吏免官禁錮皇
甫規上章薦舉復拜武威太守舉尤異遷度遼將軍
數載間幽并清静徵拜大司農鮮卑聞奐去招結南
匈奴等寇掠緣邊九部復拜奐護匈奴中郎將諸羌
聞奐至悉降凡二十萬口又復擊破先零諸羌論功
當封奐不事宦官賞遂不行惟賜錢二十萬除家一
人為郎並辭不受而願徙屬弘農華隂舊制邊人不
得内移惟奐因功特聽竇武陳蕃謀誅宦官事泄中
常侍曹節等矯制使奐圍武武自殺蕃見害後知為
節所賣加封不受明年青蛇見於帝座大風雨雹拔
木奐上書言竇武陳蕃志寧社稷方直不回以讒受
誅災眚之來盖為此也天子深納其言左右皆惡之
下詔&KR0704;責遂陷以黨罪禁錮歸田里奐閉門不出著
尚書記難三十餘萬言董卓慕之遺縑百匹奐不受
卒年七十八武威多為立祠所著銘頌書教誡述志
對策章表二十四篇
張芝字伯英奐長子少持高操勤學為儒宗太尉辟
公車徵皆不就號張有道尤好草書學崔杜之法為
世所寳韋仲將謂之草聖弟昶字文舒亦善草書
魏龐淯字子冀酒泉表氏人也初以涼州從事守破羌
長會武威太守張猛反殺刺史邯鄲商猛令曰敢有
臨商喪死不赦淯聞之棄官晝夜奔走號哭喪所訖
詣猛門衷匕首欲殺猛猛知其義士勅遣不殺由是
以忠烈聞太守徐揖請為主簿後郡人黃昂反圍城
淯棄妻子夜踰城出圍告急於張掖燉煌二郡感其
義遂為興兵未至而城已陷揖死清乃收斂揖喪送
還本郡行服三年乃還魏王聞之辟為掾屬文帝踐
阼拜駙馬都尉遷西海太守賜爵關内侯
楊豐本名阿若字伯陽酒泉人少游俠常以報仇解
怨為事建安中郡中強族黃昂殺太守徐揖重募取
豐豐遂逃走武威太守張猛假豐為都尉使齎檄告
酒泉聽豐為揖報仇豐遂單騎入南羌中合衆得千
餘騎從樂浪南山中出指趨郡城未到三十里令騎
下馬曳柴揚塵酒泉人望見以為東大兵到遂破散
羌捕得昂豐遂殺之黃初中河西興復豐乃還郡舉
孝廉州表其義勇詔即拜駙馬都尉
晉祈嘉字孔賓酒泉人少清貧好學年二十餘西至燉
煌依學官讀書貧無衣食為諸生厮養以自給遂博
通經傳精究大義西遊海渚教授門生百餘人張重
華徵為儒林祭酒性和裕教授不倦受業弟子二千
餘人
隋趙才字孝才酒泉人祖隗魏樂浪太守父夀周順政
太守才少驍武便弓馬性麤悍仕周為輿正上士隋
高祖受禪以功至上儀同煬帝即位轉右驍衛將軍
以才藩邸舊臣漸見親待才亦精勤匪懈所在有聲
從征吐谷渾為行軍總管出合河道破賊以功進金
紫光禄大夫帝將幸江都才見四海土崩諫請還京
師安兆庶帝大怒以才屬吏旬日乃出之
安西
漢盖勲字元固燉煌廣至人舉孝廉為漢陽長史時武
威太守恣行貪横從事蘇正和案致其罪涼州刺史
梁鵠欲殺正和訪之於勲勲素與正和有隙或勸因
此報隙&KR0564;曰不可謀事殺良非忠也乘人之危非仁
也乃諫鵠從其言正和得免詣勲謝&KR0564;不見曰吾為
梁使君謀不為蘇正和謀也怨之如初叛羌圍護羌
校尉夏育勲與州郡合兵救育為羌所破士卒多死
&KR0564;被三創堅不動羌滇吾素為勲所厚乃以兵扞衆
曰盖長史賢人汝曹殺之為負天&KR0564;罵曰促來殺我
滇吾下馬與&KR0564;勲不肯上為賊所執羌人服其義勇
不敢加害送還漢陽後刺史楊雍表&KR0564;領漢陽太守
時大飢人相食勲調榖廩之活者千餘人徵拜討虜
校尉勲與宗正劉虞佐軍校袁紹同典禁兵&KR0564;曰上
甚聰明但壅蔽於左右耳若誅嬖倖拔英俊以興漢
室豈不快乎未及發而司隸校尉舉&KR0564;為京兆尹時
長安令楊黨父為中常侍&KR0564;案得其贓千餘萬并連
黨父威震京師&KR0564;雖在外每軍國密事帝常手詔問
之及董卓擅權公卿莫不卑下惟&KR0564;長揖争禮&KR0564;雖
強直不屈而内厭於卓不得意卒遺令勿受卓賻贈
張恭敦煌人為郡功曹恭素有學行郡人推行長史
事恩信甚著時酒泉張華張掖張進各據郡恭遣從
弟華攻酒泉沙頭乾齊二縣又遣鐵騎二百出張掖
北河逢迎太守尹奉於是張進張華遂詣金城太守
蘇則降黃初二年下詔褒揚賜爵關内侯拜西域戊
巳校尉數歲徵還授以侍臣之位恭至敦煌固辭疾
篤太和中卒贈執金吾後子就為金城太守父子著
於西州
晉張斆字祖文就之子弘毅有幹武帝時為廣漢太守
王濬在益州受中制募兵討吳無虎符斆收濬從事
列上由此召斆還帝責斆何不密啟而便收從事斆
曰蜀漢絶遠劉備嘗用之輒收臣猶以為輕帝善之
官至中郎將子固字元安有斆風為黃門郎
段灼字休然敦煌人世爲西土著姓果直有才辯少
仕州郡稍遷鎮西司馬從鄧艾破蜀有功封關内侯
武帝即位灼上書追理艾事帝嘉其意前後陳事輒
見省覽擢為明威將軍魏興太守
索靖字幼安敦煌人靖有逸羣之量與鄉人范衷張
甝索紒索永俱詣太學馳名海内號稱敦煌五龍四
人並早亡惟靖該博經史兼通内緯州辟别駕郡舉
賢良方正對策高第拜駙馬都尉出為西域戊巳校
尉張勃表靖才藝絶人宜在臺閣武帝納之擢為尚
書郎與尚書令衛瓘俱以善草書知名拜酒泉太守
惠帝時賜爵關内侯靖有先識知天下將亂指洛陽
宫門銅駝歎曰會見汝在荆棘中耳元康中卒贈司
空諡曰莊所著有五行三統正驗論辯理隂陽氣運
索子晉詩各二十卷又作草書狀
索綝靖少子字巨秀少有逸羣之量靖每曰綝廊廟
之才非簡札之用州郡吏不足汙吾兒也舉秀才除郎
中屢立戰功除安西將軍馮翊太守綝有威恩華夷嚮
服賊不敢犯及懷帝蒙塵長安又䧟綝紏合義旅小大
百戰頻破賊黨復定宗廟尊立愍帝遷尚書左僕射
索襲字偉祖敦煌人虚静好學不應州郡之命舉孝
廉賢良方正皆以疾辭游思隂陽之術著天文地理十
餘篇多所啟發不與當世交通張茂時敦煌太守隂
澹竒而造焉經日忘返出而歎曰索先生碩德名儒
真可以諮大義澹欲行鄉飲之禮請襲為三老
魏宋繇字體業敦煌人少以孝聞長博通經史事涼武
昭王歴位通顯家無餘財雖兵革間誦講不輟後入
魏拜河西王右丞相賜爵清水公
劉昞字延明敦煌人父寳以儒學稱昞年十四就博
士郭瑀受業妻以女後隠居酒泉不應州郡命弟子
受業者五百餘人李暠徵為儒林祭酒從事中郎遷
撫夷護軍雖有政務手不釋卷著略記敦煌實錄方
言靖恭堂銘諸書注周易韓子人物志黃石公三略
行於世世祖平涼州夙聞其名拜樂平王從事中郎
尚書李沖奏昞河右碩儒除其一子為郢州雲陽令
太保崔光奏復其孫等三家河西人以為榮
索敞字巨振敦煌人為劉昞助教專心經籍盡傳昞
業涼州平入魏以儒學為中書博士京師貴游之子
皆敬憚威嚴多所成益敞以喪服散於衆篇遂撰為
喪服要記後出補扶風太守在位清貧卒贈涼州刺
史諡曰獻
張湛字子然敦煌人魏執金吾恭九世孫湛弱冠知
名涼土好學能文有大志魏太武平涼州賜爵南浦
男司徒崔浩重之曰敦煌張湛有儁才見稱於西州
湛至京師家貧不立而操尚無虧浩嘗給其衣食薦
為中書侍郎湛知浩必敗固辭每贈浩詩頌多箴規
之言
闞駰字玄隂敦煌人博通經傳聰敏過人三史羣言
經目輒誦時人謂之宿讀註王朗易傳撰十三州志
沮渠蒙遜甚重之常侍左右訪以政治損益拜秘書
考課郎中典校經籍刊定諸子三千餘卷牧犍重之
拜大行遷尚書及姑臧平樂定王丕鎮涼州引為從
事中郎丕薨後遷京師家甚貧敝不免飢寒
范紹字始孫敦煌人少聰敏年十二父命就學師事
崔光以父憂廢業母誡之曰汝父卒日令遠就崔生
希有成立今已過朞宜遵成命紹遂赴學太和初充
太學生頗涉經史孝文選為門下通事令史遷錄事
掌奏文案帝善之歴位并州刺史太常卿
北齊宋游道繇曾孫弱冠隨父任父亡吏人贈遺一無
所受事母以孝聞後魏時為殿中侍御史臺中語曰
見惡能討宋游道孝莊即位除左兵中軍後入北齊
為尚書左丞
宋顯字仲華敦煌人性果毅有幹用初事爾朱榮稍
遷為記室參軍後歸齊神武為行臺左丞拜西兖州
刺史遇事勇决有氣幹及河隂之戰深入沒於行陣
贈爵司空公
周令狐整字延保敦煌人幼聰敏沉深有識量學藝騎
射並為河右所推刺史魏東陽王元榮辟整為主簿
加盪寇將軍進趨詳雅對揚辨暢謁見之際州府傾
目嘗謂僚屬曰令狐延保西州令望豈州郡之職所
可縶維但一日千里必基武步當委以庶務畫諾而
已河右擾亂榮仗整防扞州境獲寧張保據河西殺
刺史成慶晉昌人吕興等復害郡守郭肆以郡應保
整先定晉昌斬吕興進軍擊保平之以狀聞遂立為
瓜州義首整以國難未寧常願舉宗效力遂率鄉親
二千餘人入朝隨軍征討整善於撫馭躬同豐約是
以士衆並忘羈旅盡其力用累遷驃騎大將軍加侍
中初梁興州刺史席固以州來附周文以固為豐州
刺史固多虧政典朝議密欲代之而難其選令整權
鎮豐州整廣布恩威傾身撫接數月之間化洽州府
除豐州刺史及秩滿代至吏民戀之老幼送整遠近
畢集數日停留方得出界其得人心如此拜御正中
大夫整雅識情偽尤明政術恭謹廉勤常懼盈滿故
歴居内外所在見稱進位大將軍宇文護執政欲委
以腹心整辭頗忤其意護疎之及護誅附會者伏法
整獨保全人稱其先覺卒諡曰襄子熙
令狐休整弟幼聰敏有文武才與兄整同起兵逐張
保授帥都督後為敦煌郡守在郡十餘年甚有政績
隋令狐熙字長熙整子性嚴重有雅量雖在私室終日
儼然不妄通賓客凡所交結皆一時名士博覽羣書
尤明三禮善騎射為夏官都上士母憂去官殆不勝
哀其父戒之稍加饘粥服闋除駕部復丁父憂非杖
不起人聞哭聲莫不下淚及武帝平齊以留守功進
位儀同隋高祖受禪進爵河南郡公討吐谷渾以功
進上開府拜滄州刺史風教大洽開皇四年上幸洛
陽熙來朝及還百姓出境迎謁歡聲盈路在州有瑞
麥甘露八年徙為河北道行臺度支尚書兼吏部尚
書號為明幹上甚任之汴州殷盛多有姦俠以熙為
刺史下車禁游食抑工商星居者勒為聚落僑人逐
令歸本決遣滯獄令行禁止上聞而嘉之其年來朝
考績為天下之最以嶺南夷數起亂徵拜桂州十七
州總管諸軍事封武康郡公熙至部大弘恩信溪洞
渠帥相率歸附為建城邑開設學校邊夷感化
薛世雄字世英本河東汾隂人其先寓居敦煌世雄
兒童時與羣輩戲輒畫地為城郭令諸兒為攻守勢
不從令者輒撻之諸兒畏憚莫不齊整其父見而竒
之謂人曰此兒當興吾家年十七從周武帝平齊以
功拜帥都督隋開皇中數有戰功累遷車騎將軍煬
帝即位為右監門郎將進位通議大夫世雄性廉慎凡
行軍破敵之處秋毫無犯帝嘉之超拜右翊衛將軍
歲餘為玉門道行軍大將從帝征遼遷左禦衛大將
軍仍領涿郡留守卒子四人並以驍勇知名
唐薛萬均敦煌人世雄子與弟萬徹事唐授上柱國永
安郡公破竇建德平梁師都從李靖討吐谷渾勇盖
三軍遷本衛大將軍又副侯君集討高昌降麴智盛
皆有功進潞國公
薛萬徹與兄萬均歸高祖授車騎將軍武安縣公從
李靖討突厥頡利可汗副李勣擊薛延陀以功遷代
州都督右武衛大將軍太宗嘗曰當今名將惟李勣
江夏王道宗薛萬徹而已
王君㚟字威明瓜州常樂人為河西節度使開元十
四年吐蕃寇甘州焚掠而歸君㚟勒兵躡其後至青
海大破之獲其羊馬輜重萬計而還以功遷大將軍
五代李珽河西敦煌人唐末舉進士為監察御史丁内
艱貧無以葬乞食而後葬飢卧廬中聞者哀憐之趙
匡凝鎮襄陽辟掌書記梁太祖破匡凝得珽喜曰此
真書記也除知制誥辭不拜出知曹州曹州素劇難
理珽至以治聞遷兵部郎中崇政院直學士許州馮
行襲有牙兵二千故蔡卒太祖懼為變行襲嚴酷欲
誅從事魏峻遣珽代行襲為留後乃理峻冤立出之
太祖喜曰珽果辦吾事會歲饑盗劫汴宋間曹州尤
甚太祖復遣珽治之珽至索賊得大校張彦珂珽甥
李郊等及牙兵百餘人悉誅之召拜左諫議大夫右
散騎常侍
李琪字台秀河西敦煌人少舉進士博學宏辭仕梁
為翰林學士梁兵征伐四方所下書詔皆琪所為下
筆輒得太祖意梁亡仕唐為御史中丞累官至尚書
右僕射琪為人重然諾喜稱人善少以文章知名亦
以此自負以太子少保致仕卒
甘肅通志卷三十六
