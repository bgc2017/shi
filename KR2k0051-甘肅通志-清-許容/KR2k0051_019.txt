甘肅通志卷十九
茶馬
自唐回紇入貢以馬易茶宋熙寧間相繼行之所謂
摘山之利而易充廏之良有明定制金牌差發假市
易以羈縻控馭為制番上策夫茶運於商督銷有官
權其輕重緝私便商茶司各官之專責也志茶馬
本朝茶法陜西差茶馬御史一員轄洮岷河州西寧莊
浪甘州五茶馬司各廳員(内甘州一司隸蘭州同知)苑馬寺卿
一員領監七每歲御史招商領引納課報部所中馬
牡者給各邊兵牝者發苑馬寺喂養孳息
歲額茶課折色銀六千二百六十六兩二錢二分六
釐本色茶十三萬六千四百八十篦舊額新增共茶
引二萬八千七百六十六道内甘省五司舊額新
增共引二萬七千二百九十六道茶商領引赴産茶
地方辦運每引徵茶五篦每篦二封每封五斤共徵
茶一十三萬六千四百八十篦又寧夏道額引二百
七十道納茶價銀一千五十三兩餘均係西安所屬
順治初易馬例每茶一篦重一十斤上馬給茶一十二
篦中馬給茶九篦下馬給茶七篦凡通接西番關
隘處所撥官軍廵守遇有夾帶私茶出境者拿解治
罪其番僧夾帶奸人並私茶許沿途官司盤檢茶貨
入官伴送夾帶人送官治罪若番僧所到處該衙門
官縱容私買茶貨及私受餽送增改關文者聽廵按
察究又進貢番僧應賞食茶須給勘合付四川布政
司撥發有茶倉所照數支放不許於湖廣等處買私
茶甘鎮以茶易馬各番許於開市處所互市不容
濫入邊内四年差滿漢廵茶御史筆帖式通事各
一員五年議准茶篦止供中馬不許開銷賞番
七年題准舊例大引篦茶官商均分大引採茶九千
三百斤為九百三十篦商領部引輸價買茶交茶馬
司一半入官易馬一半給商發賣例不抽税小引包
茶税分差等每五斤為一包每二百包為一引發賣
民用每引漢中税銀九兩四錢西安鳳翔税銀一十
四兩今定大小引一例平分十年覆准茶商舊例
大引附茶六十篦小引附茶六十七斤零今定每茶
一千斤概准附茶一百四十斤如有夾帶私茶嚴查
治罪茶篦先由潼關漢中二處盤查運至鞏昌再經
通判察驗然後分赴各司交納官茶貯庫商茶聽商
人在本司貿易延寧二處商税每引百斤量入官
茶三十斤折銀一錢三分交庫彙報凡鎮將發銀
市馬查核的確准令購買若有載茶易馬者概行禁
止各番交易茶馬量齎烟酒以示撫綏十三年
覆准新茶中馬既足陳茶變價充餉如新茶不足陳
茶兩篦折一中馬十四年覆准私茶私馬變價及
贖罪銀原留中馬支用今七監馬匹蕃庶改解充餉
康熙二年題准茶九萬篦作十分考核欠不及半分
者罰俸六個月欠半分以上罰俸一年一分以上降
一級二分以上降三級三分以上降四級調用四分
以上革職溢額每分以上紀錄一次至四分以上加
一級五分以上加一級紀錄一次茶引不完者雖多
得茶斤不准議叙四年裁陜西苑馬各監七年
裁茶馬御史歸甘肅廵撫兼理十四年題准茶馬
事宜每年八月攢造彙報三十二年題准西寧五
司收貯茶篦年久難免浥爛每篦十斤變價銀六錢
三十六年仍差部員管理茶馬事務又陜西黃甫
堡原額茶引一百三十四道今口外蒙古在殺虎口
就近易鹽以致黃甫堡茶引不行嗣後將額引停其
頒發又以蘭城無馬可中將甘州司積貯茶篦在
五鎮俸餉之内銀七茶三每銀一兩搭放值三錢茶
一封四十二年題准陜西茶引共額二萬七百九
十六道發西莊洮河四司通番中馬内有小引八百
餘道售西鳳漢中三府人民供食自康熙二十三年
後被大引漸次侵更現今止留小引一百道西鳳漢
中三府地方人民不足食用以致私販横行今于小
引原額内頒茶引五百道給商行茶每引徵茶五篦
每篦折銀四錢共徵銀一千兩四十三年覆准嗣
後陜境交界處盤查茶斤行人攜帶十斤以下者停
其搜捕如有驢䭾車載無官引者即係私茶照私鹽
律治罪失察官員俱照私鹽例議處四十四年茶
馬事務停止差官仍歸甘肅廵撫兼管料理西寧
等處所徵茶篦停止易馬將茶變價折銀每新茶一
篦折銀四錢陳茶一篦折銀六錢充餉廵察私茶
十斤以下停其搜捕恐沿途行人分帶零運仍照舊
例緝拿處分五十七年議准陜西西寧地方為通
番大路原額茶引九千二百四十八道不敷民番食
用今加增茶引二千道每引照例徵茶五篦每篦折
銀四錢共徵銀四千兩六十一年覆准陜西西寧
莊浪岷州河州界連口外增茶引四千道交與總督
辦理一年定例之後仍照舊交與廵撫辦理又議
准西寧等處行茶原照例易換馬駝牛羊并買粟穀
今將舊茶悉出變賣以作兵餉雍正三年河西廳
改為府衞所改為州縣案内西寧廳改為西寧府西
司茶務歸西寧府管理又覆准甘肅四司茶篦自
康熙六十一年為始五年之内總收本色五年之後
即將五年以前之茶發出變價挨次出陳易新將變
價銀兩按年題報嗣後總以五年為率又覆准陜
省茶改令産茶地方官給發船票照依該商引目茶
數一一開明不得另給印票其應行盤查之處照依
引目及正茶附茶斤兩盤查驗放不得勒掯留難如
于部引之外有搭行印票及附茶不依所定斤數多
帶私茶者查拿照私鹽律治罪如查驗官故縱失察
者照失察私鹽例處分如有地僻引多茶斤壅滯不
能行銷者該商具呈該司該司詳報甘撫行令往别
司分通融發賣辦課雍正八年題准改岷廳為州
洮岷司茶務歸洮岷道管理又題准五司茶價西
司每封九錢五分莊司七錢五分洮司七錢五分河
司九錢四分甘司七錢二分各司總在前議價值以
上發賣按季具結報部九年奏准令五司復行中
馬之法每上馬一匹給茶十二篦中馬一匹給茶九
篦下馬一匹給茶七篦俟一年之後計收馬之數如
所得一二千匹即留甘省軍營之用或馬數甚多分
撥於河南山西相近之各營汛喂養十年奏准中
馬之法應見馬給茶并於收喂之第一個月支料二
京升草一束第二個月再加料一京升草半束至第
三個月支料四京升草二束仍於五月初一日出厰
九月初一日收槽其槽䥷喂夫棚厰燈油等項俱照
例開銷又咨准茶商船票仍由甘肅廵撫衙門給
發
附歴代茶馬
唐德宗納戶部侍郎趙贊議税天下茶漆竹木十取
其一以為常平本錢後罷之舊志謂茶之有税始此
貞元九年從鹽鐵使張滂奏令出茶州縣若山及商
人要路以三等定估十税其一自是歲得錢四十萬
緡穆宗從王播奏增天下茶税率百錢增五十其後
王涯判二使置𣙜茶徙民茶樹於官場焚其舊植者
天下大怨令狐楚代為鹽鐵使後令納𣙜加價而已
李石為相以茶税皆歸鹽鐵復貞元之制武宗增茶
税時諸道置邸以收税大中初鹽鐵轉運使裴休著
條約其法益峻同於私鹽私商給自首之帖天下税
茶增倍
宋置𣙜茶務官自為場置吏總之曰山場凡園戶歲
課作茶輸其租餘則官悉市之先受錢而後入茶曰
本錢又民歲輸茶折税賦者曰折税此收茶之法凡
民鬻茶者皆售於官官給其日用曰食茶商賈之欲
貿易者入錢若金帛於京師𣙜貨務以射六務十三
場茶給劵随所射予之謂之交引此鬻茶之法雍熙
後用兵乏餉令商入芻粟塞下酌地遠近增其虚估
給劵以茶償之天聖初行見錢法商人入芻粟塞下
者度地里遠近使茶與邊糴各以實錢禁納色虚估
之弊豪商大賈不能為重輕而煩費頓省嘉祐中弛
舊禁通商茶法弊園戶困於征取何鬲王應麟俱言
其不便時韓琦富弼主行之歲收租三十三萬八千
有竒與諸路本錢悉儲以給邊神宗熙寧中置提舉
熙河路買馬命知熙州王韶為之而以提點刑獄為
同提舉八年提舉茶場李杞言賣茶買馬固為一事
乞同提舉買馬詔如其請十年又置羣牧行司以往
来督市馬者此茶馬所由始也元豐三年復罷為
提舉買馬監牧司四年羣牧判官郭茂恂言承詔專
以茶市馬以物帛市穀而併茶馬為一司臣聞頃時
以茶易馬兼用金帛以聽其便近歲司局既分專用
銀絹錢鈔非羌部所欲且茶馬二者事實相須請如
詔便奏可六年買馬司復罷兼茶事者七年更詔以
買馬隸經制熙河財用司經制司罷乃復故自李杞
建議始于提舉茶事兼買馬其後二職分合不一元
豐八年陜西賣茶為場三百三十二金州為場六元
祜二年熙河秦鳳三路茶仍官為計置永興鄜延環
慶許通商崇寧四年詔令茶馬司總運茶博馬之
職復元豐成法自是職任始一
元世祖至元五年用運使白𢋫言𣙜成都茶於京兆
鞏昌置局發賣私自採賣者其罪與私鹽法同
明陜西置茶馬司四河州洮州西寧甘州各府並赴
徽州茶引所批驗洪武初上引五千斤中引四千斤
下引三千斤每七斤蒸曬一篦運至茶司官商對分
官茶易馬商茶給賣每上引仍給附茶七百斤中引
五百六十斤下引四百二十斤名曰酬勞經過地方
責令掌印官盤驗佐貳官催運凡中茶有引由出茶
地方有税貯放有茶倉廵茶有御史分理有茶馬司
茶課司驗茶有批驗所歲遣行人齎榜文于行茶所
在懸示禁約私茶出境撥官軍把守廵視但有私茶
即拿解治罪茶課初二萬六千八百六十二斤零弘
治十八年新增二萬四千一百六十四斤并舊五萬
一千二十六斤零見今茶課五萬一千三百八十四
斤零係漢中府屬西鄉石泉漢隂及興安紫陽五州
縣歲辦分解各茶馬司又設陜西行太僕寺寺有
卿有少卿及寺丞主簿各一人甘肅行太僕寺亦如
之又設陜西苑馬寺卿少卿主簿各一人後裁少
卿寺丞領監二長樂靈武監有正置苑七廣寧開城
黑水安定清平萬安武安苑有圉長二監易七苑為
七監圉長為監正甘肅苑馬司設官如陜西領監六
苑二十四洪武初令陜西河州洮州西寧各設茶
馬司每三年一次差在京官選調邊軍齎捧金牌四
十一面降此三衞附近羌族令納馬萬有三千八百
五匹收馬給茶名曰差發先期於四川徵茶一百萬
斤官軍轉運各茶司分貯給用二十三年定易馬茶
數上等每疋一百二十斤中等七十斤下等五十斤
洪武四年奏准陜西漢中府金州石泉漢隂平利西
鄉縣民茶十株官取一分民所收茶官給價買無主
者令官軍薅培及時採取官取八分軍收二分每五
十斤為一包二包為一引令有司收貯與西番易馬
永樂初遣御史廵督洮河等處茶馬正統八年奏
准金州芽茶一斤收葉茶二斤運西寧易馬十四
年停止金牌每歲遣行人一員廵察潼關以西至甘
肅等處私販景泰二年令陜西布政司委官廵視
罷遣行人四年復遣行人成化三年定麤茶每百
斤收銀五錢芽茶三十五斤亦量收五錢無銀收絲
絹等項俱解本省有司買茶支用十四年差御史一
員領勅專理茶馬每歲一代遂為定例定制易馬
自四歲至六歲高大中度者方准收買牡騸馬給各
邊兵牝馬送苑馬寺孳牧十五年令廵茶御史招
羌易馬不拘年例十八年令販私茶五百斤者照
私鹽例充軍弘治三年令陜西布政司招商給引
赴産茶地方買茶運赴茶馬司六分聽其貨賣四分
驗收入官十六年取回廵茶御史凡茶法聽馬政
都御史兼理十七年令陜西每年㨂憲臣駐劄臨
洮府廵禁私茶一年滿日交代又召商收買茶五
六十萬斤依原擬給銀定限聽其自買自運至各該
茶司仍委官於西寧河州二衞發賣價銀官庫收候
給商十八年題准各處行茶地方但有興販私茶
在邊境交易及在腹裏賣與進貢遠人者不拘斤數
事發并歇家牙保俱發問煙瘴衞所永遠充軍其在
西寧甘肅河州洮州販賣者一百斤以上者分别附
近邊衞充軍不及數者俱依律枷號擺站守哨若軍
官縱容子弟伴當興販及守備把關廵捕官知情故
縱者事發參問若官自出資本販私茶通番者發邊
衞充軍在西寧洮河甘肅地方發賣者三百斤以上
近衞充軍十八年都御史楊一清及廵按李璣言
國初金牌僉發之功請復其制以查檢不出事寢疏
載藝文中正德元年舊額茶課二萬六千八百餘
斤新收茶課二萬四千一百六十四斤俱照歲辦永
為定例商人不願領價者對分官茶貯庫商茶徑
自貨賣遂為常例二年仍差廵茶御史一員請勅
兼理馬政茶法二事十五年以每年招易羌人不
辨秤衡止訂篦中馬篦大則官虧小則商病令酌為
中制每一千斤定三百三十篦以六斤四兩為准作
正茶三斤篦繩三斤嘉靖十五年題准陜西三茶
馬司積茶止留二年之用每年易馬計該正茶外分
毫不計夾帶四十三年題准以後每年開茶仍止
五六十萬斤商人以一百五十名為止勒限買茶報
中又定買茶中馬事宜各商自備資本執引前去
收買真細好茶正附一例蒸曬每篦重七斤鞏昌府
查驗篦數稽考夾帶每王茶一千斤許照散茶一千
五百斤數外若有多餘方准抽税各照格填註印鈐
截角依限運赴洮岷參將轉洮岷茶司照例對分貯
庫取實收赴院銷繳如有夾帶數多偽造低假正附
篦斤不同即從重問罪夾帶與斤重者入官低假者
砍焚引過五年不銷者究問三十年以年例馬完
羌有餘馬司有餘茶許其增中解牧洮州增至一千
二百五十匹河州增至一千七百四十匹西寧二千
四百三十匹隆慶三年以四川課茶改征折色解
苑馬寺易買種馬五年冬令甘州茶司比照洮河西
寧三茶司例定以六月該道會同將領撫調羌族馬
堪騎征者方許中納每年約以八百匹為止萬歷
二年陜西苑馬寺缺少種馬將該寺貯庫茶課等銀
歲解固原鎮二千兩給軍自買于年例應解該鎮馬
二千匹内扣留二百匹在苑作種
甘肅通志卷十九
