甘肅通志卷五十
雜記
齊諧志怪酉陽記雜遺言𤨏事採諺徵謠可廣見聞
以資博洽遂仍舊志另列一卷并稽前代僭竊諸人
附載於末志雜記
古樂器
琴伏羲氏斵木為琴綸絲為絃二十有七而音樂
自是興或曰神農為五絃之琴桓譚以為文王加少
宫少商釋知匠以為文王武王各加一絃是為七絃
瑟通歷云伏羲氏作二十五絃之瑟世本云庖羲
瑟五十絃黃帝使素女鼓瑟哀不自勝乃破為二十
五絃呂氏春秋云朱襄氏使士達作五絃之瑟世紀
云伏羲作瑟三十六絃蓋瑟屬隂故用十六之數
都良管班管女媧氏命娀陵氏制都良之管又
命聖女氏為班管合日月星辰名曰充樂
玉律黃帝作以玉為管長尺六孔為十二音晉武
帝時汲冡亦獲玉律尚書中候曰用玉為律東漢以
玉律十二候氣先王之法也以六十律候氣蓋京房
之陋歟
玉琯黃帝之時西王母獻昭華玉琯漢入關中得
秦府庫所藏有笛長二尺二寸亦名昭華琯
雙角黃帝會羣臣於泰山作清角之音横吹之似
兩鳳雙鳴二龍齊吟樂錄亦云蚩尤氏率魍魎與黃
帝戰於涿鹿之野黃帝乃命吹角為龍吟以禦之
夔鼓昔東海流波山有獸焉其音如雷命之為䕫
黃帝得之以皮作鼔撅以雷獸之骨聲聞五百里以
威天下
古缶形如足盆或曰形如覆盆以四杖擊之昔秦
趙會於澠池秦王為趙王擊缶即此是也唐永泰初
司馬滔進廣平樂亦有八缶
箏箏秦聲也按禮樂記箏五弦筑聲今并凉二州
箏形如瑟不知誰所改易也李斯諫逐客書云夫擊
甕叩缶彈箏搏髀而歌呼嗚嗚快耳者正秦之聲也
楊惲書云家本秦也能為秦聲魏文帝詩秦箏發新
聲長笛吹清氣
琵琶一名胡琴傅玄琵琶賦序云世本不載作者
故老云漢送烏孫公主嫁昆彌念其行道思哀使知
音者裁箏筑箜篌之聲作馬上之樂以方語目之故
云琵琶取易傳於外國也釋名琵琶本出於胡中馬
上所鼓也推手前曰琶引手却曰琶象其鼓時因以
為名杜摯云琵琶興於秦末苦長城役百姓絃鞉鼔
之唐明皇嘗悅之楊妃每奏於梨園諸王貴主並為
琵琶弟子文宗内庫有琵琶二號大小忽雷時有内
弟子鄭中丞好彈小忽雷既而中丞沒為梁師厚所
得後遇良辰彈於花下有黃門過而聽之曰此鄭中
丞琵琶聲也聞於文帝帝喜遣中使召之厚加錫賚
大横吹小横吹並以竹為之笛之𩔖也昔張博望入
西域傳其法於西京得摩訶兜勒二曲李延年因之
更造新聲二十八解以為武樂後漢以給邊將晉魏
以來二十八解不存其所用者惟黃鶴隴頭水出關
入關出塞入塞折楊黃覃子赤之楊望行人十四曲
唐樂所載大横吹部有節鼓二十四曲小横吹部有
角笛簫笳觱栗桃皮觱栗六種曲名失傳
吹鞭漢有吹鞭之號笳之𩔖也其狀大𩔖鞭馬者
今牧童多卷蘆葉吹之
雲和笙漢武帝内傳西王母命侍女董雙成吹雲
和之笙
樂考
渥洼天馬歌武帝時南陽新野有暴利長遭刑屯
田敦煌界數於此水旁見羣野馬中有竒異者與凡
馬來飲此水利長先作土人持勒靽於水旁後馬玩
習久之代土人持勒靽得其馬獻之欲神異此馬云
從水中出因作天馬之歌
西極天馬歌太初四年貳師將軍廣利斬大宛王
首獲汗血馬來獻大宛舊有天馬種蹋石汗血從前
肩膊出如血號一日千里因作西極天馬之歌
隋七部樂開皇時初定令置七部樂一曰燕樂伎
二曰清商伎三曰高麗伎四曰天竺伎五曰安國伎
六曰龜兹伎七曰康國伎唐貞觀中增西凉疏勒高
昌為十部伎
玉宸宫調唐禮樂志凉州曲本西凉所獻也其聲
本宫調有大遍小遍貞元初樂工康崑崙寓其聲於
琵琶奏於玉宸殿因號玉宸宫調
葱嶺西曲唐禮樂志宣宗時有葱嶺西曲士女蹹
歌為隊其詞言葱嶺之民樂河湟故地歸唐也
異物
祭天金人漢驃騎將軍去病出隴西過焉耆山得
休屠王祭天金人顔師古曰今佛像是其遺法也
崑崙觴酉陽雜俎魏賈鏘有蒼頭善别水常令乘
小艇於黃河中流以瓠匏接河源水一日不過七八
升經宿色如絳以釀酒名崑崙觴芳味世間所絶
藤杯續博物志藤杯出西域藤大如臂葉似葛花
如梧桐質堅可為杯以酌酒有文章映徹可愛實大
如指味如豆蔻能消宿酲
氍㲣異物志西域大秦國埜繭織成氍㲣以羣獸
五色毛雜之為鳥獸人物草木雲氣千竒萬怪上有
鸚鵡遠望軒軒若飛其文赤白黑綠紅絳金縹碧黃
十種色古樂府請客上北堂坐氈及氍㲣通俗文氍
㲣細者謂之毾㲪班超與弟固書月支毾㲪大小相
襍但細好而已
遊仙枕開元遺事龜兹國進一枕色如瑪瑙溫潤
如玉枕之則十洲三島四海五湖盡在夢中因名為
遊仙枕
龍虎玉杜陽雜編唐順宗時西域進美玉二一員
一方徑各五寸光彩凝冷可鑑毛髮時伊祈元解方
坐上前熟視之曰此龍虎玉也員者龍也生於水中
為龍所寳若投之水必有虹霓出焉方者虎也生於
岩谷為虎所寳以虎毛拂之即紫光迸逸而百獸懾
伏詢使人果得之漁獵者
花蹄牛元封中大秦國貢花蹄牛其色駁高六尺
尾環繞其身角端有肉蹄如蓮花善走多力帝使輦
銅石以起望仙宫牛跡在石上者皆如蓮花形故陽
關之外有花牛津時輦得異石長十丈高三丈立於
望仙宫因名龍鐘石武帝末此石自陷入地中尾出
土上今人謂龍尾墩
石枕臨洮府城東總真觀馮真人修煉處内有石
枕黃潤似玉鄉人老幼或有疾捫此枕即愈
劍靈酉陽雜俎云開元中河西騎將宋青春每陣
常運劍大呼執馘而旋未嘗中鋒鏑西戎憚之一軍
始賴焉後吐蕃入寇獲生口數千軍帥令譯問衣大
蟲皮者曰爾何不能害青春答曰常見青龍突陣而
來兵刃所及若叩銅鐵我以為神助將軍也青春乃
知劍之有靈
月支香瑞應圖天漢二年月支國貢神香凡三枚
狀如燕卵太如嚢時適大疫使者請燒香一枚以辟
疫氣病者皆起香聞百里積月不歇
龍駒青海周回千餘里海内有小山每冬冰合後
以良牝馬置此山至來春收之馬皆有孕所生得駒
號為龍種必多駿異吐谷渾嘗得波斯草馬放入海
因生驄駒能日行千里世傳青海驄者是也
青鳥山海經三危之山三青鳥居焉是山廣圓百
里青鳥主為王母取食陶詩翩翩三青鳥毛色竒可
憐朝為王母使暮歸三危山我欲因此鳥且向王母
前在世無所須惟酒與長年李詩遥裔雙彩鳳婉孌
三青禽以歡秦娥意復得王母心
隴山鸚鵡天寳時宫中畜一鸚鵡聰慧能言一旦
羽毛憔悴上憐而問之頗思鄉否鵡應聲曰以思鄉
故如此命放之隴山後使臣過隴山忽聞樹上有聲
問皇上安否視之則鸚鵡也使臣不覺淚下
伎兒鳥兩當有鳥羣飛音如簫管二月從北向南
八月從南向北春來種米秋來種麥土人名伎兒鳥
魚洞兩當縣東五十里有魚洞一名長春洞每歲
暮春魚湧洞中而出不知所從來又成縣仇池山亦
有神魚洞每年清明後連貫而出土人取之
安石榴博物志陸機與弟雲書曰張騫為漢使外
國十八年得塗林安石榴種元稹詩何年安石國萬
里貢榴花迢遞河源道因依漢使槎
崑崙玉李抱朴子云五原蔡綖入山而還語其家
人曰到崑崙山有玉李形如世間者但光明洞澈而
堅以玉井水洗之便軟而可食
天仙椒敦煌新錄虜蘇割刺荅魯之右大渾中高
百尋然無草木石皆赩色山産椒大如彈丸燃之香
徹數里每燃椒有鳥自雲際蹁躚五色名赭爾鳥蓋
鳳凰種也漢武帝遣將軍趙破奴逐匈奴得其椒不
能解問東方朔朔曰此天仙椒也塞外千里有之能
致鳳武帝植之太液池至元帝時椒生果有異鳥翔
集
幻異
錄異傳云秦文公時武都故道雍南山有大梓樹文
公伐之輙有大風雨樹生合不斷時有一人病夜往
山中聞有鬼語樹神曰秦若使人被髮以朱絲繞樹
伐汝汝得不困耶樹神無言明日病人語文公如其
言伐樹斷中有一青牛出走入豐水中其後牛出豐
水中使騎擊之不勝有騎墮地復上髮解牛畏之入
不出故置髦頭漢魏晉因之
李廣與兄共獵於冥山之北見卧虎焉射之一矢即
斃斷其髑髏以為枕他日復獵於冥山之陽見有卧
虎射之沒矢及羽進而視之乃石也其形𩔖虎退而
更射鏃破簳折而石不傷
北魏姑臧段承根父暉字長祚身長八尺餘師事歐
陽湯湯甚器愛之有一童子與暉同學後二年童子
辭歸從暉請馬暉戲作木馬與之童子甚悅謝暉曰
吾太山府君子奉𠡠游學今將欲歸煩子厚贈無以
報德子後位至常伯封侯非報也且以為好言終乘
木馬騰空而去
唐玄宗于正月望夜上陽宫大陳影燈設庭燎自禁
門望殿門皆設蠟炬連屬不絶洞照宫室熒煌如晝
有道士葉法善在聖真觀上促命召來既至潛引法
善觀於樓下人莫知者法善謂上曰影燈之盛天下
固無與比惟凉州信為亞此上曰師嘗遊乎法善曰
適自彼來便蒙召上異其言曰今欲一往得否法善
曰此易耳於是令上閉目約曰必不得妄視若有所
視必當驚駭上依其言閉目距踴身在霄漢已而足
及地法善曰可以觀覽既視燈燭連亘十數里車馬
駢闐士女紛雜上稱其善久之法善曰觀覽畢可回
矣復閉目與法善騰虚而上俄頃還故處而樓下歌
吹猶未終法善至西凉州將鐵如意置酒肆異日上
命中官託以他事使凉州因求如意以還法善
秦州民趙抱一常牧羊田間一夕有叩門召之者以
杖引行杖端有氣如煙其香可悅俄至山崖絶頂見
數人會飲音樂交奏與人間無異抱一駭而不測會
廵檢司過其下聞樂聲疑羣盜歡聚集村民梯崖而
上至則無所覩抱一獨在援以下之具言其故凡經
夕若俄頃自是不喜熟食凡火化者未嘗歴口茹甘
菊栢葉果實井泉間亦飲酒貌如嬰兒素不習文墨
口占辭句頗成篇詠有道家之趣遂不親農事野行
露宿大中祥符四年至京師猶丱角詔賜名度為道
士自是間歲或一至京師常令居太一宫與人言多
養生事焉
涇州人朱有少竄名伍符宋元豐初瀘賊犯塞詔秦
卒征之軍次資中郡有往來醮壇山試仙臺俄二鳥
飛鳴争食墜地若松肪有取食之即脹渴求飲遇一
道士指松曰食此葉可療也忽不見有如其言渴止
覺心爽神清有不知書不飲酒至是高吟劇飲脫伍
符而去
僭竊
漢隗囂天水成紀人囂季父崔聞漢兵起聚衆攻湖
襄殺莾鎮戎大尹崔廣推囂為上將軍遂擊殺雍州
牧陳慶復攻南安大尹王向分遣諸將徇隴西武都
金城張液酒泉燉煌攻下之二年更始以囂為右將
軍光武建武元年囂據天水自稱西州上將軍七年
光武封為朔寧王九年囂卒其將王元周宗立囂少
子純為王十年光武遣中郎將來歙等大破于落門
純與周宗降漢其國遂亡
盧芳安定天水人王莽之亂天下思漢芳詐稱武
帝曾孫劉文伯因言為上將軍遣使與外國和親外
國立為漢帝據安定光武建武五年芳入塞據五都
僭稱帝七年朔方雲中中部皆降于芳十六年降漢
漢立為代王其國遂亡
西晉氐主楊茂搜本姓令狐楊駒之甥略陽清水氐人
也初楊駒始居仇池有地百頃至其孫千萬附魏封
為百頃王千萬孫飛龍浸強盛徙居略陽以其甥令
狐茂搜為子茂搜避齊萬年之亂率部落還保仇池
自號輔國將軍右賢王關中人避亂者多依之尋卒
子難敵遂據其地建興元年寇陷凉州二年為張咸
所逐降于李成永昌元年稱藩于趙趙主曜封難敵
為武都王尋稱仇池王遂卒子毅嗣遣使稱藩于晉
咸康二年楊初殺毅降趙永和三年初遣使稱藩于
晉晉以初為雍州刺史仇池公卒楊世嗣晉以為秦州
刺史世卒楊纂立咸安元年苻秦伐仇池克之執楊
纂以歸遂亡
東晉西秦乞伏國仁隴西鮮卑人父司繁降秦苻堅以
為南單于鎮勇士川司繁卒國仁代鎮苻堅南伐徵
國仁從軍以國仁叔父步頹鎮勇士堅寇晉敗歸步
頽叛堅使國仁討之國仁遂與步頽合據隴右晉太
元十年秋九月自稱大都督大將軍秦河二州牧建
元建義十二年春三月秦王登以國仁為苑川王立
三年
乾歸國仁弟國仁卒子公府幼衆推乾歸為河南
王改元太初遷都金城太元十四年春正月秦王登
命為河南王隆安四年春正月還都于苑川夏六月
秦遣其將姚碩德來伐乾歸大敗降秦西秦中絶義
熙五年長子熾磐起兵叛秦乾歸聞之自秦逃歸命
熾磐鎮苑川自率衆徙都度堅山秋九月復稱為秦
王改元更始六年復都苑川自是攻秦略陽南安隴
西皆克之八年春徙都譚郊六月為兄子公府所弑
立二十四年
熾磐乾歸長子義熙五年乾歸復稱為秦王及遇
害熾盤襲位稱河南王改元永康宋永初元年改元
建弘立子慕末為太子立十六年
慕末熾磐苐二子熾磐卒慕末襲位改元永弘宋
元嘉七年為北凉所迫東徙上邽為夏人所拒留保
于南安八年春正月夏主赫連定起兵伐秦遣將韋
伐攻南安慕末出降尋殺之其國遂亡立三年
後凉呂光略陽氐人也父樓婆為苻堅太尉光襲累
遷驃騎將軍出討西域歸至高昌聞堅國亂遂進擊
凉州殺刺史梁熙而據其地晉孝武太元十一年聞
堅凶問至迺自稱使持節侍中中外大都督督隴右
河西諸軍事凉州牧酒泉公建元太安十四年僭稱
三河王改元麟嘉置百官立子紹為世子二十一年
僭天王位國號大凉立子紹為太子隆安三年立其
子為天王遂卒立十二年
吕紹光之太子立數日為纂所殺
吕纂光庶長子紹兄也光卒紹秘不發喪帥壯士
入宫殺紹而自立僭即偽位改元咸寧後為番和太
守吕超所殺立三年
吕隆吕光兄之子隆兄超殺纂讓位于隆遂僭位
秦遣其將姚碩德來伐圍姑臧隆降凉遂亡立一年
南凉秃髮烏孤河西鮮卑人與後魏同出初受吕光
署築廉川堡以都之累拜征西大將軍益州牧左賢
王隆安元年自稱大都督大將軍西平王改元太初
攻吕光金城取之二年取凉嶺南五郡更稱武威王
三年徙于樂都立三年
利鹿孤烏孤之弟烏孤卒衆推立之遂僭嗣偽位改
元建和徙居西平立三年
傉儃利鹿孤弟也鹿孤卒遂僭稱凉王改元弘昌
元興三年畏秦之強去其年號罷尚書丞郎官義熙
四年復稱涼王改元嘉平義熙六年為北凉沮渠蒙
遜所逼遷于樂都義熙十年傉儃出討他郡西秦乞
伏熾磐襲樂都潰亂太子虎台傉儃降于熾磐尋遇
害其國遂亡立十二年
北凉段業京兆人呂光以為建康大守光晉昌守將
沮渠男成與從弟蒙遜起兵叛光遣使說業奉以為
主業許男成等遂推業為大都督大將軍凉州牧
建康公改元神璽隆安三年春二月自稱為涼王改
元天璽夏五月為西安太守沮渠蒙遜所殺立四年
沮渠蒙遜臨松盧水人也隆安初起兵立段業為王
業忌蒙遜出為西安太守隆安五年蒙遜入殺業自
稱大都督大將軍凉州牧張掖公義熙八年遷于姑
臧稱河西王改元置百官十四年稱藩于晉宋高祖
永初元年擊滅西凉景平元年受宋爵命八年受魏
命為凉王立三十二年
牧犍蒙遜諸子也蒙遜卒牧犍代立改元永和元
嘉十一年册命為河西王十六年魏主圍姑臧牧犍
出降其國遂亡在位七年
夏赫連勃勃右賢王之後衛辰之子本姓劉以其上
世隨母姓故改姓赫連氏初為姚興將鎮朔方晉義
熙三年夏六月叛興稱天王國號大夏建元龍興義
熙九年改元鳳翔用叱干阿利領將作大監發十萬
人築都城義熙十四年即皇帝位于灞上都統萬改
元昌武元熙元年改元真興宋元嘉二年卒立十九
年
夏主昌勃勃世子勃勃卒昌遂嗣立宋元嘉四年魏
主來伐昌走上邽魏取統萬五年昌為魏將尉眷所
擒俘之于平城立三年
夏主定勃勃第五子偽封平原王昌被魏擒定收餘
衆奔還平凉僭即皇帝位改元勝光元嘉五年取長
安八年為吐谷渾所擒明年逃魏魏人害之其國遂
亡立三年
隋梁師都初為朔方郎將煬帝大業十三年起兵據郡
略定雕隂弘化延安等郡遂即皇帝位國號梁始畢
遺以狼頭纛號為大度昆伽可汗師都乃引邊寇居
河南之地攻破鹽川郡貞觀二年唐太宗遣右衛大
將軍柴紹等討梁師都其下弑之以降以其地為夏
州其國遂亡
秦王薛舉金城人初為金城校尉驍勇絶倫家貲巨
萬交結豪傑于西邊煬帝大業十三年夏四月隴右
盜起金城令郝援募兵得數千人使舉將而討之方
授甲置酒饗士舉與其子仁杲及同黨十三人于座
劫援發兵開倉賑施自稱西秦霸王招集羣盜掠官
牧馬賊首宗羅㬋率衆歸之𨕖精銳克枹罕岷山賊
衆大振以仁杲為齊王領東道行軍元帥少子仁越
為晉王兼河州刺史宗羅㬋為興王以副仁杲未幾
舉得隴右之地衆至十三萬秋七月舉自稱秦帝徙
據天水立仁杲為太子至唐高祖武德元年八月舉
卒子仁杲立是年秦王世民舉兵伐之仁杲出降唐
斬之其國遂亡
凉王李軌初為武威司馬煬帝大業十三年薛舉起
兵金城軌與同郡曹克謀曰薛舉必來侵暴郡官庸
怯勢不能禦吾輩豈可束手並妻奴為人所虜邪不
若相與拒之保據河西以待天下之變衆以為然遂
相與拜軌奉以為主軌乃令安修仁集諸部自結民
間豪傑共起兵稱河西大涼王置官屬尋攻張掖燉
煌西平枹罕皆克之盡有河西五郡之地武德元年
唐高祖立為凉王十一月自稱帝武德二年唐遣安
興貴襲軌殺之其國遂亡
宋夏李繼遷拓跋氏元魏之後也自唐貞觀有寧夏等
州之地唐末賜姓李祖仁福長興二年為唐定南節
度使仁福卒子彛超嗣彛超卒彛殷嗣彛殷卒彛興
嗣彛興卒子克叡嗣克叡卒子繼筠嗣繼筠卒弟繼
捧代領其衆宋太宗太平興國七年與繼遷入朝獻
銀夏綏宥四州未幾繼遷與其黨數十人復叛奔地
斤澤由是從者日衆遂據夏州東南三百里至道三
年繼遷請降太宗以為定南節度使賜姓名趙保吉
立二十二年
李德明保吉子也既嗣屢表歸欵復奉誓表景德二
年真宗乃遣使授德明檢校太師兼侍中充定南節
度使明道元年封德明為夏主尋卒立二十九年
李元昊更名曩霄德明子也德明卒元昊嗣位明道
元年仁宗遣楊吉授元昊三使封西平王景祜四年
殺其叔父山遇稱帝于夏州仁宗削賜姓官爵慶歷
四年上誓表于宋宋復冊為夏國王立一十五年
李諒祚元昊子也時方期歲養于母族訛龐訛龐因
以三大將分治國政慶歷八年仁宗冊為夏國王立
十九年
李秉常諒祚子諒祚卒秉常遂嗣治平四年英宗遣
劉航封夏國王立十九年
李乾順秉常子秉常卒乾順嗣元祐元年宋遣穆衍
往弔祭尋遣使封為夏國王順立五十一年
李仁孝乾順子既嗣建元大慶立十四年
李純祐仁孝子既嗣改元天慶後為李安全所廢立
十三年
李安全崇宗孫越王仁友子也廢純祐自立改元應
天嘉定二年降于蒙古立五年
李遵頊安全族子也安全卒遵頊遂立改元光定嘉
定十年蒙古圍興州遵頊出奔西凉嘉定十六年傳
國與子德旺自號上皇立十二年
李德旺遵頊子既立改元乾定時蒙古入夏城邑多
降德旺憂悸而卒立三年
李睨德旺從子也德旺卒國人立之寳慶三年蒙
古特穆津盡克夏城邑其民穿鑿土石以避鋒鏑免
者無一二白骨蔽野夏主力屈出降其國遂亡立一
年
後序
直省有通志猶古列國有史但史與志義例不同
詳略亦異夫統一省數千里之境上下數千年之
久其間典章事實悉於志是載其事誠不易為(臣)
等生逢
聖世恭遇
右文盛事遵奉
綸音敢不悉心延訪耆碩採輯舊聞摉羅軼事以薈萃
成編惟是各省通志俱有成書甘肅獨無舊本事
屬創始縱極考辨猶恐語焉不詳擇焉不精又河
西衛所新改設郡邑分隸未久今古異名(臣)等統
率屬員合各郡邑之志搜討故實博採輿言凡地
方建置沿革疆域廣袤遠近山川關梁之險易城
池公署之布置田疇水利之疏濬學校祠祀之昭
垂戶口財賦之繁庶兵戎驛政之修明鹽法茶馬
之成規風俗物産之同異職官有古今增損之殊
名宦覈其居官政績人物論其生平才德詳忠孝
節義以風世勵俗載古今著述以潤色文章裒舊
益新捃摭確實考其條目綜其義例不敢憑臆見
以失實不敢徇耳目以傳訛刪繁舉要編次成帙
統計共五十卷以備
一統志之採擇繕稿既竣鳩工授梓(臣)謹稽首颺言
簡末時
雍正十有三年歲在乙夘正月榖旦巡撫甘肅寧
夏臨鞏等處地方贊理軍務兼理茶馬都察院右
副都御史加五級紀錄三次(臣)許容謹序
後序
竊惟九州之志興於上古自羲農軒頊之代已有
八索九丘解之者曰九丘九州也顧其書弗傳至
大禹周行天下平治水土咸則三壤成賦中邦而
九州之紀載於是較若列眉迨於周官有職方氏
掌天下之輿圖内史掌邦國之志外史掌四方之
志而一切山川原隰戸口貢賦人才物産風俗歌
謠靡不具載是漢唐以來郡國之志皆仿周官而
為之者也今一省之通志猶古者九州之志非融
會古今條貫本末詳略繁簡咸折厥中蓋難言
之甘肅一省雖處西偏然本唐虞禹貢之區聲教
漸濡之域自漢武開通西夷以後名臣賢士經營
建置之蹟累略相望我
朝
列聖重光太和洋溢薄海内外罔不率俾昔緣凖噶爾自
棄於化育之外侵擾屬國恭承
世宗憲皇帝命(臣)董師以正周官九伐之典
特念甘肅為出口要地加意撫綏多方寬恤我
皇上嗣登寳位懷保惠鮮尤極周詳懇摯於是甘肅士
民敦本力農牽車服賈以勤孝養誦詩讀書型仁
講讓以端行習一道同風埒於内地而凖噶爾亦
慕義輸誠叩關入贄又與西戎即叙西旅獻&KR0729;後
先一轍是舉漢唐以來兵屯戰守之處而直與禹
貢周官同為太平之盛何其幸也甘省通志於雍
正六年奉
勅纂修開局於蘭州(臣)以軍務殷繁馳驅塞外未與監修
之事今年九月奉
命入都道過蘭州而志書已將雕鐫告竣謹與(臣)劉於
義會同披覽甘省記載向係闕略一時採訪雖未
必詳備然竊慶甘肅人民數千百年以來號為邊
鄙荒徼風聲氣習不逮齊魯中州遠甚而恭遇我
國家
列聖相承湛恩汪濊德化醇醲浹於肌膚洽於心志人才
日以茂風化日以興田野日以闢生聚日以繁官
斯土者日勉為循良而幾於潁川中牟之政普於
流沙達於西海比隆唐虞聲教暨訖永永無斁是
則(臣)之素志爰不揣固陋謹泐蕪詞綴諸簡末云
乾隆元年九月初六日
光禄大夫太子少保文華殿大學士兼兵部尚書
仍管川陜總督印務加四級軍功加三級又軍功
加三級(臣)查郎阿謹序
後序
竊惟甘肅一省在唐虞三代為雍州西偏而神聖
經營之迹見於傳紀者班班可考神農顓頊堯舜
之紀皆云德被流沙史記黃帝披山通道至於空
同今平凉肅州皆有此山夏后平治水土爰作禹
貢如西傾朱圉之在臨鞏合黎黑水之在張掖三
危流沙之在敦煌岷山積石之在洮河原隰豬野
之在邠寧武威至於西戎即叙昆崙析支厥貢織
皮則經略西陲如此其重也漢置凉州刺史唐分
隴右河西二道皆在今甘肅全境明制統於陜西
布政司猶古之雍州今分為甘省猶漢唐分置凉
州河隴之意因時制宜各適厥中顧以地處邊陲
一切人風土俗盛於唐以前陋於宋以後其繼三
皇五帝以來盛德隆功東漸西被聲教暨訖者
其惟我
朝乎欽惟我
聖祖仁皇帝睿謀神略統貫三才誕敷文德則典謨訓誥
之章赫濯武功則天地風雲之陣旌旄所指豪酋
面縛塞垣内外以清以寧既啟佑於前我
世宗憲皇帝重華濬哲容保無疆遠人不服以武臨之遠
人既服以德懷之初震九伐之聲靈旋舞兩階之
干羽由是戎人稽顙奉貢入朝羽檄稀馳烽烟寧
息復善承於後我
皇上纘紹丕基睠懷西顧建中和之極金聲玉振兼綜
而條貫之益撫摩而涵育之於是甘肅士民沐浴
膏澤淪肌浹髓凡垂髫之童戴白之叟皆皥皥熙
熙鼓腹含哺有以自樂殷武之詩不云乎惟彼氐
羌來享來王曰商是常歐陽子云漠然徒見山高
而水清蓋休養生息涵煦於百年之深也(臣)躬逢
昌運忝任封疆自雍正六年恭奉
勅命纂修通志因移駐酒泉軍務殷繁未遑監理今年三
月欽奉
簡畀甘肅巡撫事務移駐臯蘭赴任之始業經前撫(臣)
許容久已付梓無煩校訂兹值刊刻竣事装潢成
帙爰會同督(臣)查郎阿恭
進外惟謹述我
列聖之聖德神功
皇上之漸仁摩義俾甘肅一區聲明文物度越漢唐而
與神農黃帝顓頊堯舜大禹數聖人先後經營之
迹若合符轍是(臣)之所詠歌舞蹈贊頌颺言猶未
罄其萬一者夫
乾隆元年九月初六日
賜進士出身光禄大夫吏部尚書署川陜總督兼甘肅
巡撫紀錄二十三次(臣)劉於義謹序
甘肅通志卷五十
