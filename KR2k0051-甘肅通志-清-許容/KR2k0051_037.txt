甘肅通志卷三十七
忠節
人臣委質事君平時竭忠盡職遇難殉節致身自古
忠臣烈士彪炳史冊當時傳為盛事後代猶深景仰
甘肅自漢迄今代有其人謹列姓名垂諸奕世志忠
節
臨洮府
晉辛賓狄道人勉弟愍帝時為尚書郎及帝蒙塵於平
陽劉聰使帝行酒洗爵賓起抱帝大哭聰曰前殺庾
珉輩故不足為戒耶引出遂加害焉
辛恭靖狄道人隆安中為河南太守會姚興來寇恭
靖固守百餘日以無救而陷被執至長安興欲官之
恭靖厲色曰我寧為國家鬼不為羌賊臣興怒幽之
别室經三年誑守者乃踰垣遁歸於江東安帝嘉之
桓玄請為諮議參軍置之朝首
鞠允金城人為雍州刺史愍帝即位以允為左僕射
領軍持節西戎校尉錄尚書事劉曜逼長安允擊破
之擒殷凱於陣曜後圍北地太守鞠昌遣使求救允
率步騎赴之曜復攻長安允與帝至平陽為劉聰所
幽辱允伏地號哭不能起因自殺聰嘉其忠烈贈諡
節愍侯
周劉雄字猛省臨洮金城人少機辨慷慨有大志初為
文帝親信後拜中大夫賜姓宇文氏天和中封周昌
侯武帝以雄為河州刺史雄先已為本縣令復有此
授鄉里榮之後進爵趙郡公宣政元年突厥寇幽州
雄戰没贈亳州總管
隋李襲志字仲先狄道人始安郡丞大業末盜起襲志
傾私財募士三千乘城拒之或勸其據嶺表取百粤
效尉陀事襲志曰當相與戮力為宗社雪恥寧蹈忠
以死不逆節以生遂固守凡二年竟為蕭銑所害
唐辛讜蘭州人雲京孫也學詩書能擊劍重然諾急人
之急初事李嶧主錢穀性廉勁慨然常有濟時意後
龐勛攻杜慆於泗州讜聞之乘舟趨泗口貫賊柵以
入慆素聞其名握手相慰賊焚淮口讜乃出求援至
洪澤見戍將郭厚本流涕告急付兵五百與慆表裏
擊賊大敗之讜入人心遂固圍三月城益危讜復與
壮士徐珍等夜斬賊柵詣浙西見杜審權時皆傳泗
州已䧟疑讜為賊計囚之防禦使李嶧稱其忠可信
審權乃許救合淮南兵五千讜引兵大戰斬賊六百
級入城慆表其功於朝授御史圍凡十月乃解卒完
一州以功第一拜亳州刺史乾符末終嶺南節度使
明何銘河州衛指揮同知永樂十年領軍凉州衛遇賊
力戰而死
漆堅渭源人任四川重慶府照磨值蜀賊反領鄉兵
力戰而死
何勲字朝用銘之孫本衛指揮同知正德九年征西
寧及嘉靖五年征洮州俱有功九年戍甘州賊臨境
同百戶孫福力戰陣亡
陳鍾蘭州衛左所正千戶成化四年從大將軍征叛
賊滿俊於石城臨陣呼副千戶李旺盡力報國遂揮
兵奮擊力戰同死於陣一時壯之
張瀛字士元蘭州衛左所正千戶性孝友忠實臨事
有為陞指揮僉事正德十二年秋臨鞏參政張禴檄
瀛隨征至安定先令軍士入城為保全計挺身出探
遇敵衆寡不敵戰死至剖其腹事聞加指揮使世襲
命有司致祭
姚震河州衛指揮同知陞遊擊將軍正德辛未調四
川征勦流賊力戰陣亡
朱輔蘭州衛右所正千戶委守河北安寧堡外敵至
斬獲有功俄而勢益衆輔力戰為流矢所中而死性
孝友勤職善撫士卒人共悼惜之事聞贈指揮僉事
世襲
妙齡河州人由軍功陞本衛正千戶弘治十四年領
兵固原等處遇賊戰死贈指揮僉事
馮琦河州衛指揮僉事正德癸酉追𠞰四川流賊戰
死子恩襲職嘉靖元年領軍於洮州遇賊亦戰死
蒋繼勲河州衛指揮使嘉靖十一年領軍甘州遇賊
戰死贈都指揮僉事
黃命河州營千總明末從參將費邑宰統兵進征四
川流賊於五丁硤力戰而死
朱家仕字翼明河州人明末戊辰進士陞山西兵備
道治蹟有聲李逆陷京師山右訖無堅城家仕義不
屈投井而死
韓一麟蘭州人明末以明經司訓寧羌寇至城䧟麟
以身殉難事聞贈國子監學錄
石崇德字峻吾狄道人早喪父其母張氏殉節死德
寄養外家及長襲祖父職陞金鎖關守備有戰功陞
固原鎮左營都司會流賊襲隆德崇德從兵備道陸
夢龍出兵禦之賊圍陸數匝德突出重圍聞陸困賊
中復殺入與陸俱戰死奉旨贈副總兵
李承先蘭州衛百戶勇略出衆騎射邁倫天啟間以
功陞參將殉節
蒋嘉印蘭州人年弱冠善騎射從督撫𠞰寇有功題
授都司明末李賊壓境嘉印扈王出城為伏莽土回
所刧拒敵河滸矢盡被害碎骨層冰中
段字辛蘭州庠生南陽知府堅曾孫闖寇至衣冠再
拜自縊於祖祠子婦王氏亦同時自盡
温楏蘭州人肅藩侍書李寇入城夫妻子女八口闔
門俱縊死
林培樑蘭郡庠生李寇入城殉難自縊死
朱文美蘭州耆民李寇入城同妻王氏並縊死
李芳李如玉劉子都魏承勲李國琦何天衢賀守王
官俱固鎮標弁萬歷十八年從總兵劉承嗣征𠞰俱
奮勇當先殺賊甚多賊更出驍騎伏精兵衝營時天
大雨承嗣敗績芳等八人俱戰死後立廟致祭
皇清王世德河州衞人博學多謀以軍功陞授臨洮道
標中軍守備順治五年遇回變不屈而死
李絮飛遼東人順治五年任臨鞏道履任未及兩月
值逆回米刺印叛殉節
趙翀鄭州人順治五年任蘭州同知回變殉節
李淐定興人順治二年知渭源縣政尚平恕五年回
變淐議守城奸民為賊内應遂被執淐罵賊不屈死
督撫上其事贈按察司僉事廕一子
白旂蘭州學正回變殉節
鞏昌府
魏龐德字令明南安貆道人初平中從馬騰擊反羌有
功遷校尉封都亭侯以不降蜀漢死魏封其二子為
列侯諡壮侯
宋李彦仙字少嚴寧州彭原人徙鞏州靖康元年應募
為石壕尉堅守三觜金人攻之彦仙戰佯北金人追
之伏發掩殺千級累功知陜州初金人得陜用降人
守之招集散亡彦仙隂遣人厠其間乃引兵攻南郭
潛師薄東北隅所納士内應譟而入復陜州乘勝渡
河列柵中條諸山郡邑皆響附金羅索竒其才啗以
官彦仙斬其使復遣人招降彦仙命強弩一發斃之
金益兵攻城城陷彦仙率衆巷戰矢集身如蝟左臂
中刃不斷戰愈力既而投河死之贈彰武節度使建
廟號忠烈諡忠威
馬堃宕昌人家世以忠勇為名將堃以六郡鎮撫使
咸淳中元將楊文安與堃同里諭使降堃不從文安
乃列柵攻城潛遣勇士躡雲梯宵登斬關納外兵堃
悉力巷戰兵敗力屈而死
馬塈堃弟咸淳中知欽州徙邕州撫諸蠻及治關隘
皆有條理邊陲晏然宋亡塈因留静江總屯戍諸軍
守城元將阿里哈雅以兵夾攻塈兵敗哈雅使人招
降塈發弩射之攻三月前後百餘戰訖無降意城破
塈率死士巷戰被執殺之斷其首猶握拳起立踰時
始仆
金郭哈瑪爾會州人以善射應募累立戰功官蘭會洮河
元帥大興初西州望風降元哈瑪爾堅守孤城集州内
金銀銅鐵雜鑄為砲殺牛馬食戰士悉焚廬舍積聚
曰無使資敵軍士死傷過半益奮力死守度力不支
乃命積薪州廨呼集家人及城中將校妻女盡焚之
城破猶鏖戰良久士卒弓盡矢絶者即先挺身入火
中哈瑪爾獨上大草積發三二百矢皆中矢盡自焚死
明王良輔隴西人正德間以國子生授河南沈丘縣學
訓𨗳汴東盜起流劫郡縣賊至城下良輔督兵防禦
竭力拒賊城陷良輔帥子禮諸生陳善等與賊接戰
被執罵賊不屈與禮及家人俱受害當路奏聞賜恤
程斌會寧人為戎伍總旗有勇略先是虜犯蘭靖遊
擊哈欽與戰敗績幾為所及斌力捄得免萬歷二年
西番劫階岷境總兵孫國臣以斌為先鋒斌手刃番
賊百餘人焚斃不可勝計後入叢林失歸路被殺軍
門為護其喪葬具奏厚恤其家
劉躍龍安定人舉天啟元年鄉試任河南開封府同
知威治豪強惠撫小民解任歸適當闖寇龍盡出已
囊繕城郭募鄉兵為捍禦計城破罵賊不屈而死
趙率教靖遠人萬歷中歴延綏參將屢著戰功為將
廉勇待士有恩勤身奉公勞而不懈經略袁應泰薦
擢副總兵以樞輔孫承宗令編次難民為兵悉加精
練餘給牛種屯田承宗上其功於朝擢總兵官右都
督後因戰中流矢陣亡贈恤立祠
關永傑字人孟鞏昌衛人状貌竒偉登進士授開封
推官強直不阿攝府事興利去患民畏愛之以憂歸
起官紹興遷兵部主事擢河南按察僉事備兵陳州
多異政時李自成擾亂中州永傑繕城修備率士民
分堞守賊遣使說降斬其頭懸之城上賊怒攻破之
永傑格殺數賊身中數刃大罵而死事聞恤贈光禄
寺卿
戴天安定貢生闖賊陷鞏昌屬縣皆降獨安定拒守
賊圍城邑人欲開門迎降天與貢生張國紞甲胄至
縣堂按劍號令誓死守城城陷與紞死之時諸生張
大才同弟大訓分守南城城陷不屈罵賊死監生張
大韶墜城死僕掌兒亦死
李茂實隴西人歲貢授青州府通判時飢民嘯聚刧
掠州縣茂實自本城至新泰縣凡十餘戰屢挫賊鋒
既而衙兵潰散茂實力戰遇害瀕死罵不絶口
崔弘宇鞏昌衛世襲百戶明末流賊薄郡城勢甚熾
巡按賈多男坐東城樓陳兵簡將令出師破賊諸衛
弁懼弘宇獨請行賈降坐與揖把酒手扶上馬出東
郭與賊遇弘宇善射賊應弦落馬乘勝追殺之矢盡
遇害賈哭之慟關永傑為文誄之
張傑隴西生員李賊破西安袁宗弟取鞏昌傑倡義
糾衛弁崔光祖等據寧遠魯班山思欲恢復鞏昌自
成逆將攻山破之傑罵賊死妻李氏亦殉其難
王保民安定庠生賊李自成攻安定保民號於衆曰
協心堅守賊進城無噍𩔖矣率諸子姪力戰三晝夜
兄保泰弟保貞子敬俱庠生一時同被賊刃姪孫弘
毅射殺二十餘賊賊多識之入城碎其屍同時監生
陳周鼎庠生石瑄高朝鳳罵賊不屈死康維新李洲
楊毓秀陳周瑞陳周哲俱墜城死楊中葵巷戰死劉
翹名楊九儀王璽薛三戒楊道泰與保民同議守城
者賊指名審訊皆不屈被殺義民梢栢張問行孫印
于應泰張一才張懋齡李太昇王臣竭力捍守手刃
多賊俱被殺
馮維京通渭諸生貧不自給為人訓詁性耿介明末
闖賊寇渭維京攜其婦避於水岔遇賊叱之跪維京
指賊大罵賊斷其足罵不絶口而死
張永祚字錦基通渭諸生少失父奉母至孝明末闖
賊圍渭永祚登城以守時勵於衆矢石盡永祚知不
免乃持杯酒與母兄訣城陷賊露刃逼降永祚張目
大罵即投井中死次日扶屍出神氣如生怒目未瞑
温元春拔貢郭梁監生杜桂枝金章王汝盤生員皆
寧遠人明莊烈帝殉國五人散家貲募丁勇以大義
激衆衆多從之其後勢不敵俱死於難無一人肯倖
脫者
薛國正西和庠生明末流寇破西和國正率鄉兵迎
戰於西門巷口衆皆逃潰賊圍之挺身力戰矢下如
雨罵賊自刎而死巡方旌其忠烈
王國興靖遠選貢授山東壽光縣丞署縣印遭闖賊
變殉難死
房加寵靖遠人任四川綦江參將殁於戰
徐承斌岷州百戶崇禎四年領兵赴秦州𠞰流寇陣
亡
楊承芳岷州衛指揮僉事陞環縣守備回籍賊登城
承芳率家僕數十人拒戰復抵賊壘大戰疊河之南
死於陣
梁建中岷州衛諸生崇禎七年十一月初一日夜賊
踰城而上建中上城拒之復繞城大呼城中人起時
建中遇害賊亦帶傷而下城賴以完
曹思正岷州人以孝廉授河南襄城令冰檗自矢襄
人愛戴之李自成陷城遂殉於難
丁光耀光彩洮州庠生明末流寇圍洮光耀等奮不
顧身出城與賊血戰而亡
王廷璋洮州歲貢歴任四川璧山知縣致仕回家流
寇至洮不食而死
奐緯西固人明末任直隸巢縣訓導李賊破巢罵賊
死之
皇清杜懋哲直隸人順治四年任岷州同知立法嚴整
諸弊悉除五年四月回賊作亂執懋哲欲降之懋哲
罵不絶口被害
劉繼祖順治三年補道標中軍守備值回變率兵巷
戰死之
韓國元藁城人由行伍任西固守備康熙四十八年
番夷猖獗搶掠邊民國元身先士卒與賊戰殺數十
人力屈遇害
洪章同安人西固所千總康熙四十八年番賊犯境
守備韓國元率兵堵禦章亦督鄉壮奮勇擊賊鄉民
潰章力竭遇害
李邦棟靖遠人四川成都府遊擊順治十八年征茅
蘆山陣亡
平凉府
晉皇甫重字倫叔安定朝那人性沉果有才用為司空
張華所知元康中為秦州刺史重弟商為長沙王乂
參軍河間王顒遣四郡兵攻之商間行齎帝手詔使
四郡罷兵令重進軍討顒顒捕得商殺之乂既敗重
猶堅守四郡築土山攻城重輒以連弩射之所在為
地窟兵不得近城將士為之死戰後知商為顒所殺
無外援遂遇害
張肅軌弟寔叔父建威將軍以京師危逼請為先鋒
擊劉曜寔以肅年老不許肅曰受晉寵秩剖符列位
今國運方艱朝廷有難不奮何以為臣寔以軍旅非
耆老所堪終不用既而肅聞京師陷遂悲憤而卒
隋皇甫誕字玄慮安定烏氏人少剛毅有器局周畢王
引為倉曹參軍隋高祖受禪為兵部侍郎出為魯州
刺史復為刑部侍郎俱有能名遷治書侍御史朝臣
無不嚴憚上以百姓多流亡命誕為河南道大使以
檢括之及還奏事稱旨上甚悦令判大理少卿尋轉
尚書左丞時漢王諒為并州總管朝廷盛選僚佐上
以誕公方著稱拜并州總管司馬總府政事一以咨
之及煬帝徵諒入朝諒發兵作亂誕數諫止不納因
流涕曰願王奉詔入朝守臣子之節如更遷延陷身
叛逆求為黔首不可得也諒怒囚之及楊素將至諒
屯兵清源以拒之諒主簿豆盧毓出誕於獄協謀閉
城拒諒諒襲擊破之抗節遇害帝以誕亡身殉國嘉
悼久之下詔褒顯贈柱國封弘義公諡曰明
宋郭滸德順中安堡人宣和中從軍積官至武經郎為
涇原第八副將金人犯陜西渭帥以下叛降獨滸不
從乃下之獄脅使降滸奮呼曰大丈夫今得死所矣
終不為叛逆為天地所不容吾死當訴爾於地下耳
衆惡其語即殺之建炎間贈武翼大夫忠州刺史
劉惟輔涇州人以同州觀察使為熙河副總管金人
既得秦州經略使張深遣惟輔將三千騎禦之惟輔
留軍熟羊城以千八百騎夜趨新店黎明短兵相接
殺傷相當惟輔舞矟刺其先鋒將貝勒哈富洞胸墜
馬死敵為奪氣退深檄隴右都護張嚴往追之與曲
端期而不至遇伏死惟輔自間道得歸金人掠熙河
惟輔顧熙河尚有積粟急出焚之金人追及執惟輔
誘之百方終不言金人怒捽以出惟輔奮首曰死犬
斬即斬吾頭豈汝捽也即閉口不復言而死贈昭化
軍節度使官子孫十二人立廟成州號忠烈
明巨敬靈臺人初為御史伉直敢言建文中擢戶部主
事充史官清慎有聲靖難兵起與陳迪同被逮責問
不屈死之滅其族後諡節愍
閭鉦字靜之涇州人舉成化八年進士授戶部主事
陞大同知府陜西饑鉦分俸涇州以賑活族人守大
同六年多惠政陞山西參政代王乞留以參政秩知
大同又三年遷江西參政大同民為立去思碑遷貴
州布政使福米禄作亂以鉦帥兵討之至安南衛禆
將潘江輕敵深入鉦屢言不聽後同敗死贈禮部尚
書蔭子賜祭葬
王續宗字繼志靜寧州人習騎射弘治間國子生正
德間授羅山主簿時流賊猖獗汝南府州縣多陷羅
山舊無城續宗督工築城垣復引淮水灌注濠塹賊
入寇羅山保全時都御史彭澤委領汝南各州縣民
兵數千遇賊奮身當先每多克捷常奪獲婦女輜重
頭畜不可勝計澤復令信陽衛指揮沈鏜連兵合營
賊復攻羅山續宗同鏜發民衛兵與賊衆對敵鏜敗
走續宗勢孤賊衆攻圍挺身深入賊營格殺數十人
賊見其驍勇重圍誘降曰吾朝廷臣子奉命𠞰賊肯
從狗彘同生遂被殺事聞䘏廕立廟羅山祀焉
齊敏字克魯隆德人為浦江縣主簿高陽土賊作亂
敏率兵討之戰歿贈浦江縣知縣立祠曰忠勇廕孫
入監
齊恩字承之隆德人敏孫以祖父廕初授鴻臚寺鳴
贊陞河曲知縣有惠政治縣九年考最當陞遷百姓
守闕乞留朝廷嘉其治理命光禄寺署正蒋琅齎金幣
賜之尋陞無為州同知倭寇叛抄掠州境恩率弟姪
親黨十一人督吏民討死之十一人俱殁於陣事聞
贈光禄寺丞廕子入監
朱弘道崇信人萬歷年間貢以霍州判官歸值寇亂
堅守不避同邑令龐瑜赴難事聞贈陜西都司經歴
梁孕龍崇信人邑學生為寇所獲欲殺之龍不少屈
寇曰但能屈膝婉詞則生汝矣龍曰吾名教正人肯
受汝賊奴辱耶碎口裂舌至死弗變
楊泰運隆德縣諸生為人磊落不羈明末賊克隆德
被執泰運見賊不屈賊叱之跪泰運曰殺即殺膝不
屈遂罵不絶口賊怒斷其舌臠殺之
楊泰初隆德人性剛介明末貢生授松江府通判去
官賊陷隆德泰初率其子諸生善同赴井溺死
張士俊隆德縣諸生賊克城士俊與妻齊氏並三子
俱赴井死
朱傑軒平凉人明末闖逆陷西安西向平凉傑軒知
城難保率妻及子女闔家服藥死
孟肖池平凉人醫藥為生明末闖逆陷潼關肖池見
賊勢漸近服藥死
平凉馬夫失姓名明末隨驛使逢賊賊殺使留馬夫
誑城至城下大呼賊至賊怒磔之
皇清郝全善固原提標前營遊擊從奮威將軍王進寶
討吳逆戰於永寧被執堅不從逆絶食六日而死
馮明雨鎮原縣典史康熙十四年值王輔臣之變城
破遇害
慶陽府
宋張吉合水人熙寧三年為懷安鎮守烽卒夏人秉常
入寇東谷掠得吉脅至城下使呼曰諸砦已破宜速
降吉反其辭曰努力諸砦無虞賊糧盡去矣不可降
賊怒殺之罵不絶口而死事聞贈内殿崇班錄其子
明景清真寧人生有異質讀書過目成誦性剛介初赴
舉宿淳化民家有女為妖所憑是夕妖不至曰吾避
景秀才也女父語之清書景清在此四字令粘其戶
妖遂絶洪武二十七年進士及第授翰林改監察御
史太祖召見命署都察院左僉都御史建文初擢左
都御史以剛直聞靖難兵起清率師戰白溝河乘勝
追之將及馬蹶而止成祖即位方孝孺練子寧輩俱
相繼死清獨詣闕自歸命仍其官委蛇侍朝人皆疑
之欽天監奏文星犯帝座甚急成祖故疑清及朝清
獨衣緋遂收清得所帶劍曰欲為吾君報仇肆罵斷
其舌清含血直前噴帝衣帝殺之剝其皮實以草繫
朝門族其家後帝出草人忽斷索向前為犯駕状是
後精英迭見時入殿庭為厲遂赤其族宣德間詔建
文時死者皆忠臣乃得贈諡
魏璽慶陽人世襲指揮領兵戍安邊營成化初毛里
孩將三萬衆掠安邊伏其精騎以老弱牧誘城下璽
悉兵擊之敵佯敗追至師婆澗伏兵四起軍被圍無
水者七日飲馬血併力突陣璽手殺數十人身被九
矢墜馬而死朝廷憫其忠節賜諭祭
張羽慶陽衛人襲指揮遇賊至主將謀遁羽示以忠
義緣營督戰軍士殊死無不一以當百賊衆我寡全
軍覆没羽猶鏖戰至夕力竭被害
麻僖字立軒慶陽人父永吉湖廣按察使以清操聞
僖舉萬歷三十五年進士授翰林庶吉士改兵科給
事中疏陳納諫諍舉枚卜補大僚登遺佚速考選數
事劾湯賓尹四十五年京察謫按察司知事天啟二
年起太常寺少卿五年魏忠賢亂政御史陳世俊劾
之落職居家三十年布衣糲食不涉公庭癸未李自
成陷慶陽不屈死之伯叔子姓同死者四十餘人
趙邦清真寧人進士因奢寇之變起四川遵義參議
招撫降叛恢復地方深入藺穴殉難捐軀追贈光禄
寺少卿蔭一子邦清任吏部時以本縣貧累疏革鹽
商協濟邑人德之建祠立碑申請從祀
李增環縣人歲貢歴授通判同知自幼穎異博學膽
略出衆每以忠義自矢及遇變獨立十字街賊衆擁
至縣前大罵被殺
郭伏羌環縣人指揮防守曲子鎮賊入伏羌隻身血
戰立殺數賊而亡
王信寧州人天性純孝幼好讀書敦大節居家遵行
文公家禮父歿廬墓三年頂土築墳不食鹽醋菜果
遘疾幾危母病信年已六十母臨終泣囑戒勿廬墓
乃居祠三年足不出戶齋素哀毁一如父喪由歲貢
除靈壁訓導遷知正陽縣出𠞰土寇遇流賊猝至兵
敗被執賊擁信脅降羅山縣信大罵不從斷頭剖腹
而死閱四日其子來覓猶舒指握子手贈光祿寺少
卿諭祭葬
朱國禎環縣歲貢授照磨免官村居賊執國禎紿環
城禎臨城呼曰幸固守城賊怒殺之
任秉衡環縣人貢生德行兼優節義堅固遇變株守
孤城至死
張弘道環縣人吏員授武邑縣典史賊至赴敵而死
人稱義勇
曹爾奏環縣人素明大義志節凛然賊入城與子庠
生天心同罵賊而死
任崇德安化生員明末與同學生員陳三仁俱為賊
執交口叱罵詞義激烈賊怒碎其屍
李彝安化生員率鄉兵擊賊戰死子之元闖賊入關
誓以殉難曰吾父既成仁我亦當取義及城陷自縊
而死巡按旌其門曰俠烈真儒
石瑄安化生員明末城陷瑄衣冠端坐賊至大罵之
且曰死為明鬼不作賊人賊怒刃死
蘇升階合水人生員明末賊克縣階被執賊索金帛
階厲聲大罵至死不改色道府旌其門曰罵賊捐生
段復興字仲方陽穀人歴任分守慶陽道明末闖賊
入關旁郡皆陷賊檄諭降復興裂其檄集兵固守賊
圍城數匝復興發砲殺賊滿濠日夜守禦度勢不可
支預置妻妾子女於樓積薪其下拜辭其母攻四日
城陷復興趨署火其樓母踊火自焚子小瑞方十二
歲有僕引出見火起大哭奔入火中婢僕皆從之復
興復抵城上往來殺賊數十輩而後自殺慶民輿復
興屍葬於西河坪立祠祀之
甘州府
唐烏承恩張掖人天寶末為信都太守河北諸將欲迎
承恩鎮常山承恩以無詔命不從及史思明降上以
承恩為范陽節度副使令隂圖之謀泄為思明所殺
明王綱甘州中衛人授本衛指揮正德初敵兵大入綱
與都指揮祝泰指揮王佐追之至巴咱爾地方轉戰
三晝夜援兵不至泰佐俱戰死綱力戰獨久殺賊甚
多力竭被執刳腸支解之
路保甘州衛人中衛百戶嘉靖三年回賊寇甘州堡
寨多破保固守畢家堡賊攻圍旬餘援救不至堡陷
被賊執磔之
葛永甘州衛人明末以隨征參將調河南𠞰流賊永
有威名賊呼為葛鷂子援兵不至被害
高國恩甘州衛人明末以行都司奉調河南𠞰賊每
臨陣奮勇先登力竭被執不屈死之
羅一貴甘州衛人任鎮海參將征沙嶺陣亡奉旨旌
奬
歐陽衮甘州衛人任臨洮副將衮守甘州闖賊圍甘
數日不退焚其家屬城陷巷戰而死
段自宏字海若甘州衛人知山西垣曲縣有清望已
行取竟辭疾歸闖賊犯甘宏捐貲餉士與郡紳羅俊
傑同守西城城陷被執罵賊自刎死
童志道甘州衛人任靖遠衛教授致仕歸闖賊陷衛
城志道肅衣冠端坐賊至遇害著有恒心錄良知圖
二書
羅俊傑甘州衛人鎮海參將一貴子任山西宣府總
兵致仕歸闖賊渡河圍城捐資助餉盡力堅守城陷
自縊死
高登科甘州衛人授行都司城陷被執不屈見殺
萬峘甘州衛人撫標遊擊同巡撫林日瑞守城殺賊
甚衆城陷戰死於市賊恨之磔其屍
姜弘基甘州衛人任屯都司闖賊陷城罵賊不屈死
之
張攀甘州衛人任洪水營遊擊城陷被執不屈死之
姚世儒甘州衛人任鎮標營都司闖賊陷城率衆巷
戰力竭自焚死
劉國棟甘州衛人任固原副將子燦任千總城陷父
子率親丁巷戰殺賊甚多力竭一門俱焚死
趙宗禮甘州衛人官遊擊年七十餘解任家居賊陷
城僕欲負其幼子金剛保以逃禮曰設不得脫必為
賊隸遂手刃之閤家俱焚死
趙宗祝同子寀俱指揮城陷父子率親丁巷戰力竭
命妻妾投繯死父子俱刎
楊威甘州衛人任寧夏洪廣營遊擊戅直不阿因忤
當道解任歸闖賊陷城被執罵不絶口賊恨之斷喉
折脛而死
姚天寵甘州衛人官指揮闖賊陷城率家人迎戰被
殺閤家放火自焚死
張洪勲甘州衛人官指揮闖賊入城躬披甲胄率家
僮巷戰殺賊無數力竭自焚死
王嘉官甘州衛人官指揮賊入城持弓矢升屋射殺
賊數十人賊率百餘衆圍攻遂自刎
李汝璋甘州衛人任阿壩嶺遊擊致仕回籍闖賊入
城同子起鳳集鳳祥鳳射賊俱被殺
朱文選甘州衛人練兵守備闖賊至調度守城大有
方略城陷同貢生張之衡縊死於茶馬司署中
李棲鵾甘州衛人官指揮闖賊入城披甲躍馬突出
衝戰殺賊甚衆力竭自刎
羅俊士俊傑弟闖賊圍城城陷被執遇害
郭秉忠羅俊傑家將闖賊入西門忠提大砲打傷賊
首數人被執罵不絶口遂被殺
張之衡甘州衛貢生善射賊至盡力守城射傷甚衆
城陷同朱文選縊死茶馬司署中
保獻書甘州衛貢生賊至守城防賊掘壕及城陷被
害
張聖翼甘州衛生員闖賊至城陷遂被害
蒋明理甘州衛生員賊圍城巡撫命理同貢監生員
百餘人四面提調堅守城陷被害
童士楷甘州衛生員城陷被執極口罵賊不屈死
康萬秋甘州衛生員城陷同家人俱自縊死
丁掄甘州衛生員闖賊入城罵不絶口賊怒縛於西
街坊柱炮烙而死
康國新甘州衛生員獻平寇十餘策悉中機宜城陷
被執不屈被害
費國興甘州醫學賊入城隂藥酒毒賊賊覺被殺
祁士英甘州民闖賊陷城率衆執兵殺賊力竭回家
同妻子自焚死
馬騰錦甘州民闖賊陷城錦殺妻武氏抱二子投火
死
梁進德甘州掾吏闖賊陷城登樓發矢射殺數人矢
盡自刎死
周公臺甘州民闖賊陷城戰賊力竭同妻子自焚死
陳通法甘州民闖賊圍城法積薪於宅内待之隘巷
殺賊數人舉火焚室閤家俱死
郭世潔甘州民闖賊陷城持刀而出格殺數十人力
不能支赴家殺其妻復出擊賊遂被害
馬曠山西蔚州人甘肅總兵明末奉檄下河西𠞰殺
闖賊及抵臯蘭聞西安諸郡俱陷賊勢猖獗以兵寡
不足禦敵勸肅王渡河為恢復計王不聽曠以封疆
為重回甘同巡撫林日瑞副將郭天吉嬰城守禦督
率士卒殺賊無算越五日城陷曠急入署焚妻子媵
妾仍率副將歐陽衮巷戰時日晡城内火起矢盡被
執不屈自刎其僕馬虎見曠死亦自刎死
皇清張文衡開平衞人順治五年巡撫甘肅值逆回米
刺印叛遇害
劉良臣北直人順治四年任甘州總兵米刺印久蓄
叛謀欲圖之而未敢發會調兵征湖廣茅蘆山刺印
佯言兵變誘良臣至北關遂被害
林維造詔安人順治初分巡甘山道翦除闖賊餘黨
其未發覺者内不自安潛結米刺印作亂遂被害於
甘州之北關
黃得功奉天人任遊擊逆回米刺印謀叛得功覺之
密獻計於總鎮劉良臣未及制為賊所殺
高天福張掖人任提標守備以招撫噶爾旦至哈密
為賊所執迫脅不屈支解之
康泰張掖人由行伍從振武將軍孫思克𠞰滅噶爾
旦著有戰功官至四川提督康熙五十七年統兵進
藏遇敵陣亡
康海泰之弟張掖人征𠞰噶爾旦所向有功歴陞凉
州總兵官康熙五十七年領兵進藏陷陣而亡
凉州府
晉賈疋字彦度武威人魏太尉詡之曾孫少有志略器
望甚偉初辟公府遂歴顯職遷安定太守愍帝以疋
為驃騎將軍雍州刺史封酒泉公時諸郡百姓饑饉
白骨蔽野百無一存疋帥兵將伐長安西平太守竺
恢亦固守劉曜等距疋先攻竺恢不克疋邀擊大敗
之追至於甘泉旋自渭橋襲胡彭蕩仲殺之遂迎秦
王為皇太子後蕩仲子夫護率羣胡攻之疋敗走夜
墮於澗為夫護所害疋勇略有志節以匡復晉室為
已任不幸顛墜時人痛惜之
隋隂世師武威人夀子性忠厚多武藝拜儀同張掖太
守甚為戎狄所憚後遷左翊衛將軍與代王留守京
師唐兵至世師以世荷隋恩拒守城陷見殺
元王弘功平番人有才武世為本郡守禦至正五年盜
賊蠭起有土寇犯城弘功提兵不過百餘奮勇捍禦
鏖戰矢盡被賊生擒不屈碎屍事聞䘏贈
明劉林武威人任凉州百戶洪武十年二月額森特穆
爾攻凉州林禦於竇融臺力戰而死事聞上嘉其忠
勇遣祭於臺下後人因名其臺曰劉林臺
吳克忠恭順伯永誠子襲父爵洪熙初進侯正統元
年征烏梁海有功土木之變克忠與弟克勤為後拒
寇突至戰不勝官軍死傷略盡克忠下馬射矢盡猶
殺數人與克勤俱歿於陣贈邠國公諡忠勇
吳克勤都督與兄克忠同戰死贈遵化伯諡僖敏
托克托布哈永昌衛人永樂八年托達烏瑪喇實勒等
謀叛布哈發其奸報甘州總鎮賊執其妻子掠其財
畜布哈度志弗伸自刎死事聞上嘉其忠直特陞其
子哈斯特穆爾任本衛所鎮撫賜襲衣冠帶鈔段并䘏
其家被掠牛羊駝馬官給還其孫多爾濟正統九年
以功賜趙姓歴陞指揮僉事
毛忠字允誠伯爾克巴爾斯人累世立戰功封伏羌伯充
甘肅副總兵成化間討滿四與其孫鎧奮戰俱死砲
架山事聞憲宗賜鐵券贈侯弘治乙夘建祠致祭諡
武勇又立忠義坊以表之
嚴璽古浪人體貌魁梧智勇過人襲父職授凉州衛
千戶改古浪守備署本所事愛恤軍士禦虜有法墾
荒田鑿河渠置義倉立社學周貧恤寡凡有益於地
方者靡不為之正德間北敵入境逼本所時盛暑璽
晝夜不解甲往來防禦且乘隙擊之賊遂去一方賴
以保全丙子因防送行客追賊番力戰而死平生仗
義臨難不苟巡撫奏請立祠以祀右僉都御史孟泰
為碑記
張達凉州人慷慨負竒節膂力絶人嘉靖中累官都
指揮僉事充延綏遊擊改參將守莊浪擢都督僉事
山西總兵官駐寧武寇大入太原坐逮繫詔獄部曲
攀號如失慈母命赴軍前立功進總兵官鎮延綏改
大同俺答入塞巡按御史胡宗憲趣達出師不得已
率所部出達素勇敢好離營繞鬭至是挺身陷陣寇
兵圍之數匝矢如雨達左右突不能出遂殁事聞贈
都督諡忠剛立祠賜祭葬
彭汝為鎮番人以戰功授碾伯守備嘉靖三十四年
番夷劫餉汝為挺戈逐之為番衆所圍孤身力戰中
傷二十七處支解而死事聞䘏贈建祠致祭
文振永昌縣人嘉靖四十一年襲職千戶海夷入犯
黑澇池振單騎馳救奮勇力戰陷陣而亡其僕文順
殉主難亦衝鋒死
趙思義永昌縣人襲千戶嘉靖四十三年海夷大舉
入寇官軍失利思義身先士卒出入血戰陷陣而亡
其僕趙忠亦衝陣死詔䘏贈
王錄鎮番生員同千戶孟清隨參將李愷於柳條灣
禦虜陣亡贈百戶
祁恩鎮番人百戶率兵禦寇於邑之十里墩戰死
張顯謨莊浪人甘州總兵崇禎七年春察哈爾犯甘凉
率兵進𠞰扎營三岔堡用火車火器布為五層練以
鐵索忽黃沙蔽天敵乘風放火困官兵於烈焰之中
遂大潰謨左右衝殺射死酋虜無算矢盡猶步戰十
餘合而歿事聞賜祭葬世襲錦衣千戶勅建忠孝元
戎坊
魯映昌莊浪土司任西寧副總兵崇禎十四年闖賊
已陷西安上疏欲請肅王據甘肅以圖恢復不報誓
以死殉國遂詣連城散家財享士卒提兵至西大通
遇賊將賀錦揮兵奮戰部卒被傷殆盡遂亡於陣
魯希聖莊浪土司世襲指揮闖逆賀錦設計擒之愛
其剛勇迫脇萬端毅然不屈且哭且罵淚盡繼之以
血守卒稍懈脫身入山不知所終
李昌齡鎮番人總兵震孫明末任榆林總兵闖寇變
與兵備道都任集榆紳弁侯世祿尤世威等據城誓
守以強弩大礟擊賊殺萬餘人賊以衝車穴城城陷
昌齡等巷戰數十合被執賊脅之降不從賊斷其臂
割其腿與都任等四十八人俱就義而死其妻並舉
家數十人皆自殺任與世禄世威等家屬俱自焚
陳則從平番生員甲申聞京城陷莊烈帝殉社稷謂
子大勲曰謝枋得何如人耶遂不食積九日而死
馬良御鎮番人由指揮任蔡旗堡守備調征湖廣流
寇與張獻忠對敵被執不屈支解死
皇清張鵬翼昌平人順治四年任分守凉莊道參議中
正廉明五年死於逆回之難
張仲金武威人官把總康熙三十五年隨振武將軍
孫思克征𠞰噶爾旦奮勇先登歿於陣
李蘭鎮番人新城堡守備康熙五十七年進征西藏
於哈喇烏蘇隨總兵康海兵戰矢盡陣亡
傅瑾武威人西寧千總俸滿歸家雍正元年莊浪番
夷作亂凉莊道蒋泂團練民兵以瑾為統領二年正
月率衆攻打石門寺與鄉民吳廷周田棟愈仲宗力
戰陣亡
陳昌武威人莊浪把總雍正元年番夷作亂隨提督
楊進善進𠞰棹子山遇賊奮勇戰死
寧夏府
明王俶寧夏人陜西都指揮鎮守寧夏永樂辛夘與賊
戰於河西被重創死同時有指揮諸鼎千戶沈傑亦
戰歿
許顒寧夏人都指揮守備靈州天順間追敵至河套
鹿泉顒乃據險掣全軍回力戰射死酋長數人又斃
酋子三人力盡自刎敵乃刳其肉煮其骨以灌駝
王震寧夏人指揮成化四年石城滿四作亂與鎮人
蘇諒同領軍戰死
趙璽寧夏人指揮弘治六年與賊戰靈武口廟山墩
下遇害
姜漢寧夏人總兵正德五年寘鐇為變賊黨憚漢威
名伏兵府署詭致漢執之漢數其負國背叛之罪罵
不絶口被殺臨死其氣益厲
李睿寧夏人都指揮寘鐇之變憤罵不屈為亂軍所
害事聞賜祭廕
楊忠中衛人官寧夏都司寘鐇變叛弁擁衆入行臺
殺巡撫安惟學忠執杖擊賊為賊所執罵愈烈賊怒
碎其屍於都堂事聞賜祭襲廕
張欽寧夏人右衛百戶寘鐇變欽不肯臣逆自縊於
演武場事聞廕子表門
成賢寧夏人膽勇出衆嘉靖十三年套騎四萬餘入
境賢從總兵官王效為前鋒率八百騎迎於秦壩力
戰移日賢獨當一面敵被傷者衆因併力攻之遂死
事聞廕子梁為都指揮
楊璘寧夏人為神木參將與賊血戰而死
李時寧夏人指揮嘉靖三十二年領兵入衛行至浮
圖峪遇賊血戰一日殺敵頗多碎屍而亡虜自是不
敢入犯以捍禦功建祠祀之時鎮人戰死浮圖峪者
指揮張第江嵒百戶楊汝松周時
戚文寧夏人指揮驍勇素著虜畏之不敢近邊猾者
以計誘之出伏兵邀截文遂力戰死
韓選寧夏人都指揮嘉靖三十二年敵由横城入選
以千總從總戎姜應熊出禦奮勇堵截自卯至酉力
竭而死為賊碎屍靈州不失皆其力也事聞贈䘏建
祠致祭
李承恩寧夏人原任守備萬歷二十年謀擒巴拜機
泄被執不屈為賊所殺其子佩見父死即渡河請兵
欲報父仇被縛挺立罵不絶聲為賊磔死又陳漢寧
夏人百戶撫標供給官賊忌之與承恩同日見殺
安宗學寧夏總旗賊索總兵符印旗牌宗學不屈被
執殺之
陳棟寧夏人原任遊擊以驍勇聞萬歷二十年巴拜
之叛與原任守備朱綬謀擒賊事覺賊殺棟縳綬於
北樓殺之
王徹寧夏把總曾揭巴拜父子青海侵冒錢糧不法
事於經略至是謀賊不密巴拜以恨殺之
周哲中衛學生萬歷二十年巴拜反遣偽將王虎攻
中衛參將熊國臣棄城走哲招集士庶分城據守叛
弁韓范為内應城遂陷賊怒哲等拒守欲殺之或勸
哲往見求解哲怒觸柱曰寧死耳肯屈賊求生耶賊
猶欲收人心未即殺越數日出攻他城留左右十餘
人哲偵知即令其子約同志偽賀各藏兵器擇家僮
之健者將羊酒隨入虎聞紳士來喜出迎甫拜揖遽
擊之虎被擒殺餘賊十餘輩其黨乃逸時總督魏學
曾駐兵下馬關聞中衛從賊遣兵來討比至以賊級
獻乃按兵而入中衛得全皆哲之力哲事親孝黃元
會作忠孝紀略載其事
李金寧夏人謀刺許朝事覺父子俱戮
張沛寧夏人指揮與百戶施威皆以謀殲賊而死
呂擢寧夏百戶赴鎮河灘驅巴拜牛馬仍運窑草以
供征兵賊縛至鎮殺之
李沛寧夏人應襲謀殲賊被執罵賊極烈為賊所害
王極中衛指揮領兵追巴拜至古場兒被殺賜䘏
錢栢中衛人巴拜亂於中衛奮勇堵戰被殺賜䘏
張世傑寧夏百戶屢報賊情於王師且輸供芻草賊
執去鞭撻無完膚死
施威寧夏百戶守李剛堡偵賊動静報平鹵將官仍
約弟男内外同謀除賊賊執而殺之
蔣三重寧夏人謀殺偽把總雷鳴機泄被執不屈罵
賊裂眦而死
姜應奎寧夏人同宗子謀獻東城於官軍且約刺賊
賊拘諸宗子徧受箠楚獨支解應奎時陳文通孟舉
張大勲亦會議獻城賊俱殺之
納賦寧夏生員因其姪指揮納舟從廣武渡官兵許
朝執賦并其子楫族人納坤納稅納福納書等殺於
市罄其家
高蓋寧夏健丁追賊入北門内蓋無後繼遂為賊所
臠
陳縉寧夏人常信堡官殺賊黨三人賊執至鎮支解
之妻梅氏自縊死
張伏三寧夏常信堡民堡官陳縉恨賊黨張堡等逼
取民間牛車芻米豬羊鵝鴨為害殺堡賊誘縉出城
縛去伏三與堡民張大經胡希禹李現潘奉謝邦林
等追救縉賊伏突起執伏三等六人同縉支解
孫九齡寧夏人賊邀入黨不從斷其手膊仍梟之
趙承先寧夏人指揮與鎮人指揮戚卿張佩等同謀
獻西城納官軍策就密報西營將領以城中火起為
號至期城外杳然乃遣武生張遐齡縋城下往促兵
賊覺分布緝捕同謀死者趙承先戚卿張佩而外為
武生陳松等鎮民陳九叙等軍丁賈謨等皆死之
任天慶慶陽人流住寧夏製鐵杆與張應魁謀擊賊
事洩許朝執二人詰之應魁不伏天慶厲聲曰與應
魁無與汝背違朝廷我恨不得早殺汝耳朝怒縛斬
之
王繼哲寧夏人恃勇立誓擒賊賊執禁古廟殺之
張龍寧夏人掣船東岸以絶賊渡又擒賊黨解靈州
梟示賊恨捕龍至鎮斬之
王琦寧夏人奉軍門令易糗糧賊緝磔死
杜祥寧夏人為吏識賊掠諸堡祥具禀平鹵營將官
防禦賊失利加祥劓刖刑臠其肉以飼犬
瞿桂寧夏人其族百戶瞿坊管魏信堡擒殺許朝族
丁朝因拘桂與瞿相瞿樞瞿棟瞿材瞿東瞿尚禮瞿
尚義八人盡殺之
夏之時寧夏人與鎮人何廷璋生員王懋等三十人
閉南關之北門計飲偽千總馮佐等以酒醉而殺之
遣衷朝縋城馳報遂得南關
蘇彙中衛生員巴拜之變倡義守城遏賊河上靈州
保全時同事者掌印指揮李繼先學正馬文明武進
士盧養龍生員金佩等十五人事平奉旨勒石紀功
李世松靈州人性忠直善左右射耕於晏湖墩側插
漢入世松率衆拒賊衆寡不敵人悉奔松獨守墩上
以矢射賊中者輒斃賊恨甚攻圍益力凡兩日夜松
左右大指皆裂見骨身被七創死
史開先都督鏞五世孫歴官寧夏中路副將明季察
哈爾入率兵禦敵斬馘甚多陣亡賜贈諡忠烈
耿光榮寧夏人世指揮任玉泉營遊擊插漢入犯奮
勇出禦與指揮趙有牧千總周崇雅把總唐國俊許
城王朝俱殁於陣皆賜䘏典
江孔學靈州人居胡家堡插酋之變賊圍堡孔學登
城罵賊城陷孔學自刎一家大小俱罹於難
解文英寧夏人以副將守延安府李自成據關中遣
兵至延安文英率衆死守及城破賊授以官文英罵
不絶口囚於獄又於獄中約榆林總兵尤世威等舉
義圖恢復賊怒支解之
呂之蔭寧夏貢生授真定通判委攝獲鹿縣篆未旬
日寇臨城下蔭率士民堅守七晝夜城破被執罵不
絶口死妻劉氏妾張氏偕幼子二人及其奴僕俱殉
死蔭受刃亂軍中不辨其骸事定與城中被殺者作
二大冢别男女而封之勅建祠致祭
王風水寧夏人賊將牛成龍入寧夏風水與指揮彭
凌雲等十三人糾合山後蒙古舉義事洩賊磔風水
於市凌雲等皆被殺生員保國璧死尤慘酷
李學牧寧夏人指揮賊將牛成龍知其技勇授以官
不應與王風水謀舉義單騎往召河東人圖恢復賊
防之嚴不得出或勸之亡去學牧曰賊索我亟必殘
殺無辜我一身當之以解衆難遂復入城賊露刃擁
之學牧具冠帶北向再拜端坐受刃
鄧德寧夏人官百戶逆闖檄至寧夏諸宗屬及紳士
集慶府議降德排闥入洒淚申大義曰諸公皆欲賣
城自全獨不為王計乎後與王風水等舉義欲誅偽
官陳之龍賊將牛成虎謀洩被執挺身仰面受刃厲
聲曰吾死當為神盡殺賣國臣遂遇害
馬獻圖字興之寧夏總兵馬世龍子以廕補指揮同
知李自成據關中勒降不屈械繫軍中至山西候馬
驛殺之弟負圖呈圖俱襲指揮自成遣偽將牛成虎
陷寧夏負圖兄弟約表兄彭姓者圖恢復事洩同被
害於靈州兄弟殉節人稱馬氏三忠獻圖死時年三
十三負圖年十九呈圖年十六
丁孔應寧夏人以世指揮授北川守備陞遊擊闖逆
變孔應守義不屈賊擁戈逼之孔應厲聲曰吾頭可
斷身不可屈遂遇害
雍締中衛人以歲貢任四川仁懷知縣張獻忠入蜀
締率百姓死守城破闔家自焚死先是宣和堡歲飢
人日逃散締傾貲全活之
蔡應昌興武所千戶任花馬營千總明末羅凸土賊
搶掠應昌統兵剿賊自卯至酉力盡血戰而死
鄭感民後衛舉人任遼東寧遠州推官總制洪承疇
稱其臨機决策措置有方擢為遼東監軍道後城破
闔家死難
韓嘉爵寧夏人平虜中軍指揮有勇略臨陣直前手
刃數十人為賊支解
孫祚昌中衛鳴沙堡生員明末寇入堡欲降之祚昌
怒罵拔刀自刎賊碎其屍去
黃儒煐中衛永康堡生員明末香山賊攻陷永康堡
人皆順從儒煐獨挺立不屈危言抗賊賊加桎梏絶
其飲食殞
李維新中衛威武堡人業商慷慨多大略明末賊朱
國端等嘯聚螺山出没峽口楊柳泉劫殺行旅廣武
遊擊奉檄征𠞰至威武聞維新名委令領民兵入山
合剿既遇賊維新奮勇獨戰殺賊無數以衆寡不敵
歿於陣遺子淋幼妻張氏少後守節撫孤成立烈節
萃於夫婦
包永成後衛人庠生弟永明亦庠生明末賊破惠安
堡聞永成兄弟有技勇欲挾之去不屈為賊所殺
皇清吳綉以千總隨總兵陳福出征臨陣先登死於固
原城下子繼統襲其職每臨陣亦奮勇爭先相繼陣
亡
劉進孝總兵體義次子任千總康熙三十五年隨總
兵殷化行征噶爾丹同中營遊擊陳維屛守甕金陣
亡
司九經字聖典寧夏人從征川雲又從征出塞俱有
功績歴任宣化總兵罷職歸康熙五十七年隨征效
力遇敵陣亡
杜呈源寧夏人隨陳福克復定邊以功任本鎮右營
千總後隨征川雲屢立戰功陣亡於建昌
馮琇寧夏人任固原參將隨征進𠞰至穆壘烏蘇地
方遇凖噶爾賊寇與戰争先殺賊歿於陣
許世隆寧夏人任永固城參將進𠞰至巴爾庫爾殁
於陣
羅萬倉寧夏人歴任臺灣北路參將朱一貴反亂總
兵歐陽凱戰死府治陷萬倉鼓勵將士堅守賊攻北
路連發大砲擊仆賊旗賊四面圍困萬倉突圍力戰
兵孤無援踰溝墜馬賊以竹篙鎗戳其喉猶揮刀殺
賊而死
西寧府
宋高永年西寧人任西寧知州建中靖國三年夏人寇
涇原羅撒合兵逼宣威城永年出禦之行三十里為
羌人所執多羅巴謂其下曰此人奪我國土使吾宗
族漂無處所遂殺之
明李淳西寧衛千戶勇敢善戰能以寡敵衆多所克捷
嘗承委追撫番族有剽掠者淳直𢷬廬帳得首惡殲
戮之用是諸番恚恨相與發誓必欲生噉淳肉正德
十四年追番至内隆卜賊衆拒敵從者潰散淳手殺
數人力盡被執賊逼令跪淳罵不絶口遂被賊砍死
祁秉忠西寧世襲土司指揮同知以功陞甘州鎮總
兵萬歷中西賊入寇力戰死之
皇清馬金良西寧人任守備隨征凖噶爾與賊戰奮不
顧身兵敗遂自刎死
直隸秦州
漢紀信成紀人項羽圍漢祖於滎陽甚急將軍紀信曰
事急矣臣請誑楚可以間出於是陳平夜出女子東
門二千餘人楚因四面擊之紀信乃乘王車黃屋左
纛曰食盡漢王降楚皆呼萬歲之城東觀漢王得與
數十騎出西門遁羽見紀信問漢王安在曰已出去
矣羽燒殺信
魏閻温字伯儉天水西城人魏凉州别駕守上邽令馬
超奔上邽温馳還州超圍州甚急刺史韋康遣温告
急於夏侯淵温夜從水中潛出明日超追獲之超解
其縛使告城中云東方無救温向城大呼曰大軍不
過三日至勉之超怒殺之
隋李崇字永隆隴西成紀人賢子英果有籌略膽量過
人以父封爵時年尚少拜爵之日親族相賀崇獨泣
下賢怪而問之對曰無勲於國而幼小封侯當報主
恩不得終於孝養耳賢竒之以伐齊功擢開府儀同
三司建德初攝太子宫正周武引參謀議以勲進爵
郡公開皇初除幽州總管突厥犯塞崇力戰死諡曰
壮
唐姜寶誼秦州上邽人父遠仕後周為秦州刺史寶誼
遊太學受書業不進去為左翊衛領府兵唐高祖起
兵授左統軍下西河霍邑爵永安縣公與裴寂拒宋
金剛戰於汾州兵合寂棄軍走寳誼被執帝聞為泣
下曰彼烈士必不下賊死矣厚賜其家果謀還被害
賊平詔迎其柩贈左衛大將軍幽州總管諡曰剛
直隸階州
宋曹友聞字允叔同慶栗亭人武惠王彬十二世孫少
有大志與弟友諒千里尋師取友登寶慶二年進士
授綿竹尉改天水軍教授城已被圍友聞單騎夜入
與守臣張維糾民厲戰罄家財募健士乘高據險身
冒矢石為士卒先敵敗去檄知天水軍北兵入鳳州
友聞遣統制王漢臣等授以方略出戰部分諸將各
守一門取間道出戰自提兵乘敵後大戰有功北兵
又自西和至階州友聞引兵與諸軍會命弟萬及友
諒督戰自冷水口渡嘉陵江屢戰有功夜銜枚直趨
青野原截戰圍解特授左驍騎大將軍北兵破沔州
𢷬大安友聞遣統制王資等趨鷄冠隘王資等出戰
敵乃解去特授眉州防禦使弟萬知同慶府明年友
聞引兵扼仙人關北兵大至友聞語萬曰以寡擊衆
非乘夜出竒内外夾攻不可乃遣弟萬友諒上鷄冠
隘多張旂幟示敵堅守選精銳萬人設伏銜枚突戰
會大風雨淖濘深沒足諸將欲待霽友聞斥曰敵知
我伏兵在此緩必失機遂五鼓出隘口内外兩軍皆
殊死戰北兵以鐵騎圍繞友聞殺所乘馬血戰愈力
與弟萬友諒俱死元將汪世顯過戰地歎曰蜀將軍
真男兒也事聞特贈龍圖閣學士賜廟褒忠諡曰節
牛皓福津人仕為川陜宣撫部將紹興五年金犯秦
州宣撫副使吳玠遣諸將分道伺之皓至瓦吾谷與
金將呼珊遇皓所部不滿二百乃下馬與戰金將異
皓欲招之皓力戰死有承信郎高萬且罵且戰與部
將任安隊官秦元薛琪張亨皆死於陣後皆贈官錄
其子
明孟宗孔階州貢生授漢隂教諭李賊破漢隂宗孔朝
服自縊於明倫堂贈國子助教
蹇遇泰階州人鄉貢初授高郵州同後陞瓊州府判
解綬歸日較書課子明末李賊破城至其門猶聞讀
書聲賊劈其門而入仗義大罵遂遇害
趙明盛階州恩貢授太原照磨回籍城陷舉家驚逃
其子強之行盛不從賊至其家盛登屋以瓦擊賊賊
焚屋盛端拱北面而死
鍾其碩成縣人貢生任鎮平縣令時值兵荒民多流
離多方招撫百姓復業遇旱登山步禱精誠感格甘
雨立沛修城池建營房創修書院出館穀延師課士
催科撫字備極鞠勞流寇陷城罵賊不屈殉難
直隸肅州
晉宋矩字處規敦煌人慷慨有志節張重華據凉州以
矩為宛戍都尉石季龍遣將麻秋攻大夏護軍梁彧
執太守宋晏以城應秋秋遣晏以書致矩矩既至謂
秋曰辭父事君當立功與義苟功義不立當守名節
矩終不背主覆宗偷生於世先殺妻子自刎而死秋
曰義士也命葬之重華嘉其誠節贈振威將軍
車濟字萬度敦煌人果毅有大量張重華以為金城
令為石季龍將麻秋所陷濟不為屈秋必欲降之乃
臨之以兵辭色不撓曰吾雖才非龐德而受任同之
身可殺志不可移乃伏劍而死秋歎其忠節以禮葬
之後重華迎致其喪親臨慟哭贈宜禾都尉
明胡麒本衛指揮鎮守肅州正統十四年賊攻臨水堡
麒率千戶來斌楊祥百戶朱安陳五王貴蔣忠崔達
等追賊至永勝墩對敵陣亡
董和百戶弘治十年賊黨出沒隨參將劉勲追賊至
昌平三墩對敵陣亡
黃義百戶弘治十年回賊犯邊統兵隨中軍劉忠追
賊至北沙窩地方陷陣身亡
田志深百戶正德五年隨中軍鍾紀追賊至石峽墩
地方對敵陣亡
芮寧本衛人任遊擊將軍正德丙子土魯番速檀滿
速兒入寇肅州寧率千戶許釗百戶張璽吳英陳泰
王忠劉威等至黃草壩與賊對敵賊衆我寡自朝至
暮矢盡寧中流矢死之全軍陷沒事聞贈寧都督同
知世襲指揮使恩賜葬祭立襄愍祠餘祀忠勇
陳進千戶正德十四年隨甘肅總兵柳湧截賊至新
河地方對敵陣亡
任虎百戶嘉靖八年回賊犯邊追至老鸛窩地方與
賊對敵陣亡
司彥明百戶嘉靖三十一年南山西番搶殺人畜隨
指揮姚仲夀追賊至中寨堡陣亡
王臣千戶嘉靖三十九年賊犯肅州同千戶邊威李
相百戶梁棟等隨參將許經追賊至三尖海子對敵
陣亡
錢濟民百戶隆慶四年虜犯肅州統兵追賊至石頭
莊歿於陣
甘肅通志卷三十七
