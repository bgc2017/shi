欽定四庫全書
甘肅通志卷十七
蠲䘏
聖朝子惠元元蠲租除賦休養撫綏薄海内外咏歌樂利
俗同熙皥甘肅兆民被
恩尤厚數十年来全蠲正賦豁免舊欠緩征平糶借給籽
種發帑賑濟但有益於民生必勤求夫生遂黃童白
叟沐浴膏澤淪肌浹髓志蠲䘏
順治五年覆准陜西臨洮府屬被雹災重者本年額賦
全蠲稍重者蠲三分之二稍輕者蠲三分之一又
覆准陜西水災蝗蝻冰雹相繼被災一等者蠲一年
額賦二等蠲一年之半三等蠲三分之一
九年覆准陜西莊浪西寧肅州所屬故絶抛荒並水
淹沙壓地畝額徵糧草悉予蠲免
十二年覆准陜西地震全家被災者盡豁歴欠錢糧
草束餘免本年地糧丁徭
康熙十六年覆准陜西叠遭荒亂十五年正賦涇州等
處免九分崇信等處并鹽茶廳免八分莊浪縣免七
分寧遠等縣免六分通渭縣免五分伏羌等縣免四
分平屬學租銀亦照分數蠲免
二十五年奉
恩詔自用兵以来一應動用錢糧有因原未題明不准開
銷屢經核减現在追取召買價值拖欠在民變價糧草
多給兵餉各項及蓋造營房修理軍器雇募船隻俱令
賠補歴年未清者概予開銷豁免
二十八年覆准甘肅涇州秋被雹災照例按分數蠲
免錢糧
二十九年覆准甘肅寧州被雹災田地錢糧按分數
蠲免又覆准凉州衞所被旱錢糧照分數蠲免
又覆准甘肅靖遠衞今春鮮雨米價騰貴土瘠民窮
亟宜拯救先動用常平倉及捐輸糧石支給其不敷
者在各年存貯倉糧内動支秋收買補還倉
三十年奉
上諭朕孜孜圖治軫切民依閭閻耕穫時勤咨訪其有以
荒歉上聞或蠲或賑旋即施行務令得所念河南一省
連歲秋成未獲豐稔非沛特恩蠲恤恐致生計艱難康
熙三十一年錢糧通行蠲免並漕糧亦著停徵至山西
陜西被災州縣錢糧除照分數蠲免外其康熙三十一
年春夏二季應徵錢糧俱著緩至秋季徵收用稱朕眷
愛黎元撫綏休養至意又覆准陜西寧州鎮原縣雹
災照分數蠲免本年錢糧
三十四年奉
恩詔山西陜西江南浙江江西湖廣廣東福建等省康熙
三十三年以前歴年積欠及帶徵未完銀米俱著豁免
三十五年覆准陜西地方大兵往来供應勞苦其三
十六年全省地丁并草折銀兩悉予蠲免
三十六年奉
上諭朕惟治安天下惟期民生得所而欲民生之得所以
敷恩寬賦為要朕為一切事務稍有動用民力之處即
厪懷殷切刻不能忘比年以来因厄魯特噶爾丹狂逞
逆命遣發大兵分道進剿軍興供億不得已而煩民力
甘肅所屬各州縣衞所榆林等處沿邊各州縣衞所適
當師行要道其喂養軍前需用馬匹並大兵往来經過
各項措辦雖俱支給正項錢糧而供應繁多閭閻勞苦
朕心深用軫念著將康熙三十六年甘肅廵撫所屬州
縣衞所陜西廵撫所屬榆林等沿邊州縣衞所地丁銀
米盡行蠲免行文各該撫徧加曉諭務俾小民均沾實
惠稱朕體恤黎元至意甘肅所屬銀米既經全免需用
錢糧著於隣近省分作速撥給又覆准甘肅安化等
州縣被旱動積穀借給窮民再動司庫銀賑濟三十
五年未完錢糧暫行緩徵
四十年奉
上諭甘肅廵撫所屬地方康熙四十一年地丁錢糧盡行
蠲免又覆准甘肅河州地方亢旱二麥枯槁發銀及
穀賑濟又覆准動積穀賑濟寧夏等州縣災民
又覆准甘肅地方被災該撫親歴查閱應賑之處將
存貯糧石即行動賑無貯糧者於附近轉運又覆
准甘肅安會等州縣被災尤重動司庫銀一萬五千
兩設厰煑粥賑濟又覆准甘肅河州所屬土司今
歲亦被旱災照依内地每大口給一倉斗小口給五
倉升又覆准甘肅寧夏等處被旱將錢糧暫行停
徵又議准甘屬本年錢糧于四十二年帶徵又
覆准甘肅鞏昌府屬夏秋二次歉收將存貯米石十
分减二糶與被災窮民再動支一萬石于明春將隴
西縣重被冰雹災民每戶散給五斗以為籽種
四十一年奉
上諭朕撫御寰區四十餘年無刻不以民生為念天下至
大兆民至衆惟恐窮鄉僻壤百姓疾苦不能上逹孜孜
勤求未嘗少懈從来水旱自古有之備荒之法全頼督
撫得人倘以諱災為事任意虧空一有歉薄莫知所措
視民命為草芥何以為民父母况秦省不通水運若不
謹於蓋藏儉歲難於賑恤河西一帶地方素稱貧瘠雖
免四十一年錢糧民生未裕再將四十二年地丁錢糧
通行蠲免該督撫徧示所屬地方務使閭閻均沾實惠
以副朕惠愛元元之至意又覆准陜西甘肅去歲被
旱動用倉糧于被災之蘭州等縣衞十一處開厰煑
粥賑濟至三月終止隴西安定等州縣至四月初止
但甘肅地土寒凉入夏田始種植入秋麥纔收穫目
下正值青黃不接之時再動庫銀一萬兩于原設粥
厰處仍行煑粥賑濟併令各州縣凡有飢民地方亦
俱行煮粥俟麥熟收成之日停止又覆准西寧運
西安糧石借給本地窮民於明秋照數還倉又題
准陜西西寧衞下任上川口巴古等堡應徵屯糧于
四十二年帶徵又題准陜西西安撥倉米十五萬
石運送臨鞏等處北路運送五萬石南路運送十萬
石陸續全運至甘肅所屬盤龍舖瓦雲驛移咨該撫
將米石速運入倉毋致浥爛又題准陜西甘屬西
寧乃緊要地方産米甚少莊浪係接連三邊此二處
俱於西安倉米内各運送五萬石收貯又議准西
寧米價騰貴運西安糧米照時價十分减三糶賣俟
明秋照數還倉
四十二年覆准陜西甘肅平凉等州縣蟲食禾苗行
令督撫將該縣存貯倉穀散賑恐有不敷于平屬附
近所貯撥給又覆准陜西甘屬連歲被災飢民流
散限一年内招回實在窮民大口給米五升小口給
米一升其原有地畝之人查明于来春種麥時每畝
給籽種三升原無産業者令地方官將無主荒地撥
與耕種即給為業籽種亦照數支給又覆准陜西
寧夏衞秋被水災行令該撫將存貯糧動支賑濟
又奉
上諭陜省米糧豐收不勝欣悦但山陜不通水路若稍遇
災即至艱窘自古以来不能使其無災以備荒為要從
前屢降諭旨但督撫等實心周詳籌畫奉行者並無一
人今值糧米豐裕之際無有急于各地方積貯者務將
預備之處盡心究議遵旨題定將陜西人口衆多之州
縣增貯米三千石其次州縣二千石再次州縣一千石
交與地方官採買存貯動西安司庫兵餉銀十四萬兩
以十萬兩照依時價買米增貯各州縣以四萬兩蓋造
倉厫其甘屬地方既無倉厫應於常平倉糧内十分之
中動一分蓋造倉厫將此項用過糧石缺數照依原定
數目填還再甘陜二處照依應徵地丁銀一錢米一斗
輸納者令其捐輸糧三合以為備災之用如遇歉年停
其捐輸
四十三年覆准川陜二省倉糧無多俟積有嬴餘日
再行糶賣
四十四年題准陜西存貯常平倉穀石每年支放官
兵餘糧年久恐致朽爛嗣後將新收及餘糧存貯其
舊糧照新收之數換出發糶
四十五年奉
上諭朕子育黎元日求所以休養利濟之道念惟賜租减
賦實有益於民生直隸各省錢糧次第全蠲一年者業
經數舉獨是歴歲逋負積累加增舊税新徵勢難兼辦
縱使少寬民力分年帶輸而督令續完仍多拮据朕睠
懷及此深切軫恤是用蠲逋已責大沛恩膏俾閭閻獲
免追呼官吏亦不罹參罰直隸山東積欠錢糧今年雖
已蠲免其山西陜西甘肅江蘇安徽浙江江西湖北湖
南福建廣東各省自康熙四十三年以前未完地丁銀
二百一十二萬二千七百兩有竒糧十萬五千七百石
有竒著按數通行蠲免或舊欠已完在官而見年錢糧
未完足者亦准扣抵諭旨到日各該撫立行所屬張示
徧諭如有不肖有司以完作欠朦混銷筭及開除不清
者該督撫即行題參嚴加治罪
四十九年題准陜西甘肅存貯米石歴久恐有浥爛
行令該管官員糧貴之年存五糶五糧賤之年存七
糶三
五十一年奉
上諭朕宵旰孜孜勤求民瘼永惟惠下實政無如除賦蠲
租除每歲直省報聞倘有水旱災傷照輕重分數蠲免
正供仍加賑恤外將天下地丁錢糧自康熙五十年為
始三年之内全免一週使率土黎庶普被恩膏除將直
隸奉天浙江福建廣東廣西四川雲南貴州及山西河
南陜西甘肅湖南湖北各直省康熙五十年五十一年
地丁錢糧一槩蠲免歴年舊欠錢糧一并免徵外所有
江寧安徽山東江西各撫屬除漕項外康熙五十二年
應徵地畝銀共八百八十二萬九千六百四十四兩有
竒人丁銀共一百三萬五千三百二十五兩有竒俱著
察明蠲免其歴年舊欠銀二百四十八萬三千八百二
十八兩有竒著一并免徵計三年之内總免過天下地
畝人丁新徵舊欠共銀三千二百六萬四千六百九十
七兩有竒各該督撫務須實心奉行體朕軫念民生至
意又奉
上諭陜西鞏昌等處存倉米二十萬石於青黃不接時聽
民借領俟秋收後照數還倉又覆准鞏昌等處産米
無幾民欠倉糧准以麥一石抵米一石大豆豌豆一
石零抵米一石還倉有現價糶賣者將價銀報明亦
俟秋收後採買還倉
五十二年奉
上諭朕勤求民瘼無間遐邇雖在邊徼遠省偶有旱澇災
傷無不訪察情形殫思賑救今歲直省各處俱獲收成
惟廣東三水清遠高要高明四會五縣福建候官縣福
防廳所屬福右衞二處甘肅靖遠衞環縣鎮原縣固原
州固原衞平凉縣平凉衞崇信縣慶陽衞靈州所會寧
縣寧夏中衞寧夏所古浪所一十四處今歲夏秋被災
各督撫已經奏聞雖各省地丁錢糧新經全免然一方
災歉悉厪朕心艱食之際重以追呼朕所不忍其明年
應徵廣東省三水等五縣額銀七萬七千九百兩零米
一萬七千六百石零福建省候官縣等二處額銀三萬
六千六百兩零米六千四百石零甘肅靖遠衛等處額
銀四萬七千七百兩零糧八萬八千五百石零草八十
四萬三百束零盡予蠲豁戶部即行文各督撫務須星
速奉行即刻徧行曉諭俾民間無催徵之累肆力東作
用稱朕撫恤災黎至意倘有不肖有司奉行稽遲或借
端别行科𣲖使小民不沾實惠該督撫嚴察參處如該
督撫失察一併從重治罪又奉
上諭會寧縣等處今歲錢糧著補行豁免又覆准甘肅
靖遠衞等處薄收動倉糧接濟窮民併將本年錢糧
緩徵又覆准甘屬地方歉收動捐穀借給平糶
又題准陜西甘屬四十九年舊欠銀兩於五十五年
帶徵
五十三年覆准陜西甘屬去歲薄收于附近存貯糧
内撥賑自二月起至六月終止每日大口給糧三合
小口二合其有耕田缺乏籽粒牛具者每畝給糧五
升有未回籍者令該地方官酌給路費搬回又覆
准令甘屬各州縣修城使窮民得以傭工度日
五十四年覆准陜西甘屬蘭州等處連年被災分給
買穀種銀兩并照例給口糧養贍又議准𣲖大臣
一員廵查甘肅被災地方銀米兼行賑濟又覆准
甘屬保安堡四寨冰雹災傷行令該撫將被災人民
作速賑濟又題准陜西甘屬被災地方五十三年
未完錢糧暫行停徵又覆准陜西甘屬五十三年
被災地方共二十八處歴年未完錢糧草束各照數
分年帶徵又題准陜西甘屬雨澤愆期將本年錢
糧暫行停徵
五十五年奉
上諭朕統一寰宇宵旰孜孜惟以年穀順成民生康阜為
念故凡地方水旱情形必時加諮詢其有歲偶不登即
詔所司亟行蠲賑五十餘年来未嘗稍懈前因甘肅靖
遠衛等處歉收既已多方籌畫蠲賑頻施復將甘肅被
災二十八州縣衞所康熙五十四年額徵銀糧草束通
行蠲免但被災之餘民鮮蓋藏若非再沛弘施恐來歲
辦賦猶艱除寧州隴西渭源狄道臨洮五州縣衞五十
五年額徵銀糧草束已經蠲免外其靖遠等二十八州
縣衞所五十五年額徵銀九萬七千八百七十兩零糧
二十三萬九千四十石零草二百五十三萬七千八十
束零亦盡與蠲免諭旨到日該督撫即徧行曉示俾遐
陬僻壤莫不周知務期均沾實惠以副朕軫恤邊民至
意又奉
上諭朕統一寰宇無分中外皆欲久安長治共樂昇平宵
旰孜孜五十餘年未嘗頃刻去懷也策妄阿喇布坦前
曾頻行請安遣使来往近忽狂悖侵擾哈密哈密係我
編置佐領之部落與内地無異若不遣發師旅置之不
問斷乎不可故特徵兵備邊一切飛芻輓粟悉支正供
毫無累及閭閻然而行軍置驛及諸凡輓運皆由邊境
今歲山西陜西二省屬豐收喜登大有猶念邊民效力
轉輸無悞急公固其常分而民勞亦所堪恤若非格外
施恩何以昭示鼓勵兹特大沛膏澤加意培養著將沿
邊一帶運糧地方自山西大同府屬前衞右衞大同懷
仁馬邑朔州保德等七州縣衞直至陜西延安府屬府
谷神木安塞綏德米脂安定吳堡保安榆林保寧常樂
雙山魚河歸德嚮水波羅懷遠威武清平甘肅屬山丹
高臺古浪莊浪西寧肅鎮寧夏左屯中屯平羅中衞靈
寧平凉固原鎮戎西安慶陽阜城甜水河州歸德蘭州
洮州等四十二州縣衞所堡康熙五十六年額徵銀八
萬六千一百兩零糧米豆穀三十一萬七千七百二十
五石零草二百七十六萬五千九百束零通行蠲免并
將從前歴年逋欠銀糧草豆亦悉予蠲除諭旨到日該
督撫即徧行張示使遐陬僻壤莫不周知仍嚴飭所司
實心奉行以副朕加厚邊民至意其或陽奉隂違澤不
下究該督撫題參從重治罪
五十六年奉
上諭朕撫馭寰宇五十餘年夜寐夙興為小民勤求生遂
凡率土遠近皆期共享樂利聿成家給人足之休未嘗
一日不厪諸懷也數十年以来各省正賦屢經全免歴
年積欠亦已蠲徵偶有雨澤愆期或發倉廪散賑或截
漕糧賑救不惜數萬萬金錢米穀頻沛恩施誠念窮簷
之艱慮其致于顛連失所耳近者民力雖已稍蘇然念
分年帶徵銀兩若不格外優寬則小民一歲所獲分納
二年之賦以其盈餘養贍室家斷難充足朕每懷及此
軫惻良深宜更加殊恩通行豁免今將直隸安徽江蘇
浙江江西湖廣西安甘肅等八處帶徵地丁屯衞銀二
百三十九萬八千三百八十兩有竒概免徵收其漕項
雖例不准免亦著破格施恩將安徽江蘇所屬帶徵漕
項銀四十九萬五千一百兩零米麥豆一十四萬六千
六百一十餘石内免徵各半戸部即行文該督撫嚴飭
所屬實心奉行徧加曉諭俾民間無催徵之累均沾實
惠用稱朕撫恤羣黎至意倘有不肖有司借端朦混私
行徵收者該督撫嚴察參處如該督撫失察一併從重
處分
五十七年覆准甘屬山丹衞等處旱災錢糧照分數
蠲免又奉
上諭朕臨御五十年凡師行轉餉及災祲偶見即厪懷殷
切蠲免賑濟之恩靡不下逮蓋以治平天下惟期民生
得所而欲民生得所必以敷恩寬賦為急也三年以来
策妄阿喇布坦狂逞跳梁遣發大兵屯駐西邊一切軍
興征繕皆動支正供錢糧不使累及閭閻而轉輸輓運
陜西百姓雖勉力急公勞苦實堪憫恤又莊浪縣等處
地震随經遣部院堂官星馳前往察賑而用兵之後宜
格外加恩用綏黎庶將陜西廵撫甘肅廵撫所屬通省
各府州縣衞所錢糧米豆草束俱行蠲免目今係有軍
務之時除米豆草束外其康熙五十八年應徵地丁銀
一百八十八萬三千五百三十六兩有竒并歴年積欠
銀四萬七百五十七兩有竒著一概蠲免戸部速行文
該督撫通行曉諭實心奉行務俾均沾德意以副朕篤
念民勞拯恤災傷至意如有不肖官吏朦混私徵澤不
下究者該督撫嚴察指參從重治罪又奉
上諭甘肅廵撫所屬康熙五十三四五六等年民間舊欠
銀米草豆著盡行豁免務令得沾實惠又覆准陜西
平凉府屬静寧等七州縣地震查明賑濟其續報安
定等縣五處地震一併酌量散給又覆准陜西凉
州衞等一十三處夏禾被災其本年應徵錢糧暫行
緩徵
五十八年覆准陜西甘屬靖遠衞等十五處夏被旱
災作速賑濟又覆准陜西靖遠等十堡秋禾被災
窮民乏食將附近倉糧酌量撥運借給又覆准甘
屬被災酌量借給籽種又覆准陜西靖邊等十堡
秋禾被災其應徵本年糧草暫行停徵
五十九年奉
上諭朕惟天下之要首以乂安民生為急故自御極以来
於閭閻疾苦無不博諮廣詢渙敷庥澤其有動用民力
之處尤孜孜厪念刻不能忘蓋六十年如一日也比年
因策妄阿喇布坦狂逞跳梁軍興征繕遠歴邊陲其沿
邊數處師旅屯駐一切雖皆支用正項錢糧而協辦轉
輸行齎居送之時民力勞瘁朕心時切軫念曾將陜西
甘肅廵撫所屬康熙五十八年額徵地丁銀一百八十
八萬兩零歴年舊欠銀四萬兩特沛恩綸悉行蠲免而
沿邊各州縣衞所軍行既多飛輓之時辦賦復滋催科
之擾若非格外加恩黎民恐致失業所有沿邊一帶陜
西延安府屬府谷神木安塞綏德米脂安定吳堡保安
榆林保寧常樂雙山魚河歸德嚮水波羅懷遠威武清
平葭州龍州鎮靖鎮羅寧塞靖邊柳樹澗安邊磚井定
邊饒陽水堡高家堡甘肅屬山丹高臺古浪莊浪西寧
肅州鎮寧夏左屯中屯平羅中衞靈州寧州平凉衞固
原州鎮戎西安阜城甜水河州歸德蘭州洮州寧夏前
衞平凉縣固原衞固原廳河州衞蘭州衞蘭州廳慶陽
凉州衞永昌衞鎮番衞甘州衞甘州右衞肅州衞鎮彝
所等六十八州縣衞所堡康熙五十九年錢糧米豆草
束俱宜蠲免但目下係有軍務之時除米豆草束外將
五十九年額徵銀九萬八千一百兩零盡行蠲免戶部
移文該督撫通行曉諭實心奉行務俾均沾德惠以副
朕曲軫邊民之至意又奉
上諭朕自御極以来無日不以民生為念凡閭閻疾苦必
詳加諮詢至於地方偶遇災傷一有所聞即行蠲賑撫
恤備至務使黎庶安生樂業優游化日六十年来夙夜
孜孜未嘗少釋也邇年因西陲用兵師行糧從雖芻粟
悉支正供絲毫無擾民間然轉輸必須民力勞苦宜恤
曾將康熙五十八年陜西甘肅所屬額徵地丁銀一百
八十八萬兩零歴年舊欠四萬兩零康熙五十九年沿
邊各州縣衞所額徵銀九萬八千一百兩零浹沛恩綸
屢行蠲免近聞二麥歉收民有艱於粒食者辦賦急公
力何能支若非渙敷德澤無以培養窮氓是以特頒浩
蕩之恩用申勤求民瘼之意著將陜西廵撫甘肅廵撫
所屬通省各州縣衞所除應徵米豆草束外康熙六十
年應徵地丁銀一百八十八萬三千七百四十四兩零
通行蠲免戶部速行文該督撫徧示曉諭實心奉行務
必均沾實惠如有不肖官吏陽奉隂違澤不下究者該
督撫嚴察題參從重治罪又覆准固原等州縣衞所
被災錢糧照例蠲免又奉
上諭陜西省地方現有軍務今歲糧穀適又歉收已預頒
諭旨著總漕將運米路徑勘視具奏協同總督辦事除
陜西歴年錢糧屢經蠲免明歲錢糧另頒諭旨蠲免外
今雖動支常平倉糧散給而地方官大半俱在軍前現
今所有俱係署事官員辦事人員殊少應照曩年差官
賑濟山東百姓遣往賑濟遵
旨議定動戸部庫銀五十萬兩委司官運送將西安延安
蘭州分作三路散賑併將陜屬各州縣衞所廳常平
倉糧六十九萬二千石零甘屬各州縣衞所廳常平
倉糧六十七萬二千石内就近酌量散賑除失收地
方外如有應行散賑之處一面具題一面會同散給
再旗民有情願效力人員許自備銀米赴部具呈將
職名送散賑官處效力事竣照數目之多寡核明議
叙又覆准甘屬固原州等二十州縣衞夏禾被災
動糧借賑併于西安藩庫存貯五十九年地丁錢糧
内動銀十萬兩解送甘肅以備散賑又覆准陜屬
五十四五六七等年未完民欠錢糧令其分年帶徵
又題准陜西固原平凉臨洮等州縣夏禾被災將
本年分額徵錢糧停徵
六十年覆准甘肅静寧州等處被災照分數蠲免錢
糧又議准直隸山東山西河南陜西五省被災將
各省常平倉穀酌量動賑其直屬常平倉先經正順
廣大四府米貴將常平倉穀十分之内動三分糶賣
二分借給今照此例酌量賑濟山東濟兖東青四府
動支倉穀散賑河南將截留漕米散賑仍平價糶賣
山西將常平倉穀酌量平價糶賣陜西去歲歉收已
發帑銀五十萬兩遣部院三路賑濟如有不敷將河
南續運米石酌量散給其陜西錢糧已經全蠲直隸
四省暫將錢糧緩徵又覆准山陜二省去秋歉收
小民艱食良由地方官於閭閻疾苦漠不關心不能
設法料理以致百姓流離行令山陜督撫確查地方
官内有貪汚實跡不惜民瘼者即行題參從重治罪
仍責令養活飢民以貸其死其平日不留心民瘼而
惡迹尚未昭彰者該督撫即行查明亦令養活飢民
從寬暫留以策後效督撫徇庇不行查參别經發覺
一併治罪如該地方官有真正實心愛民設法賑救
保全者該督撫保題准從優即陞又覆准陜西甘
屬五十九年夏秋被災今值春耕撥解庫銀二十萬
兩給發籽種俟秋收後補還又奉
上諭去冬雪大所以今春雨澤甚少大約冬雪多則春雨
必少春雨少則秋霖必多此非由占驗而知者朕六十
年来留心農事較量雨暘往往不爽其南方得雪于田
土有益而北方雖有大雪被風刮去于田土無益今歲
山東得雨而河南山西陜西地方未甚得雨備荒最為
緊要不可不預為籌畫若直隸河南山東易于料理至
山西陜西補救尤難古人云三年耕則有一年之蓄九
年耕則有三年之蓄言雖可聽行之不易設立社倉原
屬良法但亦曾舉行終無成效至于各省積貯穀石雖
俱報稱數十百萬實在存倉者無幾即出陳易新之法
不為不善然春間僅有所出秋收並無所入州縣官員
侵蝕入已急則即以折銀掩飾此等積弊朕知之甚詳
即報荒之真偽虚實朕亦知悉如熱河所積穀石每歲
减價平糶秋收糴補還倉數目無多稽查頗易所以每
有餘糧語云大兵之後必有凶年昔征剿三逆時豐收
足以供給並無一州一縣貽悞平定以後亦間有歉歲
兹當綢繆未雨不可不預為之慮又奉
上諭陜省冬春雨雪愆期秋成難望其河南運米十萬石
借支駐防兵糧湖廣所運米十萬石速催運到酌量平
糶
六十一年覆准固原等州縣衞秋禾被災錢糧照分
數蠲免
雍正元年覆准六十年平凉等廳州縣衞所被災錢糧
按分數蠲免又奉
上諭陜西自軍興以来大兵駐劄運送糧餉供支草豆無
一不需民力原非他省可比
皇考每為軫念今當大沛恩膏以子惠元元所有康熙六十
年以前陜省除借給籽種著該督撫查明定議分年帶
徵外其餘凡有民屯衞所實在未完銀米豆草悉予蠲
免倘有不肖官吏敢以虧空捏稱民欠濫邀曠典者一
經發覺罪在不赦戸部作速行文毋得遲留又奉
上諭朕惟治安天下欲兵民並得其所必以敷恩减賦為
要比年以来策妄阿喇布坦逞狂逆命發師致討四川
陜西官兵經歴險道往返萬有餘里甚屬勞苦朕深憫
念其倒斃駝載馬匹價銀及口外沿途與西藏留駐兵
丁續補駝馬價銀著悉免追賠又西陲軍興以来民間
急公趨事應付差役實厪朕懷聞陜西甘肅二屬各州
縣衞所地丁銀兩每錢額外徵收三釐米每斗額外徵
收三合以為備荒之用此項徒有加賦之徵而無賑濟
之實著自雍正元年為始將額外徵收銀米永行停止
如有舊欠亦悉予蠲除戶部速行文該督撫遵諭奉行
務俾均沾實惠以副朕篤念民生至意又覆准甘屬
古浪所地方冰雹傷禾錢糧按分數蠲免
四年覆准陜西倉糧久未糶賣令於每年二三月内
存七糶三至八九月買補還倉
六年覆准蘭州廳並武威縣冰雹打傷禾苗錢糧照
分數蠲免
七年覆准平番縣河州冰雹打傷禾苗錢糧查雍正
六年三月内奉
上諭將蠲免之例加增分數以惠蒸黎其被災十分者著
免七分九分者著免六分八分者著免四分七分者著
免二分六分者著免一分欽遵通行在案平番河州錢
糧照
欽定例蠲免又覆准平凉縣夏禾被災錢糧照分數蠲
免又覆准平凉縣秋禾被災錢糧照分數蠲免
又覆准安定縣秋禾被災錢糧照分數蠲免又奉
上諭朕愛養黎元遐邇一體而邊遠之地小民家計不及
近省尤朕心之所繫念數年以来甘肅四川雲南貴州
廣西五省有用兵西藏及勦撫苗蠻等事其一應軍需
皆動用公帑備辦秋毫不𣲖及于民間而糧餉轉輸亦
有資于民力今藏地苗疆俱已寧謐朕心嘉慰特沛恩
膏著將庚戌年甘肅額徵地丁銀二十七萬七千六百
兩零四川額徵地丁銀三十一萬六千三百兩零雲南
額徵地丁銀一十四萬一千六百兩零貴州額徵地丁
銀七萬四千二百兩零廣西額徵地丁銀三十五萬三
千九百兩零悉行蠲免其西安各屬地方近日亦有預
備軍需之事朕心軫念著將庚戌年額徵錢糧蠲免十
分之三共計銀四十七萬九千九百兩零此六省督撫
大吏宜仰體朕心轉飭所屬有司敬謹奉行務使閭閻
均沾實惠如有奉行不力被不肖有司暗飽私囊或被
奸胥土棍強紳劣衿包攬侵蝕者朕必訪聞得知將通
省大小官員分别從重治罪至於國家設官本以理民
官有恤下之責民有奉上之義若設官而不為計及養
廉之資則有司之賢者將窘迫而莫能支不肖者又將
横取而無所檢束矣是以酌定以錢糧耗羡均給各官
養廉之法此揆情度理上下相安之道但思加恩百姓
豁免正賦若將耗羡一併蠲除是民雖邀格外之恩而
官轉有拮据之苦上司或因此稍有寬假則必致巧取
苛索於民流弊種種轉多於耗羡之數于吏治民生均
無禆益常見庸劣之地方官每以蠲免錢糧為不便于
已心懷悵怏即此意也著於庚戌年為始凡遇特恩蠲
免錢糧者其耗羡仍舊輸納諒必民所樂從若因水旱
蠲免者不得徵收耗羡將此永著為例又覆准安定
縣秋禾被災照分數蠲免又奉
上諭甘肅地方年来預備軍需雖事事取辦于公帑而百
姓輓輸效力亦甚勤勞朕心軫念維殷屢加恩澤前聞
今歲蘭州平凉西寧等府所屬州縣内有雹雨蟲傷之
處已諭該督撫留心賑恤停止催科嗣聞從前雨少之
地俱已霑被甘霖秋成可望朕心深慰因念甘肅為軍
需總滙之區百姓急公趨事所當格外加恩俾閭閻力
量寬餘無催徵之擾以昭朕子惠元元奬勞賞善之至
意著將河東河西各屬民戶屯戸及番民等本年應徵
各項銀糧草束一概蠲免若有已經完納者准作来年
正賦該督撫等務體朕心督率有司敬謹奉行俾秦民
均沾實惠倘有豪胥猾吏舞弊作奸使澤不下究者經
朕訪聞定將該管大小官員嚴加議處特諭又覆准
平凉縣秋禾被災照例蠲免又覆准靖遠廳并接
收蘭州衞等處地方秋禾被災照例蠲免又奉
旨據寧遠大將軍岳鍾琪奏稱自西安起程歴西鳳平臨
以至甘凉等處小民承辦軍需莫不踴躍懽呼趨事赴
公争先恐後而靖逆衞屯民於應辦草束之外情願另
備餘草運赴大東渠站所堆積以佐軍需等語靖逆遠
處邊外人民無幾而自備割運草束輸力效誠可見師
以義行統領大臣又能令承辦軍需各員無絲毫扣尅
是以輿情鼔舞相率辦公朕心深為嘉悦著將靖逆庚
戌年應徵正糧馬糧四百六十六石零大草五千三百
八十八束全行蠲免以示加恩邊民急公之至意又
上諭年来用兵西藏剿撫苗蠻及目今辦理軍需一切皆
動支公庫而糧餉轉輸不無資于民力朕心深為軫念
是以降旨將甘肅四川雲貴廣西五省庚戌年地丁錢
糧全行蠲免查甘屬之河西四府如寧夏西寧及甘凉
肅以至嘉峪關外之靖逆赤金柳溝等衞所歴来額徵
俱係糧料草束與各省額徵折色無異今當用兵之際
雖絲毫不𣲖及民間而黎民踴躍急公之意大將軍岳
鍾琪屢次奏聞甚屬可嘉應將額徵本色加恩豁免以
示惠愛邊民之至意著戶部即行查明具奏查甘屬之
靖逆衞庚戌年應徵糧四百六十六石零草五千三
百八十八束已奉
上諭全行蠲免其河西之甘州凉州寧夏西寧及肅州道
屬以至赤金柳溝各衞所庚戌年共應徵糧三十五
萬六百五十五石二斗四升零草四百七十五萬二
千三百六十九束應悉行豁免
八年奉
上諭甘肅地方雍正八年地丁錢糧前已降旨蠲免其河
西四府州縣暨各衞所額徵糧料草束又經一體免徵
朕念新歸内地番民嚮風慕義願附版圖其地畝額徵
本色糧草與河西等處賦税相同亦應一體蠲免俾令
同霑恩澤著將雍正八年河東之河州廳應徵番糧一
千三十一石零洮州衞應徵番糧三百一十六石零歸
德所應徵番糧一百六十三石零河西之西寧府屬應
徵番糧一萬五百四十二石零凉州府屬應徵番糧二
十七石零草一百九十七束零俱加恩蠲免該督撫即
督率所屬有司敬謹奉行俾番民均霑實惠特諭
九年奉
上諭朕思惠養黎元之道莫先於除賦蠲租使萬姓均霑
恩澤是以數年来寬免各省之額徵以為阜民足食之
計者難以枚舉而該省之人民果能抒誠慕義宣力急
公朕尤嘉其人心風俗之淳良而屢沛恩施於常格之
外也陜西甘肅二省經理軍需數年矣凡米糧芻牧之
屬及車馬牲畜之𩔖皆動支公帑銀兩備辦一絲一粟
不使擾民此中外臣民所共知者然朕每念地方既有
軍務縱不取辦于民財未嘗不資藉於民力而陜甘二
省之人民踴躍趨事其心甚為可嘉年来已屢降蠲賦
之旨兹特再沛恩膏將雍正九年西安所屬額徵地丁
銀蠲免十分之三共計銀四十七萬九千九百兩零甘
肅所屬額徵地丁銀二十八萬二千二百兩零全行蠲
免該督撫等可轉飭所屬有司仰體朕心敬謹奉行務
令閭閻均沾實惠並將此旨刊刻頒布俾深山僻壤之
民共知之特諭
甘肅通志卷十七
