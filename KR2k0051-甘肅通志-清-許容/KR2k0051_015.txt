甘肅通志卷十五
水利
畎澮時濬土多沃壤川源既滌畆盡膏腴相其流泉
度其原隰因地之宜順水之性修復渠堰節宣蓄洩
俾灌溉有資農事首務志水利
臨洮府
洮河渠新渠在狄道縣北六十里雍正三年新開
灌新店子田一百頃北流二十里至古城兒灌田
二百頃又北安家河李家灣水溝靈石寺八哈斯
一帶俱開渠灌溉
三岔河在狄道縣西北十里自河州界流至野門
口灌田百餘頃
柳林溝水在狄道縣北四十里由七十里至好水
溝入洮河灌地一頃餘
牛頭溝水在狄道縣北六十里至朱家溝灌田三
十頃
唐古泉在狄道縣南二十五里由清水渠至番城
灌田二百餘頃
阿干河在蘭州西南四十里源出馬銜山自分水
嶺分為二南流金縣為浩亹水北流蘭州經阿干
峪為阿干河由龍尾山麓分一渠灌州東南北田
園並入城内由古峯山麓分一渠灌州西田園
五泉水在蘭州南臯蘭山下有泉五眼泉流成溪
至南園灌田二十餘頃
黃峪溝水在蘭州西七里筍羅溝在州西南六
里大小金溝在州西二十里東柳溝在州東
三十里西柳溝在州西五十里以上五水俱資
灌溉共計三百餘頃
萬眼泉在州東北三十里沿河諸山巖間湧泉甚
多可資灌溉
黃河水在蘭州城北横流東西兩灘為翻車導引
灌田自州人段續始
大峽河在金縣西南源出馬銜山至馬家溝分流
夾城南曰浩亹北曰神濟兩河可灌田一十餘頃
龕峪河在金縣南十五里北入浩亹河可灌田三
頃餘
官溝水在金縣南分馬家溝水由長川入城可灌
田園
新添溝水在金縣南分馬家溝水灌大峽口田地
大夏河在河州南
國朝康熙六年郡人自西古城引大夏水至十里屯三十
里開渠灌田無數年久廢壊康熙四十三年監督
同知郭朝佐知州王全臣重修並引水入城居民
利便
洪水河在河州南頗資灌溉
老鴉山口水在河州西自土門關口至九眼泉有
古渠明成化癸卯守備康永設具編次人戶輪流
灌溉開壩百五十里灌田千頃田間水道周流不
息民咸利焉年久湮廢隆慶四年參將張翼知州
聶守中開渠䟽通上下百十里兩岸共植木二千
本後渠壩衝壊萬歷壬寅知州陳文焯新開長渠
自焦家壩入九眼泉三十里灌溉如故
漫灣水渠在河州西南明永樂間都督劉釗創開
知州陳文焯重修灌田百餘頃
鞏昌府
渭水在隴西縣北宋熙寧八年秦鳳提點鄭民憲
自通遠軍熟羊砦導渭河至軍溉田引流入城分
東西南北四池以資汲取又有頭渠在縣西十五
里引渭水至下中川澆圃轉磨二渠在縣西教場
西引渭水至下川澆圃轉磨三渠在縣西三里岳
家墩引渭水至城東角澆圃轉磨上下四十里皆
引渭灌溉下流仍入渭
永利渠在縣西三十里明萬㦄間開引科羊河水
入府城以資汲取為民永利
粟水在縣東南由南門引入城以給民用
西河在安定縣西南六十五里源出甸子川東北
流遶城西又東會於東河東河味苦亦曰苦水西
河味甘亦曰甘水二水交流東西二十里南北三
十里其間通渠流水以資灌溉物産繁甚寔為民
利
得羅川在安定縣西南二十里土脉肥饒灌田千
畆
甜水河在通渭縣七里引流入城歲久湮塞明嘉
靖中築堤數十丈復引入城由西北出灌溉取汲
至今民頼其利
錦雞峽水在通渭縣西二十里可資灌溉
龍尾溝水在通渭縣南十里可以溉田
華川在通渭縣西八十里四圍平坦草茂水清明
置安定苑於此為牧圉之所隸苑馬寺
漳河在漳縣南自三岔引水通渠灌田三十里
壤泉在會寧縣北四十二里又有紅柳泉在會寧
縣北二百里皆可灌溉
米家峽河在會寧縣南六十里□岔河在縣南松
樹岔河在縣東三十里響河在縣東一百里四水
味甘居民資以灌汲
通濟渠在伏羌縣西一十里自延泉舖引渭水穿
城至東川復入於渭東西灌地四十餘里又於城
内修官磨一輪官民便之
陸田渠在伏羌縣西二十里引渭水至邑北安元
川灌地二十餘里以上二渠俱明知縣王珣剏開
廣濟渠在伏羌縣西中川十五里引水至邑南黃
羊堡灌地二十餘里
惠民渠在伏羌縣西引朱圉河至邑東石人川灌
地三十餘里明知縣王從善開
寧遠縣東路紅峪溝舊水渠灌田二里廟峪溝水
渠灌田三里野南溝舊水渠灌田三里新渠
一道灌田三里樂善河渠灌田十五里龍泉
堡水泉渠灌田三里渭水舊渠灌田五里䃰
石川大佛峽舊渠灌田三里䃰石川新渠灌田
二十里屈家橋渭水新渠灌田五里木林峽
新山水渠灌田二里高橋舖渭水新渠灌田二
十里蓼川舖河新水渠灌田五里
按縣志寧遠縣東路舊有十三渠今縣東南川渭
水通渠自城東北祭祀壇入渠經廟峪河灘陳家
門紅溝鄧家川等處至高橋舖共灌二十里闊三
二里不等是舊志十三渠所稱紅峪廟峪渭水屈
家高橋五渠寔止一渠也或當時随地開濬其後
引而通之耳
寧遠縣西路脫篆川渠灌田五里大人溝渠灌田
五里遮陽口渠灌田五里魯寺觀渠灌田六
里湫子坪泉渠磨渠灌田五里盤谷川渠灌
田五里硤龍坪山水渠灌田五里納泥古蹟
山水小渠灌田五里磨石峪古蹟山水小渠灌
田五里鴛鴦舖舊唐渠灌田五里廣吳舖渠
灌田三里山丹舖渠灌田十里坡崙溝山渠
灌田二里杜家馬鬃河新水渠灌田五十里
右寧遠縣西路十四渠按縣志明萬歷間知縣鄒
浩東路開五渠西路開二渠餘失考
桃花峽水在寧遠縣北五里見資灌溉
古流泉水一在寧遠縣東一里山畔石中瀉出為
瀉泉一在縣西南百步平地湧出為湧泉俱引流
北注渭水資民灌汲
九龍泉在西和縣西北居民引以灌溉官泉去
縣百步許亦資灌汲之用
黃河在靖遠縣城北一里沿河上下多製水車開
渠引水以資灌溉
黃河堰在靖遠縣北唐刺史安敬忠築以捍河流
小水在靖遠縣達喇齊堡西南五里屈吳山麓溉
田十餘頃
瓦窑水在靖遠縣達喇齊堡南三里引渠資灌
西泉在靖遠縣達喇齊堡西一里注則為湖引則
灌田
東泉在靖遠縣達喇齊堡東二里其泉清冽灌田
數十頃出各種果𬞞花草
楊稍兒水在靖遠縣東二十五里山澗泉泓數十
引灌園圃又南三里朵兒泉引灌𬞞果又東五里
泖孩泉又東十里磨合泉衆泉合流引灌園林茂
盛又東北三十里房家溝泉朱家泉俱䟽渠引流
資灌田圃
紅柳泉在靖遠縣北三十里資灌溉
陡城水在靖遠縣北七十里一名萬馬泉謂可以
飲萬馬不竭也泉水引灌田百餘頃
西川水在岷州西䟽渠灌西川地三十里
疊藏河在岷州東引渠灌近城東南川地及教場
地
三眼泉在西固城北三里石厓孔中湧出近城俱
賴此灌溉
平凉府
涇河在平凉縣城西二支合流至城西北一里源
出笄頭山下隂䟽為中内外三渠陽亦一渠東西
二十里分流溉田
浚谷水在平凉縣東郭源出小谷谷高數丈縣南
諸山泉流滙焉自西而東三十里北流入涇東西
溉田各里許山水暴漲則盈溢為患
岨谷水在平凉縣東二里東南山泉所滙流八里
入涇亦可溉田自此以東南北山谷之水咸入涇
民以利灌汲多負水以居
利民渠在平凉縣城東五里即清水河明成化末
䟽為利民渠東逹十里舖越大坌河至白水凢南
來水咸滙之以溉民田又東入涇州界志云利民
渠引涇水連亘二百里至涇州東分渠六十二道
灌田三千餘頃
暖泉在平凉縣城北郭即古柳湖泉東流過萬竹
園溉地三里許
横河在平凉縣西五十里又有胡盧河本名蔚茹
水在府城西南以上二水皆可資灌溉
汭水渠在崇信縣北一里唐李元諒䟽渠引汭水
蒔荷畜魚民享其利今渠尚存
新柳灘在崇信縣西北一里汭水之濱其水自高
而下可引為渠順治中知縣武全文開陂塘䟽水
渠教民種稻上自銅城下迄于家灣四十餘里稻
畦相望
四峪水在崇信縣南縣志赤城南三十里有龍峪
西南八十里有神峪又十里有九峪又新窑二水
之交曰對峪四峪之水滙而成川可資灌溉
汭水源出華亭縣東南北二源會於仙姑山東麓
地峻流駛居民治為輪磨明嘉靖三十四年知縣
王官取仙姑東麓之石遏汭半流使東為渠在縣
西北引汭水穴城而入經縣治東放之學宮為泮
水注東郊灌溉民田謂之惠民渠
武村水在華亭縣南十里策底水俱在華亭縣北
三十里北河在縣北一里以上諸水可資灌溉
甜水河在固原州紅古城西二十里味甘可飲便
於灌溉居民引以種稻
朝那湫有二一在固原州東十五里土人謂之東
海一在固原州西三十里土人謂之西海二水合
流明正德十年以城中井水鹹苦導自西門入城
環流内外以資汲溉公私便之
南川一在固原州東六十里曰大南川一在州東
南五十里曰小南川又乾川在固原州東南一百
六十里三水俱可資灌溉
百泉溝在涇州西三十五里泉眼百餘溢竇而出
下流入涇四時不竭民資灌溉
按涇汭二水至涇州合流但灘高流駛不能引以
為利民間所資以溉田者乃在陂澤源泉其清渠
舊有六十四道溉田三千餘頃
蒲川水在靈臺縣南涇汭下流山溪多泉可資灌
溉
後溝河在靈臺縣東北水味清甘一邑汲飲
興隴渠在静寧州西明成化間知州祝祥于東郊
引上硤水䟽渠為水輪以資利用萬歷間州判楊
守約又分開數渠州郊水輪凡十許餘流灌溉𬞞
圃自城東遶城西入河長堤一帶後故道久湮康
熙五十四年知州黃廷鈺於仁當垂家二川各開
渠築壩盡引河水入渠蓄洩䟽濬由城西遶南又
十里許逹于河名曰興隴渠灌田數百頃
暖水河乾磑川俱在静寧州東激磨不凍旁溉田
圃民咸利之
湧泉在静寧州南冬夏不涸灌溉園𬞞以資民用
官泉在隆德縣城内治東儒學南二十步深丈餘
水甘四時不涸居民資汲
小水泉在隆德縣城内儒學西居民資以灌溉
慶陽府
東河水在安化縣城東又西河水在城西自環河
流入逕城下合下馬汀會於東河南流至合水縣
滙馬蓮河又南流入寧州北坌河東又黑水河在安
化縣西一百二十里以上諸州可資灌溉
華池水在合水縣東北一百里又有玉梅川在合
水縣東七十里又有北川在合水縣東一里會於
建水西南入馬蓮河以上諸水可資灌溉
環江在環縣西一里又安塞川在環縣東四十里
又合道川在縣西八十里七里溝在縣東七里又
甜水溝鴛鴦溝佛堂溝俱在縣西可資灌溉
真寧河在真寧縣南十里又小河在縣東馬槽溝
在縣北俱可灌汲
馬蓮河在寧州西二里又九龍川在州東一百二
十里流入馬蓮河又大小延川在州東以上諸水
可資灌溉
甘州府
千金渠在張掖縣西引羌谷水溉田
甘泉在張掖縣城南門内北流出城引以轉磑
紅沙渠灌田一十三頃仁夀渠灌田一十七頃
回回壩渠灌田一十七頃老人渠灌田二十五
頃以上諸渠俱引泉水義德渠灌田三十八
頃無虞渠灌田一十三頃童子寺渠東渠灌
田四十八頃西渠灌田三十四頃黑城東渠
灌田八十一頃西山渠灌田二十六頃獨泉
渠灌田六十九頃紅崖壩上壩灌田五十二頃
下壩灌田三十四頃東泉渠灌田三十餘頃
以上俱在張掖縣東
陽化西渠灌田四十三頃陽化東渠灌田三十餘
頃宣政渠灌田二百三十頃大慕化西渠灌
田六十頃大慕化東渠灌田八十頃小慕化
上壩灌田二十頃小慕化下壩灌田二十七頃
馬蹄渠灌田四十頃虎剌孩西渠灌田二百四
十畆虎剌孩東渠灌田一百頃以上諸渠俱
引山水洞子渠灌田二十三頃鹿溝渠灌田
一十四頃以上二渠俱洪水河流卓家渠灌
四一百五頃古浪渠灌田三百九十二頃小
滿渠灌田三百五十餘頃大滿渠灌田八百五
十頃馬子渠灌田二百十餘頃洞子渠灌田
五百餘頃以上俱黑河水洪水頭渠灌田一
百七十五頃二渠灌田八十二頃三渠灌田
一百三十頃四渠灌田一百二十頃五渠灌
田六十三頃六渠灌田一百六十頃梁園堡
新渠灌田一十八頃以上俱在張掖縣南
官渠灌田二百二十八頃沙子渠灌田五百八十
二頃小沙子渠灌田三百九十頃龍首渠灌
田四百餘頃二壩河西渠灌田八十頃三壩
屯田渠灌田六十頃四壩舊站渠灌田四十五
頃迓剌渠灌田五十畆西洞渠灌田二十五
頃磁窑渠灌田七頃小彩竹渠灌田一十三
頃白集渠灌田三十頃巴乞兒祁渠灌田八
十頃宿嵬渠灌田二十頃永濟渠灌田一百
一十一頃鋪家渠灌田三十二頃大葫蘆灣
渠灌田三十二頃小葫蘆灣渠灌田一十頃
塔兒渠灌田一十三頃德安渠灌田一十五頃
早兀剌渠灌田三十九頃五眼泉渠灌田二十
頃九眼泉渠灌田一十七頃鴨子渠灌田七
十六頃委的渠灌田七十頃野猪渠灌田一
十六頃撫彜渠灌田一百頃寧西渠灌田二
十六頃滅烈渠灌田一百二十五頃下漚波
渠灌田六十七頃名麥渠灌田八十一頃倪
家渠灌田三十頃上漚波渠灌田二百二十六
頃以上俱在張掖縣西
城北渠灌田一百七十三頃阿薛古渠灌田一百
五十頃昔剌壩上壩灌田五十七頃下壩灌
田四十頃板橋渠灌田四十六頃七十二戸
渠灌田五十頃以上俱在張掖縣北
草湖泉在張掖縣西南張掖河兩岸多生蘆葦每
年收草百餘萬束可以飼馬
南草湖渠在山丹縣南一里周九里灌田四百餘
頃
西草湖在山丹縣西十里周七里中皆蘆葦分灌
民田
暖泉渠在山丹縣東南四十五里平地湧泉二穴
沍寒不凍溉田百七十頃
洪水河壩渠灌田七十六頃二壩渠灌田一十六
頃三壩渠灌田一十八頃四壩渠灌田七頃
無虞山口渠灌田一十九頃紅崖子渠灌田十
頃寺溝渠灌田三十七頃童子寺東渠灌田
三十四頃童子寺西壩灌田九十五頃大黃
山壩灌田九十頃獨泉渠灌田二十七頃木
溝渠灌田五十七頃白石崖渠灌田三十九頃
以上俱在山丹縣南
凉州府
金塔寺河壩渠在武威縣南五十里水源由天梯
山金塔寺山口流出自城西南分流延六十餘里
分左右兩派共一十五壩引以灌田八百餘頃
雜木口澗壩渠在武威縣南五十里由天梯卯藏
山雜木寺口流出自城南五十里流入沙河延七
十里共九壩一溝分引灌田一千五百餘頃
大七渠在縣南與雜木渠同口共十七溝二寨一
壩分引灌田
永昌渠在武威縣西七十里由天梯白嶺山西把
截口流出入於土彌干川自城西南五十里流入
昌隆舖分為六壩灌田一千四百餘頃
懷安渠在武威縣西與永昌渠同口共四堡一寨
五壩分引灌田河南壩沙河堡水源出永昌山
分使永昌縣蹇占口山水
黃羊川壩渠在武威縣東南一百七十里由黃羊
山張義堡口流出入於黃羊川延流大河驛東凡
四十五里分七壩分引灌田四百八十餘頃沙
溝水源出黑水腦引以灌田䨇塔所下五壩水
源出古浪山分使古浪縣山水灌田
按武威水利區分六渠山泉不一其泉水壩每渠
之末不過數溝每溝各有泉腦各有溝道定以晝
夜日時循環灌溉但潦則水溢旱則水弱借力於
山水者居多其山水皆發源於天山洩尾於沙河
沙河為衆水會歸天山乃羣山總名凉地早寒壑
多宿冰巖皆積雪山中深險之處雖盛夏亦寒而
山之上下有原泉常混混不竭其泉源由天梯山
南把截口而出者為金塔寺渠由雜木山口而出
者為雜木口渠為大七渠由白嶺山口而出者為
永昌渠為懷安渠由黃羊山口而出者為黃羊川
渠以地氣而論望其冬月多雪則雪積而水源裕
春日多晴則凍解而水流行夏秋多雨則雪消而
水勢長倘雨澤愆期其渠頓涸故俗傳官斯土者
歲以天山之祭禱為先務焉
蹇占口渠在永昌縣東三十里亦名澗水源出雪
山東北流經蹇占山口共分九壩三溝流灌民田
水磨川渠在永昌縣西南二十里發源鸞鳥山之
平羌腦兒都山口會考來河暖泉東北流入水磨
川東共分六壩冬夏不竭轉磨溉田其利甚溥
暖泉壩城西三十里獨為一渠
牧羊川渠在永昌縣北三十里自金川發源入水
磨川遶流城北共分四壩流灌民田
大河口渠在永昌縣西南水源甚遠共灌五壩必
頼冬月雪盛至夏凍消水盈旱則勢弱流竭土人
謂西五壩為山水田
五顆樹渠在永昌縣東北計灌十堡四壩與武威
接壤舊為沃土
大河在鎮番縣東南二十五里其源有二一為石
羊河發源于凉州城西北清水河灘之尾海藏寺
一為洪水河發源于凉州城東北高溝塞頭墩營
東邊外由五墩斜入邊内至蔡旗堡河口入石羊
河總會為大河自重興黑山堡亂山窩新溝為上
壩下至頭壩大二壩更名小二壩四壩為下壩俱
於此河分水灌田蔡旗堡野猪灣上下皆分灌
於永昌之烏牛壩
板槽壩在古浪縣西北二里暖泉壩在縣東北五
里俱引城西高崖泉水分流灌田
大河上頭壩在古浪縣東北三十里北三十里為
三壩又北四十里為四壩西三十里為西壩西北
二十五里為包垉壩北三十里為五壩俱引河水
開渠灌田
土門暖泉壩在古浪縣土門城南十里引流暖泉
水轉磨灌田頭壩二壩東溝二壩西溝新河壩
俱自古浪河縣北分渠遶七十里引以灌田
大靖教場壩在古浪縣大靖城南源自湖灘泉出
引以灌田大河壩長嶺壩山泉壩俱發源於不
毛山後由酸茨河北流百里至靖城南二十里硤
門下始分河引以灌田
高崖泉在古浪縣西二里水自崖下湧出流於西
南可用轉磨灌田
莊浪河在平番縣西門外發源於烏稍嶺由鎮羌
河腦流入河西渠八一渠流二里溉田四頃二渠
流十二里溉田四十一頃三渠流十二里溉田二
十五頃四渠流十里溉田三十五頃五渠流八里
溉田二十二頃六渠流七里溉田三十二頃七渠
流十五里溉田十七頃八渠流十里溉田六十七
頃河東渠九一渠流五里溉田十一頃二渠流二
十里溉田四十三頃三渠流十五里溉田二十二
頃四渠流十五里溉田二十三頃五渠流十五里
溉田四十頃六渠流二十里溉田三十頃七渠流
二十里溉田五十二頃八渠流十里溉田十二頃
九渠流十里溉田二頃
大通渠在縣西一百二十里大通堡引大通河水
河西一渠行二十五里溉田三十五頃河東一渠
行七里溉田七十七頃二渠行三十里溉田二十
頃三渠行五十里溉田十一頃
岔口渠在縣西北七十里岔口堡引莊浪河水西
山二渠一渠行十里溉田四頃一渠行三里溉田
一頃東山三渠一渠行九里溉田八頃一渠行七
里溉田七頃一渠行五里溉田五頃
武勝堡渠在縣西北三十里一渠自西石嘴大河
引水行五里溉田五頃二渠自小川兒河源内引
水溉田七頃
苦水堡河東渠引莊河水城北渠三道城南渠二
道共溉田七十七頃
寧夏府
惠農渠在寧夏縣葉昇堡東南雍正四年
皇上軫念寧夏邊陲查漢托護地方漢唐二渠餘波所不
及遂為荒野
特命侍郎通智單疇書相度土宜形勢以黃流自青銅硤
口而下分流至此足溉數萬頃之田於陶家嘴南
花家灣為進水口開大渠三百里建進水正閘一
曰惠農閘建退水閘三曰永護曰恒通曰萬全設
永泓永固暗洞二以通上下交流設彙歸暗洞一
以接漢渠餘水正口加幫石囤頭閘豎造石橋建
尾閘以蓄洩之累石節以鞏固之大渠口以東俱
引灌大渠水其西岸不能歸暗洞之小退水特留
獾洞放之大渠絶無漲漫之患任春葉昇二堡為
往來孔道於正閘覆造橋房沿渠之橋二十有二
西河之橋十六行旅往來賴以普濟其枝渠四逹
長七八里以至三四十里者百餘道均作陡口飛
槽二萬餘頃良田無不霑足於渠之東築長堤三
百二十餘里以障黃流泛溢於渠之西䟽通西河
舊淤三百五十餘里以瀉漢唐兩渠諸湖减水各
閘渠堤兩岸夾植垂楊盤根可固湃岸取材可供
歲修至於東北隅一帶地廣土沃改六羊河為渠
百餘里以佐大渠所不及建縣城二一在田州塔
南為新渠縣一在省嵬城西為寳豐縣設官吏建
學校置營汛移市口於石嘴以便漢夷建城堡於
山後以資守禦蒙
皇上特頒帑金數十萬兩為物料工匠之用招徠耕種之
資向之曠土今為樂郊億兆歡呼趨附闢田園葺
廬舍勤耕鑿
欽錫嘉名曰惠農渠誠萬民世享之業也
漢延渠一名漢渠在寧朔縣東南引黃河水入渠
遶城自東而北流十二里至漢壩堡設石閘四空
正閘外又設退水石閘三道水小則閉各閘使水
皆入渠水大則開閘以洩之渠長二百三十里經
寧朔寧夏東界而北溉田三千八百九十餘頃合
惠農渠明寧夏道汪文輝修葺
國朝順治十五年廵撫黃圖安重修康熙四十年河西道
鞠宸咨補修雍正九年重修
夏人呼堤壩為湃黃河自出青銅峽以來有支流
五道漢延渠横截第五道之支流渠口築湃曰石
子湃乃截流之湃河水泛漲時内外波濤勢險此
湃最要又有蔣淮湃王峴湃俱漢渠迎水湃並同
石子渠底開暗洞三一在魏信堡一在張政堡一
在王澄堡溉田之餘水歸於各湖湖滿則溢故設
洞以洩之明同知王三鍚甃張政堡洞以石康熙
五十一年同知王全臣重修各洞皆甃以石漢
渠東岸支渠水磨三水渠任春果子渠五道渠大
營後渠小營後渠大小邊渠大小高渠南毛渠北
毛渠中渠别渠王家渠果園渠胡家渠共十四道
西岸支渠小南渠新渠舒渠回渠小高渠吳家渠
沙渠小營渠䨇渠四渠四號渠廟兒渠六號小營
渠翟家渠共十四道兩支渠陡口共計三百六十
九道每年四月開水必自下而上澆灌田畆官為
分俵諸渠同
唐來渠一名唐渠在寧朔縣西據漢延渠之上三
十里黃河出青銅峽東北流渠口即於峽之盡處
開鑿引水遶城自西而北行二十里至唐壩堡設
閘六空(西四空為唐渠東二空為貼渠)舊皆以木為之明汪文輝
始易以石駕橋構宇其上至今為利正閘外亦設
退水石閘三道渠長三百二十里經寧朔寧夏平
羅縣界溉田四千八百餘頃零明汪文輝廵撫李
虞䕫修葺閘口
國朝康熙四十八年同知王全臣於倒流河增建退水閘
雍正九年重修
唐來之貼渠與唐渠同口異閘溉唐渠東岸地之
最高者至郭家寺分二稍一至陳俊堡長四十里
一至蔣鼎堡長五十里貼渠素被河水浸囓昔人
築張貴湃以護之歲費修理康熙四十七年都司
王應龍於河水從入處築湃曰馬關嵯水遂不入
張貴湃可以不修唐來東岸支渠丁王渠蘆葉
渠羅家渠五道渠大新渠大沙渠紅花渠引水渠
塔渠亦的小新渠撒延渠張亮營後渠言剛渠新
北高渠王家渠共十五道西岸支渠杜家渠他他
渠吳渠良田渠曹家渠于良楊召渠阿里八字渠
掠米渠滿達喇渠羅哥渠即里白塔渠大小高渠
高榮果子渠陳家渠閘渠張林渠屠家渠共十七
道兩支渠陡口共四百三十六道又明永樂間
總兵何福以寧夏城中地鹻水鹹於西北正南開
竇鑿小渠二道引唐渠水入城又於東南開竇鑿
小渠一道引紅花渠水入城以資灌溉汲飲
大清渠在寧夏府漢唐二渠之間其渠距漢渠口
五里引黃河水北流七里至陳俊堡設石閘二空
即名大清閘閘外設退水閘三道又於大清閘後
建過水筧一道以木為之横架渠上以渡貼渠之
水渠長七十五里餘經寧朔寧夏二縣界溉田一
千一百二十餘頃零合唐來渠康熙四十八年同
知王全臣創開並於本渠宋澄堡大清堡底建暗
洞雍正九年重修東岸支渠魏家渠鴨子渠長
行渠臺埧渠王渠大小邊渠董渠召名高渠紅廟
渠西岸支渠地八渠姜家渠曹家渠羅家渠蔣家
渠李家渠
河忠堡渠在寧夏縣東南去靈州五里渠受漢
延渠之水順治初因黃河衝囓靈州乃於西岸挑
溝以洩其勢後竟成河而河忠堡遂在河中矣有
小渠二沿長十餘里溉田三十餘頃係堡民所自
開每歲春工官為董率之
漢書太初三年夏四月遣光禄勲徐自為築五原
塞列城西北至盧朐後遂名為光禄塞則寧之光
禄渠應屬自為所開濬又後漢書西羌傳順帝永
建四年尚書僕射虞詡奏復朔方西河上郡廼使
謁者郭璜激河浚渠為屯田省内郡費億計則寧
夏之渠應是東漢郭璜復浚者也唐渠意亦即漢
故渠而復修之者唐書李聽節度靈鹽境内有
故光禄渠廢久聽復開决以溉田是聽所開亦漢
故渠也又吐魯番傳載馬重英寇靈州塞漢御史
尚書光祿渠則三渠皆為漢渠無疑又後魏刁
雍為薄骨律鎮將請自富平西三十里有艾山鑿
以通河作渠溉田按富平即寧夏城今城西三十
里有廢渠疑即艾渠也又唐書吐蕃寇靈州郭子
儀敗之七級渠宋劉昌祚圍夏城夏人决黃河七
級渠以灌營元和志言千金陂在靈武縣北四十
二里漢渠在縣南五十里從漢渠北流四十里始
為千金陂舊志謂虞郭濬於東漢李楊濬於唐宋
則史有可考者又按唐漢二渠其來久遠朔方
志謂肇自董文用郭守敬所開導授民者非也董
郭皆元人其時二渠湮塞二人者因舊蹟加之䟽
濬耳
清塞渠在平羅縣五墩左右受唐來渠水長六十
七里溉田一千八百餘畆東西兩岸共支渠陡口
二十二道康熙五十三年同知王全臣千總李朴
創開
美利渠在中衛縣引黃河水入渠舊自石龍口尾
達勝金關曰蜘蛛渠明嘉靖間改濬易名沿長一
百二十里溉田七百三十頃康熙四十年副將袁
鈐開壩疊埂四十五年西路同知高士鐸鳩工加
鑿渠口砌石成湃水乃通利
貼渠在中衛縣即中所渠也改築渠口設減水壩
二道埂一道沿長七十里溉田五百餘頃
北渠在中衛縣鎮靖堡沿長五十里溉田一百四
十餘頃
新北渠在中衛縣鎮羅堡舊皆荒灘土人穿渠引
黃河水自堡東北至勝金關沿長三十里溉田一
百頃
勝水渠在中衛縣勝金關下沿長五十里溉石空
寺堡中分支渠溉永興堡又張義堡舊渠坍壊亦
接用此渠之水三堡共溉田三百餘頃
順水渠在中衛縣棗園堡沿長七十里溉田二百
六十頃
常永渠在中衛縣鐡筒堡沿長三十里溉田四十
九頃
石灰渠在中衛縣廣武堡自鐡甬碾盤灘起至五
塘溝止長五十七里溉田一百二十七頃以上
七渠俱在河北
七星渠在中衛縣黃河南沿長百餘里溉新寧安
威武鳴沙三堡田五百餘頃中衛諸渠美利之外
惟此最大由來久遠工費視他渠亦倍同知高士
鐸添石渠口創流恩鹽池二閘蕭家溝馮春溝暗
洞二道渠始流通不受山水衝淤
柳青渠在中衛縣舊寧安堡地宜枸杞資渠灌溉
羚羊夾渠在中衛縣宣和堡長四十餘里溉田二
百餘頃康熙十五年創開
羚羊店渠在中衛縣永康堡渠逼山趾常有山水
衝决之患康熙四十七年同知高士鐸設暗洞一
道渠始不淤
羚羊角渠在中衛縣常羅堡渠舊溉田七十三頃
通畸渠在中衛縣張恩堡渠長三十里溉田七十
八頃以上各渠俱在河南
秦渠在靈州一曰秦家渠相傳創始於秦引黃河
水南入渠口設閘二空曰秦閘沿長一百五十里
溉田一千三百頃零渠尾洩水者曰黑渠閘前此
每歲修築徒應故事康熙(缺)年參將李山重
修以石甃底長百餘丈歲省夫役木植不可勝數
漢渠在靈州一曰漢伯渠相傳創始於漢其渠口
即在秦渠上流青銅峽之麓沿長八十里溉田一
千三百頃入渠口亦設閘二空曰漢閘秦漢兩閘
明初始易木以石其後河勢日下二渠常苦無水
康熙四十五年中路同知祖良正改建兩閘其底
較深六尺䟽濬渠之上下深亦如之又增長兩渠
之迎水湃水乃足用先是漢伯渠苦無出洩腴
田皆成巨浸明河東道張九德創開蘆洞長十三
丈五尺高廣各三尺五寸自秦渠北岸抵窑橋䟽
溝三十里洩水入河復故田數百頃歲久淤損其
秦渠東岸一帶二十餘里每受山水之害渰沒田
房康熙五十二年同知祝兆鼎重修
光禄渠在靈州東漢開久廢唐李聽為靈州長史
引渠溉田千頃以省轉餉
薄骨律渠在靈州南六十里溉田千餘頃
七級渠在靈州南溉地千頃唐吐蕃寇靈州郭子
儀敗之於七級渠
特進渠在靈州西唐長慶四年開溉田六百頃
昌潤渠在新渠縣東四十里雍正四年
欽命侍郎通智單疇書經營查漢托護地方開大渠以資
灌溉築長堤以障狂瀾引黃河支流六羊河水入
渠培湃岸之傾圮濬河流之淤塞渠口建正閘一
曰昌潤閘外設退水閘曰清安以瀉水内設退水
閘曰清暢以分水使不至於漲溢分列支渠二十
餘道復設逼水閘三曰永惠永潤永屏以束水使
其仍由故道以入於河設橋於渠上以通耕牧往
來栽柳於渠旁資其根力以固湃岸大渠以東易
畜牧為桑麻者三百餘里
欽定名曰昌潤渠渠之兩旁良田萬頃比戸千家為萬年
之樂利云
西河在寳豐縣西三十里惠農漢唐諸渠並湖水
由此入黃河
西寧府
伯顔川渠在西寧縣西六十里即西川河分渠有
九共灌田五百四十七頃餘
車卜魯川渠在西寧縣西北九十里即北川河分
渠有十共灌田五百七十七頃餘
那孩川渠在西寧縣南即南川河分渠有五共灌
田二百八十四頃餘
廣牧川渠在西寧縣北八十里一名沙塘川一名
東川分渠有四共灌田一百五十頃餘
乞荅真渠在西寧縣東南二十里灌田四十五頃
餘
哈剌只溝渠在西寧縣東五十里灌田六十二頃
餘
大河渠在西寧縣東北九十里灌田一十二頃餘
季彦才溝渠在西寧縣東南五十里灌田五十四
頃餘
觀音堂溝渠在西寧縣東北十里分渠有二共灌
田一百三十八頃餘
紅崖子溝渠在西寧縣東七十里灌田七十二頃
餘
把藏溝渠在西寧縣東八十里灌田六十九頃
壤吃塔溝渠在西寧縣東南一百里灌田五十二
頃
西蕃溝渠在西寧縣東一百三十里灌田五十三
頃
撒都兒溝渠在西寧縣東北一百二十里灌田五
十九頃
河北渠在碾伯縣北西寧河自硤口流入縣境東
至下川口開渠灌田共一十六道上水磨溝渠
一道灌硤口堡及硤灣田畆楪兒溝渠一道灌
旱庄羊圈上溝田畆大河渠二道灌旱庄羊圈
杏園兒下溝田畆西弩木溝渠一道灌本溝及
達子灣田畆勝番溝河西渠二道灌本溝及大
小古城在城田畆大河渠一道灌大小古城河
灣田畆勝番溝東渠二道灌本溝及水磨營田
畆土官溝渠一道灌本溝田畆羊官溝渠一
道灌本溝及羊官石嘴二堡上溝田畆大河渠
一道灌羊官石嘴段舖司下溝田畆東弩木溝
渠一道灌本溝及高廟長樂二堡田畆下水磨
溝渠一道灌本溝及旱地灣老鴉堡上溝田畆
大河渠一道灌老鴉及硤波灣田畆
河南渠在碾伯縣南開渠灌田共一十四道高
店溝渠一道灌本溝及高店堡上溝田畆大河
渠一道灌高店下溝田畆硤關大河渠一道灌
瑪哈喇舖深溝河灣田畆馬哈剌溝渠一道灌
瑪哈喇舖深溝堡上溝田畆峰堆溝渠一道灌
本溝及七里堡田畆大河渠三道灌七里小店
二堡田畆蒙都溝西渠一道灌本溝崗子營及
小店堡番糧田畆蒙都溝東渠一道灌本溝及
湯官營田畆䨇塔溝渠一道灌本溝及䨇塔營
一帶田畆大河渠一道灌䨇塔營下溝河灣田
畆虎狼溝渠一道灌本溝及洪水店田畆大
河渠一道灌阿巒堡上下溝田畆
山南堡渠在碾伯縣東南古鄯城一帶共渠八道
米列溝渠一道灌路家堡李二堡及本溝田畆
巴州溝渠一道灌本溝上川口下川口等堡田畆
柴溝河渠一道灌本溝及古鄯原田畆暖川上
渠一道灌本溝田畆暖川下渠一道灌本溝及
下川口田畆三川渠一道灌本溝田畆鈕爾
都溝渠一道灌本溝田畆
東硤川渠在大通衛城南灌阿李二堡田畆
硤門堡渠在大通衛城南灌硤門新張等堡田畆
直隸秦州
赤峪水在秦州西灌天水湖旁田
藉河在秦州南䟽渠通流灌附郭一帶田
渭水在秦州北舊有軍民二渠灌三陽川田地頗
廣但民渠岸常被水衝易致坍損須時加修築軍
渠上流易壅時須䟽濬
束龍峪水在秦安縣北一十里居民引以沃田安
磑
湫科平水泉在秦安縣東北六十里其泉沸出可
資灌汲
可泉在秦安縣南七里可灌城南田圃
泉河在徽縣南六十里宋開以通漕運
嘉陵江在兩當縣南三十里礬水在縣南七里
紅崖河在縣東二十里香泉在縣北一里靈
應泉在縣南七里以上諸水俱可資灌溉
直隸階州
紫水在階州東七十里北峪河在州西二里
西水河在州西三十里以上三水俱資灌溉
東河水在成縣東可資灌溉
西園渠在文縣南溉田百餘頃又縣南有雪夜
碧雲復古清波三關等渠皆資灌沃
甘棠渠在文縣西二十里引水入城灌田千頃相
近又有東谷渠亦資灌利
流春渠在文縣西灌田百頃
瀑布水在文縣東明知縣范文彦鑿渠引水民用
澆溉百里頼之
直隸肅州
黃草埧在肅州西南十五里由南山討來河流入
自州西南龍口起訖於東北水磨渠延六十餘里
又沙子埧在黃草南去州城西南三十餘里訖于
頭果園東延七十餘里又兔兒埧在州西南文殊
山口延二十餘里東北入水磨渠又有老君埧石
家埧葡萄渠中渠河北沙子埧安遠寨老鸛窩柳
樹榆林等埧下古城新埧俱引討來河水分灌民
田
紅水埧在肅州南二十五里水由南山發源經夏
盛流延一百餘里灌田極多其北有花兒埧延十
五里南有新渠又分東洞子埧西洞子埧延十里
俱在紅水河起鑿石為洞引水漸上直透岸頂分
流而下大為民利
豐樂川埧在肅州東南水由南山豐樂川口下分
河東等四埧河西等六埧皆引豐樂川水溉清水
金佛寺紅寺河清等堡田
觀音山埧在肅州東南水由觀音山口下分紅山
新埧灌金佛寺紅山堡田
暖泉埧在肅州東三十里乃亂石堆北湖中有滚
鍋泉水流成渠灌小泉兒暖泉堡諸田
鉢和寺埧在肅州西北四十里灌新城堡田
通濟渠在肅州東南接沙子第三埧四埧地界地
盡水尾其流常竭明嘉靖三十五年另開山水埧
一道以濟二埧水利之不及近城之田得復成沃
壤故名曰通濟渠
九眼泉在肅州西嘉峪山下可灌民田鎮志肅
州渠埧不一分流引派埧口甚多要其所本皆頼
討来河紅水河豐樂川三水耳雖有湖泉鮮濟耕稼
納凌渠長三十里豐稔渠長六十里站家渠長五十
里俱在高臺縣城南又有永豐渠堰冶渠河西三
埧等渠俱引泉水分灌民田
千人埧渠在高臺縣西南又有橙槽河東三埧河
西二埧暖泉古城毛家埧等渠紅山渠在縣西北
俱引山泉水分灌民田
定寧渠長三十五里新開渠長二十里樂善渠長二
十五里六埧渠長十里俱在高臺縣北
黑河分渠在高臺縣西北有鴨子渠由張掖西黑
河流入又紅城等三埧至九埧渠沙碗十三埧渠
鎮夷官渠三埧四埧紅山上下二埧臨河楊家泉
等渠俱引黑河水分灌民田
按高臺水利頼黑河灌溉而黑河之源起於甘州
城南鷄山之下遇暑水發平時常涸惟有甘州甘
泉廟水流至北門外并湖水泉水合流以至高臺
但甘州渠口百十餘道廣種稻田以致上流邀截
争水訐訟近年每至五六月閉上流渠口七日以
濟高臺禾苖永為定例
安西廳靖逆廳
蘇頼河在安西衛北三里由柳溝衛西北流入分
為三總渠屯田渠東自安家窩舖起至西南三
十里井子止計長九十里回民渠東自安家窩
舖對面起西南至瓜州營汎堡止計長六十里
餘丁渠東自郭家窩舖起西至西樹窩止計長三
十五里以上安西衛三總渠其澆秄種七千餘
石
四道溝在柳溝衛南山昌馬河北流至下龍王廟
五里開渠口流入四道溝分東西二渠灌溉田畆
蘇頼河發源南山昌馬河由靖逆經柳溝入安西
衛界藉以溉田
党河在沙州衛西南流入分為五總渠通裕渠
長二十里枝渠六道澆秄種一千一百一十六石
普利渠長二十三里分東西兩岔枝渠十九道澆
秄種三千一百一十四石永豐渠長三十二里
枝渠三十二道澆秄種五千一百二十四石慶
餘渠長十七里枝渠十道澆秄種一千一百四十
石大有渠長四十二里枝渠十八道澆秄種三
千九百三十六石
按沙州舊有東大渠西大渠西小渠三道多流沙
淤塞蓄水無多今復加開濬其東渠一道更名永
豐西渠一道更名普利西小渠一道更名通裕而
西小渠引水甚遠又相度地勢新開中渠一道名
慶餘西中渠一道名大有共為五總渠足敷灌溉
井泉在沙州衛西有党河民間日用汲取遠難至
冬冰凍即涸乃於居民聚居之處計四十戶為一
井合計井泉六十有一民甚便之
昌馬河在靖逆衛西南一百二十里自南山口流
出引向東北去城三十里分東中西西邊四渠以
資灌溉
頭道渠二道渠三道渠四道渠俱在赤金所
康熙五十六年開濬其源出草地諸泉支流成河
挨流入渠灌田六十餘頃
甘肅通志卷十五
