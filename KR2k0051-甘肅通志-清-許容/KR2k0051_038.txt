甘肅通志卷三十八
孝義
三物六行膠庠訓士首重於孝純孝敦倫鄉閭矜式
可以風勵世俗至於慷慨仗義崇尚廉隅敦重然諾
捐貲䘏患道不拾遺甘雖邊徼民風淳厚亦時見焉
志孝義
臨洮府
魏辛穆字叔宗狄道人舉茂才為雍州别駕初隨父
鳳達在下邳與彭城陳敬文友善敬文弟敬武少從
師遠遊久不歸敬文病臨卒以襍綾二十疋託穆與
敬武穆久不得見經二十年於洛陽見敬武以綾還
之封題如故歷義陽太守領戍雅有恤人之志再轉
汝陽太守遇水澇人飢上表請輕租賦帝從之勅汝
陽一郡聽以小絹為調除平原相徵為征羌將軍大
中大夫卒於郡贈後將軍
辛少雍字季和狄道人少聰穎有孝行尤為祖父紹
先所愛嘗呼共食羊肝及紹先卒少雍終身不食羊
肝性仁厚有禮義門内之法為時所重始為田曹參
軍清正不憚強禦請托路絶時稱賢明正始中詔百
官各舉所知高陽王雍及郎中李憲俱以少雍為舉
首卒於給事中少雍妻王氏有德義少雍與從子懷
仁兄弟同居懷仁事之甚謹閨門禮讓人無比焉士
大夫以此稱之
明岳宗狄道人由舉人任江油縣知縣清苦慈明民
愛而畏之去後立碑頌德歸里後為學宮置祭器二
百餘舉宦中俸貲及祖遺産業令子與姪均分之
趙奈臨洮人會川伯安之孫府學生事親至孝父
有疾晝夜祈禱於天父歿哀毁而卒
曹邦豸臨洮人知縣俊之孫府學廩生善事父母父
染疾龥天祈以身代父歿數日不食哀毁而卒遠邇
以孝子稱之
雍蘭狄道人郡諸生母患瘡蘭咂之母卒廬墓三
年
楊豸狄道人父桂戍貴州豸隨戍所竭力奉養桂
歿豸扶櫬歸里母病篤豸侍湯藥衣不解帶母卒號
泣幾絶舉二親合葬
段鳴鶴蘭州人性至孝父疾龥天求以身代刲臂肉
燔為灰和湯藥以進疾尋愈鄉人以孝重之孫堅南
陽知府
石恒蘭州貢生任直隸正定府經歷正統間父喪
廬墓母失明恒龥天餂而愈人共稱焉
唐泉字本清蘭州人天性孝友母蕭氏病篤嘗割
股和藥飲之而愈與弟海友愛最篤後海卒每食必
號哭不一載得疾亦卒嘗赴京同衛汪姓者沒於京
負其骨歸葬之
陳泰蘭州人與弟和極相友愛和卒遺二子曰簡
曰策俱幼泰養育周至不啻已出
陳和泰之弟天順間泰被選從征和念泰年邁且
乏嗣遂請於總戎願代泰往既中流矢官司給輿以
歸病十餘年鏃始潰出及卒毫無怨悔鄉士大夫咸
稱之
周海字克容蘭州千戸嘗師事段堅篤學好禮以
古人自期居官公勤清愼戎務畢舉事親純孝母嘗
病龥天求以身代妻張氏割股和藥以進母疾遂愈
殷富蘭州人純篤孝友舉成化丁酉鄉試任樂平
縣訓導陞昌平州學正弟曰實曰安曰寧富皆勉以
舉業後先俱登鄉薦後寧卒遺孤養育周至不啻已
出士林重之
殷實蘭州人舉成化庚子鄉試學行端毅居父喪
三年不入私室丁母憂枕塊寢苫中寒疾而卒
王麟字廷瑞蘭州人事繼母以孝聞成化間父用
以訟繫獄遘疾幾危麟禱於天願以身代尋疾愈謫
戍廣西麟代父行踰二年中瘴癘卒於戍所僕負骨
歸葬於蘭士林皆稱為瘴江孤孝
蕭憲字孟章蘭州人端淑純謹性至孝舉成化十
三年鄉試以親老不赴會試後授中牟知縣未任而
卒鄉人惜之
李銳字徐之蘭州人監生任四川簡州訓導性敦
實好學甘貧不苟取事繼母盡孝撫育諸弟及弟之
孤甚厚性行純篤有前輩風卒於官
禹祥字廷珍臨洮衛人舉成化十三年鄉試任劍
州知州生平廉能性至孝家嘗被火祥惟抱先人主
餘悉不顧
彭錠蘭州人父早卒事母盡孝嘗客於外有友卒
於邸錠負骨還葬不求人知以子澤貴誥贈柱國光
禄大夫
張儒字為已蘭州人弘治乙卯舉人勤苦有志行
事父母克孝事伯亦如父伯無子卒即奉養伯母於
家事如母授新繁知縣未任
蔣漢蘭州人天性孝敬家雖貧凡力所能者無不
奉親遘時新品物親未嘗不忍入口每出飲必先置
父母所用酒肉而後往人稱孝養
段增字志崇蘭州人性耿介刻苦問學親歿三年
不赴飲燕處家一絲粟不入私室其從妹孀居一子
一女增撫愛如子鄉人賢之子續登進士仕御史
李敦渭源人父早喪母撫育成立敦孝敬異常及
母歿遂廬墓側朝夕拜哭萬歷二十八年直指表其
門
羅應誥狄道人府學生事父孝菽水必親捧起居必
親扶夀八十有五卒應誥哀毁骨立既葬廬墓三年
哀慕如一日
劉雄蘭州人少失恃力農為養事繼母韓稱孝韓
性嚴急屢被譴責愈加敬謹韓因化為慈母迄長父
命與兄異爨力辭不忍乃以田園讓兄而自取敝廬
至於葬舅喪焚負券鄉人最重之
陳鑑蘭州人以孝聞里閈母歿哀毁踰禮不入私
室者三年事師孟生極厚孟將終托孤寄金帛於鑑
其後孤成立悉還所寄封識宛然鄉人咸服其義
王純字原誠河州人竑仲子事父母寒暑不怠以
父廕國學生修業未竟聞母疾不踰月鬚髮盡白疏
乞歸養詔允之例授狄道縣丞侍疾龥天請以身代
比卒悲痛三日不食哀毁踰禮旌表
楊均蘭州人立心制行邁出等倫父及伯父早卒
均孝事伯母及母撫姊遺孤營舅氏喪篤於恩義人
所難及
任重蘭州人弘治初庠生母卒廬墓三年有盜犯
廬所欲刦衣糧重守墓號泣盜感其孝遂去
王朝相狄道庠生從遊楊繼盛之門清操不苟一日
市有遺金呼遺金者還之繼盛贈其門曰十兩白金
輕一芥百年清操重千鈞後三世孫王汝明登第
楊啟蒙狄道人萬歷中為郡推官吏時學政嚴有五
廩生得罪推官欲揭以行劣命蒙錄過蒙請曰五生
半世寒帷休之一旦小人弗忍請之至再推官怒笞
之蒙叩頭流血堅辭而出曰吾不忍以刀筆殺子孫
次早推官呼蒙至曰予因汝言五生劣狀俱焚之矣
嘗聞有隂德者必大其門閭爾子孫必有登第者其
子行恕果登天啟二年進士官翰林院庶吉士
曹守忠蘭州人性慷慨萬歷初兩遇竒荒煮粥救饑
全活甚衆又出其積粟平價出糶流離者資助還鄉
貧病者施藥療治當道以義民旌之
李守文蘭州人幼有至性母李氏甫二十餘孀居多
疾文晝夜侍湯藥及長夜必數起視寒温家雖貧竭
力以供甘旨母夀八十奉母五十餘年略無懈志内
外以孝子稱之
駱興周蘭州人幼年喪父母郭氏孀居四十餘年竭
奉甘旨曲體慈心微聞母愁戚聲伏榻婉慰竟夜不
寐撫姊妹四人情義切篤肅藩旌曰母慈子孝
趙重琮臨洮人指揮使掌衛事十餘年先是屯政多
以常例病民琮力革舊習萬歷中捐粟千餘石賑饑
存活甚衆尤通經史雅意文學每以屯政所嬴厚賓
興禮士林重之屢有戰功受上賞官至鎮國將軍
廖恕狄道人性至孝家貧葬母負土築墳構茅茨
以廬墓者三年
張行敏字公孺狄道人舉天啟辛酉鄉試淹貫六經
諸子刻隂隲文以自佩嚴冬捐貲煮粥人皆德之仕
觀城知縣甫三月會李逆之變挂冠歸里天性孝友
言動有法郡子弟皆矜式焉
張漢俊字今房臨洮衛人舉天啟丁卯鄉試三歲喪
父其母與大母俱孀姑婦相守紡織撫孤稍長日夜
悲思其父孝事母若成人肆力經史以理學自期言
不妄發人不妄交人皆重之與兄漢偀同居友愛諸
戚貧者代為婚嫁賑窮周乏恤孤養老望重一時以
疾卒於家
張旺狄道人生平積行累仁嘗一日平旦入城拾
旅人金三百五十鍰密藏僧舍候至午見二人號泣
詢之二人備道遺金情事旺盡還之毫不受謝後孫
萬紀登進士
袁應舉臨洮人幼讀孝經小學心佩之事親色養父
母亡合葬之廬墓三年朝夕悲號不入家門日手作
三坯及三年成大塚後生孫玠博碩宏通為時大儒
所著有臥雪集六卷傳於世
李一桂臨洮人郡庠生性純孝天啟中父柱材授靖
邊學正陞四川渠縣令未赴任卒桂奔喪扶櫬中途
被刦資斧一空時値隆冬雨雪桂鬻身衣覓人同已
輿櫬及衣盡乃抱柩號泣仆地適上官經過捐給路
費始得扶柩歸葬
皇清喬漢儒渭源人庠生家貧父早亡母侯氏儒躬畊侍
養誠敬不衰及沒後膝行搬土成墳廬墓三載
吳成德河州人初喪父哀毁骨立葬之日即廬墓以
母故朝侍母夜廬墓周年始歸母沒既葬廬墓三年
酒肉未嘗入口人歎以為難
朱祚長字敬符金縣人三歲喪父祖父母撫之勤學
勵志祖國弼任河南河内縣丞卒於任聞訃哭死復
甦事祖母純孝會土寇破城欲殺其祖母長挺身願
代賊感其誠兩釋之
張經綸狄道人素精醫術與郡人許虎臣為莫逆交
未幾臣夫婦俱亡遺孤幼家且貧綸禮葬臣憐其孤
曰余與臣善若子即余子也納諸家撫育如巳出比
長就外傅尋以女妻之傳以醫術與巳子平分其産
郡人皆高其義
劉煥然字文甫金縣人庠生為人清潔寡欲貧淡自
甘順治七年拾銀百兩俄而縣役李通本呼號尋覓
不獲蓋遺失領解餉銀也煥然還之
鞏昌府
宋程俊會州人紹興初居栗亭之泥陽鎮俊幼時父
母陷於夏常號泣自毁逮長捐家財數十萬以贖未
至日北向號泣寢食俱廢夏人感動還其母邵氏俊
日夕承順奉養周至又事族兄恭謹撫諸弟友愛贍
母黨百餘口服食器用必與已同鄉里稱至孝
元劉文德安定人父病三閱月朝夕侍湯藥恭敬弗懈
父卒葬廬墓三年五辛不入口時有白兔異草之瑞
有司舉為孝廉授鞏昌衛經歷
明曹敬德親沒廬墓三年
康堯寧遠人宣德年民飢堯輸粟千石有司以聞
勅賜冠帶至今號萬石康家
成勲隴西生員親沒廬墓三年
張世昌隴西人父母沒前後廬墓六年
關世安隴西生員父玘年八十餘卒世安哀毁幾絶
既葬廬於墓側日績毛線自給偶値兵變鄉民驚逃
世安墓居自若致白鼠群烏之異
張世恩安定人父母謫戍海南客死數萬里外世恩
朝夕號泣幾至殞絶乃盡鬻産業竟航海扶櫬而歸
張宗讓鞏昌衛人幼孝得一味不奉親不入口及長
闔家遘疫父母兄弟皆死號泣屍側治喪而疫不染
有子七人亦能孝
邢自明鞏昌衛人母卒負土築墳廬於墓側三年書
夜號泣形銷骨立
石友瑢安定人輕財重義每歲荒粥以賑飢棺以葬
亡邑人頌之成化間大飢瑢輸粟千石及豐都御史
馬文升令民償粟瑢不肯受文升義之表授正七品
冠帶孫璜大名府教授素有孝行邑令榜其閭曰世
孝義之門
徐徹隴西人平遥縣令諸生時事親色養備至不
求人知嘉靖甲子將赴省試宿於逆旅主者曰君非
隴西徐徹乎對曰然主者曰吾早起聞空中人語隴
西徐徹以孝中今科四十二名榜發果如其言
魏文曇寧遠人成化間隴右饑文曇輸粟二千石有
司聞於上勅賜七品冠帶
漆金伏羌人天性至孝母張氏病卒金哀毁踰禮
既葬廬墓三年號泣如一日有玉兔白狼遶眠塚上
天雨雹惟墓所週圍十里不害其稼人以為孝感所
致弘治五年旌表
吳瑛靖遠衛指揮少孤母馬氏撫育成立及嗣職
事母孝歷官都督俸資胥歸於母惟母分給諸弟共
食一堂一日母疾醫曰人肉可療瑛遂割肉投粥母
即愈官至總兵
高文靖遠庠生父俊歿於陣家寒諸弟冲幼竭力
事母友愛諸弟嘉靖七年赴中衛糴糧忽心惕即馳
歸果母病弟武亦往河南經歲適至三日母卒鄉人
皆稱至孝所感
張總靖遠人篤於好善明末大荒飢民死者不可
勝計總獨捐貲雇夫掘大坑各處收埋屍骸三千有
餘衛人義之
劉世經岷州舉人任直隸深澤令好古博學力行孝
弟既葬親廬墓三年
皇清楊純臣字衷丹漳縣人性至孝五十八歲舉會試第
五事母備極色養侍側不忍遠離母亡哀痛時年已
六十二歲每出入必拜母主既葬始筮仕青城令清
累年賠苦蠲無藝之征釋舊令之羈輸貲米立義倉
善政種種告老歸青人扳轅號泣觀者歎息年八十
一正襟危坐而逝
周祚寧遠人歲貢生明末甲申之變邑諸生温元
春等倡義不成死於是賊謂寧遠皆頑民將屠之衆
詾懼計無所出祚曰舉事不成死自其分貽禍桑梓
使一邑無噍𩔖可乎吾固不惜七尺軀以請一邑之
命獨往賊營見偽侯袁某百端開譬始免一邑於難
邑人頌之
周之正寧遠人庠生家貧力學以行誼孚鄉里旦日
出行官道見遺囊拾之至家視之中皆白金及銀器
私念此必官府遺物即持物尾至縣果某官差役所
遺已妄訴無辜刑訊不服正即出其囊曰此非遺物
耶令大喜詰其人叩頭服罪實不知遺所妄意衆人
以自解耳令于是具始末及正素行請於上官表其
閭且置義田若干畝以旌之
吳元孝靖遠人家貧一日偶見道有小包拆視之乃
黃金一兩九錢候至晚不見有覓者次日潛至南街
布店見失金者與店客相爭元孝詢其故果所拾物
罄數付還衆論稱之
平凉府
明馬襄靜寧州人永樂八年入貢任魏縣丞性至孝
凜遵庭訓每事必告値父疾躬侍湯藥夜不安寢父
疾尋愈與母皆八十餘終襄哀毁骨立幾不欲生廬
墓三年猶孺子號德孚於人久而無間人皆稱道不
置云
桑桂平凉人成化間舉人授大名府通判廉靜好
古重風教酌定禮儀鄉人踵行初母宋氏疾篤龥天
割股疾愈後在京師父卒於家終身悲號追思想像
以祀之人咸稱其孝
趙玉平凉人正德二年省親平谷途拾旅金二百
兩還之以貢任元城霑化學博實心課士循循善誘
登科甲者十餘人子時春貴贈翰林院編修
侯政平凉人監生母疾危晝夜禱天祈以身代割
股和藥以進母疾愈後任濟陽知縣聞母喪悲號不
食而卒
常經鎮原縣庠生以孝稱於鄉親有疾侍湯藥衣
不解帶者四年及卒依喪次讀禮終制未嘗出戸庭
入私室嘉靖時旌其孝
蒲政崇信縣學生孝友純篤廬墓三年生平足不
履公門口無擇言追蹤古純儒
胥恭固原人父亡哭三日勺水不入口遂致疾終
喪始愈事母呂氏年七十遘宿疾衆藥弗效恭齋沐
龥天祈以身代刲股和藥飲之母疾愈齒更生髮反
黑夀至八十七卒人以為孝感所致
閭漳涇州人好古力學博通經史累舉不第以貢
入太學家居甚貧事親内外稱孝父中憲歿三年不
入私室母疾衣不解帶朝夕親嘗湯藥母雖無疾每
夜必數起赴寢室外察氣平息年踰六十敦行不怠
雍朝相涇州人家素貧窘事母極孝盡力以供蔬水
之歡母有疾弗愈朝相割股肉和羹進食而愈母沒
三年守墓不茹葷歲時追慕哀痛聞者悲之
劉芳靈臺人父母合葬廬墓三年披髮頂土赤足
膝行填其墓塚約五丈餘
王化靈臺縣庠生素以孝聞父染重疾化嘗糞割
股父疾即愈後父卒母哭失明化龥天號泣舌䑛再
明及母逝與父合葬廬墓六載化盜饋食至愛弟讓
産與之博施粟布以濟飢寒給藥調病捨棺殯孤時
稱關西孝子
姚謹獨靈臺人為人敦厚敬愼有古君子風事親竭
力承歡友于兄弟産業盡讓其弟平生好善樂施人
稱為孝子義士
張企仁靈臺縣廩生葬親廬墓三年妻亡終不更娶
以孝義旌表
薛湘華亭人天性至孝母沒廬墓三年
張四恩華亭人家有蓄貲喜施予不責其報萬歷中
歲饑民多殍恩白縣令願出粟五百石賑之頼以全
活者甚衆事聞以尚義旌之
萬邦寧靜寧人家貧力學父早逝母孀居邦寧奉養
竭力母病醫藥哀號動人及卒廬墓三年
高位靜寧人親疾祝於天割股以進親疾尋愈及
卒廬墓三年後經旌表鄉黨稱為高孝子云
董魯隆德廩生母李氏病危昏憒七日魯龥天割
股合藥以進母病隨愈夀登九十人以為孝感所致
王秉衡字初暘平凉人萬歷乙酉舉人仕至河間府
同知性孝友嫂性嚴每怒詈令其妻跪受之兄死遺
子四人皆撫訓為諸生以已産分諸姪與子適均遇
諸族人及内外親無一不篤厚教子姪甚嚴遇賢士
必敬禮聞人有過常正言責讓一時鄉里士人咸敬
憚之
張麟字天瑞靈臺人以歲貢授榮河丞清廉奉公
子病思食魚僧饋一魚給以俸米歷任六年或公出
受民食必以俸給價居家執喪三年不與妻言每遇
生日靜坐哀思滋味不入口適邠州遇盜刦所乘騾
并行李曰此騾非鞭不行吾尚有鞭以遺汝盜驚曰
必靈臺張古人也盡還所刦羅拜而去麟平日教人
不倦非禮不行故邑人稱為張古人
張金榜字耀吾平凉人性剛直倜儻尚義氣聞人有
不平事輙挺身出為直之不避權勢以歲貢授商州
訓導州士數為強豪侵虐金榜至集諸生訓以恪守
學規母干紀敗度及預外事苟有非意之侮吾為爾
任無何王生某有田數十畝巨室欲之密屬州判困
生生以田遺巨室求解金榜聞之力辭官判與巨室
俱詣學謝讓以大義遂不奪生田李自成初陷商南
殺令屠城監司檄金榜署縣事金榜掩死骨招遺民
厚為撫恤請蠲田租三年舊例蠲租不蠲徭徭為縣
費金榜一切貸之遷寧州學正歸
陳典字五典平凉人少讀書警敏開卷即能見大
義文章力追史漢不落尋常蹊徑為博士弟子員表
表諸生間生有至性執親之喪臥苫食蔬終三年如
一日
李楹隆德人家貧負薪以供孀母明末竒荒妻一
子三不令分母之食妻子餓斃奉母董氏獨生鄉人
嫓美郭巨焉
董俊隆德人與弟任並至孝俊以貢生授温州府
訓導歸家母喪未葬賊入城殺戮人競奔匿俊與弟
還守柩前號泣不肯去賊不忍加害
左旋涇州人性孝友為府掾奉孀母盡禮兄轉早
卒遺二子愛踰已子祖業盡以遺之與二弟友愛無
間撫弟姪成立涇人推其孝友後官遼陽經歷遷雅
州判郡守范岡旌其門
曹麒字文瑞華亭縣監生勤學多識邑舊事始撰
縣志為人和易孝友教諸弟諸生皆有法北城土惡
數潰輙徵民治之監工者因取賂剝民衆以為患舉
麒督治麒使貧者負善土富者輸材木瓦石工用咸
備因繕修亭堞半載完美
張良金鎮原人山海衛教授有孝行親沒廬墓當道
上聞旌表
朱勇平凉羣牧所千戶五世同居旌表其門
石德贊華亭人萬歷間貢任夏縣少尹持躬清勤以
義自律一監生有冤獄賂三百金求伸贊廉得其情
卻其饋立為直之居家歲饑募邑煮粥所活者衆
陳篤靜寧州人萬歷間貢歷鞏昌階州學正母病
痿篤左右善事母逝破産營葬手植松檜廬墓三年
丁甸景樂王重福張廷弼閭朝義俱
涇州人萬歷十年大饑尚義輸粟加冠帶不就甸粟
二百石重福六百石廷弼二百石朝義二百石樂二
百石院旌其義
朱氏二孫平凉人失其名年甫垂髫往莊取租兄為
賊所獲弟已潛匿聞賊欲殺兄即挺身出求以已代
兄死兄亟麾弟去語賊曰願殺我請釋弟兄弟爭死
不已賊并殺之
皇清馬從龍固原州人歲貢任工部屯田司主事從龍九
歲喪父事母孝母病衣不解帶母沒廬墓三年教幼
弟及諸姪有成共爨讓産非公不入官署
王宗鶴字聞天靜寧州人順治四年貢性孝友鶴祖
遺少子于鶴叔父也方數齡祖歿飲食教誨鶴必篤
敬少叔學於鶴每復書鶴必立聽不敢坐有佳餚必
問少叔嘗否然後舉至成人無間性不與物競家亡
驢一日䭾布入門家人欲執之鶴不可曰是將為市
商累也通庠舉優行學使欲旌之鶴固辭曰是將形
劣者短也終身不入城市齒德兼優
胡廷佐平凉縣人由選拔歴官淮徐兵備僉事居官
多善政處鄉里敦厚和平能周人急難時府縣兩庠
以拖欠錢糧被黜者七十餘人佐皆代為完納悉復
其名人咸感之
尹廷弼平凉縣人歲貢生讀書刻苦性嚴正遇物少
容事有不可即拂然去人有不善即正色切責之三
十失偶終身不再娶人皆稱為義夫後授文縣訓導
楊金玉固原州人城守營兵康熙十年拾里民糧銀
二十七兩五錢還之
陳大寅固原州人孝友和睦篤於本支七世同爨
慶陽府
明高雄慶陽衛人正統間兄通販淮鹽久絶音問雄
方弱冠遍訪江淮閱數歲始知兄為鹽徒陳景諒所
殺具控江都令諒賄囑公私不得理令以利誘之曰
汝兄既死盍相解和雄不從竟坐諒死得兄屍歸葬
鄉人義之
衡鏞慶陽衛人舉正統六年鄉試長鬚偉幹面如
冠玉力學修辭不愧前人事繼母最孝鄉黨以純德
稱之
凃詳慶陽衛人舉景泰間鄉試父臥病三年詳躬
侍湯藥頃刻不離日夜龥天願以身代及父歿晝夜
哭泣哀毁骨立勺水不下咽期日而死有司名其坊
曰孝子門
魏大用慶陽衛人早歲喪父孀母臥病七年大用躬
侍湯藥無時刻少懈及卒哀毁過甚哭泣至於喪明
廬墓三年負土成墳在衛城西原畔三里人指為孝
子墳
玉良慶陽衛人良方在姙父恭遠出商販莫知所
之及長貢入太學遂辭母覓父所在徧歴江淮忽夢
老人曰何苦遠遊汝寧爾父在焉隨至果遇時父年
八十餘不能歸良盡鬻衣裝傭輿而還時稱王孝子
錢經慶陽衛人早孤事母撫弟以孝友著宗族鄉
里無間言死之日自士大夫以及閭巷無弗痛悼者
倪斌慶陽衛人襲指揮父病醫藥罔效每夜焚香
告天願以身代割股和羹父果瘳人謂孝感所致
劉英寧州人年二十八始奮志讀書晝夜不輟三
載登成化甲午鄉舉秉性公直嘗出粟救荒全活甚
衆以親年老朝夕奉養不仕
趙璧慶陽衛右所千戸少有大節力能搏數人善
騎射好讀書通春秋左傳都督仇廉器其才能拔置
帳下天順間從廉出征戰於莊浪師潰廉中五矢璧
以身翼蔽不去廉知其為巳遂自刎璧乃奪路而出
賊莫敢追後年七十餘臨終謂其家人曰吾生平所
恨未得與仇將軍復讐耳子孫勿忘吾志
李恭寧州人慷慨好施成化中大饑恭捐粟千餘
石賑本州及眞寧民全活甚衆州守旌其義
劉廷燧寧州人正德間鄉舉事親最孝及歿廬於墓
側三年妻妾不使饋餉
趙璋環縣人事親至孝母卒廬墓負土値大水家
産漂沒恬不為意卒終三年每夜有野雉伴廬而宿
人謂孝行所感嘉靖間詔旌其門
楊來鳳安化人少販江淮事親以孝聞父歿年已逾
七十哀痛七日不食及葬廬墓三年事母朝夕不離
至白頭強為壯容娛母母夀逾九十人以老萊子擬
之嘉靖間詔旌其門
楊雲鳳安化人字應祥太學生為汾州吏目頗以清
幹聞為人倜儻好施予嘉靖戊子歲大饑雲鳳與弟
雛鳳設法全活頗衆丙午邊事嚴急南關居民數萬
人一時爭入門有死者賊退雲鳳倡率居民請於官
願捐巳貲築城以為民望不期年而告成郡人賴焉
己酉大水暴漲南關居人漂沒殆盡獨雲鳳一門無
大小得登前樓免患人以為隂德之報
趙一䕫安化庠生嘉靖己酉秋大水南關居民漂沒
殆盡䕫為人所援得登岸聞母已溺復投水覓之不
得俱死有子方數歲亦同入水忽於波浪中得渡人
謂孝感所致
蔡蕃慶陽人為人莊雅温厚言動循禮少有文名
父病扶掖起居奉侍湯藥未嘗離側初授寧國丞有
政聲以母憂復除費縣陞大寧令民有去後之思歸
隱於河西圃每入城市見其皓首龐眉人爭從之以
為耆德歸焉
康錦慶陽人世襲千戶有膽略敵寇邊將至城下
錦單騎往探之遇敵前鋒即短兵突擊身被數創卒
能拔歸母歿哀毁骨立又念祖父陣亡三世皆寄殯
各邊特匍匐輿櫬歸葬即廬墓側負土築封踰年親
友以錦衰年乏嗣強之歸不從其忠孝蓋天性云
閻應儒字一菴寧州人隆慶庚午經魁性至孝幼家
貧茹苦攻帷志期顯親初授山西孟縣教諭歴陞雲
南廣西府通判所至有政聲時滇洞苗為亂應儒出
竒制之克就底平致仕歸賙鄉里恤宗族年七十餘
歿市巷皆為震哭
李澄環縣人母病二年雙目俱盲求醫百方弗效
澄自檢藥書得羊肝補目之說乃曰以羊補不若以
人補以子補母是為還元其效必矣遂焚香告天刺
脇割肝一片和羹以進母食之一夕病釋雙目復眀
澄亦無恙人謂至孝感神呼為李割肝子杲以恩拔
佐獲鹿忠蹟在獲鹿志中
李棟澄之子早失怙母罹風疾百治弗效因建孫
眞人祠朝夕泣禱後夜夢一道人來醫病果愈
荀鍧環縣人天資孝友賦性磊落不事詩書而禮
義不失大節凜然嘗督修庠序每出已資以助有司
重之與列鄉飲事嫂節婦周如母待姪志仁無異已
出德義著鄉里
張經合水人三世同居經益敦孝友且賦性慷慨
年饑輸粟賑貸歲熟貸者償之不受人目為義士
曹瀛寧州庠生家貧至孝父死京邸不能舁歸徒
跣負骨而還樵採奉母母疾篤泣禱潛割股和羹以
進母遂愈士民公舉府州表其門
王復古寧州人七歲失怙母年二十五守節撫育稍
長奉母盡孝母嘗患一頑瘡百方罔效幾危古泣禱
自割股啖母旬餘大愈母年八十四
董八紘寧州人貢生父歿廬墓頂土築墳後母病篤
醫藥弗瘳紘龥天願以身代偶遇一僧望氣投餌母
飲之吐塊如石而愈覓僧竟不知所之咸服神異督
學旌其孝
傅偉寧州人母久病目瞳反背貧不能延醫哭禱
於神自割股肉假湯藥跪進病頓愈瞳睛如初
陳志聰寧州人親歿廬墓三年手掬土成墳鄉里重
之
強不息安化人節孝傳家親歿廬墓於河西樊家坪
負土三年未嘗少懈天啟丙寅欽賜節孝雙全碑
楊維勤安化人節婦強氏子事母至孝博物洽聞經
史過目終身不忘家貧廣授生徒藉束修以奉母雖
身無完衣而事親必極滋味
方允德環縣人庠生性至孝敦睦族黨尤尚氣節賙
貧乏曾焚券百紙遇變堅守孤城死難
李萃安化人廩生父病祈禱願以身代及闖賊破
城力戰被執大罵賊義釋之創建義學造就邑中子
弟人感其德所著有志孝圖解
仇傳香眞寧人中庚午鄉舉事親至孝朝夕定省四
十年如一日父病五載日侍湯藥父減粒則已輟食
嘗糞以驗其輕重居三年喪哀毁骨立事繼母友兄
弟内外無間言
楊光才寧州人事親以孝聞嘗遇失金投河者詢其
數以二十金對才出已囊償之眀末歲饑捐資賑粥
全活者衆督師洪承疇餉匱才以豆二百餘石慨助
王師督師義之旌其門
栗有恩寧州人性長厚嘗出粟救荒不留餘資郡士
大夫稱重之州守屢延鄉飲固辭不赴楊督師撫賊
神一魁等恩慨以身許質於合水賊義之拱手以降
當道屢旌其門
朱用賢字藎齋寧州人生員孝繼母撫幼弟助人㛰
葬周給貧乏嘗焚券百餘紙倡衆捐資砌南門坡成
南河橋董建文昌閣勸人為善至老彌篤年八旬無
疾而逝
楊光柱寧州人眀末屢遇竒荒俱出粟賑貸負債貧
不能償者焚其券三百餘紙鄉人德之
王僖寧州人眀末大饑斗粟三兩貸粟數百石以
活人不計其償
閻鳴陽字文瑞寧州人博通經史善屬文孝弟謹樸
親睦族黨尤好施予賑飢恤苦罄囊橐以行其志垂
老甘貧略無怨言督學使優旌其門
王訪環縣人因兵馬缺糧捐米豆五十石兵丁得
食大獲全勝將領官給銀二百五十兩堅辭不受有
司旌其門曰義助軍糈
李芳安化人李自盛家僕主既破家寄食於芳芳
事之愈謹適賊有仇芳者執其主縛之且曰我得芳
乃釋芳主遂毅然赴之主還芳見殺
皇清穆三益眞寧縣人母歿頂土築墳廬墓三年
甘州府
漢吳詠張掖人為護羌校尉馬賢所辟後為太尉龐
參掾參賢相誣罪應死各引詠為証詠計理無兩直
遂自刎死參賢慚悔自相和釋晉凉州刺史張軌祭
其墓而旌其子孫
元寗豬狗山丹衛人母年七十餘患風疾藥餌不效豬
狗割股啖之遂愈歲餘疾復作不能行豬狗手滌溷
穢護視甚周造板輿載母夫婦共舁行田園以娛之
後居喪盡禮鄉人稱之
眀徐行甘州人儒學生少喪父事祖孝成化間祖卒
廬墓都御史唐瑜奏請旌表其門弘治壬戍母病復
割股啖之
毛剛甘州右衛軍性至孝居喪廬於墓側有司上
其事旌表其門
應夀甘州後衛軍家貧竭力事親母病割股啖之
後父母俱喪夀結廬墓側三年不飲酒不茹葷朝夕
悲號止有一子或月一至以饋菽粟
皇清馬負圖張掖人明末闖賊陷城廵撫林日瑞抗節被
害一門俱殉無收殮者負圖同郡人賈大玉收日瑞
並其家人屍殮之後負圖令其子天禄大玉令其子
文衡為扶櫬送歸故里廵撫黃圖安大加優奬給額
以旌之
賈大玉見馬負圖事内
馬俊昌張掖人順治初年闖寇雖平甘鎮兵餉莫給
昌助銀五千兩以濟軍需總鎮旌其門曰捐金助國
後逆回之叛黑城兵糧不足昌復助一月糧兵賴以
安張勇時為總兵至其家深嘉慰之
張毓秀張掖人性至孝時年十八其父嵐年六十久
病諸藥無效秀割股佐湯藥以進父病遂愈越三年
父以無病端坐而逝
劉子奮甘州鎮營兵路拾遺金五十兩待至次日失
主至原封與之
姚廉張掖人監生自幼孝心篤摰竭力事親先是
母卒因父老不得遂其廬墓之志在家長齋茹素三
年及父卒遂廬於墓側寢苫枕石晨夕哭奠至雍正
三年冬廬墓將及三年會値生辰酧祭一慟得病死
於墓所雍正七年具題
旌表
凉州府
眀魯麟字玉書平番土司人官南直提督恂恂有儒
將風尤重士大夫語所親曰勿為南人所笑洎致仕
家居好義樂施建修學宮泮池捐助腴田百畝為宮
牆補茸費値歲荒散米麥千石周鄉黨急煮粥全活
飢民甚衆人皆呼為活我魯公
石韞璧字德輝古浪縣人弘治時廬庶母邸氏喪於
西山下孤守三載猛虎入園者數並未嘗遇害人皆
駭異以為孝感所致有碑勒孝行載入縣志藝文内
孫奉先永昌縣生員朝夕供子職盡禮父母有病輒
龥禱求欲代及卒哀毁骨立及葬後廬墓三年
武登雲永昌縣人父病欲食肉苦無資遂割股肉以
奉父病果愈
顧言平番人事母彭氏啜菽飲水極盡其歡弘治
八年母年八十有七卒言時六十有七以號慟而歿
李讓平番人性孝友與弟訓甚歡愛訓卒每時號
哭父喪廬墓三年年八十一卒
皇清郭懷德武威貢生素以孝聞父病親嘗湯藥克盡子
道及歿廬墓三年
魯大誥字愼九平番土司性寬和好義嘗置義田以
贍宗族焚契券以免貧累又以郭外東南地水利不
通輸金買沿途地修濬溝渠資灌溉者十餘里邑人
德之
張允澂武威例監居城北陳春堡置朱家莊一處價
五百金允澂念窮鄉荒僻子弟多因貧寒不能學遂
建義學捨其地為義田每年以所出租作束脩紙筆
之資鄉隣高其義刊立碑記
劉英武威人素肄醫業一日其子於路拾金白英
英曰積金不如積德不可私藏須還之少頃邑庠生
尹思任尋至英問其數曰八十兩慨然與之
寧夏府
唐侯知道程俱羅俱靈州靈武人居親喪穿壙作塚皆
身執其勞鄉人助者即哭而卻之廬墳次哭泣無節
知道七年不止垢塵積首率夜半傅墳踴而哭鳥獸
為悲號李華作二孝贊表其行曰厥初生人有君有
親孝親為子忠君為臣兆自天命降及人倫背死不
義忘生不仁過及知就為之禮文至哉侯氏創巨病
殷手足腁胝以成高墳夜黑颷動如臨鬼神哭無常
聲迥徹蒼旻苴斬三年爾獨終身嗟嗟程生其哀也
均顧後絶配瞻前無隣
眀王綗字子紋寧夏指揮綸之弟母喪廬墓足不履
城郭者三年事聞宣德中旌表
安廷瑞寧夏監生自始祖安禮保至千戸廷璧與廷
瑞六世百口同爨家門雍肅事聞旌表
茅貴寧夏人正統五年寧夏大饑都御史金濓請
於朝設預備倉勸鎮人之尚義者各輸粟三百石以
賑飢奉旨旌表其門同時輸粟者有杜海朱禋焦原
趙友德虞海韓寅黃銘葉榮孫俊繆顯葛謙陳祥張
敬唐顒管矩吳仲名並貴十七人
吳過寧夏人嘉靖庚子舉人歴任袁州府同知嘗
出廩粟賑飢多所全活後聞變為母棄官官著廉眀
鄉稱孝友
徐勇靈州人事母孝謹母年九十有四勇自少至
老凡飲食起居未嘗刻離鄉黨稱之遭劉東暘之變
率守孤城兩獻俘馘
趙諴靈州人奉繼母孝母歿朝夕哭奠齋戒三年
如一日
李雲寧夏人父兄罹哱劉之害最慘雲以遺腹子
賴母氏苦節鞠成陞左參將奉母盡孝居官盡職尤
熟練屯政致仕後當事委重挑濬渠工
萬人重寧夏人眀季道拾鏹三十兩係旗甲張加義
完官租之銀人重悉以付之
明三畏寧夏人明末輸粟三百石以助兵餉
陳謨萬歷間中衛庠生與西安客孫尚義友善孫
病故遺子尚幼謨撫之如已子孫子長將回籍謨舉
其父所寄銀百兩米百餘石付之錙銖不染
皇清鄭興基後衛花馬池人為後衛弟子員値年荒其父
為虜掠去興基詢知父在板城隻身徒步趨父所板
城在北口外道經山西時晉省大旱人相食興基奮
不顧身決意長往尋至殺虎口得達板城父子相見
抱持大哭見者俱感動有喇嘛僧憐其孝贈馬二匹
銀十兩衣二襲令其歸興基遂奉父旋里
馮爾暉寧夏人順治丁酉副榜孝事節母王氏母終
爾暉廬墓三年
馬中驊寧夏等衛學生至性過人嗜先儒語錄每日
正襟默誦親喪廬墓三年鎮人稱之
岳應孝咸陽人寄居中衛椎魯愿謹素貿布有貲數
百金人貸輙與或不償亦不往索夫婦織毛資生少
有所積猶濟貧不已鎮靖堡被賊陷有王氏老嫗無
所依應孝迎養于家貧者生子不育棄於野犬囓之
血淋漓尚未死孝見而抱歸覓婦乳之長成臋足囓
㾗猶在也有賣兒於他鄉者母子號泣不忍離孝與
原値贖歸道拾金持白於市三日未得其人歸納之
礶中越數日有踵門哀求者質其數符還之其行如
此
周調元後衛庠生年十四為流賊所掠置營中賊復
掠得子女數十閉之空室令調元守之調元放之而
身亦乘間脫歸事親誠孝寓館中有竊其衣物者知
而弗言康熙三十年西安饑有馮畫者出外其妻為
父所鬻一日相遇夫妻對泣不忍捨調元出銀贖歸
之
西寧府
明張文學字元素西寧人成化間以歲貢選山西隰州
吏目為官清廉有政聲居家長厚推誠待人藹然有
古君子風
張萊西寧人國學生性篤孝友父母有疾晝夜侍
湯藥不一入私室居家以寬持身以儉處里閈以恕
以子問仁貴屢封山東按察司僉事
皇清柴自建西寧人年三十妻鄧氏故遺子宗續甫二歲
别無婢媵誓不再娶躬親菽水茹檗訓子歴四十六
載
賀增夀西寧永安堡人豪俠好義和睦宗黨周急濟
貧人多德之雍正元年逆夷羅卜藏丹津寇北川官
兵赴討時天氣嚴寒增夀以皮衣三百餘件散給守
禦兵丁又捐大布二百餘疋縫袋盛土置之城闉蔽
賊矢鏃兵有所恃城得保全
楊永華西寧人賦性仁厚樂善好施夏捨鎌鏟冬捨
衣袴康熙四十一年歲饑道有餓殍華煮粥醫藥毫
無倦色於無主屍骸捨棺收葬以千計市井中有貧
不能葬者捐資瘞於所置義塚凡㛰喪乞貸者應之
並不取償夀至七十一歲端坐而逝其子太學生志
遠亦克繼父志
馬雲龍字御霄寧邑太學生性篤孝友五世同居相
睦無間言且輕財重義樂善好施每春耕時散種於
鄉貧者不取値康熙四十一年歲饑米價騰貴龍盡
出所積以濟貧乏賴以全活者不可數計設家塾延
師以課宗族子弟遇有差徭龍獨任之不使累及鄉
隣見人鬭訟諭以情理曉以利害排難解紛必不使
爭訟鄉人重之
直隸秦州
元畢也速答婁穆爾氏元時家秦州父喪廬墓次晝夜
悲號有飛鳥翔集墳土踴起之瑞
明王英秦州衛軍少孤事母孝母卒英廬墓所跣足
負土者三年時暴雨害稼墓側禾稼無損有司上其
事旌表其閭
謝繼昭秦州人父卒繼昭廬於墓哀慟悲號三年如
一日乃有馴鹿産芝之異有司以聞詔旌其閭
夏時字尚寅秦州禮縣庠生事母孝母卒既葬遂
不問家事獨廬墓側穴寢匏食僕供薪水者亦不許
入墓所每雞鳴戴土於斗跪敷於塚塚大如屋初葬
鳩傍穴為巢將禫兔孕於穴人以為誠孝之感州守
表章其事後以貢授敘州府照磨
丁儀秦安人父泰官知事歸儀日侍左右父嬰疾
醫藥無效儀惶懼求代乃號泣於天百拜以禱因割
左股以進父疾愈
張之榘秦州人參政潛子嘉靖癸未舉於鄉卒業國
學歸省夢母病兼程抵家母病延醫衣不解帶禱天
以身代母歿哀毁踰禮既葬冬夏不扇不爐雪夜伏
墓而泣墓所有烏鳥群集泉水湧出之異
潘弘秦州人成化間隴右饑弘輸粟千石有司聞
於上勅賜冠帶
孫居業秦安人幼失母事父孝敬備至廬墓三年奉
文旌表
安期晟秦安廩生賊陷城以身護母被賊殺害
蔡廷棟秦安人明末竒荒罄家所有得粟百石輸官
賑飢事聞詔旌以仁人立達錫命冠帶
雍周清水人有才略善經營白手致萬金賑困救
急扶助才俊之士著名隴右嘗行遊天下訪交賢善
惟以惠施廣濟為務貧者至折券雖千金不顧廵方
使聞其賢欲表以官固辭不願令畫工繪其貌持以
厲俗及其歿也萬金巳罄家貧自若
項謙清水學生少喪父事母至孝母疾謙割股啖
之母終廬墓三年旌表
張孔教清水庠生父喪明母多疾孔教侍左右未嘗
少離及卒廬墓三年
雍浹宮清水庠生事親至孝及卒廬墓三年鄉人稱
揚邑令旌表
康天保清水庠生居弓門寨賊尅其堡以威脅之使
從大罵不屈死兵廵副使為建凜有生氣坊
馬班才清水書生居代家堡強健有力善騎射賊破
其堡欲脅以從痛罵不屈賊怒縛于樹樹為之拔亂
矢射之至死罵不絶口
丘陵清水圬者為賊所獲逼之攻城罵曰要殺便
殺我不攻我城賊殺於城下
趙一岩禮縣人以選貢赴監監期止少一日聞母訃
人勸次日舉哀監事滿矣一岩不從歸廬墓三年一
方推重後仕絳縣主簿
馬根學禮縣人流賊作亂獲其父應勛將殺之根學
泣告曰請以身代賊從其言竟殺之
任希䕫徽州人正德辛未流賊刦掠城幾陷希䕫獨
呼隣人陳鸞等登城與賊戰竟日殺傷甚多賊幾退
中流矢死御史以聞命下旌表
梁基恩陳邦登俱徽州義勇明末率兵逐賊至白水
江衝破敵鋒多所克捷後深入重地遂被害憤罵不
絶有司旌其門曰眞男子
楊其昌何養德俱徽州武生流賊犯境率義勇何獻
祥等戰於銀杏舖賊大至圍之血戰愈厲矢盡被害
有司表之
皇清梁必擢秦州人家傳孝謹五世同居時人以方張公
藝必擢亡妻陳氏主家五十餘年長幼百口咸相敬
愛無間言
吳殿契秦州人性長厚時鄉民劉弘失銀契拾還之
一夕聞穿壁聲意必某為盜也因呼曰天寒胡為此
或饑餒莫支明朝來資汝汝去我不汝洩嗣出城晚
歸遇刦者數人于道一人前急止之曰吾恩人也毋
相逼且拜謝不洩恩因諭其人勿復為盜兼給以貲
其人感悟卒為善𩔖
直隸階州
明張文貴文縣人洪武初補百戸張嚞因逼亂挾為謀
主不從與弟文富同被害弟文才隂與居民馬桑者
軍人巨伍兒倡率土人捕嚞亂遂平洪武二十八年
以功陞千戸
卯應辰階州人垂髫知孝母杜氏卒哀毁踰常廬墓
三年飲食服用皆純素每食必涕泣嘉靖間御史臺
遣使慰問旌其閭
喬挺成縣庠生性至孝總角時即知定省鄉人譽
之父母既歿泣血骨立三年不出戸窺園既葬廬墓
每日負土積塚時有白兔繞其塋有司聞於上賜之
冠帶邑皆以孝子稱之
李晉文縣貢生任宜陽主簿事孀母以孝聞及終
哀毁過情祭葬如禮三奏闕下告陳親節得建坊旌
表人稱其孝子思忠性亦純孝途聞母訃一慟幾絶
水漿不入口者七日哀毁骨立三年如一日以此抱
恨終天朝夕不離父側依戀如嬰兒人稱有父風
楊忠文縣人其父為賊所執挺身赴救父得脫忠
遂為賊所臠殺
李碩馥文縣人性至孝父死三年不出戶庭斷酒葷
哀毁如一日事母備盡孝養舉德行
蘇藩成縣人年甫三十妻亡不再娶或勸之藩曰
娶妻為後也業有子矣復娶何為孑身居室四十餘
載非禮不行教子課孫一堂五代鄉族稱為義夫公
舉鄉飲各官旌奬免其雜徭夀九十三歲
魏瞻階州人家貧鬻販以養親親所欲必竭力奉
之親歿廬墓三年未嘗返室
徐應麟階州人貢於鄉以孝聞父母亡哭泣躃踊水
漿不入口者數日葬廬墓三年蔬食飲水奉旨旌曰
榮旌實孝
李自英翟化鵬俱階州生員明末李賊陷階州罵賊
被害同時死者有貢生趙維新李桂枝徐養氣劉顯
名苟大魁五人生員則有趙兹祚馬大亨司寧汪得
溥孫振業蘇民泰楊州牧郝升高馬呈圖郝升遠劉
應龍董國士司儋趙人龍趙思賢巨卿徐景思徐景
曾徐景孟凌熙秦寇來源趙朱正趙州牧賈邦偉蹇
恒濟邢必動二十六人
王賢階州人年十五喪父事母以孝聞家貧棄儒
商吳楚間累致千金性豪俠喜施予有貸貲貧不能
償者即焚其券里中搆訟遇賢輒解人高其義
葉見陽文縣布衣家徒四壁安分無營循循雅飭古
貌古心屢舉鄉耆不受享年百歲
權本時成縣國子生任東平州判轉經歴回籍遇賊
陷城力抗不屈賊誘之降大罵不休賊怒遂亂鞭而
死
丘維嵩成縣歲貢賊破城力敵不勝而死
武述文文縣廩生流賊攻縣甚急邑人奔逃文混出
城外傍視無母輒泣臥地旋挺身入賊夥扶母而出
賊逼之罵賊不屈母得全述文被殺
李元朴成縣人舉癸酉鄉試七年城陷朴與其父廩
生華國俱被繫父子抗罵不屈賊滅其家
直隸肅州
唐薛萬備居母喪廬墓太宗表其門仕至左衛將軍
明芮攀龍肅州衛人父承誨早逝龍奉母至孝朝夕起
居未嘗離側孺慕之誠有如一日
顔秩肅州衛人年三十歲妻亡誓不再娶處家有
序教子有方鄉人稱為義夫
顔希孔秩之孫幼凜家訓奉祖三十餘年未嘗少忤
鄉人稱為順孫
甘肅通志卷三十八
