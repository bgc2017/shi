甘肅通志卷三十
名宦
名臣碩輔秉節保釐良牧循吏綰符守土保障岩疆
功在社稷勞心撫字澤在生民當時沐其恩膏奕代
傳其政績召棠峴碑遺澤猶新考其時代傳其姓氏
芳型雖遠吏道之師志名宦
甘肅總制文武大臣
秦蒙恬恬世為秦將秦既幷天下使恬將三十萬衆北
逐戎狄收河南築長城因地形用險制塞起臨洮至
遼東延袤萬餘里於是渡河據陽山逶蛇而北居上
郡是時蒙恬威振匈奴
漢衛青字仲卿平陽人初為侍中後為大中大夫元光
六年拜車騎將軍擊匈奴出上谷至籠城斬首虜數
百元朔二年又取河南地為朔方郡封為長平侯後
上郡朔方數被寇掠元朔五年令青將三萬騎出高
闕禦之大捷獲其裨王十餘人及衆男女牲畜皆為
漢得還至塞天子使使者持大將軍印即軍中拜青
為大將軍諸將皆以兵屬立號而歸益封青六千戶
霍去病大將軍青姊子也善騎射再從大將軍出塞
斬首虜二千餘級得相國當戶斬單于大殳行籍若
侯産生捕季父羅姑比封冠軍侯元狩三年以驃騎
將軍將萬騎出隴西踰烏盭涉狐奴轉戰六日過焉
支山千餘里合短兵鏖臯蘭下殺折蘭王斬盧侯王
執渾邪王子及相國都尉首虜八千九百六十級收
休屠祭天金人益封二千二百戶其夏與合騎侯敖
俱出北地異道去病深入過居延攻祁連山捕斬甚
多益封五千四百戶日親貴比大將軍其秋渾邪王
與休屠王謀降漢去病將兵迎之渾邪王禆將有貳
志欲遁去去病馳入與渾邪王相見斬其欲亡者八
千人遂獨遣渾邪王乘傳先詣行在所盡將其衆渡
河降者數萬天子嘉之益封千七百戶減隴西北地
上郡戍卒之半以寬天下徭役元狩四年上令青去
病各將五萬騎出塞外去病躬將所獲葷允之士約
輕齎絶大幕獲其大纛與主帥三人將軍相國當戶
都尉八十三人封狼居胥山登臨瀚海益封五千八
百戶卒諡景桓
李息郁郅人武帝元鼎間為將軍西域既通置河西
郡後先零羌合兵十餘萬圍枹䍐息與郎中令徐自
為將兵十萬人擊平之始置護羌校尉持節統領焉
趙充國字翁孫隴西上邽人後徙金城昭帝末與霍
光定策立宣帝封營平侯為後將軍宣帝神爵元年
西羌楊玉等背畔充國年七十餘上老之使御史丙
吉問誰可將者對曰無踰老臣者矣又問將軍度羌
虜何如當用幾人曰百聞不如一見請行至金城圖
上方略乃大發兵充國將之上屯田便宜十二事留
屯湟中二年五月充國奏羌本可五萬人除斬降溺
饑死者定計遺脫不過四千人羌靡忘等自詭必得
請罷屯兵奏可充國振旅而還秋羌人先零等共斬
楊玉首以降初置金城屬國以處之
来歙字君叔新野人建武初拜大中大夫時方以隴
蜀為憂歙請行說囂囂遂遣子恂入質拜歙為中郎
將帝謀西收囂兵與俱伐蜀復使歙喻旨囂遲疑不
決歙怒杖節就車而去八年分精兵二千餘人從番
須回中襲略陽斬囂守將金梁因保其城囂悉兵數
萬圍之斬山築堤激水灌城歙與將士固守帝大發
關東兵上隴囂衆潰走詔歙帥諸將入天水擊破公
孫述將復攻拔落門隗囂支黨及天水屬縣皆降後
又擊破襄武賊時飢流相望乃傾倉廩轉運諸縣以
賑贍之於是隴右遂安而凉州亦通
馬援字文淵茂陵人王莽末避地凉州隗囂甚敬重
之以為綏德將軍與決策使覘蜀還曰不如專意東
方囂乃使援奉書洛陽世祖岸幘迎笑援曰臣遠来
陛下何知非刺客而簡易若是世祖笑曰卿非刺客
乃說客耳援嘆服及還帝使来歙持節俱西援說囂
遣子入質援因歸洛陽會囂更狐疑援數以書責囂
囂怨援遂拒漢八年帝西征至漆援於帝前聚米為
山谷指畫形勢開示軍所從道徑遂進兵至高平第
一城囂衆大潰拜援大中大夫副来歙監諸將平凉
州西羌寇邊来歙奏言隴西侵殘非援莫能定璽書
拜援隴西太守乃發兵擊破先零援奏置長吏繕城
郭起塢候開導水田勸以耕牧郡中樂業後拜新息
侯
馮異字公孫潁川人通左氏春秋孫子兵法從光武
起兵諸將論功異常獨屏樹下軍中號大樹將軍建
武六年諸將上隴為隗囂所敗詔異軍栒邑大破行
廵軍隗囂乘勝遣將王元行廵取栒邑異先據之以
逸待勞元赴之異建旗鼓而出廵軍驚亂大破之於
是北地諸豪長耿定等悉畔隗囂降異於是使異領
北地太守事進軍義渠青山豪帥肥頭少卿率萬餘
人降異異又討盧芳將賈覽等於安定破之復領安
定太守事公孫述遣趙匡等救隗純異以天水太守
攻匡等皆斬之
馬武字子張南陽湖陽人光武時封揚虚侯顯宗初
燒當羌反寇隴西敗太守劉盱於允街守塞諸羌皆
畔拜武捕虜將軍與王豐等將四萬兵討平之
寇恂字子翼上谷昌平人初隗囂將安定高峻擁兵
據高平第一城帝使待詔馬援招降之後復叛據高
平堅守帝使耿弇圍之一歲不拔帝欲親征恂諫止
之遂奉璽書西行至第一城峻遣軍師皇甫文出謁
辭禮不屈恂斬之遣其副歸峻懼即日出降諸將皆
賀因曰敢問殺其使而降其城何也恂曰皇甫文峻
之腹心其所取計者也今来而不屈必無降心全之
則文得其計殺之則峻亡其胆是以降耳
耿弇字伯昭扶風茂陵人光武即位拜建威大將軍
建武八年從上隴與中郎將来歙分部徇安定北地
諸營保皆下之
温序字次房太原祁人建武六年拜謁者遷護羌校
尉序行部至襄武為隗囂别將苟宇所拘劫序曰受
國重任義不貪生宇等曉譬之序大怒叱宇等因以
節撾殺數人賊衆争欲殺之宇止之曰此義士死節
可授以劍序受劍銜鬚於口顧左右曰既為賊所廹
殺毋令鬚汚土遂伏劍而死光武聞而憐之賜冡葬
焉除三子為郎
馬賢史失其字籍永初七年賢以騎都尉與侯霸擊
零昌别部牢羌於安定元初元年擊號多於枹䍐皆
有斬獲及龐參軍敗抵罪賢代領校尉事四年賢與
中郎將任尚並擊狼莫賢先至安定青石岸狼莫逆
擊敗之會尚兵到高平因合勢進至北地大戰破之
於富平河上狼莫走死六年勒姐種與隴西種羌號
良等通謀欲反賢擊斬號良於安故衆皆降散永寧
元年上郡沈氐種羌五千餘人寇張掖賢將萬人往
擊之斬首千八百級獲生口千餘人餘悉降時當煎
種大豪饑五等以賢兵在張掖乃乘虚寇金城賢還
軍追之出塞斬首數千級初饑五同種大豪盧忽忍
良等别留允街而首鼠兩端賢率兵召盧忽斬之因
放兵擊其種人忍良等皆亡出塞璽書封賢安亭侯
是歲建光元年也忍良等以麻奴兄弟本燒當世嫡
而賢撫恤不至常有怨心遂相結脅將諸種攻金城
諸縣又脅將先零沈氐諸種緣山西走寇武威賢追
到鸞鳥招引之諸種降者數千麻奴南還湟中延光
元年賢追到湟中麻奴出塞渡河賢復追擊破之麻
奴等詣漢陽降永建元年隴西鍾羌反賢擊之戰於
臨洮斬首千餘級降其衆進封賢都鄉侯四年賢以
麻奴兄弟數背叛因繫其弟犀苦質於令居其冬賢
坐徵免陽嘉三年鍾羌良封等復寇隴西漢陽詔拜
賢為謁者鎮撫諸種四年賢擊殺良封良封親屬並
詣賢降賢復進擊種羌且昌且昌諸種十餘萬亦降
永和元年復代馬續為校尉二年擊武都塞上白馬
叛羌斬其渠帥饑指累祖等三百餘級於是隴右復
平明年燒當種那離等寇金城塞賢擊斬那離等前
後獲首虜牲畜無算四年徵為弘農太守五年且凍
傅難種羌及湟中雜種以刺史虐刻俱反復拜賢征
西將軍屯漢陽且凍分遣種人寇武都賢將騎兵數
千赴之至射姑山軍敗賢及二子皆戰殁帝愍之賜
䘏封其孫光為舞陽亭侯
段熲字紀明姑臧人延熹初遷護羌校尉會燒當等
種羌寇隴西金城熲將兵出湟谷擊破之又使軍吏
田晏夏育復戰於羅亭大破之四年羌寇凉州熲將
兵討之為郭閎所誣徵下獄六年羌寇轉盛復以熲
為護羌校尉明年春良多滇那諸羌三千落詣熲降
當煎勒姐種猶自屯結熲擊斬四千餘級八年春復
斬降二千餘以功封都鄉侯後官至太尉
皇甫規字威明安定朝那人延熹中舉為中郎將持
節監關西兵討叛羌零吾等破之斬首八百級先零
諸羌慕規威信相勸降者十餘萬明年規因發其騎
兵討隴右而軍中大疫死者十三四規親入庵廬廵
視將士三軍感悅東羌遂遣使乞降凉州復通先是
安定太守孫儁凉州刺史郭閎等皆倚恃權貴不遵
法度規到州條奏其罪或免或誅羌人聞之翕然反
善沈氐大豪十餘萬口復詣規降後拜度遼將軍舉
張奐以自代朝廷從之
諸葛亮字孔明琅琊人仕蜀至丞相兼領司隸校尉
建興六年帥師攻祁山戎陣整齊號令明肅南安天
水安定三郡響應關中大震魏命張郃拒之亮使馬
謖與郃戰於街亭謖違節度為郃所破亮拔西縣千
餘家還於漢中戮謖以謝衆九年復出祁山糧盡退
軍與張郃戰射殺之
三國魏夏侯淵字妙才沛國譙人獻帝建安十九年魏
王操以淵為行護軍將軍襲韓遂於顯親收其軍糧
追至略陽戰於長離破之轉擊高平屠各皆散走時
枹罕宋建因凉州亂自號河首平漢王淵率諸將進
討圍枹罕月餘拔之斬建及所置丞相以下淵别遣
張郃等平河關渡河入小湟中河西諸羌盡降隴右
平
鍾繇潁川長社人建安初關中諸將馬騰韓遂各擁
強兵相争太祖方有事山東以關右為憂乃表繇督
關中諸軍繇至關中移書騰遂以陳禍福騰遂各遣
子入侍
郭淮太原陽曲人黃初中擢領雍州刺史稱為神明
太和中隴右無穀議欲關中大運淮以恩威撫循羌
胡家使出穀平其輸調軍食用足
陳泰潁川許昌人嘉平初代郭淮為刺史拒蜀有功
晉范晷順陽人太康中凉州刺史轉雍州時西土荒毁
氐羌蹈藉田桑失收百姓困弊晷傾心化導勸以農
桑所部甚賴之
唐李大亮涇陽人貞觀初為凉州都督嘗有臺使見名
鷹諷大亮獻之大亮密表曰陛下絶畋獵久矣而使
者求鷹信陛下意耶乃乖昔旨如其擅求是使非其
才太宗報書曰有臣如此朕何憂因賜荀悅漢紀時
西突厥種落散在伊吾詔大亮為西北道安撫大使
峙糧磧口以賑其饑大亮奏罷之房玄齡每稱大亮
有王陵周勃之節
李靖字藥師京兆三原人貞觀九年督五總管兵伐
吐谷渾軍次伏俟城渾退保大非川諸將議春草未
芽馬弱不可戰靖決策深入遂踰積石山大破之伏
允愁&KR1370;自經死靖更立大寧王慕容順而還封衛國
公
薛仁貴絳州龍門人顯慶中為鐵勒道行軍副總管
時九姓衆十餘萬令驍騎數十来挑戰仁貴發三矢
輙殺三人於是虜氣懾皆降軍中歌曰將軍三箭定
天山壯士長歌入漢關後拜瓜州長史
裴行儉字守約聞喜人擢安西都護西域諸國多慕
義歸附遷吏部侍郎典選有能名儀鳳二年詔行儉
册送波斯王為安撫大食使徑莫賀延磧風礫晝冥
導者迷將士飢乏行儉止營致祭令曰水泉非遠衆
少安俄而雲徹風恬行數百步水草豐美後来者莫
識其處衆皆驚以方漢貳師將軍至西州諸蕃郊迎
行儉召豪傑千餘人自隨揚言大熱未可進軍都支
不設備行儉徐召四鎮酋長偽約畋乃隂勒部伍數
日倍道進又使人趣召都支都支本與遮匐計及秋
拒使者已而聞軍至倉卒不知所出率子弟五百餘
人詣營謁遂禽之進襲遮匐道獲其使者釋使往諭
其主幷言都支已禽狀遮匐乃降悉俘至京師帝親
勞宴曰行儉提孤軍入萬里兵不血刃而叛黨擒可
謂文武兼備矣即拜禮部尚書兼右衛大將軍永隆
中突厥温傅部迎頡利族子伏念寇原慶二州復詔
行儉為總管曺懷舜李文暕副之伏念走保細沙行
儉縱單于鎮兵躡伏念伏念惶駭不得戰遂遣使間
道詣行儉執温傅降歸封聞喜縣公
婁師德字宗仁原武人上元初為監察御史會吐蕃
盜邊劉審禮戰没師德奉使收敗亡於洮河因使吐
蕃其首領論贊婆等自赤嶺操牛酒迎勞師德諭國
威信開陳利害番人畏悅後募猛士討吐蕃乃應詔
從軍有功遷殿中侍御史兼河源軍司馬與敵戰白
水澗八遇八克天授初為左金吾將軍檢校豐州都
督率士屯田積穀數百萬兵以饒給無轉饟和糴之
費長壽元年復為河源積石懷遠軍及河蘭鄯廓州
營田大使萬歲通天中為隴右諸軍大使復領營田
許欽明安陸人為凉州都督嘗輕騎按部會突厥默
啜兵奄至被執賊與皆至靈州使說之降欽明至城
下呼美醬梁米並乞墨一枚時賊營四面阻水惟一
路得入欽明欲選將練兵乘夜襲之也而城中無悟
其意者遂見害時欽明兄欽寂為討擊副使與契丹
戰亦被擒敵方圍安東令欽寂說其屬城未下者欽
寂謂城中曰賊朝夕當滅幸謹守賊怒害之兄弟死
王事世名其忠
唐休璟名璿以字行始平人垂拱中為安西副都護
聖歷中授凉州都督持節隴右諸軍副大使吐蕃率
騎數萬寇凉州入洪源谷休璟以兵數千臨高望之
見賊旗鎧鮮明謂麾下曰吐蕃自欽陵死贊婆降麴
莽布支新將兵欲以示武且其下皆貴臣豪酋子弟
騎雖精不習戰吾為諸軍取之乃披甲先登六戰皆
克斬二將獲首二千五百築京觀而還
張仁愿華州下邽人本名仁亶以睿宗諱音近避之
神龍三年以左屯衛大將軍充朔方軍總管以擊突
厥比至突厥衆已退引兵踵擊夜掩其營破之始朔
方軍與突厥以河為界北崖有拂雲祠突厥每犯邊
必先謁祠禱解然後料兵度而南時默啜悉兵西擊
突騎施仁愿乘虚取漠南地於河北築三受降城絶
突厥南寇路六旬而就又於牛頭朝那山北置烽堠
千三百所自是朔方無寇減鎮兵數萬歲省費億計
郭元振魏州貴鄉人嗣聖十八年突厥吐蕃聯兵寇
凉州拜元振為凉州都督初州境輪廣纔四百里寇
来必至城下元振始於南峽口置和戎城北磧置白
亭軍控制要路遂拓境千五百里自是州無寇患又
令甘州刺史李漢通闢屯田盡水陸之利元振治凉
五歲善撫御夷夏畏慕令行禁止道不拾遺河西諸
郡置生祠豎碑頌德神龍中遷安西大都護突厥部
落欵塞願和睿宗立召為太僕卿將行安西蕃長有
哭送者旌節下玉門關去凉州猶八百里城中争具
壺漿歡迎先天元年為朔方軍大總管築豐安定遠
城
張說字道濟洛陽人開元中阿布思既誅使說持節
撫九姓同羅拔野固等說從輕騎二十直詣其部宿
帳下召見酋豪慰諭之由是九姓遂安王晙討康待
賓詔說相聞經略時党項羌亦連兵攻銀城說將步
騎萬人出合河關掩擊破之仍招納党項使復故處
奏置麟州以安羌衆十年詔為朔方節度大使親行
五城督士馬八月康待賓餘黨康願子反掠牧馬西
涉河出塞說追討至木槃山擒之其黨悉平乃議徙
河曲六州殘寇於唐鄧仙豫間空河南朔方地先是
緣邊戍兵常六十餘萬說以時平無事奏罷二十餘
萬還農上以為疑說曰臣久在疆場具知其情將帥
苟以自衛及役使營私而已若禦敵制勝不必在多
臣請以闔門百口保之上乃從之
蕭嵩開元十四年吐蕃陷瓜州河隴大震帝擇堪任
邊者時嵩將赴朔方徙嵩河西節度使判凉州事嵩
與吐蕃戰祁連城下自辰迄晡賊乃大潰斬一將賊
哭震山谷露布至帝大悅授嵩同中書門下三品嵩
以裴寬為判官與君&KR0930;判官牛仙客俱掌軍政人心
浸安又奏建康軍使張守珪為瓜州刺史修復城市
收合流散復縱反間於吐蕃國中云大將悉諾邏與
中國通謀贊普誅之舊悉諾邏威名甚重既被誅後
吐蕃少衰
王君&KR0930;字威明瓜州常樂人初事郭知運累功至右
衛副率知運卒代為河西隴右節度使開元十四年
吐蕃自恃其強致書用敵國禮上怒君&KR0930;請深入討
之會吐蕃酋悉諾邏寇大斗拔谷君&KR0930;間其怠率秦
州都督張景順乘冰度青海襲破之獲其輜重羊馬
萬計而還以功遷左羽林大將軍
哥舒翰其先蓋哥舒部之裔翰能讀左氏春秋漢書
仕至左衛郎將吐蕃盜邊與翰遇苦拔海吐蕃枝其
軍為三行從山差池下翰持半段槍迎擊所嚮披靡
名蓋軍中擢副隴右節度河源軍使先是吐蕃候積
石麥熟歲来取莫能禁翰乃設伏東南谷吐蕃以五
千騎入塞將就田翰自城中馳至虜駭走伏起悉殺
之隻馬無還者後進凉國公兼河西節度使攻破吐
蕃洪濟大莫門等城收黃河九曲以其地置洮陽郡
築神策宛秀二軍進封西平郡王
郭子儀華州鄭人天寳十四載安禄山反詔子儀為
靈武郡太守充朔方節度使率本軍東討破史思明
北圖范陽會潼關失守天子入蜀太子即位靈武詔
班師子儀與光弼將兵五萬自河北赴行在軍威始
振拜子儀兵部尚書同中書門下三品仍為朔方節
度使平河曲復兩京破吐蕃以身係天下安危者二
十年
李光弼營州柳城人光弼嚴毅沉果有大略天寳六
載為河西兵馬使王忠嗣遇之厚雖宿將莫能比俄
封朔方節度使安思順表為副知留後事愛其才欲
以子妻之光弼引疾去哥舒翰異其操後有大功與
郭子儀齊名其代子儀朔方也營壘士卒麾幟無所
更而光弼一號令之氣色乃益精明云
李晟字良器洮州臨潭人年十八歲從王忠嗣擊吐
蕃悍酋乘城殺傷士甚衆晟一矢殪之大歷初吐蕃
寇靈州李抱玉授晟兵五千使擊之辭曰以衆則不
足以謀則多乃請千人趨臨洮屠定秦堡執其帥慕
容谷鍾虜乃解靈州去遷涇原四鎮北庭兵馬使馬
璘與吐蕃戰鹽倉敗績晟率游兵拔璘以歸及定朱
泚之難晟以涇州倚邊數戕其帥請治不龔命者因
以訓耕積粟實塞下羈制西戎乃拜晟鳳翔隴右涇
原節度使兼行營副元帥徙西平郡王
王忠嗣以武功至金吾衛將軍素勇敢及為將乃能
持重俄為河西隴右朔方河東節度佩四將印控制
萬里每互市高估馬價諸番争以馬求市番馬遂少
每歲積石麥熟吐蕃輙穫之無敢禦者忠嗣遣將伏
兵於其側夷至從其後夾攻之無一人得返至是吐
蕃不敢犯
李聽徙靈鹽節度使部有光禄渠久廞廢聽始復屯
田以省轉餉即引渠溉塞下地千頃後賴其利
宋劉綜字居正虞鄉人咸平中夏人擾西邊環慶大屯
士馬詔以綜為陜西轉運副使時靈州孤危獻言者
或請棄之綜力上言靈州民淳土沃為邊陲巨屛所
宜固守以為扞蔽然後於浦洛河建軍築城屯兵積
糧為之應援此暫勞永逸之勢也且鎮戎軍與靈州
相接今若棄之則原渭等州益須設備較其勞費十
倍其利害昭然可驗矣四年又獻議於鎮戎軍置屯
田務又錄唐安國鎮制置城壕鎮戎古記石本以進
詔從其請
明鎬安丘人元昊寇延州起為陜西轉運使敵破金
明砦既去謀修復其城帥臣擁兵不即進鎬以百餘
騎自督將士一月築成又常閱同州廂軍得材武者
三百餘人教以強弩奏為清邊軍號最驍悍其後陜
西河南頗倣置之
曹瑋字寳臣真定靈壽人彬第三子也年十九知渭
州沉勇嚴明舉措如老將以破章埋族於武延川滅
撥臧於平凉隴上諸族皆来獻地築堡山外為籠竿
城募土兵守之因知秦州兼涇原儀渭鎮戎安撫使
時唃厮羅強盛使其舅賞樣丹與厮敦謀内寇瑋隂
結厮敦解寳帶與之敦感激求自效斬賞樣丹送其
首拜獻南市地瑋城之表厮敦為順州刺史既唃厮
囉大入寇瑋迎戰三都谷斬首千餘級獲馬牛兵仗
三萬餘遷康州防禦使秦人請刻石紀功特詔褒之
天禧中以瑋為環慶緣邊廵檢安撫使委乞骨咩大
門等族聞瑋至歸附者甚衆
曹琮字寳章彬之子初知秦州兼涇原路兵馬定國
軍節度觀察留後琮欲誘吐蕃掎角圖賊得西川舊
賈使諭意而沙州鎮王子遣使奉書願率首領為朝
廷擊賊帝善琮策改陜西副都總管經略安撫招討
副使拜步軍副都指揮使與夏竦屯鄜州還為馬軍
副都指揮使以疾卒帝臨奠贈安化軍節度使諡忠
恪琮小心謹畏善贊謀御軍整嚴死時家無餘貲
韓琦字稚圭相州安陽人趙元昊反命琦為陜西安
撫使進樞密直學士副夏竦為經略琦畫攻守二策
入奏言元昊傾國入寇不過四五萬人吾各路兵勢
分力弱若併出一道鼓行而前乘賊驕惰破之必矣
乃詔鄜延涇原同出征既還營敵使来求盟琦曰無
約而請和者謀也命將戒嚴敵果犯山外尋復為陜
西四路經略安撫招討使屯涇州東兵從宿衛来不
習勞苦琦奏增土兵以代戍建德順軍以蔽蕭關鳴
沙道立鄜延渭三軍視敵所不備互出擣之以規取
横山元昊稱臣夏人不敢近塞時謠曰軍中有一韓
西賊聞之心膽寒召為樞密副使元昊介契丹為援
邀索無厭宰相晏殊等厭兵將一切從之琦極言其
不便又陳西北四策以為今當以和好為權宜戰守
為實務請繕甲厲兵營修城障密定討伐之計琦與
范仲淹久在兵間名重一時朝廷倚以為重天下稱
為韓范云
范仲淹字希文吳縣人元昊反召為天章閣待制知
永興軍改陜西都轉運使副夏竦為陜西經略先是
詔分領邊兵自萬人至三千人以官崇卑為差敵至
則官卑者先出戰仲淹曰將不擇人以官為先後取
敗之道于是大閱州兵得萬八千人分為六各將三
千分部教之量敵衆寡使更出禦敵由是聲震關輔
敵聞之相戒曰無以延州為意今小范老子胸中有
數萬甲兵不比大范老子時謠曰軍中有一范西人
聞之驚破膽又城清澗大興營田聽民得互市又請
鄜城為軍以河中同華戶稅租就輸之春夏徙兵就
食省糴十之三詔諸路進討仲淹曰宜俟春深敵馬
瘦人飢勢易制鄜延密邇靈州西羌所必由第按兵
不動以觀其釁稍以恩信招徕之若臣策不效當舉
兵先取綏宥據要害屯兵營田為持久計則茶山横
山之民必挈族来歸矣帝皆用其議仲淹又議修承
平永平等砦稍招還流亡定堡障通斥堠城十二砦
於是沿邊之民相踵歸業遷環慶路經略安撫緣邊
招討使初元昊隂誘屬羌為助環慶酋長六百餘人
約為鄉道事尋露仲淹知其反覆奏請行邊以詔書
犒賞諸羌閱其人馬為立條約諸羌皆受命自是始
為用慶西北馬舖砦當後橋川口在敵腹中仲淹欲
城之度賊必争密遣子純祐與蕃將趙明先據其地
引兵隨之諸將不知所向行至柔遠始號令之版築
皆具旬日而城成即大順城自此白豹金湯皆不敢
犯環慶寇遂益少明珠滅臧勁兵數萬仲淹聞涇原
欲襲討之上言二族道險不可攻平時且懷反側今
討之必與賊表裏邊患未艾也若北取細腰葫蘆為
堡障以斷敵路則二族安而環鎮道通可無憂矣其
後遂築細腰葫蘆諸砦帝以葛懷敏之敗涇原傷夷
欲徙仲淹遣王懷德喻之仲淹謝曰涇原地重恐臣
不足當與韓琦同經略並駐涇州琦兼秦鳳臣兼環
慶涇原有警臣與韓琦合秦鳳環慶之兵犄角而進
若秦鳳環慶有警亦可率涇原之師為援臣當與琦
練兵選將漸復横山以斷敵臂帝從之仲淹號令明
白愛撫士卒諸羌来者推心接之故敵亦不敢犯其
境元昊請和召拜樞密副使邠慶二州之民與屬羌
皆畫像立生祠事之及其卒也羌酋數百人哭之如
父
王堯臣字伯庸應天虞城人陜西用兵為體量安撫
使將行請曰連年以来關中之民凋敝甚請以詔勞
来仍諭以賊平蠲租賦二年仁宗從之使還上言陜
西兵二十萬分屯四路然可使戰者止十萬敵衆入
寇常數倍官軍此所以敗涇原近敵最當要害請益
團土兵以二萬屯渭州為鎮戎山外之援萬人屯涇
州為原渭聲勢二萬屯環慶萬人屯秦州以制其衝
突又論延州鎮戎軍渭州山外三敗之由是為敵先
據勝地誘我將帥不能據險擊歸多倍道趨利遂致
掩覆願勅邊吏度遠近營砦量敵奮擊毋輕出時韓
琦徙秦州范仲淹降耀州堯臣言二人皆忠義智勇
不當置之散地又薦种世衡狄青有將帥才上皆納
用並以其言戒邊吏明年敵自鎮戎軍原州入寇上
思其言乃復以琦仲淹為招討使而使堯臣再安撫
涇原又言鄜延環慶皆險固惟涇原自鎮戎軍至渭
州沿涇河大川直抵涇邠略無險阻朝廷置帥府於
涇州控扼關陜誠合事機然頻經敗覆空虚不振願
擇將佐嚴斥堠一路兵力完實敵不敢長驅而入矣
狄青字漢臣汾州西河人善騎射寳元初趙元昊反
詔擇衛士從邊以青為三班差使殿侍延州指使青
行常為先鋒凡四年前後大小二十五戰城橋子谷
築招安豐林新砦大郎等堡皆扼賊要害嘗戰安遠
被創甚聞寇至即挺起馳赴衆争前為用臨敵被髮
帶銅面具出入賊中皆披靡莫敢當尹洙為經略判
官青以指使見洙與談兵善之薦於經略使韓琦范
仲淹曰此良將材也二人一見竒之待遇甚厚仲淹
授以左氏春秋青折節讀書悉通秦漢以来將帥兵
法由是益知名以功累遷西上閤門副使擢秦州刺
史涇原路副都總管經略招討副使
范祥字晉公三水人通判鎮戎軍元昊圍城急祥帥
將士拒退之請築劉璠堡定川砦從之累遷度支員
外郎權轉運副使建議變鹽法及築古渭城嘉祐中
包拯言祥通陜西鹽法行之十年歲減𣙜貨務使緡
錢數百萬其勞可錄熙寧中以古渭為通遠軍權陜
西轉運副使張詵奏朝廷復洮隴故地自將帥至裨
佐悉有功賞臣見洮渭父老言皇祐中轉運使范祥
因熟羌數被寇掠其部族願輸土置城以為守禦乃
即古渭為砦祥此舉足以消沮邊隙可謂知攻守之
利矣冀推原舊功少賜褒䘏使天下知祥死猶被恩
且舒祥忠義之氣詔贈秘書錄一子未官者
李參字清臣鄆州須城人歷知興元府陜西轉運使
部多戍兵苦食少審訂其闕令民自隠度麥粟之贏
先貸以錢俟穀熟還之官經數年廩有羡糧朝廷患
邊費益廣參建議輦錢邊郡以平估糴權罷入中法
比其去省糧𣙜貸錢千萬計召為鹽鐵副使
孫永字曼叔趙人歴河北陜西都轉運使時邊用不
足以解鹽市馬别為一司外臺不得與永奏曰鹽馬
國之大計使主者專其柄既無以統隸苟為非法孰
從而制之加龍圖閣直學士
范純仁字堯夫仲淹次子歴陜西轉運副使召還神
宗問陜西城郭甲兵糧儲如何對曰城郭粗全甲兵
粗脩糧儲粗備神宗愕然曰卿之才朕所倚信何為
皆言粗對曰粗者未精之辭如是足矣願陛下且無
留意邊功若邊臣觀望將為他日意外之患拜兵部
員外郎加直龍圖閣知慶州過闕入對神宗曰卿父
在慶著威名今可謂世職卿隨父既久兵法必精邊
事必熟純仁揣神宗有功名心即對曰臣儒家子未
嘗學兵先臣守邊時臣尚幼不復記憶且今日事勢
宜有不同陛下使臣繕治城壘愛養百姓不敢辭若
開拓侵攘願别謀帥臣神宗曰卿之才何所不能顧
不肯為朕悉心爾遂行秦中方饑擅發常平粟賑貸僚
屬請奏而須報純仁曰報至無及矣吾當獨任其責
或謗其所全活不實詔遣使按視會秋大稔民讙曰
公實活我忍累公耶晝夜争輸還之使者至已無所
負
張浚字德遠漢州綿竹人高宗時為川陜宣撫處置
使得便宜黜陟抵興元金人已取鄜延驍將羅索貝
勒引大兵渡渭攻永興諸將莫肯先援浚至即出行
關陜訪問風俗罷斥姦贓搜攬豪傑諸將惕息聽命
時敵帥在淮西浚懼復擾東南謀牽制之遂決策治
兵合五路師以復永興敵大恐急調淮西師由京西
入援大戰於富平涇原帥劉錡身率將士薄敵陳殺
獲頗衆會環帥趙哲擅離所部諸軍皆潰浚斬哲以
徇退保興元命吳玠聚兵扼和尚原斷其来路關師
古等聚熙河兵於岷州大潭孫渥賈世方等聚涇原
鳳翔兵于階成鳳三州以固蜀口紹興元年敵攻和
尚原吳玠乘險擊之敵大敗拜浚檢校少保定國軍
節度使浚在關陜三年訓新集之兵當方張之敵以
劉子羽為上賓趙開為都轉運使吳玠為大將西北
遺民歸附日衆故關陜雖擾而全蜀安堵且以形勢
牽制東南江淮亦賴以安
胡世將字承公晉陵人宿曾孫也歴官至安撫制置
使吳玠以軍無糧奏請踵至而蜀之饟運遡嘉陵江
千餘里半年始達世將始用轉般摺運法軍儲稍充
公私便之金陷長安聲援幾絶世將遣大將吳璘等
歸河池不數日有石壁之捷金人逡廵不敢度隴詔
除端明殿學士
吳玠字晉卿德順軍隴干人建炎二年從統制曲端
為前鋒敵據華州劇賊史斌欲取長安敵帥羅索等
長驅入關玠咸擊敗之張浚廵關陜升玠涇原路副
總管富平之敗玠收散卒保散關東和尚原積粟繕
兵列栅為死守計時朝問隔絶人無固志玠命諸將
選勁弓強弩分番迭射號駐隊矢連發不絶繁如雨
注敵稍却則以竒兵旁擊絶其糧道屢敗金師浚錄
其功為鎮西軍節度使紹興二年復命節制興文龍
三州時玠在河池薩里罕自商於擣上洋取金州長
驅趨洋漢守臣劉子羽以驛書招玠入援玠日夜馳
三百里大戰饒風嶺金人死者山積雖入三郡而失
不償得四年復戰仙人關捷聞拜少師玠與敵對壘
且十年常苦遠餉勞民屢汰冗員節浮費益治屯田
歲收至十萬斛用兵本孫吳務遠略不求小利故能
保必勝御下嚴而有恩身為大將卒伍至下者得以
情達士每樂為之死
吳璘字唐卿玠弟紹興元年箭筈關之戰璘功居多
超遷統制和尚原軍馬及金兵大入分合三十餘陣
璘隨機而應敵不敢窺蜀者數十年後仙人原之戰
復敗賊於石壁砦十一年復大戰剡家灣復秦州及
陜右諸郡初和珍與希卜蘇合兵五萬屯劉家圈璘
請攻之胡世將問策安出璘曰有新立疊陣法每戰
以長鎗居前坐不得起次最強弓次強弩跪膝以俟
次神臂弓約賊相搏至百步内則神臂先發七十步
強弓併發次陣如之凡陣以拒馬為限鐵鈎相連俟
其傷則更代遇更代則鳴鼓為節騎兩翼以蔽于前
陣成而騎退謂之疊陣得車戰餘意及與敵遇遂用
之敵大敗降者萬人十二年入覲拜階成岷鳳四州
經略使瓦亭之戰敵凡數出數敗之孝宗受禪命兼
陜西河東路宣撫招討使璘策敵必再争德順亟馳
赴城下而敵兵十餘萬果来攻璘築堡東山以守敵
極力争之殺傷大半終不能克拜少傅
元廉希憲字善甫世祖初分十道希憲為京兆四川宣
撫使宣布詔旨安諭六盤捕太平亂黨琿塔噶反命
汪惟良將秦鞏諸軍進六盤惟良辭未得旨希憲即
解所佩虎符銀印授之又發蜀卒令巴沁將之曰六
盤兵精勿與争鋒但使不得東則大事濟矣會有詔
赦至希憲命絞太平等于獄方出迎詔人心遂安帝
深善之别賜金虎符使節制諸軍時巴沁獲琿塔噶
黨五十餘人希憲謂僚屬曰衆志猶懷反側今宜因
其懼死並加寬釋使隸巴沁其黨大喜咸願出兵效
力遂得精騎數千詔以希憲為中書右丞行秦蜀省
事琿塔噶西渡河趨甘州阿拉克岱爾復自和林提兵
與之合諸將失利河右大震朝議欲棄兩川退守興
元希憲力言不可會親王哈坦及汪惟良巴沁等合
兵復戰於西凉大敗之俘斬略盡二叛首俱伏辜事
聞帝大嘉之曰希憲真男子進拜平章政事
商挺字孟卿濟隂人楊惟忠宣撫關中兵火之餘民
不聊生挺佐惟忠進賢良黜貪暴明尊卑出淹滯定
規程止簿責印楮幣頒俸禄務農薄稅期月民安世
祖即位以廉希憲及挺宣撫陜蜀破琿塔噶等於甘
州帝大悅稱古良將進參知政事
明徐達字天德濠人洪武元年以征虜大將軍右丞相
將二十五萬人北伐平山東河南定燕京克鳳翔會
諸將議所向諸將咸欲先取慶陽後攻臨洮達曰不
然慶陽城險而兵精猝未易拔臨洮北界河湟西控
羌戎得之其人民足以備戰鬭地産足以佐軍儲今
以大軍&KR1370;之思齊不走即束手縛矣臨洮克旁郡自
下遂進克秦州入鞏昌遣右副將軍馮勝逼臨洮李
思齊果降張良臣懼亦以慶陽降陜西悉平進太傅
右丞相封魏國公卒封中山王諡武寧配享廟庭
常遇春字伯仁懷遠人洪武二年副大將軍達西入
秦張良弼遁李思齊迎降平奉元鳳翔鞏昌臨洮所
至望風歸服不妄殺一人令將士所過無得搶掠秦
人德之為立祠卒封太保開平王諡忠武配享廟庭
鄧愈虹縣人洪武三年以左副將軍從大將軍平隴
右大敗王保保於定西自臨洮進克河州招諭吐蕃
諸酋長何鎖南等皆請降於是河州以西朵甘思烏
思藏等部悉来歸封衛國公八年創蘭州河梁定河
西九年吐蕃所部州城邀掠烏思藏貢使十年復以
愈為征虜將軍往討之愈分兵為三道覆其巢穴窮
追至崑崙山俘斬萬計獲馬牛羊十餘萬上嘉其功
召還卒封寧河王諡武順配享廟庭
湯和字鼎臣濠州人洪武二年同大將軍徐達入潼
關趨涇州越六盤山關隴皆平明年與徐達馮勝至
定西襲元將庫庫特穆爾敗之北定寧夏至察罕諾
爾皆以勞先諸將還京卒封東甌王諡襄武配享廟
庭
沐英字文英定遠人洪武十年以征西副將軍從鄧
愈出塞渡黃河略烏思藏耀兵崑崙轉戰數千里俘
獲萬計論功封西平侯十一年拜征西將軍征西蕃
降元萬戶且沙克嘉三副使平其部落擒洮州十八族
十二年平朵甘納兒七站地十三年以托和齊犯順
由額齊訥路渡黃河歴賀蘭山涉流沙分為四翼自
以驍勇衝其中堅銜枚夜薄其營生擒托和齊及知
院阿珠全部以歸卒封黔寧王諡昭靖配享廟庭
馮勝定遠人洪武二年以右副將軍從大將軍下陜
西取鳳翔隴州鞏昌征臨洮李思齊降圍慶陽執張
良臣克慶陽河州等處陜西悉平三年復命勝為右
副將軍同大將軍出西安搗定西大破庫庫特穆爾
獲士馬數萬王巴拜等俱逃竄封宋國公五年詔勝
為征西將軍分兵由西道取甘肅至蘭州元將迎降
至額齊訥追多爾濟巴勒俘獲數十萬進拔肅州開創
河西勝功獨多二十年命為征虜大將軍討納克楚
降之太祖次列勲臣功高望重者八人勝居其三云
耿炳文濠人下河西從大將軍徐達走李思齊張思
道開拓西郡即鎮其地築城池設衛所以功封長興
侯
耿忠長興侯炳文之弟洪武九年開立寧夏披荆棘
脩法制招攜懷遠恩威兼著守以鎮静境土以寧
郭子興濠人洪武元年從大將軍徐達守潼關移鎮
鞏昌西境帖然三年封鞏昌侯卒贈陜國公諡宣武
宋晟定遠人洪武十七年討西番至額齊訥路擒元
國公平章進右軍都督鎮守凉州二十四年充總兵
官討哈瑪爾倍道疾馳奄至城下金鼓震地即日克
之收其部落以歸番戎慴服建文元年鎮甘肅永樂
元年拜平羌將軍仍鎮甘肅三年招降巴圖特穆爾
部落封西寧侯晟凡四鎮凉州前後二十餘年威信
著絶域
馬鑑洪武間以都督僉事提兵寧夏率兵出賀蘭山
至五井與元平章倫布戰大破之
劉釗全椒人以陜西指揮同知鎮守河州號令嚴明
中外畏服永樂中領兵往烏思藏賞諸國還遇敵衆
劫掠釗率衆敗之在鎮二十餘年軍民安堵歴陞都
督同知
費瓛鳳陽府定遠縣人永樂八年以都督僉事總兵
甘肅時叛賊虎保等侵掠凉州等處瓛率兵敗之於
雙城賊遂潰散追至黑魚海降之後召征迤北還十二
年復任邊境寧謐加封崇信伯卒於鎮和卓塔濟迪音
史昭合肥人初哈密忠順王司徒和卓塔濟廸音等倔
強梗西域貢道昭率兵往討擒逆首以歸永樂八年
北征充鷹揚將軍十一年出鐵門關𠞰寇有功陞都
督鎮守西寧宣德中以察遜番寇邀劫貢使昭充總
兵官直搗巢穴生擒首惡俘獲無算凱還遷鎮寧夏
史釗以右都督總兵寧夏用兵有紀律能料勝負每
置鐵燕子於帳前以候風色凡占驗毫髮無爽人以
諸葛孔明方之置斥堠建關隘邊境利賴焉
吳福鄞縣人歴官禮部員外郎陞參政先是寧夏鹽
池禁嚴民有一斗粟易鹽三兩者福奏許民納鹽課
官為量給民甚便焉
鄺埜字孟質宜章人有詣闕告秦民羣聚謀不軌者
上遂擢埜為陜西按察副使勅以便宜調兵𠞰捕埜
白其誣詔誅妄告者宣德四年陜右饑華亭宜川尤
甚公私廩皆竭埜廵歴其地移旁縣粟賑焉民賴全
活歴官兵部尚書諡忠肅
羅汝敬名簡以字行江西吉水人正統初以工部右
侍郎廵撫陜西督甘肅寧夏屯田分等第定賦則區
處精密杜兼幷廣儲蓄至今賴之轉刑部右侍郎
王翺字九臯鹽山人正統六年以僉都御史鎮守陜
西羌人服其令歷官吏部尚書卒贈太保諡忠肅
金濂字宗瀚山陽人正統三年擢僉都御史參贊寧
夏軍務舉賢任能人服其公寧夏舊有五渠而鳴沙
州七星漢伯石灰三渠淤濓請濬之溉蕪田一千三
百餘頃時詔富民輸米助賑千石以上褒以璽書濂
言邊地粟貴請幷旌不及千石者儲由此充邊民頼
之八年拜刑部尚書
王驥字尚德束鹿人正統初阿勒坦多爾濟巴勒數寇甘
凉命驥以兵部尚書經略之驥至見沿邊城堡不堅
將無紀律大會諸將問往年遇敵魚兒海先退者誰
咸曰都指揮安敬即命引出斬之一軍股栗又大閱
將士分兵畫地使各自防禦邊境肅然號令一新兵
威大振敵首巴圖博囉寇莊浪即遣都指揮魏榮授
以方略破其部落以還閱甘凉軍冗冒者定更番法
兵休息而轉輸省汰三之一還報命上親慰勞之未
幾敵復入犯復勅往至則遣大將蔣貴直搗狼山且
戒曰不捷無復相見遣偏將趙安副之驥與都督任
禮率大軍後繼擊敗之阿勒坦多爾濟巴勒走死降其部
落窮追至黑泉而還邊境悉寧捷聞上遣人齎金幣
奬勞加大理寺卿召還理部務後封靖遠伯卒贈侯
諡忠毅
柴車字叔輿錢塘人累官至兵部侍郎多謀略熟習
邊事正統初西鄙不靖命車協贊甘肅軍務調軍給
餉悉得事宜初多爾濟寇凉州副總兵劉廣喪師不
以實聞反要功賞車劾其罔詔械廣詣京又劾奏寧
夏等守將失律亦召還前後章數十上甚剴切或以
後患怵之車曰吾敢愛身以誤國耶每有功賞雖勅
下必覆驗後行岷州土官后能冒功得陞賞反覆論
不可曰詐冒如能者非一人今宥能如餘人何若無
功得官何以待捐軀死敵者卒罷所陞官詔嘉之
馬昂字景高滄州人監察御史廵按陜西未幾以右
副都御史參贊甘肅軍務時都督王喜玩寇失機昂
劾其罪狀謫戌遼東一時官軍無不畏服先是邊人
恣鈔掠至強劫總兵進貢馬駝昂帥將士討之盡得
主名梟示又擒其大將數人幷其妻子械送京師自
是敵人不敢近邊已而甘肅戒嚴昂躬擐甲胄簡精
銳出屯山隘以待敵聞遁去陞兵部尚書敵復内侵
陜西告急命懷寧伯孫鏜為總兵昂仍總督刻日出
師是夕曹欽反昂與鏜討之欽伏誅進太子少保仍
掌兵事
陳鎰字有戒吳縣人宣德十年擢右副都御史鎮守
陜西廵延綏寧夏條奏軍民便宜多所廢置所部六
府饑請發倉賑帝從輔臣請修荒政鎰請徧行於各
邊由是塞上咸有儲蓄歲滿當代以陜人乞留詔仍
舊任時倉儲充溢足支十年鎰以陳腐委棄可惜請
每歲春夏時給官軍為月餉不復折鈔從之九年春
進右都御史鎮守如故秦中饑乞蠲租十之四已命
廵視甘肅寧夏延綏邊務聽便宜處置以災沴頻仍
條上撫安軍民二十四事多議行尋還理院事進左
都御史景泰二年陜西饑軍民萬餘人願得陳公活
我監司以聞帝復命之鎰至是凡三鎮陜先後十餘
年陜人戴之若父母每還朝必遮道擁車泣再至則
歡迎數百里不絶其得軍民心前後撫陜者莫及也
鎰在陜西恩惠並著規畫政務曲盡事情常先事豫
防邊城頼以無患於延綏要害處奏置靖虜衛於寧
夏甘肅邊境增墩堡千餘所陜西屢旱力為拯救奏
減徭役蠲逋負發倉廩賑貧民人以無困三年春召
還加太子太保掌院事明年以疾致仕卒贈太保諡
僖敏
耿九疇字禹範盧氏人以刑部右侍郎廵撫陜西持
己端方政令嚴肅都指揮楊得青等私役操卒九疇
劾之詔按治邊將請增臨洮諸衛戍卒九疇言邊城
士卒非乏將帥能嚴紀律精訓練勤撫恤絶侵漁賞
罰明信則人人思奮不然徒冗食耳竟不增戍邊民
春夏出作田秋冬輙徙入塞九疇言邊將所以禦寇
衛民也今使民避寇失業安用將帥因禁民入徙有
被寇者治守帥罪四年布政使許資言侍郎出鎮與
廵按御史不相統事多拘滯請改授憲職便乃改授
右副都御史大臣鎮守廵撫皆授都御史自九疇始
王槩廬陵人以右副都御史廵撫陜西設法救荒全
活數萬人流民歸業
馬文升字負圖鈞州人成化四年固原土兵滿四倡
亂邊陲告急特起文升副都御史廵撫陜西與總督
項忠劉玉討平之生擒滿四進左副都御史廵撫如
故文升數條奏便宜務選將練兵豐財設險為守邊
計翦除劇賊西固番族不即命者悉滅之修馬政易
番馬八千有竒以給士卒賑鞏昌臨洮飢民撫安流
移績甚著而是時博勒呼滿達勒奇木嘉色稜比歲犯
邊文升請駐兵韋州而設伏於諸堡待之至九年冬
寇深入西路以有備不能大逞十一年春代王越為
總制三邊軍務尋入為兵部右侍郎孝宗即位拜左
都御史二年為兵部尚書土魯番據哈密侵掠沙州
迫罕都諸部附已文升薦許進廵撫甘肅請勅發罕
都齊勤哈密兵令副總兵彭清將之隸廵撫許進往
討果克之西域遂定為兵部十三年盡心戎務數條
上便宜率報可職守外所當及者亦言無不盡帝推
心任之自太子太保屢加至少保遷吏部尚書加少
師年八十五卒贈太師諡端肅
項忠字藎臣嘉興人任陜西按察使歲饑發廩不待
報母憂歸部民乞留詔改右副都御史廵撫其地時
洮岷羌叛忠發兵撫捕卒降其衆成化四年固原土
兵滿俊即滿四叛聚衆據石堡城城險固俊據以為
巢穴廵撫陳介進討復大敗賊衆至二萬勢益張詔
命忠總督軍務與總兵劉玉討之時朝議欲益兵忠
言益兵非便遂與廵撫馬文升分軍七道抵石城下
與戰斬獲多伏羌伯毛忠戰死諸軍遽退忠即陣斬
一千戶以徇衆乃定會有星孛于台斗占者以為秦
分不利忠曰昔李晟討朱泚熒惑守歲卒以成功乃
遣兵薄城下焚賊芻草絶汲道賊益窘邀忠與文升
相見忠偕劉玉單騎赴之文升亦從數十騎往呼俊
諭以禍福于是城中脅從者相率來降已而滿俊夜
使愛將楊虎貍遠汲被擒忠貰其死解所束金帶鈎
賜遣之約為内應誘俊出戰伏兵擒焉忠大小三百
餘戰斬首七千六百有奇俘獲二千六百陞右都御
史兵部尚書卒贈太子太保諡襄毅
余子俊字士英青神人成化六年以右副都御史廵
撫延綏請沿邊築牆建堡謂延慶地平易利馳突寇
屢来犯宿留重兵所費鉅萬莫若於沿邊築牆置立
堡砦今舊界石所在多高山陡崖依山形隨地勢或
剷削或壘築或挑塹緜引相接以成邊牆於計為便
十年役陜西軍給食興工東起清水營西抵花馬池
延袤千七百七十里咸鑿崖築牆掘塹其下連續不
絶每二里置敵臺崖砦為廵警之所凡築城堡十一
邊墩十五小墩七十八崖砦八百十九役軍四萬人
不三月而成牆内之地悉分屯墾歲得糧六萬石有
奇初延綏鎮治綏德州屬縣米脂吳堡悉在其外寇
入掠鎮兵覺而追之已不及故往往得利去自子俊
徙鎮榆林增衛益兵拓城置戍攻守器畢具遂為重
鎮寇抄漸稀民得安耕牧焉至十八年寇入犯扼于
牆塹散漫不得出遂大衂邊人益思子俊功尋拜戶
部尚書加太子太保卒贈太保諡肅敏
徐廷璋字公器羅山人成化初以僉都御史撫延綏
再撫甘肅條上邊務劾貪將建設學校在鎮七年武
備整飭調撫寧夏大築邊牆塹山堙谷增立寨堡繕
亭障時與陜西馬文升延綏余子俊名相埒稱關中
三廵撫
蔣貴江都人正統中阿勒坦多爾濟巴勒屢寇甘凉拜貴
將軍率京兵五千騎廵邊兵至鎮蕃出魚兒海子哨
還得敵營所在貴欲即往副將李安沮之貴拔劍厲
聲言敢復諫者死遂躡跡敗之于石城又追至阿嚕
俘斬殆盡阿勒坦單騎走死西土遂安捷報加封定西
伯鎮甘凉後征雲南金齒皆平之以病薨贈國公諡
武勇
鄭時字宗良舒城人廵撫陜西値大饑請得帑金四
十萬賑濟分門給散疏平凉利民渠以溉田民感其
德
史琳字天瑞餘姚人歴官陜西布政司右參議時鞏
昌蕃人為梗始至掩擊之盡降其衆遂出行部自安
定會寧歴金蘭抵秦州相度地勢增繕屯堡斥堠以
斷賊路既又轉關中之粟以實甘凉身自督輸往来
邊徼凡二年由是盡得其形勝要害及戰守方略
王越字世昌濬縣人成化五年寇入河套詔大同廵
撫越帥師赴之越遣將三路破之寇乃退七年加總
督軍務專辦西事勅陜西寧夏延綏三鎮兵皆受節
制九月滿達勒及博勒呼竒木嘉色稜留妻子老弱於
紅鹽池大舉深入直抵秦州安定諸州縣越策寇盡
銳西不備東偏乃率總兵許寧遊擊周玉各將兵兩
晝夜行八百里薄其營大破之擒斬三百五十獲駝
馬器械無算焚其廬帳而還及滿達勒等飽掠歸則
妻子畜産已蕩盡相顧痛哭自是遠徙北去不敢復
居河套西陲息静者數年十年春廷議設總制府於
固原控制延綏寧夏甘肅三邊總兵廵撫並聽節制
以越任之三邊總制自此始論功加太子少保進兵
部尚書仍掌院事成化十六年出塞大破虜于威寧
海子封威寧伯弘治十年寇犯甘肅起越原官加太
子太保總制甘凉邊務兼制延寧兩鎮明年分兵三
路進𠞰皆破走之於賀蘭山加少保卒贈太傅諡襄
敏
范瑛字俊彦成化九年廵按陜西專理茶禁先是三
邊缺馬廷議欲資茶以市馬瑛謂禁太嚴則利盡錐
刀以病商太弛則利歸權勢以病國乃斟酌行之於
是官茶行而邊馬足
鄭己字克修山海衛人廵按陜西甘凉諸路歲災告
急已請蠲邊地逋賦而分别邊兵令壯者戰守老弱
耕牧又上匡時圖治疏以安民練兵責將吏以將吏
責銓樞以銓樞之得人歸人主之講學納諫亹亹數
千言講賑濟飭邊備陜以西賴之時勲貴出鎮子弟
怙勢凌下監司莫敢問已捕杖之濱死乃謀中之謫
戌宣府
秦綋字世纓單縣人先知秦州後陞鞏昌知府調西
安遷陜西右參政岷州番亂提兵破之成化十四年
秋寇入花馬池敗官軍直抵平凉詔起綋戶部尚書
兼右副都御史總制三邊軍務綋馳至固原躬祭陣
亡將士奏錄死事指揮朱鼎等五人恤軍士戰没者
家劾治敗將楊琳等四人罪更易守將練壯士興屯
田申明號令軍聲大振初寇未入河套平凉固原皆
内地無患自博囉住牧後固原當兵衝為平慶臨鞏
門戶而城隘民貧兵力單弱商販不至綋乃拓其外
城郭招徕商賈建改為州而身留節制之由是商賈
流通公私兩便綋見固原迤北延袤千里閒田數十
萬頃曠野近邊無城堡可依議於花馬池迤西至小
鹽池二百里每二十里築一堡堡周四十八丈役軍
五百人固原迤北各築屯堡募人屯種每頃稅米五
石歲可得五十萬石又言花馬池至固原墩臺疏遠
敵騎得長驅深入當增築墩堡卒行綋策修築諸邊
城堡一萬四千一百所垣塹三千七百餘里固原屹
為重鎮敵人不敢窺伺又以意作戰車名全勝車詔
頒其式於諸邊在事三年四鎮晏然前後經略西陲
者莫及十七年召還視部事以年老乞致仕卒贈少
保諡襄毅
許進字季升靈寳人除御史按甘肅有聲弘治七年
以僉都御史廵撫甘肅時土魯番阿哈瑪特攻陷哈密
執忠順王善巴去使部酋據其城久不復進與都督
劉寧軰出調諸部為聲援冒雪夜進遂破其衆餘敵
入城登臺自保進諭而降之復得哈密城獲善巴妻
女或欲盡屠之進不可乃止錄功陞副都御史廵撫
陜西未幾阿哈瑪特上書謝罪以善巴及金印来歸西
域遂定官至兵部尚書贈太子太保諡襄毅
楊一清字應寧雲南安寧人父景以化州同知致仕
攜之居巴陵少舉竒童弱冠登進士父喪卜葬丹徒
遂家焉授中書舍人久之遷陜西提學副使在陜八
年弘治十五年擢左副都御史督理陜西馬政太祖
著令以蜀茶易番馬資軍中用久而寢弛奸人多挾
私茶闌出為利番馬不時至一清乃請重行太僕苑
馬之官嚴私通禁盡籠茶利於官以服致諸番番馬
大集屯牧政修軍用漸足李東陽劉大夏皆材之會
寇大入花馬池命一清廵撫陜西仍督馬政甫受事
寇已退乃選精卒教演之創平虜紅古二城以援固
原築垣瀕河以捍靖虜劾罷貪庸總兵鄭宏裁鎮守
中官冗費正德初寇數萬抵固原一清輕騎晝夜行
抵總兵曹雄軍張疑兵脅寇夜發火礟寇疑大兵至
遁出塞一清以延綏寧夏甘肅有警不相援患無所
統攝請遣大臣兼領之即命一清總制三邊軍務進
右都御史一清遂建議修邊其略曰陜西各邊延綏
據險寧夏甘肅扼河山惟花馬池至靈州地寬衍城
堡復疎寇毁牆入則固原慶陽平凉鞏昌皆受患臣
久官陜西頗諳形勢寇動稱數萬往来倏忽未至徵
兵多擾費既至召援輙後時欲戰則彼不来持久則
師坐老防邊之策大要有四修濬牆塹以固邊防增
設衛所以壯邊兵經理靈夏以安内附整飭韋州以
遏外侵當務之急莫先於此今河套即周朔方唐張
仁愿築三受降城置烽堠突厥不敢踰山牧馬宜增
築邊防延綏至横城三百里設墩臺九百座剷削險
崖峻阜連接寧夏東路花馬池帝可其議發帑築牆
劉瑾憾一清不附已遂引疾歸安化王寘鐇反起一
清提督軍務西討未至故部將仇鉞已捕執之召還
拜戶部尚書加少保進武英殿大學士請歸世宗即
位廷臣交薦改兵部尚書總制三邊一清三為總制
部曲皆踴躍喜旌旗壁壘色為一新召為吏部尚書
進左柱國華蓋殿大學士卒贈太保諡文襄
羅明字時昭福建延平人弘治初廵撫甘肅奏罷貢
獻以息横歛奪勢家所擅草湖以還軍士均水利清
兵馬蠲逋負於學校風俗尤為加意增貢額選秀民
躬教之革丁祭循用俗樂講求古樂舞器而演習之
河西文風於是大振
仇鉞寧夏人為寧夏前衛指揮寘鐇反鉞詐稱病卧
賊黨周昂來視伏卒殺之集壯士馳詣寘鐇第縛之
賊衆遂大潰論功封咸寧伯禄千石復拜平賊將軍
督三屯營進咸寧侯
顔頤壽湖廣人正德間以大理寺少卿差查延慶諸
務時劉瑾立法查糧各邊衛屯田欲有增益及查軍
欲三丁抽一為正軍又以官銀散給軍民每銀四錢
責運邊糧一石每二分五釐責納邊草一束賦重法
嚴人不堪命頤壽不肯阿徇一切以寬大處之邊民
受其德澤因忤瑾意撤回百姓感恩攀送遥望車塵
拜祝
李鉞字虔甫祥符人嘉靖元年鉞以兵部侍郎出總
制陜西三邊軍務發内帑銀四十萬給軍需鉞長軍
旅料敵多中初至固原寇入犯時援兵未集乃下令
大開諸營門晝夜不閉敵疑有備不敢逼乃礟擊之
寇引去以其間增築墩堡謹烽堠廣儲蓄選壯勇為
備未幾寇復深入平凉涇州放兵大掠鉞密令遊擊
時陳周尚文等分伏要害遏其歸路軍遂大捷斬首
百八十級獲牛羊萬計諸將入賀鉞曰敵既失利必
束犯延綏檄諸將設伏待寇寇果如延綏伏發邀擊
之斬首百餘級或請以捷聞曰偶勝耳惡足為功鎮
廵奏捷璽書嘉之進右都御史
王瓊字德華太原人嘉靖七年起兵部尚書兼右都
御史督陜西三邊軍務時土魯番據哈密數擾肅州
廷議閉關絶貢已四年至是其將雅穆拉率衆求内
屬沙州番人特默格等亦率衆入附番来寇者屢敗
乃獻還哈密求通貢瓊奏乞撫納通貢西域復定八
年北寇入犯莊浪靈州瓊統兵三萬按行塞下抵花
馬池寇徙帳遠遁九年洮岷番人掠鞏昌命將擊之
斬首三百五十餘級撫降七十餘族又置下馬關門
接修邊牆一百八十餘里起甜水堡至蘭州因地形
勢挑壕塹八百餘里據險以守瓊在邊戎備甚飭土
魯番率十國奉貢西北邊經歲少烽警及是諸番蕩
平西陲益靖甘肅軍民恐瓊去番寇復侵相率乞留
帝嘉之優詔奬加太子太保十年冬召拜吏部尚書
明年卒贈太師諡恭襄其督三邊人以比楊一清云
唐龍字虞佐蘭谿人以監察御史陞陜西提學副使
歴吏部左右侍郎陜西方大饑濟農擁衆入據河套
諳達亦出沒邊徼特陞龍兵部尚書總制三邊軍務
兼理賑濟龍奏行捄荒十四事時濟農居套中諳達
亦自豐州入套為患龍用總兵官梁震王效等分左
右夾擊破之濟農自將入營花馬池龍督所部官兵
迎戰大敗之時王效敗敵於興武營梁震敗敵於乾
溝二旬三捷屢被奬賚召為刑部尚書龍於三邊四
鎮山川地形險扼歷歴如指諸掌為圖置座隅坐而
籌之咸中機要動必有功在邊四年朝廷倚重焉
楊志學長沙人以右副都御史廵撫寧夏奏改稅糧
以蘇民困創築威遠平遠靖遠三堡以遏寇路民皆
德之
張文魁字元甫河南蘭陽人嘉靖七年以右副都御
史廵撫寧夏添置平遠迤北黃河戰船用扼敵人潛
度劫掠之患既去人懷思之
楊守禮字秉節蒲州人嘉靖初以右副都御史廵撫
寧夏寇犯固原敗之以功陞兵部尚書總督三邊軍
務凡二歲最有功加太子少保
劉天和字養和麻城人嘉靖初以右僉都御史督甘
肅屯政請以肅州丁壯及山陜流民於近邊耕牧奏
當興革者十事屯政悉舉改撫陜西請撤鎮守中官
帝從之洮岷番四十二族不順命天和討誅之十五
年改總制三邊軍務倣前督秦紘製隻輪車練諸邊
將士濟農寇凉州莊浪屢遣將敗之寇入黑河墩遇
伏大敗入蒺藜川又破之進左都御史濟農犯河西
禦却之進兵部尚書又築乾溝乾澗三百里十八年
敵陷花馬池塞斬失守指揮二人敵侵固原東出乾
溝令任傑等諸將襲其後捕斬二百餘級論功加太
子太保兵部尚書天和年老乞休卒贈少保諡莊襄
寇天敘字子惇榆次人嘉靖三年以右僉都御史廵
撫甘肅以銀的教射賞中者回賊犯山丹命將截殺
斬其魁帥及餘黨三十六人西域貢獅子犀牛西狗
天敘請却之邊人愛戴進右副都御史廵撫陜西寇
犯固原調度截殺有功關中饑奏蠲租稅大發銀鹽
賑濟又奏罷織造内官民賴以安歷兵部右侍郎卒
貧不能殮
楊博字惟約蒲州人任職方郎中大學士翟鑾廵九
邊以博自隨所過山川形勢土俗好惡士卒多寡強
弱皆疏記之至肅州屬番數百遮道邀賞鑾慮来者
益衆不能給博請鑾盛儀衛集諸番轅門數以天子
宰相至不悉衆遠迎將縳以屬吏諸番羅拜請罪乃
稍賚其先至者餘皆懼不復来鑾還薦博可屬大事
濟農諳達歲盜邊尚書張瓚一切倚辦博帝或中夜
降手詔博隨事條答悉稱旨嘉靖二十五年超拜右
僉都御史廵撫甘肅大興屯利請募民墾田永不征
租又以暇修築肅州榆樹泉及甘州平川境外大蘆
泉諸處㻻臺鑿龍首諸渠初罕都屬番避土魯番亂
遷肅州境上時與居民戕殺博為築金墖白城七堡
召其長令率屬徙居之諸番徙七百餘帳總兵官王
繼祖却寇永昌鎮羌參將蔡勲等戰鎮番山丹三告
捷斬首百四十餘級進博右副都御史
陳九疇字禹學曹州人正德十一年兵備肅州値土
魯番蘇勒坦稱兵擁萬騎入寇嘉峪關遊擊芮寧敗
死城中寄住回人扎卜戩及實伯音德爾等將謀内應
九疇先事覘察悉捕戮之躬擐甲胄隨機戰守克保
孤城後實伯音德爾子穆爾瑪哈穆特赴京誣奏九疇被
逮下獄時權閹用事而奸回舍音和珊者又賄通禁
闥遂落職為民嘉靖初詔捕舍音和珊誅死起九疇
陜西按察使尋陞右僉都御史廵撫甘肅當地方變
亂後極力鎮撫民用安輯二年親率兵援總兵官武
振于凉州與寇迎戰大捷三年蘇勒坦莽蘇爾復擁衆
入寇主將員缺九疇率裨將禦于嘉峪關覘賊有擣
虛意乃率數騎從間道疾趨甘州賊果掩至聞九疇
先已入城相顧錯愕寄住奸回間諜等欲為賊應詭
請禦敵不許隨按驗得實捕斬之賊計窮分掠紅水
黑城等堡又尾擊之始遁甘州無虞比屋尸祝之
曾銑字子重江都人嘉靖二十五年以副都御史總
督陜西三邊軍務寇大入延慶境銑率兵數千遣將
搗寇巢寇始遁捷聞賚銀幣時套寇牧近塞居民不
敢樵採間以輕騎入掠銑復率諸軍驅之遠徙詔增
銑俸一級賜銀幣有加銑感帝知遇圖所報稱念寇
居河套久為中國患上疏請復河套條八議以進欲
西自定邊營東至黃甫川一千五百里築邊牆禦寇
請帑金數十萬銑又條上方略十八事並下廷議廷
議套必不可復遣官逮銑嚴嵩令仇鸞誣銑尅餉鉅
萬賂當途法司當銑交結近侍律弃市銑長于用兵
歲除夜命諸將出不得已丙夜被甲行果遇寇擊敗
之問何以知曰以烏鵲非時噪也皆大服既死家無
餘貲隆慶初科道頌冤贈兵部尚書諡襄愍萬歷中
勅陜西建祠
王以旂字士招江寧人累官兵部尚書先是陜西總
督曾銑倡議復套業奉命集議俄旨出逮銑即命以
旂代之陛辭馳入關亟罷郡縣軍需停造器具又嚴
盜馬之罰禁劫營之弊雖倉卒建牙而能推布腹心
哈密熟番久留甘肅患之乃召諭諸番為繕室授田
示之生計仍約朔望族首得入關為市諸番感喻稽
首聽命遠徙嗣後敵入山丹波羅堡及莊浪高家堡
皆督師敗之計連年破敵及番人出沒境上者屢多
戰功奪獲諸器無算修完延慶等處城堡墩臺及蘭
州邊牆二百餘里進階光禄大夫太子太保卒於固
原諸鎮軍民為罷市贈少保諡襄敏
毛伯温字汝厲吉水人歷官都察院右僉都御史廵
撫寧夏首罷衙前標軍三百人歸營諸弁無敢以兵
司自衛檢屯田沒於河者蠲其軍租夏地早寒禾黍
未實而霜隕禱於神仲冬始霜歲大熟
范鏓字平甫瀋陽衛人以右副都御史廵撫寧夏剛
斷明察清查侵盜虚出糧料一十二萬餘石草五十
餘萬束裁革冒功陞賞旗甲時方無事政務弛廢一
朝振刷邊境肅然
王崇古字學甫蒲州人嘉靖四十三年以右僉都御
史廵撫寧夏遣將吳鼎有清水營之捷招降敵三百
餘人邊功甚著進兵部右侍郎總督三邊二歲中敵
三薄城遣大將董一奎趙竒等尋遣雷龍等出長城
二百里至白城會流賊郭孟震鈔掠秦晉勢張甚崇
古檄兩省兵平之進右副都御史
汪文輝字都山婺源人以副使兵備寧夏寧夏屯田
瀕河易圮無影諸田賦重督嚴丁耗役劇輝虚心咨
訪斟酌損益探本成書且與豁免於是逃者復疲者
蘇民始有更生之樂又周廵所部以閘口歲費不貲
欲易以石土人難之輝程工量力通計所費三千兩
較每歲閘口支費僅多三分之一乃慨然曰吾所愛
千金及半月之勞不為百年計遂決計行之至定鹽
法決冤獄籌兵勸農通商課士皆經國長慮
石永字壽卿威縣人歴陞陜西副使駐甘州詢舊水
田濬泉五十餘灌田八百餘頃居民争復業陞右參
政廵視凉州土田乃募民墾闢導泉灌溉後皆為沃
壤
霍冀字堯封孝義人廵撫寧夏徧歴山川究其利害
修内外諸關鎮城雉堞及遠邇堡寨各路斥堠脩演
武場射圃及兵車厰火器庫疏治河渠牐堰招撫流
移寬賦役新學宫建書院革差遣繁擾禁吏胥需索
稽狡卒影射罪積年奸慝查贖鍰以助工奬義士以
厲俗威行化洽陞戶部右侍郎
戴才字子需滄州人嘉靖四十年以僉都御史廵撫
甘肅簡兵將足儲備敵入輙創去紅柳林鎗竿嶺之
捷甘鎮向未有也以其間墾荒田興水利建學明教
百廢振舉撫甘五年晉副都御史廵撫陜西尋陞總
督凡三蒞陜熟悉利弊舉劾咸當其人裴家川腴地
萬頃民苦敵不得田作才相度地形築牆建堡奏請
專官營田秦隴間屹然巨鎮
王世揚字孝甫廣平人以御史按視茶馬値歲祲蠲
贖鍰二千金復疏請茶課二千金賑之甘肅故以蕃
為蔽蕃與狄閧世揚卵翼約束烽燧頓消歲增馬四
百七十匹省椿朋銀五千有竒遷大理卿仍兼御史
閱視延綏世揚故諳九塞詭讕咸為次第閱實馬如
初市否者閉關其大賞轉賞勒如初額無侵士儲糈
他所施設皆百年桑土至計最後條十事上嘉納之
下所司覆著為令
鄭洛字禹秀安肅人兵部尚書萬歷十八年經略陜
西延寧甘肅邊務諸番往来率取道甘肅諳達迎佛
建寺於青海奏賜名仰華留别部博勒呼守之齊哩
克赴仰華博勒呼部卒闌入西寧副總兵李奎醉斫
之遂譟射奎死進圍舊洮州副總兵李聯芳敗歿入
臨洮河州總兵劉承嗣失利遊擊李芳等皆死詔洛
經略七鎮以兵部員外梁雲龍僉事萬世德隨軍贊
畫洛至甘肅與雲龍入西寧控扼青海齊哩克還所
掠人口輸罪請歸洛陳收番有大利會齊哩克北歸
乞復貢市於是招撫一百六十五族部落五萬八千
餘口給賞築堡隨便安插自是番依中國為屛蔽我
藉番人為耳目分撥隘口哨探敵情每得預聞洛首
議禁借路以伐奸謀焚夷寺以絶禍本乃養士秣馬
集糧治器又多方搖撼散其黨後李汶田樂收兩川
之功皆本洛謀加少保仍召理戎政
魏學曾涇陽人萬歷十九年起兵部尚書兼右副都
御史總制三邊學曾立朝敷政直亮清正有古大臣
風巴拜之亂董師平夏在事三時賊滅城全皆本其
謀為萋菲所中以去廷臣交頌其功公論不冺
麻貴大同人萬歷二十年巴拜之亂以貴協鎮寧夏
時分五隊攻城貴以遊兵策應巴拜自北門出戰欲
逃勾套部貴率參將馬孔英先登赴敵逐之入城套
部塔沁自花馬池西沙湃入貴偵擊于石溝又與總
兵李如松夾擊套部於張亮堡追至賀蘭山以所斬
級舉示賊賊始奪氣城破賊平
李如松巴拜之變命如松總寧夏兵與御史梅國正
統遼左宣大兵至時套部數闌入援巴拜如松遣裨
將李寧等馳赴黃硤口擊之以勁卒千餘身往策應
至張亮堡遇賊搏戰自夘至巳敵銳甚如松劍斬縮
朒二人會李如樟麻貴亦至張左右翼夾擊之乃却
追至賀蘭破南關賊猶墐門斷塹以守承恩既殺其
黨劉東暘許朝等懸首城上求撫如松先登圍巴拜
家賊自縊斬其首賊平捷奏以如松為第一擢左都
督
張銓字宇衡山西沁水人萬歷中廵視陜西茶馬會
屬番肆掠銓立參起釁邊將整肅金牌納馬之法又
條奏馬政四議為通變苑馬之計籌邊造士卓有善
政繩奸斥佞直聲振天下後殉難諡忠烈
張九德字咸仲慈谿人以按察副使為河東兵備時
遼左川貴多調邊兵方遣行悍丁金白張威等殺領
兵官焚掠而前德至固原聞變星馳進大書前導曰
戍士遠役誠可念即有所需何不以請輕犯國憲幸
吾未受事可開一面如悔罪速投戈以明無叛志衆
環跪叩頭請死哭聲震山谷德慰遣歸營密擒渠魁
寘之法寧鎮以安時熊廷弼得便宜調發有偽充經
略使者勒取馬價甚倨曰道遠恐疲折價至近關買
馬為便德命簡故牒印文小異遂伏罪復創設商學
以便商賈子弟肄業靈州瀕河歲費數千金以禦河
天啟二年河大決居民議他徙德相度水勢建石堤
歲省工役無算秦家渠常苦涸漢白渠常苦漲三農
失業德築長湃以護秦别開蘆口以洩漢計疏渠道
三十里復蕪田數百頃歲額增數千石時號張公堤
為政先事綢繆臨機制變聲色不動而指揮若神履
任六年以卓異擢廵撫都御史去先是靈州有祠祀
楊一清王瓊及九德去任鎮人思其功貌其像而三
之更其額曰三賢
李汶字次谿任丘人萬歷二十三年繼鄭洛為總督
初洛請招番已有效汶踵行之遂有南川之捷獲頭
目巴圖爾恰後以兵備劉敏寬分插白旗招回番族
且請曰各番窘約告討買賣蓋求以氈皮牛羊易我
米麫此亦於我有利宜訂期定物各於就近城堡換
易資生其非時禁物仍宜嚴禁且各番素服於北一
旦歸来一不得意縱兵讐搶不為保護必復外嚮凡
有北警宜收其老小人畜於近堡令其精兵外禦我
且救援彼欲築堡安居者亦為擇便久住永為保護
之計邊方賴之
田樂任丘人萬歷初凉永兵道鄭洛既還朝永寇劫
掠番人與其黨潛居海上計圖復逞乃命樂廵撫甘
肅樂選將治戎會諸將議方略樂曰青近窺甘泉永
逼穴湟中首尾牽制我兵青恃強無備今出不意勢
可必克青既克而永可擒也遂潛師擣青青單騎走
於是為三伏待永密與西寧道劉敏寬授計參將達
雲分布既定永謂九月九日漢兒遊賞必不設備乃
率衆佯呼求欵伏其千餘騎於後欲俟既合而發達
雲率精甲短兵直接鎮海遊擊合諸番殱其後番兵
拉巴勒擊其左隆卜申中擊其右永死於番兵者無
算餘落皆夜徙海西羊牛家帳多為番獲諸番被劫
者相率而歸樂曰永雖創和碩獨完宰桑納喇等全部
猶盛非諸將所能辦也自率中堅所過簡其精銳晨
夜赴西寧而納喇巴勒在前宰桑和碩後繼連絡數十
里已攻拉巴勒寨樂曰賊以忿来本欲致死於我而
先圖孤番誘我也乃間語拉巴勒曰若能堅守十日我
必破賊拉巴勒急遂合於賊諸將讙焉樂曰拉巴勒非心
背我者也已約彼紿賊賊氣銳必直前薄我我攻其
外拉巴勒應於内破之必矣乃合諸軍營於康纏溝賊
方圍堡矢下如雨達雲等更代以應之自辰至申永
死傷環壘忿甚以驍悍犯西寧兵終不能入樂度其
將走乃令間道設伏親與劉敏寬按中道諭拉巴勒
收精壯截擊永遂逸宰桑和碩之驍勇兩捷殱之殆
盡又閱兵邊疆修築阿壩松山平城等堡設將弁以
防邊境乃寧敘功封松山伯廕一子世襲錦衣百戶
達雲凉州人西寧副總兵時總督李汶撫諸番雲安
插招致未期年收獲西寧甘州番萬一千餘人每出
軍雲與密議指授方略南川之戰雲衷甲入陣手刃
黠魁斬獲六百八十餘級西川之戰諸部幷力致死
廵撫田樂合諸營令雲統之營於康纏溝敵圍康纏
溝堡以誘雲麾衆四面齊攻矢下如雨雲鼔衆分鎗
砲弓弩更番應之從辰至申百餘合敵人馬死傷無
數復以驍悍重鎧長鎗鈎杆犯西寧兵終不得入敵
始去方兩軍相接礟石如雷烟焰瀰漫獨片雲五色
蓋罩雲營上時敵有擁坐纛者雲親提神砲擊傷之
敵衆乃散將士咸呼神助云
傅宗龍雲南人兩拜薊鎮督師為政綱紀分明賞罰
信決再晉大司馬轉授三秦總督出關𠞰賊大戰於
河南寳豐力竭而死
曹文詔大同人以戰功推陜西臨洮總兵掃靖邊氛
平可天飛殄鐵角城八年流寇高應祥張獻忠等率
衆數十萬破隴扶鳳翔屬縣文詔同孫守法協力擊
破之生擒高應祥獻俘京師會秦賊復熾慶寧告急
文詔孤軍赴之遇于真寧和尚原賊驅民荷戈而鬭
賊内鐵衣雜農樵文詔不忍概加誅戰時稍開一面
衆逸不可止鐵衣農樵圍文詔文詔矢盡援兵不至
大呼格殺百餘寇而死天下惜之至今原上有曹大
將軍戰死處大勒於石
皇清孟喬芳號心亭奉天人順治二年總督陜西軍務節
制文武安撫地方陜西三邊四鎮八府文武官民俱
就招撫三秦士民帖然安堵𠞰除逆賊賀珍胡向宸
孫守法馬德等招降餘寇平定漢中興安州郡五年
逆回米剌印等反叛攻陷河州蘭州臨洮等州縣進
至鞏昌喬芳選將調兵𠞰擒逆回米剌印等恢復臨
洮蘭州洮州等城平定地方時山西亂作復移兵征
𠞰收復蒲州解州運城河西逆回丁國楝等叛據肅
州喬芳遣將征𠞰密授方略攻克肅州擒賊首丁國
棟黑二等陣斬火者哈只等恢復城池誅逆撫順師
行到處民皆安堵大小數百戰皆躬自督陣將士奮
勇每戰必克又請豁八府一州積年荒糧招撫流移
民皆復業清釐驛弊裁革冗役請令守兵興屯以足
兵食規取全蜀糧餉不增而士馬飽騰知人善任所
用將佐張勇趙良棟等統兵征𠞰所向成功鎮全秦
十年兵民感戴以老乞休加少保兼太子太保馳驛
回京卒諡忠毅
劉芳名字孝五寧夏人順治二年任寧夏鎮總兵官
抵任即平固原叛將武大定三年秦州逆賊賀珍王
元馬德作亂芳名以計先後擒斬之四年招降香山
諸寇散其餘黨地方以安十六年加左都督領兵征
海寇卒於江南贈太子太保諡忠肅詳人物傳
劉斗字耀徽奉天人廵撫甘肅先是廵撫自甘駐凉
康熙五年移駐蘭州自斗始為政嚴明綱紀肅清恩
威並用清豁全省新舊荒糧民沾實惠又修學宫崇
廟祀文教聿興士庶仰戴陞福建總督
圖海滿洲人康熙十三年以大學士出為撫遠大將
軍威著邊疆西人懷服時王輔臣餘黨未平海招撫
順逆盡來歸附遠近百姓安堵先是平凉一郡被輔
臣荼毒尤深海撫綏安輯民樂更生建祠勒銘以誌
感洵功在封疆澤及生民
吳丹滿洲人建威將軍康熙十三年同大將軍圖海
討王輔臣贊勷軍務悉合機宜號令整嚴約束部卒
兵臨之地市不易肆與士卒同甘苦恩威並用人懷
敵愾平凉既下逆黨猶未盡除丹數騎入城宣布德
意開誠撫慰人皆傾心向化百姓賴以安全
陳福字東海本延綏人遷居寧夏康熙十三年任寧
夏總兵時吳三桂反王輔臣據平凉遥應之遣偽將
西陷洮蘭東占花馬池定邊時寧夏兵先經調赴征
川留者甚少人情洶洶福按劍曰吾知有朝廷封疆
敢有異議者齒此劍遂整兵東向復花馬池定邊斬
偽將朱龍陳江倪五等寧夏東路平隨移師西向固
原刻期至平凉會歲暮冰雪衆兵欲暫歸福銳意前
進不許至惠安堡兵變遇害先是福家口留川吳逆
遣人持逆書偽劄結福福得書不啟視即表封奏聞
時賊據東路不得通福乃遣其弟壽由口外求蒙古
引路七日至京
上召壽問勞仍命壽從口外歸授福陜西提督加世職命
未至而福已歿贈公爵諡忠愍詳人物傳
張勇字非熊咸寧人順治二年授陜西督標右營遊
擊在西安殺賊十七次後擒逆渠賀弘器李明義復
斬王元馬德有功五年從總督孟喬芳征𠞰河西叛
回身先士卒敢戰先登恢復鞏昌臨洮蘭州凉州甘
肅城堡數百餘處斬偽王土倫太等生擒賊首丁國
棟黑承印前後斬級二萬有竒擢肅州總兵官逆回
定後城郭廟宇俱被殘毁勇捐資補修完固各處墩
臺隘口凡羌番出沒之所築牆設栅控扼防守夷人
不敢犯境城南黑水過硤處天雨水勢泛溢捐貲數
千鑿石築堤民田獲稔滇逆變叛全陜震動臨鞏已
失河西數郡人心洶懼勇統兵援𠞰行至靖邊驛賊
遣人投密書勇立斬之刻期渡河復蘭州後平慶諸
處投誠全陜底定晉靖逆將軍一等侯在邊三十餘
年軍民感戴卒諡襄莊
趙良棟字擎宇延綏安邊堡人初任寧夏水利都司
因家焉順治初從總督孟喬芳𠞰叛回以擒偽將恢
復地方功陞高臺遊擊調征滇黔平水西諸苗陞廣
羅總兵聞父喪終制補任大同總兵移鎮天津滇藩
反平凉提督王輔臣亦叛寧夏提督陳福被害沿邊
擾亂
上簡良棟安撫星馳至鎮宣布
朝廷德意誅首惡寬脅從遠近悉安在鎮三年日練兵
儲餉規畫已定乃疏請以勁卒五千獨當一面進取
川滇康熙十八年冬遂自裹行糧由八堵山進密樹
關復徽州略陽十九年正月朔兵臨白水江賊對江
列營拒守江流湍湧時無舟楫良棟身先士卒躍馬
浮渡兵從之賊潰走追至青川大敗之乘勝恢復成
都申嚴紀律納降撫順市肆不移授勇略將軍兵部
尚書雲貴總督復雲南省城毫無所取授鑾儀衛使
卒諡襄忠詳人物傳
王進寳字顯吾靖遠人順治初從總督孟喬芳討叛
回立功授守備陞遊擊値西夷狂逞隨提督張勇率
師討之以功陞洪水營參將既而海虜輸欵乞住牧
大草灘地進寳力持不可並議城單于故址遂改名
永固以進寳為副將駐之番人畏威無敢飲馬城窟
者晉西寧總兵會逆藩吳三桂反王輔臣亦叛蘭州
已陷即統兵直抵黃河夜以皮囊冒險暗渡賊兵更
番迎敵屢戰屢捷遂拔安定復金縣乘雪夜破臨洮
復蘭州南安天水相繼投誠功上晉陜西提督鎮秦
州南扼川逆北復通渭静寧平凉隴右既平晉奮威
將軍進取四川鎮守巴蜀卒贈太子太保諡忠勇
詳人物傳
葉映榴字丙霞江南上海人康熙十八年任陜西提
學道衡鑒公明一時人文蔚起陞湖廣督糧道値夏
包子亂殉節贈工部侍郎諡忠節
孫思克字復齋鑲白旗人康熙元年任甘肅總兵四
年移駐凉州剔蠧蝕汰冗卒簡將材核儲餉勵精振
刷將士精強嘗戒諸將以戢兵安民駐凉二十年民
不知有兵吳逆叛隴右諸郡皆陷思克提兵征討收
復靖遠平凉削平南安天水師行之處秋毫無犯民
皆安堵二十三年陞提督甘肅軍務後征噶爾旦領
兵出塞討平賊衆全軍奏凱晉振武將軍鎮守河西
幾四十年恩威所被兵民感頌卒贈太子太保諡
忠襄
潘育龍字飛天靖遠人從軍督標屢立戰功康熙十
四年値吳逆叛臨鞏秦蘭俱陷育龍隨征復涇州戰
慶陽寧州功多固原失利寧夏道不通貝勒命由紅
河川等處與賊連戰七晝夜卒達寧夏見提督陳福
面達機事從撫遠大將軍圖海討叛逆王輔臣恢復
平凉一帶復興安城邑從征克川滇二十七年陞肅
州副將三十年陞總兵在鎮八年出師敗敵於半箇
山黑山兒湖察黑包月兒灣三家板等處凡五捷捐
俸修築邊牆自野麻灣至下古城袤延一百七十里
商旅安行番夷歛跡優恤軍士捐貲修復嘉峪關七
層城樓内安外攘夷人畏服三十五年征噶爾旦倂
糧減卒倍道抵昭磨多遇敵力戰以寡敵衆飛礟中
右頤戰益力敵大敗凱旋調總天津兵四十年陞固
原提督捐貲修學設義塾因米價騰貴令鄉庄米止
聽民買兵不得購發銀買糧食以贍兵米多價平兵
民俱裕秦隴連山曠野俗悍便弓矢多盜凡壯勇之
徒悉致幕下飭汛防定緝捕賞格盜息民安固原士
馬隊伍器械俱甲天下四十八年晉鎮綏將軍卒
贈太子少保諡襄勇詳人物傳
江琦字思韓江西上饒籍先世以功為寧夏衛世職
琦生而英勇武藝絶倫康熙十三年吳逆叛亂從總
督趙良棟征討有功後征噶爾旦奮勇先登大獲全
勝論功累陞總兵調鎮延綏河北四十八年擢甘肅
提督建威布恩慎選舉覈冗濫簡士馬繕軍裝謹斥
堠兵番畏服卒之日兵民為建坊焉
殷化行號熙如咸陽人康熙三十二年以都督僉事
任寧夏總兵三十五年五月内出口征𠞰至昭磨多
地方大破厄魯特三十六年三月復出口𠞰噶爾旦
加授都督同知
富寧安滿洲人端方正直廉介謹慎康熙五十四年
以吏部尚書辦理軍需嗣為靖逆將軍統師出塞馭
兵紀律甚嚴而有恩塞外番夷畏威懷德在巴里坤
十餘年賊人無敢近塞擾邊陞大學士
阿爾納滿洲人任副將軍持躬謹慎奉職公忠領兵
出塞收復土魯番平定青海功績甚著兵之所至毫
不擾民民皆感頌
甘肅通志卷三十
