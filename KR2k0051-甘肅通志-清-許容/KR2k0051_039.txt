甘肅通志卷三十九
隱逸
唐虞聖世亦有巢由巖穴之士脫屣浮榮甘心肥遯
衡泌自適考槃寤歌高風亮節遺世獨立自古在昔
先民有作未可没也編次如左志隱逸
臨洮府
明顧敬字允恭蘭州人少聰穎秀拔涉經史尤長書
法與段堅聊讓友善言動有儀晚年好學彌篤年八
十卒有文稿
顔宗魯蘭州人性坦直不阿善書能詩文隱居自樂
鄉評雅重
周詢金縣人辭榮棄禄隠居養親足以表正鄉閭
馮庸字定之蘭州人敦德尚行通春秋博子史喜
真草明代典章一一手錄成帙言談必根道義行檢
必循禮度恬靜自守不求聞達人稱為博古君子云
漢德金縣人隱居不仕絶迹名利尤遠避權勢鄉
人以孤清高潔稱之
張九疇字天錫狄道人器宇宏偉動有矩矱杜門不
出絶口不言功名足迹不至公府探討經史從學者
甚衆所著有五經考學庸節解拙齋文集
王伯良字志善蘭州人潛心禮義之學言動不苟取
予必以義不妄交人不干謁貴顯有凖庵集東山樵
唱
鞏昌府
周伯夷叔齊孤竹君之二子當紂時兄弟遜國聞文王
善養老乃入周就養及武王東伐紂扣馬而諫至周
有天下伯夷叔齊恥之不食周粟隱於首陽山采薇
而食餓死按曹大家注幽通賦云隴西首陽縣有首
陽山邑人楊恩有首陽辨
漢任棠漢陽上邽人有竒節隠居教授漢陽太守龐
參初到先候之棠不與言但以薤一大本水一盂置
戸屏前自抱孫兒伏於戸下主簿白以為倨參思之
良久曰棠是欲曉太守也水者欲吾清也拔大本薤
者欲吾擊強宗也抱兒當戸欲吾開門恤孤也於是
歎息而還皆用其言為名太守
姜岐漢陽人守道隠居名著西州太守橋玄欲召
為吏岐稱疾不就玄怒逼致之督郵尹益固爭得免
岐卒堅卧不起
晉朱冲字巨容南安人少有至行閑靜寡欲鄰人失
犢認冲犢以歸後得犢大慙以還冲冲竟不受有牛
犯其禾稼冲屢持芻送牛而無恨色主愧之乃不復
為暴咸寧四年詔補博士不應冲每聞徵書輒逃入
山時人以為梁管之流冲居夷俗羌人奉之若君冲
亦以禮讓為訓邑里化之道不拾遺村無凶人毒蟲
猛獸皆不為害
董京字威輦初與隴西計吏俱至洛陽被髮行吟
嘗宿白社中時乞於市得殘碎繒絮結以自覆或見
人排辱曾無怒色孫楚時為著作郎數就社中與語
遂載與歸京不肯坐楚貽之書京答以詩後數年遁
去莫知所之
元萬敬儒寧遠人家貧嗜學不倦與人說書輒竟日棲
止東郊畫水竹以自娛忽報朝使至抱琴踰垣而走
不知所終
明王輔安定諸生博極羣書應貢入京遂隱不出講
學於木坡諸生重趼往從之講論經史數十年不入
城府縣令黃沂請為鄉飲賓輔笑謝之至今鄉人稱
儒者高蹈必以輔為首
李文燦伏羌人洪武初舉人資性穎異夙學天成自
負經書避兵石門數年乃還持身清苦以教人為已
任終身不仕
平凉府
漢王符字節信安定臨涇人少好學有志操與馬融
張衡崔瑗等友善當途者更相薦引而符獨耿介不
同於俗以此不得升進志意藴憤乃隠居著書三十
餘篇以譏當時失得不欲章顯其名故號曰潛夫論
後度遼將軍皇甫規解官歸安定鄉人有為鴈門太
守者去職還家謁規規卧不迎有頃白王符在門規
驚遽而起衣不及帶屣履出迎援符手而還與同坐
極歡時人為之語曰徒見二千石不如一縫掖言書
生道義之為貴也
石得林安定人建安初客三輔就學於宿儒欒文博
始精詩書後好學靜默關中亂南入漢中不治産業
不蓄妻孥常讀老子晝夜吟咏漢中破還長安人與
不取問姓氏不言
唐牛意仁字行恭安定鶉觚人大父通秉志守道交辟
不起仁樂道丘園屢空宴如或勸之仕但笑而不答
開元六年卒於伏羌官舍以子仙客贈涇州刺史
宋樊處約崇信縣人建中靖國年進士文章氣誼為當
時第一流值亂隱居不仕或以仕強之約慨然曰我
宋人也死且為宋鬼忠臣豈事二主哉不食而卒人
咸義之以方謝疊山
明孫一元字太初平凉人嘗棲太白之巔故號太白山
人善為詩風儀秀朗擕鐵笛鶴瓢徧遊中原齊魯南
涉江淮吳越時劉麟以知府罷歸龍霓以僉事謝政
並客湖州與郡人陸琨吳充招一元入社稱苕溪五
隱舉人施侃勸之娶乃妻以妻之妹張氏生一女而
卒充等葬之李夢陽有太白山人傳
直隸秦州
漢趙壹字元叔漢陽西縣人體貌魁梧望之甚偉而
恃才倨傲為鄉黨所擯乃作解擯光和初舉郡上計
到京師時司徒袁逢受計計吏數百人皆拜伏庭中
莫敢仰視壹獨長揖而已逢望而異之延置上坐因
問西方事大悅顧謂坐中曰此人漢陽趙元叔也朝
臣莫有過之者往造河南尹羊陟尚卧未起壹徑入
上堂臨之因舉聲哭門下皆驚陟知其非常人乃起
延與語大竒之陟明旦大從車騎造壹時諸計吏多
盛飾車馬帷幕而壹獨柴車草屏露宿其傍延陟前
坐于車下陟遂與言談至曛夕極歡而去曰良璞不
剖必有泣血以相明者矣陟乃與袁逢共稱薦之名
動京師及西還道經弘農過候太守皇甫規門者不
即通壹遂遁去規聞壹名大驚乃追書謝之壹報書
遂去不顧州郡爭致禮命十辟公府並不就終於家
著賦頌箴誄雜文十六篇
郭整秦安人漢安帝順帝時公府八辟公車五徵
皆不就世仰其高
晉楊軻天水人易學精微養徒數百嘗食麄衣褐悠
然自得受業者非入室弟子莫得親言劉曜徵拜太
常固辭不起隠于隴山曜敗秦人東徙軻留長安石
季龍備束帛安車徵之軻以疾辭迫之乃發既見不
拜與語不言有司以軻倨傲請從大不敬論季龍不
從下書任軻所尚軻在永昌季龍每有饋餼輒口授
弟子使為表謝其文甚美季龍乃密令美女夜以動
之軻蕭然不顧遣壯士臨之以兵并劫其所賜衣服
軻不言了無懼色嘗土牀布被下無茵褥潁川荀鋪
好竒之士造而談經軻瞑目不答鋪發被露其形大
笑之軻神體頽然無驚怒之狀時咸以為焦先之徒
未有能量其淺深也後求還季龍送以安車蒲輪蠲
十戸供之自歸秦州仍教授不絶
郭荷字承休略陽人也六世祖整及荷世以經學
致位荷明䆒羣籍特善史書不應州郡之命張祚遣
使者以安車束帛徵為博士祭酒使者迫而致之及
至署太子友荷上疏乞還祚許之以安車蒲輪送還
年八十四卒諡曰玄德先生
明周蕙字廷芳山丹衛人後徙家秦州年二十聽人
講大學首章惕然感動始知讀書為臨洮衛軍戍蘭
州聞段堅集諸儒講學時往聽之有聞即服行久之
諸儒以為畏友有疑與訂論焉遂殫心五經篤信力
行為一時學者之宗恭順侯吳瑾鎮陜欲聘為子師
固辭不赴或問之蕙曰吾軍士也召役則往役若以
為師師豈可召哉瑾親送二子於其家以受教始納
贄焉後隠居秦州之小泉因以為號秦人感化其德
西安李錦薛敬之咸執弟子禮嘗正冠婚喪祭之禮
以示學者秦人至今遵之迨老以父遊江南訪之没
於揚子江人皆稱其孝而悲其死云
文蔚秦州人萬歷間武進士精韜略識天文高卧
不仕秦王聞其賢聘見語竟日歎為天下竒士尋辭
歸終日靜坐斗室經略張鄂序征蜀庭臣薦其才強
起參軍務蔚至蜀出竒制勝數窘賊夜觀天象忽曰
無以戰也不三日敵必歸命果如言捷上詔勅賜蔚
指揮劄固辭後有人與蔚善詢之曰明祚盡矣後人
始歎以為神
雍康年字安夫清水學生以詩禮繼先傳篤經史不
樂仕進追崇孝行修復古制建先祠立宗法制祭田
修家塾躬行文公四禮教訓宗族表率閭里著族約
會則家鄉禮要二書刊布之鄉人尊為敦禮先生
直隸階州
明龍正階州人幼英敏過人精於易學遇金牌道人
傳授六壬占騐多應正德壬申蜀寇猖獗都御史召
之贊畫每戰多捷番夷入寇總督聘居帷幄出竒數
勝欲授以官不受奏賜金帛冠帶後總督楊張鄧徵
聘皆不就所著有八陣圖太乙成局竒門集要六壬
書
直隸肅州
漢侯瑾字子瑜敦煌人少孤貧依宗人居性篤學恒
傭作為資暮還輒燃柴讀書居恒以禮自牧獨處一
室如對嚴師州郡累召公車辭疾不就作矯世論譏
刺當時隱居山中殫思著述作應賓難以自寄又按
漢記撰中興以後行事為皇德傳三十篇行於世餘
作新文數十篇多亡失西河人重其才品不敢名稱
為侯君云
晉宋纖字令艾敦煌人少有遠操沉靖不與世交隱
居於酒泉南山明究經緯弟子受業三千餘人不應
州郡辟命惟與隂顒齊好友善張祚時太守楊宣畫
其像於閣上出入視之酒泉太守馬岌造焉拒而不
見岌銘詩於石壁曰丹崖百丈青壁萬尋竒木蓊蔚
鬱若鄧林其人如玉惟國之琛室邇人遐實勞我心
纖注論語及為詩頌萬言年八十篤學不倦諡曰玄
虛先生
汜騰字無忌敦煌人惠帝時舉孝廉為郎中屬天
下兵亂去官還家太守張閟造之閉門不見饋遺無
所受散家財五十萬以施宗族柴門灌園琴書自適
張軌徵之為府司馬騰曰門一杜其可開乎固辭
郭瑀字元瑜敦煌人少有操行東遊張掖師事郭
荷盡傳其業精通經義雅辯談論多才藝善屬文荷
卒瑀服斬衰廬墓三年禮畢隠於臨松薤谷鑿石窟
而居服栢實以輕身作春秋墨說孝經錯緯弟子千
餘人
索紞字叔徹敦煌人少遊京師受業太學博綜經
籍遂為通儒明隂陽天文善術數占候司徒辟除郎
中以避亂歸凡所占夢靡不騐太守隂澹從求占書
紞曰昔入太學因一父老為主人其人無所不知有
似隱者紞因從父老問占夢之術審測而說實無書
也澹命為西閣祭酒紞辭曰少無山林之操遊學京
師交結時賢希申鄙藝會中國不靖欲養志終年老
亦至矣不求聞達又少不習勤老無吏幹濛汜之年
弗敢聞命澹以束帛禮之月致羊酒年七十五卒於
家
甘肅通志卷三十九
