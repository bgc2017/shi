甘肅通志卷三十一
名宦
臨洮府
漢馮野王字君卿元帝時遷隴西太守以治行高入爲
左馮翊
馮逡字子産野王弟建昭中爲隴西太守治行廉平
庫鈞光武時爲金城太守與河西都尉竇融等政皆
寬和上下相親晏然富殖修兵馬習戰射明烽燧羌
人犯塞諸郡相救由是羌人震服流民歸之
張紆章帝元和時爲隴西郡太守燒當羌迷吾及弟
號吾寇隴西紆將兵追獲之號吾曰誠得生還必不
復犯塞紆放遣之羌即解散章和初傅育爲護羌校
尉擊羌敗死紆代爲護羌校尉迷吾寇金城紆遣將
擊敗之迷吾乞降紆因誘執迷吾斬其首以祭育塜
鄧訓字平叔南陽新野人禹之子章和元年代張紓
爲護羌校尉迷唐欲報其父迷吾怨率兵來至塞下
訓乃嚴兵守衛羌掠無所得因解去於是發湟中兵
掩擊迷唐大破之又以恩信懷諸附落小種燒當豪
帥皆欵塞納質其卒也吏民諸羌爲訓立祠
曹鳳和帝永元十四年爲隃麋相時安定降羌燒何
種反郡兵擊滅之自是西海及大小榆谷左右無復
羌患鳳上言宜及此時建復西海郡縣廣設屯田隔
塞羌人交關之路又殖榖富邊省委輸之役上從之
於是拜鳳金城西部都尉將徙士屯龍支
龐參緱氏人元初元年代侯霸爲校尉以恩信招誘
號多羌二年春號多羌率衆七千餘人詣參降
霍諝字叔智魏郡鄴人順帝時舉孝廉稍遷金城太
守性明達篤厚能以恩信化誘殊俗甚爲羌戎所敬
服
貫友永元五年爲護羌校尉遣譯使搆離諸羌攻迷
唐於大小榆谷獲首虜八百餘人收麥數萬斛遂夾
逢留大河築城塢作大航造河橋欲以渡兵迷唐遠
徙依賜支河曲
侯霸和帝永元間爲金城太守時迷唐請降入居金
城帝令居大小榆谷未幾復叛霸將兵出塞至允川
與迷唐戰陷陣斬首羌衆折傷種人瓦解降者六千
餘口
魯謙扶風平陵人恭長子爲隴西太守有名績
上官鴻和帝永元時爲金城長史開置歸義建威屯
田二十七部
三國魏蘇則字文師扶風武功人起家爲酒泉太守轉
安定武都所在有威名魏太祖征張魯過其郡見則
悦之使爲軍導魯破則綏定下辯諸氐徙爲金城太
守是時喪亂之後吏民流散饑窮則撫循之招懷羌
戎旬月流民歸者數千家乃明禁令賞善誅惡教民
耕種歲大收由是歸附日多文帝以則平隴西李越
加護羌校尉賜爵關内侯又發兵至河西平麴演張
進黃華之亂還金城進爵都亭侯食邑三百戸徵爲
侍中初興平中則避難北地客安定依富室師亮不
爲禮及爲安定守亮欲逃則使人解語以禮報之
游楚字仲允馮翊高陵人太和中隴西太守以恩德
爲治不好刑殺諸葛亮出隴右天水南安太守各棄
郡東下楚獨據隴西堅守遣長史馬顒出門設陣而
自於城上曉謂蜀帥言卿能斷隴使東兵不上一月
之中則隴西不攻自服若不能虛自疲弊耳使顒鳴
鼓擊之蜀人乃去
晉車濟字萬度燉煌人穆帝時爲金城令後趙將麻秋
陷金城濟不爲屈秋必欲降之臨之以兵濟辭色不
撓曰吾雖才非龐德而受任同之身可殺志不可移
乃伏劎而死秋歎其忠節以禮葬之
張重華西涼王張駿子後趙石虎遣麻秋攻枹罕華
遣謝艾連戰敗之虎歎曰吾以偏師定九州今以九
州之力困於枹罕彼有人焉未可圖也
任蘭後秦時爲金城太守乞伏乾歸以衆叛攻陷金
城執蘭蘭厲色責乾歸以背恩違義乾歸怒而囚之
蘭遂不食而死
南北朝魏李贒成紀人魏恭帝時王師東討朝議以西
道空虛慮羌渾侵擾授贒河州總管河州舊非總管
至是始置贒乃大營屯田以省運漕多設斥堠以備
邊警於是羌渾斂迹
後周豆盧勣字定東昌黎人後周武帝初渭源燒當羌
因饑作亂以勣有才略拜渭州刺史甚有惠政華戎
悦服大致祥瑞鳥鼠山俗呼爲高武隴其下渭水所
出其上絶壁千尋由來乏水諸羌苦之勣馬足所踐
忽飛泉湧出有白烏翔止廳前乳子而後去又白狼
見於襄武民爲之謠曰我有丹陽山出玉漿濟我民
生神烏來翔百姓因號其泉爲玉漿泉
隋段文振北海期原人高祖時爲石河二州刺史甚有
威惠遷蘭州總管封龍岡縣公尋以譖廢煬帝卽位
徵爲兵部尚書從征吐谷渾文振督兵屯雪山連營
三百餘里合圍吐谷渾於覆袁川以功進右光祿大
夫
裴倫河東人大業末爲渭源令屬薛舉之亂城陷遇
害
唐李素立貞觀二十一年爲燕然都護統瀚海等六府
臯蘭等七州素立撫以恩信羌落懷之其率馬牛爲
獻素立惟受杯酒餘悉遣之
薛訥字慎言絳州龍門人仁貴子開元二年吐蕃寇
臨洮至蘭州剽牧馬詔訥攝羽林將軍爲隴右防禦
使與王晙擊之追及賊戰武階驛犄角破其衆尾北
至洮水又戰長城堡俘斬數萬悉收所掠及仗械不
貲以功拜左羽林大將軍
王晙滄州人爲隴右羣牧使開元二年吐蕃以精甲
十萬寇臨洮屯大來谷其酋岔達延以兵踵而前晙
選勇士七百人易胡服夜襲之多置鼓角於其後前
軍遇寇大呼後人鳴鼓角應之賊疑有伏自相鬭死
者萬計俄而薛訥至武階距大來二十里夾賊而陣
晙與訥會夜使士銜枚鏖突賊駭引去追至洮水又
敗之俘獲數萬
郭知運字逢時瓜州晉昌人從郭虔瓘破突厥有功
擢右驍衛將軍時吐蕃將岔達延乞力徐寇渭源盜
牧馬詔知運與薛訥王晙等相犄角敗之進階冠軍
大將軍兼臨洮軍使封太原郡公賜賚萬計徙隴右
諸軍節度大使鄯州都督卒贈涼州都督配享太公
廟諡曰威
崔知温字禮仁許州鄢陵人仕爲左千牛累遷蘭州
刺史党項羌入侵州境兵寡衆懼莫知所出知温開
門不設備羌怪之不敢進俄會將軍權善才率兵至
大破其衆善才欲窮追取之知温曰古善戰勿逆奔
且谿谷複深草木荒延萬一有變不可悔善才曰善
分降口五百贈知温辭曰我議公事圖私利耶累遷
尚書丞
宋种誼字壽翁洛陽人熙寧初從高遵裕復洮岷又平
山後羌至熙河副將使青唐董氊遣鬼章迎候境上
取道故爲回枉誼固習其地里誚之曰爾謂我不知
遠近耶改從便道遷本路都監自蘭州渡河討賊斬
首六百元祐間復以平夏人功進熙河鈐轄知蘭州
蘭與通遠皆絶塞中間保障不相接腴田多棄不耕
誼請城李諾平以扼衝要從之
王韶字子純江州德安人熙寧元年詣闕上平戎三
策以爲西夏可取帝異其言召問方略以韶管幹秦
鳳經略司機宜文字因按邊諭降俞龍珂率屬十二
萬口内附五年韶引兵城渭源堡破蒙羅角抹水巴
等族焚其廬帳而還洮西大震遂城武勝建爲鎮洮
軍更名熙州置西河路以韶知熙州六年取河州進
破訶諾木藏城穿露骨山南入洮州連拔宕岷二州
疊洮羌酋皆以城附七年入朝還至興平聞景思立
敗於踏白城瞎征合宗哥首領青宜結鬼章之衆圍
河州韶馳至熙州選兵二萬直趨定羌城破結河族
斷夏國通路瞎征窮蹙丐降俘以獻韶入爲樞密副
使
趙隆字子漸成紀人熙寧初從王韶取熙河大將姚
麟出戰被重創謂曰我渴欲死得水尚可活時泉近
賊營隆獨潛往漬衣泉中賊覺隆且鬭且行得歸持
衣裂水以飲麟麟乃甦討鬼章斧其橋鬼章失援乃
成擒崇寧中鈐轄熙河兵將前軍出邈川復鄯廓
王君萬秦州人熙寧五年以秦鳳指揮使從王韶開邊
擢熙河路鈐轄洮西羌叛圍河州君萬請於王韶以
爲南撒宗城小而堅強勇所聚若併兵破之圍當自
解韶用其計已而果然
景思立普州人以蔭主渭州治平砦以功知德順軍
策應王韶取熙州過洮築當川堡克羌香子珂諾城
遂定河州韶言其臨事忠勇擢河州刺史又兼河州
團練使知其州青宜結鬼章舉兵襲殺伐木卒害小
校七人以書抵思立詞不遜思立攻之於踏白城衆
寡不敵兵敗死之
苗授字受之潞州人熙寧中從王韶取鎮洮爲先鋒
破香子城復與羌戰盡得河湟地鬼章寇河州詔授
往一戰克撒宗論功第一遂知州事復知河州討生
羌於露骨山斬萬級獲冷鷄朴羌族十萬七千帳内
附威震洮西徙知熙州元豐中取定西降戶五萬城
蘭州遇賊數萬於女遮谷登山逆戰賊夜遁去授踰
天都山焚南牟屯凡師行百日轉鬭千里始入塞
劉仲武字子文秦州成紀人熙寧中遷熙河都監復
湟川徙知河州吐蕃趙懷德狼阿章衆數萬叛命仲
武相持數日潛遣二將領千騎叩其營戒曰彼出勿
與戰亟還伏兵道左二將還羌果追之遇伏兵大敗
斬首三千級復西寧州未幾懷德阿章降又羌王子
臧征僕哥降徽宗召仲武勞之官其九子
李浩字直夫西河人元豐中爲熙河鈐轄討山後羌
至合龍嶺會戰遣降羌乞嘊輕騎突敵帳俘其酋冷
鷄朴等遷安撫洮西五路大舉浩將前軍復蘭州徙
知蘭州兼熙河涇原安撫副使
王文郁字周卿麟州新秦人元豐中爲熙河將討靈
武文郁得羌戸萬餘遷鈐轄夏人圍蘭州已奪兩關
門文郁募死士夜縋而下持短兵突入賊卽掃營去
擢知蘭州諜知夏人將大入清野以俟夏果舉國趨
臯蘭文郁乘城禦之殺傷如積圍九日而解收其尸
爲京觀後以副都總管知河州築安西城金城關
孫路字正輔開封人元豐中通判河蘭二州元祐初
司馬光議棄河湟邢恕謂路嘗爲河蘭二州判官在
彼四年可問也光卽召問路挾輿地圖示光曰自通
遠至熙州纔通一徑熙之北已接夏境今自北關辟
土百八十里瀕大河城蘭州然後可以捍蔽若捐以
與敵則一道危矣光曰賴以訪君不然幾悞國事後
徙知熙州涇原城西安詔出師牽制其勢路即將衆
臨會州遂建取青唐之策
王恩字澤之開封人神宗朝爲河州巡檢羌夏寇蘭
州恩搏戰城下中兩矢拔去復鬭意氣彌厲遷涇原
將哲宗朝護秦渭延熙四路兵城西安築臨羌天都
十餘壘羌圍平夏恩設伏要其歸師果大獲
劉舜卿字希元開封人元祐初知熙州夏人聚兵天
都山連西羌鬼章青宜結先城洮州將大舉入寇舜
卿使姚兕部洮西領武勝兵合河州熟羌擣講珠城
遣人間道焚河橋絶西援种誼部洮東由哥龍谷宵
濟拜金川黎明至洮州城下一鼓克之俘鬼章并首
領九人斬馘數千計遷馬軍都虞侯
游師雄字景叔京兆武功人爲儀州司戸參軍歴德
順軍判官元祐初遷軍器監丞吐蕃寇邊其酋鬼章
青宜結乘間脅屬羌搆夏人謀分據熙河詔遣師雄
與邊臣措置便宜從事旣至諜知夏人聚兵天都山
前鋒屯通遠境吐蕃將攻河州師雄欲先發以制之
力請於帥劉舜卿分兵二道姚兕將而左种誼將而
右兕破六逋宗城斬首千五百級攻講珠城斷黃河
飛梁青唐十萬衆不得渡誼破洮州擒鬼章及大首
領九人斬首千七百級捷聞遷陜西轉運判官夏人
攻蘭之質孤勝如二堡師雄上言蘭州距賊一舍通
遠不百里非有重山複嶺之阻宜自蘭州李諾平東
抵通遠定西通渭之間建女遮納迷結珠三柵及護
耕七堡以固籓籬從之
蔣之竒字穎叔常州宜興人元祐中知熙州夏人論
和請畫封境之竒揣其非誠務修守備謹斥堠常若
敵至終之竒任夏人不敢犯塞
范育字巽之邠州人元祐中知熙州時議棄質孤勝
如兩堡育爭之曰熙河以蘭州爲要塞此兩堡者蘭
州之蔽也棄之則蘭州危熙河有腰膂之憂矣又請
城李諾平女遮川曰此充國屯田古榆塞地也不報
入爲戸部侍郎卒紹興中採其抗論棄地及進築之
策贈寶文閣學士
王厚字處道韶之子少從父兵間暢習羌事官累通
直郎元祐中議棄河湟上疏陳不可不聽紹聖中榦
當熙河公事會瞎征隴桚爭國河州守將王贍與厚
同獻議復故地元符元年六月師出塞七月下邈川
降瞎征九月次青唐隴桚出迎遂定湟鄯命厚知湟
州未幾湟鄯棄厚亦貶崇寧初安撫洮西以破多羅
巴功進熙河經略安撫使
种朴誼之子紹聖中爲熙河蘭會鈐轄兼知河州安
撫洮西沿邊公事河南蕃部叛屬羌阿章率他族拒
官軍朴至州方二日以熙帥胡宗回迫之使出討遇
伏首尾不相應朴力戰而死事聞贈朴雄州防禦使
官其後十人
穆衍字昌叔河内人元祐初大臣議棄熙蘭衍以爲
蘭棄則熙危熙危則關中震議遂止熙河分畫未決
詔衍視之還言質孤勝如據兩川美田實彼我必爭
之地請界二壘間城李諾平以控要害及他城堡皆
起亭障以通涇原明年遂城李諾平名曰定遠衍遷
左司郎中
姚雄字毅夫五原人紹聖中知熙州請城葫蘆河川
據形勝以逼夏方興役時夏人以其衆來乘雄部熙
河兵策援斬首三千級城成賜名平夏由知會州徙
河州种朴與羌戰没王贍軍陷敵中雄自鄯至湟四
戰皆捷拔出之遂築安鄉關夾河立堡以護浮梁通
湟水漕運商旅負販入湟者始絡繹不絶
劉韐字仲偃建州崇安人紹聖中王厚鎮熙州辟爲
狄道令提舉陜西平貨司河湟兵屯多食不繼韐延
致酋長出金帛易粟以餉軍公私便之遂爲轉運使
初熙河郡常貢毛褐段厚于例外增以遺朝貴韐曰
勿重困百姓厚從之
苗履授之子元符初爲熙河蘭會都鈐轄知蘭州受
詔同王贍取青唐與姚雄合兵討峗羌籛羅結與羌
戰羌宵潰明日縱兵四掠焚其族帳而還
張叔夜字稽仲開封人元符間任蘭州錄事參軍州
地極邊恃河爲固每歲冰合必嚴兵以備士不釋甲
者累月叔夜曰此非計也不求要地守之而使敵迫
河則吾計殆矣有地曰天都者介五路間羌人入寇
必先至彼點集然後議所向每一至則五路皆竦叔
夜按其形勢畫攻取之策建爲西安州自是蘭無羌
患
种師道字彛叔徽宗時爲熙州推官尋知西安州夏
人侵定邊砦築佛口城師道率師平之始至渴甚師
道指山之西麓曰是當有水命工求之果得水滿谷
遷知渭州
何灌字仲原開封祥符人徽宗朝徙熙河都監改知
岷州引邈川水漑田千頃湟人號廣利渠徙河州提
舉熙河蘭湟弓箭手入言漢金城湟中榖斛八錢今
西寧湟廓卽其地也葺渠引水使田不病旱則人樂
應募而射士之額足矣從之甫半歲得善田二萬六
千頃壯士七千四百人爲他路最
劉惟輔涇州人建炎三年爲熙河馬步軍副總管金
羅索引兵犯熙河經略使張深遣惟輔將三十騎禦
之夜趨新店金人恃勝不虞黎明軍進短兵相接殺
傷甚衆惟輔舞矟刺其先鋒貝勒哈富洞胸墜馬死
已而熙河陷惟輔走匿山寺欲圖恢復其親信軍詣
金師降金人執惟輔誘之百方不答金人怒捽以出
惟輔曰斬卽斬吾頭豈汝捽也顧坐上客王睿曰國
家不負汝遽降敵耶卽閉口不復言而死所部亦多
不屈俱被殺事聞贈昭化軍節度使立廟號忠烈
高子孺狄道人高宗時知蘭州龕谷砦金人陷熙河
子孺先刅其家而後死時馬步軍第六將韓青間行
從劉惟輔爲金人所執罵不絶口而死
金圖克坦喀齊喀上京人臨洮尹是時關陜以西初去兵革
百姓多失業喀齊喀守之以靜民多還歸後遷元帥
楊仲武字德威保安人皇統中同知臨洮尹先是羌
人苦邊將貪暴相率爲寇掠仲武入其營諭之曰將
校侵漁汝等今已懲治並曉以禍福羌人喜悦寇掠
遂息後仲武改河中羌復掠熙河詔復遣仲武比至
諸酋驚喜乃折箭爲誓羅拜而去
伊喇成本名婁烏其先遼横帳人也大定初爲臨洮
尹招降喬家等族首領召拜樞密使
圖們呼圖克們字子秀貞祐三年知府事時夏人入寇
圍臨洮圖克們夜襲其壘大捷夏人遁去正大末復爲
臨洮總管元兵破臨洮圖克們被執誘之降不屈遂殺
之
龐迪字仲由延安人天眷中爲臨洮尹兼熙秦路兵
馬都總管時隴右大饑流民四集迪開渠灌田流民
利其食居民藉其力各得其所郡人立碑紀其政績
大定初復爲臨洮尹
元田濟順泰定初爲臨洮府同知兼管本府諸軍奧魯
勸農事廉慎不欺吏民畏服
卓克索巴延祐初爲河州吐蕃宣慰使嘗置田贍學
養育人才
祁安狄道人爲臨洮府尹以廉勤見稱
趙潘狄道人爲臨洮元帥歲饑發倉廩以賑貧乏給
農民種粟二千餘石蕪菁子百石人賴不飢郡當孔
道傳置旁午有司敝于供給潘以私馬百匹充驛騎
羊千口代民輸帝聞而嘉之命行省酬其直潘曰我
豈以私惠而邀公賞耶卒不受
傅夢臣至治二年由陜西行省宣慰使爲金州判官
下車首興學校有治績賢聲著於時
姚諒順帝至元初爲蘭州知州創建學校
明張温洪武初指揮守蘭州時元將王保保以兵襲蘭
州奄至城下温謂將校曰彼衆我寡難與爲敵且彼
遠來未知我虛實乘暮擊之可挫其鋒彼不退則固
守以待援於是整兵出戰保保兵稍却遲明温收兵
入城敵兵圍城數重温堅守保保進攻不利乃引去
于光字大用南康都昌人磊落有大志洪武二年爲
鷹揚衛指揮守鞏昌屢敗王保保軍及保保攻蘭州
光將兵來援至馬蓮灘卒遇保保兵戰敗被執至城
下使呼張將軍出降光大呼曰我不幸被執公等堅
守徐總兵將大兵行至矣敵怒批其頰遂遇害城中聞
光言守益堅
韋正洪武初爲河州衛指揮使時河州新經王保保
之亂城邑空虛嘗奏民間轉輸甚勞而茶布可以易
粟以茶布給軍士令自相貿易庶省西民之力詔從
之正日夜撫循軍民河州遂爲樂土
劉釗直隸全椒人洪武末以陜西都指揮同知鎮守
河州號令嚴明蕃族畏服永樂中領兵往烏斯藏賞
諸國還遇蕃賊劫掠釗率衆破之在鎮三十餘年居
民安堵歴都督同知
張忠字友直太康人永樂初知蘭縣撫良善治奸慝
邑戸不及千數而遞送人役月有萬計忠奏軍民協
同遞送遂減三分之二縣地近黃河歲令修造浮橋
勞民費財奏行合府屬縣衛所同造民不爲害民間
水利多爲勢豪所奪忠奏歸原主又將民田爲蓮塘
並作草場牧養奏准照民間納糧並於空處牧養蘭
民永受其福
林宗德山東掖縣人永樂初同知臨洮值旱禱雨三
日不食已而大雨霑足
廖莊字安實吉水人景泰中任大理寺卿以直諫謫
河州定羌驛丞天順元年陞刑部侍郎去之日軍民
不忍舍于定羌寺䜿碑刻像以誌不忘
何信字文實信陽人渭源縣丞初爲藩司舍人成化
中關中大饑詔發漕粟萬石令南陽汝寧二郡發卒
萬人運至關中信言于藩司吳節曰關中米石不過
一金如令二郡卒人出金一兩卽罷若役使入關糴
粟可得萬石且免漕粟之苦二郡卒知役費且十倍
皆踴躍從之民力不勞而關中全活甚衆及爲縣丞
會御史行縣簿尉以下皆跣走奉輿馬輙數十里信
歎曰可以去矣遂棄官歸
李進山西大同人正統中以山東都司指揮僉事守
備蘭州廉能有爲更多營建置哨馬營於河北大岔
口外築金城東西三關及北門外水門一甕城一俾
便於汲水且捍矢石造軍器每成刀以鐵鋌試矢鎗
以甲胄試視堅脆利鈍爲賞罰又造兵車三百餘乘
上爲板屋前後左右爲傍牌圖狻猊形於上而口眼
爲孔以出火器每車神鎗十斬馬砲五九龍筒一五
人一車行則衣糧附載之又築展新關於東門外教
場關於南門外其餘有益地方者罔不畢舉致政還
空城追送哭聲震野彭澤爲之傳
熊槪字大節商城人成化間任臨洮知府地當寧夏
河西之衝二鎮諸務皆取辦於此槪悉心經畫咸中
機宜
黃䇕河南人成化中初改蘭縣爲州知州事公署學
校皆其創建事集而人不告勞
李紀山西潞州人弘治中以錦衣衛經歴陞臨洮知
府廉明公慎處事平恕念邊民寒苦噢咻如子歲饑
捐俸以賑教士子先德行而後文藝葺城建堞延袤
數十里終紀任敵不敢犯邊去之日囊篋蕭然百姓
攀送塞途
李杲洪洞人弘治中臨洮同知管蘭州倉場民歌之
曰官攢無鼠偷監收得李侯收支不留難軍民兩下
安草場失火民懼杲得罪爭爲償納其得人心如此
吳璇字世美高唐人弘治中知河州以邊俗積玩首
鋤強暴治民多惠政恩威並著軍民畏服
吉陳直隸人嘉靖十四年知河州清介自持請托不
行時衛軍強横咸正以法遠近凜然當道奬云嚴明
之政大讋豪強清苦之操不殊寒士時論以爲實錄
楊繼盛字仲芳容城人嘉靖中以兵部員外諫馬市
貶狄道縣典史地居臨洮山中民不畏法比至翕然
稱神明監司有難獄輙問楊典史少暇則進諸生講
說文藝因買東山立書院居諸生卽羌人子弟咸引
領受教諸生日衆無所取食乃鬻乘馬及夫人服裝
買民地二百畝資諸生給筆札又引洮水灌地地益
饒邑有煤山番人制之不開仰薪二百里外乃單騎
召番人諭之咸服曰楊公卽須我穹帳亦舍之况煤
山也居三年吏民呼楊父諸生稱關西夫子
張翼莊浪人隆慶初河州參將治兵有紀律尤重民
事與州守聶守中開渠灌田復于水靈寺口黃河補
建摺橋以便往來徧行河北大通堡一帶相地設險
修築邊牆威肅三軍恩被百姓
孟孝臣山西榆次人蘭州參將朴質有膽略與士卒
同甘苦萬歷十八年火落赤入寇渡大夏趨寧河孝
臣奉檄應援大戰和政驛殺酋子枹罕兔長及壻拜
言他卜囊又斬虜衆十餘級敗之總兵劉承嗣與虜
戰於朱家山兵敗遊擊劉子都等皆死承嗣被追且
亟孝臣力救得免
聶守中三河人隆慶中知河州預防外患建南關新
城民稱不便者十九竟力築之後敵犯境賴以保障
清丈田糧除豪猾嚴考課風清弊絶民至今懷思
夏鏜字梅原四川大足人萬歷九年知臨洮府是時
洮雖腹裏而羌距河湟不遠鏜慮河湟危則洮必危
請於當途議蓄客兵糧三千石草四萬束以備不虞
後邊有警大濟軍需人皆服其先識
岳維華字三峯曲周人萬歷十八年知臨洮府性鯁
介不喜浮華政尚廉平而威足懾衆時火酋入犯人
心危懼維華旦暮登城調度防守撫恤士卒不辭勞
瘁敵掠四境復督遣民兵相機擊之城賴以全
皇清季之佺字子雙真定人西寧鎮標遊擊吳逆變提督
張勇與總兵王進寶恢復臨洮時軍務孔亟以佺有
文武才題授臨洮知府佺招集難民流移復業調
停輓運軍需不悞而民不擾當地方甫定之日人皆
服其綜理有才兵民感頌
王之鯨黃岡人知金縣前令王鯤化因虧空倉糧二
千餘石繫獄逮役四十餘人追比待斃之鯨到任查
邑有逃亡荒地捐貲買牛種給在事各役墾種計歲
所獲除完糧外卽以貯倉三年如數補足倉儲充實
鯤化得釋歸里各役免罪仍不累民又興屯多屬捏
報金民苦累鯨力請蠲免歲饑民鬻子女者代贖還
之仍周以粟建社學以訓邑子弟金民勒石頌之
鞏昌府
漢酈商高陽人項羽入秦立沛公爲漢王以商爲隴西
都尉别將定北地上郡
袁盎安陵人文帝時爲郎中中郎將數直諫調爲隴
西都尉仁愛士卒士卒皆爭爲致死
种暠字景伯洛陽人由梁州刺史遷漢陽太守暠至
郡化行於遠近懷撫羌人禁止侵掠
傅燮字南容北地人爲漢陽太守善䘏人叛羌感恩
悉來降附乃廣開屯田列置四十餘營時治中程球
以奸利失衆金城賊王國等殺球遂進圍漢陽漢陽
兵少糧盡燮猶固守而北地賊羌數千隨賊攻郡皆
夙懷燮恩共於城外叩頭願送燮歸故鄉里子幹諫
從其計燮歎曰食祿欲避難乎吾行何之吾必死國
遂麾左右進兵戰殁諡壯節侯
龐參字仲達緱氏人舉孝廉爲漢陽太守郡人任棠
有竒節參到先候之棠不與言而示之以意參悟其
旨歎息而還在職抑強助弱以惠政得民元初時代
侯霸爲護羌校尉以恩信招誘畔羌號多等帥衆詣
參降官至太尉
蓋勲字元固敦煌人漢陽太守時人飢相食勲調榖
稟之先出家糧以率衆存活者千餘人
耿种秉長子漢陽太守招降羌種三千餘戸
橋玄字公祖梁國睢陽人爲漢陽太守時上邽令皇
甫禎有贜罪玄收拷髠笞死於冀市一境皆震
温序太原祁人建武六年拜謁者遷護羌校尉序行
部至襄武爲隗嚻將苟宇所拘劫序曰受國重任義
不背恩宇等復曉譬之序大怒叱宇等曰爾何敢逼
脅漢將因以節撾殺數人賊衆爭欲殺之宇止之曰
此義士死節可賜以劒序受劒銜鬚於口顧左右曰
旣爲賊所迫殺毋令鬚汚土遂伏劒而死光武憐之
賜塜葬焉除三子爲郎
隋辛公義狄道人開皇初除岷州刺史岷俗畏疫一人
有疾合家避之病者多死公義欲變其俗凡有疾病
者皆轝來安置聽事廳廊悉滿公義親設一榻晝夜
處其間所得秩俸盡用市藥迎醫療之病者多愈召
其親戚喻之諸病家子弟慙謝而去合境之内呼爲
慈母後遷并州刺史
皮子信爲洮州刺史開皇三年吐谷渾寇臨洮子信
死之
唐柴紹晉州臨汾人武德中爲將吐谷渾寇洮州紹爲
賊所圍賊乘高射矢下如雨紹遣人彈琵琶令二女
子對舞賊怪之相與聚觀紹察其無備潛遣精騎出
賊陣後擊之賊衆大潰
安敬忠開元中爲會州刺史時河流横浸州城敬忠
率兵作堰於是水西北流免衝決患
宋張守約濮州人神宗時鬼章圍岷州守約以秦鳳鈐
轄提敢死士鳴鼓張幟高山上賊驚顧而遁遂知岷
州降其首領千七百人
高遵裕字公綽瓊之孫熙寧中從王韶取岷州下令
曰生獲老幼與得級同全活者以數萬捷聞加岷州
刺史
种諤字子正洛陽人熙寧中知岷州董氊將鬼章聚
兵洮岷新羌多叛諤襲擊破之又出塞收洮州
种誼洛陽人元祐初知岷州鬼章誘殺景思立後益
自矜大使其子詣宗哥請益兵入寇且結屬羌爲内
應誼請除之詔遣游師雄就商利害遂與姚兕合兵
出討追奔至洮州晨霧蔽野誼親鼓之有頃霧霽先
登者已得城鬼章就執謂人曰我生惡种使今日果
爲所擒
姚兕五原人以熙河總管討鬼章於洮州破六逋宗
城遂擒鬼章拜通州團練使
姚雄字毅夫五原人哲宗時知會州開廣土地愛養
黎庶又知岷州紹聖中渭帥城平夏夏人傾國來雄
部兵策援大破之城成擢秦州刺史
章楶浦城人知會州深得軍民之心元符元年夏人
入寇陷會州楶爲經略使帥師大敗之克復有功初
知渭州卽言葫蘆河川形勝宜城以偪夏遂築二城
於石門峽又築西安城夏衆來乘楶迎擊敗之邊功
爲西方最
何灌知岷州葺渠漑田二萬六千頃募射士七千餘
人爲他路最
劉錡字信叔仲武子高宗錄仲武後召見竒之差知
岷州爲隴右都護與夏人戰屢勝夏人兒啼輙怖之
曰劉都護來張浚竒其才以爲經略使兼知渭州後
以順昌戰功爲節度使兼沿淮制置使
郭成字信之中安堡人守隴西羌人畏服邊境輯寧
王淵字幾道熙州人知鞏州寧遠砦諸羌入寇經略
司討之表淵總領岷山蕃兵將城潭州羌衆來爭淵
奮擊大破之
陳寅紹定中知西和州元兵入境屢攻却之元兵增
至數十萬圍城外援不至城陷寅謂妻杜氏曰若速
自爲計杜氏厲聲曰安有生同君祿死不共王事者
卽飲藥自殺二子及婦俱死母傍寅斂而焚之乃朝
服登戰樓望闕號泣曰城之不存臣死分也恨無以
報國再拜伏劒而死事聞立廟祀之贈文華閣待制
諡襄節
賈子坤字伯厚潼川人爲西和州推官攝通判關外
被兵與陳寅誓死城守及城陷子坤亦朝服與其家
人十二口死之
郭祖德爲會州統制兵馬築堡保障軍民懷思
金郭哈瑪爾會州人與兄祿大俱以善射應募興定初祿
大以功授會州刺史夏人攻會州祿大遙見人馬中
有金甲者一發中其吭殪之又射一人矢貫兩手於
樹敵大驚城破祿大哈瑪爾俱被執夏人憐其技囚之
兄弟誓死不屈其後兄弟謀奔會祿大竟爲所殺哈
瑪爾獨拔歸興定五年夏人侵定西哈瑪爾敗之以功遷
同知臨洮府事元光二年授通遠軍節度使冬哈瑪爾
與鞏州元帥田瑞攻取會州城上有舉手於懸風版
者哈瑪爾射之手與版俱貫凡射死數百人夏人乃出
降正大初田瑞據鞏州叛哈瑪爾帥衆先登以功進都
總管元帥天興三年甲午春金亡獨哈瑪爾堅守孤城
元兵悉力攻之哈瑪爾日與血戰殺傷甚衆度力不能
支乃命積薪自焚其家人哈瑪爾獨上大草積發數百
矢無不中者矢盡自投於火城中無一人肯降者土
人爲立祠
愛紳興定中兵馬都總管任定西州刺史卓有惠政
趙阿克強疊州安撫使時兵興城無居人昌至則招
逃亡立城壘課耕桑以安輯之
郭斌正大末會州將元兵圍會州斌力戰累旬城將
陷乃驅妻子聚一室焚之已而自投火中有婢自火
中抱兒出泣授人曰將軍盡忠忍使絶嗣此其兒也
幸哀而收之言畢婢復赴火而死元將安札爾聞之
惻然爲保其孤
明馬華字德輝六合人洪武時掌岷州衛指揮負性嚴
毅才兼文武始築東西二城立樓置門伐木通道繕
甲兵練士卒建學校衙署橋梁烽堠營堡郵驛倉厰
壇社廟宇之屬以次脩舉十五年夏羌戎爲亂上命
率西安五十衛步騎二萬直抵疊城討之殱五千餘
衆番羌聞聲竄伏邊疆以寧陞陜西都指揮使
牛勵博平人洪武間知通渭縣公勤廉幹撫民有方
九年考滿父老奏留復任又九年以貧不能還遂籍
於縣
孫亶江隂人進士永樂中知鞏昌府在郡多善政平
役省刑官滿當代民上章乞留加俸二級復任政績
益茂
李達定遠人永樂中以都督僉事鎮守洮州洮地僻
近邊民皆勁悍達奏建儒學以興文教撫招生蕃内
附奏給金符每歲納馬後爲定制
尹陳信陽人宣德中安定知縣勸農脩學政教兼舉
吏畏其威民懷其惠
和寧岷州人元哈札爾之孫世襲指揮宣德元年調
岷州領軍征松潘等羌有功鎮守岷三十餘年號令
嚴明蕃人畏服
韓福山東人正統初知鞏昌府剗暴除奸寬猛得宜
遠近以神明稱治行爲秦中首秩滿去父老爲泣涕
䜿碑尋擢都察院右僉都御史
房貴寧夏人正統二年守備建置靖遠城垣公廨墩
塘事竣奏設學校倉場驛遞又奏討楚府牧軍七百
以資戰守百務聿舉事妥人安歴二十年都御史耿
九疇薦進署都指揮使回司掌印
胡智瀏陽人天順中知漳縣歴任九年政通人和賦
平訟簡值天旱脩渠引水灌漑田疇遇溝則架木槽
以通之實惠及民民思之不忘
戴浩浙江鄞人景泰初知鞏昌府適邊患方熾浩輯
民飭武郡賴以安歲大祲不俟報卽發儲三萬賑之
當路援法論浩浩上疏待罪曰臣願以一人之命易
千萬人詔原浩而令民償所貸或檄浩促之浩曰瘡
痍未復而速征不如無賑請以約三歲償之明年復
旱浩禱之三日卽雨隴關盗梗計擒其黨而盗息
王珣新安人景泰初任伏羌拓脩縣城穿渠種植寬
仁惠愛政績茂著
秦紘單縣人景泰時鞏昌知府廉潔公正人不敢干
以私
董敬禹州人成化三年知通渭營建城池爲民保障
九年致政歸其勞績至今誦之
孫春字一元河南尉氏人弘治初知鞏昌府居官清
勤持法平恕興立學校增建公署後陞都御史
邢瓘昌邑人弘治間鞏昌推官巨盗被繫株連枝引
經歲不決瓘一讞成獄嘗攝府縣篆明決若神人爲
歌曰朝視府夕視縣府如衡縣如鑑其得民如此
裴紹芳山西靈石人弘治間知伏羌存心忠誠涖政
仁恕民有謠云縣令裴性和夷愷悌慈祥處處知宣
上德慰民思澤若陽春逗柳枝黃童白叟盡舒眉
朱裳字公垂直隸沙河人御史出知鞏昌府俗朴不
務學裳振興文教郡以大治嘉靖初察舉天下郡守
治行高者賜燕勞得八人裳以清名與焉
張居敬字伯簡趙州人鞏昌同知三覈邊餉再攝郡
符直指西巡咸舍司理而任居敬精明廉幹不負所
委五年報政陞知本府凡所經畫悉皆實政議驛傳
議條編皆朝上計夕報可閑墨吏人重犯法案無滯
牘陞憲副
張世應字懷陽湖廣石首人知鞏昌府初至人以年
少易之旣下車投訟者百餘人次其先後俱令次日
候鞫老吏黠胥腹笑之至期聽兩造出剖斷數言立
決無不盡理兼寓化誨其無情甚者酌輕重笞遣之
於是人人駭服事有阨於上不便於民者輙出身爲
民請命合屬向風郡以大治三年陟苑馬卿備兵莊
浪
田選山西汾州人選貢任靖遠同知下車值歲荒勸
民出粟以救飢殍開發倉庾以濟軍士設糜煮粥躬
親給散清勘屯地豪猾兼併詭寄者悉爲釐正
王繼夏岢嵐人知寧遠邑當通衢且地磽瘠民艱於
賦困於役繼夏乃櫛比其俗差爲等捐冗費禁苛取
平均置驛之序歲時行鄉落勸農力耕覈社倉教積
貯墾荒萊招流亡因山就澤聽民自利不爲禁庾橐
旣充喜曰民可以教矣舉鄉約申六訓延見諸生考
德問業又增築陴堞鑿渠引水百姓利之爲立祠
應昌士台州臨海人明末知安定縣闖賊縱横所過
無完邑昌士與捕官葉暹城守賊至環圍旬日矢石
交攻不能下先是舊令王垣四川文人也以署會寧
縣篆爲賊所執至是驅以說城下垣請登城說之旣
上乃勖以死守賊遂斫垣於城上衆薄而登城遂陷
昌士毅然不屈賊磔之
皇清龔佳育字祖錫浙江仁和人由吏員康熙二年知
安定縣自明季寇虐後廬舍焚毀流移未復民多逋
賦育以徵糧耗羡盡歸公帑抵民積欠於是逋額盡
完而前令被劾者皆得釋歸城内空虚造房數百間
招人居止脩葺學宫并城隍廟以德化民獄無繫囚
先是上司吏胥購差日至需索無厭佳育甫到任持
檄者四十餘輩有臬胥作威凌吏詈官者執而杖之
又有詭言受指訪事覘令貪廉者止縣舍索吏民錢
旣盈橐尚未厭值令升堂胥昂然來吏民投牘育遣
卒至其舍搜得贜物決以重杖自是無敢至縣者後
陞戸部主事歴太常寺卿
平涼府
漢王尊字子贛涿郡高陽人安定太守出教告屬縣令
長丞尉正身率下故行貪鄙能變更者與爲治明慎
所職毋以身試法又敇掾功曹各砥厲助治其不中
用趣自避退毋久妨賢五官掾張輔貪汚不軌捕繫
獄數日死盡得其奸贜威震郡中盜賊分散
蕭由字子驕杜陵人前將軍望之子爲丞相西曹掾
舉賢良累遷安定太守治郡有聲公卿多稱薦之
張奐字然明燉煌酒泉人永壽元年遷安定屬國都
尉初到職左薁鞬等寇美稷東羌應之而奐壁惟有
二百許人聞卽勒兵出進屯長城遣將王衛招誘東
羌使寇不得交通遂破之郡界以寧羌豪帥感奐恩
德上馬二十匹先零酋長又遺金鐻八枚奐以酒酹
地曰使馬如羊不以入廏使金如粟不以入懷悉以
金馬還之羌性貪而貴吏清前有八都尉率好貨財
爲所患苦及奐正身潔己威化大行
晉賈疋字彦度武威人疋勇略有志節初辟公府遂歴
顯職遷安定太守以匡復晉室爲己任愍帝以疋爲
驃騎將軍封酒泉公時劉曜等攻竺恢於西平疋邀
擊大敗之追至甘泉遂迎秦王奉爲皇太子後墮澗
遇害人咸惜之
姚碩德興之叔父也萇卒興以碩德鎮隂密將佐言
於碩德曰公威名宿重部曲最強今喪代之際朝廷
必相猜忌非永安之道宜奔秦州觀望事勢碩德曰
太子志度寬明必無疑阻今苻登未滅而自尋干戈
所謂追二袁之蹤授首與人吾死而已終不若斯及
至興優禮而遣之鎮
南北朝魏盧道裕字寧祖涿州人少以學行名尚獻文
女拜駙馬都尉遷涇州刺史吏民愛之
竇熾字光成扶風平陵人大統中爲涇州刺史政號
清靜蒞職數年除原州刺史抑挫豪右申理幽滯政
暇卽親巡隴畝勸民耕桑在官十載甚有政績州城
北有泉水熾屢經游踐因酌水曰吾在此州惟當飲
水而已及去後人感其遺惠每至此泉莫不懷之
費穆字朗興代人宣武初爲涇州長史時刺史皇甫
集恃外戚多爲非法穆正色匡諫集憚之轉安定太
守後蠕蠕主婆羅門歸降其部衆因饑侵掠邊邑詔
穆銜命宣慰便皆欵附明年復叛入寇涼州除穆西
北道行臺往討穆至涼州蠕蠕遁走穆簡練精騎伏
於山谷使羸劣之衆爲外營以誘之賊騎競至穆縱
伏奮擊大破之
李賢字賢和隴西成紀人爲原州都督大統二年州
民豆盧狼據城叛賢率敢死士擊破之狼遁走賢追
斬之以功授原州刺史俄而茹茹圍逼州城賢發兵
擊之斬獲不可勝計人得安堵賢雖少從戎旅而頗
閑政事撫導鄉里甚得民和宇文泰至原州令賢乘
輅備儀服以諸侯會遇禮相見進爵西河郡公
李遠字萬歲賢之弟正光末勅勒賊胡琮侵逼原州
遠率勵鄉人喻以節義深壁拒守除原州大中正後
從征竇泰復弘農授都督原州刺史宇文泰謂遠曰
孤之有卿若身之有臂豈可暫輟本州之榮乃私事
耳令居麾下
周于翼字文若代人周閔帝時爲渭州刺史翼兄寔先
涖此州頗有惠政翼又推誠布信夷夏感悦比之大
小馮君焉
隋元褒原州總管有商人爲賊劫其人疑同宿者執之
官褒察其冤遂捨之商人詣闕訟褒受金縱賊文帝
怒遣使詰之褒引咎遂免官盗尋發上詔褒諭之曰
何至自誣褒曰臣受委一州不能息盗臣罪一也百
姓爲人所誣不付法司卽放免臣罪二也不存形迹
至今爲物議所疑臣罪三也臣又不言受金使者復
有所窮究横及良善益重臣罪是以自誣上歎異稱
爲長者
趙軌洛陽人衛王爽爲原州總管軌爲司馬在道夜
行其左右馬逸入田中暴人禾軌駐馬待明訪知禾
主酬值而去原州吏民聞之感勵莫不改操
唐劉感岐州鳳泉人武德初以驃騎將軍鎮守涇州爲
薛仁杲所圍糧盡城陷感率衆與賊戰被擒令感約
城中降感紿諾擁至城下感大呼曰賊大飢亡在旦
夕秦王將數十萬且至勉之無懈仁杲怒執感埋其
半身馳射之感至死詈益甚賊平高祖購得其屍祭
以少牢
馬璘岐州扶風人爲涇原節度使建涇州城在涇八
年繕屯壁爲戰守具令肅不殘人樂爲用寇不敢犯
爲中興銳將初涇卒有犯法者璘愛其勇欲活之段
秀實曰將有愛憎而法不一雖韓彭不能爲理璘善
其議捕卒竟殺之
李晟字良器洮州臨潭人年十八歲從王忠嗣擊吐
蕃悍酋乘城殺傷士甚衆晟一矢殪之大歷初吐蕃
寇靈州李抱玉授晟兵五千使擊之辭曰以衆則不
足以謀則多乃請千人趨臨洮屠定秦堡執其帥慕
容谷鍾虜乃解靈州去遷涇原四鎮北庭兵馬使馬
璘與吐蕃戰鹽倉敗績晟率游兵拔璘以歸及定朱
泚之難晟以涇州倚邊數戕其帥請治不龔命者因
以訓耕積粟實塞下羈制西戎乃拜晟鳳翔隴右涇
原節度使兼行營副元帥徙西平郡王
段秀實字成公姑臧人爲涇州營田官大將焦令諶
取人田給與農曰且熟歸我半是歲旱諶督責益急
秀實賣所騎馬市榖代償及爲刺史别將王童之謀
作亂約聞警鼓而縱秀實知之召鼓人陽怒失節戒
曰每籌盡當報因延數刻盡四鼓而曙童之不果發
後節度涇原吐蕃不敢犯塞
馮河清京兆人涇原兵馬使數與吐蕃戰有功名聞
軍中姚令言犯闕德宗幸奉天河清聞問與領州事
姚况召諸將計事東向哭相勵以忠義卽發儲鎧完
仗百乘獻行在所初帝之出六軍倉卒無良兵及河
清輸械至披堅勒兵軍聲大振卽拜河清涇原節度
使安定郡王况行軍司馬朱泚數遣諜人招之河清
輙斬以徇
姚况建中時領涇州事德宗狩奉天况與馮河清聞
之集將士激以忠義發甲兵輸行在所詔况爲行軍
司馬
李元諒安西人鷙敢有謀貞元三年吐蕃請盟詔以
軍從渾瑊會盟平涼元諒軍潘原以爲援元諒謂潘
原去平涼七十里如有急何以赴請與公連屯瑊不
聽元諒密徙營次之旣會元諒望雲霧曰不祥必有
變傳令約部伍俄而敵果劫盟瑊奔還元諒兵成列
出敵乃去瑊得振旅徐還帝聞之嘉歎賜良馬金幣
後爲隴右節度闢美田勸士墾藝歲入粟數十萬斛
又築連弩臺遠烽偵進據勝勢始列新壁敵遂無所
掠涇隴以安
裴識聞喜人涇原節度使鎮平涼脩保障整戎器開
屯田初將士守邊或積歲不得還識立沿邊將士限
滿者代親七十近戍由是人感悦加檢校刑部尚書
凡歴六節度所涖皆可稱述
劉昌字公明汴州開封人善騎射貞元中拜涇原節
度使城平涼開地二百里扼彈箏峽又西築保定扞
青石嶺凡七城二堡旬日而就在邊凡十五年身率
士卒墾田三年軍有羡食邊陲安寧將士骸骨暴露
昌始瘞之夕夢若詣昌謝者昌具以聞德宗命建二
冡將曰旌義士曰懷忠葬淺水原詔翰林學士爲銘
識其所昌率諸將祭之邊兵莫不感泣
郝玭涇原禆將貞元中鎮臨涇雄鷙善戰屢破吐蕃
常請於帥以臨涇洛口地其川沃衍宜畜牧築城益
軍以伐謀前帥不能用及段佑節度涇原嘉其策請
於朝元和三年詔城臨涇爲行原州以玭爲刺史戍
焉玭在邊三十年每戰輒克吐蕃不敢近虜大畏嘗
稱其名以怖啼兒遷涇原行營節度使封保定郡王
贊普常等玭身鑄金象令於國曰得生玭者以金玭
償之朝廷畏失名將徙慶州
朱忠亮字仁輔汴州浚儀人憲宗時爲涇原四鎮節
度使綜覈軍籍得竄名者三千人吏白老卒不任戰
可罷忠亮曰古于老馬不棄况戰士乎聞者感奮又
涇俗舊多賣子亮以財贖免者前後數百築潘原城
有勞
周寶字上珪平州盧龍人涇原節度使務耕力農聚
糧二十萬斛時號良將
五代王殷大名人晉天福中拜原州刺史殷事母以孝
聞欲與人遊必先白母母所不可者卽不敢往及爲
刺史政事有小失母輒責之殷卽取杖授婢僕自笞
於母前
趙遠幽州人初充六軍判官歴涇州判官居官清廉
民懷其政
宋白重贊憲州人習古兵法嫻於將略知涇州涇人賴
以安靖
孫繼鄴金陵人涇原路副都總管兼知渭州建言蕭
關故道前控大川賊騎所出誠得屬羌與奉賜且羈
其帥長使爲籓籬則可無西顧之憂矣
張齊賢字師亮曹州人李繼遷陷清遠軍命齊賢爲
涇原等州軍安撫經略使齊賢上言清遠軍陷没以
來靈武一郡援隔勢孤此繼遷所覬覦而必至者也
以事勢言之加討則不足防遏則有餘能以官爵恩
信結蕃部大族首領素與繼遷有隙者使相攻奪我
乘敝而擊之則繼遷可滅也時不能用靈州果陷後
繼遷復入寇齊賢分部諸將却之邊陲遂寧又言邊
事利害甚悉西人懷之
趙昌言字仲謨汾州孝義人知涇州當官無所顧避
以威斷立名太宗嘉之
李繼隆字霸圖上黨人至道二年爲靈環十州都部
署初饋餉靈州必由旱海踰冬及春芻粟始集繼隆
排衆議堅請徑古原州蔚茹河路太宗許焉遂率師
進壁古原州令如京使胡守澄城之是爲鎮戎軍
李繼和字周叔常從兄繼隆征伐繼隆請城鎮戎尋
棄之咸平中繼和再請遂命繼和知鎮戎兼渭原儀
都巡檢使復築焉加領平川刺史繼遷桀驁命張齊
賢梁灝經略因訪繼和邊事繼和上言鎮戎軍爲涇
原環慶渭儀秦北面屏蔽當回鶻西涼六番諸族之
路誠用步騎五千守之涇原渭州有急會此併力戰
守則賊不能越而邊民熟戸俱安堵矣五年繼和率
兵破衛埋族于天麻川自是隴外諸族皆懼願於要
害樹砦柵以爲戍守繼和因請移涇原部署于鎮戎
爲環延應援真宗嘉納夏人伺間夜填塞豪越長城
攻城繼和與都監史重貴破走之詔加奬賜繼和習
武好方略涉書史多機警然性剛嚴部兵終日擐甲
如寇至故軍多戒備焉
薛奎字宿藝絳州人至道咸平中任儀州推官嘗部
民夫轉糧至鹽州會久雨粟麥浥腐奎白轉運使盧
之翰縱民還州而償所失翰怒欲劾之奎徐曰用兵
久人疲轉餉今幸兵食有餘安用此陳腐以困民奎
在郡凡不便于民者皆奏除之
柴禹錫字元圭大名人爲鎮戎軍節度使知涇州入
謝上謂曰今委卿旌節兼之重鎮可謂優異矣禹錫
流涕哽咽旣之任寬厚愛民凡土産諸物循例歲貢
不入私橐
陳興澶州人咸平三年知鎮戎軍上言鎮戎軍南去
渭州瓦亭砦七十餘里中有二堡請留兵三百人戍
之俄與曹瑋秦翰領兵抵鎮戎西北掩擊擒斬無算
詔書奬賜有加
曹瑋字寶臣靈壽人彬之子同知渭州時年十九治
軍嚴明賞罰立決知鎮戎軍以軍據平地便於騎戰
非中國之利請自隴山以東循古長城塹以爲限又
以弓箭手皆土人習障塞蹊隧曉羌語耐寒苦官未
嘗與兵械資糧而每戰輙使先拒賊恐無以責死力
遂給以境内閒田春秋耕歛而蠲其租李繼遷死其
子德明請命于朝瑋請以精兵出不意禽德明送闕
下復河西爲郡縣帝不許旣而數大族拔帳來歸瑋
曰德明野心急折其翮即日將其士薄天都山受降
者内徙德明不敢拒瑋嘗上涇原環慶兩道圖帝勅
别繪二圖一留樞密院一付諸將按圖計事復爲涇
原路都鈐轄兼知渭州隴山諸族皆來獻地築堡山
外爲籠竿城募土兵守之曰異時秦渭有警此必爭
之地也
陳堯佐字希元閬中人知渭州有惠政邊境賴以安
張綸字公信潁州汝隂人知渭州徙鎮戎軍仁恕有
才略所至興利除害後歴知秦州
盧鑑字正臣金陵人知儀州有德政李繼遷聲言欲
襲儀之制勝關諜者以告詔徙老幼芻粟于内地鑑
曰此奸謀也徙之是示敵弱搖民心不敢奉詔卒不
徙已而賊亦不至
陳貫字仲通安陽人知涇州督察盜賊禁戢遊閒檢
飭簿書筦庫賦租出入謂僚屬曰視縣官物如己物
容有姦乎州人憚其嚴明擢利州路轉運使歲饑出
職田粟賑飢者又帥富民令計口占粟悉發其餘
范祥仁宗時爲鎮戎軍通判元昊入侵圍城急祥率
將士拒退之請築劉璠堡定川砦從之
王仲寶字器之高密人天聖初知鎮戎軍有戰功爲
涇原路總管安撫副使與西羌戰於六盤山俘馘數
百人會任福敗於好水川别將朱觀被圍於姚家堡
仲寶援觀出圍乘以從馬時諸將皆没獨仲寶與觀
得還以功徙環慶路總管知慶州
侯可字無可華隂人簽書儀州判官西夏寇邊可以
數十騎涉夏境按視猝與敵遇亟分其騎爲三四令
張旗幟旋山徐行夏人疑以爲誘騎不敢擊人服其
智
程戡字勝之許州陽翟人知渭州陜西有保毅軍人
苦其役戡奏曰保毅在鄉兵外不點而有籍所以佐
邊備也已隸保捷而保毅籍如故州縣以供力役率
困憊至破析財産售田者猶數戸出一夫民不勝苦
因詔私役保毅者以計傭律坐之進樞密直學士
鄭戩字天休吳縣人爲陜西四路都總管駐涇州初
靜邊砦主劉滬謀築水洛結公二城以通秦渭援兵
招生羌大王族爲邊衛戩使著作郎董士廉督其役
會戩罷尹洙以爲不便召滬與士廉罷役歸不聽戩
力爭于朝卒城之
劉滬字子濬保塞人康定中爲渭州瓦亭砦監押擊
破党留等族獲牛馬萬計時任福敗邊城晝閉居民
畜産多爲賊掠滬獨開門納之全活甚衆西南有水
洛城川平土沃又有水輪銀銅之利環城數萬帳漢
民逋逃者歸之教以百工商賈自成完國滬進城章
川收善田數百頃以益屯兵密使人說城主鐸厮那
令内附會鄭戩行邊滬遂致鐸厮那族帳以水洛地
來歸戩令滬將兵受之驅其衆隸麾下以通秦渭之
路遷内殿崇班戩又遣董士廉率兵助築城會戩罷
涇原帥以爲不便令罷築滬不聽上遣使往視以滬
權水洛城砦主城成尋復内殿崇班滬卒番漢留葬
水洛建祠立碑記事經略言熟戸蕃官願得滬子弟
主其城乃以其弟淳監水洛城兵馬後賜廟額曰忠
勇贈忠烈侯
尹洙字師魯河南人葛懷敏韓琦范仲淹經略涇原
皆以洙爲判官後歴知涇州渭州自元昊不庭洙在
兵間最久於西事尤習其爲兵制之說述戰守勝敗
盡當時利害
劉越字子長大名人知涇州葛懷敏敗於定川諸
郡震恐宗諒顧城中兵少乃集農民數千戎服乘城
又募勇敢諜知寇勢檄報旁郡使爲備會范仲淹自
環慶引蕃漢兵來援宗諒乃大設牛酒犒師又籍定
川戰没者祭酧之厚撫其妻孥于是邊民以安
王珪開封人爲涇州都監康定初元昊犯鎮戎軍珪
以三千騎爲先鋒自瓦亭至獅子堡敵圍之數重珪
奮擊披靡獲首級爲多珪復語其下曰兵法以寡擊
衆利在暮即馳入陣斬二驍將一軍大驚遂引去仁
宗下詔暴其功以勵諸將改涇原路都監
劉謙字漢宗開封人涇原路總管兼知涇州會敵犯
鎮戎軍謙引兵深入敵境破其聚落而還以功擢龍
神衛四廂都指揮使
張亢字公壽臨濮人尚節義通判鎮戎軍因論西北
攻守之計仁宗欲用之會以憂去及元昊反起爲涇
原路兵馬鈐轄知渭州上言設官屯兵之策甚悉創
建砦堡脩飭軍政邊方倚以爲重復爲涇原路總管
知渭州好施輕財凡燕犒餽遺皆過厚以此人樂爲
用屢立大功
安俊字智周太原人涇原鈐轄因條上禦戎十三事
知涇州歴秦鳳路環慶路總管俊久在邊羌人識之
种世衡嘗得俘問之曰若屬于我將孰畏曰畏安太
保指俊于坐曰此長髯將軍是也
段少連字希逸開封人范仲淹薦少連才堪將帥遷
龍圖閣直學士知涇州少連通敏有才斷決如流士
民畏服改知渭州命未至而卒
蔡延慶字仲遠萊州人歴知渭州夏人禹臧苑麻疑
宋謀伐之使人入塞賣馬爲間吏執以告延慶曰彼
疑故來覘執之是成其疑約馬直授之使去疆吏掠
夏畜牧戮諸境以告夏曰兩境不相侵則安故戮以
戒若有之亦當爾也夏人悦服
尹源字子漸河南人通判涇州徙慶州元昊寇定川
堡大將葛懷敏救之源遺懷敏書宜駐兵瓦亭擇利
而動懷敏不聽果敗弟洙亦知涇州
王素字仲儀太尉旦季子知渭州初原州蔣偕建議
築大蟲巉堡素遣卒助城之治平初夏人犯靜邊砦
復以端明殿學士知渭州三鎮涇原蕃夷故老皆歡
迎夏人解去拓渭西南城濬隍三周積粟支十年屬
羌納地悉增募弓箭手其行陣出入之法身自督訓
爲築八堡居之聽散耕田里聞警則聚士氣感奮
劉舜卿字希元開封人父鈞監鎮戎兵馬慶歷中與
子堯卿戰死於好水舜卿年十歲錄爲供奉官後知
水洛城神宗方經略西夏近臣有薦其能者召問狀
對曰自元昊稱臣秦中不復戒嚴今宜先自治帝善
其議又歴知原渭二州曉吏事善料敵
劉庠字希道彭城人仁宗初上禦戎策宜示大信捨
近功爲國家長利元祐時加樞密直學士知渭州邊
人愛其惠政卒于官人咸思之宣仁太后聞之曰帥
臣極難得劉庠可惜也
盧秉字仲甫德清人神宗時知渭州五路伐夏惟涇
原有功夏境葫蘆川距塞二百里秉遣將姚麟彭孫
襲之俘斬萬計遷龍圖閣直學士夏酋仁多嵬丁大
舉入犯熙河定西城秉治兵瓦亭分兩將駐靜邊砦
待其還縱擊之皆奔潰或言嵬丁巳死有識其衣服
者諸將請以聞秉曰幕府上功患不實吾敢以疑似
成欺乎他日物色之嵬丁果死詔褒賜服馬金帛秉
守邊久表父革年老乞歸行三驛復詔還渭慰藉優
渥革聞亦以義止其議
姚麟字君瑞五原人爲涇原路副總管從劉昌祚出
戰勝於磨&KR1529;隘轉戰向鳴沙趨靈州後討堪哥破之
經略使盧秉上其功賜金帛甚厚元祐初擢爲團練
使
劉仲武字子文秦州成紀人熙寧中爲涇原將時夏
人謀犯天聖砦渭帥檄諸將會兵約過某日敵不至
卽分屯去仲武諜得的期乞緩分屯帥不樂但留一
將及仲武軍如期而敵果至仲武力戰却之遷皇城
使
呂大忠藍田人紹聖二年知渭州奏言關陜民力未
裕士氣沮喪非假之歲月未易支吾爲章惇所嫌坐
降待制爲政寬厚不求近功去任民思之
种古字大質世衡子涇原路都監知原州時羌人犯
塞古禦之斬級數百築城鎮戎之北以據要害朝廷
嘉之民有損直鬻田于熟羌以避役者古按其狀得
良田三千頃丁四千皆刺爲民兵後徙知鎮戎軍熙
河師十萬道境上古皆給以芻糧僚佐以他路爲言
古曰均王師也何以彼此爲言哉
張守約字希參濮州人守原州截原砦招降羌酋水
令逋等十七族萬一千帳徙涇原鄜延秦鳳副總管
領康州刺史夏人十萬屯南牟畏其名引去知涇州
涇水善暴城每春必增治隄堰費不貲守約以歲饑
罷役然衆憂水害守約乃禱河神祠一夕雷雨河徙
而南不爲患
蔡挺字子政宋城人范仲淹宣撫陜西河東奏挺通
判涇州神宗初由慶州移知渭州籍禁兵悉還府不
使有隠占建勤武堂五日一訓練偏伍鉦鼓之法甚
備蒐勁卒爲竒兵别爲一隊甲兵整習常若寇至又
分義勇爲伍番三千人參正兵防秋與春餘任耕守
省歲費十之二
李復圭字審言徐州豐縣人知涇州是時二税之入
三司移折已重轉運使又覆折之復圭爲奏免民立
生祠
和斌字勝之濮州鄄城人爲德順軍指揮使凡五年
數扞敵被重創十餘徙涇原鈐轄召對時議者謂交
州可取斌盛言有害無益願陛下戒邊臣無妄動神
宗歎其質直時渭部饑帥王廣淵命吏賑給斌曰救
之無術是殺之耳廣淵以委斌斌擇地營居養視有
法所活萬計斌老于爲將以恩信得邊人心
劉昌祚字子京真定人元豐四年爲涇原副都總管
詔與姚麟率番漢兵五萬出葫蘆川多斬獲後知渭
州州地宜牧養故時弓箭手人授田二頃有馬者復
增給之謂之馬口分地其後馬死不補而據地自若
昌祚按舉其法不二年耗馬復初遷指揮使昌祚善
騎射箭出百步之外夏人得箭以爲神持歸事之所
著射法行于世
游師雄字景叔武功人爲儀州司戸參軍遷德順軍
判官鄜延將劉琯與主帥議戰守策欲自延安入安
定黑水師雄以地薄敵境懼有伏請由他道旣而諜
者言夏伏精騎于黑水旁琯謝曰微君言吾不返矣
值歲饑師雄按行邊壘賑貸計口賦糧人無殍亡深
溝繕城邊備益固
周永清字肅之靈州人爲渭州鈐轄渭兵勁而陳伍
不講永清訓以李靖兵法蔡挺嘉其整圖上之詔推
于諸道以爲式旣而知德順軍夏衆入犯擊擒其酋
呂效忠又募勇士夜馳百里擣賊巢穴斬級三百俘
數千人獲橐駞甲馬萬計並砦地三百里盗耕不可
禁永清拓籍數千頃置射士二千聲聞敵廷降者引
入帳下待之不疑多得其死力
毛漸字正仲江山人以陜西轉運使攝帥涇原日夜
治兵乘夏人犯邊遣將擣其虚遂破没煙砦以功進
龍圖閣知渭州
姚雄字毅夫少勇鷙有謀韓絳薦其材歴涇原秦鳳
將駐甘谷城知通遠鎮戎二軍紹聖中渭帥章楶城
平夏雄部兵策援夏人傾國來與之戰大破之明年
敵復攻平夏勢甚銳城幾不守雄與弟古合兵却之
徙知會州
王恩字澤之開封人爲涇原將整軍出萬惠嶺士饑
欲食恩倍道兼行已而遇敵數萬恩引兵先入壁井
竈皆具諸將始服羌扣壁願見恩單騎徑出遙與語
一夕羌引去哲宗召見語左右曰先帝時宿衛人皆
傑異如此出爲涇原副總管城西安築臨羌天都十
餘壘禦夏人改知渭州分弓箭士爲三十一部耕屯
以省餽餉時邊臣獻車戰議帝以訪恩恩謂非宜詔
罷之
章楶字質夫建州浦城人哲宗問邊事稱旨命知渭
州奏城葫蘆河川據形勝以偪夏乃以三月合熙河
秦鳳環慶之師築二城於石門峽江口好水河之隂
二旬有二日成賜名平夏城靈平砦方興役時夏以
其衆來撓楶迎擊破之于是環慶鄜延河東熙河皆
相繼拓境築城夏師大舉圍平夏攻旬日度弗克遁
去楶在涇原四年凡創州一城砦九薦拔偏裨不間
厮役如夏降人折可適李忠傑朱智用咸盡其力夏
人遂衰屢請和漸寢兵楶立邊功爲西方最
种師道字彛叔洛陽人通判原州爲涇原都鈐轄知
懷德軍夏國畫境其人焦彦堅必欲得故地師道曰
如言故地當以漢唐爲正則君家疆土益蹙矣彦堅
無以對久之知西安州夏人侵定邊築佛口城率師
墮之知渭州督諸道兵城席葦夏人來爭堅壁葫蘆
河師道陣於河滸若將決戰者隂遣偏將出横嶺揚
言援兵至敵方駭顧姚平仲以精甲邀擊之敵大潰
斬獲萬計師道有遠識嫻於將略天下稱爲老种
李嚞開封人建炎中知彭陽縣金陷關陜與民徙治
境上被執金人欲以爲官固辭不受
朱友恭西安人爲涇原將禦金人于華亭數有功金
兵大集友恭力戰不勝被執金人愛其勇欲降之友
恭不屈遂遇害
金實嘉紐勒琿興定三年行平涼元帥府事上言鎮戎
赤溝川東西四十里地無險阻當夏人往來之衝比
屢侵突明年當城鎮戎彼必出兵來撓乞徵旁郡兵
聲言防護示進伐之勢以掣其肘臣領平涼之衆由
鎮戎而入攻其心腹彼自救不暇安能及我如此則
鎮戎可城而彼亦不敢來犯矣又言鎮戎土壤肥沃
且平衍臣裨將所統幾八千人每以遷徙不常爲病
若授以荒田使耕且戰則可以禦備一方縣官省費
而食亦足矣金主嘉納之
愛紳史逸族氏宣宗擢爲德順節度使正大四年春
元兵西來將攻德順有進士馬肩龍客遊鳳翔申器
之招與共事鳳翔帥以德順決不可守勸勿往肩龍
曰吾未識愛紳而愛紳乃知我士爲知己者死耳冒
圍入德順申假肩龍鳳翔總管判官括民兵九千以
守攻二旬餘力竭城破俱死之金言官表其忠義爲
請贈官合享于褒忠廟
趙得亨爲靈臺縣尹建立學校甚有政績
元劉炳字煥章性純素博覽經史至正間知崇信縣誨
民以大禹惜寸隂與民同休戚修廛立市葺理學校
祠廨躬導稼穡不避寒暑民愛如父母
明王軫洪武初崇信知縣值鼎革之時安集人民創建
城社立新政皆足爲後式
歐陽信字有孚定遠人洪武四年知靜寧州創建郡
治規模弘遠盡合時宜半載郡大治
顧佐河南太康人洪武末知莊浪縣廉能有惠政民
頌其德守將初以不嫻武藝易之會端陽聚射佐持
弓矢連發三中守將奇之尋擢侍御史歴左都御史
剛正執法百寮畏服勲貴斂手人擬之包孝肅云
張鏞肥鄉人永樂間以御史知平涼府事下車訪利
病得失鋤強暴綏善良闔郡畏威感德
李著山東濮州人成化初知平涼府吐蕃也理哈爲
其部所逼欲爲亂總帥制之不下曰得平涼李公來
乃降大臣檄著往皆相率歸命滿四據石城以叛命
都御史項忠討之時軍興乏糧忠雅知著命備熟糗
千石著請于韓王命護衛軍造糗如期而集
靳善字宗元山東鉅野人成化初知靜寧州端方持
己剛果有爲郭外有棄地久爲衛卒侵耕自肥前後
守者莫敢問善至卽申撫司還地於州令民耕之收
其入爲公需名曰義田
祝祥字廷瑞浮梁人初爲監察御史言事被謫成化
十一年知靜寧州有治才歴任九載勸農興學政績
顯著歲饑出倉賑濟全活甚衆後陞汝寧知府
徐鏞字用和興國州人成化二十一年謫鎮原值歲
大饑請於上發帑賑濟躬閱分給流移聞風歸附擇
薪水便舍煮粥以飼疫大作命藥調治賴以全活者
萬計死者設義塜掩之造水車百餘輛汲水灌田再
歲災益甚盗賊四起鏞擇壯士數百嚴什伍整甲仗
且撫且捕境内宴然是歲春築預備倉牆獲藏錢數
十萬緡一無所私以是錢償逋負買牛佐耕賃工休
力邑政咸舉尋調臨潼鎮原民數千泣送之歴陞漕
運都御史民爲立祠
車霆石州人弘治中知平涼府嚴以馭吏宗室不能
干以私性直戅不拘小節與上官語是非無稍回互
嘗有檄郡取土産霆恐爲民患不應命當道亦莫能
強其守臨洮亦類此後陞參政
孫侃平定州人弘治十六年知平涼縣政教有方
楊宏字希仁海州人正德元年以都指揮僉事守備
固原好學有謀士皆感恩時楊一清總制三邊宏獻
策以紅古城乃北兵必由之路宜築城鑿池募衆屯
田甫閱月軍士雲集築邊牆數百里
張守亨潁州衛人正德間知華亭縣剛方簡易決獄
如流縣依山險多盗守亨設計擒其渠魁盗遂息每
春秋政暇循行郊野勸民耕作有不給者補助之月
朔禮請耆民訪求閭閻利病卽次第興除嘗大旱步
禱甘雨如注歲大稔
劉大武山西襄垣人正德間知靈臺縣明辯任事發
奸摘伏破囉哩賊於横渠盗賊屏息夜聞績紡讀書
者晨卽賞勞課士勵俗人無敢遊惰居四年卒
吳璉平定州人正德十一年任平涼府同知行縣至
華亭適華亭有警民久不知兵懼雉堞頽圯咸謀夜
遁西山璉令曰敢私下城者斬衆乃止堅壁晝夜徒
行巡視數日敵解去城居無事民咸頌之曰吳公生
我
姚汝耔河南襄城人嘉靖三十二年知平涼府精吏
事無滯獄宗室訐奏使者捕治猶忿爭衆黨十餘相
詬鬭宫府盡闔汝耔肩輿出喻衆咸聽命三十四年
冬地大震城垣盡摧城中及山居穴處死者數千人
情震恐羣盗謀行劫汝耔晨出省視陽如平常衆乃
定踰年正月朔東方旅人至者備言潼關蒲華危亂
盗遂洶洶以賀正爲名縱火城郭凡十餘處汝耔往
來赴捄火皆息司氏軍號衆曰反且殺守令汝耔令
衆執之合圍而唱杖者凡百聲尋令曰曳以飼狗衆
應曰諾亂者喘息卒無事踰旬司氏軍居處如故乃
悟汝耔權道安衆實未嘗箠死一人
于玭字子珍東阿人嘉靖二十六年知靜寧州以廉
明著三十三年陞平涼府同知政先教化令行禁止
道不拾遺時大祲民相食請賑發倉按籍賑貸全活
數萬人韓府宗室不法至聚衆毆擊别駕囚之别室
玭至以法曉譬諸宗悚懼而解大猾高良據清平萬
安二苑牧地投獻慶府暴横苑民莫敢制玭單車入
壘誘良出見縛之部使上其治行
李槃字用甫浙江餘姚人萬歷十九年知鎮原縣補
南河頽城之缺增北山舊城之薄開東濠遶城之水
重建公廨修理學宫教民織褐種樹設保甲行鄉飲
善政畢舉邑人戴德
喻三元字少極江西豐城人萬歴二十二年知平涼
府沉毅廉靜勇於任事初至郡值敵犯靜寧固原三
元悉心防禦頒布保障條約遠邇戒嚴民恃以無恐
首禁宗藩請託諭令修禮義以重廉隅條議奬賢宗
以勵不肖宗姓斂避不犯創行條鞭以蘇民困裁冗
費汰冗役斷疑獄懲豪横免贖鍰崇禮讓臺省監司
咸重之
李圭山西安邑人萬歷中知華亭縣蔬食布衣一介
不取以禮讓化民三年民相勸無訟陞真定府同知
民皆號泣以送天啓改元詔舉有宦績者直指楊某
奏允入祀
范立朝臨川人天啓中知平涼府爲政平恕人有犯
法者以理誨諭使自愧悔然後以薄刑示懲強宗大
姓奸吏猾胥無不感服韓王出所藏故勅云有欽賜
田地凡數里盡負郭腴壤時多在民間欲奏請攘之
諸院司已從知立朝不可以私干乃設宴從容微語
立朝卽正色起曰某爲朝廷守土身可死不敢以寸
壤許人退力求去位其事遂沮
顔日愉字陽華浙江上虞人知靜寧州會囉賊反所
至焚劫日愉馳報請固鎮五道兵而先率敢死士數
人陽爲招撫乘賊不備遂引精兵五百直陷賊營設
左右伏賊倉皇失措斬首數百天明五道兵繼至殱
之靜寧安堵尋遷南陽知府賊陷城殉難
何相劉乾州人崇禎間華亭訓導寇至教諭鄒某援
曾子居武城之義欲去相劉止之曰吾與若受命司
鐸卽臣也豈可以未臣之師例之因率士死守城陷
偕鄒俱死事聞旌其烈贈國子監學錄
簡仁瑞字季麟四川成都人崇禎間知平涼府潔己
愛民癸未冬李自成破潼關藩郡諸王與分司協鎮
謀遠遁仁瑞知之即說韓王同死社稷不聽是夜兵
鼓譟挾諸藩郡斬關而出仁瑞集少年技勇撤四關
居民入城死守盡出其橐散給厮役召所活冤囚數
輩謂曰吾爲朝廷守土義與此城存亡但不可絶先
人嗣吾有一子汝輩爲我衛送出城衆皆諾詰晨賊
騎薄城隨有士民撰降文請仁瑞僉名仁瑞大怒服
衣冠自經於堂上
甘肅通志卷三十一
