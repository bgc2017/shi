甘肅通志卷四十三
列女
慶陽府
明劉金住妻常氏寧州人父伯良洪武初謫戍夏州隨
母郭偕行適同戍鄉人劉金住尋殁於戰常矢志不
貳事繼姑以孝姑殁喪葬如禮有惡少強通媒妁氏
紿以終喪奉侍翌日赴水死越三日屍出面宛如生
陳泰妻馬氏寧州人泰亡氏守志撫孤家貧織紡自
給寒暑不廢永樂間詔旌其門仍復其家
指揮黃啓妻陳氏慶陽衛人啓卒陳年二十四子澤
尚幼家貧無以自存有勸改適者陳以死自誓撫澤
成立官環慶守備澤又卒陳復撫幼孫正亦歴官指
揮前後五十餘年節操凜然弘治間旌表
吳旻妻龍氏慶陽衛人年二十五夫亡事親撫孤勞
苦萬狀閨門静肅節凜冰霜弘治間旌表
曹鍾妻劉氏安化人年二十一夫亡事舅姑以孝撫
二幼女守節不渝弘治間旌表
王信妻沈氏安化人信卒沈年二十子二尚在襁褓
撫以成立嫠守六十五年人稱節夀弘治間旌表
李源妻朱氏寧州人源卒止遺幼女甫五歲朱事舅
姑以孝源有弱弟華僅十歲撫而教之為擇婚配推
家産悉付之四十餘年志節凜然正德間旌表
曹奉祿妻尹氏慶陽衛人祿卒尹求一死戚屬勸之
以遺子在襁褓乃撫孤以存宗祀時有勢宦欲娶尹
以重賄賂姑姑將奪之尹誓死不從及子殤姑知尹
必死防之尹紿之及兩月防稍弛乃自縊死時方盛
暑蠅不侵屍面宛如生嘉靖間旌表
生員劉朝宗妻王氏真寧人賦性端恪克嫻婦道宗
卒家貧如洗王勵節撫孤二子俱各成立嘉靖間旌
表
余瑁妻牛氏慶陽衛人瑁卒氏家貧撫孤守志不渝
内外肅然嘉靖間旌表
吳欽妻張氏慶陽衛人欽卒張年二十五貧不能舉
葬乃賣房治棺歸窆夫兄逼令他適張以死誓安貧
撫孤五十餘年辛苦萬狀夀八十四而終嘉靖間旌
表
郭達妻沈氏慶陽衛人適達甫數歲有子尚幼夫亡
家貧不能自保沈矢志愈堅女工度日後子亦卒沈
以年老復貧苦有司憐之給以衣食及卒復給棺歛
嘉靖間旌表
楊承慶妻徐氏慶陽衛人夫亡子友桂尚幼撫育成
立入太學後子亦卒復育諸孫垂三十年始終如一
門閾肅然嘉靖間旌表
張紀妻梁氏環縣人年二十七紀亡誓以死殉戚屬
防之甚密越三日竟縊死與夫合棺葬當道致祭上
聞嘉靖二十九年旌表
陳經妻強氏安化人端莊沉静不苟言笑年十七于
歸值舅姑早逝經祖父在堂年九十餘卧病強朝夕
奉侍年二十七經亡時家道蕭索遺三孤俱幼強躬
任紡績辛苦萬狀撫育諸子成立後一子入太學歴
四十餘年堅持如一日當道屢加優䘏尚書張珩為
之立傳嘉靖間旌表
生員孫順妻王氏安化人年二十九夫亡遺孤伸甫
三歲家貧衣裳百結日不再食躬女工以自給冉家
河有莊攜孤涕泣往來負薪秉耒勞苦萬狀戚屬不
堪王泣曰死易耳所以苟延者為弱息在期亡人一
脈不絶耳歴四十餘年節操凜然伸充府庠生時年
七十餘嘉靖間旌表
慶陽衛百戸寗威妻方氏正德中威病死遺子勛尚
幼方績紡撫育承襲未幾勛亦死方又撫孫吉承襲
勛職而吉又死時方年七十八苦節四十九年與子
妻何氏孫妻張氏誓同死守内外無間言稱為寗門
三節
余邦麟妻李氏夫死李年二十餘即翦髮泣焚蓬頭
垢面誓以死守冰操四十餘年始終不貳嘉靖間旌
表
苟廷瑞妻周氏環縣人年二十四夫亡願以死殉誓
不他適事舅姑以孝撫育孤子至於成立四十餘年
守節不渝嘉靖間旌表
生員何虞鳳聘妻馮氏女安化人許字生員何虞鳳
鳳殁馮欲往弔母不許悲泣三日不食母始憐而許
之往弔遂觸柩前死萬歷間旌表
廩生馮思聞妻劉氏夫亡七日不食而死萬歷間旌表
有烈婦坊
生員楊旒妻強氏安化人旒卒強年二十四遺子維
勤維昇女一俱在襁褓家貧如洗有富豪聞其美色
求娶之叔翁欲奪其志強乃毁容擯飾攜二子白于
官詞氣凜然誓以死守以女工所入給子讀書成名
鄉人推重年七十以夀終有司具聞建坊旌表
生員張敏妻劉氏安化人敏卒劉撫育四子俱至成
立九思九臯貢入太學授職劉以夀終有司具聞旌
表其門
生員譙應運妻牟氏合水人運卒三日不食而死與
夫合棺葬焉有司上其事建坊旌表
魏邦妻王氏環縣人孝敬夙著嘉靖辛丑邦遘疾卒
王抱痛不就寢室先期語妹曰夫死我必從之後月
餘夜起易衣整簪飭容自縊而死有司上聞表其墓
李廷璽妻沈氏環縣人璽兄弟同居妯娌甚相愛敬
後璽兄弟繼亡嫂周有子三沈有子二共撫諸孤尋
周亦亡沈年二十四獨撫五子如一俱至成立垂五
十年内外凜然夀七十而終有司具聞旌表
路拱樞妻袁氏真寧人夫亡守節終身建坊旌表
鞏國正妻褚氏真寧人正卒長子焴方二歲次子烰
甫三月氏年二十二誓以死殉妯娌戚屬勸以撫孤
氏遂艱苦育子晝夜紡績後焴成進士烰補弟子員
六十餘歲卒建坊旌表
張小暢聘妻王買姐寧州人王加慶女父母早逝伯
父撫之年十六許貧家子張小暢暢亡請往弔不許
復請饋暢母湯饌許造令人饋之是日哭聲未絶勺
水不入口至晚縊死解其屍則身挾一利刃意得請
往弔必自刃柩前矣時盛暑停屍三日無一蠅至適
督學按部題請旌表仍復其家
指揮黃欽妻趙氏慶陽衛人欽有事繫官懼罪自縊
時趙年二十二聞夫死亦自盡以殉
王泰妻劉氏慶陽衛人適泰甫歲餘泰亡劉自縊死
李深妻王氏慶陽衛人子甫周歲深疾王誓以死殉
及卒果克踐其言子成立叨有衣冠其婦亦克盡婦
道
生員陳大綸妻宋氏寧州人綸死且乏嗣宋矢志守
節四十餘年辛苦備歴屢遭荒歉人咸不堪宋曰吾
夫名家子吾即饑死亦何害完節終身
姚德妻楊氏慶陽衛人年二十三德以病殁氏生遺
腹子矢志守節撫孤成立
李堂妻徐氏慶陽衛人夫死哀毁欲絶人勸慰以弱
息尚在冀延年以存宗祀乃得不死矢志守節五十
餘年始終如一後子成立有司具聞旌表
劉勛妻張氏慶陽衛人夫死守節誓不他適壽八十
三卒
徐衝妻蕭氏慶陽衛人子二衝卒蕭誓死靡他事舅
姑以孝謹聞撫育二子至成立
白承武妻張氏慶陽人姑疾弗起百藥罔效氏焚香
泣禱割股以進姑獲愈有司以至誠格天匾奬之
王珪妻王氏安化人珪病卒王矢志靡他安貧撫孤
閭里重之有司表其門
舉人蔡賢妻趙氏安化人賢任推官多所内助賢卒
有顯豪欲強娶之趙毁容刺面誓拒守節終身
劉榮妻姚氏安化人榮應軍役病殁姚哭之數日不
食死
蓋朝陽妻張氏安化人夫死乃潛縊于桑下遂合棺
葬焉
馮一清妻劉氏安化人夫卒年十九有子尚在襁褓
氏欲死親戚勸撫弱孤乃止後事姑王氏克盡婦道
守節四十餘年備歴辛苦夀七十五終
生員孫箱妻陳氏安化人歸箱半載夫殁得遺腹子
以貞節自誓苦守四十餘年後子為賊所殺即七日
不食而死
少卿麻僖妻楊氏安化人秉性聰慧讀書能通大義
明末癸未城將陷僖誓必罵賊死楊曰君能死忠吾
獨不能死節乎請先死以殉乃飲鴆酒數升比賊至
已死矣
侯舉妻夏氏安化人賊欲辱之堅拒不從強之再罵
曰何物死賊敢吾辱耶遂抱子力求死賊怒碎母子
屍
王加賓妻楊氏安化人夫亡守節四十年城陷投井
死
麻惟清妻黃氏安化人城將陷語夫曰我必投井卒
如其言
廖弘毅妻曹氏安化人城陷同夫毅子光國俱攜手
投井死
曹思忠妻梁氏安化人賊至投城下復甦又投水死
蘇成麟妻甦氏安化人賊執不屈投城下死
李啓明妻楊氏安化人城將陷與夫永訣縊死
張槐妻高氏安化人賊執其翁高哀泣請救賊并殺
之
孫養廉妻楊氏安化人賊陷城伏避柴堆五日不食
而死
陳逢蘭妻趙氏安化人賊執欲辱之氏正色大罵賊
怒殺之棄其屍于井
梁瑞妻趙氏合水人夫亡三子俱幼趙自縊以從戚
屬覺而救之乃甦後撫三子俱成立嫠處終身夀八
十九而終
魏倫妻何氏合水人訓導何其昌女幼佩姆訓人稱
女中君子適魏倫無出以兄子天寵嗣焉倫卒七日
不食自縊死
石若璞妻李氏環縣人年二十五歲夫亡家貧苦節
訓子成名八十一歲遇變自縊
只應詔妻楊氏環縣人年二十八夫亡嫠居艱辛萬
狀撫孤守節遇變自縊
苗云芳妻賈氏環縣人德性温良持躬淑慎聞賊至
恐為賊辱自縊
張鳳翎妻姚氏環縣人遇賊入城持節自縊
知縣王鳴璨妻禹氏環縣人性貞慧通烈女傳諷誦
不忘闖賊破城自誓全節投井死
周某妻鄭氏環縣人夫早故止遺一女方二歲孀居
五十年明末賊克城鄭舉火然房投火中而死
劉某妻韓氏環縣人夫早故遺子澤深年方四歲撫
育四十餘年積行善事賊破城自縊死
生員路之逢妻何氏真寧人夫死不食屢欲自縊家
人防護甚嚴氏治食奠夫畢乘間自縊而死
生員趙一鳳妻董氏真寧人夫死拜辭舅姑投崖殉
之有司親奠為造墳建坊
鞏聖都妻何氏真寧人夫亡服毒而死府縣表其門
焦思妻郭氏真寧人夫亡苦節終身沒齒無間
生員鞏珍妻李氏真寧人年二十二歲珍亡無子家
貧守節終身
石應第妻鞏氏真寧人夫亡苦節終身以夀終
生員王鴻典妻姚氏真寧人典卒氏甘貧訓子矢死
靡他仲子皥如中鄉舉
趙邦清妻張氏真寧人清殁於王事期以身殉以一
子尚幼保孤報夫布衣蔬食教子持家者三十餘年
以壽終鄉人稱之
生員趙舉賢妻徐氏真寧人賢卒無子氏少寡苦節
終身
廩生趙任賢妻袁氏真寧人夫亡守節以夀終
楊日進妻吳氏真寧人年十九夫亡守節無子甘貧
茹檗
生員王用竒妻何氏真寧人夫亡安貧教子苦節終
身
生員王養蒙妻閻氏寧州人年十七夫亡遺孤襁褓
善事舅姑有富家生通媒妁氏惡恨逐媒出戸入寢
自縊比人覺已鼻孔流血矣姑抱救竟日方甦自是
再無敢言者撫孤王元臣補郡庠生又撫遺孤姪女
無異己出卒五十有三府州表之
邵梅妻劉氏寧州人梅死遺孤五歲家貧躬自樵蘇
耕耘餬口守志終身壽九十二而終
劉恕妻米氏寧州人恕卒哀毁幾死舅姑憐其年少
欲奪之氏以死自誓終執婦道内外無間言有司表
其門
廩生左司記妻王氏寧州人年十四于歸夫染疾王
朝夕泣禱翦髮瀝血願以身代斷左手食指示夫夫
卒遂以指殉毁容終身時二子俱幼氏嘗膽教子疊
遭竒荒母子併日而食終無變志壽七十三而終二
子俱列庠序
王自實妻權氏寧州人隨夫京邸夫亡扶襯三千里
抵家治窀矢志金石奉姑教子三十餘年如一日
邵相周妻吕氏寧州人十四于歸事翁姑以孝夫亡
氏年十九不食七日而死士民公舉豎貞烈碑於墓
側
朱顔妻李氏寧州人顔死氏年二十子甫三歲茹苦
守節終身不貳州守扁奬之
邵厚妻閻氏寧州人年二十夫亡氏毁容垢面示無
二志撫二子成就壽七十二終
生員邵芝妻楊氏寧州人芝力學不第楊每苦之年
十九夫亡氏深自痛悔撫遺孤汝棟教養兼備冀得
伸夫志後入庠為廩生尋亦卒遺子甫周歲楊哭撫
之曰兩世之望在此矣人莫不憐其節而哀之
王遇隆妻賈氏寧州人年十八適王賊破堡姑暨夫
婦被執繫至前村輒欲辱氏氏紿曰若釋母及夫便
可相從不則寧先殺我决不從汝賊如其言見母夫
行遠度賊追不及遂抽身投崖死州守匾表其門
千戸王家芳妻姜氏寧州人芳妾李氏同芳子生員
宏印妻邵氏見賊破堡姑媳相謂曰吾家世清白豈
為賊辱攜手連袂投崖而死士民公舉題請旌其門
曰一家三烈
皇清貢生張鵬翎妻梁氏安化縣人年十五歸翎翎母老
疾氏以幼婦偕夫奉湯藥頃刻不離二十八歲翎亡
家貧姑老女幼氏奉姑撫女績紝度日苦節四十餘
年雍正三年
旌表
麻印齡妻盧氏安化人年二十九歲夫亡立志守節
孝養翁姑五子俱幼家貧衣食不繼針指度日教養
五子成立苦節五十八年雍正八年
旌表
方策妻趙氏安化人夫亡年二十八歲翁姑老遺子
幼姑以家貧媳少欲奪其志氏翦髮誓死供奉菽水
撫三子成立苦節五十餘年雍正八年具題
旌表
張秉彝妻楊氏安化人夫亡氏年三十歲家貧傭針
工以奉翁姑撫養三子三十餘年雍正八年
旌表
生員雙驄妻徐氏安化人二十八歲喪夫矢志守節
事姑撫子屢遭荒旱艱苦備嘗歴四十七年雍正十
年
旌表
禮生牛如麟妻田氏安化人夫亡時年二十八歲家
貧姑老二子俱幼氏晝夜勤作以供菽水立志守節
三十八年雍正十年
旌表
童生李仲妻力氏安化人年十九歲喪夫遺子未週
歲氏甘心貧苦守節四十五年雍正十年
旌表
宇桂妻馮氏安化人夫亡年二十三歲矢志守節翁
姑衰老竭力供養子方週歲撫之成立已三十餘年
雍正十年具題
旌表
兵丁胡璉妻張氏慶陽人康熙三十五年璉隨征噶
爾旦死於黑水河氏年二十七歲翁姑老遺子四歲
張氏奉事翁姑生養死葬盡哀盡禮撫四歲孤子至
於成立苦節三十五年雍正八年具題
旌表
趙思務妻雒氏寧州人年二十七夫亡遺孤幼氏甘
貧撫孤衣百結日惟一粥有時絶食百苦備嘗守二
子入泮卒年八十二歲
梁運開妻龐氏寧州人夫病革氏誓同死夫亡待其
兄弟來泣别閉戸自經時年二十六
醫官趙運旺妻雒氏寧州人夫死將葬氏扶柩出門
向兄趙運昇哭拜曰善視諸兒衆愕然氏行數武投
崖而死
生員楊國彦妻徐氏寧州人彦亡氏年十九一慟而
絶親族救甦以撫孤勸乃延閱三月孤殞氏泣曰今
無望矣不食而死
生員楊經繼妻邵氏寧州人年二十六夫亡誓以身
殉家人環守之不得遂氏有一子一女前妻亦遺一
子一女氏採荼給食以撫孤視之如一
儒童湯守仁妻韓氏環縣人年二十四歲夫亡叔欲
奪其志氏投水窖被救不死復翦髮誓守歲荒採蓬
籽為食其志愈堅苦節三十餘年雍正八年
旌表
儒童高連妻馬氏環縣人二十歲夫亡奉侍翁姑撫
養遺子女工度日三十餘年雍正十年
旌表
徐自信妻酆氏環縣人夫故年二十一歲誓不再適
奉養翁姑撫育孤兒成立入庠歴五十二年如一雍
正十年
旌表
廩生徐大椿妻王氏真寧人年十八歲夫亡氏即扄
戸自經家衆急救門堅不可啟遂死面如生
生員郭壯猷妻路氏真寧人年二十歲夫亡既葬投
崖死
李丕建妻郭氏真寧人夫亡一慟更不涕泣扶柩出
葬投崖死
生員姚升斗妻王氏真寧人年十九歲夫亡殮畢觸
棺而死
范錫鼎妻趙氏真寧人年十七歲夫亡慟哭成殮即
投崖死
姚成妻魏氏真寧人成亡魏年二十歲治棺殮葬畢
自經
兵丁賀廷相妻陳氏紅德營人康熙三十七年廷相
隨征哈喇烏蘇陣亡陳年二十六歲矢志守節歲饑
身自負薪以奉翁姑撫二歲孤成立苦節三十餘年
甘州府
明儒生吳福妻房氏甘州右衛軍房信女適肅州衛儒
生吳福夫亡氏年二十守節終身成化中旌表
百戸高宣妻汪氏甘州人生子明方半歲夫亡氏年
二十守節不貳年踰七十成化中旌表
百戸楊鎮妻吳氏甘州右衛人年二十七夫亡子浩
二歲翁年七十吳誓死守節克勤孝養及子浩襲廕
每以廉慎忠勇訓飭之浩有小過輒不食浩泣悔方
解由是居官有冰檗聲正德中旌表
守備毛濬妻魯氏甘州人正德間中官用事謂莊浪
都督魯鑑女姿善可納為嬪時魯氏先已適濬上未
之知也命太監趙璘來迎魯氏聞之輒引刀欲自刎
其婢覺救之得不死以艾熏灼其面抱忿成疾竟以
疾卒後巡按劉翀巡撫陳九疇張鵬俱移文祭之
舍餘陳道妻石氏山丹衛人年二十八歲夫故家極
貧難誓不改嫁力撫孤延祀一女未歲因盲不許笄
字與同寢處三十五歲童終鄉里稱嘆志節可哀享
年八十五歲嘉靖三十二年奏聞建坊旌表
李附鳳妻鍾氏甘州人嘉靖三十六年大寇入西川
鍾在村與婦女三四人為寇所驅氏盛年有色知不
免辱乃行近大河乘間投急流死
監生鄒魯妻王氏甘州人夫亡氏年二十舅姑許嫁
王弗聽舅姑竟納聘金氏投井死
生員游樞妻楊氏甘州人年二十八樞疾氏奉侍湯
藥不少懈及死痛哭氣絶次日自縊柩傍事聞旌表
其門
軍丁王彦妻李氏甘州人彦奉調東征泣不忍别氏
勸以努力王事勿以妾為念夫不聽李先一日自縊
死巡按以聞旌其門曰貞烈
遊擊萬峘妻孫氏甘州人闖賊陷城峘被執不屈死
氏年方二十守節自矢夀七十餘卒
柴希遠妻張氏甘州人闖賊陷城張手執利刃潛伏
門旁伺賊入連殺數人突圍投火死
生員樊愛人妻岳氏甘州人年十八城陷夫被執脱
回尋岳及幼女不見於煨燼中見骨骸甚夥内有岳
衣襟半幅方知妻女死於火中
指揮胡用賢妻楊氏甘州人城陷投火死
生員齊養質妻王氏甘州人闖賊破城氏恐為賊辱
投火死
董嗣孟妻姚氏甘州人城陷投火自焚死
祁士英妻董氏甘州人城陷及二子俱焚死
馬獻圖妻孔氏甘州人城陷合家六口俱投火死
指揮張秀妻李氏甘州人城陷被執罵賊見殺
馬騰錦妻武氏甘州人城陷抱一女攜一子見夫被
殺遂投火死
知縣段自宏妻朱氏甘州人賊執罵不絶口遂被殺
妾楊氏王氏俱投繯死
生員楊丕裕妻李氏甘州人賊執罵賊不屈見殺
馬醫生妻吕氏甘州人賊陷城被執罵賊見殺
生員馮克都妻段氏甘州人賊入室段手執厨刀撲
砍賊首中傷遂自刎
郭洪妻武氏甘州人城陷夫婦被執牽挽不忍捨賊
殺其夫武罵不絶口賊怒碎其屍
生員閔師舜妻雷氏甘州人賊入城自刎死
薛登科妻段氏甘州人被賊執罵不屈見殺
李文實妻錢氏甘州人賊入城被執見殺
總兵羅俊傑妻趙氏甘州人賊入城同夫投繯死
總兵王汝金妻柳氏甘州人賊入城自縊
總兵趙宦妻楊氏甘州人賊入城恐為賊辱自縊
守備李洪遠妻祁氏甘州人崇禎十七年闖寇抵湟
洪遠率所部土兵守城城陷奔山莊集兵為恢復計
賊率兵卒圍之屠其山莊擒洪逹并祁祁不屈厲聲
罵賊夫婦被殺鄉人表其門曰忠臣烈婦
生員康萬秋妻段氏甘州人賊入城同夫及三女俱
縊死
羅俊士妻楊氏甘州人賊入城遂自縊
劉禧妻聞氏甘州人闖賊入城同媳自縊
生員黃階妻龔氏甘州人聞城陷自縊死
任光啟妻朱氏甘州人夫被賊殺氏自縊
百戸談文德妻趙氏甘州人文德給咨赴部賊入城
氏及二女閉戸投繯同死
生員李啟明妻黃氏甘州人賊執不屈被殺
生員蔣明理妻王氏甘州人城陷自縊姑王氏見氏
死亦投井死
生員羅俊彦妻楊氏甘州人孀居二十三載城陷投
井死
鄒裔儒妻任氏甘州人氏有姿色賊入城投于井賊
從井撈出撫慰之任怒罵甚厲終不肯屈賊斷其臂
仍推於井投瓦石擊死
生員張篤忠妻任氏甘州人流賊入城篤忠被執任
恐見辱挾幼子投井死
武宦妻王氏甘州人城陷懼辱投井死
陳良策母孫氏甘州人流賊入城投井死
趙國正妻王氏甘州人同趙國祥妻任氏俱孀居聞
賊入城共飲藥死
李天俞妻王氏甘州人崇禎癸未夫被賊執王謂妾
匡氏曰此吾自盡時汝可逃命匡不肯逃遂同登山
險處投崖死
車氏甘州人遺其夫名氏年十七時孀居聞闖賊犯
甘先語人曰我必死决不令賊氛汚我也及賊過峽
口遂投井死
烈婦石氏甘州衛人河南南陽府同知鄭我完之母
我完既之官妻王氏奉姑家居明末闖賊圍甘州將
陷石氏預戒家人積薪中庭及城陷攜王氏及一孫
女入積薪中趨命縱火並自焚死越十日發視之姑
婦遍體焦灼猶相牽挽女稍遠𩕄髮卷曲顔面如生
時年十一趙濟美勒石紀事曰一門三烈有傳
皇清韓桂姐張掖人四川重慶總兵韓成女年十四許字
濟南參將孫進禮次子兆麟康熙三十三年兆麟病
殁女聞訃悲泣不食即於是日自縊死時年十九歲
雍正六年奉
旨加恩
旌表
楊運泰妻牟氏張掖人年二十二歲夫亡矢志守節
撫育孤子歴四十餘年辛苦備嘗年至七十卒子進
福監生雍正十年
旌表
姚巍妻楊氏張掖人夫亡時年一十八歲生遺腹子
士新老姑在堂竭力奉養教子業儒
李鳳印妻李氏年二十鳳印貿易江南殁於旅次生
遺腹子撫養成立其姑權氏亦自幼孀居李奉事克
盡婦道三十餘年如一日
尉遲犒勛妻高氏張掖人生子一未周歲夫故高時
年二十守節撫孤後其子亦卒撫育孤孫備極艱苦
志節愈堅年七十三而終
生員保黃妻張氏張掖人夫死截耳自殘示無二志
六十六歲卒
客民秦忠龍妻曹氏夫死號慟幾絶飲食俱廢自縊
柩傍
指揮劉鵬妻朱氏甘州右衛人夫殁絶粒七日泣血
而死
孟文達妻劉氏張掖人生子宗賢方四歲夫亡守節
撫孤四十餘年及宗賢死其婦劉氏有子三亦矢志
守節奉姑教子
雷顯妻張氏張掖人生子振域顯殁張時年三十撫
育孤子矢志靡他四十餘年及振域死其婦陳氏年
亦三十有子世榮堅志撫孤事姑以孝克盡婦職
花君美妻陳氏張掖人生子二夫亡時年二十餘堅
志守節撫孤四十餘年
王國珍妻段氏張掖人年二十三夫亡子尚幼家極
貧難誓死守節教子成立年七十餘卒
凉州府
明千戸王剛妻張氏鎮番人宣德間剛戰殁氏年二十
八遺幼子二翁姑年七十餘氏以縫紉為奉養撫育
之資二子俱成允稱節孝成化間建坊旌表
指揮劉恭妻李氏鎮番人年二十三恭亡氏封髮矢
死撫育子宇承襲世職歴至守戎嘉靖中旌表
千戸蔡棟妻張氏武威人生子甫五月夫殁氏年二
十七誓死守節養姑馬氏極孝嘉靖中旌表
生員顧鵬妻劉氏武威人鵬沒氏年僅十九有遺腹
生一子名宗學翁姑欲氏再嫁氏誓死不從孝奉翁
姑撫育幼子備極艱辛萬歷三年建坊旌表
蔡氏武威人年十六適邑人秦姓者甫一歲夫沒氏
有遺腹家甚貧氏矢志靡他生子祚周及長以針指
供其讀書後祚周入泮受室氏乃曰吾之所以不死
者為汝未成立也今吾事畢矣遂絶食七日而死萬
歷四十四年奏聞建坊旌表
孟希顔妻董氏武威人苦志守節萬歷四十四年詔
建坊旌表
千戸文振妻陳氏永昌人嘉靖間振于黑澇池陣亡
氏方十八歲聞夫死自縊者三救免後守節五十一
年夀七十九歲奉文旌表
千戸趙思義妻文氏永昌人嘉靖間敵入寇思義戰
亡氏聞欲死以姑老子幼朝夕哭泣後事姑極孝撫
孤襲職苦節四十餘年有司表之
指揮何其顯妻劉氏鎮番人顯故氏年甫十七少艾
無子誓死守節上臺憐其苦給以指揮半俸足不出
門閾者終身如一日年七十餘卒
生員陸之遇妻廖氏平番人自幼貞淑少寡遺孤襁
褓氏艱苦備嘗教子瑜進學諸孫成立
周士成妻郭氏平番人嫁逾年夫暴卒氏悲痛欲死
姻戚勸之氏言夫死無子不死何待水漿不入口十
餘日而死
郭棟妻曹氏平番生員曹可敬女年二十八夫亡氏
事姑嫜盡孝延師訓子相繼游泮通庠公舉節孝
袁大器妻詹氏平番人天啓三年其夫援遼陣亡遺
母垂老子勲甫四歲氏以女紅養姑教子取妻生孫
孀居五十餘年鄉里罕見其面壽八十七卒
常德妻甄氏永昌人年十八歲有姿色時遇闖變賊
見而悦之氏用香頭燃面成泡賊怒將德凌虐而死
氏負尸哭罵遂投井亡
韓逢春妻馬氏平番人崇禎癸未闖賊入城虞其受
辱投繯而死
監生俞可極妻郭氏平番人年二十六孀居甘守清
貧矢志不渝且嚴于義方教子成立閭里稱之
徐氏平番人張繼宗子婦崇禎十五年闖賊入氏匿
于屋壁被賊拽出氏遂左手扼賊吭右手持刀砍頸
即自刎猶挺立不僵
生員胡其美女延夀姐平番人其美常向壽講說曹
大家烈女傳等書壽即領悟崇禎十五年正月闖賊
用火攻燒堡門大肆殺掠欲挾之上馬壽多方脱身
投井而死直指劉秉政表為烈女胡氏之門
皇清劉金璽妻褚氏凉州衛人年二十八歲夫亡遺孤三
人苦節五十餘年撫育後皆成立夀至七十七歲雍
正三年
旌表
劉大濱妻金氏凉州衛人即褚氏之媳也大濱殁氏
年二十二上有老姑下有幼子氏孝事其姑撫育幼
子一門節孝雍正三年
旌表
徐可選繼妻李氏凉州衛人年二十四歲夫亡氏撫
前妻所遺四子及氏出一子女工餬口諸子成立苦
節三十餘年歲時伏臘身辦祭品必致豐潔雍正三
年
旌表
徐自璧妻李氏凉州衛人節婦李氏之媳夫故氏年
二十七孝事孀姑備盡婦道教養孤子與姑同寢晷
刻不離年五十餘一門雙節雍正三年
旌表
王尚賓妻穆氏凉州衛人夫亡年二十七歲苦心守
節志不更移上有年老舅姑下有幼稚子女氏紡績
奉養苦節四十餘年已七十餘歲雍正三年
旌表
丁弘妻王氏凉州衛人氏年二十四歲夫亡守節孝
奉翁姑存殁盡禮撫育幼子俱成立雍正三年
旌表
林可梧妻孫氏凉州衛人夫貿易殁于雲南氏年二
十一歲立誓守節祗事姑舅撫遺腹子茹荼飲檗五
十餘年壽七十六而終於雍正三年
旌表
馬逢雲妻牛氏武威人夫逝氏年二十二親老子幼
孤苦難堪氏以事親撫子為己任四十餘年婦道無
虧雍正八年
旌表
梁可正妻衡氏武威人正殁氏年二十五其子廕甫
四歲家貧守節金石不移訓子勤學列名黌序雍正
八年
旌表
安尚玉妻韓氏武威人庠生安偉母夫殁氏年二十
六甘貧守節事親孝敬歴三十餘年如一日雍正八
年
旌表
生員張璧妻楊氏武威人十七適夫張璧璧遊庠即
故遺子道孔尚在乳抱氏年二十誓志撫孤成立入
泮以明經歲薦雍正八年
旌表
兵丁張兆斌妻李氏年及笄于歸兆斌康熙五十四
年其夫從征西藏病殁喪未能歸氏聞訃哀痛乘夜
深投井而死雍正八年奉
旨加恩
旌表
段鐸妻牛氏武威人二十五歲夫故翦髮自誓孝養
翁姑教子課讀守節二十六年雍正十年
旌表
侯用錫妻張氏武威人二十七歲夫亡遺腹生一子
立志守節奉翁姑撫孤子歴二十八年雍正十年
旌表
狄金榜妻岳氏武威人夫亡氏年二十九歲孝翁姑
撫二子守節三十餘年雍正十年
旌表
蔡茂妻鮑氏武威人年二十九歲喪夫守節三十九
年奉養翁姑教育二子親操井臼備歴艱辛雍正
十年
旌表
孫瑞麟妻韓氏武威人夫亡年二十歲遺腹生一子
家貧孝養翁姑訓子讀書守節三十餘年雍正十年
旌表
朱良貴妻張氏古浪人年二十三而寡二孤甫數齡
度用艱窘氏矢志靡他撫子成立苦節四十餘年而
殁
李棲鳳妻俞氏古浪人夫故氏年二十五茹檗飲冰
孝事其姑撫孤成立四十餘年如一日
儒士吳道晃妻胡氏鎮番人年十九夫亡止有一女
舅姑與父承璉憐其少艾無子欲移之氏誓不更適
承嗣一子孝奉翁姑養生送老曲盡其禮
千總周甲鼎妻張氏鎮番人年十六適周甲鼎合卺
旬餘鼎從戎西寧以軍功授四川千總隨奉調赴部
回家僅居七月赴任抵蜀而亡氏年二十餘痛不欲
生遺産一男尋殞時幼姪繞膝耄姑在堂氏守節不
改縫衽供之
寧夏府
明胡勖妻殷氏寧夏人年十六適勖勖病革語氏曰殁
後幸無他適氏曰諾勖沒之夕氏遂自縊夫柩前事
聞旌表
都指揮王俶妻時氏寧夏人俶以戰死氏聞之即自
縊殉夫死於敵妻殉夫死忠義兩盡號為雙節
都指揮何淋妻施氏寧夏人夫亡氏年二十二誓節
不辱撫其遺孤欽至於成立
衛千戸孫泰妻王氏寧夏人年十八夫亡遺腹未娩
氏以存宗祀不死及撫育遺孤慈且嚴不問門以外
事強族利其有欲搆害王則閉門事女工以供衣食
日夜號泣祝夫祈庇佑備歴艱苦及子洪成立而雙
目瞽矣
千戸彭泰妻李氏寧夏人夫陣亡年甫二十孀居撫
孤旭成立誓守不改
汪銓妻黃氏寧夏右衛人夫死乏嗣時氏年二十撫
其女適配煢孑勤苦以終其身
指揮曹潤妻雍氏寧夏中屯衛人年二十六夫亡遺
孤宗堯二歲氏上事孀姑下育幼子暨宗堯承襲死
於戰又撫遺孫伸歴官遊擊撫按題請旌表鄉稱三
世節婦云
都指揮李時妻劉氏寧夏人夫陣亡無嗣守節三十
餘年夏人以夫為忠臣妻為節婦云
都指揮汪鸞妻郭氏寧夏前衛人夫死時氏年二十
五矢志不貳守節三十七年而終教子有成
千戸劉鎮妻陳氏寧夏人鎮禦敵戰殁氏年二十六
父母欲奪其志氏抱其孤濟曰背夫不義棄兒不慈
吾安忍為之遂不再適撫濟成立
陶湶妻張氏寧夏人夫死氏年二十九遺孤在襁更
無伯叔兄弟夫姊陶利人之賄逼之嫁氏自縊賴隣
婦救之活自是蓬垢自毁勤女紅辦衣食育其孤賓
三十九年未嘗出外戸年六十八終事聞旌表後賓
立功官正千戸
參將种興妾陳氏中衛人景泰間興殁于賊陳自縊
而死
指揮黃雅仲妻耿氏中衛人夫亡氏年十八於葬夫
時嘱令預修雙壙人皆訝之以其幼無所出也後苦
節至七十餘年卒同歸穴巡按表其門
永康堡官侯儀妻張氏中衛人夫故茹苦飲冰堅持
婦道孀居四十餘年西路同知張羽翀表其門
生員蘇民望妻凌氏中衛人氏性柔婉孝於姑姑病
失明旦夕扶掖不少倦聞姑聲即置兒亟前以聽使
令躬女紅佐夫讀書每篝燈達曙民望疾革語氏自
為計氏即以死許之民望故即引刃自裁家人匿其
刃遂不食越日家人寢乃自縊時氏年二十二事聞
建坊旌表
指揮趙炳妻李氏寧夏人炳子承先妻李氏姑媳俱
有淑德萬歷二十年哱賊反官軍至承先謀獻西城
顧母有難色母曰兒苐往勿吾慮妻亦促之謂事不
諧吾當先死及事洩被縛二氏果自縊
慶憲王妃方氏憲王薨方年二十有七萬歷二十年
哱劉構亂播虐宗祊妃匿嗣王帥錊于窨中賊益猖
獗遂殉節以死事聞奉旨建祠額曰褒節表坊曰宗
烈
千戸楊汝松妻朱氏寧夏人因男楊湛為王師糴糧
决水哱賊恨執氏城頭欲汚之不從因囚之氏投繯
而死
千戸楊宷妻范氏寧夏人因夫運糧餉兵被賊執氏
城頭欲汚之不從箠楚死
百戸陳縉妻梅氏寧夏人縉擒殺逆丁張保賊縛縉
殺之氏痛夫死又懼為賊所汚自縊死
冠帶總旗白福妻王氏寧夏人因子葵獻城于官軍
事洩被殺氏憤恨不食而死
冠帶官熊彦吉妻林氏寧夏人彦吉從官兵討賊賊
欲執氏配其黨氏聞死
王明理妻王氏寧夏右衛人餘丁明理謀獻西城事
洩賊持刀擊之傷伏地復甦執氏氏不受賊汚至中
途見殺
孫時順妻謝氏夫係平羅家丁同夫俱被賊掠去氏
懼汚暗抽賊刀自刎而死以上皆萬歷間建祠致祭
廩生錢鏜妻楊氏寧夏人夫亡氏年甫二十七撫孤
苦守四十餘年巡撫黃嘉善表其門
李氏王氏寧夏常信堡女子其夫之姓名不詳被賊
執至支解二婦至死罵不絶口又韓氏陸氏等三十
七婦不詳夫姓名賊屠堡一時盡殺旌表祠祭
把總王徹妻施氏寧夏人徹以密報巴拜逆謀為拜
所殺並滅其族時氏年十八逃母家得免遺腹生子
曰有光撫養成立得蔭千戸之職氏年九十餘歲卒
副總兵戴三才妻劉氏寧夏人遭流賊之亂解赴襄
陽自縊於旅舍中
張守廉妻王氏寧夏人年二十五夫亡守節五十年
憑機杼以營葬教子課讀家範謹嚴子奎成名以孝
著
百戸楊映春妻趙氏寧夏人夫亡始殮之夕氏以簪
自刺其喉家人救之得活時年二十一長子開泰三
歲次子開運甫週歲茹荼撫孤其嫂憐而迎之歸勸
其改適氏怒以燈檠投之折其二齒終身不復過趙
門壽七十卒開運仕為石屏營參將
魯中元保寧夏人天啓間女子中元保其小字也受
某家聘其家貧不能娶姑故以穢言汚女女聞之遂
自經副使丁啓睿罪其姑與夫
朱氏武氏孟氏寧夏人功加參將楊名題之叔祖母
朱氏嫁夫一年而寡遺腹有子撫之成立其嫂武氏
亦守志撫孤家道克昌又名題之妻孟氏亦年未三
十而寡食貧撫孤三子成立人稱一門三節
指揮張克簡妻季氏寧夏人年二十八夫亡守節五
十餘年撫子成立
知縣李杼妻王氏寧夏人年二十九夫亡撫其子子
亡又撫其孫郁教養成名守節六十年壽八十八終
慶藩宗屬允齋妻閻氏寧夏人年二十夫亡守節撫
子暨孫成立
百戸魯敏妻夏氏寧夏人年二十七夫亡閱歴饑饉
堅志不移苦節五十年孝事公姑教子成立
宗室妻閻氏夫故時氏年十八撫子倬□子亡又撫
遺孫竒貧苦守節凜冰霜
千戸石崑妻孫氏寧夏人少年守節訓子成名督撫
皆表其節
馮國瑞妻王氏慶藩教授馮用賢子國瑞之妻也國
瑞亡氏年二十四教授老而貧氏日夜紡織以供甘
旨教子爾暉成立年至七旬以壽終
副總兵解文英妻徐氏寧夏人年二十七夫殉難守
節三十餘年教子繩祖成立
奉國將軍朱倪點妻眭氏寧夏人倪點被掠赴襄陽
臨岐屬眭他適眭嗚咽不能出聲紿倪點出遂自縊
死
總旗李某妻王氏名善清寧夏人舅病風累年遺穢
卧榻氏日侍側滌除夫死夫弟逼之嫁氏不從又脅
之析居氏不得已攜二子還母家其母病熱思冰時
八月不可得氏夜以二器貯水露庭中祈祝明旦水
果成冰母病遂愈
生員胡璉妻陳氏寧夏人璉赴舉璉父病篤氏率幼
子晝夜候寢門外調湯藥滌穢惡一出誠懇璉父將
死呼氏之父語曰吾病甚苦累汝女願汝女有子孫
好如汝女也鄉黨皆稱孝婦
千戸徐圯妻梁氏靈州人圮早亡氏年二十子勇少
孤訓讀習射卒襲前職氏年九十四壽終
盧士堂妻楊氏靈州人士堂之母年近七十兄士序
夫婦早亡遺孤長三歲次兩月而士堂亦卒氏年二
十有五生二子長夭次弱養姑撫幼備極艱苦卒能
成立子姪奉葬孀姑
陳鳳妻郭氏靈州人鳳賈於維揚死氏年二十一守
節事姑巨室多求配誓不二夫年八十終
羅伏受妻馬氏靈州人聞夫陣亡哭五日絶食而死
事聞旌表
指揮蘇俊妻楊氏靈州人俊故時氏年二十五子霈
甫半歲戚豪欲奪其志氏堅守大義撫孤成立年至
七十奉旨旌表
指揮楊珍妻楊氏靈州人珍暴卒氏年二十四遺腹
生子善苦心撫育堅守四十餘年河東道張九德表
其門
李國俊妻黎氏靈州人察罕破吳堡國俊自刎氏亦
自經
韓某妻李氏靈州人年十八居村落遭察罕之變賊
猝至見氏挾之上馬氏有乳下子抱之不舍因墜馬
下賊復挾之氏大罵不絶且嚙賊手賊怒殺之守城
者目擊其事三日後賊退家人覓屍原隰時五月酷
暑氏面色如生嬰兒猶伏屍飲乳鄉里異之
李世松妻李氏靈州人松死察罕之變氏年二十八
無子惟有遺腹三月後生子愈薰撫養成立年八十
四壽終
王養杰妻趙氏靈州人察罕之變養杰戰死氏立志
守孤年百有二歲卒
千戸張俊才妻孟氏靈州人俊才故遺子出圖七歲
撫育成立歴三十二年
高關索靈州人高宣之女其父本軍籍善製火器遂
為靈營砲手以年老無子贅婿于家不數載婿卒亦
無子索年二十即不嫁其後父卒無充軍者索買一
婦經營其家務竟代父職索軀長偉多力善射當事
者試以弓馬火器諸務悉中竅會牛成虎圍靈州索
隨衆守城賊作雲梯魚貫而上衆驚懼索為火筒燒
之賊不得上且乘間更焚其梯靈城保全火器之力
居多後寧夏總兵劄授火器千總河東道表其門曰
女中丈夫
徐氏後衛人生員鄭琯之伯母也年二十夫亡遺孤
僅半歲又值兵燹家貧如洗氏備嘗辛苦撫孤成立
守節五十年鄉人立碑表之
貢生宣大治妻魏氏後衛人夫亡氏即撞夫棺而死
巡撫陳价題旌其門曰貞烈
生員寗汝愚妻鄭氏後衛人夫死氏年二十七教子
成立任教授壽八十終
毛倫妻徐氏後衛人夫亡氏年二十二子在襁褓苦
節教育其子及孫振鷺俱入庠夀八十蒙旌表
劉天祥妻王氏後衛人夫死自盡棺側
王天渠妻張氏渭南人李自成之叛夫婦因兵荒逃
竄天渠中途病故氏年二十九攜六歲之孤就食寧
夏傭針指以度日守節五十三年
慶府安西郡王妃鄧氏闖賊偽將牛成虎入寧夏塗
炭宗藩妃守志不辱自縊而死慶世孫竒權妻王氏
與鄧妃同日死
後衛操守高遴妻孫氏後衛人城破賊挾之憤罵不
屈賊怒以刀刺之身被七創已死賊去復甦
皇清金夢暘妻王氏寧夏人年二十二歲夫亡翁姑俱老
養生送死備極艱苦守節教子成名
李茂功妻陳氏寧夏人年二十八夫亡守節撫前妻
子如己出諸孫珣等皆氏教養成名周親撫孤施藥
活衆以孀婦持家
千總姚毓俊妻劉氏寧夏人年二十六夫亡守節誓
不再適撫兩歲孤兒教訓讀書成立守節四十餘年
康熙三十七年
旌表
生員俞臯謨妻陳氏寧夏人年十八歲于歸二十二
歲夫亡守節四十餘年事姑育子孝慈兩全教子成
名康熙四十四年
旌表
參將羅萬倉妾蔣氏寧夏人臺灣朱一貴之亂萬倉
戰殁蔣閉戸自縊于署雍正二年具題奉
旨給銀六十兩立碑墓旁鐫姓名表其貞烈
鄭貞女寧夏都司鄭金女許字監生張鵬羽鵬羽前
妻朱氏生一子而殁續聘鄭未娶鵬羽卒氏時年十
八聞訃涕泣欲往父母不可女飲泣不食不得已聽
之至則哀慟欲絶守節張門不復歸鄭先是女夢鵬
羽捧一紗若付託者前妻子五歲乳名紗哥自此遂
為張氏婦撫子如己出守節幾四十年雍正七年
旌表
千總劉盡孝妻馮氏寧夏人盡孝出征甕金陣亡遺
子三歲氏年二十六歲立志守節雍正七年
旌表
王之茂妻楊氏寧夏縣人夫亡年二十八歲矢志守
節上事翁姑下撫子女始終如一雍正八年
旌表
董立寰繼妻楊氏寧夏人年二十二夫亡矢志守節
撫前妻子含璞如己出含璞亦早亡撫孫用威教之
成名存兩世之孤備極艱辛
生員王人龍妻石氏寧夏人人龍病死子廕纔六歲
時氏年二十六守節撫孤資女紅以養生年七十卒
吳良宰妻蘇氏靈州人年二十七夫亡遺子豪六歲
為娶馬氏生孫七歲而豪卒復撫養其孫守節育孤
後蘇與馬俱享大年
韓永祿妻沈氏寧夏人年十八夫亡並無子女孝事
翁姑守節五十餘年
指揮黃三鳳妻朱氏寧夏人十九歲夫亡撫三月之
孤至於成立後子媳俱亡有孫女四人又劬勞撫養
遣嫁而後終守節五十年
張木工妻郭氏寧夏人二十八歲夫亡矢誓不嫁孝
事翁姑撫子成立守節三十五年女適遊擊馮繡繡
遣人迎氏就養氏以舅年九十不從其節孝皆可傳
陳化先妻劉氏寧夏人年二十餘歲夫亡撫子念孝
娶婦劉氏念孝復亡遺婦劉氏年二十三歲姑婦同
守節教孫顯祖成立
生員李桂妻武氏寧夏人年二十八夫故守節子幼
家貧針工度日至七十五歲子孫成立無疾而終
黃文璧妻管氏寧夏人年二十八歲夫亡遺孤三歲
氏甘貧撫子守節終身其姪亦早失父母氏並撫之
皆成立
王諮母周氏寧夏人年二十夫亡撫子成立諮亦早
亡遺妻蘇氏年甫十九同姑守節撫子佳賓成立
樊韞秀妻江氏寧夏人年二十五夫亡守節四十餘
年撫子邦彦又早亡邦彦妻高氏年十九立志苦守
兩世貞節
生員孟鎏妻張氏靈州人鎏早夭無所出氏矢志守
節孝事翁姑視夫之兩幼弟鏋鈺篤如手足
宋天寵妻王氏靈州大沙井人寵卒氏二十四歲守
志撫孤子孫成立卒年一百一十七歲
王盡忠妻鄭氏靈州人生二子一女年三十吳逆賊
黨李黃鷹將攻靈州駐兵中營堡其部卒悦氏色乃
鞭其夫出城刈草乘便挑之氏攖賊大罵賊拔佩刀
挾之氏攜刃擊賊不中乃掩戸自刎者三暈絶仆地
氏甦復奮起刺肋者再卒以死殉
張伯元妻孟氏靈州人伯元戍蜀卒氏年二十五育
一女更無舊業茹茶飲檗者五十年
顧吕妻李氏靈州人吕從軍滇省卒氏年二十六遺
腹五月氏親攜骸骨歸里苦節撫孤成立五十有三
載
守備教允文繼妻孫氏寧夏中衛人允文任石空寺
堡守備康熙六十一年四月病故時氏年二十九歲
即欲從夫因三子跪勸至五月二十八日自縊于夫
柩旁雍正七年具題
旌表
井田妻劉氏中衛寧安堡人年二十八夫亡守子體
仁成立體仁又早亡同婦張氏共守其孫牧姑婦孀
居各數十年
生員馬逢禹妻朱氏中衛寧安堡人夫亡年二十歲
遺子隆甫一歲氏上事翁姑下撫弱子克盡婦道冰
檗之操始終不渝隆亦能孝養其母
萬國元妻張氏中屯衛人夫亡時氏年二十有六舅
姑垂白子女稚幼氏勤女紅事親以孝撫孤象新入
泮卒年七十
生員吳國儒妻王氏後衛人儒殁時子振基生甫五
月氏年二十五歲食貧紡績撫孤成名苦節四十四載
把總談英妻單氏後衛人英從征湖廣陣亡時氏年
未滿二十誓不改節教子維翰成諸生旋復早卒撫
孫宗舜入太學卒年八旬
宋氏後衛人生員成明成清之母惠安遭兵變城破
氏被執時年二十九罵賊不屈炙以火身無完膚終
不屈遂殺之
汪湧妻華氏惠安人城破人皆遁去氏以姑病在牀
不肯遁賊挾氏欲去氏抗拒憤罵激怒殺氏於姑旁
賊去夫至見血漬中嬰兒尚哺乳焉
陳氏衛廩生陳安策之姊也夫故年三十歲號泣不
絶聲深夜自縊柩前
張良吉妻宋氏平羅人年二十八歲夫故守節四十
七年雍正十年
旌表
張文聲妻李氏平羅人年二十三夫亡撫遺腹子棟
成立守節三十餘年
西寧府
皇清生員郭榮祖妻鄒氏西寧人時年二十七歲榮祖赴
長安鄉試疾卒氏立志守節事姑孝撫二子俱成立
讀書出仕又撫諸孫孫守邦為長子縣令茹冰苦守
五十餘年而卒順治十二年年已七十九歲十三年
具題
旌表
烈女賈玉瑪西寧人賈洪基女許字本衛童生周琦
未婚琦死訃至女欲往弔父母不許水漿不入口者
七日父母勸慰令弟妹防守女乘隙即自縊死衆議
與婿合葬順治十六年具題
旌表
李芝玉妻何氏西寧人年二十三生子昌甫一歲夫
故氏矢志守節撫子入泮未幾昌亡又繼姪孫蔭桐
不數年而亦殤苦節五十餘年
樊增諫妻吕氏西寧人年十六于歸十年而夫亡遺
四子皆幼氏歴盡辛苦撫子成立卒年七十有四
賈多寧妻嚴氏西寧人年二十八夫故氏立志守節
撫三子皆成立壽終七十三歲
宋竒士妻任氏西寧人年十四歸宋門十二載而夫
故家貧守節教子成立荼苦三十餘年
張進東妻程氏西寧人年二十四夫死遺孤二歲氏
誓撫孤成立守節三十餘年
趙裔振妻楊氏西寧人年二十七夫故遺子緒周甫
三歲氏上事孀姑下育幼子歴三十年艱苦備嘗
生員趙裔錦妻譚氏西寧人年二十八夫故親老子
幼家計維艱氏堅持節操誓死無二奉姑教子歴三
十年如一日
杜成時妻賈氏西寧人年二十三歲夫故家貧子幼
艱辛萬狀守節三十餘年
郝麟妻張氏西寧人年二十九夫故遺孤子饔飱不
繼誓死無二甘貧撫孤三十餘年
田世爵妻王氏西寧人年二十九夫故遺二子皆幼
氏食貧茹苦守節三十六載撫孤成立
把總馬雲妻馬氏西寧人年二十七夫故立志守節
撫孤成人歴三十餘年
張廣均妻劉氏西寧人年二十六夫故遺子在襁褓
氏甘貧撫子艱苦備嘗歴三十八年
張天德妻李氏西寧人年二十四夫故守節三十年
子文魁妻張氏年十八文魁亦死守節三十八年
晁雲秀妻李氏西寧人年二十七夫故氏堅志守節
撫孤親族有勸改適者氏面斥之孀居四十八載
李標妻閻氏西寧人年二十七標疾氏龥天願以身
代標故哀痛不欲生時子尚未周歲甘貧守節撫孤
入泮
賈涵珍妻崔氏西寧人夫故氏晝夜號慟絶食求死
延至七日殯夫之夜伺人睡熟投井自盡時年三十
二歲
李舒妻張氏西寧人年二十五明末時流賊入室氏
恐受汚投繯自盡遺長子永福娶張氏年二十四次
子永祿娶張氏即張氏妹年十九兄弟相繼疫亡長
婦守節四十一年撫子亨嘉入泮介婦守節四十五
年撫子亨泰成立一門之内姑婦節烈
直隸秦州
晉苻堅妾張氏秦安人明辨有才識堅將入寇江左羣
臣切諫不從張氏進曰妾聞天地之生萬物聖人之
馭天下莫不順其性而暢之故黃帝服牛乘馬因其
性也禹鑿龍門决洪水因水勢也后稷之播植百榖
因地之氣也湯武之滅夏商因人之欲也是以有因
成無因敗今陛下復何所因也聞人君有伐國之志
者必上觀乾象下採衆祥天道崇遠非妾所知以人
事言之未見其可願陛下詳思之堅不聽遂興兵張
氏請從堅果大敗於壽春張氏乃自殺
苻登妻毛氏不知何許人壯勇善騎射登為姚萇所
襲營壘既陷毛氏猶彎弓跨馬率壯士數百人與萇
交戰殺傷甚衆衆寡不敵為萇所執萇欲納之毛氏
哭且罵曰姚萇無道前害天子今辱皇后皇天后土
豈不鑒照萇怒殺之
吕纂妻楊氏弘農人美豔有義烈夫纂為吕超所殺
楊氏與侍婢數十人殯纂於城西超慮齎珍物出外
使人搜之楊氏厲聲責超曰爾兄弟不能和睦手刃
相屠我旦夕死人何用金寳超慚而退又問楊氏玉
璽所在楊氏怒曰盡毁之矣超將妻之謂其父桓曰
后若自殺禍即及卿宗桓以告楊氏楊氏曰大人賣
女與氐以圖富貴一之已甚其可再乎乃自殺時吕
紹妻張氏亦有操行年十四紹死便請為尼吕隆見
而悦之欲穢其行氏遂开樓自投於地二脛俱折而
死
唐盧甫妻李氏成紀人父瀾永泰元年任蘄縣令梁宋
兵興界内有劇賊二千餘人瀾挺身入賊結以誠信
賊並降附百姓復業時徐州刺史曹昇知賊降掩襲
之賊得脱入縣將殺瀾瀾從父弟渤詣賊救瀾請代
兄死瀾又請留弟女盧甫妻又泣請代父死並為賊
所害宣撫御史以節義聞詔書嘉美贈孝昌縣君瀾
渤亦賜官秩
明關士毅妻王氏秦安人毅早卒無子氏誓以死不更
事他姓事姑柴氏至孝家貧紡績自給宣德間旌表
千戸阮泰妻楊氏秦州人泰卒於天順八年楊痛悼
幾絶時年二十有三幼子在抱葬夫後矢不貳節乃
不輕出閨門守節五十餘年年七十五卒
指揮陳耀妻馬氏秦州人耀早卒氏守節終身正德
中旌表
千戸高鵬妻趙氏秦州人鵬早卒事姑撫子至老靡
他正德中旌表
指揮向璽妻堅氏秦州人璽卒氏堅守苦節終其身
嘉靖中旌表
董璧妻李氏秦安人璧早卒氏年二十有三撫遺腹
子克用亦早卒氏耕織寡處垂四十餘年嘉靖癸巳
有司上其事詔旌其閭
安克慈妻劉氏秦州人慈卒氏撫二孤守節終身州
牧建坊表之
庠生侯清妻張氏兩當縣人清亡氏年近三旬甘貧
守節教子成立嘉靖間奉旨旌表其門
生員李蘭繼妻胡氏秦安人蘭元配姚遺子邦乾及
女皆幼氏撫之如己出二子視之猶生母焉蘭卒氏
年二十有七乃斷髮閉帷飯蔬飲水人不能堪守節
三十餘年
郭進妻張氏秦州人進卒張年二十五甘貧守節四
十餘年州守以聞旌表
吳從道妻王氏秦州人從道早卒王誓靡他撫幼子
昭成詔旌其門
李書勤妻高氏秦州人高年十六慟夫早卒每欲同
死其家百計防之得免高赤貧而持節益堅鄉閭義
之孀居五十餘年御史題旌
張緒妻王氏秦州人緒早卒王撫二孤以守節詔旌
其門
翟文妻李氏秦州人文早卒氏年二十苦守數十年
如一日事聞旌表
楊景和妻何氏秦州人和卒氏年二十有五守節至
老
楊一乾妻黃氏秦州人乾卒氏年二十至老不變
李勇妻劉氏秦州人勇卒氏年二十有二守節至老
徐尹正妻祿氏秦州人正卒氏年二十有五子在抱
撫鞠至老
指揮尹正妻徐氏秦州人正死於陣氏年二十有一
無子矢志守節
千戸王鳳妻高氏秦州人鳳早卒氏孀居守節撫育
幼子有司上聞旌表
黃欽妻謝氏秦州人欽卒氏年二十四苦節至老有
司表之
郭祐妻孟氏秦州人祐卒氏年二十家貧日績麻拾
禾以撫二孤年八十卒
韓内妻薛氏清水人年二十夫亡誓不再醮撫幼子
成立
曹邦彦妻樊氏清水人少喪夫家貧守節撫子成立
鄉人共推
庠生頓謙妻雷氏清水人夫沒以節自守訓子成立
柳盡性妻李氏清水人年十八喪夫又無子以死自
矢更無異志後撫姪為嗣以供先祀
庠生王柱妻馬氏清水人夫沒時年最少哭之喪明
貞節自持訓孤成立
庠生周訓妻李氏清水人家至貧夫故親族憐其苦
皆勸之嫁終不易節
杜邦基妻崔氏清水人年十九夫亡終身守節撫孤
成立
庠生王之耳妻雍氏清水人年二十夫沒痛哭瀝血
撫遺孤至成立終身不改
孫攀妻張氏清水人年十九夫亡守節終身不易撫
子有成貞静賢孝巡撫給匾旌奬
劉仲妻柳氏清水人年二十有五喪夫苦節五十八
年撫孤成立巡撫旌奬
生員李翰傑妻王氏清水人年二十夫亡守節育孤
成名
監生李玘妻周氏秦安人玘卒氏矢死不二以女紅
自給年逾五十而卒
伏友英妻張氏秦安人年二十一英沒守節終身
王愷妻李氏秦安人年二十愷卒遺腹生子環守節
撫育雖親黨亦不輕見年八十八縣令給匾表之
生員孫丕顯妻雷氏秦安人事公姑至孝因賊傷姑
口罵逆賊觸石而死有司表之
生員張登縉妻王氏秦安人年二十二歲流賊陷城
賊欲辱之厲聲罵賊自刎而死有司表其門
生員蔡兆魁妻黨氏秦安人夫死年二十撫子苦守
終老事聞旌表
貢生成三俊妻梁氏秦安人夫死氏年二十四二子
惠吉廸吉尚孩抱甘貧守志終身俱撫成立
魏景芳妻李氏禮縣人芳早喪氏年十九不飾服不
修容笑不見齒年八十事聞旌表
趙永妻孫氏禮縣人永死氏年二十以刀斷髮誓不
再適遺子一歲名翰撫養讀書由貢生任寧海州判
奉旨旌表
生員劉密妻趙氏禮縣人夫死氏年二十六歲誓死
靡他撫二子完節
趙貞妻趙氏禮縣人氏年二十歲夫死生子方三月
紡績度貧始終完節
獨弘士妻魏氏禮縣人氏年二十弘士亡遺孤二歲
氏痛哭幾絶終身無二志
贈員外郎郭璣妻淡氏徽州人璣早卒氏忍饑力田
自活艱辛萬狀撫遺孤垂三十年鄉里無間然詔旌
其門後誥贈太宜人
于一化妻許氏徽州人氏年十九化卒子尚提抱氏
傭績以葬其夫撫遺子成立年八十餘詔旌其門
生員張統妻任氏徽州人統卒氏年二十一善事舅
姑及舅姑亡殯葬如禮以夀終
生員郭篆妻郭氏徽州人年二十篆沒茹苦四十餘
年訓子成立
尚夫其妻周氏徽州人蜀盜入徽夫婦避難至兩岐
亭遇盜夫其逃奔周為所執強挾上馬周自投地再
挾再投地大罵不從遂遇害
王烈女名枝兒徽州人王文女也年十八蜀寇入徽
父兄被殺又以刀脇枝兒欲汚之枝兒哭罵不從遂
遇害州人為立祠祀之
貢生孫光先妻羅氏徽州人光先廷試回殁於旅邸
氏聞之痛哭飲毒而死題請旌表
黃烈女兩當縣人庠生黃元凱之妹崇禎丙子年流
寇入嘉陵江上烈女被擄強逼不從罵賊冒刃而死
時年十九
皇清鄒守業妻馬氏秦州人年二十四歲夫亡家貧矢志
撫子成立守節三十六年雍正十年
旌表
楊啟泰繼妻張氏秦州人年十七適泰克修婦道鄉
里稱賢吳逆之變氏避難南山中忽遇賊龜峯山之
巔舉家驚散氏與弱子女被執氏遂抱一子二女投
山崖下及暮家人跡之氏已殞命子女無恙人咸嘆
異云
四川副將吕錦妻馬氏秦州人錦亡守節四十年治
家嚴肅教子讀書又建義學教吕氏族中子弟卒年
七十一猶及見諸孫為生員
閻臯妻韋氏秦州人臯得疾暴亡氏痛泣幾絶夜分
自縊
韓昌有妻李氏秦州人康熙十四年六月時值逆變
遊兵四掠氏年二十二以負幼子遁遲為賊執氏連
批賊頰詈不絶口賊恚刅之氏身受七創氣不少挫
以頭骨未斷至夜復蘇七日而絶
張岐鳳妻侯氏秦州人鳳卒遺子璘五歲次子玠在
襁褓氏痛哭泣血欲殉夫其姑勸止之氏葬夫畢茹
荼絍績仰事俯育四十餘年璘玠俱遊泮
陳堯道妻胡氏秦州人道早亡遺孤三省甫四歲氏
備歴艱辛撫育成人食餼郡庠壽七十三
郭邦域妻王氏秦州人域亡氏撫二孤成名子肇周
復亡撫遺孫年七十六勤勞不倦
監生胡汝薦繼妻王氏秦州人年二十夫故守節年
五十九卒廩生胡如英妻周氏年二十而英亡或以
氏無子勸嫁不從立志守節年六十八卒王氏子庠
生胡璿娶路氏年二十五璿亡教育幼子志寅奉侍
二孀姑色養備至年三十九先姑卒時稱一門三節
張曙妻鄧氏秦州人佐夫奉親色養喪葬夫殁氏年
二十餘子幼家貧紡績自給年八十餘如一日云
生員蔡曰康妻張氏秦安人年二十八歲曰康殁未
有子惟楊氏妾有孕氏以夫嗣未立禱於神祗冀生
一子及産得男親為哺乳愛如己出苦節三十餘年
如一日雍正三年
旌表
生員蔡曰乾妻周氏秦安人年二十七歲夫故哀痛
不欲生以翁老子幼勉強存活迨翁棄世喪葬盡禮
守節三十餘年二子成立雍正三年
旌表
生員張懷光妻龐氏秦安人二十七歲夫亡投繯幾
絶家人救之得免親操井臼奉親撫九歲孤孩竟至
成立年逾六旬雍正三年
旌表
儒童路灝妻孫氏秦安人灝卒氏年二十六歲無子
欲以死報念孀母無依撫養猶子以承夫祀甘貧苦
守四十餘年奉母九旬夀終雍正三年
旌表
吳順妻李氏秦安人夫亡無子氏年十九歲育兄子
承祧苦節終身年七十三卒
趙清望妻鄧氏秦安人年二十生一子名思春甫八
月夫貿易不知所往氏守之終身衣不完食不飽撫
子成立年六十七而卒
何洛瑞妻楊氏秦安人年二十二夫卒子會僅二歲
矢志撫孤及會亦夭與其媳安氏撫孫如信
桑成章妻姚氏秦安人年二十六成章逝孤繡衣甫
三歲守節茹苦及子長教以讀書遂入庠年七十有
餘
李漢生妻成氏秦安人年二十歲漢生亡守節撫子
四十餘年
伏氏秦安鄉民龐漢馥漢秀母也年二十守節身親
稼穡撫二子成人至老不變
庠生張金榜妻傅氏清水人夫亡誓以死從及葬之
夕遂自縊焉
儒生喬博妻張氏清水人年十九喪夫人勸之再醮
指遺腹為誓果生男撫育成立壽及七旬
陳俊妻白氏清水人年踰二十夫亡守節撫遺子帝
訓為庠生
儒童劉元湘妻怡氏禮縣人夫亡斷髮守節四十三
年上事翁姑下撫幼子不出閨門雍正七年
旌表
周彩妻馬氏徽縣人彩有甥鎖克會佃種郭瑚之地
彩夫婦移居同種彩病故氏守志撫孤瑚見氏年少
有姿起意招贅氏拒絶不從瑚強立婚約氏見瑚奸
計強鋒隨於次早自縊深山樹上郭瑚問擬發邊衛
充軍氏荒村嫠婦守正捐軀不為強暴所逼雍正七
年
旌表
邢世耀妻張氏耀死夜跪縊棺下
直隸階州
明張鎮妻王氏文縣人夫早死姑憐其少欲令再適王
誓死靡他天順中旌表
王某妻姚氏成縣人夫死誓不再適成化中旌表
李某妻楊氏成縣人夫卒艾年守志終養嘉靖中旌
表
虎正威妻王氏文縣人年方二十威病死氏襄事畢
乘夜縊於墓側嘉靖中旌表
庠生張夢月妻閻氏成縣人娶二載而夢月亡氏年
十七誓不再適戒腥茹苦撫養幼男昌期成立建坊
旌表昌期既長娶閻氏昌期又卒遺孫幼小妻閻亦
矢與姑同守撫孤歴二十餘載守養乳孫成名姑閻
氏八十四卒媳閻氏六十五卒一門雙節萬歷中旌
表
二烈女俱階州竇氏女萬歷三十八年礦賊左朝登
等作亂搶掠至竇家坪鄉人驚逃婦女被汚二女恐
及其身踰牆投崖而死知州余新民以禮葬焉并表
其門
齊朝兒妻王氏階州人娶七日大雨江水泛漲木薪
蔽江而下朝兒入水取木被溺王氏沿江哭三日求
屍不得從夫溺處投下後於下流見二屍攜手而出
事聞旌表
千戸龍韜妻徐氏階州人甫嫁而夫死舅姑逼之改
適氏翦髮刺目以示終身靡他州守上其事奉旨旌
表
劉世經妻袁氏階州人夫死家貧苦守朝夕績紝以
營生人有勸其改嫁者婦以大義拒之年七十卒
生員司仕妻王氏階州人仕早亡氏有殊色人争取
之矢志不從子宗成立太守盧照表其門年八十六
而卒
劉進業妻王氏階州人年二十八夫故有子應竒守
孀教子母績子誦夜分始寐後竒食餼於庠州牧上
聞旌表
生員司价妻党氏階州人年二十四价亡遺子七歲
家貧無所倚甘心守節子亦成名年七十七而卒知
州表其門
處士趙孔嗣妻唐氏階州人孔嗣早逝氏年二十三
守節撫子艱苦萬狀壽八十三而卒知州表其門
王舉才妻趙氏階州人年二十二夫卒誓不渝節終
身縞素孀居五十餘年
生員王舉士妻鞏氏階州人舉士卒家貧冬夏皆衣
單舅姑不能奪其志惟以女工自給終身苦節年七
十卒
王琰妻朱氏階州人朱年二十有五琰卒終身不改
節年八十卒
監生胡瀾妻王氏階州人瀾卒王年二十有四無子
誓不再適守節五十年
汪廷秀妻張氏成縣人廷秀卒氏年二十有三無子
遺二幼女乃斷髮示信矢不再醮孀居六十年知縣
傅賢上聞題旌
喬某妻鮑氏成縣人夫故孀居六十餘年
刁某妻陳氏成縣人夫卒守節終身詔旌其閭
同知陳尚表妻姚氏成縣人夫卒崇禎七年流寇破
城投井而死
庠生石華如妻權氏成縣人賊逼掠不從賊怒連砍
數刀氣尚未絶乃囑子曰汝年幼稚諒賊不殺當藏
避以留石門之嗣異日在此處收我屍骸遂觸石而
死
李時暢妻張氏成縣人夫卒堅節茹苦紡績撫孤以
終其身
監生李含章妻張氏文縣人章殁於京邸氏聞訃即
欲自縊勸者曰如三子何乃勉生撫子備歴艱苦年
八十餘次子晉以明經起家表奏其節
生員李含英妻陳氏含章弟婦夫故氏方二十未嗣
張氏妯娌相誓守節
生員李恒妻高氏恒係含章三子恒因考試故于秦
州氏方青年無子苦志守節堅貞不移且事姑以孝
奉旨有一門三節之旌
楊忠妻張氏文縣人忠因救父為番所殺氏年二十
伏屍痛哭幾絶至夜即自縊于家一門孝節並著
張道育妻慕氏文縣人夫遇水淹死氏年二十有二
家無寸産針指為生堅貞撫孤貧苦萬狀院司表其
節
劉元妻張氏文縣人元卒時氏年十八尚未育子立
志守節甘貧茹苦年八十三乃卒院司表之
百戸王政妻張氏文縣人娶方一年政以事故于秦
州氏即求自盡為家人嚴守不得誓不再適無翁姑
弟姪依母家為生年八十六而卒
張維妻王氏文縣人夫故氏年十九哀痛絶漿志在
必死有遺女甫七月父母力勸遂以節自誓閉戸獨
居即親姻亦難覩其面有司表其門
舉人秦日昌妻張氏文縣人夫卒于官氏年二十有
一自官扶柩歸里家貧就母家守節哀悼成疾不食
藥餌卒于母家
生員郭萬春妻米氏文縣人居南橋山頭夫為虎啣
去米追奪其夫以石擊虎虎怒舍其夫而食之邑人
公舉上聞旌表
生員米紹元妾王氏文縣人生一女未嫁流寇變避
於山林母子被執氏知女難免以斧砍女頸幾死賊
怒殺氏女遂得免
任某妻李氏成縣人崇禎七年賊入其家執斧逼從
氏矢死不辱賊怒以斧擊死
庠生王植妻米氏文縣人娶甫一年崇禎十一年遇
流賊亂避萬丈崖上忽崖破氏危坐不動賊以好言
撫氏氏投崖而死
皇清張榮德妻何氏階州人榮德出外貿易氏獨處在家
有趙番僧子在隣家念經窺氏家無人潛入室強姦
何氏不從聲喊因念經鼓聲喧混無人聽聞何氏情
急喊救番僧用左手掐住何氏咽喉按倒仆地右手
取切麪刀將何氏連砍殞命何氏鄉村貧婦守節不
辱以致殺身康熙六十年具題
旌表
生員夏鉶妻張氏階州人夫亡時年十九毁形自縊
姑趙氏解救復甦事姑撫子會吳逆變亂氏負姑抱
子偕弟妻武氏逃入深山掘葛根以食苦節五十二
年雍正三年具題
旌表
儒生夏誌妻武氏階州人年十七夫死絶食五日姑
勸之曰汝有五月孕當為亡兒延一脈遂不復死與
嫂張氏歴兵荒遭豪強逼奪遠遁得免苦節五十一
年與其嫂夏鉶之妻張氏同誠一門雙節雍正三年
具題
旌表
營兵王天眷妻李氏階州人事繼母以孝聞康熙五
十三年天眷出戍卒于汛所李氏痛不欲生有議姻
者氏乃櫛沭拜姑復至母家告其故氏兄美素知氏
秉性貞烈慮有他變因送之歸及入門兄方與姑致
誠欵而氏已雉經于臥榻之右矣時六月二十有五
日氏年始二十也
宋德隆妻姚氏階州人年三十歲雍正八年德隆患
疫身亡姚氏誓不欲生晝夜撫棺啼泣自縊柩前
陳常修妻羅氏階州人年十九孀居子模方二歲甘
貧守節延師教模入庠食餼
生員葛雯妻張氏文縣人年二十夫亡生子未滿一
月守節三十六年教子讀書成立康熙三十七年具
題
旌表
生員葛絺妻周氏文縣人氏年二十八歲絺死即尋
自盡奔救獲全事姑撫子守節二十七年與姑同操
雍正三年具題
旌表
生員張明徵妻鄢氏文縣人夫故幼年守節順治四
年遇土寇變避於山寨寨破攜其女投巖下俱死
母月娃妻王氏文縣向化里人夫故未殮旋縊死於
夫之左腿年方一十有八
生員張于泰妻何氏成縣人夫亡氏年二十七歲遺
子甫及週月後滇逆變偽守將欲逼娶之氏翦髮忿
詈矢死不從教子讀書成立康熙三十七年具題
旌表
生員張拱宸妻袁氏成縣人拱宸卒氏二十三歲翁
姑俱七十餘一子一女在襁褓送養嫁娶備盡心力
苦節三十餘年雍正十年
旌表
鐔獻廷妻韋氏成縣人夫没於水氏日往其處設飲
食奠泣歴七日以身投水死
直隸肅州
漢趙娥親酒泉龐淯之母也父為同縣李壽所殺娥兄
弟三人時俱病物故壽喜以為莫已報也娥傷父讐
未報乃潛備刀兵常幃車以候讐家十餘年不能得
後遇於都亭刺殺之因詣縣自首曰父讐已報請就
刑戮福祿長尹嘉義之解印綬欲與俱亡娥不肯去
曰怨塞身死妾之明分結罪理獄君之常理何敢苟
生以枉公法後遇赦得免州郡表其閭太常張奐嘉
嘆以束帛禮之
明都指揮鍾振妻萬氏肅州衛人正統間振殁於戰氏
年少守節終身不貳人以忠節並稱之
指揮周璽妻楊氏肅州衛人生子欽七月夫亡氏年
二十守節四十餘年有司題請旌表
指揮師經妻芮氏肅州人生子瑾甫四歲夫亡氏年
二十二哀痛欲絶盡日不食戚屬勸慰之誓死守節
後生遺腹子曰誥撫瑾承襲父職年踰六十卒
參將崔麒妻徐氏肅州人夫亡守節五十餘年公請
旌表
生員劉體乾妻高氏肅州衛人年二十一歲夫亡痛
哭雙目俱瞽鄉舉節操旌奬
生員張德竒妻陳氏肅州衛人年二十九歲夫亡誓
以死殉衆勸方止守節撫孤子政熙官至别駕萬歷
十六年公舉旌表壽七十而終
皇清高臺營兵福賜爵妻白氏高臺人年二十賜爵故孝
敬翁姑養女訓子六十七歲無間言四十餘年如一
日雍正十年
旌表
甘肅通志卷四十三
