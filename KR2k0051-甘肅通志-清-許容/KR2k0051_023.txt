甘肅通志卷二十三
古蹟
涼州府
武威縣
姑臧故城今府治漢置武威郡治十六國春秋光熙
元年張軌大城姑臧南北七里東西三里以地有
龍形故名卧龍城咸康元年張駿於姑臧城南築
城起謙光殿四面各起一殿依四時而居之又有
間豫堂前有間豫池水經注姑臧城武威郡及涼
州治也本渾邪所築張氏增築四城相去各千步
並舊城為五街衢相通開二十二門王隱晉書曰
姑臧縣因姑臧山為名亦故蓋臧城語訛為姑臧
焉其城不方有頭尾兩翅名為鳥城又城内有沮
渠蒙遜所造七級木浮圖故名七級城一統志姑
臧有永昌城在今衞東北三十里元永昌路治此
休屠故城在縣北漢書元狩二年霍去病出隴西得
休屠王祭天金人又大宛傳太初三年置居延休
屠以衞酒泉地理志武威郡領休屠縣魏收志又
襄武縣有休屠城水經注武始澤東北流逕馬城
東即休屠故城也元和志休屠城在姑臧縣北六
十里寰宇記縣有祖厲城一名馬城又有鸇隂城
俗名正隂城蓋皆五涼所僑置也
張掖廢縣在縣南漢置屬武威郡新唐志涼州南二
百里有張掖守捉蓋因舊縣為名
鸞鳥廢縣在縣南漢置屬武威郡寰宇記昌松縣有
鸞鳥城前涼張軌時有五色鳥見於此因築城以
美之後魏改名神鳥
武興故城在縣北十六國春秋晉永嘉五年張軌移
秦雍流人於姑臧西北置武興郡唐武德八年涼
州叛寇睦迦多寇武興即故城也
金昌城在縣東南胡氏鑑注金昌在赤岸西北寰宇
記昌松縣有金昌城晉將馬隆所築
石頭在縣東晉大寧初劉曜軍河上揚聲欲百道俱
濟直抵姑臧張茂出次石頭以備之胡氏鑑注石
頭在姑臧城東
龍彛城通志在縣西即漢戊巳校尉所理
靈鈞臺在府城内晉大興中張駿築周輪八十餘堵
址高九仞
狄臺在城東五里相傳宋狄青為招討時所築
劉林臺在城西北五里舊名竇融臺明洪武初千戶
劉林戰死於此人重其烈因改今名
靈泉池十六國春秋靈泉池在南城中張元靚五年
有大鳥青白色集池上舒翼二丈餘後涼呂光嘗
宴羣臣於此
建康軍在城西二百里祁連山下唐王孝傑開四鎮
置軍張守珪嘗為使
赤水軍在城内元和志本赤烏鎮以有青赤泉因名
軍之大者莫如赤水幅員五千一百八十里前距
吐蕃北臨突厥唐開元中改為大斗故移赤水入
州城也
寧寇軍後周保定中置號同城戍在城東北十里唐
號同城守捉天寶中置軍隸張掖守捉
永昌縣
番禾故城今縣治漢置屬張掖郡唐屬涼州元和志
天寶縣東至州一百八十里本漢番禾縣元志有
永昌路本西涼府地至元十五年以永昌王宮殿
所在置明設衛治金山之陽
顯美故城在縣東漢置屬張掖郡後漢改屬武威郡
三國魏黃初中涼州盧水胡反張既討之敵引還
顯美既自武威復進軍顯美擊破之隋志姑臧舊
有顯美縣周廢
驪靬廢縣在縣南漢置屬張掖郡晉改屬武威郡永
和十年張祚遣和昊伐驪靬戎於南山大敗而還
即此顔師古曰取國名為縣也驪力遲反今土俗
人呼驪靬疾言之曰力虔
焉支故城在縣西晉永嘉五年張軌置武興郡統焉
支新鄣二縣魏收志番和郡領鄣焉支二縣開皇
中併力乾安寧廣城鄣焉支五縣地入之
恩宿在縣南十六國春秋苻堅建元十二年苟萇伐
涼遣别將馬暉杜周帥騎西出恩宿邀張天錫走
路期會姑臧暉等行澤中值冰失期堅特宥之
大斗軍在縣西南通鑑集覽云涼州有大斗軍因大
斗拔谷為名總志在涼州西二百里唐開元中以
赤水軍守捉改大斗軍西接張掖東連武威故曰
大斗天寳六年以哥舒翰為大斗軍副使即此
交城守捉在縣西唐置元和志在涼州西二百里又
新唐志天寳縣有通化鎮
鄂爾多古城在縣東南一百二十里俗傳為永昌王
牧馬城地名廣城兒有永昌王避暑宮遺址尚存
今略黃城兒在詹詹口南八十里
金昌城在縣北二十里地名金川又有破古城在縣
北與昌寧砦相近又有金沙城在縣西南邊外今
略破古城在寧遠堡西北三十里
鎮番縣
小河灘城今縣治元存空城周三里有竒明成化中
展築嘉靖二十五年巡撫楊博疏言鎮番地方北
出涼州二百餘里曠遠寥廓實與宣府獨馬石營
相類唐人謂於涼州北境磧中建置城垣即此處
也乃今風沙壅積幾與城埒萬一猾虜突至因沙
乘城宜添築關廂一則消除沙害一則增置重險
從之
武威故城在縣北漢置屬武威郡水經注武威縣在
姑臧城北三百里馬城河經其城東漢太初四年
昆邪王殺休屠王以其衆置武威縣屬郡即此
宣威故城在縣南漢置屬武威郡水經注馬城河東
北流逕宣威縣故城南元和志有明威戌在姑臧
縣北一百八十里即故宣威也
武安廢郡在縣西南後魏置地形志凉州有武安郡
領宜盛一縣隋志姑臧有魏置武安郡西魏廢元
和志姑臧有武安戍在縣西北一百六十里蓋即
故縣也
白亭廢軍在縣東唐書大足元年郭元振為涼州都
督舊州界南北不過四百里元振始於南境置和
戎城北界磧中置白亭軍拓州境一千五百里元
和志白亭軍在姑臧縣北三百里馬城河東岸舊
置守捉天寶十年哥舒翰改置軍因白亭海為名
都司志有古城在衛北一百里相近有連城又有
三角城在衛北一百十里與上二城鼎足相峙
蘇武牧羝處在衞東南三十里蘇武山俗傳蘇武牧
羝於此雍大記云西北拱來伏之岫東南峙子卿
之山謂此也
古浪縣
和戎城今縣治唐書大足元年郭元振為涼州都督
於南境峽口置和戎城元至元初於和戎城立巡
檢司明江亨因舊水名改為古浪
昌松故城在縣西元和志縣西北至涼州一百二十
里本漢蒼松縣後涼改置昌松郡縣屬焉開皇初
改永世復曰昌松有麗水府在縣城中蒼松故城
在縣東北十里久視元年吐蕃將奔布支寇涼州
圍逼昌松縣大使唐休璟與戰於洪池谷敗之
漠口廢縣在縣南十六國春秋晉隆安三年秃髮烏
孤謀伐涼使其將金樹屯昌松漠口秃髮傉檀嘉
平元年姚興使其子弼等來伐濟自金城進次漠
口魏收志昌松郡領莫口縣即漠口也周廢
揟次故城在縣北漢置屬武威郡孟康曰揟如予反
次音咨三國志魏黃初二年張既討盧水胡潛由
且次出武威且次即揟次也晉志謂之揖次大寧
三年有黃龍見於揖次之嘉泉魏收志揖次縣屬
昌松郡隋志周廢揖次入昌松
白山廢縣在縣東漢置樸&KR3025;縣屬武威郡孟康曰音
蒲環寰宇記漢樸&KR3025;縣後為魏安在昌松東隋志
昌松有魏置魏安郡周改置白山縣尋廢有白山
新唐志昌松縣東北一百五十里有白山戍蓋即
故縣也
烏城守捉在縣南新唐志在涼州東南二百里
巴爾斯城一統志在縣西北二百里明正統十年靖遠
伯王驥言陜西黃河迤北蘇海圖地面要害宜析
靖虜衛中所軍於彼建立千戶所其靖虜衞地非
要害乞將全衛移立巴爾斯以扼虜衝勅命副都御
史曹翼督治之既而翼奏巴爾斯在涼州東南二百
五十里莊浪東北二百里應於此屯兵實足控禦
外夷屏蔽内地而蘇海圖地面狹隘宜將原調靖
虜中所軍於巴爾斯築城建置而罷蘇海圖役從之
正德十年總督彭澤言先年涼州副總兵趙英莊
浪參將魯鑑俱撥有官軍在巴勒巴爾斯暖泉蘇海
圖等堡按伏蓋虜欲入犯必擁衆大松山探我虛
實從巴勒巴爾斯等處分道而入此處有備縱有小
失不至大挫自成化十二年後副總兵李寬等稱
各堡孤遠掣回原役官軍百年險扼一失而各處
城堡屯田皆棄境外使賊得侵入吾境宜踏勘舊
址修復不果秦邊紀略在鎮番東寧夏中衛之西
亦謂之大沙子山明伏羌伯實生其地控扼涼夏
屏藩莊靖故明制抽調邊兵更番按伏其後皆言
水頗不足遂停止而涼之北面各築邊堵以代之
不知自鎮番而東接乎中衛皆漢家行軍舊道棄
而不守則南如莊浪靖虜遂當其衝故莊靖以鎮
番中衞為左右門戶而巴勒巴爾斯又當棖闑之間
也古浪志巴爾斯在古浪縣東北今名大靖營設營
制屬古浪縣
平番縣
金城屬國漢宣帝神爵二年夏五月趙充國振旅而
還秋羌斬楊玉以降置金城屬國以處之西南為
沿門古城又西為射斗城
廣武故城在縣東南元和志廣武南凉秃髮烏孤都
也又曰廣武縣南至蘭州二百二十五里本漢枝
陽縣前涼張駿分晉興置廣武郡水經注逆水逕
廣武城西故廣武都尉治
枝陽故城在縣南接蘭州界漢置屬金城郡晉廢前
涼張氏復置分枝陽屬廣武郡後魏廢水經注湟
水逕枝陽縣逆水注之
令居故城在縣西北漢置地理志縣屬金城郡西羌
傳武帝西逐諸羌乃渡河湟築令居塞建武十年
置護羌校尉於令居孟康曰令音連顔師古曰音
零
永登廢縣在縣西南晉建興四年張寔置屬廣武郡
水經注㵎水自令居南逕永登亭西蓋即永登縣
治也
允街故城在縣南漢置屬金城郡章懷太子曰故城
在昌松縣東南臨麗水亦名麗水城寰宇記其城
地勢極險沮渠蒙遜增築以為防戍之守元明圮
廢
振武城在縣西北晉永和二年石趙將麻秋攻涼陷
金城涼將謝艾引兵出振武擊秋破之胡氏通鑑
注振武在姑臧城南廣武西北
長最城在縣南永和三年石趙將麻秋擊涼濟河城
長最涼將謝艾軍神烏前鋒敗趙兵進擊秋破之
秋遁歸金城隆安初後涼吕光擊乞伏乾歸軍於
長最遣其子纂攻金城拔之
纏縮城在縣南晉太元初苻秦伐涼其將梁熙濟自
清石津攻河會城苟萇濟自石城津與熙等會攻
拔纏縮城舊志河會城蓋在大河與湟河會處纏
縮城與故廣武相近
楊非亭在縣西晉太元初秦兵濟河攻纏縮城涼將
馬建懼自楊非退屯清塞水經注楊非亭在廣武
北五代時有楊非谷首嶺蓋即楊非亭之訛也
街亭城在縣北十六國春秋秃髮烏孤太初元年據
廣武吕光遣竇苟來伐戰於街亭涼兵大敗水經
注街亭城又在楊非亭西北
古城在縣北六十五里岔口之東偏夏趙元昊所築
以拒兵元設防守明洪永間廢
巴爾斯城今名大靖營汛屬古浪縣
大通河古城去縣西一百三十里宋神宗熙寧間王
韶使王厚收復河湟因大通河地形險要控扼夏
境乃築塞以制夏人
鐵褁城在縣東一百八十里金城志云火州即此
寧夏府
寧夏縣寧朔縣
懷遠故城即今府城本漢富平縣地後周置懷遠縣
唐儀鳳二年為河水泛損三年乃更築新城於故
城西宋乾興二年李德明城懷遠鎮為興州元昊
升為興慶府元伐夏改中興府至元二十五年置
寧夏路明洪武九年改置寧夏衞
靈武廢縣有三一為漢縣在府西北地理志屬北地
郡後漢省一為隋縣在府東北即渾懷鄣一為唐
縣在府南即水經注所謂胡城也元和志靈武縣
東南至靈州一十八里後魏破赫連昌收其戶徙
之於此因名
保靜廢縣在府東南靈州界隋開皇十一年置弘靜
縣唐屬靈州神龍元年改為安靜至德元年又改
保靜寰宇記引隋圖經云弘靜本漢城居河外三
里乃舊薄骨律鎮倉城也宋咸平四年李繼遷改
懷遠縣及保靜即此府志在鎮南六十里
高臺寺城府東一十五里有廢城臺在其東元昊建
寺於此元時呼為下省久廢
上河城在府南水經注河水自胡城又逕上河城東
世謂之漢城又北逕典農城東俗名為呂城皆馮
參為上河典農都尉所屯以事農者
新堡城元和志在懷遠縣西北四十里永昌元年置
舊名千金堡
元昊故宮在賀蘭山之東有遺址又振武門内有元
昊避暑宮明洪武初址尚存後改為清寧觀
慶王府在南薰門内通衢之右明洪武三十五年慶
靖王自韋州遷此基址尚存
海寶塔在振武門外三里相傳為赫連勃勃所建
百八塔在青銅峽内有古塔共一百八座在黃河岸
左其創建不可考又有坎離窑青崖窟不計其數
洪門鎮唐邠寧節度使張獻甫所築夏號洪州
古戰場即月湖廣斥無水草遠望瑩然畢照俗傳古
戰場也
平羅縣
古將臺在縣西北其地平曠圍三十里有將臺旗礩
遺址
靈州
靈州故城在州北漢地理志惠帝四年置唐曰靈州
天寶初改靈武郡宋初改翔慶軍元復曰靈州
回樂廢縣輿地廣記在靈州故城之内唐肅宗即位
於此
薄骨律城在州西南後魏書太平真君五年刁雍為
薄骨騮鎮將九年表求造城詔名曰刁公城水經
注云城在河渚上赫連果城也桑果餘林仍列洲
上但語出戎方不究城名訪諸耆舊咸言赫連之
世有駿馬死此取馬色以為邑號故目城為白口
騮韵轉之謬遂仍今稱也
富平廢縣在州西南漢置屬北地郡後漢仍為北地
郡治永初五年徙郡於池陽永建四年又徙馮翊
自是故縣遂廢
温池廢縣在州東南唐神龍五年置屬靈州縣側有
鹽池五代時廢今惠安堡北至州一百八十里産
鹽
燕然廢州唐開元初置東臯蘭燕然燕山雞田雞鹿
燭龍等六州皆突厥九姓部落也其燕然雞田雞
鹿三州俱寄治回樂縣界燕山燭龍二州寄治温
池縣界皆至德後廢
韋州廢城在州東南西夏置宋史嘉祐六年夏人改
韋州監軍司為祥祐軍後又改靜塞軍元廢城西
有蠡山明慶藩墓皆在其上
鹽州廢城舊志東南至靈州三百里今定邊營是隋
志鹽川郡西魏置西安州後改鹽川治五原縣元
和志貞觀二年平梁師都復置鹽川新唐志貞元
三年沒於吐蕃九年復城之有鹽川府又有保塞
軍宋咸平以後入西夏仍曰鹽州元本紀太祖伐
西夏駐此明正統九年修築舊城改置花馬池營
白池廢縣舊唐志鹽州領興寧縣元和志白池縣南
至靈州九十里景龍三年置以近白鹽池為名新
唐志白池本興寧景龍改名也宋陷於西夏縣廢
五原廢縣漢置胊衍縣屬北地郡西魏改五原郡又
改鹽州隋大業初改鹽州為鹽川郡治五原縣明
初為環縣地正統九年建興武營五原西魏取漢
故名漢五原縣城在今榆林界
丁奚城在州北東觀記丁奚城在靈州北後漢永初
六年漢陽賊杜季貢降於滇零羌别居於此任尚
破之
豐寧城新唐志靈州有武略河間靜城鳴沙萬春五
府豐寧保寧等城
鐵角城與鹽池相近亦名三角城明初為官軍屯戍
處
中衞縣
應理州今縣治元志寧夏路領應理州與蘭州接境
東阻大河西據沙山唐靈武郡地其州城未詳建
立之始元初仍立州明一統志洪武初州廢三十
二年移建寧夏中衛於此
眴卷廢縣在縣東漢置屬安定郡後漢省水經注河
水逕眴卷縣故城西舊志城在靈州所西二百里
鳴沙廢州在縣東北一百五十里隋志靈武郡領鳴
沙縣周置會州尋廢隋置環州仍立鳴沙縣屬之
貞觀九年州廢縣屬靈州神龍二年為默啜所破
遂移縣於廢豐安城即今縣治西枕黃河人馬行
經此沙隨路有聲異於餘沙故號鳴沙寰宇記鳴
沙縣咸亨三年歸復因其地置安樂州移吐谷渾
部落於此至德後復陷吐蕃大中三年靈武節度
朱叔明收復勅改威州仍領鳴沙縣元立鳴沙州
屬寧夏路明初廢
東臯蘭州在縣東舊唐志東臯蘭州突厥九姓部落
開元初置寄治鳴沙縣界
安豐軍故城杜佑通典云安豐軍在靈武西黃河外
百八十餘里胡三省通鑑注云靈州界有安豐軍
在黃河外武德四年分豐州回樂縣置安豐縣
廢雄州在縣東新唐志雄州在靈州西南一百八十
里中和元年徙治承天堡為行州五代時廢
新渠縣
廢定州在府東北新渠縣界唐置元和志靈州有定
遠城在州東北二百里先天二年郭元振以西城
遠闊豐安勢孤故置此城募兵鎮之杜佑通典云
定遠軍在靈武東北二百里黃河外俗呼為田州
新昌廢郡在靈州東北隋志回樂縣有西魏置臨河
郡開皇元年改曰新昌三年廢新唐志靈州黃河
外有新昌軍蓋即故郡也
寶豐縣
省嵬城在縣省嵬山下西南去府一百四十里西夏
所築
石堡鎮本延州西邊鎮塞宋至道中陷於元昊號龍
川
長城隋開皇五年司農少卿崔仲方發丁三萬於朔
方靈武築長城東距黃河西至綏州南至勃出嶺
綿歴七百里六年春復令仲方發丁男十餘萬人
修長城
受降城唐景龍二年朔方總管張仁愿築三受降城
新唐志東城南直榆林中城南直朔方西城南直
靈武三壘相距各四百里其北皆大磧也斥地三
百里而遠自是突厥不敢踰山牧馬朔方益無寇
宋白曰東受降城東南至朔州四百里西南渡河
至勝州八里西至中受降城三百里本漢雲中郡
地中受降城西北至天德軍二百里南至麟州四
百里北至磧石五百里本秦九原郡地在榆林漢
更名五原西受降城東南渡河至豐州八十里西
南至定遠城七百里東北至磧口二百里
按朔州在山西大同府麟州南四十里即神木縣
豐州宋神木縣如宋白所考則受降城在邊外其
去寧夏極為遼遠因寧夏舊志朔方志俱列入古
蹟姑存以備考
廢夏州初學記夏州赫連之都魏滅赫連以為統萬
鎮太和十一年置夏州隋改州為朔方郡唐復為
夏州城在古鹽州東北三百里今河套哈喇烏蘇
之南即華言黑水有廢城曰實都即夏州也
德巴拉湖城在實都北
察罕諾爾城在實都東北皆廢城
西寧府
西寧縣
西寧廢州今府治本漢臨羌縣地後漢末析置西都
縣兼置西平郡水經注湟水逕西平城北東城即
故亭也魏黃初中立西平郡馮倚故城增築南西
北三城以為郡治周時郡縣俱廢隋為湟水縣地
唐分置鄯城縣屬鄯州元志唐鄯州沒吐蕃號青
唐城宋改西寧州明設西寧衞明一統志西寧廢
州在衛城西南都司志自衛城西至南迤東約八
里餘乃西寧州古城
臨羌故城在府西漢置屬金城郡晉屬西平郡水經
注湟水東逕臨羌縣故城北後魏縣廢隋大業四
年吐谷渾為鐵勒所破走入西平界求救詔宇文
述出西平迎之述至臨羌吐谷渾遁即此
安夷故城在府東漢置屬金城郡後魏廢水經注湟
水又東逕安夷縣故城城有東西門去西平亭東七
十里闞駰曰四十里
長寧廢縣在府西北本漢臨羌縣地晉置屬西平郡
水經注長寧水南逕長寧亭東城有東西門東北
隅有金城在西平西北四十里魏廢
河源軍在府東元和志在鄯州西一百二十里儀鳳
二年郎中李乙支置
按河源軍有二一在府西南乃古赤水縣在境外
一在鄯城縣即今之河源軍也
寧西城在府西宋志西寧州領寧西城舊名林金城
崇寧二年改名
宣威城在府北宋志西寧州領宣威城舊名犛牛城
崇寧三年改名
西海廢郡在府西十三州志云城在臨羌新縣西一
百一十里王莾傳元始五年羌豪良願獻鮮水海
允谷鹽池置西海郡
析支在府西南徼外禹貢雍州有崑崙析支應劭曰
析支在河關西南千餘里羌人所居謂之河曲羌
湟中城在府西北水經注湟水東流逕湟中城北故小
月支之地胡氏鑑注湟水兩岸之地通為湟中本
小月支之地故謂之小湟中
樹郭城在府西乃吐谷渾之舊都
安人軍在府西元和志在河源軍西一百二十里星
宿川開元七年郭知運置
白水軍在府西北元和志在鄯州西北二百三十里
開元五年郭知運置又威戎軍在州西北三百五
十里開元二十六年杜希望置
合川城在府南元和志合川守捉在鄯州南一百八
十里貞觀中侯君集置又綏和守捉在州西南二
百五十里開元二年郭知運置
臨番城在府西新唐志鄯城縣有河源軍西六十里
有臨番城又西六十里有白水軍綏戎城又西南
六十里有定戎城
石堡城在府西南本吐蕃鐵仞城其城崖壁峭立數
十仞三面險絶惟一徑可上石路盤曲長三四里
唐開元十七年信安王禕出隴西拔石堡城置振
武軍天寶八載隴右節度哥舒翰攻石堡城吐蕃
以數百人守之唐兵死者數萬僅而克之詔以石
堡城為神武軍至德初復沒於吐蕃
九曲軍在府西南唐書睿宗景雲初吐蕃賂鄯州都
督楊矩請河西九曲地為金城公主湯沐邑與之
天寶十二年哥舒翰收復於是置神策軍於臨洮
西澆河郡於積石西及宛秀軍以實河曲元和志
有寧邊軍在積石軍西黃河北又威勝軍在積石
軍西八十里宛肅城金天軍在積石軍西南一百
四十里洪濟橋寧武軍在洪濟橋東南八十里百
谷城曜武軍在廓州南二百里黑峽川皆天寶十
三年哥舒翰置
神威城在府西唐天寶七年哥舒翰築於青海上吐
蕃攻破之更築於海中龍駒島有白龍見因名曰
應龍城以上自河源軍以下皆唐置後陷吐蕃廢
漢將營在府城東十五里周圍約三十餘里寬闊平
坦人傳為漢將安營處
孔雀樓在府南三里南禪院中舊傳搆樓初成有孔
雀來夏瓚有詩
虎臺在府城西五里有臺九層高九丈八尺相傳南
凉王所築一名土臺
碾伯縣
廢樂州在縣西本西戎落都地水經注湟水東逕樂
都城南後魏取之置鄯州元和志鄯州古西戎地
漢金城郡地後漢分置西平郡後凉呂光改西平
為西河郡後魏以西平郡為鄯善鎮孝昌二年改
鎮立鄯州舊唐志鄯州治故樂都郡寰宇記鄯州
東至蘭州廣武縣一百十三里東南至河州鳳林
縣二百八十里治湟水縣後魏於此置鄯州改破
羌縣為西都隋又改也宋志樂州舊邈川城後陷
西夏元廢都司志樂都城在今府東碾伯西二里
二城相連約三里
按古西平郡有二治魏晉西平本漢臨羌縣地唐
為鄯城縣宋為青唐城置西寧州即今府也隋西
平乃漢破羌縣地晉宋時為樂都唐為鄯州宋為
邈川城置樂州在今縣西
破羌故城今縣治漢志宣帝神爵二年置屬金城郡
後漢因之晉縣廢水經注湟水東逕破羌縣故城
南十三州志曰湟水河在南門前東過章懷太子
曰破羌故城在湟水縣西
按水經注破羌城在樂都東而章懷云在縣西蓋
隋改樂都為湟水又經東徙非故地也
浩亹故城在縣東北漢置屬金城郡水經注浩亹河
東逕浩亹縣故城南隋志湟水縣有舊浩亹縣後
周併入元和志在廣武縣西南一百三十里蘭州
志在州西北一百三十里
白土故城在縣東南漢末置屬金城郡水經注河水
東逕臨津城北白土城南十三州志曰在南津西六
十里有白土城城在大河之北為緣河津渡之處
後魏廢
晉興廢郡在縣東北十六國春秋永嘉五年張軌表
分西平界置晉興郡咸寧元年分屬涼州後魏廢
水經注湟水東南經小晉興城北故都尉治闞駰
曰允吾縣西四十里有小晉興是也
左南故城在縣東南晉志張軌置屬晉興郡水經注
河水逕左南城南十三州志石城西一百四十里
有左南城後魏廢
龍支廢縣在縣南元和志縣北至鄯州一百三十五
里本漢允吾縣地後魏初置金城縣廢帝二年改
名因縣西南有龍支谷取以為名
湟河廢郡在縣東南東晉置十六國春秋咸康二年
張駿分湟河郡屬涼州
按水經注河水東北逕黃河城南西北去西平二百
一十七里或曰黃即湟之訛也
廓州故城在縣南唐置舊唐志廓州天寶初改寧塞
郡乾元初復曰廓州屬隴右道治廣威縣魏置石
城縣後改化城天寶元年又改曰廣威寰宇記州
北至鄯州一百八十里東南至鳳林縣二百八十
里東北至龍支縣二百九十里西北至鄯城縣二
百八十里又引周地圖云魏明帝三年置石城縣
也元廢
米川廢縣在縣南水經注河水東北逕廣違城北又
東逕邯川城南唐置米川縣屬廓州元和志米川
縣西至州一百里宋志廓州有米川城王厚云米
川沿河西至廓州約六十里元廢
達化廢縣在縣南隋志澆河郡領達化縣周置郡唐
屬廓州元和志東至州三十里後陷吐蕃廢
廉川城在縣東近莊浪界晉太元二十七年鮮卑秃
髮烏孤擊降乙弗折掘等部築湟中廉川堡都之
宗哥城在縣南宋志西寧州領龍支城舊宗哥城
按古龍支有三漢在今府西即西海郡隋唐龍支
在今府南近黃河宋龍支在今縣南乃舊宗哥城
或混為一悞
來賓城在縣西南宋志樂州領來賓城舊名癿當川
崇寧三年賜名舊志在舊樂州西南一百一十里
膚公城在縣廢廓州東北宋志廓州領膚公城舊名
結囉城崇寧三年後改今名去廓州三十餘里
震武城在縣治宋志有震武軍政和六年進築古骨
龍城賜名震武未幾改為軍元屬湟州有通濟橋
本震武城浮橋
土堆在縣北三里許高九丈後列小土堆六行每行
小土堆凡十二各高二丈一名振武臺始築無考
魯班井在縣城東六十里地名魯班峽有井連環三
眼高出山巖之上二十餘丈水冬夏不凍不竭硤
中有方石高四丈深入河底周圍八丈有餘上列
石扁鐫米顛拜否四字
大通衛
三角城在衛城東南一里不知何代建築
白塔在衛城南一百二十五里其始無可考
直隸秦州
秦州
畫卦臺在州北三十里三陽川伏羲始畫八卦之地
今雪後猶見卦痕按河南陳州亦有卦臺
龍馬洞在州東南按伏羲時龍馬負圖出於河而今
有龍馬洞未得其詳史記伏羲都于陳
女媧洞在州西南按帝系譜女媧風姓與伏羲同母
今州北四十里有媧皇廟相傳為女媧生處
秦祖故里在州境祖孔門弟子篤於守道唐封少梁
伯宋加封鄄城侯
壤駟赤故里在州境赤孔門弟子長於詩書唐封北
徵伯宋加封上邽侯
石作蜀故里在州境作蜀孔門弟子唐封石邑伯宋
加封成紀侯
成紀廢縣在州西五十步帝王世紀云庖羲氏生於
成紀孕十二歲而生故曰成紀漢置成紀縣屬天
水郡後漢屬漢陽郡周復置屬秦州舊志秦州本
治上邽開元二十二年地震移州治於成紀縣之
顯親川天寶初復還舊治大中初又移於成紀宋
因之又韓公城即州之東西關城也慶歷二年守
臣韓琦以州東西居民軍營皆附城旁因築外城
凡十一里與内城聫合為一秦民德之稱為韓公
城
上邽故城在州東四十里秦武公十年伐邽戎置縣
漢曰上邽縣屬隴西郡隋為天水郡治唐置秦州
開元中移治成紀天寶初還治上邽後陷吐蕃大
中三年收復治成紀
西縣故城在州西南一百二十里秦莊公為西陲大
夫漢置西縣晉改置始昌縣縣廢又有戎邱城在
西縣城西南
望垣故城在州西北漢置屬天水郡後漢屬漢陽郡
晉縣廢
綿諸故城在州東四十五里之邽山下有古城遺址
即綿諸城秦有綿諸戎漢置綿諸道屬天水郡魏
置縣屬略陽郡西魏省
黃瓜故城在州西南七十里魏太平真君八年置黃
瓜縣水經注黃瓜水東流黃瓜縣北周縣廢
天水故城在州西南七十里漢上邽縣地唐初析置
天水縣旋廢宋復置屬秦州紹興初沒於金分置
南北二天水縣南天水隸成州北天水亦羈附焉
嘉定初升為天水軍九年移天水縣舊治元初廢
入成州
隴城僑縣在州東三十里時隴城為金所侵宋乃寄
治於此
秦州故衛在州治東明洪武二十五年建今裁
秦亭在州東南五十里即秦始封地又名董亭九域
志成紀縣有董城鎮即此
諸葛壘在州東二里俗謂下募城其旁有司馬懿壘
俗謂之上募城又上邽縣北八里有姜維壘
隗囂連城在州北郭外後為崇寧寺杜詩秦州城北
寺傳是隗囂宮今土人常掘有磁器名曰漢磁
鐵堂莊在州西姜維宅在天水東十里鐵堂峽内四
山環抱中有孤冡相傳為維祖塋
昇仙臺在州西南一十五里昇仙觀世傳老子於此
昇仙宋蔣之奇有詩
東柯草堂在州東南東柯鎮杜甫之秦寓姪佐居有
示佐詩自開茅屋下只想竹牀眠之句即古北枝
村也距城三里又有西枝村岩竇玲瓏有杉漆之
利甫嘗欲居之有西枝村尋置草堂夜宿贊公土
室詩
街亭在州東南七十里即馬謖為張郃所圍處今名
街子口
地網在州西南故天水長道二縣界金陷陜西天水
長道並當邊境地勢平衍敵騎充斥步兵不能捍
禦宣撫吳璘乃創設地網其制於平田間縱横鑿
為渠每渠闊八尺深丈餘連綿不斷如布網然明
年金人重犯天水始不得逞天水元管三百六十
條後增為五百五十四條
雄武堂在州東三里吳璘嘗於此發兵
臨渭氐跡在上邽東南渭水之隂蒲氐世居其地至
蒲洪應䜟更姓苻至堅僭號為大秦
玩芳亭在州南池沼間雜花木叢茂
木門在州西南九十里即魏張郃中伏矢死處
松雪字刻在大雅堂其碑有四明御史盧郡劉崙為
之序
清水縣
清水故城在縣西十五里牛頭山下俗亦謂之西城
對今縣城而言漢置公孫述初為令於此後漢省
晉復置唐陷於吐蕃大中二年收復權隸鳳翔府
後唐移置於上邽鎮宋復故
隴縣故城在縣北漢置屬天水郡後漢屬漢陽郡涼
州刺史治焉晉廢後魏改置隴城於略陽縣界非
故治矣
秦嶺廢縣在縣西南一百二十里後魏置伯陽縣隋
開皇中改名唐貞觀十七年省縣入清水
冶坊故縣在縣北四十里卧牛山其地多冶坊今為
冶坊鎮宋為寨金置縣秦州改屬西寧州併入清
水縣
白石城在縣西北四十里即白崖堡後魏所築宋開
寶間置堡
大元城在縣北六十里宋平章段偉所築今為大元
堡
弓門城在縣北七十里秦昭王所築命白起守之宋
太平興國間築為砦
趙充國宅在縣北二里東漢建安中建為寺
秦安縣
成紀故城在縣北三十里漢置縣屬天水郡後魏省周
復置屬天水郡唐屬秦州開元二十二年徙新城
而故城遂廢金正隆中始以宋之納甲城置今縣
隴城故縣在縣東北九十里隋志天水郡隴城縣舊
曰略陽置略陽郡開皇二年郡廢改曰阿陽六年
又改隴城唐武德二年置交州八年州廢屬秦州
後隨州陷廢後唐長興三年於歸化鎮復置宋金
因之元至元七年併入秦安
略陽故城在縣東北九十里漢曰略陽道屬天水郡
永平中屬漢陽郡晉屬略陽郡其地當隴口之要
安戎故城在縣東一百二十里漢置戎邑道屬天水
郡後漢省後魏改置安戎縣
顯親廢縣在縣西北三十里漢成紀縣地建武中封
竇融弟友為顯親侯國於此屬漢陽郡晉為顯親
縣屬天水郡後周縣廢顯親故城在成紀縣東南
街泉廢縣在縣東北漢置縣屬天水郡後漢省入略
陽郡國志略陽縣有街泉亭即故縣也元和志即
馬謖與張郃戰敗處
臨渭故縣在縣東南八十里漢隴縣地魏析置又置
廣魏郡晉太始中改郡為略陽仍置臨渭縣後魏
併入隴城縣
新陽廢縣在縣西南三國魏析置新陽縣屬漢陽郡
晉屬天水郡後廢
長川故城在縣東北後魏置安陽縣兼置安陽郡又
領烏水縣西魏增置北秦州又改交州隋開皇初
郡廢又改交州為紀州安陽為長川大業初州廢
又廢烏水入長川唐貞觀三年省入隴城縣
勇士故城在縣西北苻秦時創置
雞川廢縣在縣西北三十里宋治平中置鷄川砦金
升置雞川縣貞祐四年改屬西寧州元省入秦安
縣其地有鷄川谷鷄川水出焉俗謂之水洛口
興國城在縣東北與略陽相近後漢初平中略陽氐
築城於此號為興國城
禮縣
長道廢縣在縣東三十里本漢上禄縣地魏收志秦
州有漢陽郡治蘭倉縣俱太平真君年置又領穀
泉縣後周郡廢省水南縣入焉隋開皇初郡廢十
八年改縣曰長道唐屬成州宋屬西和州元至元
七年省寰宇記成州舊有長道等縣以吐蕃侵擾
百姓流移並廢為鎮咸通十三年成州奏人戶歸
復土田漸闢置長道縣改屬秦州九域志熙寧六
年以長道縣屬岷州蓋非故治也
大潭廢縣在縣南八十里隋志漢陽郡有潭水縣西
魏置潭水郡後周郡廢併廢甘若相山武定三縣
入焉唐屬成州貞觀初改屬宕州廣德中省入良
恭縣宋乾德元年合良恭大潭二鎮置大潭縣於
上木竹谷屬秦州後改屬岷州宋末廢
禮店故城在縣東四十里元志陜西行省領禮店文
州軍民府明洪武初改置禮店千戶所移於今治
屬岷州衞成化九年巡撫馬文升以其地廣民繁
奏設禮縣於所城西順治十六年省所入縣
廢守禦所在縣治西明洪武四年建今裁
武植戍在縣東北又北有安民戍武植水合流於安
民戍南又南經武植戍西是也其西南又有平夷
戍皆後魏所置戍守處
徽縣
河池故城在縣西十五里西漢置縣屬武都郡後魏
曰廣化置廣化郡隋廢郡改名宋移治固鎮即今
縣縣廢
思安廢縣在縣東南隋志後魏置思安縣屬廣化郡
大業初省入河池
永寧廢縣在縣東四十里本河池縣之永寧鄉元初
升為縣屬南鳳州至元元年與河池縣俱省入徽
州
河池戍在縣西又西有仇鳩戍俱後魏置
兩當縣
兩當故城在縣東三十里本漢故道縣地以兩當水
為名後魏置縣隋志河池郡領兩當縣後魏兼兩
當郡開皇初郡廢宋移治廣鄉鎮即今治而故縣
廢
尚婆城在縣西水經注尚婆水歴兩當縣尚婆城南
魏故道郡治
開寶廢監在縣東宋建隆三年置銀冶開寶五年升
為監治平元年罷監官以監隸兩當縣元豐六年
廢
吳郁宅在縣西南嘉陵江上唐杜甫與吳十侍御江
上宅詩侍御名郁
直隸階州
階州
福津故城在州東南八十里本漢武都郡地隋志後
魏置翫當縣為武階郡治西魏又置覆津縣及赤
萬郡領赤方接難五部三縣後周郡縣並廢省入
覆津唐屬武州後改福津縣後唐移階州治焉元
省福津縣入州州志階州舊城在坻龍岡上明洪
武五年改建今城於此
將利故城在州西北本漢羌道縣地隋志武州治將
利縣舊曰石門西魏改曰安育後周改曰將利置
武都郡又改曰永都郡隋廢大業初置武都郡又
有東平縣後周併入唐為武州後没吐蕃廢
平樂故城在州東北漢置平樂道屬武都郡後漢廢
魏收志修城郡有平洛縣太和四年置後廢九城
志將利縣有平洛鎮明置平洛驛皆即故平洛也
孔提故城在州東北二百里魏收志武都郡領孔提
縣西魏置孔提郡後周郡廢
建威故縣在州北後魏置白水郡後改為白水縣西
魏改立綏戎郡後周郡廢改為建威縣并廢洪弘
縣入焉唐貞觀元年省建威入將利
赤萬故城在州東故福津界魏太和四年置赤萬郡
後改為縣後周廢入福津
臯蘭故城在州東北氐人所築魏時置戍唐大歷二
年置行武州景福元年更名階州治臯蘭鎮後唐
移階州治福津仍領將利縣宋因之元省入階州
葭蘆故城在州東南七十里三國時姜維與鄧艾相
持於此置葭蘆戍亦為葭蘆城後為仇池氐所據
齊建武初葭蘆入於西魏置武陽郡治葭蘆縣後周
郡廢並縣入槃提縣槃提山在縣東南故名唐武
州陷後廢
階州廢守禦所在州治西明洪武四年建今裁
成縣
同谷廢縣即今縣治後魏置白石縣屬廣業郡西魏
改曰同谷後周置康州開皇初郡廢大業初州廢
唐屬成州宋寶慶三年以理宗潛邸陞為同慶府
元復曰成州至元七年併同谷縣入州
下辨故城在縣西三十里秦下辨邑也漢初曹參攻
下辨即此尋曰下辨道後漢移武都郡治焉建安
二十五年昭烈進兵漢中遣張飛馬超屯下辨曹
操遣曹洪拒之既而先主有其地亦謂之武街城
景耀末魏司馬昭使諸葛緒出武街以侵漢隋志
後周廢下阪縣入修城下阪即下辨也
泥陽廢縣在縣東隋志同谷縣境有泥陽縣西魏廢
入同谷縣即今泥陽鎮
栗亭故城在縣東五十里五代後唐置屬成州本同
谷縣之栗亭鎮清泰三年置縣理栗亭川宋因之
元廢
上禄廢縣在縣西南漢置縣屬武都郡後漢因之晉
廢水經注上禄故城在仇池東南隋改倉泉為上
禄在仇池北非故縣也
階陵廢縣在縣西北漢置嘉陵道屬武都郡後漢廢
水經注漢水入嘉陵道為嘉陵水世俗名之階陵
是嘉陵即階陵也後魏改階陵周改為倉泉隋改
為上禄仇池山在南八十里唐寶應初州陷吐蕃
縣廢
武都故城在縣西古白馬氐地前漢書武帝開白馬
氐分廣漢西白馬為武都郡土地險阻居於河池
一名仇池晉仍為縣亦屬武都郡後廢魏改南秦
州治洛谷城領仇池郡其後移治階陵而此城廢
建威故城在縣西北後漢末所置戌守處也後為仇
池氐所據舊志建威城在階州東北三百六十里
仇池故城在西和之南成縣之北相去各百里其山
四面斗絶稜角外向自成城郭樓櫓之狀上有羊
腸盤道三十六回其上有平地方二十餘里田百
頃泉九十九源亦名百頃城古為白馬氐楊氏所
居楊氏世雄守據其地楊難敵築城於上苻秦陷
仇池徙其民空百頃之地太元十年苻堅敗楊定徙
歴城置儲畜於百頃自稱隴西王自楊茂搜據仇
池其後浸盛然亦稱藩於南北間後拓䟦魏取其
武都仇池之地楊氏始衰梁天監五年魏盡有漢
中遂擊楊氏而滅之仇池之興始終凡二百一十
一年
建安城在縣北本名歴城後改建安隋志有建平縣
後周省入倉泉即建安也通典曰建安城在同谷
郡西七里去仇池九十里
龍門戍在縣西南仇池東南
濁水城在縣西南亦曰濁水戍水經注漢水東南逕
濁水城南又濁水出濁城北皆即此
赤亭在縣西南後漢虞詡破羌於此
絳帳臺在縣東北一百七十里相傳漢馬融設教處
杜甫宅在飛龍峽口東杜甫寓秦曾過夏於栗亭
文縣
隂平故城在縣西北古羌氐地漢武開西南夷置隂
平道為廣漢郡蜀漢建興七年諸葛亮遣陳式攻
武都隂平克之景耀六年姜維聞鍾會治兵關中
表請遣張翼分護隂平橋頭既而魏將鄧艾自隂
平入蜀由邪徑行無人之地七百餘里鑿山通道
造作橋閣山高谷深艾以氈自裹推轉而下將士
皆攀木緣崖魚貫而進遂至江油華陽國志蜀克
隂平魏亦遥置隂平郡屬雍州及蜀亡始合為一
隂平自晉永嘉以後氐羌據之不為正朔所班至
後魏平蜀始置文州理隂平郡隋罷州唐武德初
復為文州治曲水縣唐大歷十四年西戎犯邊刺
史拔城而走建中三年以舊城在平地窄小難守
移故城東四里高原上即今城也寰宇記曲水縣
在南北二江之曲直西五里平地唐徙高阜號曰
文臺宋端平後兵亂州廢
長松廢縣在縣西南百里本隂平縣地西魏析置建
昌縣為盧北郡治兼置文州隋開皇初郡廢改縣
曰長松以地多喬松為名大業初州廢唐屬文州
貞元六年省入曲水
正西廢縣在縣西南五十五里西魏置屬文州隋屬
武都郡唐貞觀元年省入曲水
甸氐故道在縣西漢志廣漢郡領甸氐道白水出焉
晉省
姜維故城在縣東七里姜維築此與鄧艾相守
鄧艾城在縣東七里即魏景元四年鄧艾伐蜀時所
築
郭公城在縣東昔魏郭淮攻廖化於隂平所築水經
注白水自合羌水又東逕郭公城南
廢扶州在縣西魏置鄧州後改寧州唐初為扶州大
歷中廢為鎮以屬文州元領同昌帖夷尚安鉺川
四縣俱廢今按遺址在舊城西一百六十里夾清
江域中有橋梁多平壤宜稻麥久為番所據
盧北城在縣東五十里昔時戍守處後周置隋廢因
葭蘆鎮為名
安昌城在縣東北三十二里舊戍守處也後魏嘗置
安昌郡於此西魏廢帝立寧州修築此城為州治
飛仙閣在縣西一十五里山岩刻飛仙閣三字
玉枕在縣東山有石狀如玉枕在巉壁間人跡所不
能到但可望見之而已下有驛曰玉枕驛今廢
文臺在舊文州治後天牢山麓宋劉銳登此死節
直隸肅州
肅州
酒泉故郡今州治漢置乃西羌通驛之路通典曰縣
有古長城漢遮虜障也前涼張軌西涼李暠北凉
沮渠蒙遜並都之隋志張掖郡領福禄縣舊置酒
泉郡元和志後魏太武平沮渠氏以酒泉為軍屬
燉煌鎮孝昌中改鎮為瓜州復置酒泉郡開皇三
年罷郡立酒泉鎮所領縣並屬甘州仁壽二年以
境宇遼遠分置肅州河西舊事云福禄城謝艾所
築城下有金泉味如酒故曰酒泉舊志有酒泉縣
本漢福禄縣唐初更名西五十里有興聖皇帝祠
安彌廢縣在州東漢置綏彌縣屬酒泉郡後漢改曰
安彌晉因之後魏縣廢又漢志酒泉郡領天依縣
後漢省顔師古曰其地有天依坂故名今無考
威遠城在州東北新唐志肅州有酒泉威遠二守捉
城肅鎮志威遠城在衛東北三百八十里明初立
為所後因失悞秋表内部查究訛傳誅徙人民懼
俱入西域今有旗杆山即當時立旗招撫叛民處
威虜城在州東北明初置衛尋廢嘉靖七年番夷牙
木蘭等内附巡撫唐澤議於肅州迤北境外威虜
舊城及天倉墩毛目城白城子等地散處其衆二
十八年監生李時暘上言邊外屬夷舊為土魯番
所迫逐環肅城雜居不便巡撫楊博檄副使王儀
等修葺威虜并金塔寺古城添設白烟墩等城堡
凡七墩臺十有二安置番帳七百餘所於是肅城
數十年番害頓平肅鎮志威虜城在衛東北一百
三十里又白城子在衛東北一百二十里今皆廢
金塔寺古城在衛東北六十里今為堡
遮虜障在州北元和志在酒泉北二百四十里李陵
與單于戰處隋鎮將楊元於其地得銅弩牙箭簇
寰宇記酒泉有故長城在縣北漢書謂之遮虜障
舊志古長城在衛北四百里東自狼心山西至哈
密北山一帶俱有遺址又衛城極北有北大路元
時為往來通道久廢轍跡猶存
高臺縣
高臺站今縣治都司志本漢樂涫縣地明洪武五年
馮勝定河西置高臺站因西有臺子寺為名正統
中張掖人劉寬建言於鎮城西一百六十里設所
景泰七年始設高臺千戶所舊志高臺在所西二
十里有古臺基相傳李暠所築後人建寺其上
表是故城在縣西漢置屬酒泉郡後漢曰表氏五行
志靈帝光和三年張掖表氏地動湧水民舍皆傾
縣易處更置城郭章懷太子曰表氏故城在張掖
西北杜氏通典張掖有表氏故城在西北又曰昭
武城
建康故城在縣南晉置十六國春秋咸康元年張駿
分建康郡屬涼州呂光龍飛二年沮渠男成自樂
涫進逼建康推太守段業為主稱涼州牧建康公
後魏廢新唐志甘州西北一百九十里祁連山下
有建康軍證聖初置名勝志建康城在所西南四
十里舊志有建康軍城在所東南十里
鎮夷營在縣西北明洪武二十九年都指揮馬溥於
黑河之北築堡為哨馬營三十年就馬營展築設
鎮夷千戶所三十三年革永樂初總兵宋晟復奏
置後為黑河衝决天順八年移今治
樂涫廢縣在縣西南漢置後魏廢隋志有周置樂涫
縣尋廢元和志肅州領福禄縣西至州一百里本
漢樂涫後魏太武帝平涼改縣為戍隸燉煌鎮孝
文帝改為樂涫縣隋改縣為鎮武德二年改置福
禄縣取舊名也舊唐志福禄縣於舊樂涫故城置
後陷西番廢
會水廢縣在縣西北漢置屬酒泉郡地理志北部都
尉治偃水障東部都尉治東部障闞駰曰衆水所
會故名後魏廢
祁連戍在縣西南元和志在福禄縣東一百二十里
胭脂城在縣西南周一里
毛目城在縣西北又有平朔城二城皆周二里相傳
元時守禦屬威遠衛
古連城在縣西北
安西廳
晉昌故城在肅州西今安西衛西南本漢冥安縣屬
敦煌郡因縣界冥水為名晉改屬晉昌郡周武帝
省入涼興郡隋開皇四年改為常樂縣唐置瓜州
屬河西道吐蕃傳開元十五年攻陷瓜州毁其城
俄而張守珪為刺史修築之大歷十三年陷於西
番大中五年張義潮以瓜州來歸宋屬西夏夏亡
州廢元至元十四年復立屬沙州路二十八年徙
居民於肅州但名存而已明永樂二年建齊勤蒙
古千戶所東至肅州界四百三十里本故瓜州地
也今略嘉峪西二百四十里為齊勤蒙古衛
淵泉廢縣在肅州西今柳溝衛地漢置屬敦煌郡後
漢因之闞駰曰地多泉水故名晉志元康五年分
屬晉昌郡隋志周併淵泉入常樂章懷太子曰淵
泉故城在晉昌東北
廣至故城在肅州西今沙州衛地漢置屬敦煌郡晉
因之周併大至冥安淵泉為涼興縣一統志云大
至即廣至隋開皇初併入常樂唐改隋常樂為晉
昌而别置常樂縣於此屬瓜州杜氏通典廣至故
城在常樂縣東後隨州陷廢舊志有涼興城在廢
瓜州西一百七十里
敦煌廢郡在肅州西今沙州衛西古瓜州亦月支戎
地漢武帝元鼎六年分酒泉置敦煌郡應劭曰敦
大也煌盛也晉志郡治昌蒲領敦煌縣十六國春
秋咸康元年張駿分敦煌晉昌高昌三郡及西域
都護戊巳校尉玉門大護軍三營為沙州水經注
敦煌郡南七里有鳴沙山故亦曰沙州隋裴矩西
域圖記自敦煌至於西海凡為三道北道從伊吾
至蒲類海中道從高昌南道從鄯善總凑敦煌為
咽喉之地隋志敦煌郡舊置瓜州治敦煌縣周併
入鳴沙縣大業初復置郡改鳴沙為敦煌唐復置
沙州元和志沙州東至瓜州二百里西至吐蕃界
三百里北至伊州七百里治敦煌縣又有豆盧軍
神龍元年置在州城内宋景祐二年趙元昊取沙
州元太祖二十二年破其城至元十四年復立沙
州十七年升為沙州路總管府明永樂三年置沙
州衞正統十一年廢
效穀廢縣在肅州西今安西衛西漢置屬敦煌郡桑
欽曰縣本魚澤障也元封六年崔不意為魚澤尉
教民力田以勤效得穀因立為縣故名後漢及晉
因之隋志周併效穀縣及效穀郡入敦煌
龍勒故城在肅州西今沙州衛西漢置屬敦煌郡後
漢及晉因之周併入敦煌唐改置夀昌縣屬沙州
以縣南夀昌澤為名新唐志夀昌縣治漢龍勒城
隨州陷廢
陽關廢縣在肅州西今沙州衛西漢書西域三十六
國東則阨以玉門陽關地理志龍勒縣有陽關玉
門關皆都尉治晉置陽關縣屬敦煌郡後省元和
志陽關在夀昌縣西六里以居玉門關之南故曰
陽關本漢置謂之南道西趨鄯善莎車後魏嘗於
此置陽關縣周廢五代高居誨使于闐記出玉門
關入吐蕃界西至沙州南十里鳴沙山又東南十
里三危山其西渡都鄉河至陽關是也
安定衛在罕都衛西沙州衛南本韃靼别部其地廣
袤十里無城郭廬舍明洪武七年安定王布延特
穆爾遣使入貢立安定鄂端二衛永樂十一年其
孫伊瑪丹來朝成化中為土魯番殘破正德七年
額布勒破安定據其地餘衆内徙嘉靖復命部酋
領其衆然安定王後無傳而鄂端久没莫知其處
察遜衛在安定衛西古西戎部落明洪武四年置察
遜衛授土酋薩竒蘇永樂四年徙治藥王灘宣德
以後屢入朝貢成化中為土魯番所擾率部屬内
徙遂失故地
罕都衛在齊勤蒙古南嘉峪關西南本漢敦煌郡地
明洪武三十年其長索諾木策喇實遣使入貢立罕
都衛授之與齊勤哈密同主西域各國貢道至弘
治中土魯番據哈密侵掠鄰境諸部皆不能支王
德中蒙古大酋入青海罕都益遭蹂躪其衆益衰
後土魯番犯肅州罕都復殘破相率求内徙其城
遂棄不守
罕都左衛在沙州衛故城明成化時建初罕都部人
阿克展與種族不相能數仇殺乃率其衆逃居沙州
耕牧部落日蕃益不受罕都統屬至其子巴特瑪斯
結久住沙州朝廷屢敕還本衛不奉命正統中沙
州全部内徙巴特瑪斯結盡據之孫嘉克嗣職部衆
益盛時土魯番侵據哈密嘉克請自立一衛與相
抗乃置罕都左衛弘治十七年衛喇特及安定部人
大掠沙州嘉克不能自存正德十一年其子竒塔特
被土魯番廹脅徙肅州塞内其部下特默格圖卜
二人仍居沙州服屬土魯番會番酋徵求苛急嘉
靖七年率所部來歸沙州遂為土魯番所有
苦峪城在廢瓜州東東至肅州四百里明天順四年哈
密忠順王母訥衮塔舒爾主國被北部竒木嘉色稜
襲破其城率親屬部落走苦峪成化中哈密都督
哈尚又為土魯番阿里所襲退居苦峪時哈尚方
依罕都齊勤而二衛自相讎殺哈尚勢益孤朝命
築苦峪城移哈密衛於其地其後哈尚糾衆襲哈
密破之還居故土弘治中忠順王善巴為土魯番
阿哈瑪特所執哈密居人亦以窮窘難守盡焚室廬
走肅州詔賜牛具榖種并發流寓三種番人及哈
密之寄居齊勤者盡赴苦峪及瓜沙州俾自耕牧
以圖興復正德後土魯番益張苦峪諸城皆為所
殘破
鄯善故城在肅州西今在沙州衛西漢書鄯善國本
名樓蘭王治扞泥城去陽關千六百里元鳳四年
傅介子刺殺樓蘭王更立其弟尉屠耆為王更名
其國為鄯善水經注鄯善國治伊循城其樓蘭扞
泥城謂之東故城隋本紀大業五年伐吐谷渾以
其地置鄯善郡地理志鄯善郡置在鄯善城即古
樓蘭城也有蒲昌海鄯善水領顯武濟遠二縣隋
亂廢舊志在哈密衛東南
且末故城在肅州西今沙州衛西漢書且末國治且
末城東至鄯善七百二十里後魏書太平真君三
年鄯善王西奔且末後遂役屬鄯善且末西北有
流沙數百里夏日有熱風為行旅之患後屬吐谷
渾隋大業五年平吐谷渾置且末郡地理志且末
郡置在古且末城有且末水薩毗澤領肅寧伏戎
二縣隋亂廢新唐書自于闐東關東行入大流沙
行千里至古折摩耿即古且末也舊志且末城在
曲先衛西南
伊吾故城在肅州西北今沙州衛西北本漢匈奴地
後漢書永平十六年北征匈奴取伊吾盧地置宜
禾都尉以屯田遂通西域西域傳自敦煌西出玉
門陽關涉鄯善北通伊吾千餘里自伊吾北通車
師前部高昌壁千二百里伊吾地宜五穀桑麻葡
萄故漢嘗與匈奴爭之以制西域其後復為西域
及匈奴所據隋大業四年遣薛世雄擊伊吾伊吾
請降世雄於漢伊吾城東築城號新伊吾留戍而
還唐貞觀四年置西伊州六年去西字天寶初曰
伊吾郡乾元初復曰伊州在敦煌大磧之外南去
玉門關八百里東南去陽關一千里元和志伊州
治伊吾縣本後漢伊吾屯又領柔遠納職二縣皆
唐貞觀四年立高居誨使于闐記沙州西曰仲雲
小月支之遺種其牙帳居胡盧磧即漢伊吾盧地
舊志伊吾城元時族屬哈納實喇封威武王居此
明永樂元年遣使入貢明年設哈密衛在諸衛極
西為西域襟喉其後累被土魯番奪據哈密衛在
肅州西北一千八百里南抵沙州西距和卓北連
衞喇特即古伊吾地其城在平川約周三四里南北
二門苦峪城在哈密東南東去肅州四百里
高昌故城在肅州西北今沙州衛西北本車師前王
國也漢元封三年擊破姑師分為車師前後王及
山北六國其車師前王國治交河城河水分流繞
城下故名地節二年鄭吉田渠犁車師宣帝元康
中罷車師田者徙其國令居渠犁以車師故地與
匈奴神爵三年置西域都護匈奴益弱不得近西
域初元元年始置戊巳校尉屯田車師前王故地
西域傳前王城去長史所居柳中八十里自伊吾
北通車師前部高昌壁千二百里自高昌壁北通
後部金蒲城五百里此西域門戶故戊巳校尉更
互屯焉伊吾柳中皆膏腴之地故漢嘗與匈奴爭
車師伊吾以制西域云十六國春秋晉咸康元年
張駿使沙州刺史楊宣定西域又禽戊巳校尉趙
貞以其地為高昌郡後魏書高昌東西三百里南
北五百里四面多大山地勢高敞人庶昌盛故云
高昌去敦煌十三日行國有八城地多石磧氣候
温暖北有赤石山七十里有貪汗山夏有積雪此
山北即鐵勒界也真君中沮渠氏據其地和平元
年為蠕蠕所併蠕蠕以闞伯周為高昌王其稱王
自此始也自敦煌向其國多沙磧道里不可凖記
惟以人畜骸骨及駝馬糞為驗又有魍魎怪異故
商旅往來多取伊吾路云隋書高昌都城周回一
千八百四十步唐貞觀十四年壅掠西域朝貢詔
侯君集等討之分兵略定凡三郡五縣二十二城
西昌州改曰西州更置安西都護府天寶初改交
河郡乾元初復曰西州置郡曰高昌取舊高昌國
為名又有天山軍在州城内開元二年置領柳中
交河天山蒲昌四縣貞元中州沒吐蕃五代時為
回鶻所據宋末號畏吾兒國其地南距于闐西南
距大食波斯西距西天步路涉雪山葱嶺皆數千
里有水源出金嶺導之周回國城以溉田元太祖
五年平其地置達嚕噶齊監之明初改曰和卓在
哈密西七百里至肅州一千七百五十里其柳中
訛為柳陳永樂宣德間俱遣使入貢成化以後土
魯番強而和卓之後無聞矣
庭州故城在肅州西北今沙州衛西北本漢車師後
王國也漢書後王治務塗谷後漢書後王居去長
史所居柳中五百里北與匈奴接永平十七年置
戊巳校尉屯後王部金蒲城章懷太子曰金蒲城
即車師後王庭今庭州蒲昌縣舊唐志貞觀十四
年討高昌西突厥遣其葉護屯兵浮圖城與高昌
相影響一統志云浮圖即務塗之轉音也及高昌
平懼而來降以其地置庭州長安二年改北庭都
護府治金蒲縣又領輪臺蒲類二縣五代時為回
鶻所據宋史王延德至高昌歴交河川凡六日至
金嶺嶺上有龍堂刻石記云小雪山也度嶺一日
至北庭西扺安西即唐之西境云元史回紇五城
即唐北庭都護明初地屬和卓後亦併於土魯番
金蒲廢州在肅州西北今沙州衛西北唐書沙陀者
西突厥别部處月種也處月居金婆山之陽蒲類
之東有大磧名沙陀故號沙陀突厥貞觀中統屬
於賀魯貞觀末賀魯降詔拜為瑶池都督徙其部
於庭州之莫賀城處月亦内屬永徽初賀魯反攻
破之罷瑶池都督府即處月地置金蒲沙陀二州
長安二年以處月酋沙陀金山為金蒲城都督貞
元中附於吐蕃徙部甘州遂廢
安西故城在肅州西北今沙州衛西北本漢龜兹國
也漢書龜兹國王治延城東至都護治所烏壘城
三百五十里十六國春秋呂光討西域破龜兹入
其城城有三重廣輪與長安城等塔廟宫室甚盛
西域傳龜兹國在尉犁西北白山之南一百七十
里東去焉耆九百里南去于闐一千四百里西去
疏勒一千五百里北去突厥牙帳六百餘里東南
至瓜州三千一百里漢舊國也其王姓白即白震
之後所居城方五六里其南三百里有大河東流
號計式水即黃河也唐書貞觀二十一年討龜兹
徙安西都護府於其國統于闐疏勒碎葉號四鎮
永徽中以其地為龜兹都督府儀鳳中沒於吐蕃
長夀元年王孝傑破吐蕃復四鎮復置安西都護
府於龜兹五代時復為回鶻所據宋史龜兹本回
鶻别種舊志有額爾巴拉在哈密西一千六百七
十里東西凡三千餘里南北二千餘里元初地名
巴實伯里憲宗分建諸王哈坦於此世祖立宣慰
司後又置元帥府以領屯田明時其國王遣使入
貢龜兹國城在其西南也
烏壘城在肅州西北今沙州衛西北漢書烏壘城西
至龜兹國三百五十里去陽關二千七百三十八
里土地肥饒於西為中故都護治焉
渠犁城在肅州西北今沙州衛西北漢書渠犁城在
烏壘南三百三十里至龜兹五百八十里武帝伐
大宛之後置校尉屯田於此地節二年鄭吉田渠
犁
輪臺城在肅州西北庭州之西亦曰侖頭今沙州衛
西北漢書侖頭皆作輪臺桑弘羊奏言故輪臺以
東捷枝渠犁皆故國地廣饒水草可遣屯田卒置
校尉詔曰輪臺西於車師千餘里欲起亭燧是勞
擾天下非所以優民也朕不忍聞昭帝時以扞彌
太子賴丹為校尉田輪臺與渠犁地相連也後魏
書龜兹國東有輪臺唐置輪臺縣以故城為名非
即故地也
于闐故城在肅州西今沙州衞西漢書于闐國治西
城後魏書于闐國在且末西北葱嶺之北二百餘
里東去鄯善千五百里南去女國二千里北去龜
兹千四百里其地方亘千里連山相次所都城方
八九里部内有大城五小城數十城東三十里有
苜拔枝河出玉石新唐書于闐所居曰西山城王
姓尉遲氏名屋密本臣突厥貞觀六年遣使入獻
上元初以其地為毗沙都督府析置十州舊唐志
安西府領毗沙鎮本于闐國也五代晉高居誨使
于闐記自仲雲西涉鹻磧陷河又西至紺州于闐
所置也在沙州西南去京師九千五百里矣又行
二日至安軍州遂至于闐其國東南曰銀州盧州
湄州其南千三百里曰玉山云漢所窮河源出于
闐而山多玉者此山也舊志于闐在哈密西南四
千八百里至肅州六千三百里東抵察遜北連額
爾巴拉
焉耆故城在肅州西北今沙州衛西北漢書焉耆國
治員渠城近海水多魚王莽時始建國後漢書焉
耆國居南河城北去長史所居八百里其國四面
有大山與龜兹相連道險阨易守有海水曲入四
山之内周匝其城三十餘里後魏書焉耆國在白
山南七十里南去海十餘里東去高昌九百里西
去龜兹九百里皆沙磧東南去瓜州二千二百里
其王姓龍名鳩尸卑那都城方二里國内凡有九
城恃地多險多剽劫中國使真君九年詔萬度歸
討之以後入朝唐貞觀二十二年討龜兹以其地
為焉耆都督府天寶常朝貢五代以後不復見舊志
焉耆國在額爾巴拉東東去和卓七百里
疏勒故城在肅州西北今沙州衛西北漢書疏勒國
王治疏勒城後漢書疏勒國去長史所居五千里
後魏書疏勒國在姑默西白山南百餘里南有黃
河西帶葱嶺東至龜兹一千五百里東北至突厥
牙帳千餘里東南至瓜州四千六百里漢舊國也
都城方五里國内有大城十二小城數十高宗末
其王遣使獻佛衣其後臣於突厥唐書疏勒國王
居伽師城姓裴氏自號阿摩支高宗時為安西四
鎮之一天寶中來朝五代以後不復見
莎車故城在肅州西北今沙州衛西北漢書莎車國
王治莎車城有塞山出青玉後漢建初五年班超
上言莎車疏勒田地肥廣草木饒衍兵可不費中
國而糧食自足章和元年擊莎車降之其後為匃
奴所滅舊志莎車城在于闐西北又西北為疏勒
城
碎葉城在肅州西北今沙州衛西北唐初西突厥之
地也唐書貞觀十四年西突厥咥利失可汗分其
國為十部左五咄陸部居碎葉東右五弩失畢部
居碎葉西號十姓部落貞觀末安西都護府統碎
葉鎮後西突厥别部烏質勒寖盛屯碎葉西北稍
攻得碎葉即徙居之謂碎葉川為大牙弓月城伊
麗水為小牙其地東直西庭州聖歷二年遣子來
朝舊志碎葉城在焉耆西北
哈密衛在嘉峪關西一千六百里漢伊吾盧地明帝
置宜禾都尉領屯田唐為伊州宋入於回紇元末
以威武王納蘇呼喇鎮之尋改為肅王明永樂初
遣使來貢馬改封忠順王賜金印四年立哈密衛
其地北衛喇特西土魯番東沙州罕都齊勤諸衛正
統中其王達斡達實拉被鄰國侵掠天順中王母
主國事衆益離散成化八年土魯番蘇勒坦阿里襲
破其城執王母奪金印以歸哈密絶封者十餘年
至弘治元年以托歡特穆爾外孫哈密都督哈尚
襲封忠順王土魯番阿哈瑪特誘殺之據其地時哈
密酋帥阿穆爾請援兵襲破其城天子却其貢拘
留使臣阿哈瑪特懼以城印來歸五年以故忠順王
托克托從孫善巴為忠順王主哈密而阿穆爾勾引
哈喇輝夷人潜往土魯番地方盜馬殺人阿哈瑪特
攻哈密殺阿穆爾執善巴以歸留酋帥伊蘭據其
地八年巡撫許進與總兵劉寧襲哈密伊蘭遁去
阿哈瑪特獻還善巴十一年王越總制三邊兼理哈
密仍復善巴舊封修哈密城善巴嗜酒掊克失衆
心部下阿巴拉等咸怨十七年隂搆阿哈瑪特迎其
幼子津特穆爾主哈密善巴懼挈家走苦峪時肅
州百戶董傑與哈密酋帥雅克巴拉抵哈密謀誅
阿巴拉送善巴還國津特穆爾還土魯番正德元
年善巴子巴雅濟襲封八年巴雅濟以貪殘致怨
走入土魯番莽蘇爾遣人據哈密要重賞時總制
彭澤量犒金幣始以金印來獻既又索取無厭十
一年莾蘇爾分兵脅沙州衛擁衆入寇至兔兒壩
遊擊苪寧禦之戰殁賊薄肅州城兵備副使陳九
疇固守絶其内應賊知事洩慮援兵至大掠而去
嘉靖三年閉嘉峪關絶西域貢自是置哈密不問
而土魯番猶許其通貢其後哈密為實伯音德爾子
穆爾瑪哈穆特所有服屬土魯番朝廷猶令比歲一
貢迄隆慶萬歴間猶入貢不絶云
土魯番在哈密西八百餘里至肅州一千八百五十
里即漢車師前部之交河城屬和卓永樂六年番
僧青拉率其徒來朝命為國師其徒法泉等為僧
綱司歴年朝貢十三年授其酋長為都督都指揮
等官宣德正統天順間皆恭順成化初阿里始強
控弦五萬自稱蘇勒坦華言王也九年攻破哈密弘
治元年誘殺哈密王哈尚四年以哈密來歸明年
阿哈瑪特復攻執哈密王善巴遂自稱為汗略罕都
諸衛七年朝議閉嘉峪關絶西城貢十年阿哈瑪特
以絶貢失互市窘急乞歸善巴貢如舊正德元年
莽蘇爾逐哈密王巴雅濟既而還之八年復據哈
密十一年寇肅州敗去嘉靖三年入犯甘州敗去
四年復據哈密犯肅州八年復據哈密耕種沙州
隆慶中穆蘇穆爾嗣自是朝貢不絶四夷考土魯番
一名土爾番本交河縣之安樂城城方三里地平
四面皆山其西二十里有崖兒城城僅二里相傳
為故交河縣治
靖逆廳
沙頭廢縣在肅州西漢置池頭縣屬酒泉郡後漢改
曰沙頭三國志魏黃初初敦煌功曹張恭遣弟華
攻酒泉沙頭縣即此晉志元康五年分沙頭縣屬
晉昌郡後魏廢
玉門廢縣在肅州西九百餘里漢置屬酒泉郡地理
志玉門關在龍勒縣西北一百十八里敦煌縣西
北元和志謂之北道西趨車師前庭及疏勒為西
城之門戶後漢永元中班超久在西域上書言不
敢望到酒泉郡但願生入玉門關闞駰曰漢罷玉
門關屯戍徙其人於此置縣故名又晉志元康五
年别立會稽新鄉二縣屬晉昌郡隋志敦煌郡領
玉門縣魏置會稽郡周廢郡併會稽新鄉延興為
會稽縣開皇中改為玉門併得魏玉門郡地唐屬
肅州元和志縣東至州二百二十里本漢舊縣後
魏孝明帝改為玉門郡周武帝省入會稽縣隋改
為玉門縣開元中為吐蕃所陷因於縣城置玉門
軍天寶十四年哥舒翰奏廢軍重置縣新唐志貞
觀元年廢後復置隨州陷廢杜氏通典晉昌郡南
至新鄉鎮一百八十里五代晉高居誨使于闐記
自肅州渡金河西百里出天門關又西百里出玉
門關經吐蕃界亦即故縣也寰宇記玉門縣長三
百里有石門周匝山間裁經二十里衆泉北流入
延興海又十六國春秋建初三年分酒泉中州人
五千戶置廣夏郡又分置武威武興張掖三郡皆
無考
延夀廢縣在肅州西南今靖逆衛東南後漢置屬酒
泉郡晉因之後魏廢寰宇記縣在郡西劉昭注延
夀縣有石漆元和志石脂水在玉門東南一百八
十里延夀縣當在其地或曰隋志之延興即此
乾齊廢縣在肅州西漢置屬酒泉郡地理志西部都
尉治西部障孟康曰乾音干三國志魏黃初初張
恭攻酒泉乾齊縣即此晉改屬燉煌郡後魏省
騂馬廢縣在肅州西晉志酒泉郡領騂馬縣後魏廢
寰宇記昔有騂馬二匹為敵所掠數載自還以其
地為邊防因立騂馬戍
涼寧廢郡在肅州西晉置魏收志為梁寧領園池貢
澤二縣周隋時省
齊勤蒙古衛嘉峪關西行二十里曰大草灘又三十
里曰黑山兒又七十里曰回回墓墓西四十里曰
騸馬城並設墩臺置瞭卒城西八十里即齊勤蒙
古本漢燉煌郡地明洪武十三年都督濮英西討
次白城獲蒙古平章呼圖克特穆爾進至齊勤站獲
豳王額琳沁及其部曲千四百人金印一師還復
為蒙古部人所據永樂二年有塔爾尼者自稱丞
相庫珠子率所部來歸乃設齊勤蒙古所尋升衛
至善巴塔爾幼弱成化十九年鄰番伊瑪克哷來
侵齊勤殘破不復振正德中被土魯番蹂躪部衆
不能自存盡内徙肅州之南山其城遂空嘉靖七
年授善巴塔爾子索諾木舒為都督統治其部帳又
按一統志衛東至肅州界四百三十里與鎮志不
合其舊城基址俱無考
甘肅通志卷二十三
