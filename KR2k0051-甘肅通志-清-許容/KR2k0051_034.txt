甘肅通志卷三十四
人物
兩河郡邑山川雄峻土厚水深間氣所鍾篤生英俊
代不乏人載在史册按籍可稽父老傳聞輿論可採
或政績文章或武功事業其所建樹雖有不同皆為
人傑
本朝名臣接武節著封疆勲銘鐘鼎人才之盛度越前
代尤當紀載流芳奕䙫志人物
臨洮府
漢辛慶忌字子真狄道人酒泉太守武賢子少以父任
為右校丞隨長羅侯常惠屯田烏孫赤谷城與歙侯
戰陷陳卻敵惠奏其功拜為侍郎遷校尉將吏士屯
焉耆國還為謁者尚未知名元帝初補金城長史舉
茂才遷郎中車騎將軍朝廷多重之者遷張掖太守
徙酒泉所在著名成帝初徵為光禄大夫遷左曹中
郎將至執金吾大將軍王鳳薦其通於兵事明略威重
任國柱石迺復徵為光禄大夫執金吾後坐小法左
遷雲中太守丞相司直何武上封事謂慶忌宜在爪
牙官以備不虞尋拜為左將軍時朱雲欲請上方斬
馬劍斬佞臣張禹頭上怒下雲將戮之慶忌叩頭流
血爭之得免慶忌居處恭儉食飲被服尤節約為國
虎臣遭世承平西域親附敬其威信年老卒官長子
通為護羌校尉中子遵函谷關都尉少子茂水衡都
尉出為郡守皆有將帥之風宗族支屬至二千石者
十餘人
魏辛毗字佐治其先自隴西徙陽翟毗隨兄評從袁
紹魏王曹操為司空辟毗毗不得已應命表毗為議
郎遣毗平下辨還為丞相長史文帝踐祚遷侍中帝
欲徙冀州十萬戸實河南毗諫帝不答起入内毗引帝
裾帝奮衣不還良久乃出曰佐治卿何持我太急耶
乃徙其半帝以射雉為樂毗諷之亦為希出帝大舉
征吳毗止之帝不從卒無功劉放孫資用事而毗不
與往來子敞諫之毗正色曰吾之立身自有本末孫
劉不過令我不作三公而已焉有大丈夫欲為公而
毁其高節者耶終衞尉諡肅侯
晉李含字世容隴西狄道人舉孝廉會州刺史郭奕
素聞其賢擢含為别駕遂處羣僚之右尋轉秦國郎
中令領始平中正後河間王顒表為征西司馬甚見
信任終河南尹
辛謐字叔重狄道人少有志尚博學善屬文性恬
靜不妄交遊召拜太子舍人諸王文學累徵不起永嘉
末以謐兼散騎常侍撫慰關中謐以洛陽將敗故應
之及長安䧟没劉石辟命並不應處喪亂之中頽然
高邁視榮利蔑如也及冉閔僭號復備禮徵謐謐遺
閔書勸其歸身本朝因不食而卒
辛勉字伯力狄道人父洪左衞將軍勉博學有貞
固之操懷帝累遷為侍中及洛陽䧟隨帝至平陽劉
聰欲署為光禄大夫勉固辭不受聰遣其侍郎喬度
齎藥酒逼之勉曰大丈夫豈以數年之命而虧高節
事二姓哉引藥將飲度遽止之曰相試耳君真高士
也嘆息而去聰嘉其節為築室於平陽西山月致酒
米勉亦辭而不受年八十卒
李暠字大業狄道人性沉毅寬和美器度通涉經
史習知孫吳兵法後為燉煌太守及段業僭稱王六
郡推暠為大都督大將軍凉公領秦凉二州牧遣使
間行奉表詣闕國人諡曰武昭王
魏辛紹先狄道人父淵以義烈見稱西土紹先性明敏
有識量才勇丁父憂三年口不甘味頭不櫛沐髮遂
落盡自中書博士轉神部令遷下邳太守為政不尚
苛察舉其大綱惟教人為畜牧禦敵之備及宋將蕭
順之等來侵畏紹先不歴郡境而去卒贈并州刺史
諡曰惠
辛子馥字元穎平原相穆之子早有學行累遷平原
相父子並為此郡吏民懷安之元顥入洛子馥不從
莊帝反正封三門縣男天平中除太尉府司馬長白山
連接三齊瑕丘數州之界多有盗賊子馥受使檢覆
因辨山谷要害宜立鎮戍之所又諸州豪右在山鼓
鑄奸黨多依之又得密造兵仗上表請罷諸冶朝廷
善而從之後卒於清河太守
辛琛字僧貴狄道人雄之族祖祖敬宗父樹寳並
代郡太守琛少孤曾過友人見其父母無恙垂涕久
之後魏孝文時釋褐奉朝請滎陽郡丞太守元麗性
頗使酒琛每諫之麗後醉輙令閉閤曰勿使丞入也
孝文南征麗從輿駕詔琛曰委卿郡事如太守也景
明中為揚州征南府長史刺史李崇多事産業琛每
諍折後加龍驤將軍南梁太守崇因置酒謂琛曰長
史後必為刺史但不知得上佐何如人耳琛對曰若
萬一叨忝得一方正長史朝夕聞過是所願也崇有
慚色琛寬雅有度量涉獵經史喜怒不形於色當官
奉法所在有稱卒於官
辛術字懷哲狄道人南梁太守琛之子為清河太
守政有能名累遷散騎常侍魏武定六年侯景叛術
破之擒蕭明遷淮南經略使天保元年侯景徵江
西租術渡淮燒其稻數百萬石還鎮下邳人隨北渡
淮者三千餘家又奉文宣勅凡刺史太守鎮將犯法
者術皆案奏殺之有犯法者朝廷以其奴婢百口及
貲財盡賜術三辭不見許乃送詣所司不復以聞及
王僧辯破侯景術招攜安撫城鎮相繼欵附於是移
鎮廣陵獲傳國璽送鄴尋領太常卿議定律令遷吏
部尚書銓衡黜陟咸宜甚為當時稱譽術清儉寡欲
勤於所職臨軍以嚴牧民以惠少愛文史晚更勤學
雖在戎旅手不釋卷
辛雄字世賓狄道人有孝性居父憂哀毁異形殆
不可識廉謹雅素不妄交喜怒不形於色清河王懌
為司空辟為戶曹參軍懌遷司徒仍授戶曹參軍並
當繁劇諍訟填委雄用心平直加以嫻明政事經其
斷割莫不悅服懌重之詔令門下尚書廷尉議獄雄
議曰春秋之義不幸而失寧僭不濫僭則失罪人濫
乃害善人詔從雄議於是公能之名甚盛又為禄養
論書奏肅宗納之以雄長於世務更除司空長史詔
雄為行臺左丞與臨淮王彧擊賊平之在軍上疏請
明賞罰除輔國將軍尚書右丞遷光禄大夫莊帝除
度支尚書兼侍中關西慰勞使將發請事五條帝從
之
李琰之字景珍狄道人少有盛名彭城王勰辟為行
臺參軍累遷國子祭酒孝莊初討葛榮以琰之兼御
史中尉為北道軍司馬歴車騎將軍雍州刺史琰之
素機警善談經史百家無所不覽朝廷疑事多所訪
質當時人士咸宗之
李延實狄道人性溫良襲父爵為清泉縣侯莊帝以
元舅之尊超授侍中太保封濮陽郡王延實以太保
犯祖諱又以王爵非庶姓所宜抗表固辭徙封濮陽
郡公諡孝懿
梁覽字景叡金城人其先出自安定太祖時祖顥
為尚書封南凉公父釗為河華二州刺史封新陽伯
至覽家世豪富貲累千金魏明帝孝昌初秦州莫折
念生胡琛等反散財召募有三千人鎮河州從大軍
平之歴凉河二州刺史封安德縣侯覽既為本州刺
史盛修甲仗人馬精銳吐谷渾憚不敢出曰梁公在
未可行也永安中詔策授世為河州刺史封郡公
趙柔字元順金城人少以德行才學知名河右沮
渠牧犍時為金部郎太武平凉州内徙京師歴著作
郎河内太守甚有信惠
宗欽字景若金城人少好學有儒者風仕沮渠蒙
遜為中書郎世子洗馬上東宫侍臣箴太武平凉州
入魏賜爵卧樹男拜著作郎高允甚相褒美有蒙遜
記十卷
念賢字蓋盧金城枹䍐人美容質頗涉經史少時
有善相者過諸生競詣之賢笑曰男兒死生富貴皆
前定何用相為居父喪哀毁以孝稱後以軍功封屯
留縣伯從爾朱榮入洛兼尚書右僕射大統中官至
都督秦河二州刺史子華性和厚有長者風官至開
府儀同三司河州刺史
周辛慶之字餘慶狄道人父顯宗馮翊郡守慶之少以
文學徵詣洛陽對策第一除秘書郎魏孝莊時楊津
啓慶之為行臺左丞後兼鹽池都將東魏攻陷正平
遂欲經略鹽池以慶之有備乃引軍退河橋之役慶
之獨因鹽池抗拒強敵時稱其勇累官至開府儀同
三司位遇雖隆而率性儉素志量寬和有儒者風度
為當時所重又以其經明行修令教授諸生拜秘書
監卒於官
辛昂字進君慶之族子為龍州刺史威惠咸著成
都風俗舛雜昂登文翁講堂謂諸生曰子孝臣忠師
嚴友信立身之要諸生感悟謂父老曰辛君教誡不
可違也於是井邑肅然從化遷梓潼郡守時益州多
盗昂撫綏荒梗頗得寧靜天和初陸騰討信州蠻詔
昂運糧饋之民無怨言巴州萬榮叛圍郡城昂倍道
兼行出其不意直趨賊壘賊望風瓦解朝廷嘉其功
特進為驃騎將軍
王傑本名文達金城人善騎射有壯志魏孝武時起
家都督太祖奇其才擢揚烈將軍復潼關破沙苑爭
河橋戰邙山皆以勇敢聞親待日隆歴遷涇州總管
少從軍旅雖不習吏事所歴州郡咸以忠恕為心百
姓慕焉卒諡曰威
隋李禮成字孝諧狄道人凉王暠六世孫年七歲與姑
子滎陽鄭顥隨魏武入關顥母每謂所親曰此兒平
生未嘗迴顧當為重器及長沈毅有行檢不妄通賓
客大統中遷太子洗馬時貴公子皆競習武事被服
有軍容禮成善騎射而從容儒服不失素望後以軍
功拜車騎大將軍時朝廷有所徵發禮成度蠻必為
亂上表固諫周武帝從之又從帝伐齊力戰擊退之
拜北徐州刺史未幾徵為民部中大夫隋高祖受禪
進封絳郡公寧州刺史
辛德源字孝基狄道人子馥子沈靜好學美儀容齊
僕射楊遵彦尚書辛術並虚襟禮敬同舉薦之中書
劉迪又上表薦除員外散騎常侍及齊亡周尉遲迥
起以為中郎亡去隱林慮山著幽居賦以自寄後秘
書監牛弘以德源才學顯著奏與著作郎王劭同修
國史蜀王秀奏以為掾轉諮議參軍有集二十卷又
撰政訓内訓各二十卷
辛公義狄道人父季慶青州刺史公義早孤母氏親
授書傳周天和中充太學生武帝召入御前令與大
儒講論數被嗟異從平齊累遷掌治上士開皇元年
除主客侍郎遷并州刺史下車先决斷獄囚嘗宿廳
事曰刺史無德令百姓繫於囹圄而能自安乎罪人
聞之咸自欵服後有訟者多兩讓而止仁夀初充揚
州道黜陟大使官寮犯法無所縱舍煬帝除内史侍
郎司隸大夫
辛彦之狄道人少孤好學博涉經史周文帝引為禮
曹修定儀注拜中書侍郎封五原郡公宣帝時拜少
宗伯及高祖受禪除太常少卿與牛弘撰新禮高祖
嘗命與碩儒沈重論議重曰辛君所謂金城湯池無
可攻之勢帝大悦拜隨州刺史在州惟貢祭物帝善
之曰人安可無學彦之所貢稽古之力也遷潞州卒
官諡曰宣撰墳典六官祝文禮要新禮五經異義共
六部並行於世
唐李襲譽字茂實襲志弟也高祖已定長安召授太府
少卿伐王世充拜潞州總管擢江南巡察大使揚州
俗喜商賈不事農襲譽為引雷陂水築句城塘溉田
八百頃以盡地利民多歸本業召為太府卿居家勤
儉厚於宗族禄廩隨多少散之以餘貲寫書罷揚州
載書數車嘗謂子孫曰吾性不喜財遂至屢乏然負
京有賜田十頃能耕之足以食河内千樹桑事之可
以衣江都書力讀可進求宦吾歿後能勤此無資於
人矣子元為桂州都督守桂二十八年政尚清省南
荒便之
渾瑊本鐵勒九姓之渾部也世為臯蘭都督父釋之
有才武從朔方軍積戰功累遷寧朔郡王廣德中與
吐蕃戰歿瑊年十一善騎射隨釋之防秋朔方節度
使張齊丘戲曰與乳媼俱來耶是歲即立功後二年
從破賀魯部勇常冠三軍禄山反從李光弼定河北
及從郭子儀復西京討安慶緒平史朝義大小數十
戰功最從子儀擊吐蕃破之積功官至檢校尚書左
僕射平章事帝狩奉天瑊率家人子弟以從奉天圍
解分道要擊朱泚與李晟收復京城泚平加侍中封
咸寧郡王卒贈太師諡忠武瑊天性忠謹功高而志
益下世方之金日磾云
渾鎬瑊子謙謹喜交士大夫歴鄧曹二州刺史有政
聲元和中延州沙陀部苦邊吏貪殘震擾不安李絳
建言宜選才識稱者為刺史任鎬延州會討王承宗
義武節度使任迪簡病不能軍以鎬將家可用乃遷
檢校右散騎常侍義武軍節度副使俄代迪簡為使
治兵頗有法然短於韜略不持重貶循州刺史卒贈
工部尚書弟鐬以蔭補諸衞參軍遷殿中監開成中
宰相言鐬嘗治郡有績授夀州刺史終諸衞大將軍
辛雲京蘭州金城人世為將家有膽略以擒生斬馘
常冠三軍遷太常卿史思明屯相州雲京將銳兵襲
滏陽追破其衆加代州都督太原軍亂帝以雲京沈
毅授太原尹進封金城郡王雲京治謹於法故軍中
畏而信之數年太原大治加檢校尚書平章事尋加
左僕射卒贈太尉諡忠獻
宋王淵字幾道熙州人善騎射應募擊夏國屢有戰功
累遷熙河蘭湟路部將權知鞏州寧遠砦西羌入犯
淵大破之宣和中劉延慶討方臘以淵為先鋒賊勢
張甚淵逆擊平之授閤門宣贊舍人高宗即位以淵
為御營司統制帝如揚州時羣盗蜂起以淵為制置
使平杭賊所向皆捷拜僉書樞密院事累加少保諡
襄愍
元馬正卿名烏爾古納臨洮人父慶祥死節正卿好學負
氣會國兵破汴北見憲宗辭容端謹帝命贊斷事官
事以燕故城為治所正卿以治道自任政事修舉歲
壬子料民丁於中原凡業儒者試通一經即不同編
戶著為令甲儒人免丁始此常建言立常平倉舉海
内賢士楊春卿張孝純輩分布諸郡號稱得人後世
祖南征從行至汴令專饋饟運濟南鹽百萬斤以給
公私之用所過州郡商農安業軍民不擾世祖親征
額哷布格正卿出私財市馬五百以助軍帝厚贍其
家拜禮部尚書諡忠懿
馬祖常狄道人正卿曾孫延祐初廷試第二授翰林拜
御史以直言忤上官意去起為翰林侍講官御史中
丞立朝多所建明為文自成一家言文帝謂中原碩
儒惟祖常云諡文貞
趙昌本烏斯藏多族氏始附宋賜姓趙氏世居臨洮
父巴莽富甲諸族昌貌甚偉有力兼人金貞祐中以
軍功至熙河節度使金亡保蓮花山以其衆來歸皇
子庫騰之鎮西土也承制以昌為疊州安撫使時兵
興城無居民昌招逃亡立城壘課耕桑以安輯之百
姓賴焉
趙汝楫一名重喜潘子始給侍皇子庫騰為親衞癸
丑從世祖征哈喇章數有功中統元年琿塔罕反從
總帥汪良臣引兵至博索河納果爾和斯地逆戰以功授
征行元帥四年從討呼圖克德濟沙卜珠台等克之使襲
父職為元帥入覲賜金虎符為臨洮府達嚕噶齊在
郡勸農興學省刑敦教以善治聞請老不許詔其長
子官綽斯戩襲為達嚕噶齊陞汝楫鞏昌二十四處
宣慰使卒諡桓襄
祁望芳西域人居狄道以巨家擢守臨洮偉績著於邊
陲卒封本府城隍見碑記
祁安狄道人元賜金虎符臨洮府尹歲久以廉勤見
稱超授中大夫同知鞏昌便宜都總帥府事歴陞大
司徒
祁恭噶多爾濟丹子襲任臨洮知府兼宣政院都事至
正十二年以王事没於興元
烏瑪喇西域人元授河南光州達嚕噶齊威德兼濟
任滿光人立去思碑馬祖常撰文後陞授亞中大夫
僉通政院事授通議大夫浙江湖州府總管
明王道亨狄道人舉建文元年鄉試弟道隆舉永樂九
年鄉試忠孝並著時稱之為王氏雙鳳道亨任刑部
主事卒於官道隆知内江縣政績卓異居民畏而服
之
何鎖南河州人善弓馬元末為吐蕃等處宣慰使司
洪武三年率衆歸附陞河州衞指揮同知世襲居邊
數年烽燧不驚邊人懷之
何賢字彦哲狄道人永樂中進士任中書舍人歴陞
詹事府少詹太常寺少卿資稟穎異學問博洽精傳
譯工詞翰居館閣二十年不遷德行卓冠時流卒贈
禮部右侍郎諡文敏所著有五經集解續古樂章東
麓文集
趙安狄道人永樂元年除臨洮百戶使西域從北征
立功進都指揮同知宣德二年松潘番叛充左參將
從總兵陳懷討平之進都督僉事四年使烏斯藏明
年復以左參將從史昭討曲先斬獲多九年中官宋
成等使烏斯藏命安率兵千五百人送之巴喇瑪江
尋與侍郎徐晞出塞討阿台敗之鎮番正統元年進
都督同知充右副總兵協任禮鎮甘肅明年冬與王
驥任禮蔣貴分道進師安至刁力溝縶酋乃顔忽及
奄克台等封會川伯食禄千石安勇敢有將略與貴
禮並稱西邊良將九年卒子英為指揮使立功進都
督同知
石執中字惟一蘭州人長身美髯舉永樂三年鄉試
任刑部主事陞郎中讞獄平允擢山東右布政使直
而不華勤而能慎轉浙江左布政致仕平生廉介不
阿卓有定守宣帝常記其姓名於御屏賜誥褒之
王伯敬蘭州人舉永樂九年鄉試任戶科給事中鄉
人有以事干之者遺以文綺數疋固卻不受鄉人云
縱不受第一視見意曰吾窮儒一見即愛之矣不如
不見之為愈也鄉人愧服而去聞者以為名言
王佐字良輔河州人世業儒常與解縉遊處家一遵
朱文公家禮鄉人化之
王竑字公度號戅菴河州衞人正統四年進士授戶
科給事中豪邁負氣節正色敢言英宗北狩郕王攝
朝羣臣劾王振悞國王未有旨百官皆哭伏地不起
請族振錦衣指揮馬順振黨也叱百官令退竑怒奮
臂起捽順髮倒地與衆共擊之立斃王起入宫竑率
羣臣隨之王令中官金英問所欲言曰内官毛貴王
長隨皆振黨請寘於法遂出二人衆又捶殺之是時
竑名震天下會也先入犯命竑為僉都御史督兵守
禦寇退鎮守居庸關簡士馬繕阸塞劾將帥不職者
壁壘一新景泰初總督漕運兼巡撫江北徐淮諸郡
大水道殣相望山東河南流移民載道竑不待奏大
發廣運倉糧賑濟前後全活無算因自劾專擅罪帝
得疏喜曰真賢都御史也進左副都御史竑因言謹
天戒當以進君子退小人為先又陳致治保邦二十
事其言多指斥權貴天順初左遷浙江參政尋除名
編管江夏後英宗於宫中見竑疏有正倫理篤恩義
語因感悟命送還河州後以副都御史起理漕運至
徐淮淮人迎拜數百里不絶會旱漕河涸竑禱祀大
雨舟楫通行憲宗即位召為兵部尚書竑奏勅邊將
各陳戰守方略簡練京兵勸屯政復武學時兩廣寇
未平陜西寇在河套四川趙鐸作亂江西湖廣猺獞
入境竑居中調度悉合事機薦都御史韓雍為總督
有成功既而竑又請復京營軍士舊額革除諸將私
役宿弊及薦修撰岳正都給事中張寧上不報竑遂
上章乞休以歸日惟課耕讀不問他事改號其菴曰
休弘治初卒年七十五遣官諭祭葬正德中贈太子
少保諡莊毅淮人立祠祀之
黃諫字廷臣蘭州人德性謙和博學多藝工隸篆行
楷登正統七年進士歴官侍講學士兼尚寳卿使安
南往還議定迎詔坐次等儀及卻贐等書悉按經史
風節凜然交趾人稱之常過河南澠池縣以名儒月
川曹正夫沒葬霍州深以為恨出金屬知縣歸葬澠
池陞本院學士後謫廣州府判從學者甚衆廣人立
祠祀之所著有詩經集解使南稿從古正文蘭坡集
行世
聊讓字公遜蘭州人少孤貧苦學景泰五年進士任
南昌知縣以不附權貴被劾罷歸讓精於史學雖老
而貧風采凛然可畏平生溫恭正直為後學師表
滕佐字良輔號栗庵蘭州人少清介刻志於學景泰
五年進士授監察御史肅振紀綱陞山西按察司副
使轉雲南副使四川按察司所至公廉有威不避權
要以剛直忤物改直隸河間府知府有惠政及人卒
於官
朱紳字大用河州人幼聰敏從王竑學景泰五年進
士授監察御史風采凛然後勘問郡王事協輿情景
帝書其名於屏陞浙江按察司副使巡督海道廉明
公愛遠人輸誠興學校築海隄立義塜賑貧施藥重
名節有靖海功尋陞貴州左布政使致仕歸
汪鉅字志方蘭州人舉景泰元年鄉試任北直栢鄉
知縣撫字有方持已廉介丁母憂歸邑人立去思碑
服闋邑民保奏復留任栢鄉知縣
張鐸字孟宣蘭州人舉景泰七年鄉試任山西嵐縣
訓導尋為韓府教授學問該博尤長詩詞老年步履
艱難王命扶掖上殿講讀士子有不循教者以王命
撻之不少貸王感之後以女妻其次子
趙英字廷傑狄道人會川伯安子幼武勇景泰初任
臨洮衞指揮使尋以征實喇浩沁地擒偽祁王鎖南
功陞陜西都司指揮僉事協守凉州復於鎮番抹山
斬獲羌首千餘級陞右軍都督府同知充總兵鎮守
凉州
段堅字可久蘭州人讀書知正學志希聖賢薛瑄門
人登景泰五年進士授山東福山知縣以德化民刊
布小學令邑人講誦民俗胥化陞萊州知府治如初
萊人大化服闋補南陽病近世以利禄為學乃倡明
周程張朱之學集郡屬諸生親授講說士習丕變又
取屬治童蒙創志學書院教之刊小學孝經論語崇
正辨文公家禮教民學孝俗言授之講習建節義祠
祀諸貞烈日呼諸生以道德性命之言互相辨說退
食至育英所考校朔朢詣節義祠聚父老諭以正俗
大義有處子未婚婿亡自經殉節者率僚友師生素
服往弔擇地合葬奏表其閭郡人愛戴如父母致政
歸民攀援不忍舍立木主於志學書院祀之有容思
集栢軒語錄行世子炅翰林檢討
杜榮字景華蘭州人舉天順三年鄉試任朔州知州
適歲荒加意賑恤蠲徭役募開墾招流徙地方稍蘇
即興學校崇風化公廉明恕民懷吏畏致政去州民
攀泣走餞郡城為之一空居家二十餘年自處甚約
足跡未嘗至公門自號樂閒老人
吳□字彦和蘭州人舉天順六年鄉試歴任河南閿
鄉山東登州陜西隆德學訓導性耿介與人寡合鄉
人有仕至御史者人皆稱賀□獨遺書云當今言路
久塞吾方為子憂之言論切直人皆敬之
文志正字正夫蘭州人天順元年進士任行人建言
以御史巡茶民皆便之歴陞戶部廣東司郎中明敏
練達綽有能譽剏修蘭志
唐祐字良弼蘭州人舉天順三年鄉試任山東齊東
知縣盡心民事一清如水取法前令姚顯微之善政
士民感服
杜宣字弘化蘭州人舉天順三年鄉試任山西汾州
學正學問該博善詩文造士有方其所識拔後多至
貴顯
羅睿字文哲蘭州人成化二年進士授河南西華知
縣陞南京大理寺評事山東按察司僉事歴官以清
白自持憲度嚴整吏民畏服
周敏臨洮衞人舉成化十九年鄉試四川仁夀知縣
治民事神處已待物一誠不欺居官清約如寒士鄉
邦以此重之
曹英字文華臨洮衞人成化進士任監察御史巡按
四川監臨率稱得人歲大荒有趙鐸者嘯聚為盗英
摘首惡寘大辟餘赦之悉令解散歸業以言事忤上
旨左遷湖廣邵陽知縣二年引疾致仕所著有遣興
集恒齋實錄默翁集三友主人傳
姚誠字通夫蘭州人舉成化元年鄉試任山西聞喜
知縣邑大饑即省徭蠲賦以賑飢民於鹽商過縣者
每引勸輸粟一升以備賑後遂為例引縣東南泉水
灌民田若干頃任數年興利革弊改任河南新鄭奉
公守法不避權貴素喜飲以居官絶口不嘗及歸田
日用淡泊如未遇時不事干謁惟以詩書教子孫卒
年八十三所著有書經義休田集
邵宗字以道蘭州人成化五年進士任戶部主事博
通經史才氣優贍詩文不煩繩削而自合矩度所交
士大夫無不推服
任僖字克敬蘭州人舉成化元年鄉試任直隸贊皇
知縣公勤有為興利除害綽有治聲凡有所為事集
而人不擾邑民頌之其敬兄睦族尤可稱述
孫懋字行勉蘭州人舉成化元年鄉試授河南衞輝府
通判莅政公勤周知民隱綽有賢聲考績居上賜勅
褒嘉陞四川劍州知州在任數年境内乂安吏民稱
頌
趙英字儲秀蘭州人成童日記數千言舉成化八年
進士授河南宜陽知縣陞監察御史巡按山東改知
保定府丁父憂服闋士民詣京奏留尋陞山西參政
仍管知府事英博通五經有才略居官所至有聲多
遺愛所著有斐然稿防邊策修河類稿
陳祥字吉夫蘭州人性孤介勤學成化辛夘鄉試第
一成化十一年進士授刑部主事轉員外郎山西按
察司僉事四川按察使歴任三十餘年檢身持法久
而不渝所至奸貪屏跡祥端慎不妄交人致仕杜門
謝客惟以詩書自娛有考庵集藏於家
耿瑄字習珍蘭州人舉成化十六年鄉試授河南汲
縣知縣慎於操修敏於幹理嘗被誣免既白改知河
隂縣益盡心民事加意學校以逆瑾亂政罷歸瑾誅
復取知山東青城縣是時羣盗起破郡邑青城獨全
後改知淄川卒於官瑄素守廉介歴宰四縣囊無餘
資
黎獻字舜臣蘭州人刻苦勵行言動不苟嘗署學事
教規克舉若師儒然後授陜州學正師範尊嚴誨人
不倦諸生心悅誠服勤學慎行至老不衰鄉評推重
陳琮河州衞指揮僉事成化戊子領軍攻石城奮勇
當先為流矢所中死之
周鳳狄道人登成化進士任兵部職方司主事歴陞
江南太平知府福建鹽運使浙江右參政鳳治郡寬
恕廉明詢民瘼恭祀典衣食不異寒素任滿郡民遮
道擁留泣不忍别
劉源字大本狄道人成化舉人歴知永平府張虎等
作亂源斬縛渠魁脅從盡釋所至廉介公勤造士愛
民敦風化尚實行人不敢干以私調開封府軍民奏
留加三品服俸卒於官源博通五經工詩文善臨池
所著有翠屏集
梁翰字文苑臨洮人進士任翰林檢討陞授崇府左
長史性純粹端靜言笑不苟詩文醇實典雅退食閉
門端坐讀書鼓琴翛然自得收錄名士最多輔導諸
宗藩多所補益有詩文雜著若干卷
高景字必大臨洮人舉人授嵩縣令興學造士約已
愛民時嵩境有二狼噬人景詣嶽神虔禱越一日二
狼果至縣大吼而死尋調懷仁值艱歸復補彰明賢
聲茂著未幾致仕行李蕭然其後三邑俱有召杜之
思
苟鑑字克明狄道人歲貢任山東霑化簿時境内大
饑民望賑甚急鑑請命當途弗許民幾變鑑倣汲黯
故事竟開倉賑給全活甚衆人為鑑危之既而主計
者亦察其賢云
彭澤字濟物蘭州人弘治三年進士官刑部主事出
守徽州府父喪歸正德初起知真定府閹宦數撓政
治澤嘆曰我豈附人者哉具一棺於堂後曰倘有不
測即附諸棺歴按察使總制湖廣四川澤體幹修偉
腰帶十二圍平居寡言笑大音聲與人語如叱咤有
文武才略霸州賊劉六劉七流劫入河南命澤同咸
寧侯仇鉞帥兵討之始至大陳軍容擐甲召諸將校
責以畏縮當死諸將惶恐伏罪請自效良久乃釋遂
鼓行薄賊數十戰皆捷殺賊萬計四月賊盡平進右
都御史尋總督川陜諸軍討蜀賊藍廷瑞鄢本恕平
之進左都御史太子太保會土魯番據哈密執忠順
王劫印遣大臣經略澤至甘州土魯番方寇赤斤苦
峪遣使索金幣澤以番人可利㗖遣使以幣二千銀
酒鎗一賂之令還城印未得報輒奏事平乞骸骨召
還院初兵部缺尚書廷推澤而王瓊得之且隂阻澤
言官多劾瓊由是有隙澤又使酒凌瓊詈錢寧寧大
怒澤乞歸瓊劾澤妄增金幣遺書議和為辱國遂斥
澤為民嘉靖初起兵部尚書澤覈功罪杜干請兵政
一新又請勅九邊築牆濬濠修墩臺飭屯堡為經久
計内地守臣練卒伍立保甲懲匿盗不舉者撫西南
諸苗申海禁汰京軍老弱帝咸嘉納又請罷鎮守諸
中官在部多所執持言者交劾累疏乞休加少保乘
傳歸錦衣百戶王邦奇上書言哈密失國由澤賂求
和所致澤復奪官為民家居卒尚書唐龍請復官加
恤不從隆慶初復官諡襄毅
段炅號河濱蘭州人南陽知府堅之子弘治十八年
進士授翰林院檢討與王九思康海並以文學鳴世
稱關中三老年八十卒所著有河濱集
高良弼字夢說臨洮衞人弘治十二年進士官御史
巡京倉查盤遼東邊儲首劾劉瑾苗逵不法數事調
掌貴州道題設三邊宣大總制及京營兵十萬恃以
有備巡按蘇松振綱紀慎舉錯風采凜凜卒於官時
年三十七平生耿介與人寡合問學質實詩文雅健
所著有西岩稿奏議若干卷
田荆號西泉蘭州人少聰慧正德六年進士選庶吉
士兵科給事中時京都歲荒疏奏發太倉粟五千賑
濟陞四川按察司僉事以贖鍰造木桶數萬人笑為
迂後遭水災緣木桶活者數萬人以不附權貴被誣
罷歸長於詩學生平溫恭剛正後學咸師之
馬應龍號雪峯河州人幼穎敏讀書一覽成誦登正
德六年進士授戶部主事歴陞霸州兵備副使持廉
秉正權勢不敢干以私督餉燕汴及總儲遼陽所至
卓異轉四川按察使平鴇賊有功又治兵渤海劇盗
屏跡士民立祠祀之為人操履不苟善屬文及卒尚
書彭澤撰碑文極稱其忠清雅操云
殷承叙蘭州人少負奇志正德九年進士任南陽府
推官訓飭嚴明為政有體陞刑部主事會議大禮抗
疏極諫廷杖死隆慶初贈光禄寺少卿
劉漳字永濟號南泉蘭州人正德十二年進士授戶
部主事歴陞河南開封知府毁淫祠重民義斷疑獄
若神明比入覲治為天下第一陞四川按察使山東
左布政使所至貪墨望風去陞副都御史巡撫遼東
遼饑發倉賑粥全活數萬人復著邊功遼人立祠祀
之
陳範字道宗蘭州人舉正德五年鄉試授靜海令靜
海多貂璫嘗奪民田不入稅範下令許自新一時豪
猾悉還民田急公賦改郟縣知縣尋陞陜州知州所
至有治聲
段續號東川蘭州人嘉靖二年進士性誠篤精明有
公輔器初以才堪風憲授雲南道御史會議大禮被
廷杖復議宰臣阿逢謫河南郾城丞尋陞把縣知縣
均田革弊卓有政聲陞廬州府同知南京兵部郎中
四川僉事湖廣參議督工修顯陵調停節省巨萬計
陞密雲兵備陵工告成加三品俸致仕總督賈應春
特薦云孝友忠信素重鄉評正直廉平允孚士論郡
人以為實錄未及起用卒
張萬紀字舜鄉狄道人嘉靖二十六年進士授行人
選吏科給事中劾僉事尹耕帝可其奏謫耕嚴嵩銜
之尋陞禮科右給事中上建醮西苑萬紀執弗進香
被廷杖嚴嵩欲殺楊繼盛萬紀抗疏救遂出為廬州
知府抵郡雪某指揮冤察胥吏抵換庫銀適以星變
考察奪職歸撫按科道凡九薦以親老竟不復起所
著有講學語錄超然山人集
張文泰渭源人嘉靖進士少穎悟善詩文學行端方
言切世務所著有五竹遺稿
劉朝麒字仁甫臨洮衞人舉嘉靖十三年鄉試授真
定府通判敷政寬平署篆趙州富民王相讐其兄密
使傭火兄屋傭弗從相懼謀洩縱火殺傭家七人以
滅口傭婦翁白冤亦被謀死相以賂㗖朝麒弗動更
援有勢者以無証為詞朝麒不允竟寘於法陞知絳
州築汾堤絳有靈丘藩招納無賴強糴為民害朝麒
正其罪再丞德安值楚大饑麒開廩施賑全活甚衆
父亡歸復補大同同知籌畫邊務墾荒田數千頃折
獄清戎釐奸剔蠧賜綸音褒嘉至再擢口北僉事道
謹勅憲度拮据兵食一郡賴之尋引疾歸
楊啟充字子大狄道人少穎敏過目成誦舉嘉靖十
三年鄉試任五臺令時世宗建三殿採木於邑充募
民伐山得木時亢旱水竭艱運充禱於天是夕雨大
霈木盡浮出尋知朔州會俺酋大入雲中充内捍郡
邑外輸軍餉卒解右衞之困遷戶部郎是時京師北
急邊南急倭司農金錢不足充促漕輓攝𣙜會煮海
之利以實廩庾後督餉榆林竟以侃直忤當路註年
老致政歸時年五十二宦橐蕭然無異諸生時
葛廷璋字朝憲蘭州人嘉靖十七年進士授行人選
戶科給事中歴鳳陽知府歲祲盗起衆議撲滅廷璋
曰此良民也奪於飢寒耳乃懸榜境内曲示禍福盗
悉散隨發粟賑貸多所全活贖還民間散鬻子女三
載治行稱最帑庫羡積數多一無所染陞江西按察
副使駐南昌省會簿牒填委廷璋剖决詳慎平反疑
讞民皆愛而畏之既而抱疾猶批駁如素正襟端坐
而逝
顔銳字進之蘭州人歲貢為人剛毅博學通五經善
楷書授河南新鄭令風行雷厲剖决如流權貴奸豪
皆歛手為時名令
陸坤字子厚蘭州人少穎異嘉靖十四年進士授刑
部主事歴員外郎中持身清謹執法公平隆平侯縱
妾殺人所司欲徇情引避坤按之如法恤刑四川活
冤獄百餘人陞霸州兵備河湮傷禾坤濬之令有田
者服役遂忤權璫誣奏逮繫謫雲南浪穹典史尋起
歴陞至青州知府賑活青民以萬計陞薊州兵備副
使以勞瘁卒於任貧無以歛巡撫吳某助賻殯歸所
著有如樗子集雲思漫稿等書
胡執禮字汝立蘭州人嘉靖三十八年進士初授保
寧府推官發姦摘伏知府羅紳歎為老吏不如陞刑
部主事改吏部拔淹滯起遺佚歴太常卿巡撫應天
飭江防廣儲餉更置守令蠲恤煢黎糾債帥肅軍伍
綱目悉舉張居正私憾余懋學江文輝因絲絹鼓譟
事移書執禮欲將二人名入疏内執禮不可止擒首
惡又生員吳仕期撰欲上居正書讞者羅織其詞坐
余江以罪會稿於執禮執禮曰殺人媚人吾不為也
又特疏王錫爵之孝以刺居正三年陞戶部侍郎督
倉場以居正忌抗疏歸後起戶部左侍郎卒
劉誼字正卿臨洮衞人博學能文善書法由太學生
仕平陸令清慎勤敏發奸摘伏不避權貴尋以憂歸
服闋補費邑令賢聲益著平徭賦勸農桑置官庄設
義倉鑿惠井以親老乞歸
何永達字拙菴河州人幼穎敏博極羣書嘗從三原
馬理受業仕清豐縣丞幾五月即辭歸所著春秋井
鑑林泉偶得
李自發字伯生狄道人舉嘉靖三十四年鄉試任稷
山教諭典蜀省文衡甄錄多名士陞垣曲知縣平獄
訟均賦役設處磚料以固城垣雖勞怨弗恤竟以不
善事上官挂議歸
劉漸字進夫金縣人為陳留教諭性直才敏嚴考課
啟迪有方賙恤貧士會學廟傾圮請於當道捐俸修
之兩署縣篆吏畏民懷
鄒應龍號蘭谷蘭州人嘉靖三十五年進士為人剛
正敢為授行人選監察御史時嚴嵩竊權亂政言者
被傷應龍論劾世蕃謫戍南海嵩罷政世宗嘉其盡
忠言事陞通政參議大理少卿太常卿會大祀太監
馮寳預祀事應龍謂刑腐之人不可供祀事尋陞都
察院左副都御史巡撫雲南劾黔國公沐朝弼横肆
無狀安置南京未幾邊寇竊發劫掠遠近應龍興師
平之廷議奪官萬歷癸未復職卒賜祭葬
雍焯字闇中狄道人舉嘉靖十六年鄉試幼穎敏有
大志任武鄉諭勤考校奬德行賙貧乏擢交城令復
除河津令興利寬征捐俸新學建大禹廟葺子夏祠
邑俗婚禮重財亟力正之民歌曰高如山明如鏡清
如水平如秤擢御史條陳馬政世宗可其奏令刊行
清軍河南清影射祥符尹被藩王誣繫獄力白其冤
得復官劾嚴氏貴客巡按山東祀段知府之賢論梅
提學之奸忤權貴引疾歸所著有中州使餘集麓原
文集内臺奏稿刊周禮爾雅孝經書修城作義塜置
學田繕祠宇宦蹟鄉評皆稱為名御史云
段補字希仲蘭州人參議續子九歲能詩文性廉行
方識高才敏隆慶五年進士授直隸曲周知縣政績
茂著凡所厝注行以實心調河間陞南京戶部主事
監督糧儲出納惟明奸弊悉除丁母憂不飲酒不茹
葷者三年哀毁骨立尋以疾卒
王道成蘭州人博學有才萬歷二十九年進士授華
陽令平徭賦開水利政聲大著陞吏部郎不通一刺
自矢惟不愛錢三字足以自效
何奮武臨洮衞百戶才勇過人方弱冠即有為國效
忠之志萬歷中總兵劉綎闢新疆得紅水永泰等地
千餘里奮武之戰功居多擢授右軍都督僉事贈榮
禄大夫
韓謙蘭州人天啟二年進士微時以父歿於揚州萬
里扶櫬還葬其母性嚴正謙孝事奉養怡悅敬二叔
如其父初仕宿松令革魚蘆諸稅繼調溧陽除漕軍
折乾陋規平反死刑二十餘人陞戶部主事司餉寧
遠力除扣尅陋弊給發片刻弗遲將士感頌出知重
慶府釐剔不法一清征斂之弊百姓感頌
潘光祖字義繩狄道人天啟五年進士歴任吏戶二
部山西參議道性清介執法不撓巡按某托令曲庇
所知光祖不從巡按銜之會流賊入境光祖親冒石
矢督軍拒戰賊皆敗走巡按以招降之誤劾其縱賊
逮問光祖自以無罪恥對獄吏絶食而死晉民悲之
立祠祀之
皇清郝璧蘭州人順治初由太常博士擢給事中前後
章凡數十上有漕運鹽法河道諸議遷安徽按察副
使所著有蘭石集二十卷行世
岳鎮邦臨洮衛人幼竒偉當明末流寇充斥散家貲
招義勇大破逆回米剌印生擒左王三解赴總督軍
前順治十二年率族隨軍討平逆賊刁爾吉弟鎮鼇
死撫其遺孤一如己子康熙十四年靖逆侯張勇薦
拔撫標中軍以克臨洮全鞏昌奪回樂門行營陞洮
岷副將十八年轉紹興協鎮副將居鄉謙讓和睦宗
族教以忠孝遇無告者傾貲周濟
岳昇龍字見之鎮邦長子值吳逆變隨將軍王進寳
復臨洮城既下懇求主帥禁輯部卒還所掠人口時
遊擊許進忠潛通賊營受僞劄昇龍密訪得實擒斬
之歴陞遊擊參將扈從北征平定噶爾旦任四川提
督征建昌凉山諸番降十萬戶昇龍事母至孝友愛
昆弟封榮禄大夫
周化鳳狄道人康熙十四年以吳逆之變從奮威將
軍王進寳復天水收岳州進取辰龍關隨復偏橋興
隆等處奪沙子哨攻拔臘茄坡恢復新興普安逆賊
蕩平歴陞湖廣襄陽總兵官又調雲南永順總兵署
理提督印務化鳳在鎮整部伍肅軍實威德並著所
向有功軍民悅服
王潮海狄道人智勇絶倫康熙十四年吳逆變黃河
以東悉為賊有潮海先鋒破敵夜渡黃河克復臨洮
蘭州進勦寳鷄連雲棧生擒賊將三百餘名進取漢
中又進勦廣元縣朝天關蟠龍山梅嶺保寧等處凡
經數百戰大破逆賊歴陞四川重慶總兵調補貴州
威寧鎮率師征勦蠻賊生擒賊首王成龍王騰龍等
降其餘衆賊平陞貴州提督
張憲載狄道人由武生效力甘肅提督張勇標下千
總康熙十四年隨征吳逆時賊攻圍寧遠甚急憲載
奮力堵截保守城池隨寧夏提督趙良棟進勦四川
克復成都解永寧圍恢復寧越越巂等城直抵建昌
偽將胡國柱竄入雲南以功擢凉州參將陜西興安
總兵官
鞏昌府
漢廉褒隴西襄武人成哀間為右將軍在河西以恩信
結羌戎羌戎感之
秦嘉字士會渭城人博學宏才為郡上計掾有贈婦
徐淑詩三首傳世
姜維字伯約天水冀人仕郡上計掾州辟為從事建
興六年丞相諸葛亮軍祁山維詣亮辟為倉曹掾封
當陽亭侯時年二十七亮與蔣琬書曰姜伯約忠勤
時事思慮精密心存漢室凉州上士也後遷征西將
軍亮卒維還成都為輔漢將軍進封平襄侯十年與
大將軍費禕共錄尚書事是歲討定汶山平康夷與
魏夏侯霸等戰於洮西胡王治無戴等舉部落降維
自以練西方風俗兼負其才武欲誘諸羌胡以為羽
翼謂自隴以西可斷而有也每欲大舉費禕常裁制
之及禕卒維率數萬人出隴西斬首破敵多所降下
遷大將軍景耀六年維表聞鍾會治兵欲規進取宜
遣張翼廖化督軍分護陽安關口隂平橋頭後主信
宦官黃皓言寢其事後鍾會進兵維保劍閣拒之而
鄧艾自隂平入破諸葛瞻於緜竹後主降於艾勅令
維詣鍾會降會厚待維還其印節謂長史杜預曰以
伯約比中土名士公休太初不能勝也情好歡甚因
將維等詣成都維知會有異圖教會誅北來諸將已
殺會坑魏兵復蜀祚魏將士憤發殺會及維
魏趙昂字偉章天水冀人馬超攻冀城昂與尹奉戮力
攻超官統軍校尉功聞朝廷遷益州刺史
晉彭祈襄武人為州别駕歴西郡酒泉弘農略陽四郡
守累官封侯所至忠以衞上清以守己威以克敵恩
以惠下
宋垣護之字彦宗貆道人少倜儻氣幹強果元嘉初為
殿中將軍累遷鍾離太守隨王玄謨入河為前鋒進
據石濟及玄謨敗退魏軍悉牽玄謨水軍大艚連以
鐵鏁三重斷河絶護之歸路河水迅急護之中流而
下以長柯斧斷鏁魏人不能禁既還戌淮隂領濟北
太守義宣反護之率水軍大破之封益陽侯後拜青
冀二州刺史諡壯侯
齊焦度字文績南安氐人少有氣幹便弓馬孝武初魏
寇青州刺史顔師伯遣度領軍大捷師伯啟孝武稱
度氣力弓馬絶倫帝召見壯之沈攸之反度守郢城
於城樓上褰露形穢辱罵攸之事平封東昌縣子
垣崇祖字敬遠護之弟子也少有幹略歴北琅邪蘭
陵二郡太守及齊高帝踐祚徙為豫州刺史魏攻夀
春崇祖乃於城西北立堰塞肥水堰北起小城使數
千人守之曰寇攻小城吾破堰放水自然沉溺及魏
軍攻小城崇祖著白紗帽肩輿上城决堰水魏衆溺
死千數大衆退走齊高帝謂朝臣曰崇祖恒自擬韓
白今果其人也進為都督給鼓吹一部崇祖慮魏復
攻淮北啟徙下蔡戌於淮東魏果攻下蔡崇祖大破
之領驍騎將軍
垣榮祖字華先貆道人崇祖從父兄也榮祖善騎射
宋孝建中為後軍參軍後歸齊高帝除東海太守榮
祖善彈見翔鵠雲中曰當生取之乃彈其兩翅毛脫
墜地無傷養毛生後飛去預佐命功封將樂縣子拜
兖州刺史
陳趙知禮字齊旦天水隴西人涉獵文史善書翰為文
贍速占授軍書下筆便就初為陳武帝書記及武帝
征侯景上表於梁元帝及與王僧辨論軍事其文並
知禮所製及景平授中書侍郎陳受命每軍國大事
文帝輒問之拜散騎常侍再遷右將軍卒贈侍中諡
曰忠
魏李冲字思順隴西人沈雅有大量善交遊不妄戲雜
流輩重之高祖初遷中書令加散騎常侍尋轉南部
尚書進爵隴西公冲恩寵日盛遂為富室而謙以自
牧積而能散姻族鄉閭莫不分及虚已接物時以此
稱之河南太守來崇子護糾冲兄佐贓罪佐及冲等
悉坐幽繫會赦乃免至冲寵貴護為南部郎深慮為
冲所䧟而冲每慰撫之護後坐贓罪懼必不濟冲乃
具奏乞原恕之遂得不坐冲從甥隂始孫往來冲家
至如子姪有人求官因其納馬於冲始孫受而不言
馬主自陳始末冲大驚執始孫以奏始孫坐死其處
要自厲不念愛惡皆此類也冲竭忠奉上知無不盡
出入憂勤形於顔色舊臣戚輔無不服其明斷慎密
高祖深相仗信親敬彌甚尋遷侍中吏部尚書高祖
以冲女為夫人詔以冲領將作大匠營改正殿車駕
南伐加冲輔國大將軍統衆翼從至於洛陽霖雨不
霽冲反覆進諫高祖諭羣臣曰若不南鑾即當移都
於此高祖初謀南遷恐衆心戀舊外名南伐其實遷
也於是定都洛陽委冲以營搆之任兼右僕射留守
洛陽詔討漢中冲表諫止自鄴還京高祖欲南征冲
以為未可冲機敏有巧思北京明堂圓邱太廟洛都
新起堂寢皆資於冲勤志彊力旦理文簿兼臺匠制
几案盈積終不勞厭卒贈司空諡文穆
楊機字顯略天水冀人少有志節河南尹李平元暉
並召署功曹由是聲名更著於時皇子國官多非其
人詔選清直之士機見舉為京兆王愉國中尉當官
正色不避權勢明達政事斷獄以情凡訴訟者一經
其前後皆識其姓名并記事理世咸異之荆州蠻叛
拜尚書左丞討平之建義初拜平南將軍光禄大夫
除度支尚書方直之心久而彌厲奉公正已為時所
稱家貧無馬多乘小犢車時論許其清白
周趙貴字元貴天水南安人少穎悟有節概從賀拔岳
平關中遷大都督岳為侯莫陳悅所害將吏奔散貴
曰仁義豈有常行之則為君子違之則為小人乃詣
悅詐降悅信之因請收葬岳悅許之乃收岳屍奔平
凉周文帝以為大都督封南陽郡公又封楚國公
辛威隴西人少慷慨有志略初從賀拔岳征伐有功
假輔國將軍都督及太祖統岳之衆見威奇之引為
帳内封白土縣伯從魏孝武攻回洛城及擒竇泰復
弘農戰沙苑並先鋒䧟敵勇冠一時進爵為公出為
鄜州刺史遷河州保定初率兵討丹州叛兵平之又
討綏銀諸州並平之拜大司寇進位上柱國宿國公
威性持重有威嚴涖官數十年未嘗有過故得以身
名終兼其家門友義世以此稱之
趙昶字長舒天水南安人昶少聰敏以材力聞大統
九年周太祖遣昶使於氐酋李鼠仁諭以禍福鼠仁
感悟遂相率降復遣慰諭叛氐梁道顯皆即欵附以
功封章武縣伯除大都督行南秦州事昶自擢居將
帥之任傾心下士擒獲氐羌撫而使之皆為昶盡力
錄前後功進爵長道郡公
趙善字僧慶貴從祖兄少好學沈毅有遠量普泰初
以平關隴功拜驃騎將軍爾朱天光東拒齊師兵敗
見殺善請收葬其屍齊神武義而許之魏孝武時歴
尚書僕射進爵為公善性温恭有器局功則歸人過
則歸已時人稱其有公輔之量九年從戰邙山為敵
所獲卒於東魏諡曰敬
任果字靜鸞南安人果性勇决志在立功魏廢帝時
率所部來附周文嘉其遠至待以優禮授南安縣公
果因陳取蜀之策率兵征蜀及成都平周太祖以其
方隅望族早立忠節授驃騎將軍進爵安樂郡公
唐趙憬字退翁渭州隴西人志行峻潔寳應中天下薦
饑憬褐衣上疏請殺禮從儉士林歎美建中初擢水
部員外貞元中李泌薦之使回紇未還尚書左丞缺
帝以命之進中書侍郎同平章事與陸贄同輔政穆
贊等為裴延齡構擯憬救護申解得免憬精治道常以
國本在選賢節用薄賦歛寬刑罰又陳前世損益當
時之變獻審官六議一議相臣二議庶官三議京司
缺官四議考課五議遺滯六議藩府官屬帝皆然之
下詔褒答輔政五年卒諡貞憲憬性清約位臺宰而
第室童僕猶儒生家竟不營産
李晟字良器洮州臨潭人年十八從王忠嗣擊吐蕃
號萬人敵鳳翔節度使高昇召署列將擊疊州叛羌
於高當川又擊連狂羌於罕山破之遷左羽林大將
軍廣德初擊党項有功授特進試太常卿建中二年
魏博田悅反晟為神策先鋒斬楊朝光乘冰度洺水
破悅又戰洹水悅大敗加檢校左散騎常侍帝出奉
天召晟詔迎拜神策行營節度使朔方帥李懷光遷
延有異志隂通朱泚晟慮為所并適有詔使到晟軍
乃令曰有詔徙屯即結陣趨東渭橋詔進晟尚書左
僕射同中書門下平章事時晟家皆為賊質有言者
晟泣曰陛下安在而欲恤家乎泚使人欵壁門曰公
等家無恙晟怒叱斬之晟能與下同甘苦以忠義感
發士心終無攜怨大破賊衆乘勝入光泰門再戰賊
奔潰餘黨悉降晟引軍屯含元外廷令軍中曰五日
内不得通家問坊人之遠者宿昔乃知王師之入也
露布至梁曰臣已肅清宫禁祗謁寢園鍾簴不移廟
貎如故德宗覽之感泣曰天生李晟以為社稷非為
朕也拜晟司徒兼中書令帝紀其功自文於碑封西
平郡王薨贈太師諡曰忠武有十五子知名者愿憲
愬聽
李愿少謙謹元和初領夏綏銀宥節度使政簡而嚴
境内肅然後為左僕射節度鳳翔
李憲性仁孝長喜儒以禮法自矜累遷絳州刺史以
治行稱太和初遷嶺南節度使所歴皆以吏能顯政
績暴著善治律令性明恕詳正大獄全活無辜者甚
衆
李愬字元直有籌略善騎射補衞尉少卿出為坊晉
二州刺史以治異等進詹事憲宗討吳元濟愬求自
試遂檢校左散騎常侍為隋唐鄧節度使推誠待士
賊來降者輒聽其便給粟帛遣還衆願為愬死居半
歲知士可用乃請濟師益河中兵二千吳秀琳降以
其衆攻吳房賊以精騎尾擊愬下馬據胡牀令軍中
曰退者斬衆决死戰射殺其將賊乃走李祐賊健將也
設計擒之待之厚令佩刀出入帳下署六院兵馬使
祐捧檄嗚咽始定襲蔡之謀元和十一年十月己夘
夜師起祐為前鋒愬率中軍吏請所向愬曰入蔡州
取吳元濟士失色監軍使者泣曰果落祐計天大雨
雪行七十里夜半至城旁皆鵝鶩池愬令擊之以亂
軍聲祐坎墉先登衆從之殺門者發關留持柝傳夜
自如愬入駐元濟外宅元濟聞號令常侍傳語始驚
曰何常侍至此擒吳元濟檻送京師不戮一人衆皆
輸降以功進檢校尚書左僕射封凉國公卒贈太尉
諡曰武
李聽字正思為神策行營兵馬使討王承宗斬賊驍
將憲宗壯之遷蔚州刺史召為羽林將軍帝討李師
道出刺楚州聽日整勒士皆奮即掩賊不虞攻朐山
降之以功授夏綏銀宥節度使統兵北討授檢校兵
部尚書充河東節度使封凉國公卒贈司徒
王佖洮州人李晟之甥武敢嫺騎射晟在師佖無不
從攻朱泚於光泰門賊方銳佖與李演鏖戰蹀血賊
數北諸軍乘之遂大振以功為神策將擊吐蕃有功
李益字君虞隴西成紀人長於詩名與宗人賀相埒
每篇成樂工爭求之被聲歌供奉天子至征人早行
等篇天下皆施之圖繪劉濟辟置幕府進為營田副
使憲宗召為秘書少監集賢殿學士太和初以禮部
尚書致仕
李賀字長吉隴西人七歲能辭章韓愈皇甫湜過其
家使賀賦詩援筆立就自目曰高軒過由是有名為
人纖細通眉長指爪能疾書每旦出騎馬從小奚奴
背古錦囊遇所得書投囊中及暮歸足成之母使婢
探囊中見所書多即怒曰是兒須嘔出心乃己耳以
父名晉肅不肯舉進士韓愈為作諱辨然卒亦不就
舉辭尚奇詭所得皆驚邁絶去翰墨畦逕當時無能
效者樂府數十篇雲韶諸工皆合之管絃為協律郎
卒年二十七
尹思貞字季弱天水冀人明春秋擢高第常受學於
國子博士王道珪稱之曰吾門人多矣尹子不可測
也以親喪哀毁除喪不仕左右史張說尹元凱薦為
國子大成每釋奠講辨聽者皆得所未聞
尹愔思貞子博學通經尤精老子明皇召對甚喜厚
禮之拜諫議大夫集賢學士兼修國史固辭不起詔
以道士服視事乃就職專領集賢館圖書開元末贈
左散騎常侍
李翺字習之隴西人授校書郎元和初為國子博士
史館修撰常條興復太平大略再遷考功員外郎禮
部郎中翺性峭鯁議論無所屈常面斥宰相李逢吉
過失逢吉詭不校翺移病有司白免官逢吉更表為
廬州刺史時州旱民無食權豪賤市田屋牟厚利而
窶戶仍輸賦翺下令使以田占租無得隱收豪室稅
萬二千緡貧弱以安入為諫議大夫出為湖南觀察
使卒翺始從韓愈為文章辭致渾厚見推當時故亦
諡曰文
李中敏字藏之系出隴西元和中擢進士性剛峭辟
觀察判官入拜侍御史太和六年大旱中敏上言宋
申錫之冤不伸宜斬鄭注以快忠臣之魂則天且雨
不省以病歸召諫議大夫遷給事中仇士良以開府
階蔭其子中敏曰謁者監安得有兒士良慚恚由是
復棄官去開成末為杭婺二州刺史
李讓夷字達心隴西人擢進士第累進諫議大夫開
成初進起居舍人武宗初李德裕復入三遷至尚書
右丞讓夷廉介不妄交位雖顯劇以儉約自將為世
咨美
李蔚字茂休隴西人舉進士拜監察御史累擢尚書
右丞拜京兆尹出為宣武節度使徙淮南代還民詣
闕請留詔許一歲乾符末以吏部尚書同中書門下
平章事罷為東都留守
宋王德字子華通遠軍熟羊砦人以武勇應募隸於熙
帥姚古會金人入侵遣德諜之斬一將而還古曰能
復往乎德從十六騎徑入隆德府治執偽守姚太師
左右驚擾德手刃數十百人衆愕眙莫敢前古械姚
獻於朝欽宗問狀姚曰臣就縛時止見一夜义耳時
遂呼德為王夜义平濟南寇李昱池陽寇張遇叛將
張昱圍和州德接戰斬昱俘其兵騎數萬劉光世謀
討苗劉德至浦城斬苗瑀擒馬柔古送行在紹興元
年平秀州水賊邵青餘黨復索戰諜言將用火牛德
笑曰是古法可一不可再令諸軍持滿陣始交萬矢
齊發牛皆返奔賊衆殱焉遷同州觀察使明年金兵
破滁州德越江襲奪之追擒甚衆改環慶副總管金
兵自合肥入侵德與夾河而軍兀术以鐵騎十餘萬
陳於前德渡橋大呼令萬兵持長斧如牆而進敵大
敗復追擊之劉錡曰昔聞公威略如神今果見之召
拜清遠軍節度使諸軍都統制卒贈少傅
元高斌安定人以明經舉授鳳陽路四川廉訪司僉事
以廉能稱
汪世顯字仲明鞏昌鹽川人皇子南征諸蠻與宋將
潛兵相為犄角世顯以輕騎馳之殺其將乘勝定資
州入成都中統三年論功追封隴右王諡義武
汪德臣字舜輔世顯子年十四侍太子獵矢無虚發
襲爵鞏昌等四路都總帥入覲憲宗所陳率嘉納命
城沔州德臣繕治室廬部署官屬數日而集進攻嘉
定克之又破宋軍於隆慶詔城益昌德臣入見乞免
益昌賦稅及徭役從之蜀人憚其威名諸郡莫敢出
鬭甲寅夏獲宋提轄令持檄諭告守將南清以城降
所俘城中民悉歸之東南戌卒數百有去志德臣知
之給劵縱去皆泣謝未幾帝幸益昌錫金帶俾立石
紀功中統三年追封隴西公諡忠烈
汪良臣世顯子年十六從兄德臣出征取四川世祖
即位阿勒達爾琿塔哈逆命劫六盤府庫西陲騷動
詔良臣討之賊大潰獲都海殺之西鄙輯寧捷聞賜
金虎符中統三年浩里叛復討平之轉鞏昌路都總
帥平四川良臣禁俘掠發粟賑饑民大悅捷聞授中
書左丞四川行省平章事良臣陳治蜀十五事皆納
之追封梁國公諡忠惠
汪惟正字公理德臣子幼穎悟藏書二萬卷喜從文
士議論古今得失尤喜談兵襲父爵守青居山呼圖
叛擒殺之十四年藩王圖嚕叛於六盤惟正攻平凉
麾兵逐之三踰山圖嚕就擒入朝授金吾衞上將軍
命惟正分省於蜀留意拊循人便安之卒諡貞肅
李呼喇濟隴西人從征西川以功為管軍總領取合
江大獲山守臣楊大淵納欵已而逃歸憲宗怒將屠
其城呼喇濟乃單騎至城下大呼入城曰皇帝使我
來撫汝軍民執大淵手謂曰上方宣諭賜賞不待而
來何也大淵曰誠不知國禮非敢有異謀也遂與偕
來一軍皆喜呼喇濟入奏憲宗問之對曰城門不閉
無他心也一聞臣言即從臣出憲宗悅賜葡萄酒二
十年改四川南道宣慰使時蠻僚叛服不常往往劫
掠邊民呼喇濟遣諭諸蠻豪長率衆來降二十三年
入覲以老病乞歸田里許之二十七年拜資善大夫
授陜西行省尚書左丞元貞二年入覲授資德大夫
陜西行省中書右丞卒諡襄敏
明曹銘會寧人洪武中進士任兵科給事中才名顯著
聲振一時歴官都察院左僉都御史
王慤寧遠人少有氣節倜儻敢言性至孝洪武初舉
賢良方正授御史凡有利弊必以上聞數忤權貴不
避艱險有鐵面之風
趙克欽寧遠人以孝友聞置義田贍宗族社田以養
士賑恤貧乏洪武間舉賢良方正為御史風節凛然
京師豪猾歛手貴遊相戒勿犯及居家復為邑人開
水利當時賴之
王敬隴西人監生永樂間知太湖縣性毅直有膽略
豪強歛跡吏民德之
韓縉字子雲隴西人舉鄉試第一永樂四年進士任
吏科給事中敷陳時政不畏權奸尋轉南京戶部郎
中歴事三朝才名懋著學者稱為關西韓夫子
楊仕敏字克勤隴西人舉永樂十四年鄉試任監察
御史在臺十有三載考最正統間改江南太平知府
振學校廣儲蓄修城池舉廢墜郡大治遷河南按察
副使太平民懇留具奏加三品俸仍管府事景泰初
遷山西布政右參政五載引疾歸行李蕭然足跡不
至公門隴人服其德化上遣行人李誠召問仍以疾
辭命布政司歲給米以優禮年八十六卒
張勵字克勤安定人舉永樂十五年鄉試仕戶曹主
事員外郎中督儲袪弊有聲淮隂以建白中奄䜿忌
下詔獄讀書宴如也後得釋遂歸一日僕縛盗數人
勵手解盗縛飯之誡令改行縱使去人以為有陳太
丘之風居官以廉稱勤儉立家子姓不許衣文繡
姬序通西和人正統辛酉以監生入朝賀是夜帝夢
異人奏曰衣紅者忠臣也次日令察之獨序通衣紅
褐襖帝心異之即除為山西汾州知州有善政
趙榮字孟仁通渭人以能書授中書舍人正統十四
年十月也先擁上皇犯京師邀大臣出迎衆相顧不
敢行榮慨然自請即擢大理少卿偕右通政王復出
城朝見也先以非大臣遣還景泰元年七月擢工部
右侍郎偕楊善等奉迎上皇歸進左侍郎後英宗復
辟天順元年擢工部尚書曹欽反榮策馬大呼於市
號召壯士從者數百人卒擒逆賊上目之為忠臣七
年以疾罷成化十一年卒遣官諭祭錄其子珙錦衣
指揮
張勛字鼎彛會寧人正統初登進士授工部主事監
儲兩淮復除南禮部遷知青州府在府持正以良吏
稱復調知武昌府武昌繁劇治理有方給餉濟饑刑
清弊絶遷山西布政右參政
宋琮字朝用隴西人成化二十三年進士歴吏科都
給事中琮知無不言有冒太后兄者琮上疏辨其詐
罪之山西御史某以貪酷聞屢遣官問皆不伏命琮
治之立伏道路稱搏虎手遷太僕卿直氣愈勵剛正
不阿所至有聲
王瓚字宗器通渭人成化十七年進士授工部主事
轉員外弘治末同中使李瑾勘水災上疏略曰侍郎
楊禮股肱之臣指揮劉剛爪牙之臣瑾召之如奴僕
而二人望風奔命國體所關非小宜付瑾於法不報
瑾執奏誣瓚下獄尋赦出推郎中奉勅督修興王府
立法均役人皆悅服陞懷慶知府其政以許衡為法
復除開封剛明仁恕民歌之曰包公後王開府嚴如
父慈如母不可犯良可慕
范鏞字鳴遠鞏昌衞人弘治六年進士授御史鯁直
敢言不避權奸因忤旨下獄旋得釋補浙江僉事蕭
山令鄒魯讐其邑紳何舜賓陷之死鏞廉得其情以
魯抵何死進副使備兵建昌中宦聞鏞風采不敢横
以開鑛厲民奏罷之歴擢操江都御史稽覈行伍罷
横門占役劾罷懷寧侯巡撫雲南剗奸摘弊平賦均
徭滇人戴之劉瑾用事兵部尚書王瓊與鏞左瓊中
之左遷參議卒於官
吳養廉字廷用通渭人文學俱優任唐縣知縣有善
政致仕歸設教於西山院二十餘年人稱西山先生
王璠字廷瑞寧遠人成化二十年進士授戶部主事
監督臨清倉力清中官剥尅之弊總理遼東糧儲閱
實得羡米千萬儹運漕河值藩封之國河道壅塞璠
晝夜巡視漕艘如期竣事晉山西參議分守冀北道
以臺評罷歸
何溥隴西人監生歴官至府通判清慎平易處鄉足
跡不至公門鄉人敬服
劉憲鞏昌衞監生成化間知奉化縣政平刑簡民皆
悅服
楊銘隴西人舉人歴官永寧府同知清慎愛民致仕
家居三十餘年屏跡公門手不釋卷九十餘卒
劉鉞字廷威隴西人正德中以鄉舉授遵化知縣素
履清苦政多簡易蝗不為災質朴篤實有古人風
高登字東山靖遠人任山西屯留主簿多惠政人不
敢干以私遭母憂歸邑人泣送有士懷清慎民慕豈
弟之頌繼任四川大竹舊賦納松潘登建議詳憲允
貯綿州郡邑皆被節省以父耋歸養值歲饑出資周
濟隣里戚黨咸受其惠
高冠靖遠人父登冠初知浮山縣潔已愛民因詿誤
降判解州議築城垣民蒙其利署夏縣值大荒條議
賑粥事宜民頼全活又立慈幼局收撫棄嬰後因事
左遷遂家居著述
張錦字尚絅岷州人成化五年進士任刑部司官鞫
讞明允審錄山東平反甚衆會他司失官金屬錦按
之屢鞫不承遣人紿其家得金示之遂伏罪畿輔災
以錦往賑平糴勸貸分遣良吏饘給之所活不可勝
計方山慶成二王府有大獄奉命往治還遷大理右
丞再奉命治岷襄二府獄情罪皆協尋轉左丞擢副
都御史巡撫宣府直枉除弊兵民畏服劾罷中官武
將不職者卒賜祭葬長沙李東陽誌其墓
王鐸字大振岷州人成化二十三年進士為人敦古
尚行事親以孝聞初任知永平縣再任知眉州旋陞
馬湖同知知府所至賢聲籍籍繼擢西蜀參議道功
業恢廓於龍安一郡多所創建區畫悉得其宜致仕
歸清風亮節益重於鄉里
張潛字用昭岷州人錦之子弘治九年進士少應舉
與慶陽李獻吉洵陽張光世齊名潛歴任戶禮二部
遷知廣平府時畿輔多盗潛善為防禦得以無事暇
則按屬拊循廣施惠政民益安輯尋擢山東參議道
鄒昊字宗大鞏昌人弘治十二年進士以御史謫真
定推官教吏士習武民有劫盗悉擒之陞按察僉事
蜀盗藍鄢反昊簡驍勇千人分隊立長以待賊來逼
城昊夜出擊賊營亂悉兵乘之斬首四千級乘勝直
前賊方陣左而伏兵於右為應昊以正兵當左而身
與百騎直搗伏伏驚潰左陣亦潰捕斬萬人遷副使
治兵川東賊衆圍中江昊以五千騎與總督彭澤合
擊大破之殺賊魁廖麻子進右僉都御史撫蜀賊餘
黨竄東鄉山昊請于澤以步兵三萬據出入要道賊
果請降卭𤏡人普法惡倡衆立寨僭號攻劫昊率兵
捕之周視其寨遣兵據泉口兩日賊衆渴敗走擒普
法惡誅之遷右副都御史廕一子錦衣百戶
暢華字子實隴西人六歲即知學正德十二年進士
知無錫縣縣繁劇華宰之有餘力嘉靖初擢刑部主
事讞獄畿内平反明允進員外郎遷山西按察僉事
值岢嵐寇發華率兵殄其渠魁脅從盡釋之分巡河
東輯盗安民散白蓮之黨致仕歸
劉晟字孔昭安定人成化二年進士授戶部主事度
支明斷剗盡積弊董儲臨清中官侵漁晟動裁以法
督運河漕值旱水涸舟阻晟疏列穵運法隨路貯水
遞運之漕期不滯人咸德之
曹廉安定人弘治六年進士授大理寺評事恤刑河
南申理冤滯全活甚衆遷黃州知府恪慎盡職居家
端嚴子孫恪守
王廷瑶字爾玉安定人父鑑寧國通判廷瑶正德九
年進士授戶部主事監京儲商稅以廉稱監湖湘兌
運以時進繼遷員外郎度支嚴明
張濟安定人舉弘治十一年鄉試由襄城教諭擢保
寧府推官清雅端方足範後學
王溥會寧人任成都知縣性澹泊僕從三二人在縣
理繁劇平刑獄安靜明决百姓以青天呼之居家敦
孝友世傳清白
王弼會寧人山東嶧縣主簿負氣節正德七年署縣
事忽流賊千餘騎來攻城躬率丁壯力戰擒斬賊遁
去城頼保全陞益都丞民為立去思碑
王朝用字行甫隴西人正德十六年進士授懷寧知
縣時值盗賊蜂起又當逆濠兵燹之餘䘏民袪弊敏
而惠士民懷之擢御史勅按鹺兩淮朝用請復舊額
商稱便而課亦通巡按山西議平太行巨盗讞獄摘
奸卓有風裁未幾以毁謫和州判
於敖字叠州岷州人正德十六年進士授戶部郎出
知山西大同府陞霸州道山西參政擢湖廣按察使
尋任右布政使陞副都御史巡撫遼東致仕為人孝
友實踐藴藉淵深歴仕中外聲施奕奕在冀南時創
立外城及四方堡寨賊不敢犯民永賴之乞休後杜
門謝客時復周恤宗族鄉黨州人咸推重焉
路瑛靖遠人鎮守寧夏總兵屢建大功朔方肅靜正
德十六年聞本衞年荒運糧賑濟全活甚衆及致仕
歸適祖厲河水泛漲勢將及城瑛捐貲疏通北入黃
河通邑建祠立碑以報功
王民牧安定人少登科究精經義文歸正體學者多
師之任順德叙州二府判雅持冰操行李惟圖書而
已自蜀歸號林下散人鄉閭稱其正直
王欽字敬之安定人清修苦節事繼母至孝年已強
仕母猶箠楚之敬受弗避仕為萬泉令鋤強抑惡有
聲三晉邑人紀其嘉績畫十二圖將内召以疾告歸
貧無食鬻衣履以供竟飢餓死邑令伐石表其墓曰
廉吏王敬之之墓
楊瑞安定人舉正德五年鄉試知易州官至南京後
府經歴平生清操一無所苟
劉應熊字得陽隴西人嘉靖二十年進士任嵩縣知
縣邑人中舍王臣嚴嵩客也横里中應熊廉得其殺
人事立置於法監司某亦嵩客也承嵩旨陷之直指
許某得情立為昭雪以卓異薦於朝授監察御史時
西苑修醮命廷臣皆道服應熊獨朝服上心銜之出
按河東久之以星變罷諸臺諫應熊時巡歴澤潞夕
聞報朝即治裝歸歸而課耕蓮峯之陽不與外事一
日無疾卒
張嘉孚字以貞安定人嘉靖二十六年進士知長治
縣身衣浣濯革舊規樣紬百七十疋折強宗之横而
給禄以期宗人畏服庭無黠吏里無追胥獄無滯繫
又興學造士養老恤孤五年薦擢河南府同知一時
上下咸敬憚之憂歸復除重慶攝篆治理人嚴憚之
如河南時以憂歸起補鄖陽知府檢府藏有羡金萬
餘失籍久即具以聞備兵餉遷建昌道飭兵振旅養
士恤民旌旗壁壘赫然改觀
种勛字世賞其先順天通州人父霄襲指揮同知成
化末羌入寇與戰於黑山堡死之勛襲職正德初守
備西固屢立戰功進參將守肅州嘉靖初以副總兵
鎮凉州尋充總兵官佩征西將軍印鎮寧夏嘗自誓
期靖邊塵賀蘭不復有烽燧之警
雷龍字雲從鞏昌衞指揮使技勇過人為寧夏總兵
中軍敵至沙湃龍以精兵二千張兩翼衝擊之斬首
四千餘級陞莊浪參將在河西累立戰功晉凉州副
總兵明年掛征西將軍印鎮寧夏首功最多晉都督
同知復佩平羌將軍印出鎮甘肅邊用戢寧以疾卒
龍由衞使至大將大小百餘戰斬獲萬計未嘗一衂
閻震其先江都人以功授鞏昌衞指揮僉事震襲職
勇而善謀提兵分戍酒泉撫軍士習戰守蟒墩遇虜
奮勇當先斬獲甚衆會日夕矢竭力戰死之將士悉
流涕朝廷賜祭廕子瓛指揮使衞人列於忠烈祠瓛
亦能修軍政事祖母以孝稱
張力字德夫漳縣人嘉靖庚子貢於鄉事繼母以孝
聞族中後無人者葬之年老失養者養之居鄉恂恂
雅飭信義自守博學好古每論性學直入藴奥遇後
生小子輒講解誨諭之及仕夀陽知縣廉節自矢撫
民如子盡置奸吏豪横於法公論稱快歸裝惟書數
卷而已夀陽尸祝不忘
曹文輝安定人由郡博為縣令雖三見黜清操愈厲
上官有希覬者或諷之不顧也居鄉孑孑孤行一意
人呼之曰鐵曹其時權奸秉國賄賂公行文輝獨耿
介不悔性同薑桂
劉學禮安定人幼標清譽長擅文名為金華教授以
母老致仕家居四十年城市不入夀百歲而終
栗在庭會寧人隆慶二年進士初授中書歴官吏戶
二科給事中擢河南右布政使德粹學優居官清慎
所撰有詩文縣志等書
張國綱字與立安定人舉萬歷二十八年鄉試知順
義縣以卓異擢南陽推官攝南陽縣妖寇徐鴻儒亂
山左勢逼中州國綱㧖關阻之寇不敢窺唐端王好
長生術殘孕婦國綱發於兩臺王請罪乃已以終養
歸集元明名儒語錄為續性理十五卷纂明代名臣
奏疏二十卷
張存會寧人任閬中教諭朴直禔身勤敏訓士居鄉
婚喪一凖古禮士民化之絶不干謁有司
楊恩隴西人字用卿萬歷二十三年進士授戶部主
事博學以能文稱有足疾閉戶著述絶不及戶外事
天啟元年修郡志凡關隘民用鑒戒文獻獨有裁酌
時稱信志
閻化淳隴西人泰昌間恩貢仕吳橋令時兵躪山左
畿輔震動化淳多所防禦城賴以全河決運窩運道
為阻化淳捐貲築隄河患遂息獲其澱淤為良田數
十頃居家盡孝母夀百有十二歲人以為孝感云
何士瑋隴西人萬歷舉人授灤州知州陞四川保寧
同知平水寇知貴陽府卓有風裁陞貴州按察司分
巡畢烏永赤道諸苗叛命士瑋討平之四川宣撫奢
寅貴州宣慰安堯臣妻奢社輝爭地仇殺士瑋往勘
入其阻反覆開諭兩酋帖然因直言魏黨中讒歸連
徵不起
杜和春字還朴隴西人萬歷五年進士性朴直知魯
山淶水樂亭三縣所至有聲擢刑部主事以孤梗失
權貴意謫山西藩幕轉衛輝同知宗室有辱縣令者
和春緝而寘之法再為刑部主事多所平反持議獨
立不合諸僚意即致仕歸閉門謝客與京兆馮從吾
相友善柬牘往來質疑辨義所著有中庸秘旨
皇清王雄字玉山寧遠人順治五年河西回變征勦有
功授遊擊領兵征川當陣生擒郝搖旗恢復武隆等
八州縣議敘擢湖廣鎮筸副將陞西寧總兵官
孟家棟隴西人順治初授萊州通判始入境憩於新
興鎮有賊數百騎直逼旅次居民各散家棟獨端坐
從容語賊曰我若公祖官當撫汝若果改圖吾為汝
謀不至汝失所賊皆下馬羅拜去及抵任賊果率衆
來歸家棟為白於憲司安插得所自是境無盜嗣因
軍書旁午上司委棟調劑緩急民不至困軍需不乏
尋晉開封府同知值兵燹後招徠撫字民始有生聚
之樂會河決金龍棟寢食河干與役者同勞苦河工
始成陞知河間府汰猾吏革驛弊調和兵民修葺學
校去官之日士民泣送年八十六終
王進寳字顯吾靖遠人英姿魁梧精騎射順治初年
從總督孟喬芳討叛回立功授守備李定國竊據滇
黔進寳隨提督張勇進勦師次萬谿懸崖千仞攀援
而上直搗其穴賊衆奔潰長驅直入薦授標營遊擊
值西夷狂逞隨提督張勇率師敗之以功授洪水營
參將既而海虜輸欵乞住牧大草灘地進寳力持不
可並議城單于故址遂改名永固以進寳為副將駐
之番人畏威無敢飲馬城窟者晉西寧總兵會逆藩
吳三桂反王輔臣亦叛蘭州已陷即統兵直抵黃河
夜以皮囊冒險暗渡賊兵更番迎敵屢戰屢勝遂拔
安定復金縣乘雪夜破臨洮復蘭州南安天水相繼
投誠功上陞陜西提督鎮秦州南扼川逆北復通渭
靜寧平凉隴右既平晉奮威將軍適賊犯寳鷄即率
師前進命子用予潛襲利橋遂取鳳縣直抵武關又
遣用予潛出關後夜半破關直趨漢中奪朝天關拔
廣元昭化奪浮橋直抵保寧命用予斬門而入逆帥
王屏藩自縊偽將軍吳之茂降遣偏裨分道而出全
蜀底定遣内大臣
賜彤弓駿馬授長子用予為四川松潘總兵尋改固原既
而川賊復叛進寳移鎮巴蜀力疾馳赴保寧勦撫兼
施賊黨悉平入
覲
恩寵有加卒
贈太子太保諡忠勇
王用予字公安靖遠人奮威將軍王進寳長子從父
征蜀驍勇先登所過披靡累立大功歴任松潘固原
太原凉州四鎮總兵以終養致仕
黃虞再伏羌人任江西奉新令吏骫民疲積逋甚多
册籍混淆前令坐累者數人虞再涖任密訪得積胥
廖某俾鍵戶造籍以報曰成則賞否則抵死胥惴惴
奉法逾旬呈籍完欠井然前令皆釋積逋盡清由是
稱神明秩滿士民構祠以祀後𣙜關滸墅蠲除苛征
視學江西兼督驛傳事務時值滇逆之變虞再獨鎮
靜自如密畫戰守計當事倚重以父憂歸
潘育龍字飛天靖遠人效力於陜督標下隨中軍副
將張自臣勦竹山房縣賊斬獲獨多攻白岩塞功尤
最勦茅麓山餘寇奮勇拔寨賊平後吳逆亂臨鞏秦
蘭俱陷於三水淳化殺賊尅復涇州撲滅賊首周養
民等歴陞參將時寧夏道阻育龍奉差偵探率數十
人由紅河川等處與賊連戰七晝夜卒達寧夏歸至
省報命從撫遠大將軍圖海討王輔臣屢戰皆捷恢
復平凉一帶斬偽遊擊李景才等降偽總兵王緒武
復興安三秦既定進勦川東復大竹渠縣等處蜀疆
底定乘勢進取雲南定曲靖奉
旨駐劄成都授肅州副將陞肅州總兵前後在肅八年出
師勝敵者凡五捐俸修築邊牆番夷不擾捐貲修復
嘉㟷關城樓夷人畏服三十五年同振武將軍孫思
克征噶爾旦戰於昭磨多忽飛礟中右頤貫耳後仍
奮勇力戰賊大敗凱旋調天津總兵戢士伍嚴緝捕
勤訓練盗息民安屢奉
褒奬罷錫鎮津六年陞固原提督晉鎮綏將軍仍管陜西
提督事務在任十八年卒
贈太子少保諡襄勇
王萬祥會寕人少英武雄偉慷慨有奇氣從戎隸奮
威將軍王進寳麾下每遇敵奮勇先入恢復臨鞏平
凉諸郡進取漢中攻取武關陞興化總兵後移臺灣
晉福建提督御將束兵愛民重士在任一十七載閩
人建立生祠
楊慶隴西人五六歲見字即辨形審音父奇之課之
書即能了大義稍長刻志攻研凡立身行己一以禮
義為宗其學由窮理而慎獨坐立舉止皆中規矩中
年著書屏去科舉之業凡制度典章下至名物莫不
探索原委縱游齊魯燕晉間得閱故家圖書歸而闔
門俯讀仰思有得則書著大成通志外有佐同錄等
書共一百七十二卷
甘肅通志卷三十四
