河南通志卷六十五
文苑
談豫省文章之盛者曰梁園風雅曰鄴下詞章謹按
梁孝王時鄒枚莊馬皆齊楚吳蜀之士建安諸子應
阮而外豈豫産哉顧風會漸開菁華日露漢魏以來
詞人學士摛藻揚芬肩駢踵接兩河之間實衆材之
藪也我
朝文運光昌藝林輩出河岳鍾靈操觚染翰之彦方且
雝喈其聲以鳴
國家之盛梁園鄴下更未足比數矣志文苑
開封府
漢邊韶字孝先浚儀人以文學知名教授數百人韶
口辯嘗晝日假卧弟子私嘲之曰邊孝先腹便便
懶讀書但欲眠韶潛聞之應時對曰邊為姓孝為
字腹便便五經笥但欲眠思經事寐與周公通夢
靜與孔子同意師而可嘲出何典記嘲者大慙韶
之才捷皆此𩔖也桓帝時徵拜大中大夫著作東
觀累遷尚書令所著詩頌碑銘書策凡十五篇
張升字彦真尉氏人少好學博覽桓帝時仕郡為
綱紀以能出守外黃令遇黨錮去官後見誅所著
有賦誄頌碑書凡六十篇
蔡邕字伯喈陳留圉人父稜有清白行諡貞定邕
性篤孝與叔父從弟同居三世不分財少博學師
事太傅胡廣好詞章數術天文妙操音律靈帝時
辟司徒府遷議郎嘗正定六經文字自書冊於碑
使工鐫刻立於太學門外觀摹者車乘日千餘兩
時因災變上封事其言皆裁抑寵倖曹節等側目
恨之坐以他事下獄當棄市有詔減死與家属髠
鉗徙朔方邕前在東觀與盧植等撰補後漢記未
及成因上書自陳其所著十意帝嘉其才高會大
赦乃宥還本郡後復避禍遠跡吳中積十二年董
卓專政強辟之累遷侍中拜左中郎將封高陽鄉
侯卓誅邕在王允坐言之而嘆允怒收付廷尉遂
死於獄縉紳諸儒莫不流涕所著詩賦碑誄銘讃
連珠箴弔論議獨斷勸學釋誨敘樂大訓篆勢祝
文章表書記凡百四篇傳世
邊讓字文禮浚儀人少辯博能屬文作章華賦辭
麗而終之以正亦如相如之諷焉議郎蔡邕薦於
大將軍何進謂讓可大用屢遷九江太守初平中
去官還家恃才氣不屈曹操多輕侮之言卒被&KR0675;
文多遺失
三國阮瑀字元瑜尉氏人少受學於蔡邕建安中都
護曹洪欲使掌書記瑀終不屈後仕魏為司空軍
謀祭酒管記室凡軍國書檄多瑀所作徙為倉曹
掾卒
路粹字文蔚陳留人建安中以高才擢拜尚書郎
軍謀祭酒與陳琳阮瑀等典記室終秘書令
晉潘岳字安仁中牟人總角辯慧摛詞清藻鄉邑號
為竒童弱冠辟司空太尉府舉秀才武帝躬耕耤
田岳作賦以美之自是才名冠世為衆所忌棲遲
十年始拜河陽令轉懷令累官散騎常侍遷給事
黃門侍郎嘗作西征閒居等賦以寄情焉後為孫
秀所誣與石崇等俱被害有文集十卷傳世
潘尼字正叔中牟人岳從子少有清才與岳齊名
性靜退不與物競唯以勤學著述為事太康中舉
秀才為太常博士元康初拜太子舍人上釋奠頌
後轉著作郎及趙王倫簒位孫秀專政遂托疾歸
故岳與石崇等罹禍尼不與焉聞齊王冏起義兵
乃赴許昌冏引為參軍與謀時務惠帝反正封安
昌公官至太常卿著文集十卷
庾闡字仲初鄢陵人九歲能属文性至孝蘇峻之
難奔郗鑒為司空參軍轉散騎侍郎領大著作出
補零陵太守過湘為文以弔賈誼徵拜給事中復
領著作吳國内史虞潭為泰伯廟立碑闡為製文
又作揚都賦為世所重卒諡曰貞所著詩賦頌十
卷行世子肅之亦有文藻官至湘東太守
袁宏字彦伯陽夏人有逸才曾為詠史詩在舫中
誦之會謝尚鎮牛渚乘月率左右微服泛江駐聽
久之遣人問焉即迎升舟與之談申旦不寐遂引
為參軍官終東陽太守所撰有後漢紀三十卷竹
林名士傳三卷傳於世
南北朝庾仲容字子仲鄢陵人少有盛名及長杜絶
人事專精篤學晝夜手不釋卷仕梁為安西法曹
行參軍轉太子舍人遷安成王主簿與劉孝標並
以彊學為王所禮久之除安成王中記室當出随
府皇太子以舊恩降餞賜詩時輩榮之終尚書左
丞手抄諸子書三十卷衆家地理書二十卷列女
傳三卷文集二十卷並行世
袁峻字孝高陽夏人家貧好學每假書自錄日課
五十紙嘗擬揚雄官箴奏之梁武帝嘉歎焉除員
外散騎侍郎
隋王貞字孝逸陳留人七歲好學善毛詩禮記左氏
傳周易諸史百家無不畢覽善屬文不治産業每
以誦讀為娛開皇間舉秀才授縣尉非其好也謝
病歸煬帝時齊王暕鎮江都聞其名以書招至王
以客禮待之索其文集貞上三十三卷為唘陳謝
賜良馬四匹復上江都賦賜錢十萬貫良馬二匹
未幾以疾還卒於家
唐吳兢浚儀人少厲志貫知經史方直寡諧以薦充
史館修國史玄宗時累官諫議大夫封長垣縣男
兢敘事簡核號良史卒年八十初兢與劉子元撰
武后實錄敘張昌宗誘張說誣證魏元忠事賴宋
璟激勵苦切元忠乃免及說為相知兢所為乃從
容謂曰劉生書魏齊公事不少假借奈何兢曰子
元已亡不可受誣地下兢實書之其草固在聞者歎
其直說屢以情蘄改辭曰徇公之情何名實錄卒
不改
崔顥汴州人開元十年進士才俊能詩終司勲員
外郎有集一卷
曹鄴字鄴之汴州人嘗為四怨三愁五情詩為舍
人韋慤所知力薦於主司大中時登進士第官洋
州刺史集三卷
宋宋白字素臣開封人年十二能属文登建隆二年
進士調嘉州玉津令從太宗平晉獻頌上嘉之累
擢翰林學士卒諡文安白文頗清麗典貢舉取王
禹偁田錫胡旦時稱得人有集一百卷
和峴字晦仁浚儀人父凝晉宰相峴初仕晉歴官
著作郎入宋為太常博士善音樂會太祖以雅樂
聲高命峴講求其理以均節之自是八音和暢上
悅拜司勲員外郎太宗即位擢京東轉運使端拱
初上躬耕耤田峴奉賀表至闕下因以所著奉常
集五卷秘閣集二十卷注釋武成王廟贊五卷奏
御上甚嘉之授主客郎中卒
宋凖字子平雍丘人開寳中舉進士甲科時貢士
徐士廉訴學士李昉用情取舍失當帝怒召凖覆
試於便殿甚嘉之復擢甲科即授秘書郎直史館
詔修定諸國圖書俄奉使契丹復命稱旨遷著作
郎終金部郎中凖美風儀善談論辭采清麗歴官
皆有治聲子大年秘書省校書郎
和㠓字顯仁浚儀人峴弟太平興國初舉進士累
遷光禄寺丞先是父凝嘗取古今史傳聽訟斷獄
辯雪冤枉等事著為疑獄集㠓因增益事𩔖分為
三卷及所著文賦五十軸並上之召試中書擢太
子中允累遷左正言與王旦同判吏部銓知制誥
卒弟㟸子珙俱大理評事
陳越字損之尉氏人父夏虞部員外郎越少好學
善屬文辭咸平中舉賢良通判舒州遷著作佐郎
直史館時兩府牋奏多命草之勲貴家以銘誌請
者甚衆歴遷右正言卒越與劉筠等同修册府元
龜書成而越卒其後筠等相次掌外制唯越不及
登擢時論惜之
江休復字隣幾陳留人進士起家為鹽山尉騎驢之
官每據鞍讀書至迷失道家人求得之復舉書判拔
萃改大理寺丞仕終刑部郎中為人外簡曠而内行
甚飭其文章醇雅尤長於詩善隸書所與游皆一時豪
俊著唐直鑒十二卷春秋世論三十卷文集二十卷
鄭向字公明陳留人舉進士甲科為大理評事仁
宗時累官兩浙轉運副使擢知制誥奉使契丹還
拜龍圖閣直學士知杭州卒初五代亂亡史册多
漏失向著開皇紀三十卷摭拾遺事頗有補焉
郭真字仲微祥符人舉進士歴刑部員外郎同修
起居注康定初擢龍圖閣直學士權知開封府卒
真性和易文思敏贍尤刻意於賦聚古書畫不計
其貲購求之
宋祁字子京雍丘人舉進士拜太常博士詔定新
樂遷尚書工部員外郎累官翰林學士禮部侍郎
上三患疏禦戎論七篇加龍圖閣學士與歐陽修
同修唐書書成進工部尚書學士承旨卒贈尚書
諡景文所著有大樂圖二卷文集百卷唐書列傳
百五十卷其修唐書十餘年自守亳州出入内外
常以槀自随而吳縝糾其謬如所云以無為有似
實而虚等共二十條史才之難如此
王直方字立之開封人高祖顯事晉邸至樞密使
直方喜與蘇軾黃庭堅諸名士游家有園池娶宗
女為假承奉郎自號歸叟有集一卷
孟元老大梁人後南遷紹熙中著東京夢華錄行
於世自號幽蘭居士
孫惟信字季繁開封人善雅談長短句尤工嘗有
官棄去不仕著花翁集一卷
明劉醇字文中祥符人能詩善属文元季隠居不仕
洪武末以儒士起家累官周府右長史致仕年九
十餘號菊莊有菊莊集若干卷
李夢陽字獻吉扶溝人先世自扶溝贅居陜西
慶陽冒姓王氏父正始復姓李氏由慶陽諸生仕
封丘教授遂歸大梁家焉夢陽登弘治癸丑進
士官戶部郎中與信陽何景明倡為古文辭學
者宗之以論夀寧侯張鶴齡事下獄随貸之正德
初閹瑾用事夢陽代韓文草奏劾之坐褫職幾置之
死瑾敗起江西提學副使會與御史某奏訐免居大
梁文名益重所著詩文集若干卷空同子八篇行世
田汝耔字勤甫祥符人弘治乙丑進士授刑科給
事中歴仕至湖廣副使予告歸力田養母以經籍
自娱著周易纂義律吕會通采葑歸田二集弟汝
&KR3256;以鄉薦為兵部司務詩文藻麗與兄並美焉
左國璣字舜齊尉氏人父尚鎮平王府廣武郡君
遂家祥符國璣七歲能詩弱冠從李夢陽就學京
師正德丙子舉於鄉才名籍甚四方好古之士皆
從之游累試南宫不利當路欲薦入官辭弗就歸
老汴中肆力著作世稱中川先生
李濂字川父祥符人幼穎敏好讀書九歲工古文
嘗作理情賦為李夢陽所賞正德癸酉鄉試第一
明年舉進士歴仕至山西按察司僉事坐忤權貴
嗾言者論罷年纔三十八杜門謝客日以著述自
娱又四十年卒年九十九所著有嵩渚文集一百
卷外集緒集若干卷祥符文獻志汴京遺跡志諸
書並傳於世
高叔嗣字子業祥符人嘉靖癸未進士歴陞吏部
郎中以忤時宰謝病歸及再起補山西左參政甲
午主試號稱得人又三年轉湖廣按察使卒於官
叔嗣篤學好古尤工於詩所著有蘇門集若干卷
行於世其兄仲嗣丙戌進士官廣西知府文詞竒
古時稱為大梁二俊云
張民表字林宗中牟人居祥符年十八舉於鄉子
史百家無不淹貫為詩渾脫瀏灕或時以縱横之
意托之酒其放達不減晉人風味著述甚富以崇
禎十五年水陷大梁人與詩文俱陸沈焉士林聞
而傷之
皇清趙賓號錦帆陽武人順治丙戌進士授淳化令陞
刑部主事罷歸性嗜書好吟咏與南陽彭而述等
相唱和著學易庵詩集八卷
馬士隲祥符人幼穎悟以博洽著稱授内鄉廣文
教士有法歸里後修邑志人稱其直筆所著有補
石倉詩蔵於家
歸德府
漢夏牙蒙人父恭見儒林志牙少習家業著賦頌贊
誄凡四十篇舉孝廉早卒鄉人號曰文德先生
葛龔字元甫寧陵人和帝時以善文記知名永初
中舉孝廉為太官丞上便宜四事拜蕩隂令州舉
茂才為臨汾令居官俱有稱績著文賦碑誄書記
凡二十篇
南北朝范岫字懋賓考城人幼好學早孤事母以孝
名仕南齊為太子家令沈約輩服其該博入梁累
遷祠部尚書岫恭敬嚴恪進止以禮每所居官以
廉潔稱所著文集禮論雜儀字訓行於世
江淹字文通考城人父康之長沙令雅有才思淹
少孤貧採薪以養母仕齊梁累官御史中丞天監
初為散騎常侍後封醴陵侯卒諡曰憲少好學不
事章句留情於文章晚節才思微退人謂才盡所
著有前後集並齊史十志行於世子蒍嗣
江革字休映考城人六歲解属文家貧耽學不倦
初仕南齊為駕部郎中入梁掌書記累遷御史中
丞勅鎮彭城及失守為魏人所執刺史王延明厚
加禮待革稱疾不拜又令作丈八寺碑誓不執筆
延明知不可屈遂放還帝乃宴勞曰今日始見蘇
武之節於是以為太尉累遷度支尚書革好奬進
後生由是衣冠之士翕然歸之後為權貴所嫉謝
病還以文酒自娱卒諡曰彊子有集二十卷
江德藻字德藻考城人革子性至孝與異産昆弟
居恩惠甚篤善属文仕梁為尚書比部郎以父憂
去職服闋後容貌毁瘠如居喪時及陳武帝受禪
為秘書監兼中書舍人卒贈散騎常侍子椿亦能
文位尚書右丞德藻弟從簡少有文情年十七作
採荷調以刺何敬容為時所賞位司徒從事中郎
侯景亂為任約所害子兼叩頭流血乞代父命以
身蔽刃遂俱見殺
江總字總持考城人篤學有文辭尤工五七言詩
年十八解褐王府參佐遷尚書殿中郎梁武帝覽
總正官述懷詩深見嗟賞歴轉尚書僕射太子中
書舍人侯景寇建康詔權兼太常卿守山廟臺城
陷避難至會稽憩龍華寺制修心賦略詳時事後
入陳為僕射陳亡入隋拜上開府卒有集三十卷
中興書目七卷今惟存詩僅百首云
蔡景歴字茂世考城人少俊爽家貧好學善尺牘
工草隸仕梁為海陽令政有能名陳武帝鎮朱方
聞其名以書要之授征北府記室參軍及受禪遷
秘書通事舍人文帝即位以定策功封新豐縣子
累遷度支尚書卒贈太常卿諡曰忠敬景歴属文
不尚雕靡而長於敘事應機敏速為當時所稱有
文集二十卷子徵聰敏強記事後母至謹擢中書
令隋初為給事中
唐崔曙宋城人有文學開元中登第殷璠稱其詩為
言辭欵要情興悲涼送别登樓俱堪下淚曙初舉
進士試明堂火珠詩以是得名中有曙後一星孤
之句明年曙卒唯一女名星星始悟其䜟
宋劉蒙叟字道民寧陵人好學善属文乾德中舉進
士歴知廬濠滁汝四州遷都官尋以本官直史館
會詔直史館各獻舊文以蒙叟所著為佳改職方
郎中後拜太常少卿致仕所著有五運甲子編年
書三卷子三宗儒官至太子中書宗弼宗誨皆舉
進士
石延年字曼卿宋城人跌宕任氣節為文勁健尤
工於詩累舉進士不第初授三班奉職歴遷太子
中允延年嗜酒豪放然與人論天下事是非無不
當者後卒詔官其一子
王洙字原叔宋城人舉進士甲科累官翰林學士
洙汎覽傳記至圖緯方技算數音律詁訓篆隸之
學無所不通卒諡曰文著易傳十卷雜文千餘篇
王欽臣字仲至宋城人洙子清亮有志操以文䞇
歐陽修修器重之舉進士元祐初為工部員外郎
奉使高麗還進太僕少卿累遷集賢殿待制知成
德軍欽臣平生為文至多所交盡名士性嗜古蔵
書數萬卷年月校正今世有傳者皆稱為善本
弟信臣亦有高致讀書養志不仕後皆以夀終
學者稱之
皇清賈開宗字靜子商丘人諸生少負雋才拓落不羈
學擊劒鼓琴嗜遠遊家益困東平侯劉澤清鎮淮
隂奏為翰林孔目掌書記開宗不就職以白衣從
軍後辭歸凡七應舉不第乃盡焚其所讀書靜坐
冥思與侯方域軰往復論辯卒軌於正有遡園集
若干卷今失傳
吳淇字伯其睢州人賦資穎異十五習詩賦清詞
麗句往往驚其長老為制舉義不拘尺幅落落有
竒氣登順治乙酉鄉薦壬辰捷南宫後里居六載
益肆力於學戊戌成進士授廣西潯州府推官陞
江南鎮江府同知鐫級歸搆屋數楹寢處其中與
諸子侄口講手批夜分不倦工填詞晚年聲律益
細尤深於道家言其論詩上下古今升降正變為
時所宗著文集若干卷子學顥字子淳康熙甲戌
進士補内閣中書舍人六歲能吟咏有神童之稱
稍長留心性命之學為湯司空斌所許生平著述
博贍人謂不愧名父之子云
彰德府
隋陸爽字開明臨漳人少聰敏年九歲就學日誦二
千餘言齊尚書僕射楊遵彦見而異之年十七齊
司州牧清河王岳召為主簿累轉中書侍郎及齊
亡周武帝聞其名與陽休之袁淑德十餘人俱徵
入闕諸人多將輜重爽獨載書數千卷至長安授
宣納上士入隋轉太子内直監尋遷太子洗馬與
左庶子宇文愷等撰東宫典記七十卷卒贈上儀
同宣州刺史
侯白字君素臨漳人好學有捷才以秀才舉為儒
林郎高祖聞其名召與語大悅令於秘書修國史
將擢之輒曰侯白不勝官而止後給五品食月餘
而死時人傷其薄命著旌異記十五卷行於世
杜正元字慎徽鄴人自八世祖曼至正元俱以文
學相授正元尤聰敏開皇末舉秀才尚書試方略
正元應對如響下筆成章時僕射楊素負才傲物
正元抗對無所屈撓素甚不悅久之會林邑獻白
鸚鵡素促召正元令作賦正元倉卒之際援筆立
成素令更擬諸雜文筆十餘條又皆立成而辭理
華贍素乃歎曰此真秀才吾不及也終於豫章王
記室
杜正蔵字為善鄴人好學善屬文與兄正元弟正
倫並以文章才辯籍甚三河之間開皇末舉秀才
兄弟三人同時詣闕人以為榮著碑誄銘頌詩賦
百餘篇又著文章體式時人寳之號為文軌海外
高麗百濟亦共傳習稱為杜家新書
唐張藴古洹水人敏書傳曉世務文擅當時太宗初
即位直中書省上大寳箴其辭挺切擢大理丞
李延夀字遐齡相州人貞觀中補崇賢館學士以
勞勩轉御史臺主簿兼直國史初延夀父太師多
識前世舊事常以宋齊梁陳齊周隋天下參隔其
史於本國詳他國略往往訾美失傳思所改正擬
春秋編年刊究南北事未成而歿延夀既數與論
撰所見益廣乃追成先志作南北史百八十篇上
之遷符璽郎兼修國史嘗撰太宗政典高宗觀之
咨美直筆蔵副秘閣仍别錄以賜太子云
沈佺期字雲卿内黃人及進士第由協律郎累除
給事中會張易之敗遂長流驩州稍遷台州錄事
參軍入計得召見拜起居郎兼修文館直學士既
侍宴帝詔學士等舞回波佺期為弄辭悅帝還賜
牙緋尋歴中書舍人太子少詹事佺期工五七言
詩歌與宋之問齊名至今號曰沈宋佺期弟佺交
佺寧亦皆有文學
宋師頏字霄遠内黃人父均後唐長興中進士終永
興節度判官頏少篤學與兄頌齊名建隆初舉進
士釋褐耀州軍事推官太宗朝歴工部郎中出知
陜州未幾召還真宗以其素負才望而久次於
外累召對詢其文章頏謙遜自晦上益嘉之翌日
命知制誥兼史館修撰歴翰林學士有集十卷
岳珂字肅之湯隂人忠武王飛孫初飛下獄時秦
檜盡收其家所得御札數箧束之左蔵南庫珂父
霖自敘州召見便殿請於孝宗還之珂以淮西十
五御札辯驗先後凡出師應援之期皆歴歴可考
嘉定間為籲天辯誣五卷上之珂官至嘉興府知
府權戶部侍郎通城縣開國男號亦齋善属文雄
健成一家言所著有金佗粹編五十八卷桯史十
五卷愧郯錄十卷注解小戴記諸書行世
金胡礪字元化武安人少嗜學天會間大軍下河北
礪為軍士所掠至燕?匿香山寺與傭保雜處韓
昉見而異之使賦詩操筆立成思致清婉昉喜甚
館置門下與其子處同教育之天會中舉進士第
一授右拾遺權翰林修撰改定州觀察判官定之
學校為河朔冠士子聚居者嘗以百數礪督教不
倦學者稱其程文為元化格經指授者悉為場屋
上游官至翰林學士刑部尚書卒贈安定郡開國
侯
王競字無競安陽人警敏好學宋宣和中太學兩
試合格調屯留主簿入金除河内令累官翰林直
學士禮部尚書競博學能文善草隸書作大字或
廣丈餘而結密如小楷宫殿題榜皆競筆也
王庭筠字子端本河東人大定中進士徙居於相
買田林慮讀書黃華山寺因以自號泰和初官翰
林修撰庭筠儀觀秀偉善談論為文能道所欲言
暮年尤工於詩所著有聚辨十卷文集四十卷子
曼慶亦能詩善書仕至行省郎中自號澹游
元張允中字可行林州人性慷慨不羈有詩名
翟炳字欽夫林州人工詩效白樂天體尤善楷書
以遒勁稱時同邑王鼎字大鼐整風儀尤精翰墨
求書者踵門日不暇給兼有詩名賈竹字彦青才
思敏捷下筆成文不事雕鐫詩亦清婉時人稱為
林慮三老
皇清白朔字雲卿臨漳人順治中歲貢以文章名鄴下
人士咸師事之所著有四書易經羣言折衷香山
文集
衛輝府
晉成公綏字子安滑人少有俊才詞賦甚麗閑默自
守不求聞達張華雅重之每見其文歎服以為絶
倫薦之太常徵為博士歴遷中書郎
唐謝偃衛州人貞觀初應詔對策高第歴高陵主簿
太宗幸東都方榖洛壊洛陽宫詔求直言偃上書
陳得失帝嘉之引為宏文館直學士聞其善賦召
見帝先為序頗言天下乂安功德茂盛授偃偃緣
帝命為述聖賦意寓規諷又獻惟皇誠德賦帝皆
善之時李百藥工為五言詩偃善作賦時人稱為
李詩謝賦
宋賀鑄字方回衛州人性倜儻有大志喜談當世事
可否不少假借元祐中李清臣奏授通直郎通判
泗州又倅太平州工詩詞王安石大加稱賞黃庭
堅寄詩有云解作江南斷腸句只今惟有賀方回
鑄為時軰所推晚號慶湖遺老有慶湖遺老集二
十卷
元王惲字仲謀汲人父天鐸以律學仕金為戶部主
事惲有俊才操履端方好學善属文中統初姚樞
辟為詳議官尋擢監察御史論列凡百五十餘章
歴遷翰林學士成宗即位獻守成事鑒一十五篇
加通議大夫知制誥同修國史纂修世祖實錄因
集聖訓六卷上之進中奉大夫卒贈太原郡公諡
文定所著有秋澗集百餘卷子公孺衛州推官孫
笴秘書郎
明盧柟字次楩濬縣人少負才敏甚讀書一再過終
身不忘為太學上舍生數應鄉試不售因憤歸柟
為人跅&KR1375;好醉酒罵座而豪於歌詩當所得意下
筆數千言立就嘗以非罪繫獄益讀其所攜書著
放招幽鞠等賦故人謝榛㩦其賦遊京師諸貴讀
之無不澘然涕出者後事得白嘗謁榛於鄴上賦
趙王王覽而竒其文立召見賜金百鎰於是諸王
人人更置邸延柟柟則坐右座握麈尾辯論鋒起
或鳴毫颯颯為詞若賦各得意以去然醉輒故態
畢發罵其座人皆掩耳走避柟還濬太倉王世貞
治獄大名勒邑吏具筆札受柟所著集若干卷柟
故亦慕世貞至是見於郡臺把臂為布衣交恨相
見晚柟既别世貞去南遊金陵走吳歴越還益落
魄嗜酒病卒著有蠛蠓集行世
懷慶府
三國王象字羲伯河内人少孤貧為人僕隸牧羊而
私讀書本郡楊俊見而嘉其材質即贖之建安中
與荀緯等為太子所禮待及文帝即位拜象散騎
侍郎遷為常侍封列侯受詔撰皇覽使領秘書監數
歲成蔵於秘府合四十餘部八百餘萬言象性器
和厚文采温雅用是京師歸美稱為儒宗
荀緯字公高河内人少喜文學建安中召署軍謀
掾魏太子庶子黃初間遷散騎常侍越騎校尉
晉向秀字子期河内懷人清悟有遠識少為山濤所
知嘗注莊子内外十篇發明竒趣讀者莫不超然
心悟與嵇康親善康沒作思舊賦仕至黃門侍郎
散騎常侍
南北朝常景字永昌温人常爽孫少聰敏有才思雅
好文章廷尉公孫良舉為協律博士累遷積射將
軍給事中受勅撰門下詔書凡四十卷又勅撰太
和以後朝儀五十餘卷普泰初除車騎將軍右光
禄大夫秘書監以預詔命之勤封濮陽縣子後以
疾去官景自少至老憚居事任清儉自守不營産
業有集數百篇行於世又有刪正晉張華博物志
及撰儒林列女傳各數十篇子彪之永安中司空
行參軍
唐盧仝濟源人號玉川子好學博覽工詩嘗為月蝕
詩譏元和逆黨又為茶歌句多竒警今濟源之通
濟橋二里餘有仝茶泉其源尚存家居閉門撰春
秋摘微四卷不以傳害經韓愈贈詩云春秋三傳
束高閣獨抱遺經究終始以此後因宿王涯第與
甘露之禍集若干卷
穆員字輿直河内人工文章尚節義有文集十卷
許孟容為之序曰麟蔚鳳采自天而授誦六經得其
研深閱百氏得其英華屬詞匠意必本於道杜亞
留守東都署佐其府早卒
李商隠字義山自稱玉溪子河内人文宗開成二
年登進士調弘農尉王茂元表掌書記以女妻之
復試拔萃科中選除侍御史令狐楚愛其才奏為
集賢校理遷檢校工部員外郎商隠為文瑰邁竒
古長於律詩詠史尤精與温庭筠段成式齊名三
人俱行十六號三十六體亦號西崐體弟羲叟會
昌中進士善古文子廷珪登第仕至尚書左丞
司馬貞河内人為弘文館學士著史記索隠三十
卷捃摭異聞釋文演註又糾正裴注援据精密世
號小司馬史記
宋傅伯夀字景仁濟源人為修撰著有高宗實錄二
百八十卷孝宗實錄五百卷
明王玉鉉字太阿修武人少嗜學文譽籍甚萬歷丙
午鄉試第一爲文高古雅健有北地信陽之風
皇清范正脈字介子修武人童時即工詩著丱草順治
丁亥登進士授庶常仕至兩浙鹽運使正脈嗜學
如飴非異書不讀著有犖觀堂五雲館讀騷齋諸
刻行世
河南府
漢賈誼洛陽人年十八能属文文帝時河南守吳公
薦之召為博士一歲中超遷至大中大夫誼以漢
興二十餘年天下和洽請改正朔易服色興禮樂
乃草具其儀法奏之於是天子議以誼任公卿之
位絳灌等毁之出為長沙王太傅誼既以謫去意
不自得渡湘水為賦以弔屈原居長沙復作鵩鳥
賦以自廣歲餘徵見拜梁懷王太傅誼數上疏陳
政事得失居數載懷王堕馬死誼自傷為傅無狀
哭泣歲餘亦死時年三十三凡所著述五十八篇
孫嘉好學世其家頗能言尚書昭帝時位列九卿
三國孟光字孝裕洛陽人漢末入蜀劉焉父子待以
客禮光博識古今尤銳意三史長於漢家故典昭
烈定益州拜為議郎遷大司農年九十餘卒
晉郭象字子元河南人少有才理好老莊閒居以文
詞自娱永嘉中辟司徒掾稍遷至黃門侍郎著碑
論十二篇
唐劉允濟字允濟鞏人少孤事母孝工文詞與王勃
齊名舉進士遷著作郎直弘文館兼修國史遷鳳
閣舍人夀州刺史以清白見稱後入為修文館學
士嘗采魯哀公後十二世接戰國為魯後春秋獻
於朝
王灣洛陽人舉進士開元初為滎陽主簿時詔馬
懷素等綜治經史子集灣在選中分部撰次八年
錄成又召入校麗正院書後仕終洛陽尉
祖詠洛陽人開元中舉進士張說引為駕部員外
郎工於詩有集一卷
賈曾洛陽人父言忠事母以孝聞歴遷建州司戶
參軍曾少有名景雲中為吏部員外郎遷太子舍
人俄擢中書舍人以父嫌名不拜徙諫議大夫開
元初復拜中書舍人曾固辭議者謂嫌名在禮不
諱乃就職與蘇晉同掌制誥皆以文辭稱時號蘇
賈官至禮部侍郎
賈至字幼鄰洛陽人曾子以明經授單父尉玄宗
時拜起居舍人知制誥從幸蜀肅宗登極至撰冊
帝曰先帝誥命爾父為之今兹命册又爾為之兩
朝盛典出卿家父子手可謂繼美矣歴中書舍人
正王去滎擅殺之罪定孝廉選舉之科遷兵部侍
郎右散騎常侍大歷中卒贈禮部尚書諡曰定
韋應物河南人一云京兆人周逍遥公夐之後天
寳中以三衛郎事玄宗豪縱不羈及游太學以氣
凌蔑諸生永泰中為洛陽京兆尹功曹始折節讀
書歴鄠櫟陽令比部員外郎貞元初遷蘇州刺史
工於詩有蘇州集十卷行於世
梁肅字敬之陸渾人建中初中文辭清麗科擢太
子校書郎蕭復薦其材授右拾遺修國史以母羸
老不赴杜佑辟淮南掌書記召為監察御史轉右
補闕翰林學士卒贈禮部郎中
元微之河南人一云河内人九歲工屬文元和初
舉制科對策第一拜左拾遺尋出為河南尉拜監
察御史微之工詩與白居易名相埒天下傳諷號
元和體穆宗在東宫近習皆誦之宫中呼元才子
遷中書舍人翰林承旨學士出為工部侍郎未幾
進同中書門下平章事卒贈尚書右僕射
孫季良一名翌偃師人開元中為左拾遺集賢院
直學士所撰有正聲詩集三卷行世
五代李襲吉洛陽人乾符中舉進士為河中𣙜鹽判
官後為晉王掌書記襲吉博學多知唐故事官至
諫議大夫初晉與梁有隙交兵累年晉數困欲與
梁通和使襲吉為書諭梁辭甚辯麗梁太祖讀至
毒手尊拳相交於暮夜金戈鐵馬蹂踐於明時歎
曰李公僻處一隅有士如此傅虎以翼也為人恬
淡以文辭自娱卒贈禮部尚書
李雄鞏縣人能詩莊宗同光甲申歲遊金陵成都
鄴下各為詠古詩三十章以三國鼎峙名鼎國詩
宋安德裕字益之河南人父重榮仕晉成德軍節度
德裕性介潔博貫文史尤精禮傳初養於秦習習
卒行三年服然後還本姓習家盡以槖装與之德
裕不受入宋舉進士甲科累官金部郎中出知陸
州還判太僕寺有文集四十卷
李度洛陽人周顯德中舉進士入宋累遷殿中丞
知歙州坐事左遷絳州團練使十年不調度在歙
嘗以所著詩刻石有中黃門傳入禁中太宗賞之
召為虞部員外郎直史館尋奉使交州上寵其行
為賦詩賜之度南行所至必按圖經考勝蹟述以
詩久之成帙以上賜詩有奉使南游多好景之句
遂題之曰奉使南游集先是度舉進士於周王朴
讀其詩至醉輕浮世事老重故鄉人遂薦擢第三
人弟康亦善詩登進士第官至右贊善大夫
郭忠恕字恕先洛陽人七歲能属文舉童子及第
仕周為周易博士宋初坐事落職不求仕進多游
岐雍京洛間有佳山水即淹留浹旬不去尤善畫
頗極精妙得者蔵弆以為寳太宗召為國子監主
簿令刊正歴代字畫所定有古文尚書并釋文行
於世子雍見隠逸志
趙安仁字樂道洛陽人殿中侍御史孚子生而穎
悟少通經傳大旨舉進士雍熙初召試翰林以著
作佐郎直集賢院太宗製九絃琴成時多獻頌者
帝嘉文物之盛悉覽閱訂其工拙惟稱安仁及李
宗諤楊億辭雅贍召詣中書奬諭兩為接伴使凢
覲見儀制多所裁定又集和好以来事宜作戴斗
懷柔錄三卷以獻又為仙源積慶圖皆統例精簡
雅知典故凡近世典章人物之盛悉能記憶喜誨
誘後進成其聲名累官御史中丞卒贈吏部尚書
諡文定有集五十卷子温瑜官至國子博士
石中立字表臣洛陽人尚書右僕射熙載子初為
光祿寺丞家財悉推與諸父無所受擢直賢院與
李宗諤楊億劉筠相厚善校讐秘書凡更中立定
者人皆傳之景祐中以太子太傅致仕遷少師卒
贈太子太傅諡文定子居簡官至太子中允集賢
校理
尹源字子漸河南人博學強記以文學知名舉進
士為奉禮部累官通判涇州嘗作唐說及敘兵十
篇上之轉判慶州范仲淹韓𤦺薦其才召試學士
院源素不喜賦請以論易賦主試者方以賦進不
悅其言第其文下除知懷州卒弟洙見人物志
陳與義字去非洛陽人一云葉縣人登進士官太
學博士徽宗見其所賦墨梅詩喜之命入冊府建
炎中掌内外制誥拜參知政事晚年詩尤工周葵
得其家所蔵五百餘篇刊行之號簡齋集共二十
卷
元劉績字孟熙洛陽人有文名著霏雪錄行世
明張美含字孟美洛陽人萬歷壬午登鄉薦仕至通
判善詩小詞尤膾炙人口所著有雲椰亭集四卷
行世
丘起鳳字見有洛陽人萬歷己酉登鄉薦任陜西
朝邑縣陞深州知州博聞強識尤工於詩
皇清王鐸字覺斯孟津人明天唘壬戌進士授庶吉士
崇禎朝累官禮部尚書闖賊陷京鐸避地金陵
國初授禮部尚書遣祭華嶽成禮旋卒
予祭葬諡文安鐸書法本晉詩格偪唐
南陽府
漢張衡字平子西鄂人漁陽太守堪子少善属文游
於三輔因入京師觀太學遂通五經貫六藝時承
平日久王侯以下莫不僭侈衡乃擬班固兩都作
二京賦因以諷諫精思傅會十年乃成衡善機巧
尤精天文隂陽書算徵拜郎中遷太史令作渾天
儀復造候風地動儀人服其妙遷侍中宦官共讒
之作思玄賦以寄志永和初為河間相衡下車嚴
整法度上下肅然徵拜尚書卒所著詩賦銘七言
靈憲應間七辨巡誥懸圖凡三十二篇
文穎字叔良南陽人註前漢書一百三十三卷行
世漢末為荆州從事
李竒南陽人註漢書并泰階六符等書行世
劉廙字恭嗣安衆人兄望之有名於世荆州牧劉
表辟為從事以正諫不合投傳告歸尋見害廙懼
奔曹操操辟為丞相掾属轉五官將文學廙嘗著
書數十篇及與丁儀共論刑禮皆傳於世獻帝末
遷為侍中賜爵關内侯
晉鄒湛字潤甫新野人父軌魏左將軍湛少以才學
知名仕魏歴通事郎太學博士泰始初轉尚書郎
深為羊祜所器重累官至國子祭酒所著詩論事
議二十五篇子捷亦有文才為散騎侍郎
南北朝范泰字伯倫順陽人父甯見儒林志泰仕劉
宋為中書郎繼領國子祭酒景平初加位特進進
侍中左光祿大夫卒贈車騎將軍諡曰宣博覽篇
籍好為文章撰古今善言二十四篇及文集傳於
世
范曄字蔚宗順陽人泰子少好學博涉經史善為
文章能隸書曉音律為人性敏觸𩔖多通仕宋爲
尚書吏部郎左遷宣城太守不得志乃刪諸家後
漢書為一家作上匹班固世稱班范
庾杲之字景行新野人少貞立學涉文義仕南齊
為撫軍中軍記室遷中書郎出為王儉衛軍長史
蕭緬與儉書曰盛府元寮實難其選庾景行汎綠
水依芙蓉何其麗也時人呼儉府為蓮花池故緬
書美之累官太子右衛率加通直常侍卒諡曰貞
子時杲之以文學見遇上造崇虚觀使為碑文卒
年五十一上甚惜之
范雲字彦龍舞隂人六歲讀毛詩日誦九紙性機
警有識善属文下筆輒成時人每疑其宿搆仕南
齊歴除尚書殿中郎入梁為吏部尚書以佐命功
封霄城縣侯遷尚書左僕射卒諡曰文有集三十
卷
劉之遴字思貞湼陽人八歲能属文十五舉茂才
辟為太學博士篤學明審博覽羣籍歴仕都官尚
書太常卿時鄱陽嗣王範得班固漢書真本獻之
東宫皇太子令之遴與張纘到溉陸襄等參校同
異之遴具異狀十事嘗著春秋大義十科左氏十
科三傳同異十科前後文集五十卷行世
岑之敬字思禮棘陽人五歲讀孝經每焚香正坐
親戚咸加歎異年十六策春秋左氏擢為高第仕
梁除童子奉車郎賞賜優厚尋為夀光學士累遷
征南府諮議參軍之敬博涉文史雅有詞筆性謙
謹未嘗以才學矜物每忌日營齋必躬自灑掃涕
泣終日士君子以篤行稱之子德潤有父風官至
中軍吳興王記室
岑善方棘陽人清慎有器局博綜經史仕梁為散
騎常侍徙家江陵所著有文集七卷七子皆有操
行孫文本官侍郎文本孫羲官侍中從子長倩官
文昌右相皆為唐名臣
庾信字子山新野人父肩吾八歲能詩梁散騎常
侍信幼而俊邁聰敏絶人博覽羣書尤善春秋左
氏傳與東海徐陵文並綺豔世號徐庾體累遷通
直散騎常侍聘於西魏遂留長安歴仕至驃騎大
將軍開府儀同三司進爵義城縣侯俄拜洛州刺
史徵授司宗中大夫信雖位望通顯常念鄉關乃
作哀江南賦以致意隋開皇元年卒有文集二十
卷
宗懍字元懍湼陽人少好讀書晝夜不倦語輒引
古事鄉里呼為小兒學士梁元帝鎮荆州以為記
室嘗被召宿省使製龍川廟碑一夕便成元帝歎
美之及移鎮江陵歴官尚書侍郎封信安縣侯魏
破江陵與王褒等入關周太祖以懍名重南土甚
禮之世宗時與褒等刊定羣書於麟趾殿保定中
卒有集二十卷行世
唐樊宗師字紹述南陽人父澤帥襄陽江陵官至右
僕射三世皆以上第進紹述官至諫議大夫文尚
竒創語必自撰不蹈前人恒蹊韓愈為墓誌稱魁
紀公三十卷樊子三十卷詩文千餘篇今所存止
數篇
韓翃字君平南陽人仕為駕部郎中知制誥有能
詩名為大歷十才子之一初制誥闕人中書請補
御批曰與韓翃時有與翃同姓名者為刺史又具
二人進批曰與詩人韓翃終中書舍人
元暢訥南陽人有詩名注地理指掌圖仕為汴幕官
暢師文字純甫南陽人訥子幼警悟家貧無書手
錄口誦過目輒不忘弱冠謁許衡與姚燧高凝相
友善至元初諫時政十六策丞相安圖竒其才辟
為三部令史累官翰林學士卒追封魏郡公諡文
肅所著有農桑輯要成宗實錄長子篤仕至江東
道肅政廉訪副使
明李蓘字子田内鄉人嘉靖癸丑進士改庶吉士歴
官提學副使罷歸蓘好學家多藏書注宋藝圃明
藝圃諸書援据該洽識者珍之
方九功南陽人嘉靖乙丑進士歴官南京吏部右
侍郎博學能文負性高潔著有白下稿息機堂稿
行於世子適工文章與裕州吳阿衡齊名
周有文鎮平人萬歷間選貢生幼英敏過目成誦
負侠任氣嘗坐事詣獄當事識其名命草滄浪賦
立成因憐其才為昭雪之與祥符張民表等稱中
州七才子有南遊草唱和吟諸藁
馬之騏新野人萬歷丁未進士翰林院庶吉士歴
禮部侍郎與弟之駿俱有才名以詩文稱於世
汝寧府
晉干寳字令升新蔡人祖統吳奮武將軍封都亭侯
父瑩丹陽丞寳少勤學博覽書記以才器召為著
作郎平杜弢有功賜爵關内侯屢遷散騎常侍著
晉記二十卷咸稱良史著搜神記二十卷世謂之
鬼董狐又作春秋左氏外傳著周官周易凡數十
篇並行傳於世
孟嘉字萬年鄳人曾祖父宗以至孝稱仕吳為司
空嘉在永和中為桓温府參軍九日宴集龍山風
吹嘉帽落初不自覺温使孫盛為文嘲之嘉應手
解答敏妙出人意表温甚賞重表遷長史卒
南北朝周弘讓安成人性簡素博學多通始仕不得
志隠於句容之茅山頻徵不起梁承聖初召為國
子祭酒尋為仁威將軍入陳以白衣領太常卿光
禄大夫加金章紫綬弘讓為處士時有復王褒書
詞最斐美
周弘直字思方安成人宏讓弟幼聰敏仕梁為西
中郎湘東王外兵記室參軍與南陽宗懍同掌書
記累遷昌州刺史入陳位太常卿光禄大夫弘直
方雅敦厚有集二十卷子確有行檢博涉經史仕
至都官尚書
宋孫何字漢公汝陽人篤學嗜古年十五能属文與
丁謂齊名時號孫丁王禹偁尤雅重之淳化中登
進士禮部廷試皆第一通判陳州遷右司諫真宗
數訪以邊事景德初知制誥何樂名教勤接士類
有詞藝者必為稱揚所著有駁史通十餘篇文集
四十卷
孫僅字鄰幾汝陽人何弟咸平初進士甲科兄弟
連冠貢籍時人榮之累官集賢院學士權知開封
府後領審刑院進給事中卒僅性端慤中立無競
篤於儒學士大夫推其履尚有集五十卷弟侑亦
登進士第官至殿中丞
穆修字伯長本鄆州人徙居汝陽自幼嗜學宋初
學者方從事聲律習為駢儷擿裂號為時文以相
誇尚修獨倡為古文河南尹洙從之學古文又傳
其春秋學遂以古文經學名天下其後歐陽蘇曾
相繼文章上接兩漢者由修倡之也性嚴少合有
題其詩於禁中壁間者真宗見之深加歎賞問侍
臣曰此為誰詩或以穆修對上曰有文如此公卿
何以不薦丁謂曰此人行不逮文由是上不復問
修與謂有布衣舊謂赴䕫漕修猶未仕相遇漢上
謂意修當先致禮竟不一揖而去故謂銜之登進
士第為潁州文學參軍故當時稱曰穆參軍云老
益貧家有唐本韓柳集丐於所親得金鏤板印數
百帙攜入京師鬻之有儒生數軰至肆共取閱修
奪取怒視曰先軰能讀一篇不失一句當以全部
相送遂終年不售而世亦以此知習韓柳文云
謝伋字景思上蔡人官太常少卿葉適稱其脫丱
髦游太學俊筆湧出排窄老蒼為能洗削纖巧完
補太樸撰藥寮叢稿二十卷又四六談麈一卷
明何景明字仲默信陽人八歲能詩以神童稱弘治
戊午年十五鄉試第三人壬戌成進士授中書舍
人工古文辭尚氣節鄙榮利與李夢陽齊名海内
之士稱曰何李正德初閹瑾用事景明謝病歸瑾
敗復職直内閣制勅房會乾清宫災應詔陳時政
語頗激切不報歴遷副使督學關中士習文體為
之一變會疾作歸卒年三十九所著有雍大記三
十卷何子十二卷詩賦雜文二十六卷行於世
戴冠字仲鶡信陽人正德戊辰進士授戶部主事
以言事謫廣東烏石驛丞起?山知縣歴官陜西
按察副使平生喜聚書與王守仁李夢陽及同里
何景明馬錄樊鵬為詩文氣節之交所著有邃谷
集十二卷
樊鵬字少南信陽人嘉靖丙戌進士授安州知州
遷南京戶部員外歴陞陜西按察僉事所著樊氏
集十二卷鵬嘗遊何景明邊貢之門而與孟洋唐
順之軰為詩文友故其談詩卓有所見云
陳耀文字晦伯確山人生而穎異日記數千言鄉
里號為神童子登嘉靖庚戌進士授中書舍人累
官陜西兵備副使行太僕寺卿告歸杜門日事著
述有天中記正楊學林學圃萱蘇經典稽疑花草
稡編諸書行於世
王祖嫡字蔭昌信陽人父詔信陽衛指揮僉事以
他詿誤奪世爵祖嫡幼警敏殊常兒稍長日誦數
千言能賦詩登隆慶辛未進士改庶常歴遷國子
司業上疏言革除間事請及時釐正得旨許重錄
景皇帝事而建文帝事姑止時論韙之仕終右春坊
右庶子兼翰林侍讀祖嫡詩文博雅瑰麗卓然名
家子延世京營參將善馳射工古文辭
秦鎬字京汝陽人家貧性至孝絶意仕進肆力古
文詞崇禎時徵辟不就詩有潁水半瓢巖月細桐
江一線野雲寬之句年八十有二題墓石云人間
貧孝子地下老書生著頭責齋集八卷髣園銷夏
錄四卷
汝州
唐孫處約郟城人貞觀中為齊王祐記室擢中書舍
人高宗即位中書令杜正倫請增舍人員帝曰處
約一人足辦我事止不除以論撰勞數被賚賜後
為少司成致仕
劉庭芝字希夷汝州人登進士有詩名
楊汝士小字沙哥寳豐人憲宗朝仕至東川節度
使寳歷中楊嗣復大宴即席賦詩汝士作最佳元
微之白居易擊節歎服汝士醉歸謂子弟曰我今
日壓倒元白
明田洫字邦正寳豐人弘治乙卯舉人任陜西華隂
教諭聰敏博學詩文高古為時所稱
陳州
漢應奉字世叔南頓人少聰眀讀書五行並下凡所
經履莫不暗記著漢書後序多所述載仕為武陵
太守平武陵蠻詹山等亂興學校舉側陋俗為之
變遷司隸校尉糾舉姦回不避豪戚桓帝欲立田
貴人為后奉諫止之黨事起稱疾自退追愍屈原
因以自傷著感騷三十篇
應劭字仲遠南頓人奉子少篤學博覽多聞舉
孝廉累官泰山太守畏曹操棄郡奔冀州牧袁紹
嘗作駁議三十篇又刪定律令為漢儀建安元年
奏之詔拜為袁紹軍謀校尉始遷都於許舊章堙
沒劭乃綴集所聞著漢官禮儀故事凡朝廷制度
百官典式多劭所立又論當時行事著中漢輯序
撰風俗通凡所著述百三十六篇又集解漢書皆
傳於時
三國應瑒字德璉南頓人奉孫父珣字季瑜司空掾
瑒仕魏為五官將文學多諳朝廷制度文帝與吳
質書言德璉常斐然有述作意其才學足以著書
美志不遂良可痛惜
應璩字休璉南頓人瑒弟博學好屬文善為書記
魏文明二帝時歴官散騎常侍遷侍中大將軍長
史曹爽秉政多違法度璩為百一詩以諷焉其言
多切時要世共傳之復為侍中典著作卒贈衛尉
應貞字吉甫南頓人璩子少以才聞能談論正始
中夏侯太初有名勢貞嘗在坐作五言詩太初嘉
玩之舉高第歴顯位入晉遷太子中庶子散騎常
侍又以儒學與太尉荀顗撰定新禮事未施行而
卒貞弟純純子紹永嘉中為黃門侍郎純弟秀秀
子詹見人物志
晉王隠字處叔陳人父銓歴陽令好學有著作志每
私錄晉事及功臣行狀未就而卒隠博學多聞不
交勢援元帝時召為著作郎撰晉史以謗免歸貧
無資用書遂不就乃依庾亮于武昌供其紙筆書
成詣闕上之年七十餘卒於家
南北朝袁翻字景翔項城人元魏宣武帝時歴官豫
州中正是時修明堂辟雍翻議明堂五室請同周
制郊建三雍求依故所及議選邊戍其言俱精切
可傳孝昌中拜度支尚書加撫軍將軍卒贈青州
刺史所著有文筆百餘篇
周興嗣字思纂項人博學善屬文梁天監初奏休
平賦文甚美武帝嘉之累擢散騎侍郎進直文德
夀光省撰光宅寺碑又次第王羲之書作千字文
每奏帝稱善後佐修國史所撰皇帝實錄皇德記
起居注書等百餘卷文集十卷行世
袁躍字景騰項城人翻弟博學俊才性不矯俗翻
常謂人曰躍我家千里駒也歴任尚書都兵郎中
散騎常侍蠕蠕主阿那瓌亡破来降朝廷矜之送
復其國既而每使朝貢辭旨頗不順躍為書遺之
陳以禍福其辭甚美遷車騎將軍卒贈吏部郎中
有集行於世
宋李宗易字簡夫宛丘人少好學為詩效白樂天慶
歷間歴官太常少卿以疾乞歸優游林泉所交多
名士晏殊知之尤深蘇轍為宛丘博士時與之游
且序其詩集
王逨字致君宛丘人父俣工部尚書建炎初攜家
避兵沿汴南下逨年十一偶舟泊登岸金兵猝至
亟解維不暇顧遂失之在金十年間關南歸登第
為御史終國子司業志氣強邁學問閎博所著詩
文人爭傳誦有集二十卷
元徐世隆字威卿西華人金正大初舉進士辟為縣
令其父戒曰汝年少學未至母急仕進世隆遂辭
官益篤於學世祖在潛邸時方圖征雲南召世隆
問之世隆對以不嗜殺人之語世祖曰誠如卿言
吾事濟矣及即位擢燕京等路宣撫使世隆以新
民善俗為務遷太常卿兼提舉本路學校召為翰
林集賢學士以疾辭卒年八十所著有瀛洲等集
百餘卷
許州
漢賈山潁川人祖父袪故魏王時博士弟子山受學
於袪涉獵書記孝文時上書言治亂之道借秦為
喻名曰至言其後文帝除鑄錢令山復上書諫言
多激切遂復禁鑄錢
邯鄲淳字子叔潁川人弱冠有異才嘗為度尚作
曹娥碑文操筆立成無所點定所謂黃絹幼婦外
孫韲臼者也書則八體悉工師於曹喜尤精古文
大篆八分隸書自杜林衛密以来古文泯絶由淳
復著
荀悅字仲豫潁川人年十二能說春秋家貧無書
每於人家見篇牘一覽多能記誦獻帝時官至秘
書監侍中時政移曹氏悅乃作申鑒五篇奏之帝
覽而稱善帝以班固漢書文繁難省乃令悅依左
氏傳體撰漢記三十篇
三國繁欽字休伯潁川人以文學知名與魏太子丕
及臨淄王植以詩賦交遊唱和贈答有與魏太子
牋及硯贊皆為世所稱
晉棗據字道彦長社人善文詞弱冠辟大將軍府出
為山陽令有政績官至太子中庶子所著詩賦論
四十五首子二腆以文章顯仕至襄城太守嵩才
藝尤美位散騎常侍為石勒所害
韓伯字康伯長社人清和有思理留心文藝舅殷
浩及潁川庾龢俱推重之簡文帝時累官侍中嘗
作辨謙論為世所重轉丹陽尹吏部尚書領軍將
軍既疾病占候者云不宜此官朝廷改授太常未
拜而卒子璯衡陽太守
南北朝荀伯子潁隂人祖羨晉兖州刺史伯子少好
學博覽經傳仕晉為著作郎與徐廣同修國史入
宋累遷御史中丞立朝正色衆咸憚之官至東陽
太守有文集傳於世子赤松尚書右丞
鍾嶸字仲偉長社人與兄岏弟嶼並好學有思理
嶸仕齊為西中郎入梁拜記室參軍所著有詩品
三卷行於世
隋庾自直潁川人父持陳羽林監自直解属文於五
言詩尤善陳亡入隋大業初授著作佐郎帝有篇
章必先示自直令其詆訶自直所難帝輒改之或
至再三俟其稱善然後方出後以本官知起居舍
人卒有文集一卷行世
宋掌禹錫字唐卿郾城人舉進士為道州司理參軍
試身言書判第一改大理寺丞累遷太子賓客以
尚書工部侍郎致仕卒禹錫博學多記嘗預修皇
祐方域國志地理新書及校正類編神農本草又
著郡國手鑒周易集解
金麻九疇字知幾其先易州人後遷於許州之郾城
幼穎悟三歲能識字七歲能草書作大字以神童
召見章宗竒之弱冠入太學有文名以古學自力
博通五經興定間試開封府詞賦第二經義第一
再試南省復然聲譽大振後遷應奉翰林文字頃
之謝病歸元兵入河南九疇挈家走確山為兵所
得驅至廣平病死
元楊士弘字伯謙襄城人寓臨江好學善属文尤工
於詩嘗選唐人詩名曰唐音其自著有鑒池春草
集
趙居信字季明許州人穎敏過人日記萬言仕至
翰林學士追封梁國公諡文簡所著有經說史評
蜀漢本末理學正宗禮經葬制等書行於世
明王錦襄城人八歲能詩十歲通五經十六歲登成
化己丑進士授庶常制勑詩賦揮筆立就同館號
曰文虎當軸忌其才出為御史轉憲副與同官不
合即拂衣歸時年二十有八著述甚富有集若干
卷
禹州
宋孫甫字之翰陽翟人少好學日誦數千言為古文
章舉進士及第授華州推官後遷秘閣校理甫上
十二事名三聖政範改右正言累直史館仕終天
章閣待制河北都轉運使卒贈右諫議大夫有文
集七卷唐史記七十五卷既卒詔取其書蔵之秘
府
崔鶠字德符陽翟人舉進士補均州推官徽宗以
日食求言鶠上書稱旨擢相州教授調績溪令移
病歸始居郟城治地數畝為婆娑園屏處十餘年
人無貴賤長少悉尊師之宣和六年起通判寧化
軍召為殿中侍御史欽宗立授右正言極論蔡京
之罪發其姦狀時議重之鶠雅好古學善属文尤
長於詩清婉敷腴有唐人風集三十卷傳世
曹組陽翟人與兄緯有聲太學能詩文宣和三年
始登第郊禮進祥光賦詔給事殿中為睿思殿應
制與李質各獻艮嶽賦上善之著箕潁集二十卷
明李叔允禹州人洪武初由儒士授國子監博士纂
修昭鑒錄書成擢翰林修撰又與宋濂等修洪武
正韻等書後致仕濂與劉基等皆贈以言
邊寧字定之禹州人少有文名永樂戊子舉鄉試
任綿州鄜州學正詔入文淵閣纂修永樂大典校
正七館書文鄉人稱為邊夫子
鄭州
唐鄭虔字弱齊滎陽人天寳初為協律郎集綴當世
事著書八十篇明皇愛其才置廣文館以虔為博
士虔善圖山水好書嘗自寫其詩并畫以獻帝稱
為三絶遷著作郎後貶台州司戶參軍
宋梁周翰字元褒管城人幼好學十歲能属詞仕周
為開封府戶曹參軍入宋授秘書郎直史館乾德
中獻擬制二十篇擢右拾遺真宗在儲宫知其名
及即位擢為翰林學士累遷工部侍郎卒有集五
十卷及續因話錄
陜州
唐楊憑字虚受虢州弘農人善文詞與弟凝凌皆有
名大歷中相繼舉進士時號三楊累官至太常少
卿湖南江西觀察使入拜京兆尹與御史中丞李
夷簡素有隙因劾貶臨賀尉俄遷杭州長史以太
子詹事卒凌子敬之舉進士仕至工部尚書以文
章名世嘗作華山賦韓愈李德裕皆咨賞之
姚合陜州人宰相崇孫元和中進士及第調武功
尉善詩世號姚武功累轉給事中歴陜虢觀察使
終秘書監
光州
三國胡綜字緯則固始人仕吳為鄂長後典軍國密
事蜀漢聞孫權即位遣使申前好綜為盟文詞義
甚美官至偏將軍兼左執法自權統事諸文誥策
命隣國書符皆綜所定子冲有文幹官至中書令
元馬祖常字伯庸本西域人父潤同知漳州路總管
府事家於光州祖常七歲知學延祐初中廷試第
二授應奉翰林文字累遷陜西行臺中丞卒贈魏
郡公諡文貞祖常立朝既久多所建明工于文章
自成一家言詩尤圓密清麗文宗謂中原碩儒惟
馬祖常云
龔友福光山人舉明經第一授翰林學士拜中書
參政兼丞相長於詩文號淮南夫子所著有龔伯
達集
明劉繪字子素光州人嘉靖乙未進士歴仕給事中
出為重慶知府閱士得銅梁張佳蔭竒之後果以
文章功業顯人服其藻鑑性簡亢論事骯髒不平
既被放歸治元湖别墅與賓客放浪賦詩以此自
娱所著有通論四十篇詩賦序記雜文二十卷
河南通志卷六十五
