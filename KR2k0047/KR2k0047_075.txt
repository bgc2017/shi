河南通志卷七十五
藝文四
歴代詔誥
漢武帝封姬嘉為周子南君詔(祭地冀州瞻望河洛巡省豫州觀于周室)
(邈而無祀詢問耆老迺得孽子嘉其封嘉為周子南君以奉周祀)加增太室祠詔(朕用)
(事華山至於中嶽獲駭麃見夏后啟毋石翌日親登嵩高御史乘屬在廟旁吏卒咸聞呼萬歲者三登禮)
(司不答其令祠官加增太室祠禁無伐其草木以山下戶三百為之奉邑名曰崇高獨給祠復亡所與)
昭帝封傅介子為義陽侯詔(樓蘭王安歸常為匈奴間候遮漢使者發)
(兵殺略衛司馬安樂光祿大夫忠期門郎遂成等三輩及安息大宛使盜取節印獻物甚逆天理平)
(樂監傅介子持節使誅斬樓蘭王安歸首縣之北闕以直報怨不煩師衆其封介子為義陽侯食邑)
(七百戶士刺王者皆補侍郎)
宣帝褒潁川太守黃霸詔(潁川太守霸宣布詔令百姓鄉化孝子弟弟貞)
(婦順孫日以衆多田者讓畔道不拾遺養視鰥寡贍助貧窮獄或八年亡重罪囚吏民鄉於教化興)
(於行誼可謂賢人君子矣書不云乎股肱良哉其賜爵關内侯黃金百斤秩巾二千石潁川孝弟有)
(行義民三老力田皆以差賜爵及帛)
東漢光武封密令卓茂詔(前密令卓茂束身自修執節淳固誠能為人所)
(不能為夫名冠天下當受天下重賞故武王誅紂封比干之墓表商容之閭今以茂為太𫝊封褒德)
(侯食邑二千戶)作壽陵詔(古者帝王之葬皆陶人瓦器木車茅馬使後世之人不知其處)
(太宗識終始之義景帝能述遵孝道遭天下反覆而霸陵獨完受其福豈不美哉今所制地不過二)
(三頃無為山陵陂池裁令流水而已)
明帝幸辟雍初行養老禮詔(光武皇帝建三朝之禮而未及臨饗眇眇)
(小子屬當聖業間暮春吉辰初行大射令月元日復踐辟雍尊事三老兄事五更安車輭輪供綏執)
(授侯王設醬公卿饌珍朕親袒割執爵而酳祝哽在前祝噎在後升歌鹿鳴下管新宮八佾具脩萬)
(舞於庭朕固薄德何㠯克當易陳負乘詩刺彼已永念慙疚無忘厥心三老李躬年耆學明五更桓)
(榮授朕尚書詩曰無德不報無言不酬其賜榮爵關内侯食邑五千戶三老五更皆有二千石禄養)
(終厥身其賜天下三老酒人一石肉四十斤有司其存耆耋恤幼孤惠鰥寡稱朕意焉)汴渠
成詔(自汴渠決敗六十餘歲加頃年以來雨水不時汴流東侵日月益甚水門故處皆在河中)
(漭瀁廣溢莫測圻岸蕩蕩極望不知網紀今兗豫之人多被水患乃云縣官不先人急好興它役又)
(或以為河流入汴幽冀蒙利故曰左隄彊則右隄傷左右俱彊則下方傷宜任水勢所之使人隨高)
(而處公家息壅塞之費百姓無陷溺之患議者不同南北異論朕不知所從久而不決今既築堤理)
(渠絶水立門河汴分流復其舊迹陶丘之北漸就壤墳故薦嘉玉潔牲以禮河神東過洛汭歎禹之)
(績令五上之宜反其正色濱渠下田賦與貧人無令豪右得固其利庶繼世宗瓠子之作)
章帝幸河内詔(車駕行秋稼觀收穫因涉郡界皆精騎輕行無他輜重不得輒修橋)
(道遠離城郭遣吏逢迎刺探起居出入前後以為煩擾動務省約但患不能脱粟瓢飲耳所過欲令)
(貧弱有利無違詔書)
安帝賜河南尹豹等詔(吾所以引納羣子置之學宫者實以方今承百王之)
(敝時俗淺薄巧偽滋生五經衰闕不有化導將遂陵遲故欲褒崇聖道以匡失俗傳不云乎飽食終)
(日無所用心難矣哉今末世貴戚食禄之家温衣美飯乘堅驅良而面墻術學不識臧否斯故禍敗)
(所從來也永平中四姓小侯皆令入學所以矯俗厲薄反之忠孝先公既以武功書之竹帛兼以文)
(德教子孫故能束修不觸羅網誠令兒曹上述祖考休烈下念詔書本意則足矣其勉之哉)
魏文帝營壽陵詔(禮國君即位為椑存不忘亡也昔堯葬穀林通樹之禹葬會稽)
(農不易畝故葬於山林則合乎山林封樹之制非上古也吾無取焉壽陵因山為體無為封樹無立)
(寢殿造園邑通神道夫葬也者藏也欲人之不得見也骨無痛痒之知冡非棲神之宅禮不墓祭欲)
(存亡之不黷也為棺槨足以朽骨衣衾足以朽肉而已故吾營此丘墟不食之地欲使易代之後不)
(知其處無施葺炭無藏金銀銅鐡一以瓦器合古塗車芻靈之義棺但漆際會三過飯含無以珠玉)
(無施珠襦玉匣諸愚俗所為也季孫以璵璠歛孔子歴級而救之譬之暴骸中原宋公厚葬君子謂)
(華元樂莒不臣以為棄君扵惡漢文帝之不發霸陵無求也光武之掘原陵封樹也霸陵之完功在)
(釋之原陵之掘臯在明帝是釋之忠以利君明帝愛以害親也忠臣孝子宜思仲尼丘明釋之之言)
(鑒華元樂莒明帝之戒存於所以安君定親使魂靈萬載無危斯則賢聖之忠孝矣自古及今未有)
(不亡之國亦無不掘之墓也喪亂以來漢氏諸陵無不發掘至乃燒取玉匣金縷骸骨并盡是焚如)
(之刑也豈不重痛哉禍繇乎厚葬封樹桑霍為我戒不亦明乎其皇后及貴人以下不隨王之國者)
(有終没皆葬澗西前又以表其處矣蓋舜葬蒼梧二妃不從延陵葬子遠在嬴博魂而有靈無不之)
(也一澗之間不足為遠若違今詔妄有所變改造施吾為戮尸地下戮而重戮死而重死臣子為蔑)
(死君父不忠不孝使死者有知將不福汝其以此詔藏之宗廟副在尚書秘書三府)下潁川
詔(潁川先帝所由起兵征伐也官渡之役四方瓦解遠近顧望而此郡守義丁壯荷戈老弱負糧)
(昔漢祖以秦中為國本光武恃河内為王基今朕復於此登壇受禪天以此郡翼成大魏)改雒
為洛詔(火行也火忌水故洛去水而加隹魏於行次為土土水之牡也水得土而乃流土得)
(水而柔故除隹加水變雒為洛)
晉武帝勞汲郡太守王宏詔(朕惟民食之急而懼天時之運夙夜警戒)
(念在於農雖詔書屢下敇勵殷勤猶恐百姓廢惰以損生殖之功而刺史二千石百里長吏未能孟)
(勤至使地有遺利而人有餘力每思聞監司糾舉能否將行其賞罰以明沮勸今司隷校尉石鑒上)
(汲郡太守王宏勤恤百姓導化有方督勸開荒五千餘頃而熟田常課頃畝不減比年晉饑民食不)
(足而宏郡界獨無匱乏可謂能矣其賜宏穀千斛布告天下咸使聞知)
梁武帝汝潁建州詔(二豫分置其來久矣今汝潁尅定可依前代故事以懸瓠)
(為豫州壽春為南豫改合肥為合州北廣陵為淮州項城為殷州合州為南合州)守視晉
宋齊諸陵詔(命世興王嗣賢傳業聲稱不朽人代徂遷二賓以位三恪義在時事浸遠)
(宿草榛蕪望古興懷言念愴然晉宋齊三代諸陵有職司首勤加守護勿令細民妄相侵毁作兵有)
(少補使允足前無守視並可量給)
北魏世祖都洛陽立太學詔(高祖德格兩儀明並日月博文教以懷遠)
(人崇禮學以旌俊逸徙縣中區光宅天下總霜露之所均一吉卜於洛涘戎繕兼興未遑儒教朕纂)
(承鴻緒君臨寳歷思模聖規述遵先志今天地清寧方隅無事可勅有司準訪前式置國子立太學)
(樹小學於西門)
孝文帝祭嵩高山文(維太和十八年敬昭告於嵩高中嶽之靈太極分渾兩儀)
(是生辰作乾寳嶽樹坤靈昭彰天地吐納五精唯中挻神祥契幽經日月交暉寒暑遞成萬象含和)
(兆類孳盈爰自化闢俶慶胥庭軒轅曜哲伊祁載形逮於有周實光洛徵川潛龍光山隱鳳停三才)
(憑微七曜依明人倫傾首百神柔誠造厥區夏歴兹三正應符代績孰不斯營曰乎皇魏飛虬元并)
(螭騰穹象用九黔嬴新邦興略丕猷㒺清佗瓊指陰淹翠濕亭河圖曠覽升巾闕銘朕承法統誕邀)
(休宏開物成務載鑠成齡遷宇柳方闌繩廛城則直之興百堵若星日躔流馥月陸芬馨鏘旋紫宿)
(景曜黃衡鸞聲嘒嘒鸑和嚶嚶歸蓋如雲還輈若霆惟嵩嵓嵓峻極昊青惟邑翼翼長啟魏京薦玉)
(告虔用昭永貞納茲多福萬國以寧)祭河文(維太和十九年皇帝告於河瀆之靈坤元涌溢)
(黃瀆作珍浩浩洪流實裨陰淪通源導物含介藏鱗啟潤萬品承育蒼旻惟聖作則惟禹克遵浮檝)
(飛帆洞厥百川朕承寳歴克纂乾文騰鸞淮方旋鷁河濆龍舲御瀆鳳旆乘雲汎汎棹舟翾翾沂津)
(宴我皇遊光余夷濱肇開水利漕典載新千艫桓桓萬艘斌斌保我大儀惟爾作神)
唐太宗建東都詔(朕聞踐華固德百二稱乎建瓴卜洛歸仁七百崇乎定鼎是以)
(控膏腴於天府啟黃圖於渭濱襟沃壤於王城摛綠字於河渚市朝之城麗皇州之九緯丹紫之原)
(邈神臯之千里二京之盛其來自昔心茲宇宙通賦貢於四方交乎風雨均朝宗於萬國曲阜之規)
(猶勤測圭之地載革豈得宅帝之鄉獨稱都於四塞里王之邑匪建國於三川宜改洛陽為東都)
贈殷太師比干詔(望諸列國之相漢主尚求其後夷吾霸者之臣魏君猶禮其墓)
(況乎正直之道邁青松而孤絶忠勇之操掩白玉而振彩者哉殷故少師比干貞一表德臣隣成性)
(以明允之量屬無妄之辰玉馬遽馳愍其邦之殄悴竇衣將燎惜其君之&KR1998;霪見善不回懷忠蹈節)
(讜言纔發輕其百齡之命淫刑既逞碎其七尺之軀雖後周王封墓莫救焚原之禍孔聖稱仁寧逭)
(剖心之痛固以冤深終古悼結彼蒼朕觀風趙北問罪遼東碣凐禾黍之墟緬懷梓材之地駐蹕而)
(瞻荒隴願以為臣撫躬而想幽泉思閒其諫盡忠之義久闕於往冊揚名之典無聞於後代宜錫寵)
(命以展夙心可追贈太師諡曰忠烈公仍遣三品持節祭告四品為副封崇其墓修其祠堂州縣春)
(秋二時祀以少牢給隨近五戶以供祭享及灑掃)
玄宗賜隱士盧鴻乙還山制(昔在帝堯全許由之節緬惟大禹聽伯成)
(之高則知天子有所不臣諸侯有所不友遯之時義大矣哉嵩山隱士盧鴻乙抗迹幽遠凝情篆素)
(隱居以求其志行義以達其道雲卧林壑多歴年載傳不云乎舉逸民天下之人歸心焉是乃飛書)
(巖穴備禮徵聘方佇獻替式弘政理而矯然不羣確乎難拔静已以鎮其操洗心以激其流固辭榮)
(寵將厚風俗不降其志用保厥躬會稽嚴陵未可名屈太原王霸終以病歸宜以諫議大夫放還山)
(歲給米百石絹五十匹充其藥物仍令府縣送隱居之所若知朝廷得失具以狀聞)授崔隱
甫河南尹制(三川作都四方取則任能而理求舊為先銀青光禄大夫守太子賓客上)
(柱國崔隱甫冠冕碩人朝廷偉量士林之秀公望攸歸直而能温寬以濟猛累踐臺閣備彰德器輦)
(轂之務風化所急鎮兹雅俗俟彼正人宜受任於兼官俾重臨於故府)
肅宗授李勉河南尹制(四方取則千里分圻實惟卜洛之都咨爾尹京之任)
(御史中丞東都畿内觀察使李勉才茂宗枝名惟公器風標自肅操履愈高智略可仗於安危忠貞)
(克同於休戚親賢是賴中外必聞屬肆覲觀風三川展義來蘇望切處劇才難實資模楷之良共緝)
(保釐之政)
憲宗答杜兼謝授河南尹璽書(卿文通吏道學達政源凡歴官常輒)
(閱績效觀能以授俾亞理於三川試可而遷宜專臨其一府盡委封畿之政仍兼運漕之權歲時之)
(問佇有勞效勉共爾職重副予懷)
文宗授裴休汴州節度使制(將相大臣内外迭任入奉股肱之寄出為)
(藩翰之雄無爽具瞻式彰注意集賢殿大學士上柱國河東縣開國子裴休氣禀嶽靈夢叶巖瑞威)
(鳳孤翔於玉圃仙鶴獨步於芝園學精典墳文緯邦國自掖廷對策諫列升班粉署擅貳卿之榮綸)
(閔回五字之對日司饋運整葺牢籠策盡每得於親聞功庸必見於顯效章程軌範歴試無差是用)
(付以權衡宜承任委咨之遠略炳然大綸四后協心萬方繫爾今百度有截庶績其凝前時屢以疾)
(辭猶煩卧理豈無優賢之道因遂由衷之意乃眷梁苑實為重藩荒大原於周疆接小沛於貢壤富)
(庶將及懼勇無譁仁化已洽於一方清風漸扇於全境閉關自固懸瞂不嗚可仗台臣寘之静理爾)
(其踐厥位暢厥庸侯服既增相印不解輔弼莫繫於遠邇聲容暫間於朝昏敬哉戒之服我重命可)
(汴州刺史充宣武軍節度副大使知節度事兼亳州太清宮散勲封如故)
宋太祖幸西京詔(建鼎洛邑我之西都燔柴泰壇國之大事汎削平江表底定南)
(方推率土之混同自上天之鑒祐内慙涼德感是洪休得不罄以恭虔申其告謝睠維京而四顧兆)
(陽位於南郊豆籩陳有楚之儀黍稷奉惟馨之薦朕今暫幸西京有事於圜丘宜令有司各揚其職)
(禮容儀衛典故在焉祇事肅成無或煩擾諸道府不得以進奉為名輒有率歛凡在中外當體予懷)
太宗除呂蒙正中書侍郎兼戸部尚書平章事制
(天道無私日月星辰助其照皇王不宰股肱輔弼代其工所以端拱守成垂衣制理永建丕平之景)
(運遐追三五之令猷其有業茂經綸才推謹厚參大政而已淹星歲秉至公而無捨寅昏宜頒出綍)
(之殊恩俾正持衡之重柄爰擇剛日特降命書推忠佐理功臣朝散大夫給事中參知政事柱國東)
(平郡開國男呂蒙正四氣均和五行鍾秀有濟時之略輔之以温恭挺命世之才守之以循默爰覩)
(舜旌之進善遂指魏闕以來儀臨軒覩敏瞻之能射策見縱横之略暨兹登用益著謨明公忠推社)
(稷之臣凝重見廟堂之器眷兹大體久鬱具贍屢宣作礪之功克懋秉鈞之績别錫褒功之美號仍)
(陞馭貴之崇階勲籍增榮井田加賦預列侯之峻爵同大利之計書顧優恩之在兹諒名器之無假)
(於戲雲從龍而風從虎今也其時啟乃心而沃朕心必求諸道爾宜周旋庶政佐佑眇躬緩兹宵旰)
(之憂翊我隆平之運同底於道豈不美歟)
真宗伊尹廟碑贊有序(始就於桀以勸人臣之忠後歸於湯以濟天下之難)
(咸有一德敷祐萬方大節昭明嗣王服其訓餘慶不墜令子承其家舊禮攸存明祀斯享朕因駐蹕)
(永用懷賢聊復刻銘庶幾旌善贊曰成湯之仁溥率來賓阿衡之忠天輔成功民難既平嘉謨實貞)
(㠪室不衰大訓可知蘋蘩之祭傳于永世金石之刻表予褒德)賜陳堯叟詔(勅堯叟省)
(所上表以赴河陽戀闕事具悉卿象緯儲靈珪璋挺秀出符亭會入掌鴻樞正色立朝得大臣之體)
(精衷奉上有良弼之稱副彼民瞻居然國器而偶嬰疾疢願罷鈞衡朕重違乃誠聿隆異數乃莅陪)
(京之鎮庶諧養素之心方戒途而有期遽削牘而來上傾輸懇悃眷戀闕庭見愛君之愈深宜勿藥)
(之非晚覽觀之際駭嘆良增故兹特詔)
仁宗授陳堯佐判鄭州詔(朕纂紹丕圖乂寧區夏務審求賢俾秉國鈞其)
(有當代天工鬱為時棟精練可以寧庶績温裕可以範羣倫示倚毗于老成期緝熙於庶職朕志先)
(定物論攸歸載揆嘉辰告于庶位戶部侍郎上柱國潁川郡公陳堯佐文惟高古器藴洸和茂經世)
(之遠猷藹幹邦之偉望早登薦于公府万外領于輔州山甫志在于將明陳寵性敦于周密宜正國)
(台之重足調鼎味之和列書殿之崇資膺雲臺之美號宜封采地並有嘉焉入奉弼諧尤增屬任教)
(簡易所以肅朝政脩名寳所以叙時材惟深博所以奉咨詢惟方重所以鎮浮競擇于中道經以大)
(猷輔予𦕈冲賴於哲人於戲中樞之任庶務養成下以遂萬物之宜上以增三階之耀師任之重式)
(副于具瞻股肱之良允為于國體祗服厥位勿替迺誠)命張中庸為開封府判
官制(京師衆大之居其俗具五方而諸侯所視法也號稱難治蓋自古記之為之尹者專用擊)
(斷則網密俗敝崇之以寬則威信不立故當擇精明疏通之人以參其職兵部員外郎張中庸材劇)
(而用博行脩而志堅處煩決疑必有餘裕俾贊浩繁之政當適寬猛之中此乃根本之地爾惟欽哉)
除富弼同中書門下平章事判河南府制(三台處中以裁)
(萬物之化四嶽總外以牧黎民之蕃如山河之經九州如股肱之衛一體出處之際朕無間然具官)
(富弼復貫有元蹈中弗勉學幾聖而獨至識造物之未形貴名起於三朝盛德儀于百辟鄉召從於)
(列屏俾進翊於冡司為日尚新何恙靡已未及經邦之務遽陳避位之辭詔雖屢而莫回章甫卻而)
(復至朕憮然自念嗟莫能勝既閔勞於政幾其聽遂於私佚建彼徐節以殿東郊守茲洛符以保西)
(宅乃位鴻釣之貴尚優黃髮之行於戲不處成功專老氏榮名之畏其旋元吉要羲經履道之終雖)
(弗從於吾游亦自保於而福)除文彦博司徒判河南制(秉國大鈞絶席)
(廟堂之上經時常武運籌樽爼之間維吾老成多所更踐懇辭幾務往殿近藩敷告于廷進疇厥位)
(推忠協謀崇仁同德經邦贊治守正保運亮節佐理功臣樞密使劎南西川節度管内觀察使處置)
(橋道等使開府儀同三司守司空檢校太師兼侍中兼郡牧制置使行成都尹上柱國潞國公文彦)
(博器質宏偉智謀靖深逮事祖宗早登丞弼周旋左右當四海之具瞻密勿樞機實萬邦之為憲肆)
(予纘御屬在倚賴深惟注意之勤勉徇均勞之請眷言耆舊宜所褒崇增秩上公衍封真賦光華故)
(里揭全晉之旌旄偃息名城壯陪京之屏翰出入中外始終顯榮於戲進而論道經邦則必告嘉猷)
(于后退而承流宣化則必下膏澤於民爾惟欽哉尚多受祉)
英宗封韓琦魏國公誥(王者紹景炎之序履皇極之尊永惟置器之艱屬在)
(佐王之略睠夫上宰翼我先朝適及委裘之辰肆予奉瑁之始定策宗社貫心神明逮躬丕務之咨)
(敢後元勲之奬首旉邦渙誕告朝倫門下侍郎兼兵部尚書同中書門下平章事韓琦器博而適時)
(道閎而濟物稟星辰之精粹會日月之休明歴宣外勞更倚二柄蹈夷險之一節寄安危之大機仰)
(文考之知賢絶時髦而登用維召公之託嘗聞顧命之言維漢相之謀終應大横之兆蓋懷先見者)
(識之邃決至慮者材之英天扶不拔之基神贊非常之輔是用進文昌之卿序正黃闥之台符隆以)
(封爵之文益之戶田之數以蕃爾寵以懋爾庸於戲天視靡私居飭有邦之畏民公曷戴一歸厥后)
(之仁念先猷之弗敢康顧成業之不司恃益經茂烈永佐昌國)
神宗封富弼為鄭國公制(秉籙膺圖將繼配天之大業銓時論道必資名)
(世之元臣以言乎體貌則舊德之英以言乎望實則羣材之表爰立作相宜莫如公丕昭寵數之殊)
(孚告治朝之聽中書門下平章事尚書左僕射昭文館大學士富弼智資大雅德懋碩膚學足以造)
(聖人之微幾足以通天下之變繇賢科之得雋攄遠業以奏功在仁祖時則首冠廟堂有弼諧九德)
(之美在英考世則再登樞府有折衝萬里之謀庶績已熙太平將洽屬留侯之多病容裴度以為藩)
(愷悌所宜神明自復方王家之不造固賢者之有為昔居畎畝而志猶在於愛君今處朝廷而義豈)
(忘於憂國是用召從方守進拜元台仍左揆之舊班兼東臺之茂秩爰田衍賦盟府易勲兹實異恩)
(庸昭注意於戲上理乎天工則日月星辰以之順下遂乎物宜則山川草木以之蕃近則諸夏仰德)
(以承流遠則四徼傾風以待命凡予欲治惟爾責成勉盡嘉猷用光丕訓)
哲宗立皇后孟氏制(正家者義之先大昏者禮之本朕繼體持盈側身思永太)
(母以萬世為心命虔宗事大臣以兩極陳義請建坤儀載蠲吉日敷告大庭故侍衛親軍馬軍都虞)
(候眉州防禦使贈太尉孟元孫女幽閑專静雅應柔則天作之合人謀協從可立為皇后)理宗
改賜岳飛諡忠武詔(主爾忘身兹謂人臣之大節諡以表行必稽天下之公言)
(申錫贊書追告幽穸故太師追封鄂王諡武穆岳飛威名震於華夏智略根乎詩書結髮從戎前無)
(堅敵枕戈厲志誓清中原謂恢復之義為必伸謂忠憤之氣為難遏上心密契詔札具存夫何𣙜臣)
(力主和議未究凌烟之偉績先罹偃月之陰謀李將軍口不出辭聞者流涕藺相如身雖已死凛然)
(猶生宜高皇眷念之不忘肆孝廟矜哀之備至亟還故官而禮葬頒賜廟號以旌褒建于先帝之時)
(䘰以真王之爵既辨誣于累聖可無憾於九京然而易名之典雖存議禮之書未一始為忠愍之號)
(旋更武穆之稱朕獲覩中興之舊章灼知皇祖之本意爰取危身奉上之實仍采克定禍亂之文合)
(此兩言節其一意昔孔明之志興漢室若子儀之光復唐都雖計效以或殊在秉心而弗異垂之典)
(冊何嫌今古之同符賴及子孫將與山河而並久英靈如在茂渥共承可依前故太師追封鄂王特)
(與賜諡忠武奉勅礲石牒到奉行)
元世祖命許衡為懷孟教授制(咨爾許衡天資雅厚經學精專諸凡)
(講論之間深得聖賢之奥受罰者恐陳君所短為盜者畏王烈之知所在嚮風允堪正俗可令於懷)
(孟等處選㨂子弟俊秀者舉歸教育取作範模再令董子帷前有傳受之弟子重使王通門下皆經)
(濟之名臣母喪斯文以弼予治)追封程顥豫國公詔(朕惟三千之徒莫先顔氏)
(睠言往哲式克似之故河南伯程顥體備至和躬承絶學元氣之會鍾於獨得聖人之道賴以復明)
(繫百世之醇儒豈追崇之可後爰蒐盛典爵以上公於戲緬想德容儼揚休而山立聿新禮命敷渙)
(號以風行服此寵章益綿道脉)追封程頥洛國公詔(朕惟孟氏以來千有餘歲)
(不有先覺孰任其承故伊陽伯程頤本諸躬行動有師法謂初學入德始乎致知格物謂随時從道)
(在乎觀象玩辭遺書雖見於表章異數竊稽於封冊胙之大國庸示褒崇於戲規矩準繩庶有存於)
(矜式山龍黼黻匪徒侈於儀章懋相人文以對休命可追封洛國公主者施行)
明太祖改正嶽鎮海瀆城隍神號詔(自有元失馭羣雄鼎沸土)
(宇分裂聲教不同朕奮起布衣以安民為念訓將綀兵平定華夷大統以正永惟為治之道必本於)
(禮考諸祀典知五嶽五鎮四海四瀆之封起自唐世崇名美號歴代有加在朕思之則有不然夫嶽)
(鎮海瀆皆高山廣水自天地開闢以至於今英靈之氣萃而為神必皆受命於上帝幽微莫測豈國)
(家封號之所可加瀆禮不經莫此為甚至於忠臣烈士雖可加以封號亦惟當時為宜夫禮所以明)
(神人正名分不可以僭差今命依古定制九嶽鎮海瀆並去其前代所封名號止以山水本名稱其)
(神府州縣城隍神號一體改正歴代忠臣烈士亦依當時初封皆以實號後世溢美之稱皆與革去)
(其孔子善明先王之要道為天下師以濟後世非有功於一時一方者可比所有封爵宜仍其舊庶)
(幾神人之際名正言順於理為當用稱朕以禮祀神之意所有定制應祀神號開列于後一五嶽)
(稱東嶽泰山之神南嶽衡山之神中嶽嵩山之神西嶽華山之神北嶽恒山之神一五鎮稱束鎮)
(沂山之神南鎮會稽山之神中鎮霍山之神西鎮吳山之神北鎮醫無閭山之神一四海稱東海)
(之神南海之神西海之神北海之神大一四瀆稱束瀆大淮之神南瀆大江之神西瀆河之神北)
(瀆大濟之神隍一各處府州縣城隍稱某府城隍之神某州城之神某縣城隍之神一歴代忠)
(臣烈士並依當初封爵稱之有一天下神祠無功於民不應祀典者即係淫祠司毋得致祭於戲)
(明則有禮樂幽則有鬼神其理既同其分當正故兹詔示咸使聞知)中嶽廟告文三
道(荷上天后土之眷命蒙神之效靈以致平羣雄息禍亂君主黔黎於華夏統控蠻夷於今十年)
(中國康寧然於神之祀若以上古之君言之則君為民而禱載有春祈秋報之禮於斯之祀者有望)
(於神而祭者有狩於所在而燎瘞者今予自建國以來十年于兹國為新造民為初安是不得親臨)
(所在而祀神也特遣開國功臣湯和道士陳玉京劉崇元以如予行奉犧牲祝帛於祠下以報效靈)
(自今以後歲以仲秋詣祠致祭惟神鑒知羣昔者元運將終英雄並起民受兵殃時予亦與雄並)
(驅輯兵保民上帝默相山川受命效靈所在必充轉戰五年餘方乃兵偃民息衆樂生生之計天下)
(太平二十八年矣今洪武乙亥四月間廣西布政司報蠻夷之長龍州趙宗夀奉議州黃世鐡不循)
(治化負固殃民兵興之事本重既行不敢不告所以告者兵行十萬各離父母妻子途間饑飽勞逸)
(山嵐瘴氣染患者有之此兵行之難兵入其境良民受害荆棘生焉民驚且移未有不傷此其所以)
(告也其所以告者但願瘴癘之方化煙嵐為清涼之氣早殄渠魁良善安業軍士速回各得完聚以)
(養父母是其禱也然予未敢徑告上帝惟神鑒之為予轉達謹告昔者元末兵爭傷生者衆予荷)
(皇天眷命嶽鎮海瀆山川效靈諸將用命偃兵息民今三十年矣兵燹之餘民方安定邇來西南戍)
(守諸將不能昭布仁威但知肥已虐人致令諸夷苗民困窘而奮怒會攻屯戍致傷戍守善良者予)
(非敢用兵由是不得已指揮諸將帥兵進討然山川險遠彼方草木茂盛煙嵐雲霧蓊鬱之氣吞吐)
(呼吸則必為害此行人衆各辭祖父母父母妻子涉險遠以清邊夷以安中夏萬冀神靈達于上帝)
(賜清涼之氣以清煙嵐早定諸夷速歸營壐得奉祖父母父母眷屬團圓是其禱也今年九月二十)
(六日兵行特遣人齎香帛牲醴先詣神所謹告淮瀆濟凟北海告文俱同)太昊陵告
文(朕生後世為民於草野之間當前元失馭天下紛紜乃乘羣雄大亂之秋集衆用武荷皇天后)
(土眷佑遂平暴亂以有天下主宰庶民今已四年矣君主上古繼天立極作烝民主神功聖德垂裕)
(至今朕典百神之祀考君陵墓在此然相去年歲極遠朕觀經典所載雖切慕於衷奈禀性之愚時)
(有古今民俗亦異惟仰神君萬世所法特遣官奠祀于陵聖靈不昧尚其納焉)商王高宗
陵告文(曩者有元失馭天下紛紜朕由此集衆平亂統一天下今已四年矣稽諸古典堯舜)
(繼天立極列聖相傳為烝民主者陵各有在雖去古千百餘載時君當修祀之朕典百神之祀故遣)
(官齎牲醴奠祭修陵君靈不昧尚惟歆饗漢光武周世宗宋諸陵告文俱同)免河南境
内税糧詔二道(朕本淮右布衣因天下亂率衆渡江保民圖治今十有四年矣荷天)
(眷佑西取陳友諒以安荆楚東縳張士誠以平三吳遂至八番直抵交廣以極于海悉皆戡定重念)
(中國羣雄並起以致干戈紛爭生民塗炭是用命將北征兵渡大河齊魯之民歡然來迎饋餉給軍)
(不辭千里朕思其民當元之末疲於供給今既效順何忍復勞朕為天下主深用憫焉已將山東行)
(省洪武元年税糧免徵不期天旱民尚未甦其洪武二年夏秋二糧再行蠲免近者平燕都下晉冀)
(土地疆字今盡為國家所有其民久被兵殘困於徵歛尤甚齊魯之民其北平燕南河東山西新附)
(地面洪武二年税糧亦與蠲免河南諸郡歸附以來久欲惠之奈東西未平則出師所經藉資糧餉)
(是以未遑今晉冀既平大兵已入秦矣除北京河南所轄宿徐等州已免稅糧外西抵潼關北界大)
(河南至唐鄧光息洪武二年夏秋税糧盡行蠲免以遂朕之初意於戲惟皇上帝眷我生民自一)
(統以來雖暫有雨暘之愆期終未凶荒然朕豈不知江右之民減衣薄食助我興王供給浩繁安無)
(貧窘特以洪武十五年春秋税糧除官田減半入官不為常例民田税糧盡行蠲免其江西浙江雖)
(次第歸附為首定中原人民為我供給越大江入淮河抵北平而漕河南民甚勞矣邇年以來江東)
(江西浙江及直隸府州官吏糧長不行優恤小民已行問罪亦以今年夏秋税糧除官田減半入官)
(不為常例民田税糧盡行蠲免所有河南山東民人淳實無巧以取愚無強以凌弱篤力於田畝且)
(山東之民東給遼左北給北平民資倍焉河南之民北供山西歲助關内斯二布政司税糧今年夏)
(秋盡行免之)諭河南布政司及諸府州縣官吏(大河之水天泉)
(也非尋常之水若所在牧守心仁吏如律事則河蜿蜒束注無摧山裂石之勢若牧守包藏禍心吏)
(不法以行事則河流洶湧駕洪濤於平野魚鱉游園林如此則牧守郡吏將必禍焉舊歲河南來奏)
(河水瀰漫於州皆徙民居田園為之一空朕日夜究心河水為患田園一空桑麻盡為所蕩衣食既)
(闕將何立命况且東作將興老幼艱辛今特命駙馬李祺齎朕勅命住被災處所優給兵民雖不足)
(厚給之恩終解吾民之苦爾諸職事一如朕命奉行毋怠)命宋國公馮勝節制
河南勅(河南為天下重鎮地廣民稠士馬甚衆方今大將軍征北特命爾節制其地宜休息)
(民力訓練士卒以佐征討)賑濟河南饑民諭(河南諸府軍馬數多民間供給頻年)
(不休地畝徵輸重於他處自今民戶止納原額税糧荒田聽其開墾有司不得科擾違者罷職)
成祖中嶽廟告文(比者安南逆賊黎季犛及子黎蒼逞兇肆暴屢攘邊疆侵奪思)
(明府禄州等處地方予加寬貸不肯興師問罪但遣使諭使還地黎賊巧詞支吾所還之地多非其)
(舊還地之後復據西平州又侵寧遠州逼脅命吏占管人民劫掠資財殺擄男女邊境之民受其殘)
(酷安南之人並被其害誅求百端老幼不寧占城之地累年遭其劫掠予數遣人告諭冀其改過而)
(賊稔惡日甚㒺有悛心予為天下主視民塗炭安忍弗救乃命將出師聲罪致討志在弔民豈敢用)
(兵實出於不得已賴皇天后土眷佑嶽鎮海瀆效靈將士奮忠鼔勇悉掃蕩其孽黨撫安其良善尚)
(念將士暴露於外離其父母妻子山川險阻道里迢遥今天氣炎熱恐嵐瘴鬱蒸起居失調易於感)
(疾予夙夜念此寢食弗寧萬冀神靈鑒予誠悃聞於上帝賜以洪休潛消瘴癘早降清涼詣神所祭)
(告海淮瀆濟瀆北告文俱同)太昊陵告文(自古有天下功德及民者當享百世之祀我國)
(家崇祀古者帝王厥有常興今朕遵奉祖訓奉天征討即位之初永惟聖帝明王陵寢所在不可不)
(敬是用奉香幣牲醴以祭惟皇有治世之功有安民之德歴世雖遠神靈不亡其尚默贊元化孚佑)
(邦家永臻太平之福朕其敬祀萬世無斁商高宗漢光武周世宗宋諸陵告文俱同)免河
南等處租糧雜税詔(朕祗承天命綂御萬方永惟致治之機尤重安民之道悉)
(心康濟夙夜不忘比者營建北京宫殿需材於下國之大事誠非得已軍民趨事赴工盡力不懈眷)
(其勞苦朕甚愍然所司不體朕心之艱難一毫不以上聞督責逋負鞭箠逼迫又甚困乏甚失撫綏)
(之意其河南山東山西軍民衙門自永樂五年以前遞年拖欠並追賠未完夏税秋糧監糧馬草諸)
(色課程贓罰等項一應係官錢糧物件詔書到日咸與蠲免於戲施政以撫字為先養民以寬恤為)
(本特敷恩惠用慰勤勞故兹詔諭咸使聞知)賜周世子有燉純孝歌序
(朕聞至孝足以動天地感鬼神匹夫匹婦一念誠切金石可貫䐁魚可孚載之方策信不誣也矧於)
(死生之際所處尤甚古今孝子欲代父死者幾何人哉建文用讒者誣搆爾父逮爾父子至京備極)
(苦辱有燉不忍父之無辜遂自承伏言父不知狀以死自期略無怖色建文由是竄爾雲南窮困萬)
(狀終無悔辭兹非能處死生之際庶幾古人之至孝也歟朕遵古道惇明信義匹夫匹婦尚褒顯之)
(况爾朕之猶子骨肉至親志行純誠造次不易其言顛沛不改其義死生存亡不懾其志富貴貧賤)
(無幾微動於顔色流離道路羈囚瘴癘克全爾生至有今日實由爾父慈子孝天地鬼神護相之也)
(是用作歌以釋爾心以詔來世歌曰維我皇考建樹宗藩鞏固基圖實衍實安我有令弟分封於周)
(帶礪河山永孚於休孝友之道稱於考妣人無間言以及兄弟建文嗣位信彼憸人讒言勃興搆弟)
(於屯父子羈累家邦蕩析欲誣以法陷之大逆維爾嫡長孔孝且仁篤愛其親弗顧其身陳詞懇訴)
(為父釋愆言意弗通孰不爾憐父既貶斥爾益興嗟蠻煙瘴霧各竄天涯有若編氓囚辱奴隸見者)
(歔欷聞者出涕衣不掩體通食穴墻幽憂連歲艱苦備嘗天運循環過眼倏忽善惡之報纖毫不忒)
(我亦遇難奉天舉兵拯爾沈淪宗社之靈遣使南來歸爾萬里父子相見驚乎悲喜彜倫載叙骨肉)
(重懽俯仰天地永矢弗諼天報爾忱捷於響影我表爾孝著之歌詠曾參閔損名教所稱爾則效之)
(聿駿有聲效法古人儀範太祖永奠宗藩光華海宇)
仁宗追封張玉為河間王諡忠武誥(國家之於舊臣其有非常)
(之功德者則必有極盛之爵號以顯之所以崇奬忠賢而報稱之義也贈奉天靖難推誠宣力武臣)
(特進榮祿大夫右柱國追封榮國公諡忠顯張玉秉正直之節藴雄武之才沈毅有謀英果能斷事)
(朕皇考太宗文皇帝於潛邸多歴歲年克效忠藎屬當臨危之際首贊靖難之圖畢力一心摧兇馘)
(醜筭無遺策動有奇功暨大業之垂成竟奮軀而死義我皇考醻其偉烈錫爵上公雖已備於哀榮)
(軫聖情而未已肆於今日復舉彜章特加封為河間王進諡忠武配享太宗文皇帝廟廷於戲忠精)
(義氣煥日月以如生盛德顯名與國家而同久佑啟爾後永翼皇家)賜戶部尚書兼
太子賓客郭資致仕勅(卿事我皇祖皇考今四十年歴官中外致位通顯列)
(於六卿遭遇如斯可為極盛然卿有質實之資剛直之氣心之所向維在國家有利於上毅然身任)
(不畏強禦雖怨聚於已而不暇顧雖害將及已而不知避可謂忠貞篤實之臣矣朕初嗣大綂嘉與)
(老臣共圖治理矧肇建儲副兼資贊輔顧卿抱疾累歲步趨惟艱不忍強勞以事今特陞為太子太)
(師俾致仕歸嗚呼念二十年之前與卿同處一城早暮相聚勤勞艱苦其何可言今太平無事當相)
(共樂於安逸而卿以疾而去能不有感於懷哉今命戶部卿戶下税糧及一應差役皆蠲免卿歸休)
(鄉里惟強飲食慎醫藥優游自適以娱暮齡以副朕眷懷)
宣宗中嶽廟告文(予新嗣祖宗天位統理下民夙夜惓惓養民為務尚祈神靈陰)
(隆助相俾雨暘時順灾沴不生百穀用成民用康濟國家清泰永賴神庥謹以香幣達於至誠惟神)
(鑒格告淮瀆濟瀆北海文俱同)命河南撫按諸臣勘災勅(皇帝勅諭)
(巡撫侍郎于謙及河南都司按察司巡按監察御史朕撫恤兵民惟圖民安夙夜在念孜孜不忘今)
(聞歴夏不雨亢旱為灾農畝雖種無獲者多朕甚憫之勅至爾等同衛所府州縣官躬詣田畝踏勘)
(如果係灾傷即具實奏聞就將本年官民田地秋糧及屯種子粒以十分為率俱免四分爾等宜十)
(分用心提督整理不可怠忽以險遠之處爾等不能遍歴聽各委廉潔官員前去踏勘務在的實以)
(恤民隱庶副朕心然近年各處奏災傷者其衛所府州縣官吏多有附下罔上誣熟為荒一槩陳奏)
(以圖免爾等其深戒欺弊嚴督所屬必審驗其真實毋為欺謾若仍蹈前非在後再遣人覆視不實)
(爾等及府州縣衛所官吏里老旗甲人等俱處以重罪不恕其慎之慎之故諭)
英宗中嶽廟告文(予奉天育民愧涼於德致兹久旱災及羣生夙夜省躬中心惓)
(切神司方嶽憂憫諒同雨農以時宜任其責特兹致禱尚冀感通洪布甘霖用臻豐稔匪予之惠時)
(乃神休告淮瀆濟瀆北海文同)賜都御史顧佐致仕勅(卿祗事祖宗任)
(京尹長通政司憲紀歴官中外三十餘年廉明之操公忠之行確乎不拔卓然名臣朕嗣承大位方)
(資老成翼贊治理而卿嬰疾洊歲未瘳每於朝參步履不易深軫朕心今不欲煩以政務特賜鈔五)
(千貫命致仕還鄕自古有言人惟求舊朕固不忘卿也已勅戶部優免卿家雜泛差役卿其體朕至)
(意安精神慎藥食頤養天和優游田里用享清平之福於永遠欽哉)
景帝中嶽廟告文三道(國以兵民為本兵民以食為天仁政所先孰加於此)
(方秋百穀將實重以漕運方殷雨澤罕敷河流多決兵民所望疇當副之夫朕為國子民而神為民)
(捍患實皆天職然有司存朕所能為豈敢畏難於朝夕神之易舉詎可辭勞於指麾沛膏雨以作豐)
(年助順流而為通道願有禱也冀無負焉神茲者農務方殷所憂旱澇豐歉所係尤切朕心主茲)
(方計不異此雨暘時若其職在神尚運神機俾從民欲民苟遂豐登之願神益彰庇利之仁專俟感)
(孚以慰虔禱内恭承天命重付眇躬民社所依災祥攸繫志恒省政務外乖茲者雨澤不敷河流)
(欠浹舟船淺滯禾稼焦萎災患由臻公私所病窮維所自良有在兹然因咎致災固朕躬㒺避而轉)
(患為福實神職當專夫有咎無福過將惟一而禦災捍患功孰與均特致懇祈幸副懸望淮瀆濟)
(瀆河瀆北海告文俱同)濟瀆廟告文(天降膏雨在風雲率其職地湧甘泉由嶽瀆效)
(其靈天地之澤施必風雨嶽瀆不得辭其責也今歲雨暘時序所以澤萬物者至矣而瀆流不決所)
(以灌百川者歉焉河不由道而水決於海泰山泗濟之源復秘南北漕運之渠日涸此雖君民之患)
(實闕天地之仁固朕不德所召而神之貢何如天地均有矜惠生民之心神可獨無奉若天地之意)
(務使河循古道分溉朔南而復誕布泉源廣慰輿望神既有以塞其責朕亦有以賴於神神其鑒格)
(專候感孚同淮瀆告廟文)遣官招撫河南流民勅(今聞河南開封府陳)
(州等處多有各處逃來趁食流民或與本處居民相聚一處誠恐其中有等小人久則至於誘惑為)
(非難以處置今特簡命爾往彼處會同左副都御史王來及彼處三司堂上官井原專一撫治流民)
(官員及巡按御史及本府州縣堂上能幹官平日為民所信服者分頭設法小心招撫令各自散處)
(耕種生理有缺食者量給米糧賑濟無田種者量撥與田耕種務令得所宣諭朝廷恩重使之警悟)
(不許急逼致有激變又為患害其中果有能體朝廷恩恤各散復業者量與免其糧差三年庶俾有)
(所慕懸仍提督所在衞所官軍操練軍馬固守城池如有寇盜生發即令相機𠞰捕毋致滋蔓爾為)
(近臣受朝廷之委命必須夙夜盡心以畢乃事不可因循怠忽有悮事機如違罪有所歸事妥民安)
(之時具奏俟命然後回京)追封張輔為定興王諡忠烈誥(國家之於)
(臣下有能以死勤事視苟存不如無存以身徇難視保身不如保國審如是焉贈必有以榮其終賞)
(必有以延於世雖所以旌於既往而亦冀勉於將來而况豐功偉烈昭著於先朝宿德重望表見於)
(當世者哉爾奉天靖難推誠宣力輔運佐理武臣特進光禄大夫左柱國太師英國公張輔累朝良)
(弼一代元勲嘗扈蹕奮不顧身而臨危甘於死難朕深嘉憫事足褒榮茲特追封為定興王諡忠烈)
(遣官諭祭靈其有知服兹光寵)
憲宗中嶽廟告文二道(比歲以來多方災沴雨暘不時我民用瘁民之瘁矣)
(予曷為懷神矜于民忍降以災德澤崇深孰與神侔祈贊化機漙天之休責躬修行予敢弗篤庶幾)
(與神同作民福謹告民國家敬奉神明聿嚴祠祀所期默運化機庇佑庶乃近歲以來或天時不)
(順地道欠寧或雷電失常雨暘爽候或妖孽間作疫癘交行遠近人民頻遭饑饉流離困苦痛何可)
(言惕然於衷罔知攸措惟神奠鎮一方民所恃賴覩茲災沴能不究心是用特具香幣遣官祭告尚)
(冀體上帝好生之德鑒予憂憫元元之意幹旋造化弘闡威靈捍患禦災變禍為福庶幾民生獲遂)
(享報無窮惟神鑒之同淮瀆濟瀆北海告文俱)賑恤河南等處詔(朕紹祖宗)
(鴻業為天下生民主夙夜憂勤用圖康濟奈近年以來旱澇相繼歲數不登加以今春亢旱為甚京)
(畿州縣被傷者多山東濟南等六府河南彰德一府災傷尤甚人民缺食十常八九守臣以告朕心)
(惻然夫民生不遂實司牧之過如有坐視其饑窘窮困而不顧豈為民父母之道哉用是發倉儲出)
(帑藏覃敷寬恤之仁永慰黎庶之望凡爾居官食禄為朕牧民者務加意賑恤毋生事煩擾仍諭居)
(民鄰里相救有無相通共濟難厄以候秋成有積者毋閉糴自私乖救急之義窮乏者毋流移輾轉)
(放縱非為以重害爾生於戲憂民之憂朕心艮切故茲詔示咸使聞知)
孝宗中嶽廟告文(伏自去冬無雪今春少雨田苗未能播種黎庶實切憂惶予甚)
(兢惕用是側身修省虔致禱祈惟神矜憫下民斡旋大造蚤霈甘澤以滋禾稼以濟民艱庶民有豐)
(稔之休則神亦享無窮之報謹告淮瀆濟瀆北海告文同)命兵部尚書王繼
參贊機務勅(朕惟南京國家根本重地而機務重托非歴練老成奚堪委任今持改爾)
(前職不妨部事參贊成國公朱輔等守備機務整飭兵備固守城池操練軍馬撫安人民但遇賊寇)
(生發隨即調兵相機𠞰捕毋令滋蔓凡一應軍民事務利有當興弊有當革者悉聽爾同守備内外)
(官員計議停當而行其管軍管匠等官及各大小頭目人等若有科擾尅害私自役占下人致妨操)
(練及工作等事者爾即禁約清理如法敢有故違者輕則量加懲治重則奏聞區處朕以爾才識老)
(成特兹委任爾當益竭忠誠持廉秉公正身率下務俾事妥人安以副委用如或處置乖方偏執誤)
(事責有所歸爾其欽承朕命勉之慎之)
武宗中嶽廟告文二道(去歲以來寧夏作孽命官致討逆黨就擒内變肅清)
(中外底定匪承洪佑曷克臻兹固循至今未申告謝屬者四方多事水旱相仍餓殍載途人民困苦)
(盜賊嘯聚𠞰捕未平循省咎由實深兢惕伏望神慈昭鑒幽贊化機災沴潛消休祥協應佑我家國)
(永庇生民徂近歲以來羣盜為梗生靈被害在在有之命將征稍臻平定餘災未殄尚累太和水)
(旱相仍妖祥疊見永思厥咎良切疚心爰與羣臣飭躬修政同期昭格庸迓神庥伏冀神明憫兹黎)
(庶轉災為福綏我家邦不勝惓惓懇禱之至淮瀆濟瀆北海告文俱同)賜大學士劉
忠致仕勅(卿以剛毅之資宏博之學策名制舉養望詞林事我孝皇已膺寵眷執經左右)
(啟沃惟勤朕在春宫日侍講讀敷析義理援據古今非道不陳正言無諱肆朕即位之初覃恩舊學)
(亟遷翰長歴試留都典禮寅清考課精核召登秘閣專掌絲綸更化以來遂參機務屬時事之多艱)
(方倚毗之有在顧以微恙累乞休閒朕以卿聲譽素重精力未衰勉留再四暫從展祭之情少慰鄉)
(土之思冀卿速來懋樹勲業以行素志乃復申前奏詞意愈堅特示允俞用成雅尚命有司月給食)
(米五石歲給人夫八名應役廕一子為中書舍人以延世澤仍降勅諭意於戲全節完名大臣之高)
(致尚賢懷舊朝廷之盛典卿其服此恩數優游暮景頤養天和表率鄉人風勵後學又以餘力著述)
(歌咏以成一家之言以鳴一代之盛不亦永有譽哉)贈光禄寺少卿朱紀誥
(捐軀為國固臣子之素心鍚命報功乃朝廷之彛典顧兹忠烈豈吝䘏恩爾封廣西道監察御史朱)
(紀早賁丘園未究時用爰生賢嗣為國憲臣榮受褒封優游桑梓豈意潢池之盗犯我衣冠未收敵)
(懷之功乃罹鋒刃匪加褒寵曷勸臣工兹特贈爾為奉議大夫光禄寺少卿錫之誥命於戲生固有)
(死惟得死之為安名不假人必其人之可稱揭崇階於綸渙昭異數於泉臺祗服命詞永光來世)
世宗中嶽廟告文五道(朕奉天命子育萬民所冀歲稔時和災患不作惟神)
(是賴兹者各處旱乾火災疫癘流行變異非常人民流離死亡者衆廷臣以告朕心惻然惟神廟食)
(兹土作鎮一方見此困窮寧不矜憫用是命官齎捧香帛特差撫臣潔齋備儀詣祠致祭為民請命)
(伏望明神大彰靈應潛斡化機時賜雨澤用消凶沴變歉歲為豐年躋貧□為夀域庶稱朕奉天子)
(民之意中心懇切惟神鑒知疫比者各處山崩地陷産妖隕星水旱蝗蟲火災癘人民流殍變異)
(非常沴降自天朕心憂懼惟神司鎮兹土利濟一方覩斯困窮寧不矜惻遣齎香帛特命撫臣備儀)
(致齋竭誠申禱伏望明彰靈應斡旋化機時賜雨暘潛消災變豐年有望澤我生民庶免朕愆神其)
(鑒庇朕維神鍾靈孕秀鎮奠一方陰翊國家其來尚矣以寡昧恭承天命十有一年於兹敬事神)
(祗㒺敢少懈顧儲宮未立恒切於懹兹者特具牲帛醴齊遣官虔禱伏望茂著神功錫予元嗣則我)
(國家綿慶禩於無窮而神亦享福於有永矣天比歲嘗命官禱嗣於神昨丙午孟冬之吉仰荷賜)
(元儲亦神所贊佑者兹用致謝神其鑒歆而永惟默佑焉朕奉天命子育萬民所冀歲稔時和災)
(害不作邇者各處地方水旱兵荒久民遭厄危亡載路災變異常朕心憂惕惟神上奉帝命奠濟一)
(方諒垂矜憫爰命潔士齎捧香帛特遣撫臣備儀竭虔詣禱致祭所冀明神大彰靈應潛斡化機俾)
(氣序順調雨暘時若彌解災刦溥資豐泰庶稱朕奉天子民之意而神亦享祀於無窮矣淮瀆濟)
(瀆北海告文俱同)黃河澄清頌(丁亥季冬十有六日河南之省靈寳之邑黃河澄清)
(拖練湛璧越之四辰宮占叶吉縣吏來報戊子之春迺命禮曹詳考其因宗伯獻夫述奏以申謂禮)
(宜賀率屬表陳予慚弗允益勵恭寅請謝河伯朕許曰然既而復思斯本自天遡源徂流禮有後先)
(遣官馳往秉其精專甲申告吉露拜誠虔祀禮已成仰荷蒼乾帝垂鑒歆稽首拳拳永懷庇眷勉進)
(德焉既而群臣舞拜致賀予心甚愧稱之大過二三輔臣作歌以頌錄以來呈其詞雍雍忠誠具悉)
(心德協一尚賴匡弼勿或墮逸蒙帝錫瑞四海寧謐德進業修㒺敢自失大道當欽祖憲遵悉是訓)
(是行恐恐慄慄政務惟善民困惟恤唐虞之際吾欲與匹)南狩中嶽廟告文(惟神)
(受皇天命中四方立鎮極統羣生功崇德峙台南幸楚地適臨中土特修望祭之誠希神咸加護佑)
(神鑒歆之)濟瀆廟告文(惟神受皇天之命綂北水之宗澤潤民物古今是賴台躬南幸)
(道邇神源遣祭以誠惟神歆之)河瀆廟告文(惟神受皇天之命綂南水之宗濟利人物)
(功德厚矣予躬之湘楚瞻視顯陵適當渡師謹此祭告希神加佑咸保安平)祭周文王
文(昔者伏羲氏作三五相繼奉天宰世夏殷之後王乃嗣焉為民立極功德惟厚予纘明圖切于)
(景望兹因有事南幸廟贍湯陰道所從由特此遣祭惟王其鑒之歆哉)諭祭漢武侯
諸葛亮文(養高隆中非三顧不起戮力王室拜二表乃行觀其裭孟德走仲達孔明其人)
(豪也歟惜乎將星隕地中道而殂漢遂不振皆天也非人之所能為也表忠有祠諭祭有儀靈爽不)
(昧尚其歆之)諭祭宋岳飛文(昔宋運將終爾克盡大義精忠丕著敵者畏之使當)
(時檜賊不生則有宋或未至絶豈但爾亡於賊手哉朕纘承天位今有事顯陵南之荆楚道經爾祠)
(特命重臣諭祭于爾惟爾欽承哉)命北直隸河南撫按等官賑濟
饑民勅(邇者黃河汎溢霖潦異常播種悉空閭閻絶粒方數千里流離載道朕甚憫焉今已)
(發帑銀轉漕粟猶恐不能徧及該吏部侍郎程文德奏欲令前項地方府州縣官聽其便宜處置賑)
(給務在一一全活此朕本意也兹特命行人時通前往北直隸河南等處諭示各該撫按等官查照)
(戶部議覆事理督率府州縣官破格從權設法賑濟為民立命以弭災變仍登記全活數目多寡以)
(憑黜陟如或坐視漫無成效必重懲之夫朕為萬民父母一民不穫實朕之責禹思天下有饑者猶)
(已饑之今之饑者衆而迫於饑為攘竊者又非其罪也爾撫按有司其務體朕至意宣力殫慮毋事)
(虛文必臻實效以弘濟於艱仍將勅諭謄寫刊布及題準事宜大書榜文曉示百姓夫朕豈不欲與)
(爾民同躋安樂享太平也而天災時變使爾顛連至此頃者一二首惡倡盜累及脅從尋皆撲滅彼)
(謂求生反以速死朕言及此惻焉哀矜凢爾臣民其各知悉)存問周堵陽王書
(兹者南郊禮成大頒恩詔朕念王政先於老老仁民始於親親惟王宗室懿親夀邁七十恩澤覃布)
(所宜加隆兹特以羊酒幣帛令本府進奉官員順齎存問以見朕優禮之意專此以達惟王亮之)
旌周府奉國將軍安河孝行勅(近該河南撫按等官奏稱爾資性純)
(孝好謹守法躬侍父疾衣不解帶憂居母喪不入私室宗室之中實不多見朕用爾嘉兹特降勅遣)
(官奬諭爾尚益篤孝誠以永終譽)贈禮部尚書許逵誥(授命持危志士重立)
(身之節褒忠顯德哲王昭勵世之規事關萬古綱常粹鍾天地正氣式兹英烈宜懋寵嘉故江西按)
(察司副使贈都察院左副都御史諡忠節許逵學明義利才贍經綸宰邑靖巨盜之衝功全保障佐)
(臬覺逆藩之變防謹履霜敢蹈伏機力倡大義奈何勢每格於謀始事多阻於訖成時不假以除奸)
(命徒憤乎扼腕口刳罵賊惟知人有一心眥裂踞廷直籲天無二日存亡飄瓦鼎鑊虛舟耿浩氣以)
(長存痛貞魂之可憫雖頒䘏典未盡褒揚特正祀享之儀用極報酬之禮兹特加贈為禮部尚書錫)
(之誥命於戲天地完名曠一時而僅見古今大節歴千載而彌芳爰進穹階用汗渙號靈其不昧服)
(此誥詞)旌周府鎮國中尉睦梁孝行勅(近該撫按官題稱爾性禀)
(寬仁心存長厚好古樂善之風慕義篤倫之德宗盟咸戴士庶共稱可謂大雅不羣者朕甚嘉焉兹)
(特賜奬勵仍令有司辦送綵幣羊酒用為諸藩之勸爾宜益敦素履以永令名欽哉故勅)
神宗存問大學士沈鯉文(朕惟用人求舊迺哲后之芳規憲老乞言實明)
(時之盛典矧重望夙瞻巖石而高年舉頌岡陵宜錫綸褒用彰渥貺卿純忠天植素履霜嚴珥筆鑾)
(坡即游夏之詞可贊横經虎觀非堯舜之道不陳爰自講幄進登揆路清操如楊綰坐鎮有餘正色)
(若王曾立朝不倚何意小羣之未渙致令大老之孤暌當風波震撼之中迨雨雪晛消之後勁節不)
(回於百折高明勇退于一辭鳳翔千仞之巔疇不欽其儀采龍卧五雲之上世共仰其清娱已踰尚)
(父之齡正斂箕疇之福睠兹耆碩載舉彛章特遣尚寳司司丞蔡毅中齎勅存問仍賜銀五十兩大)
(紅紵絲蟒衣一襲彩縀四表裏以示睠懷於戲臨雍拜老代修袒割之儀虚席延賢時下安車之詔)
(五百年有名世勿負經綸八十者杖于朝尚須輔弼朕將詔於黃髮卿益端其丹誠欽哉)旌奬
鄭世子載堉勅(爾能非道不處惟義是循固遜王爵至厪屢疏敦復倫序克振綱常)
(朕心嘉悦兹特賜敕旌奬給禄建坊以示優賢之義仍令有司辦送綵幣羊酒以為諸藩矜式爾宜)
(益懋素修以永令譽欽哉故勅)
河南通志卷七十五
