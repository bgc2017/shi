河南通志卷二
輿圖
周官大司徒掌以土地之圖周知九州地域廣輪之
數辨其山林川澤丘陵墳衍原隰之名物漢蕭何入
關先收秦相府圖書圖之重於國由来舊矣河南自
昔為帝王都圖書肇自羲禹郟鄏定於成周尚已矧
今日拱衛
神京四方作鎮凡道理之紆直廣狭山勢之阨塞平夷
川流之襟抱虧疏土壤之磽瘠衍沃不有圖紀曷彰
厥後誠紀志者之所宜盡心焉者也我
皇上眷念中土特增改直隸事得專達隸濬滑内黃以
便漕運省力役併胙城以延津原武入衛懷二府減
冗員利控馭綂轄承稟多寡遠近均平畫一秩然就
紀其烏可以不志是用稽之往牒按之當今繪圖三
十有四庶中州之勝指掌可得焉志輿圖
圖目
河南郡縣圖
河南省城舊圖
河南八府七州總圖
開封府圖
歸德府圖
彰德府圖
衞輝府圖
懷慶府圖
河南府圖
南陽府圖
汝寧府圖
汝州之圖
陳州之圖
許州之圖
禹州之圖
鄭州之圖
陜州之圖
光州之圖
萬夀宮圖
河圖起卦圖
洛書衍疇圖
伏羲畫卦臺圖
文王衍易臺圖
周公營洛之圖
召誥土中之圖
測景臺圖
先聖手書銅盤銘圖
中嶽嵩山之圖
濟瀆之圖
淮瀆之圖
王屋山圖
蘇門山圖
上蔡蓍草臺圖
歸淮圖
昔者伏羲氏之王天下也聖德格天天不愛道故龍
馬負圖而出於河其數則一六居下二七居上三八
居左四九居右五十居中以五生數統五成數而同
處其方盖揭其全以示人而道其常數之體也聖人
則之以作易虚五與十太極也竒偶各居二十兩儀
也以一二三四為六七八九四象也析四方之合以
為乾坤坎離補四隅之空以為兑震巽艮八卦也盖
五十居中有太極之象故虚之以擬太極竒偶各居
二十有隂陽相對之象故則之以畫兩儀一二三四
為六七八九有隂陽老少之象故則之以畫四象析
四方之合補四隅之空有乾坤坎離兑震巽艮之象
故則之以畫八卦夫由一而二由二而四由四而八
此聖人則河圖以畫卦之旨也
惟昔神禹地平天成地不愛寳故神龜載書而呈於
洛其數則戴九履一左三右七二四為肩六八為足
而五亦居中以五竒數統四偶數而各居其所盖主
於陽以統隂而肇其變化之用也聖人則之以叙疇
初一曰五行次二曰五事次三曰八政次四曰五紀
次五曰皇極次六曰三德次七曰稽疑次八曰庶徵
次九曰福極盖在天惟五行在人惟五事以五事參
五行天人合矣八政者人之所以因乎天五紀者天
之所以示乎人皇極者君之所以建極也三德者治
之所以因變也稽疑者以人而聽於天也庶徵者推
天而徵諸人也福極者人感而天應也夫自初一之
五行以至於九之福極此聖人則洛書以叙疇之旨
也
河南通志卷二
