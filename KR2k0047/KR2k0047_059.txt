河南通志卷五十九
人物三
河南府
漢劇孟洛陽人以俠顯文帝時吳楚反周亞夫乘傳
至河南得孟喜曰吳楚舉大事而不求孟吾知其
無能為矣是時天下騷動大將軍得之若一敵國云
楊僕宜陽人武帝時以千夫長為吏河南太守按
舉以為能遷御史使督盜賊關東僕治倣尹齊以
敢擊稍遷主爵都尉及南越叛拜僕為樓船將軍
伐之有功封將梁侯
賈捐之字君房洛陽人梁太傅誼曾孫元帝初上
疏言事召待詔金馬門時珠厓郡數年壹反朝議
大發軍捐之建議以為不當擊帝問丞相于定國
定國曰捐之議是於是下詔棄珠厓後以忤石顯
被誅士論惜之
郭賀字喬卿洛陽人祖堅伯父游君並修清節光武
時賀累官尚書令曉習故事多所匡益拜荆州刺史
百姓誦之顯宗賜以三公服勅行部去䄡帷使百姓
見其容服以彰有德徵拜河南尹以清静稱卒於官
龐參字仲逵緱氏人舉孝廉拜右校令永初中御
史中丞樊凖上疏薦參可用召拜謁者後為漢陽
太守抑強扶弱以惠政得民累遷太尉錄尚書事
後疾詔遣小黃門視致羊酒以久病罷卒於家
种暠字景伯洛陽人仲山甫之後順帝時舉孝廉
為侍御史自以職主刺舉志案姦回凡刺史二千
石殘穢不勝任者悉免遣案罪出為益州刺史在
職三年宣恩遠夷開曉殊俗岷山雜落皆懷服漢
德復為梁州刺史被徵吏人詣闕請留太后以其
得人心復留一年遷漢陽太守夷戎男女送至漢
陽界暠與揖謝千里不得乘車到郡化行羌猺轉
遼東太守烏桓望風率服迎拜界上後遷南郡太
守入為尚書會并涼被寇擢為度遼將軍誠心懷
撫賞罰分明由是羌夷西域皆來服入為大司農
遷司徒及卒并涼人咸為發哀北邊聞之舉國傷
悼每入朝望見墳墓輒哭泣祭祀
杜密字周甫陽城人為人沉質少有厲俗志為司
徒胡廣所辟累遷北海相宦官子弟為令長有姦
惡者輙捕案之行春到高密見鄭康成為鄉佐知
其異器即召署郡職與荀昱李膺王暢軰同稱八
俊後拜太僕黨事起免歸本郡與李膺俱坐而名
行相次故時人亦稱李杜云
尹勳字伯元鞏人家世衣冠伯父睦為司徒兄頌
為太尉宗族多居貴位而勳獨持清操不以地勢
尚人初舉孝廉三遷邯郸令政有異迹又舉高第
五遷尚書令及桓帝誅梁冀勳參建大謀封都鄉
侯拜汝南太守上書奏釋范滂等黨議禁錮與郭
泰宗慈范滂等同謂之八顧顧者言能以德行引
人時又有八及八厨皆海内知名士終大司農
三國郤正字令先偃師人祖儉靈帝末益州刺史正
父揖因留蜀正安貧好學弱冠能屬文仕蜀漢為
秘書吏轉令史官至巴西太守景耀七年後主入
洛惟正及殿中督張通隨侍後主恨知正之晩所
著詩論賦之屬垂百篇
晉趙整字文業洛陽人苻秦時為散騎常侍盡忠匡
諫時秦主堅頗好酒色整嘗為詩上之曰昔聞孟
津河千里有一曲此水本自清是誰使令濁堅正
色曰朕之過也
南北朝張宗之字益本鞏縣人仕元魏為侍御中散
賜爵鞏縣侯進彭城公出為雍州刺史宗之在官
以忠謹稱太和中卒贈建節將軍諡曰敬
趙肅字慶雍洛陽人早有操行知名於時元魏孝
昌中起家殿中侍御史累遷左將軍大中大夫封清
河縣子復除廷尉卿加東征將軍肅執法平允凡
所處斷咸得其情廉慎自持不事産業時人稱之
房謨字敬叔洛陽人仕西魏歴昌平代郡太守所在
廉惠神武入洛拜潁川太守徵為丞相右長史以清
直被賞遇謨悉心殚力知無不為天平三年行定
州事出為兖州刺史廣布恩信百姓安之轉徐州
刺史謨在兖州彭城慕其政化及為刺史合境欣悅
累遷驃騎大將軍攝南汾州事境接西魏前後降
附者謨皆撫接殷勤人樂為用卒贈司空諡文惠
高隆之字延興洛陽人深沈有志氣行臺于暉引
為郎中與魏神武深相結納後從起兵山東累遷
并州刺史入為尚書右僕射時初給人田權貴皆
占肥美隆之啟神武均之又領營構大將以十萬
夫撤洛陽宫殿運於鄴增築南城周二十五里又
鑿渠引漳水繞城郭造水碾磑並利於民武定中
除尚書令遷太保卒贈太尉欽尚文雅縉紳名流
必以禮接遇訓督諸子必先文義世以此重之
韓雄字木蘭東垣人少敢勇工騎射有將略及孝
武西遷雄遂慷慨有立功之志西魏大統初舉兵
洛西與河南行臺楊琚共為犄角所向輙克入周
封武陽縣侯以功拜河南尹閔帝即位進爵新義
郡公雄在邊久具知敵人虚實每率衆深入不避
艱難前後經四十五戰而志氣益壯東魏惮之卒
於鎮贈大將軍五州諸軍事諡曰威
韓褒字宏業潁陽人祖瓌仕魏為平凉郡守父演恒
州刺史褒值魏末喪亂避地夏州時周文帝為刺
史素聞其名待以客禮及為丞相引為錄事參軍
居二年拜丞相府司馬累封三水縣伯出為北雍州
刺史以平盜功入為給事黃門侍郎累遷至少保
褒歴事三朝以忠厚見知周武帝深相敬重卒贈
涇岐燕三州刺史諡曰貞子繼伯仕隋位終衛尉少卿
元偉字猷道洛陽人少好學能文性温柔小心謹慎
與物無忤仕周累遷幽州都督府長史隨尉遲迥平
蜀六官建拜師氏下大夫保定二年遷成州刺史政
尚清静百姓悅附流民復業者三千餘口天和元年
入為匠師中大夫轉司宗中大夫建德二年轉司會
中大夫兼民部中大夫四年使主報聘於齊為所執
六年齊平高祖以其久被幽縶加授上開府庾信贈
詩曰虢亡垂棘反齊平寳鼎歸其為當時所重如此
元暉字叔平洛陽人祖琛魏刺史父翌尚書左僕
射暉少好學仕周補相府中兵參軍遷武伯下大
夫時突厥入寇令暉賫錦綵十萬出使暉陳說利
害可汗大悅遣其名王隨獻方物入隋累轉兵部
尚書拜魏州刺史頗有惠政卒諡曰元子肅嗣
宇文慶字神慶洛陽人沈深有器局頗涉經史仕
周為驃騎大將軍加開府從武帝攻河隂先登攀
堞與賊短兵接戰良久中石墜絶而復蘇帝勞之
曰卿之餘勇可賈也復從破高緯拔高壁克并州
下信都禽高湝功並居最下詔褒美進位大將軍
封汝南郡公尋以行軍總管平延安卒於家
元孝友洛陽人滄州刺史為政温和明於政理嘗
陳黨族閭隣徵發之弊定妻妾之制婚葬之禮在
官積年以法自守甚著聲稱齊天保初與元暉
業同為文宣所害
長孫覽字休因洛陽人父紹遠仕周為小宗伯覽
性宏雅有器量略涉書記尤曉鐘律明帝時拜
車騎大將軍每公卿上奏必令省讀及誅宇文護
以功封薛國公入隋仕終涇州刺史所在並有政
績子洪北平太守有惠政
元文遥字德遠洛陽人敏慧夙成濟隂王暉業每
云此子王佐才也時何遜集初入洛文遙一覽便
誦時年十餘歲邢邵曰此殆古來未有仕北齊累
官尚書左僕射歴事三主諳習世務因魏宰縣多
用厮役文遥以縣令為字人之官密令搜揚貴游
子弟用之士人為縣自此始文遙性和厚與物無
競初有田十餘頃為人侵奪及貴其人尚在將家
逃竄文遙追還慰撫還以與之彼人愧不受相讓
久之遂為閒田出為西兖州刺史徵入朝卒子行
恭有父風兼俊才開皇中位尚書郎
元景皓洛陽人魏昭成皇帝五世孫高祖虔封陳
留王父祚襲爵祚卒景皓嗣性剛毅天保時誅諸
元親近其疏宗議請姓高氏景皓云豈得棄本宗
隨他姓大丈夫寧可玉碎不能瓦全文宣乃收景
皓誅之家屬徙彭城
元豫字景豫洛陽人與景皓同祖美容儀有器幹
位終東徐州刺史
元景安洛陽人景皓同祖兄弟沈敏有幹局仕北
齊初為襄縣令累遷兼七兵尚書時初築長城鎮
戍未立詔景安與諸將緣塞以備守督領既多且
所部軍人富於財物賄貨公行文宣聞之遣使推
檢惟景安纖毫無犯帝深嘉嘆乃以所斂贓絹五
百疋賜之以彰清節天統四年除豫州刺史武平
三年授行臺尚書令封歴陽郡王入周以大將軍
討賊戰沒子仁累官丹陽太守
隋周搖字世安洛陽人少剛毅仕周歴鳳楚二州刺
史封夔國公隋初拜定州總管文獻皇后自京師
赴州道經搖所主禮甚薄既而白后曰公廨甚富
於財限法不敢輙費又王臣無效私其質直如此
帝以其奉法每嘉之卒諡曰恭
韓擒虎字子通東垣人雄子少慷慨以膽略稱博
通經史周文見而異之以軍功稍遷儀同三司襲
爵新義郡公開皇初拜廬州總管委以平陳之任
乃率五百騎宵濟襲取采石進攻姑熟半日而拔陳
軍望風奔潰遂入金陵執陳主叔寶文帝下優詔曰
申國威於萬里宣朝化於一隅高名塞於宇宙盛業
光於天壤逖聽前古罕聞其匹以功進位上柱國封
新義公年五十五卒子世諤嗣倜儻驍捷有父風
韓僧夀字元慶東垣人擒虎弟亦以勇烈知名仕
周為侍伯中旅下大夫以功授大將軍封昌樂公
開皇初拜安州刺史後以行軍總管破突厥於雞
頭山後為靈州總管再破突厥進位上柱國封江
都郡公煬帝即位改封新蔡郡公
韓洪字叔明東垣人僧夀弟少驍勇善射膂力過
人仕周以軍功拜大都督積功封甘棠縣侯開皇
初進爵為公歴官代州總管仁夀元年突厥犯塞
洪率衆拒於恒安洪四面搏戰潰圍出煬帝北巡
拜隴西太守未幾珠厓民王萬昌作亂詔洪擊平
之加金紫光禄大夫領郡如故俄而萬昌弟仲通
復叛洪又討平之旋師遇疾卒
元亨字德良一名孝才洛陽人父季海元魏司徒馮
翊王周太祖以亨功臣子優禮之歴武衛將軍勳州刺
史周宣帝時為洛州刺史平梁康邢流水亂入隋拜太
常卿出為衛州刺史加大將軍在職八年風化大洽後
以病乞骸骨吏人詣闕上表請留卧治卒諡曰宣
趙軌洛陽人父肅元魏廷尉卿軌少好學有行檢
隋文帝時為齊州别駕有能名其東隣有桑葚落
其家軌遣人悉拾還戒諸子曰吾非以此求名凡非
機杼物不願侵人及徵入朝父老相送揮泣曰公清
若水請酌一杯水以餞軌受而飲之既至京師與牛
弘等撰定律令格式累官夀州總管長史
元孝矩洛陽人西魏同姓襲爵始平縣公拜南豐州
刺史周太祖將危元氏孝矩慨然有興復之志為兄
所阻入隋拜夀州總管轉涇州刺史卒于官諡曰簡
元褒字孝整洛陽人孝矩弟性友悌善事諸兄兄
議欲别居褒泣諫不從家素富財物無所受州里稱
之從韋孝寬擊尉遲迥以功超拜柱國開皇初拜安
州總管有商人亡金疑同宿者褒察而釋之商人詣
闕訟褒受賄縱賊帝使使窮治褒即引咎免官後
盜發於他所帝異而問之褒曰臣不言受賂使者復
有所窮究縲絏横及良善是以自誣上稱為長者
元巖字君山洛陽人父貞魏敷州刺史巖好讀書
以名節自許仕周累遷内史中大夫封昌樂縣伯
隋初拜兵部尚書進爵平昌郡公巖嚴重明達世
務每有奏議侃然正色無所迴避公卿皆敬惮之
開皇間出為益州總管法令明肅蜀中訟獄巖所
裁斷莫不悅服卒于官益州父老為之隕涕
元夀字長夀洛陽人少孤性仁孝及長方直頗涉
文史仕周授儀同三司隋開皇初議伐陳監修船
艦以強濟見稱累遷尚書左丞奏劾蕭摩訶背理
傷恩及御史韓徵之等阿縱不舉虧失憲體拜太
常少卿後轉左翊衛將軍從征遼東卒于軍贈尚
書右僕射光禄大夫諡曰景
房恭懿字慎言洛陽人性深沈有局量開皇初授
澤州司馬有異績改德州政復為天下最文帝甚
異之因謂諸州朝集使曰如恭懿志存體國愛養
百姓此上天宗廟之所祐也即拜為刺史後坐論
配防嶺南徵還道卒
衛元字文昇洛陽人少有器識初仕周為檢校熊
州事開皇初遷淮州總管進封同軌郡公山獠作
亂出為資州刺史以鎮撫之元单騎造其營說以
利害渠帥感悅解兵去前後歸者十餘萬口累遷
刑部尚書
長孫熾字仲光洛陽人覽從子性敏慧頗涉羣書
兼長武藝後周武帝尚道法置通道館學士熾應
其選入隋授内史舍人上儀同三司尋攝判東宫
右庶子出入兩宫甚被委遇加以處事周密高祖
每加稱美大業初歴官戶部尚書時吐谷渾寇張
掖命熾率精騎五千擊走之追至青海而還進銀
青光禄大夫卒諡曰静子安世通事謁者
長孫晟字季晟洛陽人熾弟少涉書記善射趫捷
過人好竒計務功名性至孝居憂毁瘠為朝士所
稱仕周為司衛上士入隋為奉車都尉累遷秦州
行軍總管數圖制突厥因機制變兵動若神謀無
遺策嘗出討達頭取諸藥毒水上流達頭人畜飲
之多死因大驚曰天雨惡水其亡我乎遂夜遁晟
追之斬首千餘級俘百餘口威行域外突厥達官
來降言突厥畏懼聞其弓聲謂為霹靂見其走馬
稱為閃電師旋授上開府儀同三司仁夀初為受
降使者大破突厥招攜部落咸來降附達頭衆大潰
西奔吐谷渾後遂臣屬榆林之役舉國就役開御
道帝聞晟策益嘉之貞觀中追贈齊國公諡曰獻
唐丘和洛陽人少重氣俠大業末為交趾太守撫綏
盡力荒服安之隋亡來謁高祖待之甚厚常引入
卧内奏九部樂饗之尋除稷州刺史遷特進貞觀
中卒諡曰襄陪葬獻陵
張士貴盧氏人善左右射高祖時從征有功進爵
虢國公貞觀中遷左領軍大將軍顯慶初卒贈荆
州都督陪葬昭陵
丘行恭洛陽人和子有勇略初謁太宗於渭北拜
光禄大夫遂從討王世充戰邙山下帝馬中矢行
恭回射之發無虚鏃敵不敢前遂下拔箭以巳馬
進帝步執長刀突陣而還又從侯君集平高昌封
天水郡公貞觀中詔斵石為人馬象拔箭狀立昭
陵闕前以旌其功
長孫無忌字輔機洛陽人晟子性通悟博涉經史
初擢比部郎中佐太宗定天下太宗嘗作威鳳賦
賜之以況其功同中書門下三品同三品自此始
封齊國公累遷太子太師後與禇遂良同受顧命
高宗初以諫立武昭儀許敬宗因而讒間削爵流
黔州投繯而卒子順德官至驍衛大將軍
趙宏智新安人性篤孝通書傳太宗時累官黃門
侍郎兼弘文館學士出為萊州刺史事兄宏安如
父兄卒哀慟過期撫兄子慈均所生永徽初入為
陳王師講孝經百福殿時宰相弘文館學士太學
生皆在宏智舉五經諸儒更詰辨隨問酬悉舌無
留語帝悅賜絹二百名馬一進國子祭酒兼學士
卒諡曰宣元孫來章以孝聞
徐有功名宏敏以字行偃師人曾祖徹梁秘書郎
尚元帝女安昌公主江陵陷俘以西居於偃師祖
文遠以儒學著高祖朝官國子博士有功舉明經
仕蒲州司法參軍累遷司刑丞時酷吏周興來俊
臣等搆陷無辜多抵極法公卿震恐莫敢正言有
功獨存平恕凡詔下大理者有功皆為直之前後
所活數百家故被告者有遇來侯必死遇徐杜必
生之語杜指景儉亦司刑丞也武后嘗問有功卿
比按獄失出何多對曰失出人臣之小過好生陛
下之大德仕終司僕少卿葬濟源縣東舊青龍里
中宗初追贈越州刺史
畢構字隆擇偃師人六歲能文擢進士歴潤衛同陜
四州刺史景龍末召為御史大夫時李傑為河南尹
與構皆一時選世謂畢李封魏縣男嘗移疾玄宗手
疏藥方賜之以太子詹事卒諡曰景子炕見忠烈志
張說字道濟洛陽人永昌中舉賢良方正第一授
兵部員外郎累遷黃門侍郎兼修文館學士睿宗
初擢中書侍郎玄宗為太子時說與褚元量侍讀
尤見親禮及即位進同平章事監修國史素與姚
崇不協罷為相州刺史徙岳州說既失執政内自懼
雅與蘇瓌善時瓌子頲為相因作五君詠獻頲其
一紀瓌也頲覽詩嗚咽見帝陳說忠謇有舊勳遂
遷荆州長史入朝帝大喜授檢校并州長史召拜
兵部尚書尋復為相封燕國公卒贈太師諡文貞
房琯字次律河南人少好學風度沈整隠陸渾山
開元中以薦為校書郎累遷吏部尚書同平章事
從玄宗幸蜀與韋見素奉冊靈武遂相肅宗琯素
有重名雅自負以天下為己任肅宗傾意待之參
决機務既以分鎮之議為賀蘭進明所譛琯請自
將平賊至陳濤斜琯欲持重有所伺中人邢延恩
促戰致敗罷為太子少師從肅宗還都封清河郡
公朝臣多言琯謀包文武可復用琯亦自謂當柄
政為天子立功乾元元年出為邠州刺史政聲流
聞召拜禮部尚書晉漢二州刺史寶應二年召拜
刑部尚書道卒贈太尉
陸堅洛陽人初為汝州參軍坐事貶涪州再遷通
事舍人累官至給事中兼學士初名友悌玄宗嘉其
剛正更賜今名從祀泰山封建安男帝寵眷甚厚
圖形禁中親製贊以褒之卒贈吏部尚書諡曰懿
元延祖洛陽人亨子三歲而孤逮長不仕年過四
十親婭強勸之調舂陵丞輙棄官去時安禄山反召子
結戒曰而曹逢世多故不得自安山林勉樹名節無近
羞辱卒年七十六門人私諡曰太先生
元德秀字紫芝河南人少孤事母孝舉進士不忍
去左右母亡廬於墓側服除補魯山令甚有惠政
會玄宗在東都大酺命三百里縣令刺史各以聲
樂集時河内太守輦優伎數百德秀惟樂工十餘
人聫袂歌于蒍于蒍者德秀所為歌也帝聞而異
之嘆曰仁人之言哉乃謂宰相曰河内人其塗炭
乎遂黜太守德秀益知名歲滿笥餘一縑駕柴車
去愛陸渾山水乃定居不為墻垣扄鑰歲饑日或
不爨弹琴自娛房琯每見德秀嘆曰見紫芝眉宇
使人名利之心都盡及卒惟杖屨簞瓢而已私諡
曰文行先生天下高其行不名稱元魯山
石洪字濬川洛陽人舉明經為黃州錄事參軍謝
病還歸東都十餘年不出公卿數薦皆不答烏重
胤鎮河陽具書幣辟洪洪亦謂重胤知已乃欣然
啟行重胤喜其至禮之厚召為昭應殿集賢校理
大歷三年卒諡曰忠
元結字次山洛陽人延祖子少不羈十七乃折節
向學事元德秀天寶末舉進士擢上第復舉制科
會禄山亂沈浮人間蘇源明薦其可用帝幸河東
結上時議三篇擢金吾將軍為山南西道節度參
謀降劇賊五千瘞戰死露胔于泌南名曰哀丘代
宗立辭去侍親歸樊上授著作郎益著書作自釋
文謂少居商餘山著元子十篇稱元子避亂入猗
玗洞稱猗玗子家瀼濱稱浪士有官人謂浪者亦
漫得官呼漫郎客樊上稱聱叟久之拜道州刺史
為民營舍給田免徭役流亡歸者萬餘民樂其教
立石頌德卒贈禮部侍郎
李觀洛陽人少沉厚寡言以策干節度使郭子儀
遣佐坊州刺史吳伷為防遏使以親喪解職吐蕃
内寇代宗幸陜觀率鄉里子姓千人守黑水敵不
敢侵嶺南節度使楊慎微奏為偏將李勉代節度
倚以軍政數捕平劇賊涇帥叛扈德宗狩奉天詔
盡察諸軍鼙旝讙豎士氣益振累遷四鎮北庭行
軍涇原節度使在屯四年訓飭部伍儲藏饒衍以
少府監檢校工部尚書卒贈太子少傅
蕭昕字中明河南人再中博學宏詞科調夀安尉
累遷禮部侍郎代宗狩陜昕由武關從帝擢國子
祭酒請崇太學以樹教本大歷中持節弔回紇回
紇恃功廷讓昕以市馬不時歸直昕歴數其招納
叛臣連結吐蕃為患吐蕃喪敗天子若不䘏舊功
則回紇匹馬不返回紇大慙厚禮昕遣使者約和
德宗幸奉天昕年八十餘步至奉天遷太子少傅
兼禮部尚書卒年九十三贈大都督諡曰懿
張鎰字季權一字公度河南人累遷殿中侍御史
大歷初出為濠州刺史政務清簡延經術士講教
生徒比去州升明經者四十人李靈耀反于汴鎰
團閱鄉兵嚴守禦有詔褒美擢侍御史兼緣淮鎮
守使以最遷夀州刺史改汴滑節度使建中二年
拜中書侍郎同中書門下平章事盧杞忌鎰剛直
欲去之時朱泚以盧龍卒戍鳳翔帝擇人以代乃
顧鎰曰文武兼資望重内外無易卿者其為朕撫
盧龍士乃以中書侍郎為鳳翔隴右節度使朱泚
之亂帝幸奉天鎰罄家貲將自獻行在為泚黨李
楚琳所害詔贈太子太傅
獨孤及字至之洛陽人兒時讀孝經父試之曰兒
志何語對曰立身行道揚名於後世天寶末以道
舉高第補華隂尉代宗召為左拾遺上疏陳政事
得失言甚切直遷禮部員外郎歴濠舒二州刺史
歲饑旱鄰郡民皆流離舒人獨安徙常州甘露降
其庭卒諡曰憲及喜鑒拔後進性孝友其為文彰
明善惡長於議論得褒貶之正
盧邁字子元河南人性孝友舉明經補太子正字
累遷吏部員外郎出為滁州刺史召還遷諫議大
夫數條當世利病轉同中書門下平章事進中書
侍郎時陸贄趙璟專大政邁居中治身循法無他
過後病歸卒贈太子太傅
盧坦字保衡洛陽人為河南尉時杜黃裳為尹遇之
甚厚累遷刑部郎中御史中丞再遷戶部侍郎與宰
相李吉甫議不合吉甫深嫉之不欲其久處京師
屢事媒蘖乃出為東川節度使卒贈禮部尚書
獨孤朗字用晦洛陽人及子由處士辟署府元和中
擢右拾遺因請罷伐蔡貶興元戶曹參軍久之召還
拜殿中侍御史復以事出為韶州刺史召還遷諫議
大夫宦官毆鄠令崔發雞竿下朗請誅首惡以正常
法王播賂權近還判鹽鐵朗連疏論執遷御史中
丞工部侍郎出為福州觀察使卒贈右散騎常侍
獨孤郁字古風洛陽人朗母弟元和初舉制科高
第拜右拾遺吐突承璀討王承宗郁執不可挺議
鯁固號稱職擢翰林學士權德輿輔政郁以德輿
壻引嫌去内職拜考功員外郎德輿去位還為學
士以疾辭徙秘書少監卒贈絳州刺史子庠仕至
尚書丞
賈餗字子美河南人少孤舉進士第一又策賢良
方正異等授渭南尉擢考功員外郎知制誥歴禮
部侍郎凡三典貢舉得士七十五人多名卿宰相
一時士論咸頌其持衡之精太和初拜中書侍郎
同中書門下平章事俄遷集賢殿大學士後坐李
訓事為中官誣害
畢諴字存之偃師人構從曾孫早孤夜燃薪讀書
遂工文辭性端慤不妄與人交太和初舉進士累
官翰林學士宣宗嘗詔訪邊事諴援質古今甚悉
時號禁中頗牧懿宗初拜同中書門下平章事改
兵部尚書致仕
曹確字剛中河南人擢進士累拜兵部侍郎懿宗
時同平章事確儒術深䆳器識方重居位六年出
為節度使徙河中卒始畢諴與確同相俱有雅望
世謂曹畢云
五代王晏球字瑩之洛陽人初梁太祖選富家子材
武者署帳下號廳子都授晏球廳子都指揮使入
唐拜歸德軍節度使時定州王都反以晏球為招
討使討之契丹遣秃餒將萬騎救都晏球大敗之
自曲陽至定州横尸棄甲六十餘里契丹又遣愓
隠以七千騎益都晏球遇之唐河追擊至滿城斬
俘殆盡自是中國之威大震而契丹衰伏矣以破
都功拜天平節度使轉平盧累官兼中書令卒贈
太尉
李鄑洛陽人曾祖垣封翊令祖仲芳大理司直父
元福建觀察推官鄑仕梁歴滑魏宋三鎮留後遷
禮部尚書至唐以太子少傅致仕卒贈太保子延
昭殿中丞
張策字少逸父同燉煌人徙居洛陽敦化里浚井
得古鼎銘曰魏黃初元年春二月匠吉干同以為
竒時策年十三在側啟曰漢建安二十五年曹公
薨改元建康是歲十月文帝受禪又改黃初是年
無二月銘何謬耶同大驚異梁太祖兼四鎮辟為
鄭滑度支使及即位累遷工部侍郎開平初以刑
部尚書致仕卒於洛
桑維翰字國僑河南人為人醜怪身短面長常臨
鑑自奇曰七尺之身不如一尺之面慨然有志于
公輔初舉進士主司惡其姓不取或勸其從他塗
求仕乃著日出扶桑賦以見志又鑄鐵硯示人曰
硯敝則改而他仕卒第進士晉高祖時辟為河陽
掌書記嘗使契丹以功累遷至樞密使天福四年
出為相州節度使後復為樞密使封魏國公事無
巨細一以委之數月之間百度寖理後景延廣用
事與契丹絶盟契丹犯京師使張彥澤問太后維
翰在否可使先來帝不欲維翰見契丹因使彥澤
圖之彥澤亦利維翰貲產傳帝命下獄縊殺之
宋劉温叟字永齡洛陽人七歲能屬文善楷隸仕晉
為翰林學士入宋拜御史中丞憲府舊例月賞公
用茶中丞受錢一萬不足則以贓罰物充温叟惡
其名不取任臺丞十二年屢求代太祖難其人不
允事繼母以孝聞立朝有德望精賞鑒太宗在晉
邸聞其清介遣吏遺錢五百千温叟貯廳西舍中
令府吏封署而去太宗知之因侍宴後苑與太祖
論當世名節士具道温叟前事太祖再三賞嘆開
寶初卒於官
張澹字成文河南人好學有才藻晉開運初進士
及第宰相桑維翰器之解褐仕校書郎歴遷史館
修撰出為洛陽令周恭帝初拜右司員外郎知制
誥入宋為祠部郎中澹美風儀善談論歴官釐務
所至皆治
王審琦字仲寶洛陽人仕周為鐵騎都虞候積功
遷殿前都虞候領睦州防禦使宋初擢殿中都指
揮使從征李筠討李重進復從征太原後加同平
章事及卒追封瑯琊王審琦重厚有方略善騎射
鎮夀春日歲得租課量入為出未嘗有所誅求子
承衍承德承祐承俊承偓承僎承僅承休皆貴顯
張鑄字司化洛陽人梁貞明三年舉進士歴仕後
唐晉周官至秘書監判光禄寺宋初知檢校刑部
尚書鑄美姿儀善筆札老能燈下細書如蠅頭由
晉以來徽號封冊皆鑄書之及卒身無兼衣家人
鬻其服馬園囿以葬
何繼筠字化龍洛陽人父福進累官節度使繼筠
深沈有智略太祖初從征有功累拜建武軍節度
使前後備邊二十年與士卒同甘苦得其死力善
揣邊情能以少擊衆遼人畏伏多畫象以祠卒贈
侍中
李漢瓊洛陽人資質魁岸有膂力五代時歴仕晉
周官至左僕射指揮使入宋累遷彰德軍節度從
太宗征太原進攻城南偏漢瓊先登矢集其腦猶
力疾戰帝召至幄殿賜良藥慰勞之太原平改鎮
州兵馬鈐轄又敗契丹於蒲城加檢校太尉卒贈
中書令
趙孚字大信洛陽人仕周為開封縣尉入宋授永
寧令會帝親征太原孚部送本邑糧饋民懷其惠
擢宗正丞太宗即位知開封府司錄參軍事命行
視黃河建議立分水之制鞫開封獄得其非辜者
即日授推官累遷殿中侍御史雍熙中詔詢文武
禦戎之策孚上和戎議上嘉之後知其年老上曰
孚名士也賜以金紫
孔承恭字光祖其先京兆人唐昭宗東遷舉族隨
之河南父莊晉諫議大夫承恭以廕入授秘書省
正字藝祖時王審琦鎮夀春薦為鄭州參軍太宗
即位命監西京酒麴歴遷太常寺少卿俄以疾求
解官且言早游嵩少樂其風土願卜居授將作監
致仕以子玢為登封縣尉以便禄養
趙及字希之良鄉人父的事契丹雍熙中王師北
征乃歸授偃師令因家焉及和厚謙退内行尤篤
舉進士歴知數州吏民愛之累遷右諫議大夫
何承矩字正則洛陽人繼筠子幼為棣州衙内指
揮使從繼筠討劉崇擒其將胡澄以獻太平興國
中詔承矩監泉州兵會仙遊莆田寇賊嘯聚承矩
討平之以功遷閑廏使疏為政之害民數十事上
之悉被容納徙知潭州凡六年囹圄屢空端拱初
領潘州命護河陽屯兵以契丹撓邊上屯田疏自
順安廣袤數百里悉為稻田徙知雄州敗契丹精
騎數千守邊日久議屯田贊和好功為最識鑒精
明典長沙日李沆王旦為佐承矩厚待之以為有
公輔器卒贈相州觀察使
宋偓本名延渥洛陽人父廷浩仕唐晉歴遷為氾
水關使會張從賓叛力戰死偓年十一補殿直供
奉官周世宗時累官至鄧州節度使又為廬州城
下副部署吴人大發舟師次東沛洲世宗遣偓領戰
艦數百艘與大將慕容延釗合勢大破之入宋從
太祖征李重進以功改保信軍節度太平興國初
加同平章事從平太原封邢國公卒贈侍中諡莊
惠偓母唐莊宗女義寧公主偓莊宗外孫漢太祖
壻女即孝章皇后近代貴顯鮮有其比子四元靖
供備庫使元度供備庫副使元載元亨並閤門祇
候
石熙載字凝績洛陽人周顯德中舉進士宋初歴
拾遺補闕出為忠武崇義二鎮掌書記太宗即位
累遷刑部侍郎轉戶部尚書樞密使以足疾上表
求解職詔加慰撫授尚書右僕射卒贈侍中諡元
懿熙載性忠厚事繼母以孝聞從弟熙古幼弟熙
正皆進士子中孚仕至尚書虞部員外郎
安忠洛陽人祖叔于仕石晉累任方鎮以太子太
師致仕父延韜左清道帥府帥忠形質魁岸久事
太宗於藩邸及即位授供奉官端拱初嘗護高陽
關契丹入侵忠與崔翰率兵屢却之歴遷東上閤
門使充淮南諸州兵鈐轄以病免
吕蒙正字聖功河南人祖夢奇戶部侍郎父龜圖
起居郎蒙正太宗朝舉進士第一累遷知制誥李
昉罷相拜中書侍郎兼戶部尚書平章事監修國
史蒙正質厚寬簡有重望以正道自持遇事敢言
趙普甚推許之三居相位累封許國公卒贈中書
令諡文穆子從簡為國子博士惟簡太子中舍承
簡司命員外郎中簡比部員外郎務簡國子博士
居簡殿中丞知簡太子右贊善大夫蒙正弟蒙休
咸平進士歴殿中丞龜圖弟龜祥殿中丞子蒙亨
歴大理寺丞蒙選虞部員外郎蒙周淳化進士及
第蒙亨子夷簡見名宦志宗簡進士及第
錢若水字澹成一字長卿新安人父文敏知瀘州
有治跡瀘人詣闕借留仕至司封員外郎若水幼
聰悟十歲能屬文華山陳摶見之謂曰子神清可
以學道不然當富貴但忌太速爾雍熙中若水舉
進士為同州觀察推官聽決明允寇準薦擢秘書
丞直史館歴知審官院銀臺通進封駁司嘗草賜
趙保忠詔有云不斬繼遷開狡兔之三穴潛疑光
嗣持首鼠之兩端太宗大以為當累遷集賢院學
士詔修太宗實錄書成厚加錫賚屢陳禦邊之策
且言五要時請城綏州若水往視言城之甚勞未
見其利上皆嘉納初若水率衆過河分部軍伍咸
有節制深為戍將推服上謂左右曰若水儒臣中
知兵者也是秋又遣巡撫陜西緣邊都郡歴知并
州卒年四十四贈工部尚書
劉耀卿洛陽人温叟子舉進士真宗時為秘書省
著作郎知龍門縣羣盜殺人耀卿捕得之將械送
府恐道亡去皆斬之衆服其果通判益州召還帝
問尹王曙治狀答言比歲小歉盜賊竊發非嚴不
治然亦未嘗出陛下法外天禧元年始置諫官帝
謂宰相曰諫官御史當識朝廷大體於是以耀卿
為右正言會歲荐饑河決滑州耀卿請策免宰相
都城東南有泉出民争傳可以巳疾詔即其地建
祥源觀耀卿言其詭妄不經且亢旱不當興土木
又請罷提點刑獄禁民棄父母事佛老者皆不報
力請補外出安撫京西累官刑部郎中龍圖閣直
學士知河南府徙河中府卒
温仲舒字秉陽河南人舉進士通判吉州累官樞
密直學士知三班院時因星變上言河北凋弊太
宗因之大赦出知秦州徙羌人于渭北民感其恩
畫像以祠咸平初以禮部尚書罷政初知河陽踰
年知開封府累遷刑部尚書景德中并州缺守上
以北門重鎮須大臣鎮撫非張齊賢温仲舒不可
進判昭文館大學士命下卒仲舒才堪應務與寇
準仝進人謂之温寇
康德輿字世基洛陽人父贊元嘗從曹光實襲李
繼遷獲其母妻擢武州刺史贊元卒真宗錄德輿
累官西上閤門使至和中河決頓丘德輿以巨艘
濟居民遂免墊溺復領果州團練使知冀州徙知
趙州有告冀卒謀亂德輿陰遣人捕其首誅之轉
陳州鈐轄卒
王隨字子正河南人登進士甲科以諫議大夫權
知開封府歴轉京西轉運副使陛辭且曰臣父母
家洛中乃在所部得奉湯藥聖主之澤也真宗因
賜詩寵行以羊酒束帛令過家為夀仁宗立累遷
門下侍郎同中書平章事昭文館大學士卒贈中
書令諡文惠
張景憲字正國河南人以父師德任淮南轉運副
使屬吏不法者多被案治累遷集賢殿修撰河東
都轉運使終知同州居官不畏強禦自負所守非
公事不及執政之門母卒一夕髮鬚盡白世以此
稱之
蔡齊字子思鞏縣人神色明秀眉鬚如畫祥符中
策進士上夜夢菜一苗與殿基齊及傳臚齊為狀
元上喜曰得人矣仕至參知政事喜薦士所薦俱
為世名臣卒諡文忠
范雍河南人舉進士為洛陽主簿累官安撫使平
滑州水患以勞加龍圖閣直學士趙元昊反出知
延州永興軍奉命繕城或言其非便詔止其役雍
趣成之明年賊犯定川邠岐之間皆震恐而永興
獨不憂寇遷尚書左丞卒贈太子太師諡忠獻雍
為治尚恕所薦㧋士多至公卿狄青為小校時坐
法當斬雍貸其死子宗傑為兵部員外郎歴陜西
轉運使
富弼字彥國河南人少篤學有大度范仲淹見而
奇之曰王佐才也仁宗時舉茂才初授河陽判官
趙元昊反疏陳八事乞斬其使遷史官修撰會契
丹屯兵境上遣使求割地擇人報聘衆莫敢行弼
慨然奉命三往北庭反覆開諭忠誠所孚永固盟
好南北息兵者數十年以功授資政殿學士上當
世要務十餘條及安邊十三策尋以本官出知鄆
州移青州時河朔大水出粟賑濟活流民五十餘
萬人募為兵者萬計帝遣使褒勞至和二年與文
彥博並拜同中書門下平章事舉朝相慶其為相
守典制行故事百官任職海内乂安以母憂去位
帝虚位五起之弼卒堅辭英宗立召為樞密使封
鄭國公熙寧初詔許肩輿入朝坐訪治道時王安
石用事行新法弼度不能争稱疾求退章數十上
以僕射出判汝州弼言新法臣所不曉不可以治
郡願歸洛養疾許之弼雖家居朝廷有大利害知
無不言卒諡文忠配享神宗廟廷
楊日嚴字垂訓河南人兄日華官至太常少卿日
嚴進士及第試校書郎歴知襄廬鄆三州累遷京
東轉運使會青徐饑日嚴乃請江淮陜西轉粟五
十萬以賑貧民又開清河八十里抵暖水河並堤
起倉廪以便漕運入拜太常少卿知益州為蜀人
所信愛官終龍圖閣學士
田瑜字資忠夀安人舉進士歴袁郢合三州軍事
推官慶歷中平歐希範溪洞蠻功多徙兩浙轉運
按察使杭州龍山堤歲決水沒民居瑜為石堤堤
固而民歲免賦芻之累以功累遷龍圖閣學士歴
知青州城中有殺人投屍井中者吏以無主名不
以聞瑜廉得之卒獲賊歲凶多盜瑜設方略捕格
境内肅清瑜謹厚少文能任繁劇而於吏事尤盡
心徙知澶州卒
陳太素字仲華緱氏人舉進士累官大理寺少卿
任刑法二十餘年朝廷有大獄疑必召與議太素
能推原人情以傅法意每臨案牘至忘寢食大寒
暑不變子弟或止之答曰囹圄之苦豈不甚於我
也襄州饑人或羣入富室掠囷粟獄吏鞫以大辟
太素奏得減死論遂著為例終司農卿
尹洙字師魯河南人仁宗朝舉進士調真平縣主
簿歴遷太子中允會范仲淹貶洙争之出監唐州
酒稅時西北久安洙以武備不可弛作叙燕息戍
二篇又為書九篇上之趙元昊反韓琦知秦州辟
洙通判州事洙久在兵間于西事尤練習其為兵
制之說述戰守勝敗盡當時利害又欲訓土兵代
戍卒以減邊費為禦戎長久之策皆未及施行為
人内剛外和博學有識度唐末以來文章寖敝洙
與穆修倡為古文以矯時尚自是文風少變仕終
起居舍人兄源見文苑志
鄭驤河南人舉進士歴慶汝鄭秦四州推官慶歷
中為河北轉運使會貝州王則反驤討平之除天
章閣待制知鳳翔府久之又以工部郎中知華州
為政愛民謙己利物推功與人鄉邦欽其德
王益柔字勝之洛陽人性伉直喜論天下事用廕
至殿中丞慶歷中執政者以異己目為朋黨欲傾
之賴韓琦力救乃巳黜監復州酒務久之為開封
府推官多所論列神宗朝累遷龍圖閣直學士知
蔡揚亳三州江寧應天二府司馬光為資治通鑑
獨能閱之終卷其好學類此
郭逵字仲通洛陽人康定中兄遵死於敵錄逵為
三班奉職遷駐泊將嘗與陳執中論葛懷敏他日
必僨事已而懷敏覆師人服其明保州卒叛田況
遣逵往招之逵至城下賊黨邀逵登城既見申諭
禍福衆遂降龐籍鎮河東俾權忻州契丹來求天
池廟地逵以故牘證為王土檄報之契丹愧伏胡
北溪蠻彭仕羲叛破其所居桃花州羲棄城走衆
悉降知邵州討平武岡蠻以立軍功驟躋政地終
左武衛上將軍致仕
滕宗諒字子京河南人舉進士累官刑部員外郎知
涇州范仲淹薦以自代擢天章閣待制徙慶州終知
蘇州宗諒尚氣倜儻自任好施與及卒家無餘財所
蒞州喜建學而湖州最盛所著有諫疏二十餘篇
种世衡字仲平洛陽人少尚氣節以廕補將作監
主簿嘗知青澗城及環州懷柔羌人撫養士卒以
故得人死力嘗課吏民射有過失射中則釋其罪
有所請求輙因中否為與奪故人人自厲皆精于
射敵不敢近環境者數年范仲淹檄令築細腰城
世衡時卧病即起將所部甲士晝夜興築城成而
卒羌人朝夕臨者數日青澗及環人皆畫像祠之
贈成州團練使
种古字太質洛陽人以父世衡功錄為天興尉累
轉西京左藏庫副使知原州羌人犯塞古禦之斬
級數百築城鎮戎之北以據要害復與弟診破環
州折薑會斬首二十級遷西上閤門副使民有損
直鬻田於熟羌以避役者古按狀得良田三千頃
丁四千悉刺為民兵又徙知鄜隰二州卒
任布字應之河南人力學家貧嘗從人借書以讀
舉進士累官樞密副使以太子少保致仕始布歸
洛中作五知堂謂知恩知命知道知足知幸也卒
諡恭惠子逵歴官司封郎中
楚建中字正叔洛陽人舉進士知滎河縣民苦鹽
稅不平建中約田多寡以為輕重時夏人來正土
疆往蒞其事衆暴至兩騎傳矢引滿向之建中披
腹使射曰吾不憚死衆服其量元昊歸欵建中疑
之白府請築安定黑水八堡以控東道夏人果來
侵聞有備不敢入累遷陜西都轉運使知慶州江
寧成德軍以正議大夫致仕元祐初文彥博薦除
戶部侍郎不拜
劉几字伯夀洛陽人耀卿子生而豪儁長折節讀
書舉進士從范仲淹辟通判邠州邠地鹵民病遠
汲几浚渠引水注城中鑿五池於通逵民大便利
孫沔薦其才知寧州寧俗喜巫軍校仗妖法結其
徒亂已尅期几使他兵伏壘門以伺夜半盡禽之
加本路兵馬鈐轄時儂智高犯嶺南几上書願自
效戰于歸仁舖與狄青張左右翼𢷬其中堅賊駭
潰進湟城使知涇州神宗即位轉四方館使知保
州治狀為河北第一久之請老以秘書監致仕元
豐三年祀明堂大臣言几知音詔詣太常定雅樂
几曰古樂備四清聲五季亂離廢缺請增之樂成
予一子官其議樂律最善以為律主於人聲不以
尺度求合古今異時聲亦隨變再加通議大夫卒
程珦字君玉洛陽人曾祖羽太宗朝三司使仁宗
錄舊臣後乃以珦為黃陂尉久之遷知龔州徙知
磁州又徙漢州時熙寧法行為守令者奉命唯恐
後珦獨抗議指其未便使者李元瑜怒珦即移病
歸旋以大中大夫致仕卒年八十五文彥博蘇頌
等九人表其清節詔賜帛二百疋官給其葬
种諤字子正洛陽人世衡子以父任累官左藏庫
副使延帥陸詵薦知青澗城時夏人四萬衆坌集
傅城陳諤鼓行而出至晉祠據險使偏將燕逵劉
甫為兩翼身為中軍乃閉壘悉老弱乘城鼓譟以
疑賊已而合戰追擊二十里俘馘甚衆遂城綏州
坐擅興師貶秩會侯可入對白其事詔復官徙知
延州歴知岷州董氊將鬼章聚兵于洮岷新羌多
叛諤襲誅之從李憲出塞收洮州下逋宗講珠東
誼諸城掩擊至大河斬首七千級遷東上閤門使
徙鄜延總管破夏人八萬衆于無定川捷聞羣臣
稱賀復謀取横山功未就疽發背卒
种誼字夀翁洛陽人世衡子熙寧中兄古入對神
宗問其家世命誼以官從高遵裕復洮岷又平山
後羌為路都監自蘭州渡河討賊斬首六百累轉
西京使尋知岷州鬼章誘殺宋將後益自矜大有
窺故土之心誼上疏請除之詔誼與姚兕合兵出
討羌迎戰擊走之追奔至洮州誼亟進攻晨霧蔽
野誼曰吾軍遠來彼固不知乘此可一鼓下也遂
親鼓之有頃霧霽先登者已得城鬼章就執轉西
上閤門使康州刺史徙知鄜州夏人犯延安趙卨
使誼統諸將敵聞誼至皆潰去遷東上閤門使保
州團練使卒
范子竒字中濟河南人雍孫以廕簽書并州判官
用唐介薦累遷集賢殿修撰召權戶部刪酒戶苛
禁及奴婢告主給賞法後出知慶州廣儲蓄繕城
柵嚴守備羈黠羌推誠待下人樂為用入為吏部
侍郎以待制致仕
吕公著字晦叔先世本洛陽人繼遷夀州至公著
以進士仕京師復居於洛元祐初與司馬光相哲
宗同心輔政共罷新法世稱賢輔光雖居洛甚久
卒葬夏邑而公著葬洛子孫遂復為洛人子希哲
詳理學志希純官中書舍人出知亳潁諸州
趙君錫字無愧洛陽人安仁孫性至孝事父良規
不違左右及登進士第以親故不願仕良規每出
必扶掖上下至雜立僕御中嘗從謁文彥博異其
容止問而知之語諸子令視以為法良規歿始調
知武強縣累官給事中論蔡確章惇不宜復職大
河不可輕議東回請亟罷修河司以省邦費寬民
力進刑部侍郎尋拜御史丞紹聖中貶少府少監
分司南京卒贈徽猷閣直學士
富紹庭字德先河南人弼子性静重能守家法弼
薨兩女與壻及甥皆同居紹庭待之與父時不殊
族里稱焉建中靖國初除提舉河北西路常平辭
曰熙寧變法之初先臣不行青苖被罪臣不敢為
此官徽宗嘉之擢祠部員外郎未幾出知宿州卒
于官
范坦字伯履河南人以父子奇任為開封府推官
權起居舍人使於遼復命具語錄以獻徽宗覽而
善之付鴻臚令後奉使者視為式累遷戶部侍郎
論當十錢及夾錫錢之弊坐論貶黃州團練使以
赦復徽猷閣待制
种師道字彛淑洛陽人世衡孫少從張載學以廕
補三班奉職試法易文階為熙州推官轉通判原
州提舉秦鳳常平議役法忤蔡京旨換莊宅使知
德順軍又謂其詆毁先烈罷入黨籍屏廢十年以
武功大夫中州刺史涇原都鈐轄知懷德軍童貫
握兵而西翕張威福見者皆旅拜師道獨長揖召
詣闕陳邊計力排童貫徙内郡弓箭手實邊議帝
善其言而貫不悅請提舉崇福宫久之知西安州
夏人侵定邊築佛口城率師隳之始至渴甚指山
西麓曰是當有水求之果得水滿谷累遷洺州防
禦使知渭州督諸道兵築城敵至大戰于葫蘆河
斬首五千級獲槖駞馬牛萬計其帥僅以身免卒
城而還又詔帥陜西河東七路兵征臧底城敵守
甚固八日而下童貫助金謀伐燕師道力諍以盜
入鄰室分取為諭童貫密劾其助賊致仕金兵南
下師道勤王與姚平仲俱止步騎七千揭牓沿途
言种少保統百萬衆來遂抵城西都人歡呼敵懼
徙砦增壘自衛時師道年高天下稱為老种相公
入朝金使王汭在廷頡頏望見師道拜跪稍如禮
帝顧笑曰彼為卿故也師道因言金人不知兵安
有孤軍深入而得善其歸者請緩給金幣使彼惰
歸扼而殱諸河執政不可會姚平仲慮戰功獨歸
种氏乘夜斫營致敗李邦彦議割三鎮請和師道
争之不得敵退師道請伺于河半濟擊之不然必
為後患不從出為河北河東宣撫使尋召還至都
卒諡忠憲欽宗北狩搏膺曰不用种師道謀以至
于此
富直柔字季申河南人弼孫少敏悟有才名靖康
初召賜同進士除秘書正字建炎中遷御史中丞
多所建明仕至端明殿學士同知樞密院事
朱敦儒字希真河南人父勃哲宗朝諫官敦儒行
志高潔屢薦弗起避亂客南雄州紹興初宣諭使
明槖言其深達治體有經世才召為廸功郎敦儒
固辭其故人勸之始起奏對稱旨賜進士出身為
秘省正字俄兼兵部郎中兩浙東路提點刑獄敦
儒素工詩及樂府婉麗清暢時人雅重之
趙思洛陽人明春秋舉進士乾道七年宰相虞允
文薦之孝宗賜見便殿除太府寺簿擢太常丞俄
兼度支郎選知台州徙淮南運判淳熙初加知秘
閣四年以戶部總領兩淮財賦入奏事擢起居舍
人仕至禮部尚書
金張澄字仲經一字之純遼東人金初遷隆安澄祖
父自黃縣移官洛陽因家焉澄早孤能自樹立嘗
從辛愿學客居東平詩名籍甚正大中依元好問
于内鄉
元秦長卿洛陽人姿貌魁特倜儻有大志世祖在藩
邸聞其名既即位徵至京師時阿哈瑪特專政長卿
上書以秦趙高漢董卓為比力請誅之除興和宣
德同知知鐵冶事遂為阿哈瑪特誣奏逮下獄使獄
吏殺之阿哈瑪特尋亦斵棺戮屍從子山甫建康府
判官聞長卿冤狀即棄官去累徵不起山甫子二
從龍侍御史從德江浙行省參知政事
程埜字彥魯偃師人博通經史仕為大中大夫河
南路總管轉集賢院直學士
李鑄洛陽人為孟州同知歲旱徒跣詣濟源神祠
禱之少頃果大雨蝗忽集鑄至田畔焚香祝天悉
徙去衆異之以為誠感比代州民遮道挽留不忍
其去
張惟敏字孟功鞏縣人泰定間以儒官補集賢院
掾史累官至河南河北等處行中書省參知政事
後追封梁郡公諡文定
蔡子英永寧人元季舉進士累遷顯秩及元軍敗
單騎走關中入南山有司以形求之械送京師命
釋之授以官不受退而上書大略謂臣之事君猶
女之適人一與之配終身不改事君之道一食其
禄終身不二朝廷重之命館於儀曹忽一夜大哭
不止人問故子英曰思舊主爾上知其志不可奪
勅有司送之出塞不知所終
明秦從龍字元之洛陽人仕元為御史後避兵居鎮
江洪武初上聞其才學老成以白金文綺聘之既
至賜第西華門外事無大小悉與之謀以筆書漆
板問答甚密及卒乘輿至其家哭之
達魯與權字道夫其先蠻部人有别號達魯者子
孫因以為氏與權舉至正初進士入明寓河南永
寧博學強記仕元為河南北道廉訪司僉事洪武
初以元故官召授秦府紀善改監察御史請重刊
律令憲綱頒之諸司又請祀三皇其略曰伏羲神
農黃帝號稱三皇盛德大業被于萬世今社稷宗
廟山川之神皆得享祭三皇獨闕非所以崇德報
功也帝遂下禮官議行之並建帝王廟且遣使者
巡視歴代諸陵寢三年一祭其制度皆自此始出
為廣西按察司僉事未之任復召回擢翰林院修
撰後以應奉致仕
華士瞻偃師人性淳篤節操堅確洪武初以賢良
舉授湖廣右布政使
夏恕洛陽人謙和有智略鄉閭重之洪武初以賢
良舉累官刑部尚書
齊魯字一變嵩縣人洪武辛亥進士授監察御史
性鯁介遇事敢言不避權貴以廷諍觸上怒批其
頰擊落二齒魯俯拾之曰臣此二齒當送史館血
隨語涔涔出上默然當時稱齊御史血諫云
趙翥字可程永寧人少有志節識量過人篤志力
學為時所重洪武初以儒士舉授縣學訓導擢太
子贊善累官工部尚書
盧有常澠池人少穎敏善屬文洪武初以才行卓
越薦累任山東右布政使
劉世英洛陽人識見超越為鄉里所推洪武中以
人才擢都察院右僉都御史
王敬先偃師人性孝友博通經史工文辭洪武中
以賢良舉授山西布政司左參政
宋賓洛陽人性剛直遇事果決洪武中補太學生
才能冠衆授清紀郎遷真定知府為政有方吏民
信服秩滿陞陜西右布政使
開濟字來學洛陽人隠士蒙之子性聰敏少有大
志鄉里奇之洪武初以明經舉授河南府訓導擢
國子助教以病免十四年御史大夫安然薦其有
吏治才召試刑部尚書歲滿為真濟以綜覈為已
任請天下諸司設文簿日書所行事課得失又各
部勘合文移立程限定功罪又言内外議獄章奏
無用煩文出入人罪又言軍民以細故犯罪者宜
即決遣數月間滯牘一清時以賢良方正孝弟力
田取士濟條議六科一修行二明經三文辭四俊
秀五言語六政事六科備者為上三科以上為中
不及三科者為下從之濟敏慧有才辯凡國家經
制田賦獄訟工役河渠經其算畫即有條理品式
可為世守數被顧問嘗兼他部事
武友諒偃師人少貧有才行敏於問學洪武中以
賢士舉授湖廣布政司左參政
張文舉鞏縣人材器卓異通經史能文章洪武三
年以賢士舉任山西布政司左參政
趙瑁字君禮宜陽人博學洽聞洪武中以儒士薦
授河南府學訓導陞廣東瓊州府知府累遷吏部
尚書
范謙澠池人聰敏重厚博通經史洪武中累官福
建右布政使
姬敏字好學孟津人博通經史兼精律算洪武中
以材幹舉仕至西安知府
張廸字俊彥宜陽人勤學好問師友咸器重之洪
武中貢于太學以才能見稱擢吏部侍郎
范讓登封人在童丱時負奇識潛心經史洪武中
游太學名冠六堂以薦授通政司左參議在官廉
慎不受私謁
宋禮字大本永寧人性剛果遜志篤學期以自見
洪武中以國子監生擢山西按察司僉事永樂間
累官工部尚書九年命開會通河發山東及徐州
應天鎮江民三十萬蠲租一百十萬二千石有奇
二十旬而河成是年興安伯徐亨工部侍郎蔣廷
瓚濬祥符魚王口至中灤下復舊黃河道命禮兼
董之還京論漕渠功禮第一賜寶鏹文繡北京營
建禮承命取材川蜀伐山通道得大木十數圍皆
尋丈自是屢入蜀十六年命治江西獄十七年造
番舶自蜀召還卒于官禮性剛馭下嚴急故易集
事卒之日家無餘財
李郁字文華洛陽人洪武末貢士授四川臨卭縣
學訓導累遷長沙知府會郡有盜繫獄蔓結久不
解郁辯誣累者若干人召還擢行在兵部侍郎時
交趾梗化郁奉使宣布威德羣情帖服及還賜勅
褒奬卒於官年七十九
羅義河南府人建文初嘗詣闕上書乞敦親親之
恩不報及靖難師起義復上書諫忤旨下獄成祖
嗣位即召授戶科給事中仕至湖廣右參議
劉瑾澠池人姿貌魁偉性孝友初為縣學生力學
不怠永樂初以明經貢入朝授福建右布政使
劉敏河南府人以賢良舉永樂初授徽州府同知
敏強毅通達以嚴重肅吏慈惠愛民嘗奉命率郡
民數千取材于山敏與民同甘苦早暮綏撫甚至
民雖勞胥勸不怠性廉約疏食布衣終始一節及
卒發其裝蕭然無長物郡人慕之如父母
周濟字大亨洛陽人博學強記居家以孝稱永樂
中鄉舉授江西都司斷事以薦拜監察御史時鎮
守大同太監郭敬以僭横聞上令御史往訊莫燭
其姦復命濟往濟乃微行代負薪者入其宅盡得
其罪狀上嘉之又按四川威州土官董敏王允讐
殺累年不解濟至賫榜宣諭敏等歸服即遣子弟
入貢一方遂安擢安慶知府在任三年多惠政後
以疾卒六縣吏民為之罷市巷哭執紼至洛陽者
數十人
耿九疇字禹範盧氏人永樂甲辰進士擢給事中
有清譽遷兩淮鹽運司同知盡革宿弊復條上數
事遂著為令尋以憂去鹽場數千人詣闕乞留乃
進鹽運使廉聲益著嘗坐水旁一童子曰水清不
如使君清九疇因號恒庵以自勵尋陞刑部右侍
郎天順改元進右都御史時邊警踵至九疇謂武
臣石亨所致乃約諸道御史劾之事泄反為所誣
出為江西布政使明年召還為南京刑部尚書以
疾卒於官賜諡清惠
耿裕字好問盧氏人九疇子景泰甲戌進士選翰
林院庶吉士授戶科給事中天順初坐父九疇劾
石亨出為泗州判官召還除檢討預修英廟實錄
成進修撰仍充經筵講官遷國子監祭酒時勳戚
子冲幼者裕患其難教取所當習讀者萃為一編
授之他日有獻於上者上閱之嘉歎遂擢吏部侍
郎進尚書改南京孝廟嗣位拜禮部尚書值西羌
入貢奇獸疏論止之兩知貢舉俱稱得人改吏部
有以乞恩傳奉授官者裕執論不從奔競之風為
之少息尋以疾卒於位贈太保諡文恪
戴珙字廷璧澠池人父振為懷仁知縣有惠政珙
舉景泰甲戌進士授監察御史天順初巡按真定
劾總兵官石彪不法謫博野知縣時大風振摇禁
内殿宇乃召還復職釐奸剔弊清理京營凡軍士
為權要役占者悉奉禁止成化元年恩縣民劉甫
聚募緣惑衆有僧密以叛聞遂執三百人赴京憲
廟命珙鞫之察其非罪力奏釋之累官山東左布
政使致仕歸里卒弟琰成化間為山東魚臺知縣
勤敏清直不畏強禦時論稱之
劉健字希賢洛陽人天順庚辰進士選庶吉士授
編修謝交遊鍵戶讀書人以木強目之然練習典
故有經濟才修英宗實錄書成進修撰三遷至少
詹事充東宫講官受知孝宗既即位進禮部右侍
郎兼翰林院學士入内閣參預機務弘治四年進
禮部尚書兼文淵閣大學士尋加太子太保是時
健與李東陽謝遷三人同心輔政竭情盡慮知無
不言每進見帝輙屏左右或從屏間竊聽但聞帝
數數稱善時人語曰李公謀劉公斷謝公尤侃侃
一時進退文武大臣釐飭屯田鹽馬諸政健翊贊
為多屢加少師兼太子太師與東陽遷同賜蟒大
臣賜蟒自健等始帝寵任特甚天下方想望太平
未幾孝宗崩武宗即位健等雖受顧命盡心輔導
而逆瑾用事屢諫不入健推案痛哭必欲盡誅八
黨反為所中與謝遷同日去位既歸聞帝巡遊輙
涕泣不食曰吾負先帝世宗立首降璽書遣使存
問年九十餘卒贈太師諡文靖健器局嚴整正己
率下無黨無偏朝退寮宷私謁不交一言其事業
光明俊偉為明世輔臣第一孫望之進士
喬縉字廷儀洛陽人少穎敏師事河東薛瑄成化
壬辰進士授兵部主事累遷郎中出補四川參議
時馬湖府知府安鰲殺叙南衛千戶曹明獄久不
具御史檄縉鞫治一訊即服未幾貴州苗蠻叛命
都御史鄧廷瓚帥三省兵討之勅縉督餉苗平賜
文綺寶鈔以旌之久之不調上疏乞歸卒年七十
二所著有性理解惑河南郡志及族譜若干卷
李興字伯起嵩縣人成化乙未進士授冠縣知縣
以内艱歸百姓遮道泣留起復改任鄒平徵授監
察御史司禮太監蕭敬以起廢柄用大肆報復興
糾彈不餘力出按陜西威振郡縣奸盜屏息時參
將郭鏞得罪當死用夤緣獄久不具興一訊即服
辜奏而肆諸市又儀賓樊英方九臯俱得罪繫獄
聞鏞誅九臯一夕自盡緣是坐誣愬下獄論死尚
書王恕力救得減死遣戍南丹居三載赦還所著
有西巡奏議嵩南野錄若干卷
楊松洛陽人嘉靖乙丑進士任御史巡城時中貴
黃雄以番休日私出徵子錢鬭于市兵馬白松監
校詭以旨召松驗無實及劾奏雄亦入辯穆宗以
松誣奏削籍卒于家
劉奮庸字試可洛陽人戊午解元嘉靖已未進士
任尚寳寺卿疏條五事一曰保安聖躬二曰總攬
大權三曰慎乃儉德四曰留心章奏五曰起用忠
直切中時宜以直忤當事卒于家
董相字應期嵩縣人正德辛未進士授金壇令舊
無城郭相請城五月而畢入為御史時江彬方貴
幸日以游戲迎合武廟駕將出相偕同官林有孚
伏闕諫諍竟得俞旨錦衣衛百戶朱英故江彬黨
以緝事羅織無辜人人惴恐相捕英繫獄而抗疏
劾彬彬匿不以聞諷錢寧輩奏相凌辱近侍蔑視
朝廷詔逮相杖之復下錦衣獄謫判徐州明年彬
誅特詔復相官出為按察司副使乞歸家居三
十餘年卒子遂字良卿嘉靖庚戌進士仕至山西
副使
王邦瑞字惟賢宜陽人正德丁丑進士累官兵部
尚書巡視九門先是以吏部右侍郎署戎政條上
六事罷中貴監軍嘉靖庚戌京師震驚咸寧侯仇
鸞勒兵近郊虚聲要寵又奏革總兵官易置將帥
以示威福邦瑞抗章劾之會鸞方寵倖為所中落
職明年逆鸞伏誅帝追思邦瑞會戎政員缺世宗
曰秉戎重任非邦瑞不可即家起故官疏便宜數
事悉允行卒贈少保諡襄毅子正國嘉靖庚戌進
士禮科給事中時嚴嵩當國正國不少屈歴大理
寺左少卿王金等以進秋石坐極刑正國曰奴輩
萬死不足惜慮虧損先帝盛德晉南京刑部侍郎
時張居正欲甘心高拱以正國與拱同鄉罷歸
孫應奎字文宿洛陽人正德辛未進士擢兵科給
事中疏參桂萼作威福納財賄勢侵六官氣制言
路又劾吏部尚書方獻夫帝頗納其言後應奎為
張璁劾奏下詔獄尋釋還職既又以奏參汪鋐謫
高平縣丞累官戶部尚書時禮科給事中有與應
奎同姓名者其人餘姚人字文卿由進士擢給諫
疏劾汪鋐奸忤旨下詔獄杖闕下謫華亭縣丞兩
孫給諫之名同震一時
吳瀚河南衛人正德辛未進士累官都御史巡撫
保定時中貴人廖鵬擅威福流毒秦豫事敗獄久
不決瀚抗論正典刑卒於官子三樂嘉靖辛丑進
士翰林院庶吉士川湖兩省提學累官通政以文
名
謝江字仲川洛陽人嘉靖丁未進士初授行人奉
使南陽郤唐藩餽聲望大著擢工科給事中督山
陵工省帑金數萬計世宗議南巡江力陳不可忤
旨廷杖旋遷禮科給事中尚書趙文華受詔南征
恣作威福流毒上下江率同寅疏其奸忤嚴嵩擬
旨再杖幾斃罷為民歸里與陳麟董堯封俱從尤
時熙游有岷陽集滋心語錄行世
李天寵字子承孟津人嘉靖戊戌進士由御史遷
徐州兵備副使却倭于通州如臯擢右僉都御史
巡撫浙江倭掠紹興扼而殱之賚銀幣以賞其功
以不附嚴嵩嵩授意趙文華誣天寵嗜酒廢事被
逮下獄嘉靖三十四年與張經楊繼盛同日死西
市時人哀之謂之三良巡按楊光訓特疏表其忠
直總河潘季馴為建忠直祠題柱聫云嵩嶽黃河
鍾正氣青天白日鑒孤忠子根字伯生舉人仕至
僉事從尤時熙講學一時學者宗之
張松洛陽人嘉靖戊戌進士累官至都御史總督
宣大初之任行及廣靈土寇入龍門松以便宜召
諸將簡精銳猝擊之賊大潰期年寇復發前後十
數戰洗馬林之役松躬擐甲胄破賊精騎數千俘
馘甚衆繕雲中塞自朔州抵左衛延袤二百里亭
障聯絡雲西自是鮮邊警及卒上命有司營葬遣
官諭祭䘏典特厚
沈應時字子易河南衛人嘉靖庚戌進士備兵海
上值嚴嵩私人趙文華為總督侵軍儲數十萬事
敗嵩囑從寬應時勘報務盡法觸嵩怒遷凉州參
議能先機料敵敵不敢犯既撫西夏于敖忽洞小
松山白城子屢以捷聞累擢戶部侍郎時張居正
當國以應時不附己遷南工部尚書歲餘乞歸
劉贄字子禮洛陽人嘉靖庚戌進士累官吏科給
事中慷慨敢言尤以進賢遠姦為第一義督理三
殿工擢通政司參議以直忤時謫鳳陽推官時權
璫驕悍司陵閹有事皇陵微雨輙擁蓋贄面斥曰
此何地也而擁蓋大不敬璫懼斂戢累遷臨清副
使
温如春其先本藩府儀衛司人從王來洛後入籍
為洛人至如春中嘉靖癸丑進士任清豐縣知縣
時飛蝗害稼下令捕蝗易粟蝗遂滅陞湖廣按察
使會景藩出封德安如春籌應裕如守關南&KR0624;賊
犯順出討平之尋遷福建右布政使弟如璋進士
官至僉都御史按順天鋤強發奸擒伏賊黨按蘇
松值倭寇如璋調將往禦生擒三十六人斬首百
餘級奏上賜金帛後撫保定調撫陜西謝政歸有
詩集二卷行世
董堯封字淑化洛陽人嘉靖癸丑進士擢御史按
四川值三殿灾蜀民疲於採木堯封極力調停公
私交濟後按順天密疏戰守機宜世宗每向徐階
語兵事稱董御史而不名尋陞操江都御史忤張
居正罷歸江陵敗起撫甘肅累官戶部侍郎卒謚
恭敏贈尚書子定策萬歷甲辰進士擢御史薦曹
端尤時熙孟化鯉諸賢且曰古人以講學為實今
人以講學為名若臣鄕三賢皆務實也前後疏務
引大體按甘肅卒
焦子春字德元登封人嘉靖已丑進士為戶部主
事時張居正與故相高拱不協以子春為拱鄉人
諷都察院以鑽營中子春御史某曰予曩在漕所
首薦之未嘗一道殷勤而顧鑽營耶量移知六安
州未幾擢僉事備兵肅州累遷陜西行太僕少卿
監軍寧夏卒于家
楊歸儒字季中嵩縣人隆慶戊辰進士官臨江知
府郡有豪挾首輔張居正勢欲奪敖姓宅以張手
札相脅歸儒執不從遷揚州鹽運使有餌以利者
即按法治之鹽政大飭累遷貴州左布政使
陳惟芝字德貞孟津人萬歷庚辰進士御史歴掌
河南道時鄭貴妃寵幸儲位久虚芝疏請速立東
宫以定國本後巡撫應天卒
丘鳳字方山新安人以刀筆仕至南京龍驤衛經
歴少讀小學大學中庸禮記躬行有德以朱墨圈
記别理欲其弟蕪已田詭言己分田本瘠鳳即以
其田易之未幾復蕪又易之初任獻縣丞稱清官
第一後自南京歸居方山下鳳與洛陽尤時熙相
友善新安孟化鯉狀其行吕維祺為作諡議焉
魏養蒙洛陽人萬歷丙戌進士初守解州遷刑部
員外郎出為湖廣參議尋令監軍征番養蒙單車
就道軍中有譁起擐甲露刃將劫其帥者養蒙迎
喻曰爾輩劫爾帥則禍延累世受吾杖則免死衆
悚然而退時楊應龍屯海龍囤高千仞養蒙密使
健兒緣木猱升搗其穴應龍自經番平又以副使
監軍征五靖苗擒渠賊吳國佐等累官兵部侍郎
卒贈尚書予祭葬
郭如星號方壺新安人萬歷已丑進士累遷吏科
都給事中疏罷織造神宗建儲久不決如星激切
言之疏入布衣小帽候旨命下謫邊方典史即策
蹇携一童子就道士論重之卒於官
喬允升字言甫洛陽人萬歷壬辰進士天啟初歴
刑部左右侍郎魏璫以允升與趙南星善逐去之
崇禎初召拜故官定逆黨案允升佐韓爌甄别雖
首輔不少假詞臣文震孟經筵進講引允升為喻
曰以道事君在廷大臣惟喬允升為無愧居官端
方廉直敡歴中外具有聲績後以詿誤獲重譴天
下惜之
張以謙字本厚洛陽人萬歷乙未進士初任陜西
洋縣知縣開水田八百餘頃知武昌郡郡臨大江
每為濤浪所齧謙捐俸築石為岸延袤十里許永
絶水患陞洮岷副使時督撫將領取虎豹猢猻皮
無虚日百姓苦之謙悉其故置軍役於法百姓獲
寧居旋解任起參湖北道卒
秦道顯字如晦洛陽人萬歷乙未進士兄弟五人
同㸑以禮部主事備兵海上璫黨王萬經横索淮
民金錢數百萬逃居海島淮撫購之弗能得道顯
誘擒之一日倭衆十三人失風至寧波武弁欲俘
之以邀賞道顯曰置無辜於死地而因以為功謂
情法何固執不從轉四川參政卒
汪煇號柱河嵩縣人萬歷辛丑進士翰林院庶吉
士累官禮部侍郎會魏忠賢生祠遍天下京城祠
欲得煇為記不可即日削奪歸里忠賢敗詔起原
官
蘭完植字無翳偃師人萬歷丁未進士韓城知縣
有勢要以場中關節相托者完植力拒之遂中以
法降河間教授歴轉衡州府知府
張論字建白永寧人萬歷庚戌進士擢御史按四
川土寇奢崇明等叛據重慶府論授將士略復重
慶拓故疆二千里捷聞熹廟為行獻俘禮莊烈帝
立增二階既而奢孽復結水西蠻十萬衆入寇西
南大震晉論都御史往撫抵夔州擒斬奢崇明奢
寅安邦彥諸渠魁歸里卒
張應辰號環北河南衛人萬歷丙辰進士授濟南
府推官委查鹽引却商人暮夜金擢御史巡視中
城有中貴殺人應辰議入律司禮監欲骩法出之
應辰即上其事卒正法出按廣東魏璫逆燄方熾
生祠遍天下應辰獨不行閉門候逮值莊烈帝立
忠賢伏誅禍始免尋晉都御史巡撫甘肅一月中
屢戰屢捷斬獲一千八百餘級適西寧變起奉旨
閒住卒於秦
劉景曜字嵩曙登封人天啟壬戌進士歴官山東
按察司僉事備兵永平適宦者某監遵永軍威脅
諸道臣如屬吏景曜抗禮長揖旋上章争之朝廷
允其議尋擢都御史巡撫山東卒
何宜健洛陽人萬歷已酉舉人司鐸陳州躬行課
士所著有桐花樓文集遷直隸阜城知縣勸農課
桑弭盜安民性尤清介卒於官貧不能歸阜民醵
貲送其柩歸里
寗連芳洛陽人貢生任汝寧府羅山訓導言行冠
裳一衷諸古學問必軌於正一時遊其門者皆稱
名彥
楊士廉洛陽人嘉靖已卯舉人任臨洮知府開水
利辦軍餉洮民至今思之
潘倬洛陽人天啟壬戌進士由兖州府司李擢順
天巡按監察御史操履清潔解任後囊槖蕭然惟
圖書數車而巳
屈動字静元嵩縣人崇禎甲戌進士任吏科都給
事中上疏通蠲賑補額欠疏錢法舉朝奉為昌言
又薦方震孺方岳貢等一時號為得人
皇清張鼎延號玉調永寧人明天啟壬戌進士授行人
擢兵科都給事中有抗直聲累遷南京吏部郎中
國初補吏部累官兵部右侍郎祀鄉賢
郭景昌字仙岩洛陽人明崇禎戊辰進士由山西
河津知縣擢御史巡按山東劾首輔悞國疏凡七
上忤旨被逮尋赦歸
本朝徵為廣東嶺南道參政居官清慎尤篤愛桑梓明
季洛中連歲大祲百姓亡入河北流離載道景昌
時寓河陽捐貲賑濟全活者萬計歿後洛人思其
德立碑于瀍水東通衢祀鄉賢
李際期字元獻孟津人明崇禎庚辰進士
國初授戶部主事歴浙江學道擢刑部侍郎條陳治河
及各省藩司彙解錢糧屬官不受交際等疏咸奉
允行陞兵部尚書卒予祭葬諡僖平順治十三年
祀鄉賢
張雲翼字鵬程洛陽人明崇禎癸未進士直隸邯
鄲知縣歴任鞏昌府知府所至多惠政人皆尸祝
著有四書講義行世
朱國泰字懷雙洛陽人舉人初任黃州别駕𣙜稅
惟求解額以清廉晉定番州牧歸里後施德於民
里人誦之祀鄉賢
杜濬字星波洛陽人貢生任梧州府判幼孤事孀
母能盡色養居官治稱循良歸里後禦流寇濟飢
民惟力是視著有名賢考槩士品論祀鄉賢
陳爌字公朗孟津人順治丙戌會魁授庶吉士歴
官弘文院侍讀學士詹事府正詹戊子典試浙闈
號稱得人出任陜西左布政司條列五疏悉如議
施行卒于官予祭葬祀鄉賢
郭一鵾字裕九洛陽人順治丙戌進士任萊州司
李多所平反擢禮部主事以獲罪被謫尋復原官
未幾遷浙江杭嚴道僉事時軍需旁午以勞瘁卒
祀鄉賢
王無黨字大羣孟津人禮部尚書鐸長子明崇禎
已卯拔貢十五年李自成破孟津難民悉逃奔河
北北岸疑其為寇防禦甚力百姓呼號不得渡無
黨大聲叩軍門願以百口保無虞即身乘巨艦至
南岸以濟衆全活數十萬人
國初擢山西平陽道時姜瓖以大同叛統陜西二路賊
四十餘萬圍平陽同時陷者四郡六十州縣無黨
誓死守越四日援至内外夾擊賊大潰州縣望風
就撫給還賊中難婦數千人以功晉山東濟東道
未及赴卒康熙四年崇祀鄉賢
王無咎字藉茅孟津人無黨弟順治丙戌會魁授
庶吉士歴任太常寺正卿兄無黨乏嗣歿後婦有
遺腹數月無咎泣禱于關忠義前願捐已子以延
兄嗣已而果生之鳳後官弘文院侍讀例廕一子
讓之鳳承襲生平善詩文工草書有十二芝園稿
峥嶸山詩行世祀鄉賢
王鏌字匡巒孟津人由儒士保舉知縣隨征有功
授太平知府土寇猖獗出囊金募衆殱之吳門歲
荒設法賑救多所全活吳人為立祠後卒于官祀
鄉賢
魏鎔中字德和孟津人明崇禎丙子舉人任青州
司李鋤治豪強不避權貴讞獄多所平反釋李三
根等七十餘人祀鄉賢
李以豫字建侯孟津人歲貢任延津縣訓導事父
色養備至父卒事繼母彌謹撫孤弟四人皆令成
立勸課士子以正心誠意為務順治十八年祀鄉
賢
鎖青縉字藎之永寧人明崇禎丁丑進士順治二
年補兵部車駕司主事戊子出為湖廣按察司僉
事分巡長沙道楚南多狡寇出沒無常縉運籌帷
幄兩月平復萬姓咸賴以安祀鄉賢
傅世舟嵩縣人順治壬辰進士授中書舍人累陞
福建道監察御史巡按陜西刑賞公平彈劾薦揚
皆得其人改授兩浙巡鹽浙人有永思錄頌之康
熙十九年祀鄉賢
師佐字靖公永寧人順治壬辰進士性剛方律已
廉介知通州諸王暨宦官莊頭有強横者一裁以
法補福寧州請蠲逋累嚴禁焚屍溺女賃婦停婚
誣訐等弊遷蘇州府同知益勵清操痛革漕弊濬
吳淞江勘荒履畝著有勞績康熙四十三年祀鄉
賢
程福亮字大功永寧人由行伍累陞陜西掛印總
兵夙嫻韜略歴任巖疆烽煙永息生平克敦孝弟
恂恂儒雅有名將風康熙三十七年祀鄉賢
何玉如字璞公洛陽人順治乙未進士任浙江錢
塘令為政慈惠創建育嬰堂蓄乳母哺棄兒嚴禁
溺女錮婢復築塘建壩清丈緩征尋陞保定同知
境内盜賊屏跡撫臣委署口北道事治如其初後
陞山西大同知府未抵任卒康熙四十年祀鄉賢
閻廷謨字獻孺孟津人順治丙戌進士歴任湖北
按察使弊絶風清多所平反家居時賑災恤患自
奉布衣疏食而巳康熙四十八年祀鄉賢
郭一鶚字元庵洛陽人順治已丑進士由庶吉士
歴任陜西右布政使廣東左布政使一鶚沉毅能
決大疑荷重任歴官四十年敡歴中外屬吏無不
畏懷其在吏科條陳時事俱中窽要康熙四十二
年祀鄉賢
南陽府
漢直不疑南陽人文帝時為郎其同舍有告歸誤持
同舍郎金去巳而同舍郎覺妄意不疑不疑謝有
之買金償後告歸者來而歸金前亡金郎大慙以
此稱為長者景帝時以擊吳楚功封塞侯拜御史
大夫卒諡曰信
張釋之字季堵陽人以貲為騎郎事文帝十年不
得調釋之欲免歸袁盎知其賢乃請徙補謁者後
拜廷尉惟務持平語曰張釋之為廷尉天下無冤
民景帝時出為淮南王相以病卒子摯字長公官
至大夫免以不能取容當世終身不仕
杜延年字幼公杜衍人本大將軍霍光吏始元四
年益州蠻夷叛延年將南陽士擊之遷為諫大夫
因發上官桀逆謀封建平侯擢右曹給事中宣帝
即位以定策功益二千三百戶延年出奉車駕入
居九卿位者十餘年官至御史大夫議罷酒𣙜鹽
鐵皆自延年發之疾篤賜安車就第卒諡曰敬侯
子緩嗣緩弟五人俱至顯位
杜欽字子夏杜衍人延年子少好經書家富而目
偏盲時茂陵杜業亦字子夏俱以才能稱京師故
衣冠謂欽為盲子夏以相别以直言舉歴陳灾異
拜議郎徵詣大將軍王鳳幕府多所匡益兄子業
有材能為太常數言得失不事權貴哀帝時坐事
免王莽秉政憂恐發病卒
鄧禹字仲華新野人幼游學長安時光武亦游學
京師禹知為非常人遂相親附及聞光武安集河
北即杖策北渡追及於鄴光武見之甚歡謂曰我
得專封拜生遠來寧欲仕乎禹曰不願也光武曰
即如是欲何為禹曰但願明公威德加於四海禹
得效其尺寸垂功名於竹帛耳光武笑因留宿禹
進說策更始必敗勸光武延攬英雄務悅民心立
高祖之業救萬民之命光武大悅常宿止於中與
定計議任使諸將多訪於禹皆當其才擊銅馬於
清陽大破之獲其大將復以前將軍持節入關連
破更始兵名震關西拜大司徒及帝即位封高密
侯拜太傅卒諡元侯禹内文明篤行淳備事母至
孝天下既定常欲遠名勢有子十三人各使守一
藝修整閨門教養子孫皆可以為後世法
賈復字君文冠軍人少好學習尚書初從光武為
將軍有折衝千里之威嘗從擊青犢被羽先登所
向皆靡諸將咸服其勇及帝即位拜執金吾封冠
軍侯又以功進封膠東侯復為人剛豰方直多大
節既就第闔門養威是時列侯唯復與鄧禹李通
得參議國家大事恩遇甚厚卒諡剛侯子宗少有
操行多智略建中初為朔方太守單于畏之不敢
入塞徵為長水校尉曾孫建為侍中光禄勳
李通字次元宛人父守好星歷䜟記通知漢當復
興乃遣從弟軼往迎光武及相見共語移日握手
極歡因備言其計光武遂相約結定謀議因號令
大衆乃使軼歸舂陵舉兵相應王莽遂殺守闔門
遇害南陽亦殺通兄弟門宗時漢兵大合破前隊
殺甄阜梁丘賜從至長安更始拜通大將軍封西
平王及光武即位封固始侯拜大司農光武下詔
謂通建造大策扶助神靈破家為國忘身奉主功
德最高其夏引拜為大司空卒諡恭侯通性謙恭
常欲避權勢以公位歸第弟軼後為朱鮪所殺唯
通能以功名終
吳漢字子顏宛人勇鷙有謀初從光武擊王朗有
功拜大將軍及即位拜為大司馬封舞陽侯屢率
諸將破賊後討公孫述於成都八戰八克帝賞嘆
曰吳公差彊人意隠若一敵國矣漢在朝斤斤謹
質形於體貌嘗出征妻子在後買田業漢還讓之
盡與昆弟外家及卒賜諡忠侯子成嗣
鄧晨字偉卿新野人世吏二千石娶光武姊更始
立以晨為常山太守會王朗反光武自薊走信都
晨亦間行會於鉅鹿下自請從擊邯鄲光武曰偉
卿以一身從我不如以一郡為我北道主人乃遣
晨歸郡光武追銅馬高湖羣賊於冀州晨發射士
千人又委輸給軍不絶光武即位封房子侯建武
三年徵晨還京師拜光禄大夫擊平邵陵新息賊
四年春留鎮九江晨好郡職拜中山太守更封南
䜌侯復拜汝南太守興鴻卻陂數千頃田汝土以
殷魚稻之饒流衍他郡十九年定封西華侯卒謚
惠侯子棠嗣
朱祐字仲先宛人性質直尚儒學從光武討河北
以為護軍常力戰陷陣及光武即位拜為建義大
將軍累封堵陽侯後又破秦豐於黎丘增邑七千
二百戶定封鬲侯
王常字顏卿舞陽人王莽末起兵入南郡莽遣嚴
尤陳茂擊破之常收散卒入蔞谿衆復振與漢兵
合擊破王尋王邑於昆陽更始以常明於天命封
知命侯建武二年封山桑侯光武嘗為大會謂羣
臣曰此家率下江諸將輔翼漢室心如金石真忠
臣也是日遷為漢忠將軍累平諸賊拜横野大將
軍位次與諸將絶席卒諡節侯子廣嗣後徙封石
城侯
馬成字君遷棘陽人少為縣吏光武徇潁川以成
為安集掾調守郟令及光武討河北成即棄官步
負追及於滿陽遂從征伐光武即位遷護軍都尉
建武四年拜揚武將軍督兵擊李憲時帝幸夀春
設壇場祖禮遣之進圍憲於舒憲挑戰成堅壁不
出至六年春城中食盡乃攻之遂屠舒斬李憲盡
平江淮地封平舒侯八年從征破隗囂為天水太
守九年破河池進平武都明年代李通行大司空
事復拜揚武將軍出屯常山以備北邊繕治障塞
築堡壁起烽燧十里一候綿亘千里後以南單于
保塞遷中山太守定封全椒侯就國卒子衛嗣衛
卒子香嗣徙封棘津侯
杜茂字諸公冠軍人初歸光武於河北為中堅將
軍常從征伐建武初拜大將軍封樂鄉侯與中郎
將王梁擊五校賊於魏郡清河東郡三郡既平遣
使持節拜茂為驃騎大將軍率兵攻討東方悉平
鎮守北邊盧芳遠竄定封參蘧鄉侯卒子元嗣
陳俊字子昭西鄂人少為郡吏從光武擊銅馬於
清陽拜彊弩將軍與五校戰于安次俊下馬手接
短兵所向必破追奔二十餘里斬其渠帥而還光
武望而嘆曰戰將盡如是吾何憂哉及即位封為
列侯建武二年攻匡賊下四縣擊頓丘降三城擊
金門白馬賊於河内皆破之四年拔南武陽破張
步定太山五年擊董憲破朐賊孫陽八年斬張步
詔報曰東州新平大將軍之功也增邑定封祝阿
侯
任光字伯卿宛人少忠厚為鄉里所愛初以偏將
軍從光武破王尋王邑於昆陽拜信都太守及王
郎起邯鄲郡國皆降光獨不肯光武自薊還不知
所向傳聞信都獨為漢拒邯鄲即馳赴之以光為
左將軍移檄旁郡降鉅鹿旬日間兵大盛因攻城
邑遂屠邯鄲建武初封阿陵侯卒子隗嗣
樊宏字糜卿湖陽人光武之舅父重字君雲貲至
鉅萬而賑贍宗族恩加鄉閭縣中稱為三老宏少
有志行更始欲以為將辭之與宗族作營塹自守
老弱歸之者千餘家時赤眉賊掠唐子鄉欲攻宏
營聞其仁厚引去光武即位拜光禄大夫封夀張
侯為人謙柔畏慎不求苟進常戒其子曰天道惡
盈而好謙前世貴戚皆明戒也今保身全己豈不
樂哉自是宗族染其化未嘗犯法帝甚重之及卒
諡為恭侯
陰識字次伯新野人光烈皇后前母兄初為偏將
軍從攻宛别降新野湖陽等五縣以功封陰德侯
光武即位更封陰鄉侯後以征伐功增封識叩頭讓
曰天下初定將帥有功者衆臣託屬掖廷仍加爵
邑不可以示天下帝甚美之每巡郡國識常留守
京師委以禁兵識入雖極言正議及與賓客語未
嘗及國事帝敬禮有加常指以敇戒貴戚激厲左
右永平初拜執金吾位特進及卒贈以本官印綬
諡曰貞侯子躬嗣
陰興字君陵新野人識弟膂力過人建武初為黃
門侍郎守期門僕射將武騎從征伐平定郡國每
從出入躬履塗泥率先期門帝幸之處輙先入清
宫甚見親信雖好施接賓然門無俠客第宅苟完
裁蔽風雨世稱其忠平遷侍中賜爵關内侯帝後
召興欲封之置印綬於前興固讓曰臣未有先登
陷陣之功而一家數人并蒙爵土令天下觖望誠
為盈溢帝嘉興之讓不奪其志後以興領侍中受
顧命于雲臺廣室欲以代吳漢為大司馬興叩頭
流涕固讓至誠發中感動左右帝復聽之卒年三
十九章帝立封子慶為鮦陽侯慶弟博為㶏強侯
馬武字子張湖陽人初從光武破王尋拜振威將
軍尋擊羣賊尤來五幡等力戰無前光武即位為
侍中騎都尉數從征有功封楊虛侯顯宗初復擊
破西羌增邑七百戶
郭丹字少卿穰人父稚成帝時為廬江太守有清
名丹少孤從師長安買符入函谷關嘆曰不乘使
者車終不出關既至京師常為都講王莽徵之遂
與諸生逃於北地更始二年徵為諫議大夫持節
安集河南丹自去家十有二年果乘高車出關更
始敗諸將悉歸光武丹獨逃歸鄉里太守杜詩請
為功曹不就詩稱其至德敇以丹事編署黃堂以
為後法建武十三年大司馬吳漢辟舉高第再遷
并州牧有清平稱遷左馮翊永平初代李訢為司
徒在朝廉直公正與侯霸杜林張湛郭伋齊名
李善字次孫淯陽人行義至高瑕丘令鍾離意上
書薦其行狀光武詔拜善太子舍人顯宗時辟公
府以能理劇再遷日南太守到官以惠愛為政懷
來異俗遷九江太守卒又見孝義傳
樊曅字仲華新野人初光武微時嘗以事拘於新
野曅為市吏餽餌一笥帝德之不忘及即位拜都
尉至郡誅討大姓馬適匡等盜賊衰息數年遷揚
州牧養民耕田種樹民以富饒累遷天水太守政
尚嚴猛善惡立斷吏民及羌人畏之道不拾遺行
旅至夜聚衣裝道旁曰以付樊公視事十四年卒
官永平中顯宗追思曅在天水時政治詔賜家錢
百萬
任延字長孫南陽宛人年十二明詩易春秋顯名
太學號曰聖童隗囂累聘不應更始元年拜會稽
都尉建武初為九真太守教民耕種及嫁娶之禮
後拜武威太守歴河内潁川又見名宦志
韓歆字翁君南陽人從光武征伐有功封扶陽侯
好直言無隠嘗論歲饑言甚剛切坐是免歸田里
張堪字君游宛人少受業長安志美行勵諸儒號
曰聖童光武時拜為郎中從大司馬吳漢伐公孫
述在道追拜蜀郡太守時漢軍餘七日糧欲退堪
往見漢策述必敗漢從其策遂拔成都堪先入據
其城慰撫吏民蜀人大悅二年徵拜漁陽太守捕
擊奸猾賞罰必信吏民皆樂為用乃於狐奴開稻
田八千餘頃勸民耕種以致殷富百姓歌曰桑無
附枝麥穗兩岐張君為政樂不可支視事八年邊
人不敢犯塞蜀郡計掾樊顯稱其仁以惠下威能
討姦前破述時珍寶山積捲握之物足富十世而
堪去職之日乘折轅車布被囊而已帝聞下詔褒
揚賜帛百匹
劉隆字伯元南陽安衆侯宗室王莽居攝隆父禮
與安衆侯崇起兵誅莽事泄隆以年未七歲故免
初從光武為騎都尉累拜誅寇將軍討平李憲屯
田武當封竟陵侯後與伏波將軍馬援擊交趾蠻
徵側等破之獲其帥徵貳斬首千餘級降者二萬
餘人更封大國為長平侯定封慎侯卒諡靖侯子
安嗣
茨充字子河宛人初舉孝廉之京師同侣馬死充
到前亭輙舍車持馬還相迎鄉里號之曰一馬兩
車茨子河光武朝代衛颯為桂陽太守颯視事十
年居官如家充亦多善政時民皆徒跣盛寒時剖
裂血出少燎則濃潰充教以種殖桑柘麻紵之屬
勸令養蠶織屨民得其利至今嶺南頗知桑蠶織
屨充之化也
趙憙字伯陽宛人少以節行著更姓中舞陰大姓
擁城不下遣憙往遂降召拜偏將軍建武初拜懷
令窮詰大姓李子春姦遷平原太守捕盜渠帥餘
黨悉平舉義行鋤姦惡境内大治蝗不入界歲屢
有年百姓歌之召拜太尉上安邊方略皆久長規
永平初封節鄉侯肅宗即位進太傅錄尚書事薨
諡正侯子代嗣
任隗字仲和宛人光子襲父爵少好黃老清静寡
欲所得俸秩常以賑恤宗族收養孤寡明帝聞之
擢為羽林左監歴拜司空八年代竇固為光禄勳
所歴皆有稱和帝即位竇憲秉權專作威福中外
震懾時憲擊單于國用勞費隗奏議徵憲還前後
疏十上鯁言直議無所回隠永元四年卒子屯嗣
帝追思隗忠擢屯為步兵校尉徙封西陽侯
朱暉字文季宛人家世衣冠幼遭王莽敗亂與外
氏家屬從田間入宛城道遇羣賊白刃劫諸婦女
略奪衣物衆皆惶迫伏地暉拔劍前曰財物可取
諸母衣不可得今日朱暉死日也賊見其幼壯其
志捨去永元初召為臨淮太守暉好節槩有所拔
用皆厲行士其諸報怨以義犯率皆求其理多得
生濟其不義之囚即時僵仆吏人畏愛為歌曰彊
直自遂南陽朱季吏畏其威人懷其惠去官屏居
野澤布衣蔬食建初中南陽大饑盡散家資分宗
里故舊嘗與張堪陳揖友善二人殁賙其妻子肅
宗召拜尚書僕射因上便宜陳密事深見嘉納後
數爭均輸事詔書切責自繫獄詔敇出之曰黃髮
無愆詔書過耳遷尚書令和帝即位竇憲北征暉
復上疏諫頃之病卒
宋均字叔庠安衆人好經書通詩禮以父任為郎
調補辰陽長其族少學信巫均為立學校禁淫祀
人咸安之後為謁者會武陵蠻反詔均乘傳發江
夏三千人赴之斬其大帥為置長吏還遷上蔡令
歴九江太守郡多虎患常募設檻穽而猶多傷害
均到部下記屬縣務退奸貪思進忠善除削課制
可一去檻穽其後虎東遊渡江中元時山陽楚沛
多蝗其飛至九江界者輙東西散去仕至尚書令
執法不撓出為河内守治稱第一又見名宦志
宋意字伯志安衆人均族子父京見儒林傳舉孝
廉擢阿陽侯相徵為尚書時肅宗叔父濟南中山
二王數入朝諸昆弟並留京師意以為人臣有節
不宜踰禮過恩上疏諫諍帝納之章和二年鮮卑
擊破北單于而南單于乘此請兵北伐因欲還歸
舊庭議欲從之意上疏以為不可許會南單于竟
不北徙遷司隸校尉永元初竇憲兄弟貴盛公卿
大臣出入憲門負勢放縱意劾奏無所回避孫俱
字伯儷靈帝時為司空
鄧訓字平叔新野人禹第六子少有大志樂施下
士永平中理滹沱石臼河從都慮至羊腸倉欲令
通漕太原吏人苦役前後没溺無算訓考量隠括
知功難立奏罷其役更用驢輦歲省費億萬計全
活徒士數千人赤沙烏桓叛詔訓屯兵狐奴撫接
邊民為幽部所歸遷護烏桓校尉鮮卑聞其威恩
皆不敢近塞下元和三年拜張掖太守會燒當迷
唐反訓以恩撫湟中月氐咸感悅亂遂平其豪帥
稽顙歸死餘皆欵塞納質威信大行乃罷屯兵各
令歸郡病卒羌人旦夕哭臨者日數千人烏桓吏
士皆奔走道路至空城郭家為立嗣諡平夀敬侯
鄧彪字智伯新野人太傅禹之族與同郡宗武伯
翟敬伯陳綏伯張弟伯同志好名相埒南陽號曰
五伯父邯以功封鄳侯仕至渤海太守彪少厲志
修孝行父卒讓國於異母弟荆鳳明帝高其節仕
州郡五遷桂陽太守累官大司農代鮑昱為太尉
在位清白為百僚式和帝即位進太傅錄尚書事
賜爵關内侯當時宗其禮讓卒於位
韓稜字伯師舞陽人少孤養母弟以孝友稱及壯
推父餘財數百萬與從昆弟鄉里益高之章帝朝
仕為郡功曹五遷為尚書令守正不阿在朝數薦
良吏遷南陽太守發擿姦盜政號嚴平累進司空
卒子輔官至趙相孫演順帝時為丹陽太守政有
能名為司徒後拜司隸校尉
鄧康新野人禹孫夷安侯珍子少有操行兄良襲
封無後以康紹封為越騎校尉康以太后久臨朝
政宗門盛滿數上書長樂宫諫諍宜崇公室自損
私權言甚切至太后不從康懷懼因謝病不朝太
后怒遂免康官遣歸國絶屬籍安帝立復徵為侍
中晉太僕以方正稱名重朝廷加位特進卒諡義
侯
鄧隲字昭伯新野人訓子以和熹皇后兄累遷車
騎將軍儀同三司儀同自隲始定策立安帝封上
蔡侯不受西羌叛詔隲將兵討平之拜大將軍於
是推進賢士楊震等列於朝廷上書求還第太后
許之有大議乃詣朝堂與公卿參謀建元初復封
上蔡侯尋被誣徙羅侯卒鄧氏自中興後累世寵
貴凡侯者二十九人公二人大將軍以上十三人
中二千石十四人列校二十二人州牧郡守四十
八人其餘侍中將大夫郎謁者不可勝數
馮良南陽人少作縣吏耻在厮役因壞車殺馬裂
衣冠而遁積學十許年乃還志行高潔鄉黨以為
儀表郡太守遣丞掾致禮不從
來歴字伯珍新野人歙曾孫以公主子為侍中延
光初累遷執金吾太僕時中常侍樊豐與大將軍
耿寶侍中周廣等讒陷太尉楊震歴以傷害忠良
絶不與交順帝即位遷衛尉拜車騎將軍官至大
鴻臚弟社為步兵校尉超遷黃門侍郎
左雄字伯豪湼陽人安帝時舉孝廉稍遷冀州刺
史部多豪族好請託雄長閉門不與交通奏案貪
猾二千石無所回忌徵拜議郎時尚書僕射虞詡
以雄有忠公節薦于朝遷尚書令累上書條陳時
政明達治體仕終司隸校尉
朱穆字公叔宛人暉孫五歲以孝稱及壯耽學初
舉孝廉高第為侍御史常感時澆薄慕尚敦篤乃
作崇厚論永興元年擢冀州刺史部令長聞穆濟
河解印綬去者四十餘人後拜尚書禄仕數年家
無餘貲卒贈益州太守所著論策奏教書詩記嘲
凡二十篇蔡邕與門人共諡為文忠先生
韓韶字仲黃長社人少仕郡辟司徒府靈帝時太
山賊起連年守令不能破多坐法尚書選三府掾
能理劇者乃以韶為嬴長賊聞其賢相戒不入境
民流入縣界者甚衆韶憫其饑開倉賑之主者不
可韶曰長活溝壑之人而以此伏罪含笑入地矣
太守知韶名德竟無所坐以病卒於官李膺等為
立碑以頌之子融少能辦理累官至太僕
董班字季宛人少遊太學宗事李固會梁冀誣殺
固暴尸四衢班聞星行奔哭與汝南郭亮殉尸不
肯去梁太后憐之聽得襚斂歸葬班由此顯名三
公並辟遂隠身莫知所歸
宗慈安衆人舉孝廉九辟公府有道徵不就後為
修武令時太守出自權豪多取貨賂慈遂棄官去
徵拜議郎未到道疾卒南陽羣士皆重其義行
岑晊字公孝棘陽人少詣太學受業有高才郭泰
朱穆等皆為友李膺王暢稱其有幹國器太守弘
農成瑨下車聞晊高名請為功曹嘗委心于晊褒
善糾違肅清朝府後以誅張汛事瑨下獄死晊因
亡匿齊魯之間會赦出後州郡察舉三府交辟並
不就及李杜之誅因復逃竄終于江夏山中
賈彪字偉節定陵人少遊京師志節慷慨與同郡
荀爽齊名初仕州郡舉孝廉補新息長後以黨錮
卒于家初彪兄弟三人並有高名而彪最優故天
下稱曰賈氏三虎偉節最怒又見名宦志
三國黃忠字漢升南陽人昭烈帝南定諸郡忠委質
從之入蜀攻劉璋先登陷陳勇冠三軍拜討虜將
軍又於漢中擊斬夏侯淵以功遷征西將軍賜爵
關内侯卒諡剛侯
陳震字孝起南陽人昭烈帝領荆州牧辟為從事
入蜀拜尚書遷尚書令奉命使吳震到武昌孫權
與震升壇歃血交分天下還封城陽亭侯
吕又字季南陽人少孤好讀書鼓琴仕蜀漢為綿
竹令累遷蜀郡太守入代董允為尚書令庶事咸
理門無停賓治身儉約為政簡易號為清能長子
辰成都令次子雅清厲有文著格諭十五篇
鄧芝字伯苗新野人禹後仕蜀漢初為郫令遷廣
漢太守所在清嚴有治績入為尚書吳嘗請和及
昭烈崩丞相亮遣芝報吳芝說權以吳蜀二國宜
為唇齒吳遂絶魏與蜀連和使還以芝為中監軍
累遷揚武將軍領兖州刺史封陽武亭侯芝為將
二十餘年賞罰明斷善恤卒伍死之日家無餘財
宗預字豔安衆人初隨張飛入蜀諸葛亮以為主
簿遷參軍右中郎將再遷屯騎校尉兩使吳孫權
嘉其抗直甚愛待之及别權捉預手曰君每銜命
結二國之好今君年長孤亦衰老恐不復相見遺
以大珠一斛乃還拜征西將軍賜爵關内侯
李嚴字正方南陽人少為郡職吏以才幹稱昭烈
時拜裨將軍以破賊功加輔漢將軍進尚書令會
昭烈疾革嚴與丞相亮並受遺詔輔少主以嚴為
中都護統内外軍事留鎮永安封都鄉亭侯
王連字文儀南陽人昭烈帝時為梓潼令遷司鹽
校尉較鹽鐵之利利入甚多有裨國用於是簡取
良才遷蜀郡太守建興初拜屯騎校尉丞相長史
封平陽亭侯卒子山嗣官至江陽太守
韓暨字公至堵陽人祖術河東太守父統南郡太
守初同縣豪右陳茂譖暨父兄幾致大辟暨陰殺
茂以首祭父墓由是顯名魏文帝時為太常崇明
正禮廢去淫祀累官至司徒卒諡恭侯
鄧艾字士載棘陽人少有大志每見高山大澤輙
規度軍營處所仕魏為尚書郎時欲廣田積榖於
夀春艾以田良水少不足以盡地利宜開河渠引
水澆溉大積軍糧又通漕運之道乃著濟河論以
喻其指累遷鎮西府軍都督隴右諸軍事封鄧侯
平蜀後為鍾會所誣死於緜竹晉初追錄艾功以
孫朗為郎中
趙咨字德度南陽人博聞多識應對辯捷仕吳為
中大夫使魏魏主問曰吳王何等主也咨對曰聰
明仁智雄略之主也魏主問具狀咨辯析以對魏
主又曰吳如大夫者幾人咨曰聰明特達者八九
十人如臣之輩車載斗量不可勝數吳王聞而嘉
之還拜騎都尉
何晏字平叔宛人漢大將軍進孫少知名好老莊
言作道德論及諸文賦著述凡數十篇仕魏為吏
部尚書
晉劉喬字仲彥南陽人武帝時為秘書郎建威將軍
王戎引為參軍伐吳之役戎使喬濟江遂破武昌
還授滎陽令遷太子洗馬以誅楊駿功賜爵關内
侯拜尚書右丞封安衆男累拜都督豫州諸軍事
鎮東豫州刺史卒于官愍帝末贈司空子挺潁川
太守
滕修字顯先南陽西鄂人仕吳為將封西鄂侯會
晉師伐吳修率衆赴難至巴丘而孫皓已降乃縞
素流涕而還入晉拜安南將軍廣東牧封武當侯
委以南方事修在南積年為邊人所附卒諡曰忠
孫含初為庾冰輕車長史討蘇峻有功封夏陽縣
開國侯卒諡曰戴曾孫恬之魏郡太守署黎陽為
翟遼所執死之
樂廣字彥輔淯陽人性冲約有遠識每以約言析
理裴楷常引廣共談雅相欽挹尚書令衛瓘朝之
耆舊見而奇之命諸子造焉王衍自言與人語甚
簡至及見廣便覺已之為煩其為識者所歎如此
凡所論人必先稱其所長至所短不言而自見時
王澄等放達廣曰名教中自有樂地何必乃爾仕
至右僕射尚書令又見名宦志
范晷字彥長順陽人元康初為河内郡丞太守裴
楷雅知之薦為侍御史遷馮翊太守甚有政能善
綏撫吏民愛悅徵拜少府轉雍州刺史於是西土
荒毁氐羌蹈籍田桑失收百姓困弊晷傾心化導
勸課農桑所部甚賴之後加左將軍卒於官
劉躭字敬道南陽人喬孫少有行檢為宗族所推
博學明習詩禮三史歴度支尚書加散騎常侍公
平廉慎所在著績桓元躭之壻也及元輔政以躭
為尚書令加侍中不拜卒贈左光禄大夫開府子
柳尚書左右僕射
范廣字仲將順陽人晷子舉孝廉除靈夀令不之
官姊適孫氏早亡有孫名邁廣負之南奔雖盜賊
艱急終不忍棄元帝承制以為堂邑令丞時劉榮
坐事當死郡劾以付縣榮即縣言家有老母每至
節廣輙聽暫還榮亦如期而反後大旱米貴廣散
私榖賑濟饑人至十斛遠近歸者甚衆卒於官弟
雅亦知名
張輔字世偉宛人衡後少有幹局初補藍田令不
為豪強所屈時強弩將軍龐宗僮僕放縱為百姓
患輔繩之殺其二奴又奪宗田二百餘頃以給貧
戶一縣稱之累遷尚書郎封宜昌亭侯轉御史中
丞嘗論司馬遷班固云遷之著述詞約而義舉叙
三千年事唯五十萬言固叙三百年事乃八十萬
言煩省不同此遷所以為良史也
郭舒字稚行順陽人幼請於母從師歲餘便歸粗
識大義鄉人少府范晷宗人武陵太守郭景咸稱
舒為後來之秀劉宏牧荆州引為治中宏卒舒率
將士推宏子蟠為主討逆賊郭勱滅之保全一州
仕至梁州刺史
魯褒字元道南陽人好學多聞以貧素自立元康
末褒傷時貪鄙乃隠姓名而著錢神論以刺之時
傳其文褒遂不仕莫知所終
韓延之字顯宗堵陽人暨後初拜建威將軍荆州
從事轉平西尹錄事參軍劉裕伐司馬休之未至
江陵密與延之書招之延之報書辭甚激厲以裕
父名翹字顯宗於是已字顯宗名子為翹蓋示不
臣劉氏也後入元魏為武牢鎮將賜爵魯陽侯
南北朝劉湛字弘仁湼陽人博涉史傳自比管葛仕
劉宋為廬陵王義真長史時義真居憂使帳下備
膳湛入義真貽之酒湛起曰既不能以禮自處又
不能以禮處人景元初召入拜尚書吏部郎累遷
侍中太子詹事湛負才氣常慕汲黯崔琰為人因
名其長子曰黯次子曰琰
宗慤字元幹湼陽人少時叔父炳問其所志慤曰
願乘長風破萬里浪長仕劉宋為振武將軍伐林
邑國破之收其珍異皆未名之寶其餘雜物不可
計慤一毫無犯唯有被梳枕刷此外蕭然文帝甚
嘉之未幾孝武伐逆劭以慤領中兵及事平為左
衛將軍封洮陽侯累遷雍州刺史卒贈征西將軍
諡肅侯從子夬官至太子右衛
張敬兒冠軍人父醜節府參軍敬兒少便弓馬有
膽氣能射虎發無不中仕劉宋累官寧蠻參軍率
兵伐襄陽諸山蠻深入險阻所向皆破泰始初除
寧朔將軍討義嘉賊有功遷南陽太守及齊受禪
轉散騎常侍車騎將軍
宗越葉人仕劉宋為襄陽隊主累立戰功封范陽
縣子復進爵為侯召為遊擊將軍改嶺南東海太
守越善立營陣每率數萬人自騎馬前行使軍人
隨其後馬止營合未嘗參差
曹景宗字子震新野人少以膽勇聞每讀穰苴樂
毅傳輙歎曰大丈夫當如是初仕南齊為竟陵太
守入梁累封湘西縣侯除郢州刺史加都督破魏
將楊大眼於淮水振旅歸進爵為公拜侍中領軍
將軍卒贈雍州刺史開府儀同三司諡曰壯
庾域字司大新野人少沉静有名鄉曲齊永明中
梁州刺史蕭懿辟為錄事參軍帶華陽太守時魏
軍攻圍南鄭州有空倉數十所域手自封題指示
將士曰此軍粟皆滿足支二年但努力堅守衆心
以安魏軍退以功拜羽林監遷懷寧太守罷任還
家妻子猶事井臼入梁為寧朔將軍累封廣牧縣
伯終寧蜀太守
蔡道恭字懷儉冠軍人父邦宋益州刺史道恭少
寬厚有大量仕南齊為西中郎中兵參軍尋遷右
衛將軍巴西太守魯休烈等叛道恭破之以功累
遷右將軍入梁拜司州刺史時魏軍來攻晝夜不
息道恭善於備禦魏軍不能尅引去卒贈鎮西將
軍漢夀縣伯
庾蓽字休野新野人博涉羣書有口辯仕南齊為
荆州别駕清身率下杜絶請託布被蔬食妻子不
免饑寒明帝聞而嘉焉手敇褒美入梁歴遷會稽
郡丞清節愈厲子喬有父風
樂藹字蔚遠淯陽人方頤隆準舉動醖藉仕南齊
累遷驃騎將軍參荆州事入梁拜御史中丞時長
沙宣武王將葬而車府忽於庫火油絡欲推主者
藹曰昔晉武庫火張華以為積油久灰必然今庫
著灰非吏罪也既而檢之果有積灰時稱其博物
宏恕云官至廣州刺史
樂法才字元備淯陽人藹子幼與弟法藏俱有美
名仕梁為建康令不受俸比去將至百金縣曹啟
輸臺庫武帝嘉其清節曰居職若斯可以為百城
表矣尋除南康内史歴位少府卿江夏太守法藏
官至征西錄事法藏子子雲見忠烈志
胡僧祐字願果冠軍人少勇決有武幹仕元魏為
銀青光禄大夫入梁頻上封事武帝器之侯景之
叛圍王僧辯於巴陵元帝拜僧祐武猛將軍封新
市縣侯以援之僧祐大敗景將任約軍擒約送江
陵景聞之遂遁累遷車騎將軍開府儀同三司及
魏軍至以僧祐為都督城東諸軍事俄中流矢卒
樊毅字智烈湖陽人祖方興司州刺史父文熾東
益州刺史家本將門少習武善騎射初仕梁為右
中郎將以討陸納功封夷道縣伯尋除天門太守
進爵為侯入陳大建初為豐州刺史轉左衛將軍
五年攻廣陵拔楚子城詔以毅為大都督仕至護
軍將軍
樊猛字智武湖陽人毅弟仕梁為司馬會武陵王
紀叛猛率軍出拒之手擒紀父子三人盡收其船
艦器械以功累封安山縣侯入陳歴遷南豫州刺
史
張熠字景世南陽西鄂人仕元魏為步兵校尉累
遷平西將軍岐州刺史矜恤貧弱為民所愛代還
加散騎常侍轉荆州刺史清正素著勤於其職尋
加大將軍卒贈司空諡曰懿
張孝秀字文逸宛人仕元魏為荆州治中從事遇
刺史陳伯之叛孝秀與州中士大夫謀襲之弗克
遂入匡山學道力田遠近歸慕赴之如市孝秀性
通率不好浮華博涉羣書善談論工隸書凡諸藝
能莫不明習及卒梁簡文甚悼焉與劉慧斐書述
其貞白云
趙隠宛人性聰敏善書計安閒樂道為雅論所歸
仕元魏為丞相參軍專掌機密文翰神武稱其小
心恭慎禮遇獨重以功進爵安樂公累遷尚書左
僕射封宜陽王
趙文深字德本宛人少學楷隸初仕元魏為大丞
相府法曹參軍文深筆勢雅有鍾王之則當時碑
牓皆文深及冀雋而巳入周太祖以隸書紕繆命
文深與黎季明沈遐等依說文及字林刊定成一
萬餘言行于世天和初路寢成文深以題牓功增
邑二百戶除趙興郡守
隋樂運字承業淯陽人少好學涉獵經史開皇初為
廣州滍陽令轉毛州高唐令歴二縣並有聲績運
常願處一諫官從容諷議而性訐直為人所排抵
遂不被任用乃發憤錄夏殷以來諫爭事集而部
之凡四十一卷名曰諫苑上之文帝覽而嘉焉
唐韓思彥字英遠南陽人高宗時舉下筆成章志烈
秋霜科授監察御史昌言當世得失巡察劍南益
州會蜀大饑開倉賑民然後以聞璽書褒美高貲
兄弟相訟累年不決思彥勅厨宰飲以乳二人悟
立請輟訟至西洱河誘叛蠻降之後太白晝見勸
帝修德以答天譴帝讓中書令李義府曰八品官
能言得失而卿冐富貴主何事耶義府乃與諸武
共譖思彥出為山陽丞初尉遲敬德子姓陷大逆
思彥按釋其冤至是贈黃金良馬不受至官閱月
自免久之復召為御史敡歴内外徙蘇州錄事參
軍罷客汴州有張僧徹者廬墓三十年詔表其閭
思彥為頌僧徹餽縑二百不受固請乃受一疋命
其家曰此孝子縑不可輕用上元中復召見武后
以思彥在官詆外戚出為賀州司馬
韓琬字茂貞南陽人思彥子中宗朝舉文藝優長
賢良方正科拜監察御史上言國之安危在於政
政以法暫安焉必危以德始不便焉終治書入不
報出監河北軍兼按察使先天中賦絹非時於是
榖賤縑益貴人多徙亡琬曰御史乃耳日官知而
不言尚何賴又言須報則弊已甚移檄罷督乃聞
詔可官至殿中侍御史
張建封字本立南陽人少喜文章慷慨尚氣蘇常
盜起代宗詔李光弼往討建封請前諭賊可不須
戰因到賊屯開譬禍福一日降者數千人由是知
名授左清道兵曹參軍擢監察御史德宗朝累遷
徐州刺史李希烈使悍將攻不克拜御史大夫徐
泗濠節度使檢校尚書右僕射久之來朝召見延
英殿寵遇異等比還鎮帝賦詩以餞在徐十年一
軍大治卒贈司徒
趙宗儒字秉文鄧州人貞元中進士累官翰林學
士時父驊遷秘書少監德宗欲寵其行使一日並
命累官吏部尚書以司徒致仕
范傳正字西老順陽人父惀戶部員外郎傳正憲
宗朝舉進士授集賢殿校書郎拜監察侍御史歴
歙湖蘇三州刺史以政事修理聞於朝擢為宣歙
觀察使改光禄卿卒贈左散騎常侍所著西陲要
略三卷
朱葆光南陽人朱温簒唐葆光與唐舊臣顏蕘李
濤輩挈家南渡寓潭州每正旦冬至必序立南嶽
祠前北望號慟殆二十年後濤北歸葆光遂家于
衡子昂有雋才讀書至萬卷仕宋累官翰林學士
澹于榮利進退以禮有集三十卷
宋王仁贍唐州人少倜儻建隆初授武德使出知秦
州累遷大内部署加檢校太傅時近臣戚里遣人
市竹木秦隴間聯巨筏至京師所過關渡矯稱制
免算既至厚結有司悉官市之倍收其直仁贍密
奏禁止之後坐事責授唐州防禦使
賈黯字直孺鄧州人仁宗朝擢進士第一累官給
事中權御史中丞嘗論韓琦富弼范仲淹可大用
又引吕誨為御史會被疾以翰林侍讀學士出知
陳州未行卒贈尚書禮部侍郎初黯母陳歸宗繼
母史在堂後迎陳歸二母不相善黯能安以事之
黯修潔自喜在朝數言事人稱其直
周湛字文淵鄧州人舉進士甲科仁宗時累遷太
常少卿直昭文館為江淮轉運使湛治煩劇能得
其要所至條上利害前後至數百事天資強記吏
胥滿前一見輙識其姓名拜諫議大夫知襄州以
忤夏竦徙知相州未幾卒湛善弩矢雖隔屋亦中
的
元劉整字武仲鄧州人沉毅有智謀善騎射仕宋制
置使孟珙攻金信陽整為先鋒克之累遷瀘州軍
事為吕文德所忌遂附元授䕫府行省安撫使歴
拜鎮國上將軍都元帥進河南行省參知政事加
中書左丞卒諡武敏
孫嗣鄧州人善騎射倜儻不羈金末兵至集鄉兵
據守武當元初歸附以平亂功累官至蘄黃道宣
慰使卒追封樂安郡公諡武康
王明嗣字伯昌舞陽人擢進士第官至翰林國史
院編修遷國子司業博學多才有聲於時
張寬字子裕舞陽人舉進士為國子伴讀尋遷沔
陽府尹有廉能聲累官都水屯田使名冠當時
白景亮字明甫南陽人明法律善書算至正間以
南恩知州遷沔陽府尹有惠政奏最于朝特授衢
州路總管興學校儒風大振縉紳稱頌焉性廉介
勤苦自奉甚薄妻尤儉約部使者上其狀特詔褒
美賜以宫錦改台州路總管卒于官
西漢傑葉縣人累官至禮部尚書封南陽郡侯
王琦字景韓鄧州人博學有文與姚燧為親友累
官至廣西廉訪使聲譽大振
成遵字宜叔鄧州人幼敏悟讀書日記數千百言
初以國子生見虞集曰適觀生文今見生貌公輔
器也元統初舉進士累遷至中書左丞每參大政
決大議持正不阿為衆所服所著有奏議塞責藁
並文集傳于世
王儀字子禮鄧州人天資明敏力學不倦累官至
西臺御史中丞所著有文集若干卷
李友端鄧州人隠居不仕表儀鄉里有女擇配見
富珠哩翀曰此佳士也遂以女妻之郡大姓李氏
集書萬卷建書院延友端誨子弟從者甚衆以夀
終門人私諡曰貞隠先生
智受益鄧州人以善書負時望至元中擢荆湖行
省都事征交趾轉行省郎中計度餽餉歴遷宣慰
副使練習事物吏不能隠及為潭岳總管郡人大
悅豪縱者避去庭無留事賜金虎符進兩浙運使
李威字希哲鄧州人天資嚴重剛毅不撓元末領
毛葫蘆兵為陜西乾州金牌總帥後與主將不合
棄官歸尚義樂施鄉人感化家範整齊子弟肅然
夀八旬卒子孫多至顯官
明唐俊南陽人誠信廉介始終不渝洪武初授兵馬
指揮拜監察御史持部使者節參預戎機以政事
著稱超拜福建右參政
鄭剛南陽人天資英邁質直無偽家貧嗜學洪武
中釋褐胄監署廣西布政使事累官工部右侍郎
恭慎小心為時所重持節巡視江淮卒于官洪熙
初贈工部尚書制稱其資禀純實蹈履清慎險易
之際一心不渝
趙安葉縣人洪武中以禮部主事權知池州府剸
繁治劇卓有政聲
宋江唐縣人洪武中舉人材知祁縣事廉慎有為
以才行超卓拜監察御史執法不阿不避豪勢擢
知南雄府以内艱去未幾奪情起為金華知府政
尚清簡為時所重
張鵬飛唐縣人初名九萬洪武二十年以耆宿徵
詣京師奏對稱旨遂賜今名字以九萬授戶部郎
中廉勤清謹時有里商餽鴨卵者強其家人受之
鵬飛怒詣朝自劾上笑曰張郎中何乃至此賜鈔
二十貫以旌其廉仕平凉知府
李新字克明内鄉人天性剛直洪武末由太學生
任兵馬指揮歴監察御史振舉憲度轉工部郎中
能聲益著官至戶部右侍郎
王禮鄧州人永樂中以鄉舉入太學擢知大興縣
尋轉兵馬副指揮以勤能著稱歴戶部主事南京
刑部郎中以績最陞貴州布政司參政後引疾致
仕
焦宏字克明葉縣人永樂辛丑進士累官戶部右
侍郎督餉於麓川事竣還京便道過家卒宏為御
史時按貴州平反疑獄全活者數百人為江西按
察司副使時理冤禁弊擊強扶弱善良賴之及為
布政使德政尤多弟寬亦舉進士歴官監察御史
以平苗功遷陜西布政司參政卒于官
李賢字原德鄧州人宣德癸丑進士官吏部郎中
景泰初上正本十策陳敬宗稱為至論累陞兵部
侍郎英廟復辟召入内閣進吏部尚書兼翰林學
士時言官論石亨輩僣横亨輩入愬以為賢主之
遂下詔獄是日有風雷雨雹之變詔釋之尋復其
官嘗因孛羅攻大同上安邊五事又以鼓妖上恤
民十事多見采行憲廟登極進華蓋殿大學士未
幾以憂去詔奪情復任賢數辭不許踰月疾作卒
贈太師諡文達所著有古穰集若干卷
李震南陽人正統初任指揮使嘗從征兀良哈及
貴州等處以功累陞都督同知成化間清水盜發
震帥師平之斬俘萬八千五百有竒後封興寧伯
坐忤汪直免官
李堅唐縣人正統戊辰進士授翰林院庶吉士拜
監察御史時上求翠羽於諸省堅上章止之坐是
外補桐廬知縣興學勸農抑強弭盜建立義倉積
榖萬石徧設鄉學以教童蒙堅嘗畜馬於任產駒
一及歸留之至今民頌其清
王鴻儒字懋學南陽人成化癸卯鄉薦第一丁未
舉進士歴官山西僉事提督學校孝宗嘗諭劉大
夏曰王鴻儒他日可大用大夏對曰此人才行不
易得誠如聖諭累官南京戶部尚書卒諡文莊所
著有凝齋集若干卷
王鴻漸南陽人鴻儒同母弟弘治庚戌解元嘉靖
癸未進士初守廬州蝗不入境後徙蘇州力除積
弊累官山東右布政使
柴昇字公照内鄉人成化丁未進士授兵科給事
中弘治庚戌應詔言十五事明年山東河南水旱
復疏四事切中時艱上皆嘉納之累遷副都御史
總制三邊宣示威德敵不敢犯轉吏部侍郎歴南
京禮工兵部尚書致仕正德間言官屢薦不起世
宗即位特賜璽書存問卒贈太子少保
衛道字正夫葉縣人正德甲戌進士授武昌府推
官有治蹟徵為南京刑科給事中會武廟南巡道
抗疏請回鑾詞極懇切上嘉納之累官南京刑部
右侍郎清直之操終始不渝致仕卒子東吳嘉靖
庚戌進士
杜謙裕州人嘉靖丙戌進士知宜興縣當財賦之
衝力為釐剔一時積弊俱清陞工部主事以詩名
許評字公甫内鄉人嘉靖乙丑進士歴任陜西參
政先知萊州時有勢惡殺人逃之京師具疏開河
以便漕運蓋巧詐以圖掩罪也上可其奏命官同
至萊評即逮之白于朝以張法紀合郡為之震懾
王汝魯南陽人鴻儒孫隆慶戊辰進士仕歴一州
兩倅一府兩臬振紀扶綱皆有政績
王文煒南陽人選貢永寧知府時交趾父子爭國
勅令煒持詔往諭能不辱君命焉
陳民志泌陽人萬歷壬辰進士初授中書擢吏部
考功司主事衡鑒一秉至公後以河患特簡工部
郎中有明文粹行世
王九疇字叙吾鄧州人萬歷已酉舉人任華陰縣
自潼關以西植楊柳數萬株行人終日在柳陰中
時比之江東其惠政百姓猶歌之
彭凌霄淅川人萬歷甲辰進士翰林院庶吉士歴
詹事府正詹居官二十四年節操端謹始終如一
因加𣲖協濟力爭於當道得捐其半邑人至今思
之
張美含字哲顯裕州人崇禎戊辰進士初任夏縣
繼任鳳陽歴官戶部郎中俱有顯績以母老請終
養歸流寇攻裕美含負創護母突圍出走襄陽時
左良玉擁兵屯襄郡美含詣帥府請兵良玉不應
美含撫膺悲憤金瘡逬裂卒鄖撫王永祚為營葬
峴山下
李永茂字孝源鄧州人崇禎丁丑進士初授濬縣
令廉敏有為賑饑䘏士盜發督兵𠞰捕奪回被俘
子女悉遣還其親黨又為營建石城濬人咸頌其
德尋擢兵科莊烈帝特賜聯曰豫南國士無雙河
北循良第一凡奏請蠲免及治河平賊三十餘事
復以奉先殿災彈首輔罪辯同官熊開元姜埰冤
時論韙之
皇清許惟清字仲如内鄉人明萬歷癸卯舉人子宸貴
誥贈奉政大夫清弱冠即領鄉薦奉親孝事兄恭
明季流寇七經内邑清毁家糾衆登陴固守城賴
以全寇退人乏粟出資贍助多所全活
國初闢松雲館下帷授徒講求伊洛性命之學順治九
年祀鄉賢
許宸字素臣内鄉人明崇禎庚辰進士順治二年
授鎮江丹陽令時
王師征浙閩平兩廣一切舟車芻茭咄嗟立辦而民間
寂若無事官商雒道巨寇何儕山盤踞商山恃險為
固宸計擒賊首餘悉解散歴陞江南按察使拒絶請
託翦除吏蠧旋告歸卒於家順治十八年祀鄉賢
郭玳之字嵩如舞陽人歲貢授建安令明末寇劉
洪俊圍寨人咸惶怖玳之挺身說賊賊解去及任
建安令仁廉愛民邑有不孝子玳之引咎自責其
子感動即盡子職撫按交章薦之尋病卒士民巷
哭刻像祀之順治十八年祀鄉賢
彭而述字子籛鄧州人世居禹山之下自號禹峰
卓犖有大志讀書不事章句為詩文操筆立成而
一軌於法舉前明崇禎庚辰進士授陽曲令丁母
憂遂終明之世不仕順治初以英王薦授提學
僉事進參議分守永州道旋巡撫貴州時西南初
定餘燄尚熾而述平靖州陳友龍之亂有功歲餘
永州陷於賊忌者劾而述落職歸後有薦而述可
大用者時經略洪承疇開府長沙遂
命而述參其軍事而述至軍前用戎禮入見繪黔楚山
川形勝并戰守方略井井承疇甚奇之補衡州兵
備道進副使管雲南右布政事移廣西參政分守
桂林道會獞賊莫扶豹聚衆劫永寧無虚日勢披
猖兩江皆震而述建議謂以兵攻賊不若以賊攻
賊以客兵攻賊不若以土兵攻賊乃用始龍故土
司覃法歐為鄉導而檄永寧知府史贊勳募土兵
數百人將之與參將馬甲遊擊陳乙分道以進遂
擒扶豹功第一進貴州按察使又進廣西右布政
使轉雲南左布政使後卒於官而述具文武才所
學尤長於史發諸詩文根柢深厚光芒焱發學者
稱之子六人始奮有詩名始摶另有傳康熙六年
祀鄉賢
干肖龍字雲賓内鄉人順治乙未進士授新化知
縣歴任戶部主事性好讀書值流寇搶攘時猶手
不釋卷任新化令朔望講解
聖諭風俗丕變陞戶曹會計精敏居官甘淡泊不求温
飽謝絶請謁時人謂之大隠康熙四十一年祀鄉
賢
楊如檀舞陽人歲貢任襄城訓導造就人材彷彿
蘇湖學規有妹孀居守節賙恤備至康熙五十九
年祀鄉賢
彭始摶字直上號方洲鄧州人雲南左布政使而
述子幼聰穎博讀羣書行文閎中肆外馳驟縱横
而不溢於法為人廉肅恭謹有知人鑑康熙戊辰
成進士選庶吉士授檢討改御史風采凜凜人稱
為冰御史旋復入翰林擢居侍從康熙四十五年
簡浙江督學始摶焚香誓天而後行始摶衡文一以經
史為本衷之以理行之以法老成積學操劵而售
丙夜一燈熒然吚唔弗輟未嘗就枕隠几交睫而
已逾歲鬢髮盡白始摶為學使不名一錢嘗曰庠
序至肅名器至重墨者懦者疎者惰者此四惡也
聖祖南巡嘉其忠藎
御書公明盡職四字賜之超遷侍講學士復
命即擢少詹旋授内閣學士兼禮部侍郎更兼
經筵講官教習庶吉士
帝眷日隆人以揆席相擬始摶遽以遷葬請急還鄉杜門
却軌風味蕭寂莫知為綸扉枋用重臣也又南陽
承辦黑鉛一事本非地產相沿為累始摶力陳其
弊於豫撫徐潮而罷人咸德之能因文以定人甲
戌丙戌兩次分校所得士胡任輿王雲錦俱臚唱
第一所拔浙士尤多知名靡不感動至今尸祝於
西湖書院不衰雍正十年卒於家
河南通志卷五十九
