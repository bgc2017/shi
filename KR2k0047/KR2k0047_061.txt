河南通志卷六十一
理學
天地古今理而已矣學不講則理不明講學以明理
啟前聖之橐籥作後學之津梁莫盛於有宋蓋自二
程子倡道伊洛一時從遊如李劉尹謝諸賢皆克衍
其緒迨及元明轉相師授中州理學之傳久而益振
雖立說間有差池或確守程朱或參良知之說要其
衛正斥邪守先待後皆本心得而身體力行非分門
樹幟齗齗焉務口說以角勝者
盛世敦尚實學崇禮先儒俎豆之典簡編之光也謹次
講學諸儒别為一帙自北宋始志理學
開封府
明李承恩字君賜祥符人父母早喪祖父母鞠育之
幼不為童戲八歲就塾師端慎如老成人弱冠入
邑庠為弟子員督學使者優之俾聚講大梁書院
正德十四年領鄉薦明年試禮闈不第乃罄囊購
理學諸書以歸閉門潜玩時有心得見之著述辨
析精當多先儒所未發著易經大義詩經大義書
經拾蔡學庸拾朱孟子說若干卷又為宋儒太極
圖說定性書顔子所好何學論西銘諸解以發其
藴平生著述甚富又有河濱日錄劄記存稿若干
卷事詳開封府志及中州道學編
皇清冉覲祖字永光中牟人康熙辛未進士官翰林院
檢討請假歸里孜孜以倡明正學為務時登封耿
介潜心理學延為嵩陽書院長俾之振聾發矇其
為學深造閫奥著述繁夥喫緊示人處尤在天理
主敬一圖卒年八十餘雍正元年祀鄉賢
張伯行字孝先儀封人年七歲入小學恂恂恪恭
有儒者氣象中康熙乙丑進士初授中書科中書
舍人丁父艱回籍服闋以薦赴河工劾力屢著勞
績補山東濟寧道遷江寧按察司
聖祖南巡特授福建巡撫置社倉毁淫祠褒廉吏糾貪墨
訪猾隸奸胥寘諸法教化大行閩故為理學藪伯
行建鼇峰書院為學舍百二十楹祀有宋五子選
士肄業其中數躬詣書院勗諸生以明體達用之
學士子蒸蒸向風旋移撫江蘇辛卯科場弊發疏
劾督臣噶禮營私壊法禮亦馳疏訐參
聖祖鑒伯行清介仍子留任而黜禮伯行復任後建紫陽
書院督課諸生越三年入署總督倉場侍郎尋管
理錢法補戶部右侍郎仍兼倉場事
皇上御極眷注特厚
命專理戶部事每會議大政伯行多與焉尋陞禮部尚
書乙巳以疾卒於官
上命鎮國公奠茶酒賜祭葬諡清恪伯行天性樸誠好
學不倦凡所設施皆本於實踐確遵程朱不惑異
說嘗慕陸隴其謂為薛胡以後一人其論學宗旨
如此雍正七年
題請崇祀鄉賢
歸德府
宋程迥字可久寧陵人靖康之亂南徙餘姚登隆興
元年進士歴知進賢上饒數縣以恩義導民欺詐
以革暇則賓禮賢士進其子弟之秀者為之陳說
詩書質疑問難無間蚤暮所著有古易考古易章
句易傳外編春秋傳顯微例目論語傳孟子章句
等書卒官朝奉郎朱熹以書告迥子絢曰敬維先
德博聞至行追配古人釋經訂史開悟後學當世
之務又所通該非獨章句之儒而已曾不一試而
奄棄盛時此有志之士所為悼歎咨嗟而不能自
已者然著書滿家足以傳世是亦足以不朽已絢
巴陵尉能理冤獄孫仲熊亦有名
明魯邦彦字鄭卿睢州人七歲失怙出就外傅稍知
經義即以聖人為可學被服造次不離儒者嘉靖
己酉鄉試第一庚戍成進士授行人滿一考當選
備侍從會嚴嵩柄國遲久不遷念母老遂疏終養
杜門却軌潜心經術學以程朱為宗務實踐不標
榜為名高隆慶改元臺省交薦起吏部主事改光
禄丞俱不拜疏陳十事皆鑿鑿可施行時執政内
隙疏偶及之鄉人留不果上見者以為有經世之
具所著有河圖洛書說大學講中庸解就正錄皆
平正精實多前人所未發嘗語人曰中庸不可能
也學之從狷介始通方之人不足與議矣平生細
行必矜非禮弗履卒年四十有七巡按御史疏請
從祀大梁總祠
徐養相字子存睢州人少工舉子業研究經傳解
悟疑譌復潜心性理曰為學不宗濓洛非學也嘉
靖己酉登鄉薦丙辰成進士筮仕餘姚表章王氏
之學與多士朝夕講習三年興起甚衆陞兵部車
駕司主事以守正不阿忤時相罷歸遂以明道淑
人為己任日聚生徒講解經書性理遠近從學者
常數百人駝岡錦水之間比屋皆絃誦聲平生事
親極孝治喪一遵古禮不用浮屠不讌弔客縉紳
家多取法焉卒年七十六所著有四書說略禮經
輯覽近恒文集藏於家事詳湯斌洛學編
呂坤字叔簡寧陵人離襁褓即不妄言笑不與羣
兒嬉戲年十五五經皆通讀性理諸書欣然有會
作夜氣鈔拓良心詩立論專主躬行作省心記以
自檢嘉靖辛酉舉於鄉隆慶辛未捷南宫丁母憂
萬歴甲戌對策成進士初知襄垣襄垣劇尚嚴明
繼調大同大同貧尚撫字兩地均德之王家屏任
吏部特疏擢吏部主事故事新曹郎尚緘默卑伏
不敢輕有可否坤獨錚錚不少畏避出為山東參
政後巡撫山西著實政錄仕宦資為模楷歴陞刑
部左侍郎致仕家居講學學者咸宗之稱為沙隨
夫子年八十三卒有去偽齋集閨範四禮疑四禮
翼交泰運諸書行於世卒贈刑部尚書諭祭葬賜
廕
王慕祥字承休睢州人原籍獲嘉因以獲嘉為號
性至孝勵志讀書早以大儒自期年二十四入郡
庠端莊凝重履繩蹈矩對妻孥如賓客以移風易
俗為己任嘗設壇集里中子弟講孝經小學風雨
寒暑不愆期纂釋聖訓五冊憲使通行各屬令老
儒朔望登講游其門者百餘人嚴立課程先德行
而後文藝稍軼即嚴訶之人所行非義有潜自改
悔者曰慮為王先生知也金忠節鉉父顯名為郡
學博鉉建言削籍省親至郡見慕祥嘆曰伊川之
流也令其諸弟皆從學焉所著有艮明山房文集
聞見錄諸書皆根極理道頗多發明云
竇如珠字帝珍柘城人諸生早失恃事繼母以孝
著待異母弟敦友愛不私財器於辭受大節尤繩
尺惟謹人憚其剛方不敢以私干之而樂易平恕
未嘗矜世絶物處内外尊卑間怡怡如也平居教
授講學從遊甚衆衣冠必整步趨必嚴初不以顛
沛流離稍失禮容嘗與門人張震張益遇隴畔間
師弟雍雍觀者起敬其講求服習一遵程朱之訓
不為他說所惑有語錄數十卷卒祀鄉賢
皇清湯斌字孔伯號潜菴睢州人自少卓立舉動尺寸
年十二聽里中耆儒王慕祥講小學侍坐終日無
倦容退即見諸行事慕祥竒之年十六就傅郭外
值流寇陷州城斌母趙罵賊死後避亂三衢讀書
山中念母死節益自刻苦嘗中夜大哭哭已復讀
山中人皆感動亂定始北歸順治戊子舉於鄉明
年會試中式越三年壬辰成進士改庶吉士鍵戶
一室惟與魏象樞曹本榮以理道相切磋乙未簡
翰林科道官出任監司斌得陜西按察司副使備
兵潼關時關中多盜斌嚴行保甲令民各設鉦鼓
砲石遠近以次傳警盜發輒得陞嶺北道參政治
所在贑贑四省上游地穹山深箐大盜李玉廷窟
穴其中斌用計平之贑人以安後以父老乞歸里
居垂二十年潜心性命之學渡河執弟子禮於孫
竒逢歸而充養愈邃屹然推中原巨儒戊午
詔舉博學鴻儒大臣交荐
御試甲等補翰林院侍講尋以日講官直
經筵敷陳詳盡深契
聖祖意超擢内閣學士兼禮部侍郎尋巡撫江蘇斌涖任
後一以教化為先痛除吳中積習禁服食玩好之
不節者尤嚴絶蒱博及拳勇鬭毆禁婦女毋遊觀
取五通神偶投於湖下令期於必行復親詣學宮
命諸生講孝經俾幼穉皆得列坐以聽吳民翕然
向風陞禮部尚書掌詹事府益被優禮每會推會
議必問湯斌云何斌感殊遇凡是非可否必侃侃
正言不娿不撓尋轉工部尚書以疾卒於官訃
聞
特命學士以潼酪奠馳驛護其喪歸予祭葬吳人聞斌
卒皆號慟失聲斌於學無所不窺而一以忠孝誠
正為本其所著書不為空言有洛學編一卷補睢
州志五卷詩文若干卷明史稿若干卷行於世康
熙四十年祀鄉賢
竇克勤字敏修號靜菴柘城人壬子舉於鄉任南
陽府泌陽縣教諭倣朱子白鹿洞規分立五社長
各置勸善規過簿月朔稽善過而勸懲之每月初
五日集髫年童子習禮儀稍長者解性理人皆興
行戊辰登進士由庶常授檢討珥筆翰苑益肆力
於經史尋以病乞歸居室狹隘捐貲修學宮葺朱
陽書院士林多所成就幼嘗與睢陽湯斌嵩陽耿
介往復商確互闡學旨所著有理學正宗孝經闡
義尋樂堂家規泌陽學條規等書康熙四十七年
祀鄉賢
彰德府
明崔銑字子鍾安陽人父陞以進士歴參政清直著
聲銑資禀穎敏風骨岐嶷十歲從父授四書毛詩
明年從諸儒講太極圖周易弱冠舉鄉試入太學
與四方知名士秦偉馬理呂柟寇天敘馬卿張士
隆相友約明經修行毋慕高虚毋溺訓詁立志毅
然弘治乙丑成進士選翰林院庶吉士授編修正
德初逆瑾竊柄以不附已調南京吏部主事瑾誅
召還史館晉侍讀嘗侍經筵講說命因勸上去讒
頑戒逸豫時錢寧等在側甚銜之踰年引疾歸搆
後渠書屋董耕授徒意泊如也世宗即位用薦起
修武廟實錄擢南京國子祭酒時集議大禮擯斥
杖戌者相望銑上疏劾張璁桂萼拾歐陽修之唾
餘以承望意嚮世廟不悦又勸上勤聖學辨忠邪
以回天變自分必得罪遂致仕歸田讀書洹上遠
近從學者衆銑教以研經飭行曰道在五倫學在
治心功在慎獨家居十六年杜門著書以闡道翼
經為志己亥東宮立慎選宮僚召補少詹事尋遷
南京禮部右侍郎疾作致仕卒贈禮部尚書諡文
敏所著有讀易餘言中庸凡松窗寤言及刪定二
程遺書中說考晦菴文鈔鄴郡志文苑春秋等書
行世學者稱後渠先生
衛輝府
皇清孫竒逢字啟泰又字鍾元本直隸容城人明萬歷
庚子舉人
國初遷居輝縣講學授徒於蘇門遂為輝人竒逢少以
孝聞與鹿忠節善繼定交即以擔荷聖學自任結
茅講習不樂仕進
本朝定鼎屢徵俱以疾辭天下稱曰孫徵君晚年講學
夏峯學者又稱為夏峯先生中州談理學言睢州
湯斌嵩陽耿介諸人皆出其門其學在隨時隨處
體認天理而功歸慎獨周規折矩不失尺寸著有
四書近指讀易大旨尚書近指理學宗傳家禮酌
歲寒居答問孝友堂家規畿輔人物考中州人物
考諸書行世年九十餘卒葬於輝子孫世居輝稱
望族焉
懷慶府
元許衡字平仲河内人幼有異質七歲入塾授章句
問其師曰讀書欲何為師曰取科第耳曰如斯而
已乎師大竒之稍長嗜學如饑渴值世亂且貧無
書嘗自日者家得尚書注疏皆散缺請寓宿手抄
以歸避難徂徠山始得王輔嗣易說夜思晝誦身
體而力踐之後從姚樞得程朱易傳四書集注或
問及小學書益大有得初移家蘇門依樞以居便
講習及樞被徵衡獨處蘇門慨然以明道為己任
凡喪祭嫁娶必徵於禮以倡其鄉人從學者寖盛
元世祖王秦中召為京兆提學教化大行及即位
命為國子祭酒又命議事中書省衡乃疏陳五事
世祖嘉納之又令定朝議官制後以集賢大學士
兼國子祭酒其教諄煦懇至而從學者尊師敬業
日改月化雖至童子亦知三綱五常為生人之道
又嘗領太史院事與郭守敬等定授時歷歷成以
疾乞還卒於家虞集謂南北未一許衡先得朱子
之書伏讀而深信之持其說以事世祖儒者之道
不廢衡實啟之所著有孝經注大學直說及文集
若干卷傳於世諡曰文正延祐二年從祀孔子廟
庭
明何瑭字粹夫懷慶衛籍武陟人為諸生即有志聖
賢之學弘治辛酉鄉試第一壬戍登進士選翰林
院庶吉士授編修正德初逆瑾竊政一日贈諸翰
林川扇有入而跪見者瑭獨長揖瑾怒不以贈受
贈者復拜謝瑭正色曰何僕僕也瑾大怒詰其姓
名瑭直前應曰編修何瑭瑾愈怒娭笑曰翰林貴
人也欲害之瑭遂累疏乞歸瑾誅召還擢修撰以
直經筵觸犯忌諱調開州同知晉東昌府同知乞
歸隠居南村四方從學甚衆嘉靖改元起授浙江
提學副使敦本尚實士氣丕變未幾晉南京太常
卿歴工戶禮三部侍郎南京右都御史致仕家居
與關中吕柟儀封王廷相靈寳許誥諸人簡札往
來究辯經書性命之旨行已教人切近精實時以
比之聖門由賜瑭性潔氣剛涵養和粹雖世局變
推而獨不受染臨事毅然不可奪難進易退有高
世之節門人請梓文錄曰聖賢之道昭在六籍如
日星後學愧不能知而行之自宋以來儒者之論
方苦太多此吾之所深懼也卒贈禮部尚書諡文
定所著有栢齋集十二卷儒學管見隂陽律吕管
見行於世
婁樞字子靜懷慶衛人少師事何瑭嘉靖乙酉領
鄉薦入成均會朝臣議大禮各樹幟不相下又議
姚江之學且為洛蜀黨樞著克伐怨欲論四章為
時所稱授廣宗令時巡撫劉某籍民為兵樞謂擾
民上鄉兵議劉面從實心銜之適巡按樊某問安
民去貪之略樞應以所令勿反所好作去甚論刺
之二恨交作坐是褫職歸設臯比於東明曹縣者
二十餘年著經學史學子學政學五朝文教等書
殁後廣宗民肖像祀之
河南府
宋程顥字伯淳洛陽人父珦見人物志顥生而神氣
秀爽數歲誦詩書強記過人嘉祐二年舉進士主
鄠縣簿折疑獄如神調上元移晉城令專務以德
化民民愛之如父母熙寧初為御史數召見前後
進說甚多大要以正心窒慾求賢育才為本務以
誠意感悟主上勸帝防未萌之欲及勿輕天下士
帝問所以為御史者對曰以臣補闕拾遺裨贊朝
廷則何敢不勉使臣掇拾羣下短長以沽直名則
有所不能帝歎賞以為得御史體因議新法不合
改僉書鎮寧軍判官前後平反重獄以十數求監
局便養得監河洛竹木務自顥去國神宗終念之
會修三經義語執政曰程顥可用執政不對有自
洛來者帝問程顥在彼否連言佳士其後以星變
應詔疏朝政極切帝手批差知扶溝邑多水患顥
為經畫溝洫未幾罷去嘗曰百里之地至狹也而
道之興廢係焉然知其當為而不為獨諉之曰命
則非矣神宗崩遺詔至洛顥感先帝知念終無以
報也涕滂然下聞司馬光呂公著入相曰二公當
與元豐大臣同更化與時宜之可也若先分黨與
必且為他日之憂蓋遠慮如此又嘗言新法之行
亦是吾黨爭之太過成就今日之事塗炭天下亦
須兩分其罪可也哲宗立召為宗正丞未行而卒
年五十四顥官雖未達天下咸以其進退卜世汙
隆卒之日無識與不識皆流涕生平資性過人充
養有道和粹之氣盎於面背初聞周敦頤論學遂
厭科舉業慨然有求道之志泛濫於諸家出入於
老釋者數十年返求諸六經而後得之遂以興起
斯文為己任教人以居敬窮理為先辨異端闢邪
說使聖人之道煥然復明於世蓋自孟子之後一
人而已太師文彦博題其墓曰明道先生嘉定中
賜諡曰純淳祐元年封河南伯從祀孔子廟庭
程頤字正叔洛陽人顥弟幼有高識非禮不動與
兄同受學於周敦頤年十八伏闕上書勸仁宗以
王道為心生民為念黜世俗之論期非常之功乞
召對不報已遊太學時海陵胡瑗主教事以顔子
所好何學論試諸生得頤所作大驚即延見處以
學職吕希哲在隣齋首以師禮事焉既而四方之
士從遊日衆舉進士不第遂不復就試以明道淑
人為己任哲宗初吕公著司馬光交薦之謂頤力
學好古不樂仕進真儒者之高蹈聖世之逸民宜
擢以不次使士類有所矜式詔以為西京國子教
授力辭不就元豐八年再詔授崇政殿說書入侍
經筵盡心啟沃文彦博聽其進講嘆曰真侍講也
後為董敦逸所誣去官紹聖中竄涪州元符末復
通直郎權判西京國子監言者復論其著書毁朝
政有旨追毁出身文字所在監司覺察所著書於
是遷居龍門之南止四方學者曰尊所聞行所知
可矣不必及吾門也後復宣議郎致仕卒年七十
五頤與兄顥倡明道學以繼絶緒凡出其門者皆
有所得世稱伊川先生嘗言無功澤及人而浪度
歲月宴然為天地間一蠧唯綴緝聖人遺書庶幾
有補著易春秋傳諸書嘉定中賜諡曰正淳祐元
年封伊陽伯從祀孔子廟庭
邵雍字堯夫其先范陽人祖德新徙衡漳父古徙
共城後徙洛為洛陽人雍少以才自雄欲樹功當
世於書無不讀始為學即堅苦廬於蘇門之百泉
山時北海李之才攝共城令授以易圖雍彌刻厲
自進冬不爐夏不扇夜不就枕席數年遂抉先天
之秘探天根躡月窟尤精數學占往知來為有宋
諸儒所不及既復嘆曰昔人尚友千古吾獨未及
四方其可已乎於是踰河汾涉淮漢周流齊魯宋
鄭之墟久之幡然來歸曰道在是矣遂定居洛陽
蓬蓽環堵不蔽風雨躬爨以養父母時文彦博富
弼皆以元老碩望至尊重見雍尊禮之與倡和居
游程顥每見之退輒太息以為内聖外王之學遠
近學者從問經義精深浩博應對不窮間與深知
論天下事雖究心世務者不及也嘗自名其居曰
安樂窩春秋佳日乘小車遊城中士大夫爭迎致
之或留信宿乃去好事者别作屋如其居以候其
至名曰行窩時司馬光兄事雍而二人純德尤鄉
里所嚮慕每相戒曰毋為不善恐司馬端明邵先
生知舉遺逸補潁川團練推官不就卒贈秘書省
著作郎賜諡曰康節所著有皇極經世書六十卷
晚尤喜為詩平易而造於理有擊壤集二十卷自
為之序咸淳元年從祀孔子廟庭
吕希哲字原明宰相公著子先世本洛人後遷夀
州至公著復居洛希哲自幼奉父母訓能循蹈規
矩始師事胡瑗孫復石介後復從二程張載遊由
是知見益廣務躬行實踐略去枝葉一意涵養以
恩補官元祐中充崇政殿說書日夕勸導人主以
修身為本修身以正心誠意為本紹聖中坐黨謫
居徽宗時歴知曹相邢三州奉祠晚居宿州真揚
間十餘年衣食不給處之晏如日讀易一爻遍考
古今諸儒之說默坐沈思隨事解釋夜則與子孫
評論古今商𣙜得失嘗言後生初學且須理會氣
象氣象好時百事自當氣象者辭令容止輕重疾
徐足以見之矣不惟君子小人於此焉分亦貴賤
夀夭之所由定也又言攻其惡無攻人之惡蓋自
攻其惡日夜且自點檢絲毫不盡則不慊於心矣
豈有工夫點檢他人耶政和中卒子好問見人物
志孫本中字居仁少從楊時游酢尹焞遊紹興初
特賜進士累官中書舍人兼侍講權直學士卒諡
文清所著有春秋解童蒙訓師友淵源錄各若干
卷行世本中孫祖謙祖儉南渡後寓居婺州世有
中原文獻之傳
李籲字端伯洛陽人才識穎悟舉進士元祐中為
秘書省校書閎肆開發能自振於流俗程頤謂其
才器可大受與劉絢相繼卒頤哭之哀悲傳學之
難焉朱熹亦謂劉質夫李端伯吕與叔諸公所造
尤深所得尤粹云
劉絢字質夫緱氏人髫齓即就程顥程頤受學顥
語人曰他人敏則敏矣然未易保也斯人之志吾
無疑焉以祖蔭為夀安主簿遷潞之長子令誠心
愛養富鄭公弼歎以為古縣令也元祐初以薦授
京兆府教授侍御史王巖叟正言朱光庭言春秋
學廢已久絢治春秋深通試太學博士絢明粹温
恭孝弟樂善不為異端所惑故其履也安内日加
重無交戰之病故其行也果將終啟手足盥靧安
然而逝絢在程門但有所知惟恐不與人共程學
之與絢及李籲有力焉
朱光庭字公掞偃師人十歲能文舉進士調萬年
主簿數攝邑篆人以明鏡稱之元祐間為諫官論
奏無虚日宣仁甚咨納焉黨論作補外數月復召
劉摯罷政光庭封麻還落職知亳州尋改潞州病
卒光庭始從學於胡瑗已從孫復受春秋已又從
二程於洛服行所聞造次不怠其殁也程頤祭之
文以為篤學力行至於没齒不渝涖民臨事一由
至誠可質神明貫金石雖尚論古人難其比也其
信許如此
尹焞字彦明一字德充洛陽人祖源見文苑志焞
少師事程頤嘗應舉發策有議誅元祐黨人語焞
曰噫是可以干禄乎哉不對而出告於頤曰某不
復應進士舉矣頤曰汝有母在未容廢禄仕也焞
歸白其母陳母曰吾知汝以善養不知汝以禄養
頤聞之太息曰賢哉母也於是終身不復應舉頤
殁焞授徒洛中非弔喪問疾不出戶洛人士以事
頤者事之靖康初用种師道薦召至京度時不可
為力謝病歸賜號和靖處士踰年洛陽陷没家盡
覆焞死復甦劉豫陷京師聞其名以禮聘具供帳
山中必致之焞夜為赴水自沈者得亡去轉徙閬
止於涪涪程頤讀易地也闢三畏齋以居紹興初
授崇政殿說書敕有司敦遣乃就道作文祭告頤
墓而後行曰能行所學則未也不辱師門則有之
入經筵會陳公輔詆程學屢乞休致朝廷以禮留
之歴仕左通直權禮部侍郎是時秦檜力主和議
焞在病中疏諫又以書切責檜檜大怒焞力辭歸
因差提舉江州太平觀次年乞老寓會稽卒年七
十有二焞莊敬不欺闇室直方之行動合矩矱晩
益和粹程頤嘗曰我死而不失其正者尹氏子也
所著有論語解及門人問答若干卷傳於世
國朝雍正二年從祀文廟
張繹字思叔夀安人家甚微年長未知學為人傭
作聞邑官出入傳呼道路心慕之問何以得此或
告之曰此讀書所致爾始發憤力學遂以文名會
程頤自涪還河南繹往受業窮理造微頤甚愛其
穎悟以族子妻之又嘗言吾晚得二士謂繹與尹
焞也頤没一年繹亦没嘗記頤言行一編名曰師
說行於世
暢大隠字潜道洛陽人師程頤今程氏遺書第二
十五卷即其所記
孟厚字敦夫洛陽人從程頤學獨處一室糞穢不
治其精專如此後頤之葬門人畏黨禍莫敢至獨
厚與尹焞張繹范棫邵溥送焉
元白居敬字行簡登封人甫六歲喪母事父孝聞鄉
里及冠羣經諸子無不精究州邑知其名咸備禮
幣請居講席多所開益以其居近崧潁間因自號
崧谿遠方受業者戶屨滿百如是者三十餘年所
著有春秋正義尚書新註詩集傳附說易經本義
附說四書集註附說周子通書附說周子太極圖
附說張子東西銘解義附說小學書詳說道學發
明理學詩說諸書
明曹端字正夫澠池人天資穎異造詣篤實教人務
躬行實踐日事著述坐下足著兩磚處皆穿永樂
戊子舉於鄉為霍州學正十餘年弟子出其門者
皆循循雅飭遵其教不忍違州人亦皆薰陶而化
方岳重臣不敢以屬禮待至其地必敬謁之凡考
校諸生必請端主其去取後以制去起復改蒲州
再踰年蒲人樂其化會端考績京師於是蒲霍諸
士詣闕爭留之以霍疏先上仍命之霍又六年終
於官諡靖修所著有孝經述解四書詳說太極圖
通書西銘釋文家規輯略存疑錄夜行燭儒宗統
譜月川詩圖性理文集等編傳於世蒲霍之間皆
祠祀不絶論者以為故明理學之倡世稱月川先
生
閻禹錫字子與洛陽人童時穎敏讀書日記萬言
性純孝九歲時哭其父幾至滅性年十九登正統
甲子鄉薦授昌黎訓導以母喪徒步歸廬於墓側
三年終制有司以聞詔旌其閭既而聞河汾薛瑄
講明濓洛關閩之學遂謝舉業去洛從之遊得其
大指而歸轉開州訓導即以所得為教四方從之
者日衆州之民無少長皆化之時李賢王翺姚䕫
相繼引薦於朝後超拜御史提督畿内學政慨然
有造就人才之志勵名節敦士風抑詞章之習明
本原之學取周子太極圖通書為士子講明之一
時人士皆粗知性理又疏場屋數十弊陳之皆見
施行世方仰其有為成化甲申無疾正衣冠而逝
公卿大臣多惜之士子如失怙恃所著有自信集
若干卷又編類二程全書晦庵要語敬軒讀書錄
河汾詩集並行於世
白良輔字堯佐洛陽人自幼喜讀性理諸書初請
業於河東薛瑄瑄未許良輔乃以十脡為贄跽於
門日昃不返瑄以其誠延置弟子列居歲餘盡得
其所學登景泰辛未進士拜監察御史按治山西
陜西俱有聲歴官太僕寺卿天順中卒於家所著
有太極解律吕新書釋義中庸膚見若干卷
尤時熙字季美洛陽人嘉靖壬午登鄉薦見姚江
王守仁傳習錄讀之豁然有契於是厭棄詞章一
意聖賢之學除署元氏學事教士端趨向重躬行
闡姚江宗旨而不徒以文藝為課丁艱服闋除章
丘諭章丘亦如諭元氏也陞國子學正華亭徐階
為祭酒特重之令六館師生俱以為準陞戶部主
事𣙜税滸墅關不名一錢民有滸墅灘頭無濁水
蘇州門外有青天之謠尋以母老乞養里居三十
年以講學為務其為說本於致良知而要歸於提
省人心使知所嚮往不容自己又令學者只於見
在職分用功曰道無淺深職分固道之實地也其
立教平實易簡使學者循之可以入道而不至以
虚見為實際蓋真有功姚江者遠近學者宗之號
曰西川先生所著有擬學小記聖諭衍行於世
陳麟字道徵洛陽人素厭博士家言謂與理道無
當故其為文屢不售後念親老乃稍屈就之嘉靖
壬子癸丑遂聯捷成進士嘗語人曰吾雖以此取
科第然詞章記誦殊非心得之快也初任河間府
推官以廉明著聲擢禮科給事中甫七日以言事
廷杖削籍歸聞尤時熙倡道里中偕謝黃門江執
弟子禮家居專以闡明聖學為事所著有歸田漫
錄卒祀鄉賢敕建專祠
孟化鯉字叔龍新安人年十六七時以古道自任
不屑沾沾為舉子業師事同郡尤時熙專心聖學
卓然獨立萬歷庚辰成進士授南京戶部主事丁
父憂三年廬居同志聚講者日衆立為會約自冠
婚喪祭以及家庭日用服食好尚之類大要以厚
風俗崇禮讓返樸還淳為主服闋補戶部主事差
𣙜河西務剷剔宿弊率士民講聖諭明正學旌節
義賑貧窮潞河士民依若父師去之日為立生祠
歲時致祭尋調吏部歴銓曹秉公持正請託不行
以忤政府削籍歸築書院接引後學成就者甚夥
著有尊聞錄讀易䆿言春秋正旨諸儒要言等書
學者稱為雲浦先生殁祀鄉賢
張信民字孚若又字抱初澠池人童時嚮慕曹端
言動奉以為程十五遊於庠聞新安孟化鯉倡道
函關往從之毅然以斯道為己任由明經授懷隴
令善啟迪多士以不避權貴謫檢校與關中馮從
吾商訂學問日夜不懈歸田後秦晉之間以及汝
潁睢陽之士雲擁川至室不能容臺使者李日宣
請主韶陽會過其廬恨相見晩日與王以悟等講
太極周易於正學書院天啟之季學遭厲禁就小
東山下建靜室養晦其中所著有日抄理學彙粹
剖疑講學會解月川年譜訓蒙要纂四禮述洗心
錄一噱錄行世祀鄉賢
皇清耿介字介石登封人順治壬辰進士由檢討出為
福建巡海道築石城以捍盜寇除積弊革冗費丁
母憂歸從孫竒逢游既以詹事湯斌薦授詹事府
少詹乞休旋里慨然以倡明絶學為己任興復嵩
陽書院所著有理學要旨中州道學編孝經易知
敬恕堂存稿行於世
汝寧府
宋謝良佐字顯道上蔡人初以記問為學自負該博
往扶溝從程顥受學語次舉前史不遺一字顥曰
賢却記得許多可謂玩物喪志良佐慙汗浹背面
發赤顥曰只此便是惻隠之心嘗告以静坐於是
良佐遂時時静坐性誠篤每理會事未深徹其顙
有泚顥嘗稱其展拓得開將來可望後卒業顥弟
頤所與頤别一年復來見問其所進曰但去得一
矜字頤歎其善學因謂朱光庭曰是子可謂切問
近思者矣良佐舉進士宰應城胡安國以典學使
者行部過之不敢問以職事顧因介紹請以弟子
禮見入門見吏卒植立庭中如土木偶人肅然起
敬遂禀學焉建中間召對除書局忤旨出監京西
竹木場坐飛語繫詔獄褫官卒諡文肅所著有論
語說文集語錄行世
皇清張沐字沖酉上蔡人自幼厲志聖賢之學舉順治
戊戌進士授内黃令沐為治專務教化令民各書
為善最樂四字於門以自警註六諭敷言使家傳
戶誦修蘧伯玉祠以使者配朔朢聚諸生講學明
倫堂有疑即令質難涖任五年以降調去百姓攀
號如失父母尋以薦授四川資縣令未幾以老病
乞休歸里與孫竒逢湯斌往來講學巡撫某聘主
遊梁書院晩年闢白龜圃草宇土壁以受四方學
者卒祀鄉賢
許州
宋靳裁之許昌人少聞伊洛程氏之學由是學問益
強智識日明嘗曰士之品大槩有三志於道德者
功名不足以累其心志於功名者富貴不足以累
其心志於富貴而已者則亦無所不至矣胡安國
入太學時以師事之
陜州
明許誥字廷綸靈寳人吏部尚書進子十歲善屬文
弘治乙卯與弟讚同舉於鄉己未成進士授戶科
給事奉命清理延綏倉場有苖中官者督三邊貪
縱罔法誥具狀劾之直聲遂著正德初因父進起
為大司馬大臣子弟例不居言路改翰林檢討劉
瑾欲納交進痛絶之瑾怒矯詔黜進籍罰邊儲三
百石誥謫廣西全州判官會奔父喪服除即絶意
仕宦授徒講學若將終身瑾敗起尚寳丞復以病
請告里居十餘年講學如故嘉靖改元起南京通
政司參議輔臣薦宜充經幄改侍講學士為經筵
講官上緝熙聖學四事帝皆聽納擢太常卿掌國
子監祭酒事奬風節抑華競以經世為士筌尊德
為學軌人士翕然化之尋擢吏部右侍郎晉南戶
部尚書卒諡莊敏贈太子太保誥天性孝友敦重
人倫其學本諸實行達之世務嘗曰聖賢所傳心
法六籍所遺訓典要在用世綏人耳苟無益於時
文將奚為所著有通鑑前編圖書管見道統源流
詩考易參易餘春秋意見中庸本義太極圖論性
學篇等書學者稱為函谷先生
王以悟字惺所陜州人童時聞孟化鯉之賢即裹
糧求為弟子誠苦備至既而引謁尤時熙時熙喜
謂得人萬歷甲辰成進士授邢臺令刻復古諭俗
諭士諸約值歲大饑條上利病二十事設法煮粥
民沾實惠舉卓異擢兵曹有感時事疏請罷内市
嚴禁衛杜異端皆關切大政不報置鼎新會與士
大夫論學出為山西參政蕭然行李單車就道甫
三月即告歸與張信民吕維祺諸人倡明師說於
正學書院嗣會於分陜龍興寺又會於甘棠學者
如歸其論學以躬行為主嘗曰須迴顧此擔子如
何究竟如何結果歲月不多恐碌碌過去分校順天
鄉試鹿忠節善繼出其門
河南通志卷六十一
