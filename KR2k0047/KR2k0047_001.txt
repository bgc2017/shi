欽定四庫全書
河南通志卷一
聖制
尚書首典謨次誓誥𩔖皆帝王之文渾渾噩噩洵作
者之聖哉其中若盤庚籲衆以及康叔之誥蔡仲微
子之命皆豫土也至卜洛以後君陳畢公歴尹東郊
其於訓詞猶諄諄焉夫王者無分民而政教所先必
視其國俗以為轉移上所訓下所行言為世則顧不
重歟我
世祖章皇帝奠安區夏暨
聖祖仁皇帝休養生息涵濡煦育六十餘年凡禁亂戢暴
蠲租賜復渙汗所頒德意至深厚豫處中邦接
畿輔奉
詔尤近煌煌
天語己光簡册我
皇上肇承大統首
諭河南文武諸大吏恪共厥職以後頻發
德音凡閭閻疾苦風俗利病靡不周詳於深仁愷惻之
中此在窮簷白叟咸感激誦述矧受任方州職司民
牧恭繹
寳訓宜為之悚息讚嘆欣舞忭蹈而不能己也志
聖制
世祖章皇帝登極恩詔(順治元年)
奉
天承運
皇帝詔曰我國家受
天眷佑肇造東土
烈祖邁圖鴻緒
皇考彌廓前猷遂舉舊邦誕膺
新命迨朕嗣服雖在沖齡締念紹庭永綏厥位頃緣賊
氛洊熾極禍明朝是用托重親賢救民塗炭乃方馳
金鼓旋奏澄清既解倒懸非富天下而王公列辟文
武羣臣暨軍民耆老合詞勸進懇切再三乃於今年
十月初一日祗告
天地
宗廟
社稷即皇帝位仍建有天下之號曰大清定鼎燕京紀
元順治緬維峻命不易創業尤難况當改革之初更
屬變通之會爰乃酌古凖今揆天時人事之宜庶幾
吏習民安彰
祖功
宗德之大所有合行條例臚列於左
諭河南江南江北等處恩詔(順治二年)
光嶽合而泰階平南北一而兵爭息越稽往古靡不
同符本朝立國有年幅員既廣醇樸為治無意兼併
向來疆場搆兵本欲言歸於好不期宼兇極禍明運
永終於是整旅入關代為雪恥猶以賊渠未殄不遑
起居隨命二王誓師西討而南中乘釁立君妄僭尊
號罔聞國䘏亟行亂政重困民氓負四海不義之名
阻東南向化之路朕用是夙夜祇懼思救窮黎故西
賊既摧旋行南伐上託
祖宗之休烈内藉皇叔之成謨定國大將軍豫王扶義
而東兵無頓刃河南江北次第歸誠甫克維揚隨平
江左金陵士女昭我
天庥既獲福藩南土略定從此輕徭薄賦可漸進於昇
平將來制度考文冀徐興於禮樂朕念峻命之不易
悼斯民之孔艱深切痌瘝宜矜詿誤特弘大賚嘉與
維新所有河南江北江南等處地方合行恩例具列
於後
親政祭告中嶽嵩山文(順治八年)
維神環通八表雄峻中天統會隂陽交暉日月朕誕
膺
天命祗荷神庥特遣耑官用申殷薦惟神鑒焉
祭告濟瀆文(順治八年)
維神毓精王屋致雨興雲坎德靈長澤被萬物歴代
帝王咸敦禋祀朕誕膺
天命紹纘丕基用率典常命官致祭惟神鑒焉
祭告北海文(順治八年)
惟神源疏朔漠𣲖衍天墟渟滙大盈汪洋重潤朕誕
膺
天命奄有多方謹遣耑官代陳殷薦伏惟鑒享
祭告淮瀆文(順治八年)
維神源發桐栢會流泗沂潤物養民澤被於世歴代
帝王咸敦禋祀今誕膺
天命紹纘丕基用率典常命官致祭惟神鑒焉
祭告大昊伏羲陵文(順治八年)
自古帝王受天明命繼道統而新治統聖賢代起先
後一揆功德載籍炳如日星朕誕膺
天眷紹纘丕基景慕前徽圖追芳躅明禋大典亟宜肇
隆敬遣耑官代將牲帛爰修殷薦之誠用展儀型之
志伏惟格歆尚其鑒享(商高宗周世宗陵文同)
祭告漢光武陵文(順治八年)
追維明德奉天撫民盛治弘勲萬世永頼陵寢所在
英爽如存兹特遣使齎捧香帛祗命有司致祭惟神
鑒歆尚饗(宋太祖太宗真宗仁宗陵文同)
諭兵部左侍郎兼都察院右副都御史賈漢復巡撫河
南勅(順治十五年)
兹以中州重地亟藉綏懷特命爾巡撫河南等處地
方提督軍務兼理河道宜宣布德意安撫軍民察核
有司甄别將領操練兵馬修濬城池兵備各道副參
等官聽爾節制戰守諸事須與總兵官計議而行如
有盗賊竊發即會該鎮統率道將官兵設法勦除毋
致滋蔓有實心悔罪棄戈歸農者方准招撫兩河土
地向稱肥饒或有荒蕪須廣招墾種毋容奸民勢要
爭占逃民荒糧責成有司核實開報奏請蠲豁凡稅
糧屯糧倉糧等項俱聽察核所屬道府州縣官如果
實心任事廉能著效從公疏薦若有欺飾指實參處
其貪酷不肖庸懦溺職及營衛武官剥軍侵餉遇警
退縮殺良冐功驕悍不用命者文官六品以下武官
都守以下應拏問者徑自拏問應參奏者飛章參奏
候旨處分一應河道水利加意濬築勿令淤壊今省
城未經修復各項工程須與直省總督河道總督及
直隸山東巡撫公同參酌而行河南地近湖廣如有
兵事移會者務須犄角策應爾仍聽直省總督河道
總督節制年終將行過事宜開送該部察考以爾材
能勝任特加擢用須益殫忠猷秉公竭力以稱委託
毋得因循怠忽或偏執乖方貽誤地方責有所歸爾
其慎之特諭
諭監察御史李森先察荒河南勅
則壤成賦率土作貢自古為然從前省直地方所在
地畝兵燹之餘多有抛荒因而豪強隠占奸胥飛詭
以熟作荒又有興屯道廳奉行不善捏報虛册以荒
作熟隠漏正課額外𣲖加國計民生交受其累若不
徹底清察無以整釐積弊此等弊端惟河南山東兩
省為甚特專差爾前往河南地方清察入境之後即
督該屬州縣將界内實徵地畝除荒地畝興屯地畝
併前朝廢藩地畝逐一履畝清丈不許遺漏錯誤備
造圖册報繳爾仍不時自行清丈按圖覆核併取該
省新定賦役全書磨對察算所屬有實力奉行丈出
多地者宥其從前疎忽之咎仍與據實題叙不許摭
襲他欵浮泛市恩其有因仍前弊朦混欺隠徇庇豪
右賣富攤貧輕重不均弓尺不一及借端需索騷擾
里甲派取供應者紏參重處或有司昏耄聾瞶不堪
委任者即行奏罷仍别選才能州縣代為清丈其代
丈之官有能勝任者一體優叙民問有將所隠地畝
自行舉首者免行追究照例起科若隠匿不報被旁
人舉首者按律治罪該管官一併參處若既丈之後
尚有熟地未報經旁人舉首者將所隠之地入官仍
行治罪該管官分别徇私朦混奏請處分其撫按有
把持阻撓及鄉紳有挾制抗違致丈法不行者指名
參處其興屯地畝有向因該管官加派冒功虛增畝
數者悉與釐正將虛加者除去丈出者增入不得仍
前朦混其有司清丈不力只就現在熟地勒民加報
以作丈出畝數者立行糾參從重處治其有糧里胥
役舞文作奸飛洒詭寄將豪強隠匿窮民貽累者嚴
行覺察從重究處其丈量弓尺度數長短察照該省
舊行規則不得意為盈縮所歴州縣務令表明疆界
方行丈量不許互相容隠凡魚鱗圖册與方圻憑騐
足以釐正地畝有助清丈事宜者該省各有成例聽
爾酌令州縣編造舉行凡編造圖册務令有司動支
額費不許私加科派其隨帶員役務照題定數目不
許擅帶多人所至之處務期約已便民不許苛責供
應以滋騷擾其跟役弓手里書人等有借端需索玩
法擾民者嚴拏重處凡親行察勘處所或須屬員分
督料理止許於推官及管糧通判内慎擇廉榦官一
員隨往凡府道等官有跟隨往來越境迎送及州縣
有修飾厨傳鋪氊結綵逢迎謟媚者即行參處爾專
司察荒毋得審理别項刑名及考察官吏惟務督率
州縣將通省荒地熟地徹底丈清備造總册報繳部
院以憑察核果能持廉秉公正已率屬不徇情面不
庇豪強不勒索屬員不騷擾百姓積弊胥清方為稱
職題明議叙如或貪黷乖張徇隠怠惰有負責成法
不爾貸欽哉故勅
諭河南巡按御史李粹然勅(順治十五年)
遣御史巡方原為察吏安民向來所差御史受賄賂
徇囑託身已貪汚何能察吏不能察吏何以安民故
止息不用今復差巡方須仰體朕心盡改舊轍一經
點差及在途入境不許見客收書宴會受餽不許用
投送書辦員役不許用巡按衙門舊書辦承差不許
設中軍聽用等官不許用幕賓代筆不許府州縣運
司等官鋪設迎送不許假借公事溷差員役下府州
縣不許訪拏平人不許詐害富家不許需索官吏所
屬大小各官須設法的訪毋專憑司道府廳開報毋
縱容司道府廳而止參州縣毋庇護大貪大惡而摘
參細過其重大刑獄務要清審確擬勿拘牽狗縱各
衙門積蠧不時嚴拏重究盡法處置若總督巡撫總
兵等官有不公不法蒙蔽專擅縱兵害民縱賊殺良
等事許巡方御史即行糾舉若御史有故違前項禁
令許總督巡撫即行糾舉都察院堂上官尤宜督責
河南掌道等官時時察訪不待差滿考核有實心實
政奏請特旨褒嘉有不遵禁令貪肆怠玩參劾請撤
治以重罪如總督巡撫及都察院堂上官河南掌道
等官徇情容隠亦治以重罪各差御史將此勅諭入
境三日内謄黃刊刻分發司道府州縣仍遍示在城
在鄉紳士人民通知如不刊刻不遍發即以違旨論
特諭
聖祖仁皇帝親政祭告太昊伏羲陵文(康熙七年)
自古歴代帝王繼天立極功德並隆治統道統昭垂
奕世朕受
天眷命紹纘丕基庶政方親前徽是景明禋大典亟宜
肇修敬遣專官代將牲帛爰昭殷薦之忱聿備欽崇
之禮伏惟格歆尚其鑒享(歴代帝王陵文同)
聖諭十六條(康熙十八年)
敦孝弟以重人倫篤宗族以昭雍睦和鄉黨以息爭
訟重農桑以足衣食尚節儉以惜財用隆學校以端
士習黜異端以崇正學講法律以儆愚頑明禮讓以
厚風俗務本業以定民志訓子弟以禁非為息誣告
以全善良誡匿逃以免株連完錢糧以省催科聯保
甲以弭盜賊觧讐忿以重身命
疆宇蕩平祭告中嶽嵩山文(康熙二十一年)
維神尊臨方夏位正土中統會隂陽均和寒暑朕祇
承神佑疆宇蕩平特遣專官用申殷薦惟神鑒焉
祭告濟瀆文
維神清澄秉德隠顯昭靈美利不言神功獨運朕祇
承神佑疆宇蕩平特遣專官用申殷薦惟神鑒焉
祭告北海文
維神波涵溟渤澤浸幽營溥潤無方時應不竭朕祇
承神佑疆宇蕩平特遣專官用申殷薦惟神鑒焉
祭告淮瀆文
維神源發桐栢流會泗沂潤物養民澤深汪濊朕祇
承神佑疆宇蕩平特遣專官用申殷薦惟神鑒焉
祭告太昊伏羲陵文
自古帝王受天顯命繼道統而新治統聖賢代起先
後一揆成功盛德炳如日星朕誕膺眷佑臨制萬方
掃滅殘兇廓清區宇告功古后殷禮肇稱敬遣耑官
代將牲帛爰修禋祀之誠用展景行之志仰企神靈
尚其鑒享(歴代帝王陵文同)
聖駕巡幸祭告中嶽嵩山文
維神宅中永峙峻極常尊統會隂陽交輝日月朕祇
承泰運時邁省方肅若舊章專官秩祀神其鑒焉
祭告濟瀆文
維神毓靈王屋𨗳沇截河蕩垢清流通和潤物朕祇
承神佑稽古省方特遣耑官用申殷薦惟神鑒焉
祭告北海文
維神瀚海之域委羽之區地六儲精天一定位朕兹
省方時邁稽古常經特遣耑官祇修祀事神其鑒焉
祭告淮瀆文
維神淵源桐栢達注江河滌濁流清澤民潤物朕祇
承神佑稽古省方特遣耑官用申殷薦神其鑒焉
特恩蠲免河南等省錢糧諭(康熙二十四年)
朕維自古帝王統一寰區懋宣德化必子惠黎元勤
求民瘼俾榦止寧成家給人足而後世躋雍熙治登
上理朕御極以來宵旰圖治未敢即安念切民依思
培邦本雖編氓漸得遂生而閭閻正資惠養欲使羣
生樂利比戶豐盈惟頻行减賦蠲租庶萬姓得沾實
惠前此用兵以來河南湖北兩省民人轉輸供億勞
費繁多特沛仁恩以昭軫恤所有康熙二十五年應
徵地丁各項錢糧着與蠲免一半其康熙二十四年
未完地丁錢糧亦着盡與豁除又直隸獻縣河間縣
河間衛江南宿遷縣興化縣邳州鹽城縣高郵州山
東郯城縣魚臺縣地方今年重罹水灾小民艱苦亦
應加恩軫恤所有康熙二十四年下半年二十五年
上半年地丁各項錢糧俱與豁免爾部速此該地方
官速行曉諭務使人人均被恩膏以副朕愛育蒼生
至意如有不肖有司官役借端朦混及私行重徵者
該督撫指名題參從重治罪如該督撫徇隠不行糾
舉或經參奏或被告發定行一倂從重治罪爾部即
遵諭行特諭
孝莊文皇后祔廟祭告中嶽嵩山文(康熙二十七年)
維神峻極中天尊臨方夏八埏交會兆𩔖孳盈朕纘
承
祖宗丕基虔恭明祀兹以
皇祖妣孝莊仁宣誠憲恭懿翊天啟聖文皇后神主升
祔
太廟禮成特遣耑官用申秩祭惟神鑒焉
祭告濟瀆文
維神伏地承流截河赴海淵源王屋沾灌數州朕纘
承
祖宗丕基虔恭明祀茲以
皇祖妣孝莊仁宣誠憲恭懿翊天啟聖文皇后神主升
祔
太廟禮成特遣耑官用申秩祭惟神鑒焉
祭告淮瀆文
維神鍾靈桐栢流合江河沾潤羣生昭蘇庶彙朕纘
承
祖宗丕基虔恭明祀兹以
皇祖妣孝莊仁宣誠憲恭懿翊天啟聖文皇后神主升
祔
太廟禮成特遣耑官用申秩祭惟神鑒焉
祭告太昊伏羲陵文
自古帝王受天明命御歷膺圖時代雖殊而繼治同
道後先一揆朕承眷佑臨制四方稽古禮文肅修祀
事兹以
皇祖妣孝莊仁宣誠憲恭懿翊天啟聖文皇后神主升
祔
太廟禮成特遣耑官代將牲帛虔修禋祀之典用抒景
行之忱仰冀明靈鑒兹誠悃(歴代帝王陵文同)
特恩蠲免河南等省錢糧諭(康熙三十年)
朕孜孜圖治軫切民依閭閻耕穫時勤諮訪其有以
荒歉上聞者或蠲或賑旋即施行務令得所念河南
一省連歲秋成未獲豐稔非沛特恩蠲恤恐致生計
艱難康熙三十一年錢糧着通行蠲免並漕糧亦著
停徵至山西陕西被災州縣錢糧除照分數蠲免外
其康熙三十一年春夏二季應徵錢糧俱各緩至秋
季徵收用稱朕眷愛黎元撫綏休養至意爾部即遵
諭行特諭
命河南等省耨土弭蝗諭(康熙三十二年)
朕聞山東省今年秋成之後九月間曾有蝗起其遺
種必己在地今年雨水較多若來春稍旱則蝗蟲復
生亦未可定不可不預為之計宜及蚤將田土悉行
耕耨俾蝗蟲為覆土所壓爛則勢不能復孳縱使稍
有遺種明歲復生地方官即行設法驅捕不致煩多
亦大有裨益着交與戶部作速行知直隸山東河南
山西陕西巡撫通行曉諭所屬地方將田土於今冬
來春務亟耕耨以弭蝗患如有不能遍耕之田蝗蟲
復生亦必速行驅捕勿致為灾
諭兵部右侍郎兼都察院右副都御史顧汧巡撫河南
勅(康熙三十二年)
兹命爾巡撫河南等處地方提督軍務兼理河道駐
劄開封府專理該管地方舉劾文職賢否糧餉刑名
一切民事爾宜宣布德意撫安人民約束衙門員役
使之恪遵法紀毋致作弊生事擾害兵民操練兵馬
修濬城池詢訪民瘼禁戢奸頑其一應錢榖及漕運
事宜俱聽爾管理所屬地方應徵應免錢糧皆照戶
部題過新定經制遵行曉諭仍細加體察如有司各
官朦朧重收借端科派參奏處治嚴飭所屬察解逃
人如地方寇賊生發即會同總兵官計議統率將領
戮力勦除務盡根株凡地方利弊有可蘇息民困振
飭維新者逐件條奏請旨施行地方備儲之計如常
平社倉等事責令有司力行修舉境内逃丁荒糧責
成道府轉行有司從實察核造册開報應蠲豁者奏
請蠲豁一面曉諭招徠勸課農種嚴禁濫徵侵占使
民人樂業毋容有司將見存人戶概派包賠以致重
累里民所屬司道以下各官果有實心任事廉能素
著者即據實舉薦如粉飾欺偽貪酷殃民庸懦溺職
者不時參奏一應河道水利加意修築勿令淤壊各
項工程有應關會者須與河道總督及直隸山東巡
撫公同參酌而行副將以下武職聽爾節制倂該管
防守地方勦禦賊寇提調兵馬舉劾武職賢否一切
軍務俱會同總兵官行如有武官騷擾地方攪害良
民縱兵搶掠及隠匿賊情不報等事聽爾會同總兵
官糾參從重治罪勅中開載未盡事宜聽爾詳酌施
行年終將行過事蹟及兵餉錢糧造册送部考察爾
受兹委任須持廉秉公殫心竭力以副委任如怠玩
廢弛貪黷乖張貽悞地方責有所歸爾其慎之故諭
飭河南等省捕蝗諭(康熙三十三年)
朕處深宫之中日以閭閻生計為念每廵歴郊甸必
循視農桑周知耕耨田間事宜知之最悉誠能預籌
穡事廣備災祲庶幾大有裨益昨歲因雨水過溢即
慮如春微旱則蝗蟲遺種必致為害隨命傳諭直隸
山東河南等省地方官令曉示百姓即將田畝亟行
耕耨使覆土盡壓蝗種以除後患今時已入夏恐蝗
有遺種在地日漸蕃生已播之榖難免損蝕或有草
野愚民云蝗蟲不可傷害宜聽其自去者此等無知
之言切宜禁絶捕蝗弭災全在人事應差戶部司官
一員前往直隸山東巡撫令申飭各州縣官親履隴
畝如某處有蝗即率小民設法耨土覆壓勿致成災
其河南山西陕西等省亦行文該撫一體曉諭欽依
爾等將此事交與戶部遵行
至聖先師孔子贊幷序
蓋自三才建而天地不居其功一巾傳而聖人代宣
其藴有行道之聖得位以綏猷有明道之聖立言以
垂憲此正學所以常明人心所以不冺也粤稽往緒
仰遡前徽堯舜禹湯文武達而在上兼君師之寄行
道之聖人也孔子不得位窮而在下秉删述之權明
道之聖人也行道者勲業炳於一朝明道者教思周
於百世堯舜文武之後不有孔子則學術紛淆仁義
湮塞斯道之失傳也久矣後之人而欲探二帝三王
之心法以為治國平天下之凖其奚所衷焉然則孔
子之為萬古一人也審矣朕巡省東國謁祀闕里景
企滋深敬摛筆而為之贊曰清濁有氣剛柔有質聖
人參之人極以立行著習察舍道莫由維皇建極維
后綏猷作君作師垂統萬古曰惟堯舜禹湯文武五
百餘歲至聖挺生聲金振玉集厥大成序詩删書定
禮正樂既窮象繫亦嚴筆削上紹往緒下示來型道
不終晦秩然大經百家紛紛殊途異趣日月無踰羹
墻可晤孔子之道惟中與庸此心此理千聖所同孔
子之德仁義中正秉彛之好根本天性庶幾夙夜勖
哉令圖遡源洙泗景躅唐虞載歴庭除式觀禮器摛
毫仰贊心焉遐企百世而上以聖為歸百世而下以
聖為師非師夫子惟師於道統天御世惟道惟寶泰
山巖巖東海泱泱宫墻萬仞夫子之堂孰窺其藩孰
窺其徑道不遠人克念作聖
復聖顔子贊
聖道早聞天資獨粹約禮博文不遷不貳一善服膺
萬德來萃能化而齊其樂一致禮樂四代治法兼備
用行舍藏王佐之器
宗聖曾子贊
洙泗之傳魯以得之一貫曰唯聖學在兹明德新民
止善為期格致誠正均平以推至德要道百行所基
纂承統緒備明訓辭
述聖子思子贊
於穆天命道之大原靜養動察庸德庸言以育萬物
以贊乾坤九經三重大法是存篤恭慎獨成德之門
卷之藏密擴之無垠
亞聖孟子贊
哲人既萎楊墨昌熾子輿闢之曰仁曰義性善獨闢
知言養氣道稱堯舜學屛功利煌煌七篇並垂六藝
孔學攸傳禹功作配
蕩平漠北祭告中嶽嵩山文(康熙三十六年)
維神位次鶉首峻極中央統會四時坐奠八極朕以
勦除狡寇三履遐荒期掃邊塵乂安中外今者祇承
神佑塞北永清用告成功專官秩祀惟神鑒焉
祭告濟瀆文
維神秉德潔清洑流隠見孕靈王屋作潤岱宗朕以
勦除狡寇三履遐荒期掃邊塵乂安中外今者祇承
神佑塞外永清用告成功專官秩祀惟神鑒焉
祭告淮瀆文
維神胎簪導脈源遠流長遍澤東南歸墟滄海朕以
勦除狡寇三履遐荒期掃邊塵乂安中外今者祇承
神佑塞北永清用告成功專官秩祀惟神鑒焉
祭告太昊伏羲陵文
自古帝王受天景命制治綏猷必禁暴除殘以乂安
黎庶緬懷往烈道實同符朕欽承
帝祉臨御九圍兹以狡寇跳梁親征漠北蕩滌寇氛廓
清邊徼永清兵革以與普天率土樂育太和敬遣專
官代將牲帛昭告古先哲后虔修禋祀式彰安攘之
模用展景行之志仰企明靈俯垂鑒饗(歴代帝王陵文同)
萬壽五旬祭告中嶽嵩山文(康熙四十二年)
維神峻極稱尊宅中表德儲精二室統會百靈朕祇
承休命統馭寰區夙夜勤勞殫思上理歴兹四十餘
載今者適届五旬海宇昇平民生樂業見輿情之愛
戴沛下土之恩膏特遣專官虔申秩祀尚憑靈貺益
錫蕃禧佑我國家共登仁夀神其鑒焉
祭告濟瀆文
維神秉德潔清洑流隠見千里沾潤萬載安瀾朕祇
承休命統馭寰區夙夜勤勞殫思上理歴兹四十餘
載今者適届五旬海宇昇平民生樂業見輿情之愛
戴沛下土之恩膏特遣專官虔申秩祀尚憑靈貺益
錫蕃禧佑我國家共登仁夀神其鑒焉
祭告淮瀆文
維神合流泗沂源來桐栢長江以注巨海為歸朕祇
承休命統馭寰區夙夜勤勞殫思上理歴兹四十餘
載今者適屆五旬海宇昇平民生樂業見輿情之愛
戴沛下土之恩膏特遣專官虔申秩祀尚憑靈貺益
錫蕃禧佑我國家共登仁夀神其鑒焉
祭告太昊伏羲陵文
自古帝王繼天立極出震承乾莫不道洽寰區仁周
遐邇朕欽承丕緒撫馭兆民思致時雍常殷惕勵歴
兹四十餘載今歲適屆五旬宵旰兢兢無敢暇逸漸
致民生康阜世運昇平頃因黃淮告成新行巡歴再
授方略善後是期覩民志之歡欣滋朕心之軫恤遄
回鸞馭大沛恩膏用是專官敬修祀典冀默贊郅隆
之治益弘仁夀之休尚鑒精誠俯垂昭格(歴代帝王陵文同)
特恩蠲免江南河南山東等省被水州縣錢糧諭(康熙四十)
(八年)
今歲入夏以後朕因南方二麥不登北方亦被微潦
宵旰軫慮甚切焦勞繼而畿輔稔收三吳秋熟兼以
四方奏報咸獲有年朕心始為稍慰夫水旱災傷事
所時有而小民皆如赤子一以疾苦見告即不忍恝
置於懷今念江南淮安府揚州府徐州三屬地卑積
水被災獨重秋禾未播種者甚多雖本年錢糧業經
全免又曾遣官分賑而失業之民宜加格外之恩以
弘愛養康熙四十九年淮揚徐三屬邳州等十九州
縣三衛額徵地丁銀五十九萬三千八百兩有竒着
通行蠲免又河南省歸德府屬商邱等六縣山東省
兖州府屬濟寧等四州縣或被夏灾或被秋灾雖己
各依分數例免額賦並宜更施膏澤用厚民生康熙
四十九年商邱等縣應徵地丁銀二十萬二千四百
兩有竒濟寧等州縣應徵地丁銀一十四萬六千六
百兩有竒俱着通行蠲免其應蠲免州縣有舊欠未
完錢糧亦着停徵一年諭旨到日各該督撫嚴飭有
司體朕殷殷軫恤災氓至意張示遍諭悉心奉行務
俾窮鄉僻壤均霑實惠如有不肖官吏借端私徵者
即行察參爾部即遵諭行特諭
特恩通蠲直隸各省等處錢糧諭(康熙五十年)
朕誕膺大統撫育寰區夙夜孜孜不自暇逸凡以為
民也勤圖利濟休養生全即無水旱之虞時布寬仁
之政蠲租除賦務使遐方率土無不均霑或值雨暘
偶愆出帑發粟多方賑恤其有益於吾民者靡弗備
舉而亟行之以昭朕慇懇周詳之至意前四十九年
所頒諭旨申晰甚明原欲將五十年天下錢糧通行
蠲免以諸臣集議恐需用兵餉撥觧之際兵民驛遞
益致煩苦故自五十年為始三年之内全免一週除
將直隸奉天等九省康熙五十年地丁錢糧一概蠲
免及歷年舊欠錢糧一幷免徵外山西河南陕西甘
肅湖北湖南各府屬除漕項外五十一年應徵地畝
銀共八百四十萬四千兩有竒人丁銀共一百二十
萬八千一百兩有竒着察明全免並歴年舊欠共五
十四萬二千三百兩有竒亦俱着免徵其五十二年
應蠲省分至期候旨行民間舊欠既經豁免嗣後每
年額徵錢糧務如數全完倘完不及額或有虧空托
稱民欠即責令督撫以下官員償補仍從重治罪該
督撫須實心力行期副朕惓惓愛民之意如有指稱
事故侵欺科派事發之日必嚴行究治諭旨到日遍
示城郭鄉村深山窮谷咸使知悉爾部即遵諭行特
諭
萬夀六旬祭告中嶽嵩山文(康熙五十二年)
維神宅土居中極天表峻儲精二室被德羣生朕纘
受鴻圖撫臨區宇殫思上理夙夜勤求惟日孜孜不
敢暇逸兹御極五十餘年適當六旬初屆所幸四方
寧謐百姓乂和稼穡歲登風雨時若維庶徵之協應
爰羣祀之虔修特遣專官式循舊典冀益贊雍熙之
盛尚永貽仁夀之休俯鑒精忱用垂歆格
祭告濟瀆文
維神隠見分流潔清秉德安瀾千里沛澤羣生朕纘
受鴻圖撫臨區宇殫思上理夙夜勤求惟日孜孜不
遑暇逸兹臨御五十餘年適當六旬初屆所幸四方
寧謐百姓乂和稼穡歲登風雨時若維庶徵之協應
爰羣祀之虔修特遣專官式循舊典冀益贊雍熙之
盛尚永貽仁夀之休俯鑒精忱用垂歆格
祭告淮瀆文
維神源𨗳桐栢派分胎簪黃流並乂潁水同清朕纘
承鴻圖撫臨區宇殫思上理夙夜勤求惟日孜孜不
遑暇逸兹臨御五十餘年適當六旬初屆所幸四方
寧謐百姓乂和稼穡歲登風雨時若惟庶徵之協應
爰羣祀之虔修特遣專官式循舊典冀益贊雍熙之
盛尚永貽仁夀之休俯鑒精忱用垂歆格
祭告太昊伏羲陵文
自古帝王繼天立極建極綏猷莫不澤被生民仁周
寰宇朕躬膺寶歴仰紹前徽夙夜孜孜不遑暇逸兹
御極五十餘年適當六旬初屆所幸四方寧謐百姓
乂和稼穡歲登風雨時若維庶徵之協應爰羣祀之
虔修特遣專官式循舊典冀益贊雍熙之運尚永貽
仁夀之休俯鑒精忱用垂歆格(歷代帝王陵文同)
孝惠皇后祔廟祭告中嶽嵩山文(康熙五十八年)
維神極天標峻宅土居中和會八方滋培萬類朕纘
承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升祔
太廟禮成特遣專官用申秩祭惟神鑒焉
祭告濟瀆文
維神𨗳源王屋流潤青齊德秉長清功高永利朕纘
承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升祔
太廟禮成特遣專官用申秩祭惟神鑒焉
祭告淮瀆文
維神𨗳源桐栢流潤塗泥清口暢流濁河盡刷朕纘
承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升祔
太廟禮成特遣專官用申秩祭惟神鑒焉
祭告太昊伏羲陵文
自古帝王受天景命建極綏猷垂萬世之經常備一
朝之典禮朕欽承
帝祉臨御九圍夙夜惟寅敬將祀典兹以
皇妣孝惠仁憲端懿純德順天翼聖章皇后神主升祔
太廟禮成特遣專官代將牲帛用展苾芬之敬聿昭禋
祀之虔仰冀明靈尚其歆格(歴代帝王陵文同)
皇帝嗣位祭告中嶽嵩山文(雍正元年)
維神宅土居中極天表峻儲精二室被德羣生朕纘
受丕基新承景命竊念
皇考膺圖以來百靈效順四海從風坐享昇平六十餘
載兹當嗣位之始宜修享祀之儀特遣專官虔申昭
告惟冀時和歲稔物阜民安淳風遍洽乎寰區厚德
長敷於率土尚其歆格鑒此精誠
祭告濟瀆文
維神隠見分流潔清秉德安瀾千里沛澤羣生朕纘
受不基新承景命竊念
皇考膺圖以來百靈效順四海從風坐享昇平六十餘
載兹當嗣位之始宜隆祀享之儀特遣專官虔申昭
告惟冀時和歲稔物阜民安淳風遍洽乎寰區厚德
長敷於率土尚其歆格鑒此精誠
祭告淮瀆文
維神源𨗳胎簪派分桐栢黃流並乂潁水同清朕纘
受丕基新承景命竊念
皇考膺圖以來百靈效順四海從風坐享昇平六十餘
載兹當嗣位之始宜修享祀之儀特遣專官虔申昭
告惟冀時和歲稔物阜民安淳風遍洽乎寰區厚德
長敷於率土尚其歆格鑒此精誠
祭告太昊伏羲陵文
自古帝王繼天出治建極綏猷莫不澤被生民仁周
海宇維我
皇考峻德鴻勲嫓美前古顯謨承烈垂裕後昆朕以𦕈
躬纘膺大寶當兹嗣位之始宜修享祀之儀特遣專
官虔申昭告惟冀時和歲稔物阜民安淳風遍洽乎
寰區厚德長敷於率土尚其歆格鑒此精誠(歷代帝王陵文)
(同)
諭外任文武諸臣(雍正元年)
諭總督自古帝王疆理天下必有岳牧之臣以分猷佐
治而後四方寧謐共臻上理此封疆大臣以總督為
最重也總督地控兩省權兼文武必使將吏協和軍
民綏輯乃為稱職但統轄遼遠職務殷繁較巡撫之
所屬更大是在遴選屬寮之賢能者委任得宜則振
綱飭紀可無廢弛之虞而以人報國亦得大臣之體
特是澄清吏治必本大公之心虛懷察訪果係清節
素著才具練達者任以要劇即行保薦則舉一可以
風百今或以逢迎意指為能以沽名市譽為賢甚至
暗通賄賂私受請託不肖官吏濫列薦章而樸素無
華敦尚實治者反抑而不伸是豈風厲属員之道乎
朕視天下如一家視臣鄰如一體爾等亦宜深體此
意以一家之心視兩省以一體之心視屬吏本之至
公用之至當則上司之任使下僚如身之使臂臂之
使指凡有才有守之人皆樂為效用矣至於所在管
轄地方有作奸犯科之豪猾倚勢剥民之縉紳理應
重加懲治因巧於結納反得僥倖自全而家居之大
臣官員皆經
皇考任用之人致政投閒安静自好為大吏者並不加
以禮貎或反被土豪侵欺者有之亦非所以表率屬
僚彰善癉惡之道也總督與巡撫將軍提督誼屬同
寅凡地方軍民事務宜互相商確各本虛公勿苟且
雷同勿偏執意見方於國計民生有所禆益總督參
劾知府例由司道揭報參劾州縣例由兩司道府揭
報衆論僉同所以示公也近有參劾之後始行補揭
夫果其當劾司道府不能揭報於前既有徇庇之愆
而令其補揭於後又欲寬其失察之罪彼此巧飾以
欺朝廷尚得謂之至公乎朕觀之純臣載在史册者
興利除弊以實心行實政實至而名亦歸之故曰名
者實之華也今之居官者釣譽以為名肥家以為實
而云名實兼收不知所謂名實者果何謂也爾督臣
膺兹簡畀固宜篤矢忠誠尤當戒諭屬員痛改陋習
更有仕宦之初頗著廉名及身躋大位則頓易其操
者古人謂之巧宦其心事豈可問乎且職居制閫亦
非徒以清操自善也若但謹身節用而遇地方大事
一籌莫展雖免貪冒之名究鮮屛翰之實國家又何
所倚毗耶爾督臣皆
皇考擢任之大臣朕嗣紹丕基一切遵循成法惟冀爾
等察吏安民練兵核餉崇實行而不事虛名秉公衷
而不持偏見故諄諄告誡並兩司道府州縣各有諭
旨爾等亦宜細心體察與爾屬吏共勵官箴交相儆
惕朕自優加恩禮始終保全若爾等恣意徇私不能
竭忠盡職則深負
皇考簡用之恩其罪甚大國法森嚴朕雖欲寬貸爾等
不可得矣特諭
諭巡撫國家任官守土綏輯兆民封疆之責惟撫臣為
重今之巡撫即古者保釐夾輔之臣也一省之事凡
察吏安民轉漕裕餉皆統攝於巡撫苟非正已率屬
振飭勵精則一切政刑錢榖必致隳墮拊循保障之
功何頼乎夫吏治不清民何由安從來大法則小廉
自兩司以至郡縣平時參見接談即可略知其才品
優劣迨試以委任訪之輿情賢否清濁自難淆混惟
上官偏私好諛屬僚善於逢迎者即推為才能其樸
直自好潔已愛民之員反無見知之地及至計典黜
陟并遇選擇保題之缺或先納賄賂或責報異時始
為之薦引亦有寄耳目於監司等官聽毁譽於幕賓
僚友之口以致舉劾不公潛滋奔競勸賞黜陟既失
其當地方安得良有司乎藩庫錢糧虧空近來或多
至數十萬蓋因巡撫之貲用皆取給於藩司或以柔
和交好互相侵那或先鈎致藩司短長繼以威制勒
索分肥入己徒供一身夤緣自奉之費罔顧朝廷帑
藏財用之虛及事發難掩惟思加派補庫展轉累民
負國營私莫此為甚州縣積榖本為備荒之計水旱
歉收之歲待此拯濟於民生最有關係今皆視為正
供之餘項借出陳易新之名半為胥吏中食半為州
縣補空一遇灾荒茫無賑貸皆由巡撫平時疏略包
容玩愒所致也屬員缺出委署雖由兩司詳請其實
巡撫操其權下屬鑽營囑託以缺之美惡定酬賂之
輕重攝篆之人久則年餘近亦數月往往視為傳舍
情同行劫不䘏小民之脂膏但飽谿壑於無厭務償
得署之餽遺而止試思此一年數月之間窮黎何罪
而可縱貪暴以剥削之乎此等積弊尤為國法所不
容者巡撫參劾知府應由司道揭報參劾州縣應由
司道府揭報所以示公慎無私之義也近有先行參
劾而令其補揭若所劾不公則其補揭未免以勢凌
之使不得不從果有當劾則司道府既不能公揭於
前而復巧飾於後以寬其徇庇失察之咎上下容隠
視功令為具文公慎無私之謂何撫標兵丁多者二
千餘名少亦千餘名境内設有匪𩔖竊發藉以捍禦
搜捕今撫臣自謂無行軍進勦之職置標兵強弱於
度外不加訓練器械朽鈍營伍廢弛裁汰老弱之兵
空糧悉歸私槖大非國家設兵衛民之意矣雲貴川
廣猺獞雜處其奉公輸賦之土司皆當與内地人民
一體休養俾得遂生樂業乃不虚朕懷保柔遠之心
嗣後毋得生事擾累致令峒氓失所至於土豪巨猾
結交官吏武斷鄉曲逞奸干紀之徒每或彌縫漏網
而告休歸田之大臣官員安分杜門反徇私吹索借
端凌踐此皆大失好惡之公尤損保全耆舊之義非
鎮撫者所當留意乎爾諸撫臣皆荷
皇考任用之恩受全省撫綏之寄朕纘承大統祇遵成
憲優禮大臣保全終始惟冀爾等各抒忠悃安靖封
疆朕所諭者有則悔悟速改無則省躬加勉兩司道
府州縣各有諭旨爾亦宜詳細體察與諸屬吏共相
勉勖同心協力以盡職守若不念
皇考簡畀之隆致貽地方黎庶之害負恩曠職自取罪
戾又安能廢法以宥爾乎特諭
諭督學朕惟自古帝王皆以興賢育才為務我國朝自
太祖
太宗肇造鴻圖
世祖定鼎中夏首隆學校加意人才開國規模超越前
古至我
皇考
聖祖仁皇帝御極六十一年培養教育怙冐涵濡深仁
厚澤有加無已
御製訓飭士子文頒布學宫東西南朔海澨山陬戶習
詩書家敦禮樂遐邇無不嚮風文教之隆莫過於此
矣朕纘承大統遵守舊章寤寐求賢惟恐或失念學
校為士子進身之階督學一官尤人倫風化所繫遴
選各省學臣倍加鄭重爾等須廉潔持身精勤集事
實行文風兩者所當並重若徒事文華而不敦崇實
行猶未為盡職也表揚忠孝節義崇祀先聖先賢訪
求山林隠逸搜羅名蹟藏書而衡文一道專以理明
學正典雅醇潔為主古人云言乃心聲氣由夙養必
士品端而後文風正他日為國家柱石為朝廟羽儀
不綦重歟勿私納苞苴勿瞻徇情面勿輕視武途勿
濫取祠蔭勿矯激沽名勿昏庸廢事勿卑汚貶節勿
驕暴凌人胥吏必謹關防幕客尤宜選擇如此則内
外交毖本末兼修上不負朝廷下不愧多士朕耳目
所及必有見聞若罔顧聲名廉隅不飭國有常憲罸
必隨之尚其勉旃毋忽特諭
諭布政司朕惟國家官制分省開藩爾職居方伯任寄
旬宣所以綏輯羣黎布昭德意實庶邦之喉舌列服
之綱維任既重矣責亦大矣府州縣官之賢不肖最
關民生休戚當不時察核治行務知其實分别臧否
以告督撫爾以無私自信督撫自不以私心致疑協
和盡力以勸賢懲不肖則除害興利一方安矣今計
典之黜陟特疏之薦彈朝廷憑督撫之奏章督撫憑
布按之詳揭爾布政為官吏表式自當益矢公忠若
愛憎任情是非倒置以謟事上官通行請託為賢以
不善逢迎耻投暮夜為不肖其何以稱之屏之翰百
辟為憲者哉夫官至監司敭歷有年當服官之初廉
潔自守漸登高位頓改初心更有矯飾虛聲潛納賄
賂陋俗相沿謂之名實兼收其罔上行私為尤甚孔
子謂事君勿欺寧不聞乎賦役會計皆爾專司調劑
均平乃為稱職今錢糧火耗日漸加增重者每兩加
至四五錢民脂民膏朘剥何堪至州縣差徭巧立名
色恣其苛派竭小民衣食之資供官司奴隸之用爾
試思戶版税籍誰為職掌私派横征誰任其咎顧可
失於覺察乎各省庫項虧空動盈千萬是侵是那總
無完補耗蠧公帑視為泛常尤為不法宜嚴革前弊
永杜侵那如司庫&KR0777;查之責在巡撫虧空之根亦由
巡撫巡撫借支而布政不應者少矣然職在監司果
能廉正自持則巡撫挾勢借支斷不能行爾但謹身
節用量入為出司庫必無虧空矣州縣庫盤查之責
在知府覺察虛實之責獨在布政爾但潔巳率屬不
容徇庇州縣庫必不虧空矣朕深悉弊原所以反覆
諄切言之冀爾等悔且改也
皇考德洽區宇六十餘年朕嗣守丕基惟成法是式爾
等皆蒙
皇考簡拔職任藩宣果能各效忠誠凜遵功令朕自始
終保全加以擢用若營私黷貨曠職累民爾既負
皇考之深恩朕又安能弛國家之令典三尺莫逭爾其
慎之特諭
諭按察司朕惟直省大小獄訟民命所關國家各設按
察司以專掌之一切州縣申詳至爾司而獄成凡督
撫達部題奏事件皆由爾司定案任豈不重歟
皇考仁覆如天每覽西曹奏牘反覆推詳惟寬惟慎逮
情真罪當猶施緩決之恩好生之德洽於民心六十
餘年於兹朕嗣守大訓思四海之内有匹夫匹婦罰
非其辜者即非所以繼
皇考之志夙夜凛凛焉何道而能不濫不冤實爾司是
賴朕惟國家考定律例所以弼教非以厲民是故嚴
立刑書防其或麗於法及至斷獄又條分縷析思以
曲全其生書曰欽哉欽哉惟刑之恤哉又曰與其殺
不辜寕失不經此律例之本意也今或情例相違牽
合文法以納民於網或有兩例並見輙上下其手以
自遂其私安得無冤獄哉
太祖高皇帝之訓曰生殺之際不可不慎聽斷之官必期
得情大哉
聖言包舉虞書周禮之義夫折獄憑口供而平反憑案卷
今法吏不求得情惟求完結州縣案卷之申詳爾司
者多鍜煉口供附於律例冀免爾司之駁查爾司之
詳督撫督撫之揭部院者又加文致焉冀免三法司
之駁查漢路温舒所云奏當既成雖臯陶視之猶以
為死有餘辜者也口供案卷如是冤抑何從平反咎在
聽斷之初心原非欲必得其情也今宜釐剔宿弊歸於
明允毋得因循故事自墮姦欺也大計黜陟由爾司詳
報督撫宜以用刑明慎執法不阿者為賢能毋以善事
督撫弗逆爾意者為賢能也地方豪猾若苖有莠不除
不翦害我嘉禾至於良善巨室致政大臣猾吏或借
端侵抑之非所以稱朕意也邇來士大夫好云名實兼
收所謂名者官爵也所謂實者貨財也習俗媮薄朕寔
憫焉夫六廉之義百司攸同至納賄出入人罪於法
尤重戕人之命破人之家以潤屋奉身歴觀古來逃
於國法者十無一二免於天罰者更百無一二書之
吕刑曰獄貨非寳非聽訟者之明訓歟爾司其正已
率下使法無枉撓庶幾刑措之風尚其勖諸特諭
諭道員爾䓁官歴僉司所以贊襄藩臬承流宣化者也
分守分巡職居協理糧河鹽驛各有專司身居是官
必顧名思義名者實之華也克副其實而後名歸焉
如守廵兩道首當潔巳惠民凡府州縣之廉潔貪汚
俱宜細加察訪不時密詳督撫以憑舉劾地方有土
豪武斷尤宜禁戢翦除衛良鋤莠乃稱其實若但知
趨承大吏或祇圖下屬陋規一切吏治民生槩置不
問貪庸陋劣殊負朝廷設官之意矣糧道專理漕運
職任匪輕使徒知起運規例扣尅運費苦累運丁營
私煩擾有玷官箴貽害百姓何所底止河道有董率
工程之責凡分修河員孰賢孰否俱應洞晰並宜親
身經歷查勘估計某口險峻某口平易某處堤工堅
固某處冒支帑金倘不計虛實不辨勤惰僅以納賄
多者為能員餽遺少者為拙吏而於工程漠不經意
一遇坍潰誰之咎耶鹽道一官尤關國課邇年鹽法
弊竇叢生正項錢糧每多虧欠一由上下各官需索
商人巧立名色誅求無已窮商力竭不得不那新補
舊上虧國課高擡鹽價下累小民至於官鹽謄貴貧
民販賣私鹽捕役鬭毆株連人命流弊無窮一由商
人用度奢靡相仍陋俗不知節儉致欠額徵爾等運
籌鹽法宜將陋例積習盡情禁革必思何以甦商何
以裕課上供軍國下利閭閻方為稱職驛道為驛站
錢糧所係必廉潔自守乃克剔弊釐奸凡驛遞馬匹
數目多寡每有假冐開銷歲修船隻亦有虛浮不實
該員一貪貲貨勢必昏庸或過於苛覈勒索多方經
管屬吏疲不能支總之病官病民悉緣貪黷敬爾有
官垂諸古訓靖共爾位載在風詩爾等各有常職各
守官方名實二字極宜體認今以獻賂為實虛譽為
名動曰名實兼收内以欺巳外以負國有靦面目其
何以立身而抒忠藎乎
皇考御極六十餘年以軫恤民生為首務各省道員必
親加遴擢諄諄戒勉極其詳慎朕纘承大統翼翼小
心惟仰體
皇考愛養元元至意亦期爾等爭自濯磨振飭風憲以
副朕望果能肅清綱紀無致廢弛朕當破格奬勵其
或因循不改朕必置之重法特諭
諭知府國家親民之官莫先於守令蓋州縣官與民最
親而知府又與州縣官最親凡州縣興利除弊之事
皆於知府有專責焉是知府一官分寄督撫監司之
耳目而為州牧縣令之表率承流於上宣化於下所
繫綦重矣漢宣帝有曰太守吏民之本也又曰庶民
所以安其田里而無歎息愁恨之心者政平訟理也
與我共此者其惟良二千石乎故兩漢循良稱盛而
賢守尤多龔黃召杜諸人大都皆廉潔和平正身率
屬以與民休養生息史稱其所居民富所去民思此
皆彰明較著者也
皇考澄肅官方慎簡僚吏知府中有政績茂異聲名著
聞者必加優眷數年之間即膺殊擢所以鼓勵循良
務令羣黎受福爾等蒙
皇考簡用之恩受國家民社之寄地方不甚遼遠則於
民間之疾苦可以周知勢分不甚懸殊則於屬下之
賢否可以洞悉爾果廉正自持屏絶賄賂則督撫監
司必不致肆行需索而州牧縣令亦不敢恣意貪婪
近聞州縣火耗任意加增罔知顧忌以小民之脂膏
飽貪吏之谿壑由爾不能却遺金於暮夜又安能禁
屬吏之濫征乎盤查倉庫必須覈實不可視為故事
乃或借盤查之名勒索餽遺是因盤查而虧空愈甚矣
爾能時勤勸誡加以體恤則州縣可無虧空之虞能
制節謹度淡泊是安則爾亦可免虧空之累勸農課
桑以厚風俗禁戢強暴以安善良平情聽斷以清獄
訟皆爾職守之所當盡者至於督撫舉劾州縣必由
爾之詳揭務須秉公持正勿涉偏私若善於逢迎者
從而庇護薦拔之而端方恬靜之人反故為摧抑下
吏皆苟且營私以求容悦地方之事尚可問乎居官
者每有初入仕途清操自矢漸登華要頓改初心既
知砥礪廉隅即當始終一節更有巧於仕宦者人每
謂其名實兼收朕最不觧此語夫名者實之華果能
潔已愛民奉公盡職此所謂實也治行穪首民歌輿
頌此所謂名也實至而名隨之如本立而華茂焉若
弋取虛譽為名而以封殖多藏為實此則小人之尤
更甚於貪黷彰聞之輩矣朕纘承大統夙夜祇懼惟
恐有負
皇考付託之重深冀爾等各體此意精白乃心以古循
良自勉若徇私納賄不能率屬愛民貽害地方蔑視
憲典三尺具在朕不能為爾等寬也特諭
諭知州知縣朕惟國家首重吏治爾州牧縣令乃親民
之官吏治之始基也貢賦獄訟爾實司之品秩雖卑
職任綦重州縣官賢則民先受其利州縣官不肖則
民先受其害膺兹任者當體朝廷惠養元元之意以
愛民為先務周察蔀屋綏輯鄉里治行果有其實循
卓自有其名非内聚賄而外干譽謂之名實兼收也
全省吏治如作室然督撫其棟梁也司道其垣墉也
州縣其基址也書云民惟邦本本固邦寧夫所以固
邦本者在吏治而吏治之本在州縣苟州縣之品行
不端猶基不立則室不固庸有濟乎
皇考臨御六十一年灼知州縣之重特行引見咨詢明
試至詳至慎其有廉能之員每不次超擢以示鼓勵
今海内羣黎皆
皇考所懷保也朕膺
宗社重寄思纘
皇考之治功惟爾州縣諸臣具有父母斯民之責其為
朕立之基址以固邦本焉誠能潔已奉公實心盡職
一州一縣之中興仁興讓教孝教忠物阜民安刑清
訟簡朕將升之朝宁用作股肱如或罔念民瘼恣意
貪婪或朘削肥家或濫刑逞虐或借刻以為清或恃
才而多事或諂媚上司以貪位或任縱胥吏以擾民
或徇私逞欲以上虧國帑王章具在豈爾貸歟更有
任州縣時私肥己槖而漫云且俟顯要方立名節者
其與初市清名晚而改操之人何以異哉至於錢糧
關係尤重絲毫顆粒皆百姓之脂膏增一分則民受
一分之累减一分則民沾一分之澤前有請暫加火
耗抵補虧空帑項者
皇考示諭在廷不允其請爾諸臣共聞之矣今州縣火
耗任意加增視為成例民何以堪乎嗣後斷宜禁止
或被上司察核或被科道糾參必從重治罪决不寬
貸夫欲清虧空之源莫如節儉正直節儉則用無不
足正直則上官不可干以私若朘小民之生以飽上
官之貪欲冒不測之罪以快一時之奢侈豈砥礪廉
隅為民父母之道乎爾州縣等官其恪共乃職勿貽
罪戾毋謂地遠官卑朕不及察其賢否也特諭
諭總兵官國家幅員廣大凡巖疆重鎮關塞要害之地
設立總兵俾之鎮守上承督臣之節制下樹將弁之
表率輯兵安民厥任綦重居是官者當以寧謐地方
為念嚴飭官兵巡緝奸宄倘有匪𩔖務必窮盡根株
使宵小無從潛匿良民得以寧居若平時漫無覺察
日久必致蔓延綢繆未雨之謂何武臣雖不干民事
然保障捍衛責有攸歸守此方即當軫念此方之民
毋得視之膜外縱兵肆擾至文武職任雖分盡心王
事則一彼此和衷同心共濟自不致貽悮公事况揆
文振武經術同源善於恤兵必善於愛民尚何至縱
兵虐民失國家設兵衛民之意乎總兵統轄營汛甚
多當以訓練為先嫺騎射整隊伍備器械限期校閱勤
惰嚴分賞罰明而軍政肅隠然一長城矣所屬將弁
兵丁智勇超羣則立登薦剡武藝精熟則特拔戎行
以之鼓勵軍士猶有古良將風焉兵之所需糧餉最
重給糧而扣尅則師旅有枵腹之憂缺兵而不補則
營伍有空虛之患總兵率先潔巳嚴飭偏裨毋得久
懸兵缺以恣侵漁毋得尅减額糧以肥囊槖則兵籍
無虛士氣益奮有不收臂指之效者乎至於馭兵之
道務在寬嚴得中過寬則兵以怠玩而生驕過嚴則
兵以拘迫而滋怨能於嚴明之中隠寓愛恤之意庶
幾上下一心忠義自奮此又在爾鎮臣之善為運用
者也仰惟
皇考垂誡提鎮諸臣有曰韜鈐宜裕紀律宜明拊循宜
至訓練宜精又曰文武輯睦毋相抗衡軍民調劑各
得其平煌煌
天語勤於箴規久矣爾等皆係
皇考簡畀之人果能實心力行不致始勤終怠上負
聖訓朕心嘉乃成績必懋錫殊典如其徒擁厚禄虛縻
爾位既無益於兵民致有乖於令典國法森嚴朕不
爾貸也特諭
諭副將參將遊擊等官朕惟國家兵制凡疆宇要地既
設提督總兵統率鎮守又設副將參遊分列營伍遞
相鈐轄蓋從古制兵有大帥必有偏裨所以宣揚威
武協贊軍機收指臂之效奠盤石之安也爾等所屬
地形有險易兵數有多寡各宜預定練兵之法親校
騎射嚴試技勇簡拔驍銳更換老羸務令一營士卒
人材雄健武藝精嫻又時教以行陣使之步伐進退
井然有法日勤學習氣壯心齊自成有制之師而無
難折衝禦侮矣乃有不肖將弁不勤訓練按籍徒有
虛名責效毫無實濟營伍廢弛為害最大究其弊由
於將弁之貪利而廢法一在冒虛糧而兵無實數一
在尅月糧而兵有怨心上虧天家之糧餉下朘窮卒
之脂膏身司戎務而不能廉正以服衆雖日示訓練
之法誰為之踴躍用命乎爾等遇有兵丁空缺即選
力勇技精者補足隊伍至於馬步各糧按期領給不
得尅减分毫古之良將多以愛恤士卒克建膚功投
醪挾纊之風爾等宜知嚮慕焉官軍之協守一方所
以捍衛一方之百姓故曰設兵以衛民也防亂於未
萌緝奸於已發俾居民安家樂業共享昇平自然受
兵之利而不受兵之害倘或約束不嚴縱兵肆虐誘
賭放債恃強奪利甚至地方小警漫不防禦緝捕以
致奸宄滋蔓徒卸責於有司文武失和秦越相視殊
背國家設兵鎮守之意律法具在罪有攸歸至於爾
等簡用督撫中軍責任匪輕尤宜潔巳奉公恪遵法
紀至都司守備千總把總等員各有城守汛防之責
亦宜努力稱職自奮功名朕念爾等曾受
皇考選擢之恩自應保守前勞力圖後效果能整飭戎
伍允著干城之望朕自不惜寵以崇階倘若廢隳武
備侵漁糗芻甚且妄執武官不惜死之言恣意逞威
虐民生事為害於地方王法森嚴决難輕貸特諭
命遣大臣賑濟直隸河南諭(雍正元年)
朕受
皇考付託之重撫育羣黎夙夜孜孜惟恐閭閻失所昨
山東巡撫奏稱東兖二屬上年二麥失收小民未免
困苦直隸河南隣境之民資生無策亦有携家覓食
者朕覽奏惻然比即飭諭直隸河南巡撫加意撫綏
招集復業但兩省巡撫並未奏聞朕恐其視為泛常
奉行不力爾等可會同確議或特遣大臣或交與該
撫作何賑濟安輯之法務使窮黎得沾實惠又前歲
河南黃水潰決泛溢於直隸地方比年以來兩省近
水居民耕種無資衣食匱乏均應加恩撫恤爾等一
併議奏特諭
諭賜總河陳鵬年䘏典(雍正元年)
諭該部陳鵬年潔巳奉公實心為國因河决口自請
前往堵築寢食俱廢風雨不辭積勞成疾殁於工所
聞其家有八旬之母室如懸磬此真鞠躬盡瘁死而
後已之臣傳諭該撫賜司庫銀二千兩其母賜以封
典陳鵬年賜以優諡以一品廕其一子特諭
遣官堵築中牟縣南岸河堤諭(雍正元年)
據河南巡撫石文焯奏稱黃河南岸中牟縣地方河
堤冲决近嵇曾筠從河南來朕問河南黃河形勢伊
所奏還明白即着嵇曾筠前去伊知有諳練河工之
人着奏聞帶去再八旗漢軍現任官員捐納人員革
職人員有情愿往河工效力者儘所得人員作速查
來總理事務王大臣將家道殷實人去得者挑選十
人引見朕派出四五人交與嵇曾筠帶往河南着嵇
曾筠到河南時將此決口作速堵築之處與河南巡
撫石文焯總河齊蘇勒公同商議即速修成決口以
下州縣被衝人民應賑濟者亦即賑濟毋致失所河
南豫備河工錢糧自來無多此工程即將布政司庫
正項錢糧動用事完之日查核銷算所派出跟隨嵇
曾筠前去官員至河工如果出力行走勤勞者河員
缺出應保奏者即行保奏補放若無缺出效力官員
具題議叙再河工上常留幾個諳練官員日後於緊
急工程有益
諭山東山西河南停徵舊欠錢糧(雍正元年)
朕惟治民之道在愛養民力蓋民力寬舒則元氣自
復此裕阜之要務也山東山西河南三省連年田稼
歉收朕軫念羣黎已發帑賑濟復將現年錢糧盡行
緩征而歷年民欠帶征之項若仍行追比緩新而徵
舊與兆姓終無裨益目今時雨霑足秋禾滋茂登穫
在望俾耕鑿小民終歲無催歛之煩家室有蓋藏之
慶則力既有餘輸將亦易來年自必急公完賦爾部
將山東省康熙五十八年至六十一年分年帶徵未
完錢糧山西省康熙五十六年至五十九年分年帶
徵未完錢糧河南省康熙五十九年至六十一年緩
徵錢糧作速行文三省該撫俱着停徵一年務使里
井霑恩里胥無擾以副朕愛養民力至意爾部即遵
諭行特諭
諭禁虛冒河夫工食(雍正元年)
沿河州縣向有額設河夫自百名至數十名不等興
工則倂力濬築工停則分遣巡防損者隨補塌者隨
培修搶擁護俱係熟練夫役故雖偶有衝决不能為
患近聞管夫河官侵蝕河夫工食每處僅存夫頭數
名遇有工役臨時僱募鄉民充數塞責以致修築不
能堅固損壊不能隄防冒銷悮工莫此為甚嗣後着
總河及近河各省巡撫嚴飭河道不時稽查按册核
實禁絶虛冒倘有仍前侵蝕貽悮河防者即行指名
題參特諭
諭保固釘船帮挑水壩等處河堤(雍正元年)
聖祖指示釘船帮挑水壩既應保固即當從此壩尾接
至遥堤若從秦家厰北壩尾接至遥堤恐其兜水秦
家厰月堤與其在外帮築不如從中填實更覺堅固
將帮築月堤與從中填實工價估計着舅舅隆科多
大學士張鵬翮會同𣲖一員前往幷圖交與嵇曾筠
齊蘇勒石文焯議奏
諭禁驛站積弊(雍正元年)
查驛站關係重大經朕屢加嚴諭然其間積弊難以
盡詰有在官之累有在民之累如直隸山西差徭更
為浩繁雖驛馬足數亦供應不敷乃内而兵部外而
驛道於給發馬匹時官吏通情受賄往往所給浮於
勘合之數且行李輜重皆令驛卒乘馬背負多至八
九人不等所到州縣以見馬換馬向有舊例不敢詰
問至督撫提鎮經過之處更唯命是從嗣後照勘合
之外有敢多給一夫一馬者許前途州縣即據實揭
報都察院以聽糾參如甲縣容情不揭而被乙縣揭
報者幷甲縣一倂治罪其督撫提鎮騷擾驛遞者皆
照此例庶少甦在官之累至若河南山東諸省離京
稍遠謂耳目易欺每驛額設馬匹不過十存三四其
草料工食仍照舊開銷且逐年詳報倒斃侵蝕補買
之價差使一至則照里科派將民間耕種牲口硬遣
當差令其自備物料跟隨守候種種累民尤屬不法
着該地方督撫將所有驛站逐一徹㡳清查缺額者
勒限補買至派借民間牲口尤當勒石永禁違者即
從重治罪
諭漕船不許僱募無籍嚴禁邪教(雍正元年)
諭江南浙江江西湖廣山東河南各總督巡撫漕船
關係緊要除本船正副旗丁外其頭舵水手皆應擇
用本軍庶各知守法不敢悮漕生事近聞多僱募無
籍之徒朋比為奸不服旗丁彈壓當漕糧兌足之後
仍延捱時日包攬貨物以致載重稽遲易於阻淺不
能如期扺通及回空經産鹽之地又串通奸棍收帶
私鹽此其弊端之彰著者聞有尤不法之事凡各省
漕船水手多崇尚邪教聚衆行兇一呼百應邇年以
來或因爭鬭傷害多人或行劫鹽店搶奪居民種種
兇惡漸不可長亟宜懲治爾該督撫即嚴飭所屬各
衛所嗣後糧船務於本軍内擇其能撑駕者充當頭
舵水手不許僱募無籍之人更嚴禁邪教諭令歸業
務為良民如仍怙惡不悛該地方官不時查拿從重
治罪如奉行不力即將該管官弁指名題參特諭
御制武陟嘉應觀碑文(雍正元年)
朕撫臨寰宇夙夜孜孜以經國安人為念惟兹黃河
發源高遠經行中國紆回數千里與淮沁涇渭伊洛
沂泗合流以入於海古稱河潤九里其順軌安瀾滋
液滲漉物蒙其利然自武陟而下土地平曠易以汜
濫其來已久頻歲南北隄岸衝決波浸所及田疇失
業而横災運河為漕艘往來之患其關於國計民生
甚鉅屢下諭旨亟發帑金修築隄防期於灑沈澹災
成㡳定之績夫名川大瀆必有神焉主之詩云懷柔
百神及河喬嶽朕思龍為天德變化莫測雲行雨施
品物咸亨又能安水之性使行地中無驚波沸浪之
虞有就下潤物之益特命河臣於武陟建造淮黃諸
河龍王廟祇申秩祭以祈庥祜禮記祭法曰聖王之
制祭祀也能禦大災則祀之能捍大患則祀之乃者
水循故道不失其性自春徂秋經時歷汛靡有衍溢
中州兆庶離墊弱之憂獲豐穰之樂所謂禦災捍患
有功烈於民者至明且著斯廟之建誠有合於古法
矣河臣請為文以紀刻諸豐碑朕用推本龍德而明
徵禮經以示永久歲時戒所司奉牲牷酒醴恪恭祀
事以邀福於神其繼自今風雨有節漲潦不興貽中
土之阜成資兆民之利濟以庶幾於永頼之勲是朕
敬神勤民之本懷也夫
聖祖仁皇帝配享禮成祭告太昊伏羲陵文(雍正二年)
自古帝王體天立極表正萬邦愷澤遍於寰區仁風
及於奕禩朕丕承大統遥契曩徽兹於雍正元年十
一月二十五日恭奉
聖祖合天弘運文武睿哲恭儉寬裕孝敬誠信功德大成
仁皇帝主配享
圜丘禮成特遣專官虔申昭告惟冀永贊修和之治益昭
安阜之庥鑒此精誠尚其歆格(歴代帝王陵文同)
諭直隸河南山東山西四省舊欠錢糧分年帶徵(雍正二年)
朕軫念民依時厪宵旰遇有旱澇災荒惟恐窮黎
失所雍正元年因直隸河南山東山西二麥歉收特
遣廷臣發粟賑濟錢糧除照被災分數已經蠲免停
徵嗣蒙
天庥雨𤾉時若四省秋成豐稔少慰朕懷但念四省頻歲
荒歉較别省為甚今百姓元氣方復若將兩年舊欠
并於本年徵收民力恐不能支爾部速行文各巡撫
查明實在舊欠若干據寔題報分作三年帶徵其
已收在官者速飭起觧毋令不肖有司借端牽混
致滋虧空特諭
諭河南山東巡撫并沿河鎮道官催儹糧艘刨挖淤淺
(雍正二年)
糧艘關係甚重務須及時抵通豫省向因漕米截
留並不留心河道漸致淤淺今漕船逾限未至此
係爾地方官責任必湏刨挖深通使舟行無阻早
到早回不悮抵次再南糧大米帮船亦屬遲滯至
今未過臨清爾等皆有催漕之責當協力儹行務
今速得扺通將來回空之船方不致遲悮冬兑特
諭
諭總漕及直隸山東河南巡撫旗丁運糧進京嚴加約
束禁止妄行(雍正二年)
各省旗丁運糧進京沿途行走理應奉公守法乃數
年前浙江湖廣糧船因懷挾私忿彼此争鬭持戈放
箭殺傷者多逞其兇頑肆行無忌又聞前歲之冬糧
船守凍在山東地方竟行搶奪擾害居民去歲回空
又聞強取百姓衣物此等皆大干法紀嗣後總漕若
不嚴加約束禁止妄行仍然寬縱直隸山東河南巡
撫即着轉飭沿河官弁不時稽察倘犯法為非即分
别輕重按律治罪不得稍有徇縱推諉以長刁風若
有如從前爭鬭傷人及搶奪擾民之事該督撫即行
奏聞請旨於彼地立刻正法决不寬貸可預先曉諭
各省運丁知之特諭
諭督撫大吏勤求民隠(雍正三年)
天人相感之理至微而實至顯凡人果實盡誠敬自
能上格
天心人君受天眷命日鑒在兹其感通為尤捷朕自臨
御以來敬
天之心夙夜儆惕凡水旱災祲皆上天譴責朕躬特示
警戒内省行事之過愆詳察政治之闕失務期黽勉
以回
天意用是上承
帝鑒有求輒應如今年三月十六日覽署山西巡撫伊
都立奏摺知平陽地方三春少雨朕懷甚為憂慮祇
告神明齋心虔禱續據伊都立之奏報於十八十九
二十等日得雨霑足三月二十九日覽河南巡撫田
文鏡奏摺知開封一帶地方亢旱朕於四月初一日
禱於神明竭誠致敬刻不敢懈昨田文鏡奏報初三
日開封四境果得時雨可見天人感通之理捷如影
響益覺可畏可懼而不敢纖毫疎忽也但恐督撫大
吏於地方水旱之事不速行奏聞則朕無從省戒以
挽
天心致使旱澇成災閭閻受困此則地方大吏隠蔽之
咎也嗣後督撫等於地方纔覺有水旱之事即據實
速奏庶朕可及時修省祈求爾督撫等亦宜省咎思
過勤求民隠勿徒視為禱祝之虛文以飾愚氓之觀
聽朕此旨並非自謂精誠昭格欲以誇示於衆蓋實
實有見於天人之際感應不爽呼吸可通有善天既
降福則有過天亦必降罰惟有兢兢業業時存戒懼
盡人事以仰邀
天鑒願日與諸臣交相勉勖而已特諭
加封濟瀆神號祭告文(雍正三年)
惟神一清著德善下安瀾導沇濬源溢滎分派朕撫
馭寰區考稽典禮將祈福以庇民宜加封而致祭爰
命所司崇神封號曰北瀆永惠大濟之神所冀波瀾
永息蒸黎獲利濟之安風雨以時稼穡享屢豐之慶
神其昭鑒來饗苾芬
加封淮瀆神號祭告文(雍正三年)
惟神源啟胎簪派從桐栢會河注海霑潤東南朕撫
馭寰區考稽典禮將祈福以庇民宜加封而致祭爰
命所司崇神封號曰東瀆通祐大淮之神所冀波瀾
永息蒸黎獲利濟之安風雨以時稼穡享屢豐之慶
神其昭鑒來饗苾芬
命河南巡撫會同總河率屬搶修儀封蘭陽兩岸决口
賑恤灾民豁免衝地諭(雍正三年)
今歲入夏以來雨水過多朕心念黃淮伏秋兩汛必
然水勢浩瀚甚以為憂所以從前批嵇曾筠奏摺有
無日不神馳黃淮兩岸之語今據田文鏡奏稱儀封
縣南岸大寨蘭陽縣北岸板厰後兩處衝開决口各
十餘丈此皆朕躬不德或用人行政有缺失之所致
返躬惕勵夙夜不安其衝决堤工可星速會同副總
河嵇曾筠率各屬河員倂力搶築務期永久堅固其
一帶危險工程亦當增卑培薄預為之防至被災人
民着速委能員實心確查應賑恤者即動正項錢糧
衝没田地詳細估勘應豁免者題請豁免朕從前曾
命將河屬官員分别議叙今儀封蘭陽兩處即被冲
决例應參處但朕自念不德其疏防各官吏止停其
議叙不必參處賠修亦着寬免特諭
諭直隸山東河南督撫三省雨水過多遴員詳察賑恤
毋使一夫失所(雍正三年)
今歲夏秋以來直隸山東河南三省雨水過多小民
謀生無術者有之朕心甚為憫惻晝夜靡寧兹秋成
將屆憂念彌深該督撫可作速遴委能員實心詳察
其有生計蕭條升斗無資以及田地被淹不得收穫
房廬倒塌不安厥居者即一面賑恤一面具奏務使
窮幽極僻之區亦不至一夫失所至所遣官吏或有
草率將事及隠匿不聞甚至捏報賑給侵漁朦混使
澤不下究者察出將該管官一倂從重治罪斷不姑
恕爾督撫宜實心誠求竭力料理如恤子孫如辦家
事勿視為具文以稱朕宵旰憂勞之至意特諭
諭民講求儲蓄努力社倉(雍正三年)
古者視歲之上中為儲蓄之節蓋官民經畫久遠不
為一時苟且之計積之於豐年用之於歉歲所謂有
備無患法良而意美也朕自臨御以來宵旰勤求無
刻不以民依為念乃重農積粟之詔屢下而閭閻卒
少蓋藏官倉亦多虧缺即如直隸保定等府去歲頗
稱有秋今春二麥亦熟乃以夏秋雨水過多田禾被
澇而民間遂有饑色幾至流離若非多方賑恤窮民
必致失所此皆草野無知食不以時用不以禮但快
目前之有餘罔計異日之不足一遭旱澇追悔無從
至於常平等倉原為備荒而設乃有司奉行不力多
至缺額罪何可逭兹據江南浙江江西湖廣福建河
南山西陕西廣東廣西雲南貴州等省督撫報稱今
歲秋成八九十分不等朕覽奏不勝慰悦又重為吾
民計及長久宜及此時講求儲蓄之道以備將來該
督撫等可轉飭有司徧行曉諭務須撙節愛惜各留
有餘預為他時緩急之需社倉之法亦宜趁此豐年
努力為之勿但視為虛文故事朕為吾民籌畫養贍
之道惓惓於懷無時或釋而吾民自謀其身家若但
苟且因循不復長顧遠慮則重負朕軫念元元之意
矣至於州縣倉儲向有虧缺者若不趁此豐收之時
速行買補將來發覺斷不姑貸慎之慎之特諭
特恩倍賞夀民建坊銀兩諭(雍正四年)
把縣民蕭俊德年屆一百一十八歲實為希有之事
着於定例賜坊銀三十兩外加增兩倍共賞銀九十
兩以示特恩嗣後年至一百一十歲者加一倍賞賜
至一百二十歲者加兩倍賞賜更有多得夀算者按
其夀算加增着為定例
聖世河清普天同慶諭(雍正五年)
覽諸王大臣等奏稱河水澄清二千里期逾兩旬為
從來未有之瑞懇請陞殿慶賀朕嘗言天下至大庶
務至繁斷非人主一身所能經理必頼内外臣工協
力贊襄然後可以成一道同風之盛若上有凉德之
主而下皆臯䕫稷契之臣則工虞水火佐理有人政
務亦不患其不舉若上有堯舜之主而下皆共工驩
兜之輩則耳目股肱無所資藉政務亦必至於廢弛
故人君之道以得人為要而人臣之道以奉職為先
此一定之理也朕統臨萬方雖刻刻有勵精圖治之
念然必頼内外臣工共矢公忠各殫才力然後有實
政實效及於吏治民生方可以感
天和而錫緐祉不然則朕雖有勤政之念豈能事事躬
親辦理之也今見數年之中荷蒙
上天
皇考默佑疊錫嘉祥兹又有河清之上瑞朕細推天人
感應之理自非無因應是内外臣工能體朕宵衣旰
食之懷洗陽奉隂違之習分猷效職有數端之善上
合
昊天
皇考之心是以錫兹福慶以勵將來爾等試再思之人
事甫修僅有數端之善即邀
上天
皇考之嘉貺若此倘能益竭忠誠事事皆善則其獲福
又當何如或由此而侈然自足怠惰前修則其獲譴
又當何如可不慎乎可不懼乎况天道惡盈朕心方
且因此益加戒儆所請慶賀典禮朕必不行朕念君
臣之間實屬一體
上天
皇考既垂訓於朕朕即以此訓及諸臣
上天
皇考既賜福於朕朕即以此福及諸臣凡屬京官自大
學士尚書以下主事以上内大臣都統前鋒統領護
軍統領步軍統領以下參領以上凡屬外官自督撫
以下知縣以上武官自將軍提鎮以下參將以上俱
著加一級其王公等管理部院都統事務者應如何
加恩之處著宗人府議奏自兹以往内外臣工當益
加黽勉精白乃心和衷共濟矢勤矢慎秉公去私凛
天鑒之匪遥念感應之不爽以至誠至敬仰承
上天
皇考之眷佑則受福孔多永永弗替勉之勉之
祭告黃河神文(雍正五年閏三月初一日)
惟神源通星漢派衍崑崙四瀆稱宗九州滋潤惠澤
廣遠靈應夙彰頃者决口合龍民居攸奠克奏安瀾
之績旋呈清泚之祥里訃二千時經旬日錫福固由
於
天眷效靈實顯夫神明用遣專官虔修祀典惟冀光昭
庥佑永慶阜安延景福於萬年溥純禧於兆姓尚其
歆格鑒此精誠
諭兵部尚書兼都察院副都御史河南巡撫田文鏡為
河南總督勅(雍正五年)
兹命爾總督河南等處地方提督軍務兼理河道駐
劄開封府專理該管地方舉劾文職賢否糧餉刑名
一切民事爾宜宣布德意撫安人民約束衙門員役
使之恪遵法紀毋致作弊生事擾害兵民操練兵馬
修濬城池詢訪民瘼禁戢奸頑其一應錢榖及漕運
事宜俱聽爾管理所屬地方應徵應免錢糧皆照戶
部題過新定經制遵行曉諭仍細加體察如有司各
官朦朧重收借端科派參奏處治嚴飭所屬察觧逃
人如地方寇賊生發即會同總兵官計議統率將領
戮力勦滅務盡根株凡地方利弊有可蘇息民困振
飭維新者逐件條奏請旨施行地方備儲之計如常
平社倉等事責令有司力行修舉境内逃丁荒糧責
成道府轉行有司從實察核造册開報應蠲豁者奏
請蠲豁一面曉諭招徠勸課農種嚴禁濫徵侵佔使
民人樂業毋容有司將現存人戸槩派包賠以致重
累黎民所屬司道以下各官果有實心任事廉能著
效者即據實舉薦如粉飾欺偽貪酷殃民庸懦溺職
者不時參奏一應河道水利加意修築勿令淤壊各
項工程有應關會者須與河道總督及直隸山東巡
撫公同參酌而行總兵官以下武職聽爾節制倂該
管防守地方勦禦賊寇提調兵馬舉劾武職賢否一
切軍務俱會同總兵官行如有武官騷擾地方攪害
良民縱兵搶掠及隠匿賊情不報等事聽爾會同總
兵官糾參從重治罪勅中開載未盡事宜聽爾詳酌
施行年終將行過事蹟及兵餉錢糧造册送部察考
爾受兹委任須持廉秉公殫心竭力以副委任如怠
玩廢弛貪黷乖張貽悮地方責有所歸爾其慎之故
諭
祭告黃河神文(雍正五年十二月二十四日)
惟神功昭四瀆德冠羣靈澤國蒙庥新祠在望乃者
洪湖積水沮洳全消惟兹淮甸奥區平原相接長阡
廣陌增二萬頃之良疇東作西成貽億兆人之恒産
天庥滋至靈貺孔彰特命河臣遣官致祭冀弘開於樂
利用永奏於昇平惟爾明神尚其歆鑒
諭撥往河南教習樁埽兵丁留營差用(雍正六年)
從前撥往河南教習樁埽江南河兵一千名原議回
日裁汰但此兵丁既熟悉椿埽尚可留用今詢河道
總督齊蘇勒南河仍有需用之處此一千兵丁不必
裁汰著仍復原數留營差用河工差遣武弁之處甚
多每營原止有守備一員管轄亦屬不敷且缺乏武
職大員着添設參將一員遊擊二員守備十員參將
令其統轄遊擊令其分管名為河營
恩賞義民翟世有頂帶銀兩諭(雍正六年)
據河東總督田文鏡奏摺内稱河南府孟津縣天平
街住民翟世有以耕種為業雍正六年四月初三日
有陕西三原縣人秦泰販賣綿花携銀一百七十兩
遺失在路翟世有赴地耕作見而拾獲欲俟原主尋
找給還守候一日及歸告知伊妻徐氏徐氏亦勸夫
給還至次日始見秦泰招帖遂報明鄉地將原銀給
與絲毫不取秦泰因招帖原有均分之約且感其恩
惠欲踐約酬謝而翟世有固辭不受似此義舉清操
實為難覯已經給匾賞銀幷飭縣立碑以示奬勵謹
具摺奏聞等語夫天下之治平在乎端風俗而風俗
之整理在乎正人心倘人之存心果能守法奉公安
分知足則不貪苟得之財不為非理之事衾影無愧
俯仰寬舒而和氣致祥自然災害潛消諸福畢至子
孫並獲安享所謂積善之家必有餘慶也若存心不
端曖昧苟且損人利巳巧取貪求雖獲目前之微利
而違背天理暗中必遭天譴得此失彼不足補償又
或心存妄想輕棄鄉閭以致困苦饑寒迫為匪事或
身填溝壑或干犯刑章子孫流離莫歸故土所謂積
不善之家必有餘殃也古訓昭垂確乎不爽朕愛養
黎元教誨諄諄至詳且悉惟期薄海内外革薄從忠
以成蕩平正直之治而地方大吏有司等既不能躬
行禮讓以為民之倡復不能懇切周詳以宣朕之訓
是以還淳返樸之風不多概見朕心實企望之今見
孟津翟世有之事乃風俗轉移之明徵國家實在之
祥瑞也朕心深為嘉悦田文鏡化導奬勸之功亦於
此可見蓋秉彛好德人心所同十室之邑必有忠信
宇宙之大兆民之廣豈無崇廉尚義之人祇因大吏
有司不以民風淳薄為念或遂至於湮没不彰爾果
能化導訓迪於平時而遇忠孝節義之人必敬禮表
揚以為衆人之勸則奮發興起豈不成比戶可封之
俗乎翟世有著給與七品頂帶仍賞銀一百兩以旌
其善凡人境遇之豐嗇貧富皆有一定之數不可以
倖而致假若貪者有餘而廉者不足則是定數不足
憑而天道不可問矣有是理乎無奈世人貪心一萌
遂以明白淺顯之理不能知覺而見利思義不拾遺
金便為古今罕覯之事如翟世有者乃耕田力作之
農民耳未必備讀先聖之詩書取法古人之行誼而
天性樸誠不欺暗室用能化導其妻共成義舉是以
神明默佑揚表芳徽令聞達於朝廷拜章服帑金之
賜且將揚名於史册流譽於無窮倘但計一時之利
所得不過百餘金為數幾何用輙易罄以今日之榮
名較之其多寡豈啻霄壤之分哉覯翟世有之一節
必其平日存心忠厚正直公平是以上蒙天鑒錫兹
善事倘人人觀感興起皆能如此存心則不但成讓
路讓畔之休風而本人亦必受上蒼之嘉祐荷國家
之恩榮詎不美歟上年京城内有䥷草夫役名六十
一者於伊草内拾得銀五十兩不肯私取當官呈出
隨經該管官員奏聞朕已降旨奬賞此事與翟世有
之還金相𩔖翟世有六十一皆齊民也而能戒貪知
足砥礪廉隅彼居官者身列縉紳羣黎頼其表率為
士者名標庠序百姓奉為楷模而乃暮夜餽貽婪贓
納賄公門出入網利營私不守官箴不端士品今聞
翟世有六十一之事其能無愧於心乎朕為人心風
俗起見特將田文鏡奏摺發出頒此諭旨着内外地
方官員通行曉諭所屬官民人等知之
諭兵部尚書兼都察院副都御史田文鏡總督河南山
東等處地方勅(雍正六年)
兹特命爾總督河南山東等處地方軍務督理營田
兼理河道駐劄開封府居中調度宣布德意和輯人
心嚴飭文武官吏修濬城池簡閱器械譏察奸宄查
觧逃人設險固防修理戰艦操練兵馬裕儲核餉信
賞必罰弭盗安民一應戰守機宜悉聽便宜區處誡
諭文武將吏共圖保障該省巡撫總兵等官聽爾節
制如有寇賊生發即應指授方略督率鎮將等官戮
力勦滅毋使滋蔓仍申明紀律禁約官兵使所過地
方秋毫無犯賊若悔罪棄戈實心歸順者准與招撫
安插依山據海負固不服者設法招撫務須區處得
宜如招撫事體重大奏請定奪内地小盗嚴責各汛
防官及州縣衛所印捕官員緝擒有隠匿賊情不報
者即行糾參從重治罪如有鑽投文武各衙門充為
標員吏役暗通賊信及潛出行刦者其濫收官員不
分守土駐防糾參重處大兵出征往來境上須行各
該有司將糧草船隻預先備辦應時支給毋容州縣
衛所横徵科派苦累小民該省官兵各有統轄爾須
與統領官及巡撫總兵等官計議而行有不法擾民
者依法處治其駐防旗下兵丁有擾害百姓妄行生
事者爾會同該管官審問嚴行治罪軍資糧餉應時
支給事竣察核漕糧船隻沿河撥兵護送毋致疎虞
一應河道水利幷各處泉源溝渠加意修築勿令淤
壊其有關運道各項工程應令經管官設法疏濬灌
輸河流有應關會者須與河道總督及直隸總督公
同參酌而行其兵馬實數向係道臣查點今停其查
點聽爾督臣巡撫總兵選擇武官内廉榦者查點如
有虛冒即行指參有與各省督撫相關者即會同酌
議施行隣省如有兵事移會務須犄角策應爾尤須
正已率屬所統文武大小官員必常加申飭令其約
束衙門官役俾一遵法紀罔敢作弊生事擾害軍民
用兵之際有稽遲糧運違悮軍機或臨陣退縮殺良
冒功及借軍剥民侵餉肥已者文官六品以下武官
四品以下會同巡撫總兵以軍法從事巡撫鎮道等
官飛章參奏候旨處分所屬文武官員一秉虛公嚴
行甄别有實心任事廉能著效即據實舉薦貪殘庸
懦輕則降黜重則拿問具疏奏聞興利除害有裨地
方事宜勅中開載未盡許便宜區畫爾膺兹重寄須
持廉秉公攄忠殫力俾盗賊屛息地方寧謐斯稱委
任如因循怠忽或處置乖方致悮重地責有所歸爾
其慎之故諭
恩賞義民陳懷金頂帶銀兩諭(雍正六年)
據河東總督田文鏡奏稱前孟津縣民翟世有不取
遺金仰蒙恩旨旌奬臣接准部文已通行出示宣布
皇仁使河東兩省之人咸知感奮效法以成一道同
風之治今又於雍正六年七月初三日據歸德府知
府唐綏祖詳報商丘縣丁家道口賣麵貧人陳懷金
於四月十四日拾得江南羊客王盛立銀二十四兩
八錢不肯私取及銀主找尋陳懷金問明銀色數目
相符全數付還力辭酬謝此與翟世有之還金相彷
仰見聖教流行之速相應奏聞等語朕訓誨臣民惟
以正人心厚風俗為首務期於薄海内外去澆漓之
習敦仁讓之風今豫省鄉民不拾遺金者既有孟津
之翟世有又有商丘之陳懷金見利思義暗室無欺
古稱難得之事一時屢見可見民心淳樸性善皆同
率教從風顓蒙更捷實風俗轉移之機會朕心深為
慰悦倘各省遠近人人觀感興起不貪苟得之財共
息營私之念安分知足循理奉公不必遇有還金之
事而人人各懷樂善之心則不但比戶可封成國家
昇平之治而為善之家必蒙天祐慶澤積於家室福
果貽於子孫其獲報不亦多乎朕嘉陳懷金之廉讓
公平而望衆人之黽勉則傚故特賜表揚再申訓諭
咸使聞知陳懷金着給與九品頂帶賞銀五十兩以
旌其善
祭告黃河神文(雍正六年十二月初九日)
維神靈發崑崙源通星宿啟圖書之上瑞四瀆稱宗
邁蒲榖之崇封百川咸納功弘潤物並天地以成能
利賴通漕裕天儲以足用朕自御極以來肇舉明禋
屢蒙神貺波恬浪靜澄清上徹乎榮光闢土便民沮
洳悉呈夫沃壤至於安瀾循軌隄防按候以興工不
日成功章奏合詞而告竣永綿亘於三千餘里普美
利於億萬斯年惟兹政務之成修實荷神靈之默佑
是用虔將祀事報答鴻庥特遣河臣肅申謝悃所冀
金堤永固著嘉績於平成茂典長膺慶洪流之㡳定
尚其歆格鑒此苾芬
特恩蠲免河南錢糧諭(雍正七年)
總督田文鏡公忠歴練自蒞任豫省以來撫綏化導
以實政實心為察吏安民之本是以風清弊肅吏畏
民懷地方舒暢之氣感召
天和數年之中年穀悉登豐稔該督之功實為可嘉兼
該省紳士庶民風俗向來醇樸又能遵封疆大臣之
教人人向義輸忠以受
上天之恩實可謂良民矣夫因荒歉而蠲免正賦者乃
賑窮恤困之意若羣黎共敦善行以迓
天庥屢歲有秋災祲不作則賞善旌良朕之加恩沛澤
更為愉快着將豫省雍正七年額徵錢糧蠲免四十
萬兩總督田文鏡可確查分數通行所屬州縣一體
遵奉使閭閻均沾實惠朕廣收人材以資吏治每年
保舉引見之時覺豫省之人較少大約豫省士風器
量謹厚有餘而才具明通不足今欲加以策勵以備
國家政事之用着田文鏡通行所屬府州縣選其才
猷可供任使者不拘人數資格秉公舉出該督再加
遴選具題奏聞送部引見又念中州之民務本力田
勤於耕作書經曰若農服田力穡乃亦有秋正今日
豫省之謂也着該督於常例歲舉老農外再令所屬
每處各舉一人給以八品頂帶以示優奬並將朕旨
曉諭遠鄉僻壤之民共知之特諭
特恩蠲免山東漕糧及直隸江南河南被水州縣漕糧
諭(雍正八年)
向來蠲免錢糧額徵漕米不在所蠲之内朕思京通
各倉米粟年來悉心經理已有餘積又有直隸營田
所産稻米可以採買貯倉是京通倉儲有日增之勢
今年山東地方被水稍重而直隸江南河南三省亦
間有被水之州縣夫地方既已歉收則漕粟輸將未
免竭蹷著將山東被水州縣之漕糧全行蠲免直隸
江南河南被水州縣之漕糧按成災之分數蠲免其
山東未被水州縣應完之漕糧不必運送京師即留
於東省以充兵餉如此則各該地方皆有多餘之米
糧於民生大有裨益着直隸河南山東江南督撫遵
照諭旨分别速行辦理務令妥協俾閭閻均霑實惠
以副朕格外加恩之至意特諭
特恩蠲免河南歉收分數漕糧幷以現兑漕糧准作辛
亥年正供諭(雍正八年)
前因豫省亦有被水州縣特降諭旨令該督按照歉
收分數蠲免漕糧今據田文鏡奏稱豫省州縣收成
雖有不等實未成災且士民踴躍輸將今歲漕糧現
在完交兑運等語士民等急公奉上甚屬可嘉但被
水州縣雖未成災而收成分數既有不等着該督確
查歉收分數仍照例蠲免即將現在已兑漕糧准作
辛亥年正供以示朕加惠豫民至意
諭大學士等寄字各省督撫賑恤被災就食窮民(雍正八年)
今年直隸山東江南河南有被水之州縣聞本地乏
食窮民有餬口散往鄰封者若該地方官員視為他
處之人不肯加意賑恤必致流離失所且三春耕種
之時若不旋歸本土又必致荒棄故業朕心甚為軫
念爾等可作字寄與各省督撫令其轉飭有司凡遇
今年外來被災就食之窮民即動支常平倉榖大口
日給一升小口五合核實賑恤再動用存公銀兩賞
為路費資送回籍並行文知會原籍地方官收留照
看總在該督撫督率屬員善於料理以副朕念其所
用銀榖著該督撫查核報銷嗣後以此為例
諭直隸山東河南三省宜預備救荒(雍正九年)
自五六月以來直隸山東河南雨澤愆期亢旱日久
我君臣間必有上干
天和之處仰蒙
上天仁愛特以旱災垂象示儆朕心憂懼焦勞時切修
省輾轉思維無以自觧此皆朕躬之罪過薄德之所
致無可推諉但大臣等亦當敬畏悚惕省愆思咎各
矢誠心寤寐警勉念此三省數百萬蒼黎皆吾赤子
將來秋禾不登無以養生必至狼狽若不先期籌畫
多方儲備臨時雖欲補救亦恐無及著大學士九卿
等悉心酌議作何先期料理務期人力能周救荒有
策米穀可以轉運膏澤不致稽遲俾此被災民人咸
慶生全無一人轉乎溝壑如此則朕之殷憂可以稍
釋於萬一或邀
上天慈鑒稍寬吾君臣之譴責也
直隸山東河南三省得雨奉
上諭(雍正九年)
朕因今年五六月間直隸山東河南三省雨澤愆期
宵旰焦勞無時或釋深恐秋稼不登百萬黎民艱於
粒食將來救荒濟困人力難周特命大學士九卿等
竭慮殫心為先事圖維之計以贖
上天之譴責稍釋朕心之憂煩昨大學士九卿等會議
截漕通商及遣官分查賞給籽種捐榖議叙各條具
奏朕已一一允行又特降諭旨將山東河南二省本
年漕糧暫停徵收蓋欲使本地之米散布於民間更
勝借資於他省也今據河南署撫張元懷奏報河南
南陽汝寧歸德四府從前陸續霑被甘霖六月十四
十五兩日開封省城大雨滂沛四野霑足又據山東
巡撫岳濬奏報東省自六月以來各該地方官陸續
禀報得雨六府九州膏澤已遍僅有早晚多寡之不
同却無旱乾之慮直隸署督唐執玉亦陸續奏報所
屬得雨之州縣看此景象仰蒙
上天矜憫下民而賜以生全之慶將來即有成災之州
縣亦不至於甚廣人力尚可展施矣朕以手加額即
感且慰其廷臣所議預籌各件朕意仍照前議寧備
為是惟是本地紳衿富戶捐榖助賑予以議叙一條
此等事向來奉行不善輙生虛冒濫竊之弊且捐榖
多寡如何分别議敘之處原議俱未明晰恐臨時難
於遵行亦須預先定議又河東二省漕糧暫停徵收
將來成災之處自另有恩旨其不成災之處或用折
色交官或仍徵本色將此榖石即糶賣於本省之民
人二者孰於民間有益着大學士九卿再行詳議具
奏特諭
諭河南被水州縣有不應賑濟而冒領者將應追未完
米石緩其追比(雍正九年)
朕因河南上年有被水之州縣今春小民乏食特令
侍郎王國棟前往賑濟計散賑動用倉榖五十餘萬
石續經該侍郎查其内有不應賑濟而冒領者計榖
萬餘石議令著落該州縣嚴行追比如百姓不能清
完即著該州縣賠補朕思發粟蠲租乃國家愛養黎
元之大典豈容濫冒升斗以滋弊端按數追還與情
理允協惟是今年夏月豫省州縣又有雨澤愆期之
處朕心甚切憂勞惟恐收成歉薄不及平時正遣大
臣官員前往查勘其從前所開冒領榖石之人未必
皆係殷實有餘之家而一時無知冒領今按數着追
難於繳還未免竭蹶用沛格外之仁將應追未完米
石緩其追比俟將來年榖豐稔力能完納之時着督
撫再行徵收還項特諭
諭直隸山東河南窮民就食他省資給回籍(雍正九年)
朕以直隸山東河南夏間雨澤愆期特命截漕查賑
預謀民食既而三省陸續奏報得雨朕心稍慰兹聞
直隸山東及河北彰衛二府有窮民因秋成無望預
為渡河而南以圖就食者盖因本地歉雨之時尚未
聞截漕查賑諭旨輙思就食他省若即令資遣還鄉
恐時屆仲秋耕種之期已過轉致失所著該撫飭令
沿河州縣於各渡口詳加查詢其所欲往地方有力
不能自達者量給路費仍知照該州縣善為安插除
有親朋可依及己傭工得食者聽其自便外其乏食
之民著用截漕米石照例計口賑給此等流民有聞
家鄉近日得雨欲回本籍者即資給遣回其未願即
歸者俟來春耕種之候仍皆給以資糧使之回籍凡
資給之費俱照例動用存公銀兩造册送部有浮冒
扣尅等弊該撫指名題參如各省樂善之家有能將
覓食窮民存䘏周濟及資助回籍者該地方詳報上
司酌量輕重奬給花紅旂匾最優者給之頂帶以示
鼓勵至於直隸山東地方既經得雨又現今截漕查
賑人心安帖必無輕去其鄉者設或愚民無知聞鄰
省安插流民經理得宜仍復接踵而至離鄉棄業舍
本籍自有之恩澤以望澤於他鄉其勢必至兩悮該
地方官務悉心安集愷切曉喻令其勿離故土又聞
渡河流民有欲往湖廣者楚地雖産米之鄉而去直
隸山東較豫省更遠恐將來回籍愈難除已至湖廣
者著該地方官安插得所外其尚在隣省者詢明湖
廣果有親朋可依則資給令往否則即於所到地方
安插夫率土蒼生皆吾赤子各該督撫及地方有司
務須痌瘝乃身體察周詳規畫盡善期無一夫不獲
其所以副朕勤䘏民隠子惠元元之至意特諭
諭直隸山東河南得雨稍遲之州縣交督撫率地方官
查勘散賑(雍正九年)
今年五六月間直隸山東河南三省雨澤愆期大有
亢旱之象朕心憂懼寢食靡寧特命大學士九卿等
預籌賑恤備用之策務使三省蒼黎無一夫之失所
隨經廷臣定議截留漕糧以備三省賑濟之用專遣
大臣經理其事再令翰林科道等官分往各州縣親
身查勘協助差往之大臣料理散賑諸務朕俱降旨
允行在案嗣於六月二十八九等日京師地方
天賜甘霖四野霑足隨據署直隸總督唐執玉山東巡
撫岳濬署河南巡撫張元懷陸續奏報各該省沾被
雨澤及秋禾秀實情形大約得雨之後秋成大有可
望其雨澤稍遲之州縣收成歉薄者不過十之一二
耳兹據巡察御史竇啟瑛奏稱順天永平宣化三府
臣巡歷所至耳聞目睹就中收成六七分八九分者
十居八九其四五分者不過十分之一等語此皆
上帝垂慈寬宥我君臣之過矜憫下民而錫以再造之
福也朕思截留漕糧原以備地方緩急之需應仍照
前旨及廷議交與差往之大臣辦理外至於分派大
臣官員等前往各省查勘散賑者因恐被災甚重而
地方又復繁多難以全委之於該省有司也今局勢
如此則地方官員可以料理若添設欽差轉致有司
之推諉於民生無益所有差往河東二省之官員即
着回京直隸巡察御史等亦不必兼管查賑之事該
大臣等於辦理截漕事竣之後亦着回京其三省得
雨稍遲之州縣即交與該督撫督率地方官秉公查
勘若有應行散賑之處悉心辦理務令窮民咸登袵
席倘怠忽從事奉行不力責有攸歸特諭
諭賜總督田文鏡䘏典幷立專祠(雍正十年)
田文鏡老成歷練才守兼優自簡任督撫以來府庫
不虧倉儲充足察吏安民懲貪除弊殫竭心志不辭
勞苦不避嫌怨庶務俱舉四境肅清封疆重寄正資
料理前以衰病奏懇觧任調治朕勉從其請特遣太
醫馳往胗視冀其痊可今聞溘逝深為憫惜著侍衛
等往賜茶酒柩櫬起程之日除該省官弁遵照屬員
之禮奠送外其經過地方文武官員在二十里以内
者俱至櫬前弔奠並差人護送出境直隸沿途官員
亦着照行總督李衛親往祭奠俾得長途安稳回伊
塋地其應得䘏典該部察例具奏田文鏡在豫年久
化導民俗積貯倉糧豫民深蒙其福著開封府城内
建立專祠春秋展祀該部知道
京師得雨
諭直隸山東河南山西陜西江蘇安徽江西浙江湖廣
十省各齋僧道一萬衆(雍正十一年)
自上冬十月以及三春京師雨雪稀少朕心深為憂
慮減膳齋居晨夕與在廷諸臣修省政事且於各處
立壇虔誠祈禱總未見應至本月二十四日偶念及
古人有飯僧祈禳之舉爰命五城齋僧道萬衆又曾
默許若蒙
天賜甘霖當於各省合齋僧道十萬以廣仙佛慈恩即
於二十六日澍雨滂沛四野均霑朕心慶慰足見齋
飯僧道賑濟貧寒之不可思議如此著直隸山東河
南山西陜西江蘇安徽江西浙江湖廣十省督撫各
於省城寺觀中齋僧道一萬衆為朕酬還得雨之願
以佑直省雨𤾉時若之舉該督撫等務須仰體朕懷
遴委誠信賢員親身督率敬謹實心奉行不必拘定
期限倘視為具文潦草塞責被下吏胥役侵欺有名
無實經朕訪聞必加嚴譴嗣後若遇祈禱雨𤾉之時
除虔誠祀祭
神祗外督撫等應酌量兼修齋飯僧道之儀訓飭屬員
遵奉行之其督撫兩司府道州縣中或有宿學碩儒
不以此舉為然而議為妄誕之政者着預進諫章以
匡朕之不逮倘不能明以應朕之詔旨而又面是心
非陽奉隂違可自思之為何如人也將此諭亦與内
閣九卿堂司詹事科道翰林等大臣官員觀之如有
意見着各具摺奏聞以免退有後言特諭
諭捐河南地丁錢糧四十萬兩(雍正十一年)
據河南署撫孫國璽奏報豫省歷年耗羡銀兩除本
地公事支用外現存司庫銀七十萬兩有零又社倉
存貯榖麥等項共計二十八萬石有零等語此皆原
任總督田文鏡在任多年殫心經理之所儲蓄者從
前提解耗羨之時本是澄清吏治體養民生之意屢
降旨此項出自民間若本地公用充裕之時朕仍當
加恩本地官民使之霑被惠澤不令歸入公帑也今
豫省存貯耗羨既有七十萬兩之多而該省官員等
每年所得養廉又已敷用無須再為增添正當加惠
閭閻俾令邀恩於格外着將河南本年地丁錢糧蠲
免四十萬兩即以存貯之耗羨銀照數撥補還項該
督王士俊可督率有司敬謹奉行使豫民均霑實惠
大凡耗羨多餘之省該督撫藩司等往往不甚愛惜
隨數用去並不為百姓計而存撙節之心即如晉省
巡撫養廉每年至三萬兩藩司至一萬五千兩皆相
沿以為固然若伊等留意民生諸凡早為節省則儲
蓄充盈亦可為加惠編氓之助矣
河南通志卷一
