河南通志卷五十六
名宦下
河南府
漢吳公上蔡人文帝時為河南守治平稱天下第一
詔拜廷尉
尹翁歸字子况河東平陽人昭帝時為緱氏尉歴
守郡中所居治理遷都内令
魏相字弱翁濟隂定陶人宣帝時為河南太守禁
止姦邪豪強畏服會丞相車千秋死時千秋子為
雒陽武庫令自以失父而相治郡嚴恐久獲罪乃
自免去霍光因責相謂見丞相不在而斥逐其子
何淺薄也遂以他事下相獄河南卒戍中都官者
二三千人遮大將軍自言願復留一年以贖太守
罪河南老弱萬餘人又守關欲入上書關吏以聞
會赦出復有詔守茂陵令
貢禹字少翁瑯琊人宣帝時為河南令有善聲歲
餘以職事為府官所責免冠禹曰冠一免安復可
冠也遂去官元帝即位徵禹為諫大夫
韋玄成字少成魯國鄒人丞相賢之子元帝時為
河南太守有治行數歲徵為未央衛尉
王嘉字公仲平陵人成帝時為河南太守治甚有
聲徵入為大鴻臚
王崇瑯琊臯虞人建平中為河南太守以課最第
一徵為御史大夫
陳遵字孟公杜陵人所到衣冠懷之唯恐在後時
列侯有與遵同姓字者每至人門曰陳孟公坐中
莫不震動既至而非因號其人曰陳驚坐平帝時
為河南太守以明敏稱嘗召善書吏十人於前治
書謝京師故人遵憑几口占書吏且省官事書數
百封親疏各有意河南大驚
周澤字稚都北海安丘人中元初為澠池令奉公
尅已矜恤孤羸吏民歸愛之
劉興齊武王縯之子建武初為緱氏令有明略善
聽訟遷弘農太守
董宣字少平陳留人建武中為洛陽令為政嚴而
不殘時湖陽公主蒼頭白日殺人因匿主家吏不
能得及主出行而以奴驂乘宣於夏門亭候之乃
駐車叩馬以刀畫地大言數主之失叱奴下車因
格殺之主即還宫訴帝帝令宣謝主不從強之宣
兩手據地終不肯俯上因勅彊項令出賜錢三十
萬宣悉以班諸吏由是搏擊豪強莫不震慄京師
為之歌曰枹鼓不鳴董少平
索盧放字君陽東郡人建武六年為洛陽令政有
能名以病乞身徙諫議大夫
祭彤字次孫潁陽侯遵從子光武時為偃師令使
近遵墳墓四時奉祀彤有權略視事五年縣無盜
賊課第一
周紆字文通下邳徐人和帝時拜洛陽令下車問
大姓主名吏以里豪對紆厲聲怒曰本問貴戚豈
欲知此賣菜傭乎自是貴戚斂迹京師肅清
祝良字石卿長沙人順帝時為洛陽令歲時大旱
順帝親為祈雨良暴身階庭引咎自責日中雨降
為歌曰天久不雨蒸民失所天王自出祝令特苦
精符感應沛然下雨
三國王昶字文舒太原晉陽人魏黃初中為洛陽典
農時都畿樹木成林昶斫祛荒莱勤勸百姓墾田
特多後遷兗州刺史
李勝字公昭廣漢雒人魏明帝時為洛陽令累遷
河南尹前後所歴宰守俱稱職
晉楊佺期華隂人震之後咸康中為河南太守時苻
堅入寇佺期擊走之斬獲甚衆進龍驤將軍
辛恭靖隴西狄道人隆安中為河南太守會姚興
来寇恭靖固守百餘日以無救而陷被執至長安
興欲脇以降恭靖罵賊不屈興怒幽之别室經三
年恭靖誑守者乃踰垣而道歸於江東安帝嘉之
擢諮議將軍
南北朝毛修之字敬文陽武人宋高祖時為河南太
守戍洛陽修治城壘帝至案行善之賜衣服玩好
擢為安西司馬
裴松之字世期河東聞喜人宋武帝北伐以松之
為司州主簿轉中從事既尅洛陽松之居州行事
帝後遣毛德祖使洛陽因勅之曰松之廊廟之才
不宜久居邊務今召為太子洗馬可令知之
甄琛字思伯中山無極人魏宣武間累遷河南尹
時多寇盜琛以里正職微任碎不能督察表請少
高其品選下品中應遷者進而為之又奏以羽林
為遊軍於諸坊巷司察盜賊於是京邑清靜後皆
踵焉
元仲景延昌初為河南尹奉法無私時吏部尚書
樊子鵠部下縱横又為盜竊仲景密加收捕咸即
行決豪貴寒心累遷中軍大都督
高崇遼東人魏景明中除洛陽令詔許面陳所懷
以故崇常得入奏是非朝貴斂手無敢干政
韋祐字法保京兆山北人魏孝昌間為河南尹常
與東魏戰流矢中頸從口中出久乃蘇後加驃騎
大將軍儀同三司會東魏遣軍送糧饋宜陽祐潛
邀之中矢卒於陣諡曰莊
隋樊子蓋字華宗廬江人大業間為檢校河南内史
車駕至高陽追詣行在所帝逆勞之曰昔高祖留
蕭何於關西光武委寇恂以河内公其人也進位
光禄大夫
唐竇軌字士則岐州平陸人貞觀初為洛州都督周
洛間因隋亂人不土著軌下令諸縣有遊手末作
者按之由是威信大行民皆趨本卒贈并州都督
賈敦頤曹州冤句人永徽中累遷洛州刺史時豪
右占田多踰制敦頤舉沒者三千餘頃以賦貧民
發姦擿伏下無能欺
賈敦實敦頤弟咸亨初為洛陽長史政亦寬惠人
心懷向洛陽令楊德幹矜酷烈杖殺人以立威敦
實喻止曰政在養人傷生過多雖能不足貴也德
幹為衰減始洛人為敦頤刻碑大市旁及敦實入
為太子右庶子人復為立碑其側故號曰棠棣碑
魏元忠宋州宋城人聖歷初為洛州長史治號威
明時張易之家奴暴横元忠笞殺之權豪憚服遷
隴右諸軍大使
張柬之襄陽人永昌初為洛州司馬武后求才狄
仁傑薦之他日又問仁傑曰臣嘗薦張柬之未用
也遂擢為司刑少卿
張仁愿華州下邽人神龍中以左屯衛大將軍兼
檢校洛州長史會穀貴多盜仁愿一切捕殺胔積
府門畿甸震懾無敢犯先是賈敦頤嘗為長史有
政績時人為之語曰洛有前賈後張敵京兆三王
崔隱甫貝州武城人開元初為洛陽令梨園弟子
胡雛善笛有寵負罪匿禁中帝以他事召隱甫從
容止曰就卿丐此人對曰陛下輕臣而重樂工請
解官再拜出帝遽謝與胡雛隱甫殺之有詔貰死
不及賜隱甫百縑尋擢并州司馬
季傑相州滏陽人玄宗時為河南尹精聽斷雖行
坐飲食省治不少廢由是府無淹事吏民愛之有
寡婦愬其子不孝者物色非是謂婦曰子法當死
無悔乎答曰無悔傑乃命市棺還斂之使人迹婦
出與一道士語按得其姦乃殺道士内於棺而釋
其子人以為快河汴之交舊有梁公埭久不治南
方漕弗通傑發丁夫修之不費而利入代宋璟為
御史大夫
李揆字端卿隴西人開元中為河南尹時蕭炅倚
權植私揆裁其繆
韋陟字元甫萬年人開元中為洛陽令宋璟見之
歎曰盛德遺範盡在是矣
裴寬絳州聞喜人開元中為河南尹方正自持不
屈權貴豪右憚之河南大治
李尚隱萬年人玄宗時累遷河南尹尚隱性剛亮
論議皆披心示誠處事分明御下不苛尤詳故實
前後制令誦記無遺妖賊劉定高夜犯通洛門尚
隱坐不素覺左遷桂州都督帝遣使勞之曰知卿
公忠然國法須爾因賜雜彩百匹遣之
李朝隱字光國京兆三原人開元中擢河南尹政
尚嚴清姦人憚栗時太子舅趙常之奴怙勢暴横
善良多受其害朝隱曰似此放恣不繩不可為政
執而榜辱之帝聞之深加慰勉入為大理寺卿
張拯曲江人九齡子少有志行天寳末為伊闕令
有異蹟安禄山陷河洛欲得拯為重遂遣人以官
誘拯降拯曰吾文獻後也死則死耳豈肯受偽官
耶後賊平擢太子贊善大夫
裴諝字士明寬之子天性恬淡坦易温藹遇物不
事峻厲代宗時為河南參軍遷河南尹東都副留
守以寬厚為治不鞫人以贓諝五世為河南尹人
皆榮之
顧少連字彛仲蘇州吳人德宗時補登封主簿邑
有虎害少連命塞陷穽移文嶽神虎竟不為患徵
為監察御史
崔從博陵安平人上元初為河南尹政尚簡易蠲
略細苛引伊水溉田人甚便之
鄭珣瑜字元伯榮澤人德宗時為河南尹清靜惠
下賤斂貴發以便民時韓全義伐蔡河南主餽運
珣瑜密儲之陽翟以給官軍百姓不知僦運之勞
凡迎送敕使皆有常處吏密識其馬進退不數步
差也珣瑜性嚴重少言未嘗以私託人而人亦不
敢謁以私焉
杜兼字處宏相州洹水人元和初擢河南尹善政
及民民甚懷之
皇甫湜字持正睦州新安人初授陸渾尉元和中
裴度為東都留守辟為判官多所匡輔
李紳字公垂亳州譙人元和間累遷河南尹河南
多惡少或危帽散衣擊大毬尸官道軍馬不敢前
紳治尚剛嚴皆望風遁去
馮宿字拱之婺州東陽人長慶間拜河南尹洛苑
使姚文夀縦部曲奪民田匿於軍吏不敢捕府大
集部曲輒與文夀偕来宿掩取榜殺之
丁公著字平子蘇州吳人穆宗時為河南尹治以
清靜聞遷翰林學士
崔碣博陵人武宗時為河南尹先是邑有大賈王
可久轉貨江湖間值龐勛亂盡亡其貲不得歸妻
詣卜者楊乾夫咨存亡乾夫悅其色且利其富誑
以夫歿誘聘為妻可久歸妻詣官自言乾夫厚納
賄可久反得罪再訴復坐誣可久恨歎遂失明比
碣尹河南可久陳冤碣得其情即捕乾夫并前獄
吏下獄悉發賕姦一日殺之時淫潦獄決而霽
柳仲郢字諭蒙京兆華原人宣宗時累官河南尹
以寬惠為政或言不類京兆時答曰輦轂之下先
彈壓郡邑之治本惠養烏可類乎擢劍南東川節
度使
張全義濮州人僖宗時為河南尹初東都頻經寇
亂戸不滿百全義招懷流散勸之樹藝刑寬事簡
遠近爭趨出見禾稼美者招田主勞以酒食茶綵
荒穢者集衆杖之由是比戸豐實水旱無饑既去
百姓思之立廟以祀
五代何澤廣州人後唐莊宗時為洛陽令帝好畋獵
數踐民田澤乃潛身伏草間伺帝過當馬諫曰今
田將熟奈何恣畋游以害禾稼使民何以出租賦
吏何以督民耕陛下不聽臣言願賜臣死於馬前
使後時知陛下之過帝大笑為止獵拜倉部郎中
楊昭儉字仲寳京兆長安人晉天福末為河南少
尹時河決數郡大發丁夫昭儉董其役既而塞之
晉少主喜命立碑紀其事昭儉表諫曰陛下刻石
紀功不若下哀痛之詔少主嗟賞之卒罷其事
宋邊珝字待價華州鄭人建隆二年珝兄玕為河南
令入為吏部員外郎復以珝為洛陽令時人榮之
太平興國七年知開封府明年夏卒珝有吏材數
決疑獄帝方欲倚用聞其卒歎息數四
王旭字仲明大名萃人太宗時知緱氏縣時官隣
邑者多貪穢民有永寧三钁緱氏一鎌之謠又知
雍丘真宗尹京時素聞其能及踐祚三遷至殿中
丞
向敏中字常之開封人真宗時知河南府兼西京
留守盡心民事時有僧過村家寝戸外夜見盜入
挟一婦出僧慮禍及亡去忽墮眢井則婦己殺在
井中矣執僧詣縣掠治獄成敏中疑之因密訪果
得賊并贓人以為神
狄棐字輔之潭州長沙人真宗末知陕州又知河
南府為政愷悌不為表暴死之日家無餘貲
李迪字復古幽州人仁宗時以宰相出判河南府
究心政事晝夜不稍懈子及之知陕州吏事精明
以稱職聞
桑懌雍丘人天聖中為澠池尉時有王伯者為民
害朝廷每授巡檢必疏名使捕之懌至官巡檢偽
為牒屬招致而懌不知其偽也因挺身入賊中與
伯同起卧十餘日與懌出至山口為巡檢伏兵所
執懌幾不免懌曰巡檢懼無功耳即以伯與巡檢
使自為功巡檢俘獻京師而懌不復自言朝廷知
之為黜巡檢擢懌右殿班直
單煦字孟陽平原人仁宗時知洛陽縣民以妖幻
𫝊相教授煦迹捕戮三十餘人當得上賞煦不肯
言
張奎字仲野全義七世孫知河南府宫闕歲久傾
圮奎大加興葺又按唐街陌分榜諸坊有能名初
全義尹河南洛人德之後封齊王及見奎偉儀觀
曰真齊王孫也
范純禮字彛叟仲淹子英宗時僉書河南府判官
兼知永安縣永昭陵建京西轉運使配木石磚甓
及工徒於一路獨永安不受令使者以白陵使韓
琦琦曰范純禮豈不知此將必有說他日衆質之
純禮曰陵寝皆在邑境歲時繕治無虚日今乃與
百縣均賦曷若置此使之奉常時用乎琦是其對
還朝用為三司鹽鐡判官
馬仲甫字子山廬江人英宗時知登封縣轘轅道
險戹仲甫傭民鑿為坦塗人便之刻石頌美
韓贄字獻臣齊州長山人神宗時知河南府建永
厚陵費省而不擾帝稱之還知審刑院
李中師字君錫開封人神宗時知河南府前此大
臣居守委事掾幕吏習弛緩中師以嚴整齊之號
為治辦
孫鼛字叔靜錢塘人哲宗時知偃師縣蒲中優人
詭僧服隱民間以不語惑衆相傳有異法奔湊其
門鼛收案奸状立伏辜
阮駿興化人紹聖初為河南少尹敵人犯京師駿
率兵擁護神御殿戰敗被執罵不絶口遇害特贈
朝議大夫
范致虚字謙叔建州建陽人徽宗時知河南府中
人規景華苑欲奪故相富弼園宅致虚言弼再盟
契丹使南北之民不見兵革朝廷享百年之安弼
乃不保數畆之居耶弼園宅得不奪
金完顔伯嘉猛安人明昌初知河南府時甫經戰後
兵乏食伯嘉令輸棗栗菜根足之皆以為便
張特立字文舉東明人正大初為洛陽令時軍旅
數起郡縣窘迫東帥赫舍哩約赫德又侮慢儒士
會移鎮陕右道經洛陽見特立不之禮遽責令治
糗具期三日辦後期如軍法縣民素賢特立爭輸
於庭帥大竒之
元王翺彰德人大德間為鞏縣尹有治聲民感其德
賈淵鄭州人延祐間為偃師尹西寇告變備禦撫
乂民頼以安
劉傑江西金谿人授宜陽縣尹出己錢募民治生
每月取息三分以濟逋租縣人吳得常彭得爭田
久不決傑諭之二人感泣遂不復爭三年間教化
大行
閻從字子政覃懷人為新安縣尉縣有鬻麥商為
賊所殺莫知主名從因集吏民諭之忽一人屏樹
而聽命卒引詰之賊遂服嘗於道中遇數人騶從
若貴游者從曰此巨盜也邏致之果然隣境稱為
神明
張世英順德沙河人為盧氏尹勤於撫字稔有惠
政後卒於官邑人建祠祀之
李純文宗時為洛陽尹時西寇方熾府官命其屬
曰誰能諭西土俾臣服者衆皆股慄純獨毅然曰
為臣死忠義也食焉而避難可乎純請往即日單
騎捧詔西行翌日與賊會新安純語未畢遇害
張季保定滿城人為宜陽尹訪民休戚推誠勸勉
不事鞭笞未幾野無惰農人獲安養當金亡孔子
廟廢季復搆置延師儒擇民間子弟教之由是風
俗為變
齊泰古城人至正間為登封簿興學勸農平獄均
役九年政成民樹碑誦之
明徐麟字天麟湖廣廣濟人洪武初為河南府同知
嚴明果斷百廢具舉時故元降臣宋玉與其散卒
在河南者謀以夜漏半集衆叛麟察知密誡掌漏
者故遲之寇疑不敢發黎明遣邏卒往捕盡獲之
上聞嘉悅特賜金幣褒勞
徐好義洪武初為盧氏主簿上書請都中土擇守
令興禮樂書奏朝廷嘉納之
茒志道江南和州人洪武初知洛陽縣蒞政明恕
寬猛得宜禁奸懲暴吏民畏服以秩滿去人皆泣
送不忍釋
周榮字國華山東蓬莱人洪武中知河南府遇事
果斷洛陽民婦張氏失綿線不知盜名訴於府榮
密謂之曰汝但歸焚香罵府官不捕盜有嗔怒者
即以聞張如其言不二日果有嗔者一問即伏府
中稱為神明
魏忠江南滁州人洪武中知洛陽縣月俸取足而
己餘則貯庫備用時稱廉吏
王桓浙江慈谿人洪武中知盧氏縣廉明公恕抑
豪強剗蠧弊歴巡鄉社問民疾苦在職六年境内
熙然
郭肫陕西涇陽人洪武末為孟津縣丞抑豪右恤
貧困遇事勤敏賞罰明信數年邑中稱治以薦陞
漳州府通判
王俊陕西邠州人洪武末知嵩縣屏貪吏恤貧乏
嘗濬順陽濟民二渠灌田百餘頃邑人以為利後
祀名宦
黨理字邦仁陕西正寧人洪武末知宜陽縣蒞政
公勤律身清白抑豪強禁浮習俾遊惰之民各治
其業陞太僕寺少卿
李守義山東平度人永樂初為偃師主簿縣北山
水為害守義修白虎堰以導之害遂息兼得灌溉
之利
郝敬湖廣沅江人永樂中知永寧縣守身廉謹遇
事公勤邑有萬箱等渠歲久湮塞敬諭民疏導溉
田百餘頃民賴其利
吳祥直隸蠡縣人永樂中知嵩縣為政寬和逋民
自歸者二百餘戸縣有猛虎劫賊為害祥乃禱神
未踰歲獲虎二十餘賊黨亦散去邑内遂安秩滿
去吏民詣闕奏留上許之在任三十二年卒於官
谷庸陕西城固人永樂中知登封縣居民席守中
姪死於虎庸齋沐投疏中嶽祠不旬日虎自投守
中眢井中人以為異
姚宏字維大淅江桐廬人永樂中知洛陽縣會西
域入貢督運者索役甚急丞簿悉走避宏白當路
以其役半分於戎司民用不擾又邑舊有廣津等
四渠歲久決潰而徵稻者如故宏奏易以粟報可
邑人為之謠曰伊水伊水潰我渠口壞我田畆秔
稻曷取匪我姚公害貽爾後
王誌陕西咸寧人永樂中知河南府死於王事勅
撰旌忠碑建立文廟之右孫琦弘治中知項城值
流賊陷城亦死之
戴希賢山東高密人永樂中知河南府禮賢士抑
豪強盜賊屏息道不拾遺任滿去吏民泣送者塞
路
袁錠字大用陕西正寧人永樂末知河南府廉以
律已誠以待下作勸善榜以諭弗率者作勸農歌
以示失業者任滿民立去思碑
李驥字公良山東郯城人洪熙中知河南府公平
廉潔時多盜驥設火甲一戸被盜一甲償之又為
勸教文振木鐸誦之自是道不拾遺卒於官郡人
立廟祀之
劉穎山東平原人正統中知偃師縣嚴毅沈重門
無私謁暇則行野中勤勞来教耕織貧者因之足
食後陞汝寧知府民為立頌德碑
彭烈江西廬陵人景泰中知河南府清介自律人
不敢干以私比代去惟三四敝篋而已官至廣東
左布政使
金潤浙江錢塘人天順中為伊王府左長史忠誠
懇至王雖燕見必加敬焉
魏恭字惟質山西交城人成化中知新安縣持身
清約撫字勤勞先是有爭訟者累歲不決恭至一
訊即服又有盜被執恭乃自責曰此吾不能以德
化民所致耳他盜聞之皆改行為善時巡撫都御
史王恕薦於朝陞西安府通判
姜昂字恒頫江南崑山人成化末知河南府時方
旱昂到郡雨隨車至甫週月罷去貪墨邑令三四
人郡中翕然藩府兵校有犯法者立為決遣王有
言則遜謝之視事退即閉閤讀書鞭箠懸而不用
以母懷土屬疾遂棄官歸所司促上道乃上疏乞
近郡便養疏至三則請貶削俟他日服官邊圉以
報遂改守寧波累遷福建左參政
胡獻江南揚州人弘治末知宜陽縣獻為人寡言
笑鋤強扶弱凡不便於民者悉罷之秩滿入覲時
吏部尚書馬文昇考核奏其治行為河南第一詔
賜宴禮部以褒異之官至浙江按察使
張潤字汝霖山西臨汾人正德初知宜陽縣以寬
易慈惠為政喜怒不形諸事克濟秩滿擢刑科給
事中官至南京吏部尚書
范聰遼東人進士嘉靖中任知府時值歲荒多方
賑濟民賴以存活者甚衆
諸純臣江南松江人舉人任司李操守清介一時
無出其右以病去
陳宣陕西永夀人萬歷初年由進士知府事留心
學校加意民瘼剏建淵源祠及觀德亭修復諸渠
皆一時惠政
李載陽湖廣蘄黃人進士萬歷年任洛陽縣才長
識裕敷政明敏丈地清徭百姓稱便
張中鴻山東滕縣人進士萬歷二十年任知府沈
毅能斷廉平不阿時值荒歉賑撫有方屬邑不職
者裭之廉能者勸之尋陞遼東憲副
錢夢臯四川富順人萬歷間任洛陽縣實心愛民
持已廉介嘗銷所束銀帶濟公事尤重學校擢刑
科給事中
王洪顥陕西三原人萬歷二十九年由進士知洛
陽縣有修河之役事辦而民不擾愚氓率輕生顥
多方開諭人知自重
陳大道湖廣光化人進士萬歷年知府有中貴縱
役傷人道懸令示賞必得其人以正法剛猛允協
一時莫有方之者
張經世陕西渭南人進士萬歷間知府執法不阿
值福王之國繕造府第日與内監規畫基址挺身
爭之百姓賴以安全
劉安行湖廣襄陽人萬歷中知嵩縣雅有志操與
民煦煦至於巨奸有犯必死境内肅然
賈宗悌浙江武康人萬歷三十六年知永寧縣明
習吏事為政識大體開興福渠以溉民田至今賴
之
傅梅直隸邢臺人舉人萬歷丁未知登封縣發奸
摘伏繕學修城率多善政公餘著嵩志十有三卷
體裁博雅擢台州知府聽調回籍城陷死難贈太
常寺少卿
劉禋陕西中部人舉人崇禎十四年知登封縣時
大盜李際遇申靖邦棋布四鄉禋與士卒同甘苦
且戰且守賊不能近癸未八月逆闖陷城死難事
聞贈按察司僉事
劉鼎四川富順人崇禎初以孝廉任登封教諭為
文博奥竒古首開登邑文運士子至今誦之
王蔭長直隸吳橋人舉人崇禎末年知府值流寇
破城被執索印捶楚備至終不屈墮城而死
徐日泰湖廣鄖西人崇禎末知偃師縣流賊數千
薄城援絶勢孤城陷被執罵賊而死同日死者縣
丞白世禄訓導劉恒驛丞陳光斗生員武同芳等
唐起泰山東掖縣人崇禎十三年知宜陽縣闖賊
破城死之
陳顯元湖廣蘄州人崇禎間知新安縣流寇破寨
罵賊死祀名宦
武大烈陕西臨潼人崇禎末以舉人為永寧令鋤
抑豪強保全善類時流寇充斥大烈日夜練鄉兵
繕城堡為禦敵計題私室壁以死自誓城陷賊索
印燔灼無完膚罵不絶口與主簿魏國輔教諭任
惟清鄉宦張讃守備王正已百戸孫世英俱不屈
死
皇清艾元復陕西米脂人舉人順治元年知偃師縣時
縣境荒殘元復勸闢榛蕪葺社倉賑貧乏修學校
訓士子禁私稅減鹽引流亡復業禮讓漸興有古
循良風祀名宦
張朝瑞遼東廣寧人順治五年知登封縣年少英
毅洞悉民隱招徕流亡給牛種勸墾荒常單騎督
課農桑既復修學宫嚴保甲立義學民俗丕變遷
御史巡按湖北瀕行父老追送百餘里祀名宦
朱明魁遼東義州人由貢生任河南知府為政明
肅修葺學宫崇儒重士嚴禁私派吏民畏服祀名
宦
蔣應泰直隸大興人任河南知府為政寬簡聽斷
公允潔己率屬弊絶風清康熙二十一年祀名宦
汪楫江南江都人以博學宏詞入翰林改授知府
為政清平崇奬士類持大體絶干謁豪右憚之善
良懷之歲饑賑濟活饑民數萬人尋陞福建臬司
康熙二十九年祀名宦
趙于京山東歴城人舉人由教官歴任河南知府
每朔望親講
聖諭為設立義學造士子嚴明果斷胥吏豪強莫不畏威
康熙四十六年祀名宦
遲烜遼東廣平人進士順治十七年知偃師縣政
尚寬大簡科條省供億動恤民隱人用蘇息重修
尊經閣以興文教恢拓常平倉以備賑恤卓異晉
兵部職方司主事祀名宦
張壎貢生江南長洲人知登封縣為政以教養為
先修理文廟興復書院巡行阡陌賑恤煢獨以卓
異陞廣西南寧府判士民號泣攀留康熙六十年
祀名宦
南陽府
周沈諸梁字子高楚人惠王時為葉縣尹號曰葉公
後定白公亂楚人如望歲在葉作陂池資灌溉遺
迹尚在
漢鄭宏字穉卿泰山剛人明經術通法律勤政事宣
帝時為南陽太守有治蹟條教法度為後世所稱
述遷淮陽相入為右扶風
召信臣字翁卿九江夀春人元帝時累遷南陽太
守為人勤力有方略好為民興利躬耕勸農出入
阡陌止舍鄉亭稀有安居時行視郡中水泉開通
溝瀆起水門提閼凡數十處以廣溉灌歲增田至
三萬頃民得其利畜積有餘又為民作均水約束
刻石立田畔以防分爭禁止婚喪奢靡務出儉約
府縣吏家子弟好遊敖不以田作為事輒斥罷之
甚者按其不法以示好惡其化大行百姓歸之戸
口倍增盜賊訟獄衰息吏民親愛號曰召父遷河
南太守治行常為第一復數增秩竟寧中徵為少
府列於九卿
翟義字文仲上蔡人成帝時為南陽都尉宛令劉
立與曲陽侯為婚恃勢賊殺不辜義行縣至宛召
立至命部掾收縛傳送鄧獄威振南陽
鮑昱字文泉上黨屯留人建武初為泚陽長政務
仁愛境内清淨時有趙堅者殺人繫獄其父母詣
昱自言年七十餘惟有一子適新娶今繫獄當死
苦無種類涕泣求哀昱憐其言令堅妻入獄解械
止宿遂妊身有子事聞遷司隸校尉
鮑德昱子累官南陽太守歲多災荒惟南陽豐稔
吏人愛悅號為神父時郡學久廢德乃修起黌舍
備俎豆黻冕行禮奏樂又尊饗國老宴會諸儒百
姓觀者莫不勸服在職九年徵拜大司農
杜詩字君公河内汲人建武中為南陽太守性節
儉而政治清平以誅暴立威善於計略省愛民役
造作水排鑄為農器用力少而建功多百姓便之
又修治陂池廣拓土田比戸殷足時人以方召信
臣故南陽為之語曰前有召父後有杜母
藥崧河内人明帝時為南陽太守天性忠樸以廉
約化民
魯丕字叔陵扶風人建武時為新野令視事期年
州課第一擢刺史
周章字次叔隨州人和帝初為南陽功曹時大將
軍竇憲免封冠軍侯就國章從太守行春到冠軍
里太守欲謁之章諫曰今日公行春豈可越儀私
交且憲椒房之親勢傾王室而退就藩國禍福難
量明府剖符大臣千里任重舉止進退其可輕乎
太守不聽遂升車章前拔佩刀絶馬鞅乃止及憲
被誅公卿以下多以交憲得罪太守幸免由是重
章舉孝廉六遷為五官中郎將
法雄字文強扶風郿人安帝時除平氏長勤政事
發摘奸伏盜賊稀少南陽太守鮑德上其理状遷
宛令
王暢字叔茂高平人桓帝時拜南陽太守前後二
千石懼逼帝鄉貴戚多不稱職暢深病之下車奮
勵威嚴其豪黨有釁穢者莫不糾發諸受贓二千
萬以上不自首實者盡入財物豪右大震功曹張
敞諫之暢更崇寬政教化大行徵為長樂衛尉
成瑨弘農人桓帝時為南陽太守宛有張汎者桓
帝乳母外親倚勢横恣瑨收捕既而遇赦瑨竟誅
之并收其宗族賓客盡置之法乃奏聞中常侍使
汎妻上書頌冤帝怒下瑨獄死
劉陶字子竒潁川人桓帝時除順陽長縣多姦滑
陶募吏民勇猛者捕得數百人皆嚴兵待命乃覆
案姦宄所發若神以病免吏民思而歌之曰悒然
不樂思我劉君何時復来安此下民
劉寬字文饒弘農華隂人延熹間為南陽太守温
仁多恕雖在倉卒未嘗疾言遽色吏人有過但用
蒲鞭示辱而己終不加苦事有功善推之自下災
異或見引躬刻責每行縣止息亭𫝊輒引學官祭
酒及處士執經對講見父老慰以農里之言訓少
年勉以孝弟之行人皆感化徵拜大中大夫
楊彪字文先華隂人光和中拜南陽太守以仁愛
為政既去百姓思之
吳樹下邳人為宛令時梁冀賓客布在縣界樹之
官辭冀冀以情託樹曰小人姦蠧比屋可誅將軍
以椒房之親處上將之位宜崇賢善以補朝闕宛
大都士之淵藪自侍坐以来未聞稱一長者而多
託匪人非敢奉命冀默然久之樹到任遂悉誅冀
賓客為民害者數十人境内肅然小民安悅遂遷
為荆州刺史
趙戒字志伯成都人為南陽太守糾豪猾恤吏民
奏免中官子弟為令長貪濁者
种拂字潁伯洛陽人靈帝初拜宛令時南陽郡吏
好因休沐遊戲市里為百姓所患拂出逢之必下
車公謁以愧其心自是莫敢出政有能名累遷光
禄大夫
羊續字興祖太山平陽人中平間為南陽太守入
郡界乃羸服間行侍童子一人觀歴縣邑採問風
謠然後進其令長貪潔吏民良猾皆逆知其状郡
内莫不震懾時權豪競尚奢麗續深疾之常敝衣
薄食車馬羸敗府丞獻生魚續受而懸於庭丞後
又獻之續乃出前所懸者以杜其意後徵為太常
杜襲字子緒潁川定陵人獻帝時為西鄂長縣濱
南境寇賊縦横時長吏皆斂民保城郭不得農業
倉庾空虚襲乃遣老弱分散就業惟留丁壯備守
吏民懽悅
三國田豫字國讓漁陽人仕魏累遷南陽太守先時
郡人侯音及衆數千人在山中為羣盜大為郡患
前太守收其黨與五百餘人表奏皆當死豫悉見
諸繫囚慰諭開其自新之路破械遣之諸囚皆叩
頭願自效即相告語羣賊一朝解散郡内肅清
晉丁穆字彦遠譙國人孝武帝時為順陽太守會苻
堅遣衆来寇穆戰敗被執械至長安稱疾不仕偽
朝遂遇害贈龍驤將軍雍州刺史
南北朝劉思忌南齊時為新野太守時魏主引兵寇
新野思忌拒守攻之不克築長圍守之城陷不屈
遂遇害
韋孝寬字叔裕京兆杜陵人後魏普泰中除淅陽
郡守時獨孤信為新野郡守情好款密政術俱美
荆部吏人號為連璧云
薛慎字佛護河東汾隂人後周保定初為湖州刺
史界雜蠻服恒以劫掠為務慎乃集諸豪帥具宣
朝旨殷勤誡諭賜酒食一年間翕然向化相謂曰
今日始知刺史真民父母也莫不欣悅慎以從善
之速具以状聞詔蠲其賦役
樂遜字遵賢河東猗氏人周天和初為湖州刺史
人多蠻左未習儒風遜勸勵生徒加以課試數年
間化洽州境蠻俗生子長大多與父母異居遜每
加勸導多革前弊在任數載頻被褒錫秩滿還朝
拜皇太子諫議
隋皇甫無逸字仁儉京兆萬年人煬帝時為淯陽太
守治為天下最遷右武衛將軍
唐呂子臧河東人武德初為鄧州刺史賊朱粲攻城
或勸其降子臧曰我天子方伯肯降賊乎率麾下
數百人赴敵而死
陳君賓鄱陽王伯山子貞觀初為鄧州刺史州承
亂後民多流徙君賓加意勞来不期月皆還業明
年四方霖潦獨鄧有年蒲虞二州民就食其境詔
褒之
孟威平昌人肅宗時臨湍令下車時戸不滿百為
政七月相率歸者千餘家李華為之記
白鍠山西太原人居易之父令鞏縣以身帥民恩
威並濟民畏而愛之留一子於鞏繁其族
趙矜德宗時為舞陽簿吳少誠反矜誓不從叛以
縣来歸
狄兼謨仁傑之孫文宗時鄧州刺史歲旱民饑發
粟賑濟民免流徙
盧祥會昌中唐州刺史勸農力田興復陂堰民歌
其德
宋蘇易簡字太簡梓州銅山人淳化初知鄧州專以
詩書飾吏事甚得人心
趙延進澶州頓丘人淳化初知鄧州飛蝗不入境
下詔褒之
寇準字平仲華州下邽人至道初知鄧州所得俸
禄惟務施予治尚寬慈民甚德之既去為立祠
陳堯咨字嘉謨閬中人真宗時知鄧州以政最聞
吏民懷之
劉筠字子儀大名人真宗時知鄧州性不苟合治
尚簡嚴輕徭薄賦政平訟省一郡大治
謝絳字希深富陽人真宗時知鄧州距州百二十
里有美陽堰引湍水溉公田水来遠而少利不及
民濱堰築新土為防俗謂之墩大小且十數歲數
壞輒調民增築百姓苦之絳按召信臣六門堰故
迹距城三里壅水注鉗盧陂溉田至三萬頃遂罷
歲役後卒於官子景温亦知鄧州恪遵父政
高賦字正臣中山人真宗時知唐州州田荒蕪經
百年賦募兩河流民計口給田使力耕作陂堰田
十餘所再滿再留比去田增闢三萬餘頃戸增萬
一千三百八十歲益稅二萬二千二百五十有竒
璽書褒諭宣布治状以勸天下民為立生祠春秋
祀之
范仲淹已見開封府名宦仁宗時以資政殿學士
陕西四路宣撫使知邠州以疾請鄧州進給事中
徙荆南鄧人遮使者請留仲淹亦願留鄧許之尋
徙杭州子純粹字德儒亦知是州歴河南府滑州
所至有聲
孫甫字之翰陽翟人仁宗時以右司諫出知鄧州
在官廉介吏民不敢欺
王琪字君玉成都華陽人仁宗時知鄧州政尚簡
靜時人稱之
趙尚寬字濟之河南人嘉祐中知唐州唐素沃壤
經五代之亂土曠民稀賦不足以充役議者欲廢
為邑尚寬曰土曠可益墾闢民稀可益招徕奈何
廢故郡乃按視圖記得召信臣陂渠故迹益發卒
復疏三陂一渠溉田萬餘頃四方之民来者雲布
復請以荒田計畆授之及貸民官錢買耕牛凡三
年榛莽復為膏腴增戸積萬餘尚寬勤於農政治
效異等三司使包拯上其事仁宗嘉之下詔褒焉
仍進秩賜金留於唐凡五年民畫像以祀
李兌字子西臨潁人登進士第累加龍圖閣直學
士敡歴中外聲績茂著英宗時遷知河陽徙鄧州
有富人榜僕死係頸投井中而以縊為解兌曰既
赴井復自縊有是理乎必吏受賕教之爾訊之果
然累官工部尚書致仕卒諡曰莊
劉蒙字子明渤海人熙寧初知湖陽縣時常平使
者召會諸縣令議免役法蒙以為不便不肯與議
退而條上其害即投劾去
燕若沖元豐中知南陽縣政治清平修陂堰闢田
土比屋殷富歲資豐稔
李常字公擇南康建昌人神宗時知鄧州遇事即
決案無停牘仁心愛民吏不敢欺
黃庭堅字魯直洪州分寧人神宗時調葉縣尉居
官有守王安石薦於朝進充館職
董敦逸字夢授吉州永豐人元祐初知穰縣時方
興水利提舉官調民鑿馬渡港云可溉田二百頃
敦逸言於朝以為利不補害核實如敦逸言免役
夫十六萬全舊田三千六百頃徙知弋陽
劉汲丹陵人紹聖中以直龍圖閣知鄧州金人渡
河諜知鄧州為行在所命其將尼楚赫攻京西汲
遣副總管侯成材守南陽金人奄至殺成材汲集
將吏謂曰吾受國恩恨未得死所金人来必死有
能與吾俱死者乎皆流涕曰惟命乃下令曰城中
有材武願從軍者聽留餘從便得敢死士四百人
又令曰凡仕於此其聽送其家寅出午反違者從
軍法衆皆感服無一人失期及南陽陷金人攻益
急軍中請汲去汲不許死之事聞贈大中大夫諡
忠介
金光庭羅源人知南陽府建炎初金人陷城不屈
而死
金元好問字裕之太原秀容人興定間知内鄉縣勞
撫流亡邊境寧謐後又知南陽縣善政尤著
劉從益字雲卿渾源人大定初知葉縣修學勵俗
有古良吏風葉自兵興戸減三一田不毛者萬七
千畆有竒其歲入七萬石如故從益請於大司農
為減一萬民甚賴之流亡歸者四千餘家未幾被
召百姓詣尚書省乞留不聽入授應奉翰林文字
踰月疾卒葉人聞之端午罷酒為位而哭且立石
頌德以致哀思
元郭巖世祖時為葉縣令明敏有斷仁愛無私吏民
懷慕為立去思碑
程仲賢黎陽人大德初為泌陽令築馬仁陂堰民
獲其利又葺新文廟民不知勞
劉益謙太和人元統間為鎮平尹修舉六事民庶
咸慕富珠哩翀為撰遺愛碑
莊文昭安陽人至正間為南陽府尹勸耕興學通
水利置義倉教行民富
席巨川至正間同知南陽府事時王師討叛寇委
巨川饋餉主帥欲盡殪降者巨川泣言不可殺降
帥悟賴以活者千數民為立碑
楊彦珍至正間留守鄧州修楚堰以灌田全活饑
民甚衆
崔括至正間判府事興學校通水利振薄俗除民
瘼事有益於民者慨然以身任之
李炳龍岡人至元初為南陽令新廟學崇禮義勸
課農桑墾闢荒蕪民用殷阜
周喜同河西人以才充承徽寺經歴調南陽縣達
嚕噶齊時妖賊陷鄧州抵南陽喜同率義兵奮戰
殺賊數百人城陷喜同及妻邢氏且戰且罵一家
死者二十人
明程本初洪武初為南陽府同知以文學經濟見稱
創建公署學校繕築城池相度經營人服其能今
祀名宦祠
郭雲南陽人洪武初為南陽衛指揮膂力過人有
謀略築城建衛撫綏軍民咸得樂業子孫世襲其
爵
王昇直隸沙河人洪武初知南陽府廉謹仁恕尋
以憂去僉事傅啟讓為疏請奪情起視事時夏旱
昇引咎自責齋沐請禱甘雨如注民歌詠之
孔顯江南靈璧人洪武初知鄧州州城毁於元末
無與居守者二十餘年顯至按其故址規為新城
公署民居以次修葺市井棋布人多歸附上聞治
状下詔褒異内鄉盜起顯率所部兵殱之賜龍彩
紵衣一襲顯益起樓觀浚濠池申令耀武四境晏
然及老遂寓於鄧鄧人敬愛不衰
王釐江西鄱陽人洪武初知南陽府有善政卒於
官郡人悼之
凌雲浙江仁和人洪武中為南陽府推官積年滯
獄一時剖決殆盡時論歸之今祀名宦祠
車敬山西陽曲人洪武中知南陽縣清慎方介政
令一新興學勸農平徭均稅芟鋤兇惡囹圄空虚
邑人稱之
唐吉祥江南歙縣人洪武中歴知葉南陽二縣時
需徵百出驛𫝊旁午吉祥處之裕如性和易雖急
遽中未嘗有厲色
胡惠廣東潮陽人洪武中知泌陽縣縣革而復設
民雜處兩界恃以逃賦惠撫字公平民皆歸化復
為辨疆界俾其復業民遂安堵
徐讓四川綿竹人洪武中知泌陽縣為政廉平興
建學校教民開墾安輯流亡以母憂去民厚賻之
悉辭不受
周編江南山陽人洪武末知南陽縣門無私謁視
民如子興利除害時有勢豪為民害編上章禁止
民頌其德今祀名宦祠
尤毅江南當塗人洪武末為唐府紀善凡開府儀
節多所贊襄
王煥山東滋陽人永樂初為鎮平主簿存心寬恕
臨事明決嘗督民運材木撫綏慰諭民不知勞間
有疾者躬為市藥調護若已子百姓感之
曹居敬山東人永樂初知裕州廉謹慈惠不施鞭
扑妻孥衣粗食糲安於儉約九載秩滿吏民感泣
不忍其去
武斌山東濟寧人永樂中知鎮平縣勤於撫字洞
燭民情講學課文人材聿興嘗董役臨清賑恤貧
病民感恩信終歲無一逋者
王質江南太和人永樂中為南陽學訓導以才行
卓異徵拜監察御史
寇義字宗彝直隸平山人永樂中知新野縣有能
聲宣德中陞知鄧州正直嚴明精於聽斷吏民不
敢欺賦役均平廢墜修舉暇則詣學課勵生徒其
政績能繼莱公云
王騏直隸固安人永樂中知舞陽縣時夏麥災秋
禾無收騏請以布花代輸公私俱便隣縣效之民
饑發賑不待報賴以全活者甚衆比書最朝廷嘉
其績給驛還任時人榮之
周志義湖廣石首人永樂中知鎮平縣果毅公平
民安其政先是縣多寇盜志義設法掩捕導以禮
義廉恥未期月而盜賊屏息
胡尚清江西南昌人永樂中舉人知泌陽縣政尚
嚴明弊絶風清而居心仁厚愛民如子尤留心學
校親為講論後卒於官邑人葬之城南相率致祭
祀名宦
鄧恂字性善江南宿松人永樂末歴知南陽葉内
鄉三縣敦本抑末逋稅久不完者恂設法徵之民
不擾而事集時尚書許廓巡撫河南榜其政績以
示闔屬未幾卒人咸惜之
楊儀字彦禮浙江衢州人宣德初知鄧州學術正
大以德化民有爭訟者必諄諄勸諭使相感悔不
得己然後用刑立規設法務追古循吏在任未久
而卒
陳正倫江西吉水人宣德中知南陽府慈祥樂易
治民事神務盡愛敬值歲旱巡行州縣修築陂堰
已而得雨穀天熟凡便民之事無不舉蠧民之事
無不革奏疏屢上多見施行既去郡人追慕
羅琥湖廣茶陵人正統中為南陽通判廉介有為
積穀麥三十萬石撫流民萬餘戸築堤八十餘里
累遷南京戸部郎中
宋璽直隸行唐人成化初知鎮平縣以考最賜宴
旌異擢泗州知州
雍泰字世隆陕西咸寧人成化中知南陽府立綱
振紀境内肅然時藩府奏取民田千頃泰曰田收
民去王誰與守力執不從及代去民圖像祀之累
官南京戸部尚書
段堅字可久陕西蘭州人成化中知南陽府堅病
士子讀書惟務科舉鮮志聖賢乃倡明周程張朱
之學召郡邑諸生親為講說士風丕變又以民俗
之偷由未預養乃選屬邑童蒙建志學書院刻小
學孝經論語崇正辨文公家禮諸書以教之民俗
日厚又建節義祠祀古列女自文母而下若干人
又察民隱迸巫尼疏冤獄輕徭薄賦與民休息郡
人戴之如父母後致政歸卒於家郡人聞訃無不
泣下者作木主祀於志學書院又四十年郡人思
其德澤復為立祠
郁采浙江山隂人正德初知裕州會流寇趙鐩率
衆攻掠采誓拒守城陷力戰而死詔贈光禄寺少
卿錄一子入監仍命有司立祠祀之
唐天恩江南常熟人正德六年知葉縣賊陷城被
執不屈遇害詔贈光禄寺少卿
吳承恩江南桐城人貢士嘉靖三十五年知新野
縣明敏有斷清慎自持修學校築陂堰旋陞府倅
去之日士民塞道垂泣
龔芝貢生浙江會稽人嘉靖時知泌陽縣治尚清
靜政無不理祀名宦
潘廷楠江西高安人嘉靖四十一年知鄧州調停
賦役歲省幣費三千六百兩繕外城開煤洞疏土
山崇學校文章政事聲施至今
任柱廣東東莞人嘉靖末由舉人知舞陽縣積穀
三萬值歲饑民賴以活建書院躬自講授文風大
振
孫哲字用晦山西石州人嘉靖壬辰進士以廷尉
出守南陽歲大祲力請内帑分賑決疑獄表節義
郡人為之建祠刻石
成遜字惟謙直隸長垣人萬歷辛未進士知南陽
縣百廢具舉追古循吏剏修縣志典核可垂
翁金堂浙江錢塘人知鎮平縣毁淫祠為書院事
有病民無不釐剔與強藩爭反復陽之田邑人賴
之
馮日望浙江慈谿人萬歷中知葉縣於城市村鎮
各建社學暇即與子弟講業有漢文翁遺風
茅國縉浙江歸安人進士茅坤冢子萬歷十九年
知淅川縣氣度博大政尚簡易以儒術飾吏治近
古循吏
沈應奎江南武進人舉人萬歷末知裕州持身廉
潔存心愛民為牒驅虎頗多異政陞員外郎
井濟博直隸文安人萬歷二十年知鄧州歲大饑
設法拯救全活數十萬人嚴於弭盜為一時最
張鯉山東膠州人歲貢萬歷中知内鄉縣持躬清
介敝衣敝冠不事表暴而政事就理
王建和江南貴池人進士萬歷中知桐栢縣除二
害去三憂有功於民社甚大
劉承範貢生湖廣監利人萬歷初知淅川縣丈地
均糧開興化堰灌田數百頃
霍維藎直隸曲周人進士萬歷間知南陽府城南
白河夏秋泛漲漂沒民居勢且薄城維藎與同知
萬通知縣成遜相地勢為堤數里下絙堅木上鎮
巨石蜿蜒盤固水乃安流
楊惟治字同野山西人萬歷壬辰進士知南陽縣
賑饑施藥節制宗藩築岸以障白河濬塘堰通水
利邑人德之祀名宦
李藩長山西聞喜人崇禎五年知泌陽縣蒞事九
載弭盜安民政聲大著以病去官
姚昌祚山西臨晉人崇禎十三年知泌陽縣時流
寇猖獗昌祚多方措置率衆守禦獻逆陷城巷戰
殺賊力竭死之
潘宏陕西山陽人貢生崇禎十三年知舞陽縣流
寇陷城父子死難
韓醇四川人舉人崇禎十三年知新野縣闖賊破
城不屈遇害
雷進暹泌陽典史崇禎十四年領鄉兵拒賊力不
支以身殉難
鍾其碩字巍然陕西成縣人拔貢生崇禎末知鎮
平縣適丁寇難城陷被執罵賊而死
王士昌雲南人舉人崇禎十四年任泌陽未久城
破被執不屈死
董應圭浙江鄞縣人由舉人崇禎時知鄧州明於
治理勤於撫字歲癸酉入覲值流寇掠鄧境百姓
驚怖圭過裕葉聞警申請免覲遄歸率民登陴晝
夜拒守料軍實備戰具身先士卒立風雪中飲食
俱廢踰月成疾卒於官士民哀之祀名宦
朱新運貴州人由歲貢任葉縣訓導崇禎五年大
水衝城土賊聚衆作亂新運率鄉勇堅守城賴以
全陞去後立祠祀之
顔曰愉浙江上虞人知南陽府崇禎十四年張獻
忠破泌陽曰愉登陴巡警日夜不休後賊驅精壯
乘雨登城曰愉同指揮王汝璋分堵守望奮勇殺
賊賊不得上乃發亂矢上射曰愉被傷卒詔贈太
僕卿諭祭
薛應齡福建人由選貢崇禎丁丑任鄧州同知時
流寇陷城應齡與知州孫澤盛出戰俱死於陣妻
孥皆遇害事聞贈官賜祭葬澤盛山東掖縣人由
舉人知鄧州事
李錫為鄧州守禦所副千戸崇禎十年張獻忠陷
城死之
江朝瀛江南歙縣人崇禎十一年任新野主簿闖
逆破城罵賊死
余承蔭崇禎時為鄧州守禦所副千戸流賊寇鄧
承蔭率鄉勇與戰陣歿贈正千戸
劉國能陕西人初為流賊名闖塌天崇禎十二年
率衆萬人降左良玉於陳州以副將駐葉築南北
土城為守禦計十四年九月李自成羅汝才併兵
攻七晝夜不下誓屠之攻愈急城破被執自成好
謂曰若吾兄弟也國能仗劒叱曰吾始與若同為
賊今王臣也肯從汝反乎督民死守者我也葉民
無罪遂自刎妻妾皆自縊遺幼子名小蠻子甫七
歲亦罵賊而死後葉民全收其屍葬土城西建祠
墓左祀之
張我翼陕西涇陽人由舉人任葉令崇禎十四年
與副將劉國能誓死拒賊國能既自刎賊營我翼
猶督民堅守城破不屈死
惠永貞陕西朝邑人任新野典史崇禎十四年逆
闖破城罵賊死
杜日泰陕西人崇禎末鎮平縣典史流寇陷城與
知縣鍾其碩同死節
熊天倫直隸人泌陽主簿崇禎十四年賊破城被
執不屈至死罵不絶口全家殉難邑人立碑以誌
節烈
李國璽江南徐州人崇禎十四年任鄧州吏目城
陷罵賊而死
劉振世直隸豐潤人由舉人知鄧州崇禎十四年
城陷被執死於郾城
余國柱泌陽主簿崇禎十五年城陷死難
錢勲吾南陽衛百戸崇禎十五年流賊驅衆薄南
陽城勲吾率兵出戰斬賊數十餘級攻圍益急乃
與總兵猛如虎力拒守城陷勲吾自刎死
龔新江西南昌人崇禎末知内鄉縣流賊陷城被
執自縊而死
姚運熙山東人崇禎末知南陽縣流寇攻城運熙
擊鐘召衆竭力死守城陷不屈死
李本實直隸永平人泌陽訓導崇禎末城陷死節
譚聖言江西臨川人為唐縣主簿崇禎末流寇破
城為賊所執不屈而死
藺起龍陕西華州人為唐縣典史流賊執之迫降
龍笑曰天下豈有從賊命官耶死之
李萬慶陕西安化人為流賊名射塌天後降授副
將守襄城誓死報國闖賊往来萬慶屢出竒兵截
殺崇禎十四年十一月陕西巡撫汪喬年率兵入
城居守五日城陷喬年抗節死萬慶提一幼子擲
樓下奮身陷陣力屈被執賊怒縛於樁上射殺之
全家遇害贈都督同知榮禄大夫遺一子後為宛
庠生即向擲樓下者竟得不死按劉國能李萬慶
前為劇賊後死王事俱不失為忠臣唐田神功失
身於史思明宋楊再興亦曾為李成將仍不害其
忠義劉李事例當直書舊志故為隱諱今据明史
藁諸書改正傳中詳書年月所以重晩蓋也
皇清王燕翼直隸河間人順治二年知南陽府時拐河
土賊尚未革面燕翼招撫来歸地方始靖流亡復
業赴任時止單騎以一蒼頭自隨粗衣菲食内鄉
令餽一羊裘曰此民膏也笞其使而却之後陞山
東兖州道祀名宦
馬迪吉山西夏縣人順治二年知鄧州修葺城池
撫循戸口百廢具舉流民復業流賊劉二虎率衆
數萬薄城迪吉鼓勵士民誓以死守粮盡殺牛畜
為食撤屋為薪人無異志賊道去以功陞治中祀
名宦
趙耀直隸阜平人貢生順治二年知舞陽縣時寇
氛未息耀申請招撫單騎入裕州土賊李好寨諭
降之由是西平渠魁劉洪起亦投戈舞境遂寧招
集流亡民多復業後遷衡州府同知祀名宦
胡養素直隸人順治三年知内鄉縣仁慈多善政
流寇餘黨破城死之
張藎山東濮州人進士順治十五年知舞陽縣清
正廉明吏民畏服捐修學宫釐剔時弊歲饑雈苻
竊發捕緝有方境内肅清祀名宦
張三異湖廣漢陽人任南陽同知時烽烟初靖郡
邑凋殘異安集流移勸開磽壤人咸復業又創興
水利蓄洩有方旱潦無虞康熙五十年祀名宦
張光祁江南歙縣人順治四年知鄧州居心寬厚
敷政嚴明鄧自明季以来僉里長解糧多破家光
祁詳請更制立官解法州人感德若更生祀名宦
王然順天宛平人任淅川知縣矢志清廉臨事果
斷崇學校培士風戢豪強輕徭賦政平訟理去後
淅人感德公請崇祀名宦
高以永浙江嘉興人康熙癸丑進士知内鄉縣招
民墾荒貸給牛種兼督令樹桑麻棗栗由是田疇
彌望流民四集時承楊来嘉之亂大兵尚駐襄陽
隣内鄉南鄙將弁多出金誘民為奴僕逃則繫縲
其家室以永蒞政甫三日有悍卒稱將軍命縛人
於市以永械送巡撫正其罪邑人始得安戢後陞
安州知州祀名宦
竇克勤柘城舉人泌陽教諭訓士以主敬存誠為
主倣朱子白鹿洞學規朔望集生徒闡明性理所
著有理學正宗行於世後成進士任翰林院編修
卒祀名宦
李之性商邱人由歸德營把總因吳逆變檄調南
陽攩賊口守禦康熙十五年戰死事聞於
朝諭賜優恤廕子李民浙江温州衛千總雍正三年祀
名宦
汝寧府
漢馬宫字游卿東海人平帝時汝南太守以行能高
潔見稱
虞延字子大陳留人建武初除細陽令每歲時伏
臘輒休遣徒繫各歸家並感其恩德應期而還有
囚於家被病載詣獄既至而死延率掾吏殯於門
外百姓感悅
歐陽歙字正思樂安人建武六年汝南太守推用
賢俊政有異績以尚書教授數百人視事九歲徵
為大司徒
耿國字叔慮扶風人建武中為上蔡令有善政吏
人稱之
張敏字伯達河間人建初中為汝南太守清約不
煩用刑平恕
何敞字文高扶風平陵人建初中汝南太守敞疾
俗吏以苛刻沽名易以寬和常分遣儒術大吏案
行屬縣顯孝悌有義行者及舉冤獄以春秋義斷
之百姓化服出居者皆歸養其父母追行喪服推
財相讓者二百餘人修理鮦陽舊渠墾田三萬餘
頃吏民刻石頌德
李法字伯慶南鄭人和帝時汝南太守有政績
王龔字伯宗高平人延光初汝南太守政崇温和
好才愛士引進郡人黃憲陳蕃等厚遇之知名士
莫不歸心徵太僕
王堂字敬伯廣漢郪人永建中汝南太守搜才禮
士不苟自專委功曹陳蕃匡理政務任主簿應嗣
庶循名責實郡内大治時大將軍梁商及尚書令
袁湯以求囑不行竝恨之後以廬江賊迸入弋陽
界堂勒兵追討即便奔散而商湯猶因此諷州奏
堂在任無警免歸
胡廣字伯始南郡人順帝時為汝南太守政尚安
靜入拜大司農
宗資字叔都南陽人桓帝時為汝南太守署范滂
為功曹委任政事推功於滂不伐其善名聞海内
楊竒華隂人靈帝時為汝南太守持身廉介專以
慈祥為政郡中稱治
張熹字季智臨武人靈帝時平輿令歲大旱躬禱
不應乃積柴自焚主簿崇小史張化從焚焉甘霖
大澍
徐璆字孟玉廣陵人中平初為汝南太守轉東海
相所在化行以廷尉徵為袁術所劫授以上公璆
嘆曰龔勝鮑宣獨何人哉守死不從術不敢逼後
術死軍敗以前汝南東海二郡印綬上之詔拜太
常
三國滿寵字伯寧昌邑人仕魏為汝南太守時袁紹
盛於河朔而汝南紹之本郡門生賓客布在諸縣
擁兵拒守寵討平之得戸二萬兵二千人令就田
業
南北朝張萇年上谷涅陽人元魏元帝時為汝南太
守郡人劉崇之兄弟分析家貧惟一牛爭不能決
訟於郡庭萇年見而悽之謂曰汝曹當以一牛故
致此爭競脱有二牛必不爭乃以已牛一頭賜之
於是境中各相誡約咸敦敬讓
辛穆字叔宗隴西狄道人東魏靜帝時為汝南太
守遇水澇人饑表請輕租稅從之勅汝南一郡聽
以小絹為租
隋麥鐡杖始興人煬帝時為汝南太守法令嚴飭羣
盜屏跡
唐盧從愿字子龔臨漳人玄宗時為豫州刺史政嚴
簡奏課為天下第一褒書勞問賜絹百疋
潘好禮貝州宗城人開元中為上蔡令以治最擢
監察御史
宋袁廓劍州梓潼人太祖時為西平主簿勾稽漏籍
得民丁萬餘州將薦其勤職就遷上蔡令又以課
最擢太子右贊善大夫
柳開字仲塗大名人雍熙中為上蔡令會王師北
征開部送軍糧因上書願效死邊鄙太宗嘉之授
殿中侍御史
呂端字易直幽州安次人太宗時知蔡州以善政
吏民列奏借留
吳育字春卿建安人真宗時知蔡州設伍保法以
檢制賊盜時京師有告妖人千數聚確山者詔遣
中使往捕至則索兵育曰此特鄉人用浮屠法相
聚以利財耳一弓手召之可致也何以兵為恐相
驚疑請留毋往中使以為然頃之召十人至械送
闕下皆釋之告者伏辜
魯有開字元翰亳州譙人仁宗時知確山縣時大
姓把持官政有開治其最甚者遂以無事興廢陂
溉民田數千頃富弼守蔡薦之以為有古循吏風
後又知信陽軍
劉敞字原父臨江新喻人舉慶歷進士廷試第二
通判蔡州公餘手不釋卷鑿池開河以利灌溉弟
攽字貢父以直龍圖閣亦知是州蘇軾苑百禄言
攽博記能文章政事侔古循吏
盧士宏字子高新鄭人仁宗時知信陽軍會官捕
為妖術者餘黨懼及羣聚山谷間士宏請減其罪
招之即相率歸命
孫瑜字叔禮博平人仁宗時知蔡州毁吳元濟像
以其祠祀裴度大水緣城隙入瑜使囊沙數千扞
其衝城得弗壞
丁諷治平中知蔡州設法賑饑活者六十萬人籍
為兵者又數千詔移知亳州蔡人攀轅號呼事聞
復還任及代去閉城斷橋不得行者累日
王質字子野鄆州單父人以館職出知蔡州清靜
慈惠蔡人德之
呂公著字晦叔夀州人登進士第英宗時知蔡州
導水泉溉田易軍營草舍以瓦修孔子廟薦舉孝
行善政甚多神宗立召為翰林學士熙寧初知開
封府
歐陽棐字叔弼修之子神宗時知蔡州蔡地薄賦
重轉運使又為覆折之令多取於民民不堪命會
有詔禁止而佐吏憚使者不敢以詔旨從事棐曰
州郡之於民詔令苟有未便猶將建請今天子知
覆折之病民手詔止之若又憚而不行何以為長
吏命即日行之
向宗回字子發開封人敏中曾孫崇德初知蔡州
擒劇賊殱其黨類歲饑發廩興力役饑者得濟而
官舍帑廩一新
郭瓉内江人建炎初為汝陽令金兵陷城瓚朝服
坐廳事與二子俱死之
趙士真宋宗室權知信陽軍建炎二年寇劉滿至
拒戰死之贈官錄其子
元張昇字伯高平州人至大間知汝寧府民有告寄
束書於其家者逾三年取閱有禁書一編且記里
中大家姓名於上昇亟呼吏焚之曰妄言誣民且
再更赦矣勿論既而事聞廷議謂昇脱姦宄遣使
窮問卒無跡可指乃詰以擅焚書状昇對曰備位
郡守為民父母今斥誣愬免冤濫雖重得罪不辭
乃坐奪俸二月
李不作大名人大德間為西平尹化民以德不尚
威嚴民興禮讓暇日聚徒親為講授人皆以不學
為恥汝水泛濫率民築防補罅患遂息
和元恕陽穀人至治二年為西平尹勸農興學折
節好賢不為表暴民有訟不事鞭扑惟諭以曲直
人皆改悔在任五年公無負租蝗不入境
明萬孟雅江西人洪武初知汝寧府廉公有威吏民
畏服奏清天下戸口禁除奸弊時稱其能
董渙浙江人洪武初為汝寧府通判首建廟學招
集逋亡未逾年政通民和陞戸部員外郎
楊允中直隸人洪武初知上蔡縣建學校立廨舍
招流亡舉廢墜寬恤民隱風裁獨茂邑人德之
朱文顯江南安慶人洪武初知汝寧府修廟學建
廨宇撫綏得宜境内熙然
沈義浙江德清人洪武中知確山縣操守廉介崇
好儒雅興學勸農愛民如子未踰年風俗淳美
胡夀安江南黟縣人洪武中知信陽州飭謹有幹
才嘗暴風連日傷禾稼夀安齋戒禱之即日止息
數年在官不以家隨
張庸江南吳江人永樂初知遂平縣持身廉謹處
心正大自蒞政以来邑無墮業之民歲無饑寒之
患生理日廣遂臻富庶
李興邦湖廣人永樂初知汝寧府廉幹威嚴不容
私謁洞悉吏弊民艱凡催辦公務不遣吏胥惟發
信牌皆依期完集政譽赫然秩滿民皆遮道泣留
蒋良輔四川閬中人永樂中知羅山縣凡有科差
量民貧富多寡適均聽斷公允修舉廢墜陞吉安
知府
李敏直隸新安人宣德中知汝寧府多惠政頌聲
四溢陞應天府尹去之日追送者萬餘人仕至戸
部尚書
殷謙字文撝直隸涿州人天順初知汝寧府興學
勸農每遇水旱祈請輒應秩滿去吏民擁不能行
爭取革舄懸於治門以識其思焉
錢鉞字大用浙江仁和人成化中知汝寧府持身
清謹明於律例吏胥無所用其奸暇則行縣教民
開陂堰勤種植流亡歸附得戸八千有竒郡内翕
然稱治在任九年陞陕西參政行之日士民遮道
泣送不忍釋累官副都御史
張子麟字元瑞直隸藁城人弘治中知汝寧府有
巨猾爭取河灘退地至殺人獄久不決子麟至一
訊即服自是民無敢售其奸者值饑疫施藥出粟
全活以萬計興水利修城垣建厫儲穀以績最陞
山西參政累官至刑部尚書
霍恩字天錫直隸易州人弘治末知上蔡縣正德
中流賊趙鐩等率衆攻城恩募兵拒守凡十日夜
城破被執賊欲釋而用之恩不從賊乃以刃插諸
口脅降恩罵愈厲賊憤遂裂其支體分置於縣四
門妻劉氏自縊不死引簮刺入心乃絶事聞上震
悼恩贈光禄寺少卿妻宜人錄其一子入監仍命
有司建祠上蔡春秋祀之賜額愍節
王佐山西潞州人正德中知西平縣會賊鐩至佐
乃嚴備禦與僚屬誓以死守既而城陷佐率衆猶
巷戰力盡被害事聞贈光禄寺少卿命有司立祠
祀之廕一子入監
王績宗陕西寧州人正德中為羅山縣主簿賊燧
掠縣境績宗率兵討之不克遇害事聞贈本縣知
縣仍錄一子入監
毛繡山東人正德中為西平縣丞賊至被害
王自爵湖廣石首人正德中知遂平縣值流賊初
平加意勞来修築城垣甃以磚石民賴以安秩滿
去邑人為立生祠
江珙江南歙縣人正德末知西平縣公廉勤儉積
日所為朔望率其屬以告於神人有饋生魚者計
其直授之由是私饋遂絶秩滿遷去百姓立祠祀
之
唐珤江南常州人嘉靖九年由舉人守信陽廉潔
有惠政士民愛之巡道惡城樓不利邸舍議徙之
時旱甚珤仰天而嘆巡道問故答曰方視飛蝗耳
巡道不懌而罷以治行第一擢戸部員外遷知府
王崇古山西蒲州人登進士第嘉靖三十二年守
汝寧繩束豪強摘發不少貸崇藩一中貴怙寵恣
肆憚其丰采為之斂迹時歸德寇起横山大盜任
泰等嘯聚千人遥為聲勢崇古密調汝寧信陽衛
兵一鼓擒之累官太子太保兵部尚書
徐中行字子與浙江長興人登嘉靖庚戌進士名
在七子列守汝寧民隱吏弊夙所諳練所部長吏
奉約束唯謹重修天中書院共諸士講業其間範
以德行人人向風居官僅一載遭䜛惎左遷士民
走白當路願借徐使君不得相率送於途攀挽悲
號如失慈母
曹科山西寧鄉人進士嘉靖四十三年守汝寧公
廉峭直尊嚴若神諸吏惴惴奉法無敢以疑事嘗
之者布袍疏食俗化於樸終其任未嘗取民間一
物擢天津兵備副使初以二輿二笥来復以二輿
二笥去汝人以為有古琴鶴之風
馬文煒山東安丘人嘉靖壬戌進士授確山令時
方用里甲法賦役不均多有破産者煒盡除浮費
復酌議會錢以丁地相兼通融徵派視舊省什之
七暇則勸農訓俗見貧民無牛種寒士乏衣食者
輒為給予歴任三年俸餘不滿四十金秩滿去邑
人立祠祀之
周紹稷雲南永昌人少從楊用修為聲詩以春秋
魁鄉試於嘉靖四十二年令正陽雅度清才飾以
儒術與博士弟子員談說道藝慕漢黃徵君叔度
高風為建特祠祀之
時守中江南長洲人嘉靖四十四年以鄉舉為汝
陽知縣外若寬然長者而内實聰察往時錢穀徵
派吏輒上下其手姦詭百出中長於推算夙弊一
清性端介有他郡司李奉直指檄扺汝與中有桑
梓雅杯酒交驩偶片語相侵中舉杯擲地作色而
起欲投簮去司李遜讓乃解汝人至今能道之
史桂芳江西鄱陽人年五十始成進士隆慶初知
汝寧廉静有守出則以雙藤一蓋自隨人不知為
太守所至問民疾苦有聞必行孤行一意不事交
際故輶軒之使往往迂道避去居恒緼袍藿食敝
車羸馬人所不堪怡然安之戊辰大計舉天下治
行異等芳居首
曹世卿山西稷山人萬歷十四年知上蔡精明嚴
毅門無私謁一切賦稅第令編氓自輸如額而止
歲省二萬餘金里中豪右嘗交通卒史招權納賄
武斷鄉曲者卿廉得其魁數人捕治之餘黨股栗
盜賊畏威亦皆屏跡以艱去民刻石肖像歲時酹
祭至今不絶
夏之鼎江南崑山人天啟四年由舉人任遂平縣
精明廉潔多實政舊額二十八保丁戸錯落里甲
星散里長不便催督鼎畫圖編審俾保各居一方
甲各同一村里長一約即至民甚便之尊經閣圮
鼎益拓大蔵書萬卷以資諸生
黃元功字伯謙進士直隸邢臺人崇禎間知汝寧
府善書能詩遇佳山水名園攜諸名士論文為歡
癸酉流寇渡河汝城震&KR0658;元功修城濬池葺警舖
築砲臺造軍器練鄉勇鼓勵人心效力城守賊不
敢近雖羽書旁午不廢文事次年寇合營焚東關
義士蕭承運等力戰死乃具酒芻為文哭奠卒遭
讒惎去
李燦字斗明陕西韓城人進士崇禎丙子任汝寧
府有德量寡言笑時流賊屢薄城燦登陴守禦卒
不敢攻丁丑土寇散居四野圖取二麥以困城中
燦與遊擊朱榮祖密計𫝊檄封賊渠殷守祖輩官
賊聞之喜率五十餘人入城邀賞燦先以花紅響
道賺入城隍神廟伏力士於中三人俘一賊盡殺
之兵部尚書傅振商立碑記其事
王建和字乾純江南貴池人進士崇禎年間任汝
寧府值澇旱不均即細勘災狀上於諸司得疏請
蠲賦得報民賴以不困崇藩戚畹鍾振家倚勢縱
恣和白王聲其罪窮治之汝士秦鎬孝弟力田薦
諸中丞直指請旨建坊和親書其額曰宇内名賢
於天中書院立大社月課諸生所拔皆知名士遷
浙江杭嚴副使士民立祠祀之
劉英貴州人由貢士崇禎十三年任遂平縣值闖
賊犯豫所向無堅城英竭力守禦城陷被執罵賊
而死
高孝誌江南江都人由舉人任信陽州崇禎十四
年寇至州城宵破觀察某縋而逃誌曰死社稷君
命也安所逃乎遇害
許永禧山西曲沃人萬歷戊午乙榜為上蔡令蒞
任數載民懷其德性耿介不以嚬笑假人崇禎壬
戌春逆闖陷上蔡前一日數騎至城下而門已閉
賊大呼曰今不開關明日一城作血池人懼告禧
禧曰賊勢所向無敵一邑能守乎我惟以死謝朝
廷而已衆皆泣下禧著袍笏北面再拜據案秉燭
而坐己而賊至遂自刎
官篆山東平度人崇禎末為汝寧府照磨有膽智
署上蔡縣事流賊焚掠村野民皆入城依篆居篆
每出見亂兵必以大義責之有掠民婦者篆必入
營救之兵欲射篆即披襟當之得完聚者甚衆賊
革子眼入城篆拒戰力竭罵賊被害民壮馬天祥
李和中王維新曹耀皆從死
高斗垣山西人崇禎十二年知西平縣居官清慎
流寇陷城不屈死之
文師頥廣西人舉人崇禎十五年知汝陽縣城陷
不屈殉難
嚴栻字子張江南常熟人進士崇禎八年授信陽
知州時流寇盤踞郭外栻從刀途血路中單騎至
郡誓死守賊遁去捐資給牛種流亡復業歲大熟
督課諸生手自甲乙丁内艱候代不至遂躬墨絰
鼓勵鄉兵親履戎行以𠞰土寇竟為科臣誣劾罷
邑民三百餘人詣闕陳冤卒莫伸祀名宦
皇清高天爵遼陽人順治九年任信陽知州地極衝劇
才能肆應政事克修民生俱遂陞江西建昌府知
府士民公請崇祀名宦
許應鯤陕西褒城人舉人順治十年知汝陽縣仁
慈性生視民若子是冬大兵征楚牧馬汝寧勢欲
入城闔郡驚恐應鯤力爭止之受侮抱憤縊死兵
將懼遂拔營去郡人建祠尸祝至今弗絶
朴士秀字純菴鑲黃旗人康熙四十年任確山令
聽訟明決革除火耗及一切陋規建義學延師督
課康熙五十四年崇祀名宦
吳琠山西沁州人順治戊戌進士任確山令性明
決興利除害惟恐不及清賦役伸冤抑招徕開墾
戸口日益代去士民建銅川書院以誌遺愛官至
大學士康熙五十七年崇祀名宦
汝州
漢馮魴字孝孫南陽湖陽人建武時為郏令時車駕
西征隗囂會郏賊延褒等聚衆三千餘人攻圍縣
舍魴率吏士力戰累日矢盡城陷帝聞馳赴按行
鬭處嘉之曰此健令也褒等聞帝至皆負鐡鑕請
罪帝以褒等還魴魴讓以軍法皆叩首曰今日受
誅死無所恨魴曰汝既知悔過伏罪今一切相赦
遂令各反農桑縣界寧謐遷魏郡太守
晉華譚字令思廣陵人永寧初為郏令時兵亂之後
境内饑饉譚傾心撫恤司徒王戎出穀三百斛以
助之後遷廬江内史
南北朝酈道元字善長涿鹿人魏景明中守魯陽郡
表立黌序崇勸學校山蠻服其威名不敢為寇弟
道約亦為魯陽太守為政清静吏民安之
唐令狐緒宣州華原人楚之子宣宗時為汝州刺史
有善政汝人請刻石頌德以弟綯當國固讓宣宗
嘉其意乃止
五代劉審交字求益幽州文安人晉隱帝時為汝州
防禦使有能名乾祐三年卒州人聚哭柩前上疏
乞留葬近郊得歲時祠祭詔特贈太尉起祠立碑
宋朱景字伯晦偃師人英宗時知汝州葉驛道遠隸
因為送者所虐多死俗傳為葉家關景嚴禁以絶
其患擢知夀州
李大臨字才元成都華陽人神宗時知汝州清整
有守論議識大體徙知梓州
蒋之竒宜興人元符末知汝州孜孜民事和平樂
易郡人頌之
劉才劭字美中廬陵人大觀中為汝州教授嘗憤
五季文辭卑弱倣揚雄法言著法語八十一篇
謝貺欽宗時知汝州嘗上封事十篇論事愷切後
提點京西北刑獄金取汝州貺自襄陽領兵往援
戰死
耿宣威石首人紹興中為寳豐令綽著聲績吏民
刻碑紀之
金李思明固安人明昌間為郏縣簿奉法循禮不矜
才能歲旱禱雨多應民刻石紀之
元劉思孝滏水人大德間為郏縣簿操履清白吏民
畏服時歲饑旁郡多不給郏獨豐稔流民就食甚
衆
孔之強魯人泰定間為郏縣簿修學講禮教化大
行秩滿去民立石紀其遺愛
周尚文潁州人至元間為梁縣尹建學校表忠節
繪農桑圖教民栽種民懷慕之
韓約真定人至元間守汝州吏有受權貴賄而隂
斃其佃者乃以病卒告約察其非按吏贓罪歲歉
粟價騰踴約發不待報民得全活
王義洪洞人至元間為魯山尹興廢革弊抑強扶
弱以清介著名
楊允至正間為郏縣尹明敏有斷以清白稱
王文政至正間為魯山尹發奸摘伏政令一新課
農勸士及去邑人為立去思碑
胡潤祖廣平人至正間知汝州勸農興學救災恤
患時郏令有誣民盜牛及民婦李氏誣服殺人者
皆為辯理州民立德政碑
明俞永江南華亭人洪武中知魯山縣首革吏弊修
復學校親為諸生講說經史正句讀校文理士風
翕然邑有訟者片言折之吏民畏服
官謙福建長汀人永樂中知汝州恭慎慈愛為政
知緩急先是民多流亡謙四出招撫貸種免役歸
者以千數廟學頽圮捐俸倡修秩滿去吏民思慕
沈貴字廷臣浙江石門人宣德中知汝州至即詢
宿弊分等編戸以均徭役循行田里教民樹藝作
陂堰溉田民享其利修學校禮師儒課生徒延耆
賢以訪政治得失禮讓興行民物安阜後以疾卒
官士民為之立祠
傅子榮江西南城人正統中為郏縣丞有幹才案
牘無滯公廨學舍及橋梁道路修葺一新廣設倉
庾以儲粟民不告饑秩滿去士民上状乞留詔進
七品俸仍復其任
顔頥夀字天和湖廣巴陵人弘治初知寳豐縣興
學勸農政教兼舉未幾以才調淇縣亦以治著稱
曹豹江南華亭人進士弘治間知郏縣持身端潔
政多循良修訂縣志毁淫寺為崇正書院
黃泰山東丘縣人舉人弘治十二年知寳豐縣濬河
源開水利愛民作士入名宦
劉覲文江南丹徒人萬&KR1318;間知汝州創修磚城利
民之事竭力興舉郡有專祠
顧達江南常熟人萬歷間知魯山縣公廉平易去
後民思
范廷弼山東滋陽人崇禎初知魯山愛民如子不
事苛察民至今思之
楊呈芳直隸山海衛人崇禎末知魯山勤撫字而
才能應變詹賊授首合邑賴焉
李貞佐山西安邑人明末任郏令流寇陷城被執
百折不從擁出城南遇害母喬氏亦殉難
張人龍直隸遵化人明末任寳豐流寇破城不屈
死妻某氏年少逆僕四人同謀欲脅汚之氏治酒
使飲乘間出呼丞尉領兵擒之棄市孑身扶櫬歸
葬故土
孔貞璞曲阜聖裔貢生明末知伊陽多方守禦賊
不敢薄城以事赴汝陽賊狙執之不屈死
錢祚徵山東掖縣人舉人明末知汝州城陷死難
徐廷試崇禎時知郏縣剛方勁直蒞任三日死流
賊難
邵子灼會清人郏令李自成破城遇害
陳惟孝浙江紹興人崇禎時任郏縣主簿殉難
胡士竒江西人崇禎時任郏縣典史殉難
劉名揚湖廣人崇禎時任郏縣典史殉難
雷振揚山西人貢生崇禎時任教諭署郏縣事殉
難
董耿光舞陽人貢生崇禎時任訓導署郏縣事殉
難
朱由棫江西建昌人貢士崇禎十三年任寳豐殉
難
周之德山東陵縣人貢生明末由洛陽丞署寳豐
殉難
朱任卿江南徽州人明末汝州吏目城陷殉難
皇清徐鳳鳴遼東人順治十一年知郏縣招集河朔流
民給牛種墾荒田創立鴻宅保以居之取哀鴻安
宅之意康熙五十年祀名宦
鮑韜奉天人順治間知魯山縣蒞任時人戸逃亡
荆棘徧野韜多方招集民始復業韜復詢問疾苦
悉心措置室家既立振興文教雅化日隆至今尸
祝康熙二十年祀名宦
王登魁奉天廣寧人康熙二十八年知汝州甫下
車即以興教勸學為首務值歲祲疫癘盛行死者
枕藉飛蝗蔽天魁率民撲捕蝗力請上官開倉賑
貸以賜饑者是年蝗不為災而全活亦衆庚午魯
邑拐河山逆寇王二等揭竿嘯聚魁率民兵殱其
渠魁餘黨悉平秦省饑奉
聖旨運楚米十萬石賑之過汝界魁平發脚價無絲毫累
民康熙四十九年祀名宦
張震維江南吳縣人康熙二十年知郟縣捐貲修
葺學宫建立義塾邑多窪地屢被水患震維設法
開渠疏通㡳滯盡成膏壤康熙五十年祀名宦
楊宫建浙江海寧人康熙三十六年任寳豐縣廉
介自矢廷無私謁署内藝蔬剪韭烹菘了不關民
開溝疏渠以備旱澇邑人賴之康熙四十七年祀
名宦
陳州
漢汲黯字長孺濮陽人武帝時拜淮陽太守黯泣謝
力不能任郡事願為中郎出入禁闥補過拾遺上
曰君薄淮陽邪吾今召君矣顧淮陽吏民不相得
吾藉君之重卧而治之黯弘大體不拘文法以諸
侯相秩居淮陽七歲卒
戴封字平仲濟北剛人永元初為西華令時汝隂
有蝗災獨不入西華界會督郵行縣蝗忽大至督
郵即日去蝗亦頓除人皆竒之其年大旱封禱請
無獲乃積薪坐其上以自焚火起而大雨暴至遠
近嘆服遷中山相
韋義字季節扶風平陵人順帝時為陳令政平訟
理官曹無事牢獄空虚以兄順喪去官
雷義字仲公豫章鄱陽人順帝時為南頓令清白
持身吏有貪墨者聞風竄逸
李祥淮陽太守時經喪亂之餘民多流徙祥撫循
有方歸者萬餘家
唐李邕字泰和揚州江都人玄宗初為陳州刺史拯
孤恤窮救乏周急家無私聚帝封泰山還邕見帝
於汴州詔獻詞賦帝悅
劉昌裔字光後太原陽曲人德宗時為陳州刺史
會韓全義敗於溵水引軍走陳求入保昌裔登陴
揖曰天子命君討蔡何為來陳且賊不敢至我城
下君其舍外無恐明日從十餘騎持牛酒扺全義
營勞軍全義不自意迎拜歎服改陳許行軍司馬
五代王明字如晦大名成安人晉天福中署陳州判
官時藥元福領防禦使會劉崇入寇元福將兵援
之事多咨於明先是州縣吏部送丁壯餉糧一夕
丁夫盡遁去元福怒欲盡戮之明入白元福曰今
軍儲無闕丁夫數萬人文吏懦不能制斬之何益
不如寬以待之賊散凱旋公無專殺之名不亦善
乎元福感悟盡免其死
宋陳鑄興化人仁宗時判陳州會有水患悉力拯援
全活甚衆部使者上其勞朝廷嘉之
李士衡字天均秦州成紀人仁宗時知陳州州大
水築隄以障患遂息
范鎮字景仁成都人英宗時知陳州陳方饑視事
三日擅發錢粟以貸民監司繩之急即自劾詔原
之是歲大熟所貸悉還
霍端友字仁仲常州武進人徽宗時以禮部侍郎
知陳州為政以寬聞不立聲威陳地汙下久雨則
積潦時疏新河八百里而去淮尚遠水不時泄端
友請益開二百里徹於淮自是水患遂去内侍石
熹傳詔索瑞香花數十本端友不可疏罷之
金鈕祜禄努色勒天興初倅開封府以嚴幹稱擢陳州防
禦使時兵戈搶攘道路不通努色勒受命單騎由間
道往自兵興軍民皆避他郡努色勒為之擇官吏明
號令完城郭立廬舍實倉廩備器械未幾流亡歸
附者數十萬口明年哀宗改陳州為金興軍馳使
褒諭以努色勒為節度使
明劉恭獻陕西人洪武初知陳州平徭均稅撫綏勞
来不期年流民復業者五百餘戸復立社學擇賢
師以教幼稚由是民知向學在任四年卒於官
李子義江西人洪武中知陳州孜孜興學州地多
卑下督民築堤以防水害俗尚奢侈教民量出入
戒暴殄由是州無水災人知節儉
孫元仁江南丹徒人洪武中為商水縣丞導民以
德不任刑罰興學勸農能聲籍籍有兄弟争田者
元仁以義諭之其人遂感泣相讓由是政化大行
黃福字如錫山東昌邑人洪武中為項城主簿臨
政公廉吏民懷畏邑有好訟者福拘而置之法由
是政肅民安累官戸部尚書憂國忘家老而彌篤
有自安南来者或指福問曰汝識此大人否對曰
南交草木亦知公名安得不識成化中贈太保諡
忠宣
陳介陕西南鄭人永樂中知陳州以德化民不事
苛察以憂去民詣闕奏乞復任許之未至卒
張志道江南武進人正統初知陳州蒞政廉勤教
民耕織值歲多蝗志道徧禱於神蝗不為害是年
大熟以憂去民追思弗諠
周庠湖廣麻城人正統中知陳州緩刑罰興學校
其復業之民計口授田教以種植居數年州漸富
庶百姓戴之如父母
萬宣字邦達江南當塗人景泰中知陳州蒞政剛
明約束吏胥無敢鴟張蠧民者時境内多盜宣捕
得之悉置於法一郡晏然立四社學選州之俊秀
者教之未幾人才彬彬部使者上其績賜詔旌異
李景山西廣靈人正德初知西華縣蒞政明敏吏
民畏服七年春巨寇劉六等攻城景率衆拒守城
陷被執而死詔贈光禄寺寺丞仍命有司立祠祀
之
孔環直隸南宫人正德中為西華教諭未幾盜起
霸州陷西華環被執賊迫之使降環不從遇害詔
給一子冠帶從祀李景祠
楊紹龍雲南大理人正德中為西華縣典史賊至
遇害
杜斌四川大寧人正德中為沈丘縣丞賊攻縣急
斌同都指揮王寳督衆出禦失利俱死之嘉靖初
事聞贈本縣知縣仍廕其子
王良輔陕西鞏昌人正德中為沈丘縣訓導賊至
被執與子禮俱死於難事聞詔給棺殮廕一子入
監
劉伯驂直隸河間人崇禎中知西華縣深沈有謀
設計擒殺賊寇無算後遇害時大河以南皆望風
奔潰死守殉節獨伯驂一人
皇清劉允謙江南夀州人進士順治四年知沈邱縣英
敏廉介撫流移勸墾闢考課士子文風大振士民
立祠祀名宦
許州
漢趙廣漢字子都涿郡蠡吾人昭帝時為潁川太守
郡大姓原褚宗族横恣賓客犯為盜賊廣漢至捕
其首惡誅之郡中震栗姦黨散落風俗大改
韓延夀字長公燕人昭帝時為潁川太守民多豪
強難治先是趙廣漢為太守患其朋黨令相告訐
民多怨讐延夀教以禮讓為陳和睦親愛銷除怨
咎之路因定嫁娶喪祭儀品略依古禮不得過法
百姓遵行其教數年徙東郡太守黃霸代居潁川
因其迹而大治
黃霸字次公淮陽陽夏人宣帝時為潁川太守選
擇良吏分部宣布詔令令民咸知上意務耕桑恤
孤寡前後八年治為天下第一有鳳凰神爵降天
子下詔美之賜爵關内侯
何並字子兼扶風人哀帝時潁川太守時鍾元為
尚書令領廷尉日用事弟威為郡掾贓千金又陽
翟輕俠趙季等多蓄賓客漁食愚民聞並至與威
皆亡去並使吏格殺之郡中清静依善好士見紀
潁川名次黃霸
郭伋字細侯扶風人光武時徵拜潁川太守召見
辭謁帝勞之曰賢能太守去帝城不遠河潤九里
冀京師并蒙福也先是潁川盜賊羣起伋至郡招
懷山賊趙宏召吳等數百人皆束手詣伋降悉遣
歸農因自劾專命帝美其策不之咎後宏吳黨與
聞伋威信莫不畏服其他遠自江南或從幽冀相
率歸降絡繹不絶
劉方字伯况平原人章帝元和元年為襄城令政
尚安靜悃愊無華吏人謂之不煩二年下詔宣示
天下
宋登字叔陽京兆長安人順帝時為潁川太守市
無二價道不拾遺
晉曹攄字顔遠譙人惠帝末為襄城太守時襄城屢
經寇難攄綏懷振理旬月克復後為征南司馬與
流人王逌戰於酈縣死之故吏百姓并奔喪會葬
號哭即路如赴父母
南北朝韋崇字洪基杜陵人元魏孝文帝時為潁川
太守不好發摘細事恒云何用小察以傷大道吏
人感之郡中大安帝聞而嘉賞賜帛二百疋遷司
州中正
隋房彦謙字孝沖清河人開皇初為長葛令甚有惠
化百姓號為慈父仁夀中上令持節使者巡行州
縣察長吏能否以彦謙為天下第一超授鄀州司
馬吏民號哭相謂曰房明府今去吾屬何用生為
其後百姓思之立碑頌德
劉曠開皇間為臨潁令清名善政為天下第一尚
書左僕射高熲言状帝召見勞之遷莒州刺史
唐王珣字伯玉并州祁人玄宗時為許州長史歲旱
珣乃假刺史事開倉賑民即自劾帝赦之
龐堅薛愿堅涇陽人愿汾隂人天寳中安禄山
反堅為南陽長史兼防禦副使愿為潁川太守共
守潁川時陳留滎陽已陷南陽被圍而潁川當往
来劇衝賊將阿史那承慶悉銳攻之城中士單糧
少而愿堅晝夜戰自正月至十一月諸郡兵無援
者城遂陷二人不屈俱死之
宋雷有終字道成郃陽人淳化中知許州長於吏事
細微必察以故人無冤滯從子孝先真宗朝知宛
丘縣李繼隆薦其能加試大理評事
錢昆知許州為治尚寬簡
李淑字獻臣徐州豐人真宗時以右諫議大夫知
許州歲饑取民所食五種上之帝惻然為蠲其賦
遷知開封
賈昌朝字子明真定獲鹿人真宗時判許州召對
邇英閣帝問乾卦昌朝上奏曰乾之上九稱亢龍
有悔悔者凶災之萌爻在亢極必有凶災不言凶
而言悔者以悔有可凶可吉之義修德則免悔而
獲吉矣用九見羣龍無首吉聖人用剛健之德乃
可決萬幾天下久盛柔不可以濟然亢而過剛又
不能久獨聖人外以剛健決事内以謙恭應物不
敢自矜為天下首乃吉也帝手詔優答
石普幽州人真宗時知許州築大流堰引河通漕
且請省緡錢以贍國用
王平為許州司理參軍有女騎驢單行盜殺之驢
逸入他家吏捕得驢併致其人於獄平力爭久之
果得賊
梅堯臣宣城人寳元中知襄城縣汝水暴至溢岸
堯臣親率士民救護修築邑人賴之以詩名海内
稱宛陵先生
樂京荆南人神宗時知長葛縣助役法行京白提
舉常平官言不便使之條析又不報遂不復治縣
事自劾丐去
葉夢得字少藴蘇州吳縣人徽宗時以龍圖閣學
士移帥潁昌府發常平粟賑民常平使者劉寄惡
之宦官楊戩用事寄括部内得常平錢五十萬緡
請糴秔米輸後苑以媚戩委其屬持御筆来責以
米樣如蘇州夢得上疏極論潁昌地方與東南異
願隨品色不報内侍李彦括公田以黠吏告訐籍
郏城舞陽隱田數千頃民詣府訴者八百戸夢得
上其事捕吏按治之郡人大悅
楊再興岳飛部將屢立戰功紹興中飛大敗金人
於郾城烏珠憤甚遂合龍虎大王蓋天大王及韓
常兵決戰飛遣子雲衝其鋒再興單騎破之烏珠
愈憤併力復来屯兵十二萬於臨潁再興以三百
騎遇之於小商橋殺二千餘人及萬戸薩巴貝勒
千戸百人再興死之焚其屍得箭鏃二升飛痛惋
哭之後人即其地為立楊將軍祠明王祖嫡為之
記詳祠祀志
金劉仲傑山東濱州人大定間為郾城令築堤以防
溵水民得安居時境多軍壘無敢侵漁於民者
元趙志南宫人至元中除長葛縣尹為政寬和撫字
有方流民咸歸邑地卑濕志相其宜使為水田旱
則決潩水灌之民獲其利
劉天孚大名人至元中知許州時檢核屯田臨潁
鄧艾口民稻田三百頃有欲指為右屯者天孚為
辯其非乃止歲大旱禱即雨野有蝗令民出捕俄
羣烏来啄蝗為盡明年麥熟時有蟊忽生大花蟲
盡嚼之許人立碑頌焉
路義代州人順帝時為郾城簿勞心字民凡蠧政
撓法者必治之
明陳霖福建福清人洪武初知許州會歲歉民多流
徙霖使民導湖水注别壑縦民取魚藕自給賴全
活者甚衆秩滿去吏民思之
齊原芳陕西乾州人洪武初為郾城縣丞元末兵
燹民皆竄徙原芳繕城邑脩室廬督農事通商賈
流民聞風而歸者九百餘戸
孔秉忠江西新淦人洪武中為郾城典史沙河水
歲為患秉忠率民築堤四十餘里患遂息陞信陽
知縣
田深字本淵山西稷山人洪武中知長葛縣不專
威嚴而務德化秩滿去民如失怙恃咸伏闕奏留
詔令復任又九年知許州
陳璉字廷器廣東東莞人永樂初知許州儉約廉
平俗多淫祀璉諭戒之民遂更俗暇則編集古今
所載明人倫厚風俗勵士勸善之語為書以傳累
官南京禮部侍郎
邵寳字國賢江南無錫人進士成化末知許州歲
饑關陕流民就食郡境寳賑貸安輯全活者甚衆
又置政惠總社二倉歲儲穀萬餘石民無荒虞民
有妄獻膏腴地於藩府者累歲爭訟逮數百人按
事者欲為阿附寳力詆之乃白於臺臣竟不為所
奪在許凡八年擢戶部員外郎去之日士民遮道
泣送為立去思碑後累官南京禮部尚書卒諡文
莊
顧奎江南通州人嘉靖間以進士令襄城繩吏愛
民尤急於祛弊嘗曰為治之道興一利不若除一
害故於弊孔搜剔殆盡後陞刑部主事
何選江南嘉定人萬歷十二年由進士任臨潁時
值歲旱他郡邑未有以旱上聞者選獨言之不置
得蠲免潁水衝決民被其害為築隄護之民不擾
而功立就期年調治南昌
鄭振光江南武進人萬歷間由進士守許州以勸
農課士為首務其治行與邵寳齊軌
譚性教山東萊蕪人進士萬歷間知襄城常歷四
鄉相地宜見東南地多卑下教民開南北二渠一
方稱便修襄城志歴陞陕西督學副使
張信襄城訓導闖賊圍城信率士守之城陷罵賊
賊割其舌信以舌血寫翦寇二字既死懷中有死
必為烈鬼殺賊之句
歐陽植陕西人長葛教諭崇禎十四年賊陷城知
縣迎降植痛哭自奮與舉人孟良屏貢生黃朝聘
生員張範孔等抗志殺賊分城拒守賊衆益至猶
巷戰俱被擒同時死者一百三十人
皇清荆其惇江南丹陽人進士知郾城縣蒞任之初民
未復業更值大兵絡繹河工峻急其惇安集招徕
給牛種以助開墾減運柳鹽引築龍塘堤百里得
免渰沒以勞瘁卒於官祀名宦
李正芳順天大興人癸酉武舉順治二年任掌印
都司駐劄許州時值兵燹後城垣傾圮正芳捐資
修葺招流移勸開墾民漸復業康熙四十七年祀
名宦
徐崇禮奉天人授湖廣應城知縣陞許州知州重
脩文廟朔望課士講論精確時值旱魃為災朝夕
步禱甘霖立沛康熙五十八年祀名宦
徐世法浙江會稽人歴任許州修學宫設義塾疏
通石梁潩水二河水旱不至為災時蝗蝻遍地親
督夫捕滅不害禾稼康熙六十年祀名宦
禹州
漢卓茂字子康宛人成帝時為密令視民如子民亦
親愛之不忍欺平帝時天下大蝗河南二十餘縣
皆被災獨不入密縣界後遷京郡丞密老少皆涕
泣隨送光武即位以茂為太傅封褒德侯
晉郭誦平陽人元帝時為陽翟令阻水築壘且耕且
戰為滅石勒之計賊至誦設伏殺之
宋畢中衍字夷仲鄭州人仁宗時為陽翟主簿縣人
張昇方鎮許請於朝欲興學校邑子馬宏謂諸豪
曰張公興學而令乃因以取諸民君將不堪誠捐
百金予我我能止役豪信之予百金宏即詣府宣
言縣吏盡私為學之費又將賦於民昇果疑焉敕
縣且止中衍會攝縣事即捕宏騐治遂得其姦言
於昇流宏鄧州一縣相賀
明李遵義直隸衡水人洪武中知新鄭縣凡舉政務
求合民情處已獨尚廉介抑苞苴吏胥畏之暇則
巡視閭里以稽民瘼其有貧富之家及壮弱之丁
一見輒記憶不遺審徭定役咸稱其宜嘗有富民
賄里書妄訴為貧者遵義歴述其富状以詰其偽
人服其明允
白瑜字楚英江南武進人永樂中為鈞州判官廉
勤有為均平賦役凡利於民者即興之妨於民者
即去之恤其饑寒惟恐一民不得其所秩滿民不
忍其去奏留復任始終如一
劉魁江西泰和人正德間由舉人任禹州入郡講
學毁淫祠其政先嚴後寬丈地均糧俱有成法數
年内教化大行陞潮州府同知民思之奉祀遺愛
祠配子産黃霸
匡鐸山東膠州人隆慶四年由進士任新鄭明果
能斷公廉有威擢給事中
閔鑑直隸雄縣人由舉人萬歷十年任新鄭搏擊
豪悍清介絶塵民至今思之
劉孔暉湖廣邵陽人舉人崇禎十四年知新鄭縣
時賊決汴城孔暉誓死拒守次年賊衆掩至城孤
援絶作絶命詞血書寄父力竭被執不屈死贈尚
寳卿祀名宦
鄭州
漢周苛沛人以御史大夫守滎陽楚破城欲令苛將
苛罵曰若趨降漢王不然今為禽矣項羽怒遂烹
之
卜式河南人武帝時拜成臯令兼使領漕課最進
齊王太傅
三國殷裒魏滎陽令廣築學館會集朋徒民乃歌之
曰滎陽令有異政修立學校人易性令我子弟恥
訟爭
晉何攀字惠興蜀郡郫人武帝時為滎陽令上便宜
十事甚得名稱尋除廷尉
傅祗字子莊北地泥陽人武帝時為滎陽太守自
魏黃初大水之後河濟泛溢鄧艾常著濟河論開
石門而通之至是復浸壞祗乃造沈菜堰至今兖
豫無水患百姓為立碑頌焉
南北朝王慧龍太原晉陽人元魏太武帝時為滎陽
太守在任十年耕戰並修大著聲績招撫邊遠歸
附者萬餘家號為善政
宋飜字飛烏廣平人元魏宣武初為河隂令順陽
公主家奴為劫攝而不赴飜將兵圍主宅執主壻
馮穆步驅向縣時正炎暑立之日中流汗霑地自
是境内肅然
蘇淑字仲和武邑人元魏熙平中為滎陽太守清
心愛下及卒吏人悲思時稱良二千石
高謙之遼東人元魏孝昌中為河隂令先是有人
囊盛瓦礫詐市人馬因而逃去謙之出令遍索弗
獲乃偽枷一人立於市宣言是前詐市馬賊又欲
刑之密遣察市中私議者見二人訢然曰無復憂
矣遂執送按問悉獲其黨在縣二年損益政體多
為故事
郎基字世業中山人北齊宣帝時為鄭州刺史積
年滯訟數日中剖判咸盡而臺報下並允基所陳
條綱既疎獄訟清息遐邇慶悦後卒官柩將還赴
送者莫不攀轅悲哭
隋劉幟大業末為成臯令政有恩惠時長吏多贓汚
幟清節愈勵風教大洽獄無繫囚
唐崔無詖博陵人天寳中為滎陽太守安禄山反圍
滎陽無詖率衆乘城聞師譟自墜如雨無詖與官
屬皆死之詔贈禮部尚書諡毅勇
五代王彦章字子明鄆州夀昌人梁末帝時為鄭州
防禦使與唐將夏魯竒戰馬踣被擒莊宗愛其驍
勇欲全活之彦章曰朝事梁暮事晉何面目見天
下之人乎終不從遂見殺
宋曾公亮字明仲泉州晉江人仁宗時知鄭州為政
有能聲盜賊悉竄他境夜戸不閉嘗有使客亡槖
中物移書詰盜公亮報云吾境不藏盜殆從者之
廀耳索之果然
章衡字子平浦城人熙寧中知鄭州奏罷原武監
弛牧地四千二百頃以予民
元劉可任元統初知鄭州崇學校勸農桑興利除害
民圖像以祀
蒲理翰至元間知鄭州首事廟學範銅為祭器製
革帛為禮服善政多此類民為立碑
黃廷佐至元間知鄭州廉潔不苟沈靜精密外寬
内明喜怒不形於色治行為一時最
明劉茂江南江寧人洪武初知河隂縣公廉有為力
行善政時兵革之餘盡心撫綏凡廨舍廟宇皆經
營創置吏民悦服有古循良風
胡澄浙江諸暨人洪武初為河隂縣丞以德導民
清稱甚著時境内有虎為害及澄至虎皆徙去
程惠民山東新泰人洪武中知氾水縣廉潔敦厚
不尚威嚴公暇輒詣學宫講析經義勸勉生徒秩
滿去士民泣送
曾泉江西泰和人宣德中以御史謫氾水縣典史
蒞政勤敏選邑人俊秀者躬自訓誨多所成就督
民開墾無牛者助之民為立祠
賈威直隸束鹿人正統中知滎陽縣扶善懲惡在
任九年無一民越訴者巡撫于謙署其考曰究心
民事克舉厥職且榜諭闔治使共觀法比卒官民
痛惜之
周騰蛟直隸香河人以舉人崇禎末知氾水時流
寇克洛攻汴縦横楚豫遷縣治於摩天砦以扼其
衝賊悉衆来攻竭力拒守殺賊無算衆寡不敵卒
為所陷遂溺於黃河灘後得公屍肘猶懸印邑人
置櫬瘞之
魯世任山西人崇禎十年知鄭州流寇披猖乃築
甎城賊攻不能下去又五年守陴者開門納賊世
任聞變欲自刎百姓奪刀擁至河畔急投水復為
民救不獲死後被執賊欲脅降之大罵遇害
劉崇會鄭州守備崇禎十二年土寇逼城崇會逆
戰斬首百餘級賊潰去復犯河隂守土者請援又
大敗之方旋營罹火厄鄭人為立劉將軍大捷碑
陜州
漢馮楊繁陽人宣帝時為弘農太守有八子皆為二
千石趙魏間榮之號萬石君
劉興齊武王縯之子建武初為緱氏令有明略善
聽訟遷弘農太守
張元字君夏河陽人建武間為弘農太守文學生
徒多所矜式
王尊字子贛涿郡高陽人元初中舉直言授虢令
轉守槐里兼行美陽令事美陽女子告假子不孝
妬笞母尊驗問辭服乃縣磔著樹使騎吏射殺之
吏民驚駭後上行幸雍過虢尊供帳如法而辦以
高第擢為安定太守
張寬四川成都人順帝時為弘農太守二崤地險
多寇寬以誠諭宿盜盡格百姓樂之
皇甫規字威明安定朝那人永康初為弘農太守
治郡有仁聲
三國令狐邵冀州人魏弘農太守清如冰雪妻子希
至官省恕以待人不好獄訟是時郡無通經者乃
選諸吏詣河東就樂詳學經粗明乃還由是弘農
多文學之士
南北朝梁昕字元明安定烏氏人後周天和初為陜
州總管府長史昕性温裕有幹能聲稱卒官贈大
將軍謚曰貞
唐長孫操字元節洛陽人高祖時為陕州刺史城中
無井人勤於汲操為釃河溜入城百姓利安以母
喪解官長老守闕頌其遺愛
杜如晦字克明京兆杜陵人武德初授陕州總管
府長史時方多事裁處明敏僚屬倚之
許紹字嗣宗安州安陸人高祖時授陕州刺史時
蕭銑將董景珍降命紹率兵應接以破銑功擢其
子智仁為温州刺史銑復遣楊道生圍陕州紹擊
走之
崔善為貝州武城人貞觀初為陕州刺史時議戸
猥地狭者徙寬鄉善為奏畿内民衆而丁壯悉籍
府兵若聽徙皆在關東虛近實遠非經通計詔可
韓休京兆長安人武后時為虢州刺史號於東西
京為近州乘輿所至常稅廏芻休請均賦他郡中
書令張曰免虢而與他州此守臣為私惠耳休復
執論吏白恐忤宰相意休曰刺史幸知民之敝而
不救豈為政哉雖得罪所甘心焉訖如休請
姜師度魏州魏人神龍中為陕州刺史太原倉水
陸運所湊轉屬諸河師度使依高為廥而注米於
舟以故人不知勞拜太子詹事
岑羲字伯華棘陽人睿宗時為陕州刺史有政績
弟仲翔繼為陕州刺史並馳聲譽
李適之恒山愍王孫開元中累遷陕州刺史不事
苛細為下所便玄宗患穀洛二水歲暴漲淹沒田
廬詔適之以禁錢作三大防曰工陽積翠月陂自
是水不為患刻石著功詔永王璘書皇太子瑛署
額進御史大夫
裴耀卿字煥之絳州稷山人玄宗時為河南陕州
路水陸轉運使於是置河隂集津三門倉引天下
租由孟津泝河而西三年積七百萬石省運費三
十萬緡或曰以此緡納於上足以明功答曰是謂
以國財求寵其可乎
李齊物字道用鄭孝王亮之曾孫天寳初為陕州
刺史開砥柱通漕路發重石下得古鐡戟銘曰平
陸上之詔因以名縣遷河南尹
盧奐滑州人玄宗時為陕州刺史時帝西還至陕
嘉其美政題贊於廳事曰專城之重分陕之雄亦
既利物内存匪躬斯為國寳不墜家風尋召為兵
部侍郎
蕭定字植臣蘭陵人代宗時以廕補陕州參軍蒞
事精挺選補黜陟使裴遵慶為判官
韋宏景陽武人穆宗時為陕州刺史有治效百姓
懷之
王質字華卿河東人文中子五世孫文宗時為虢
州刺史李德裕素器之再遷河南尹為政必先究
風俗所至有惠愛
宋師頏字霄遠大名内黃人太平興國中知陕州賜
金紫時西鄙用兵餉道所出軍士多亡命嘯聚山
林為盜頏嚴其巡捕盜越他境
查道字湛然歙州休寧人天禧中知虢州值蝗災
民歉道不候報出官廩賑之所活至萬餘人政務
寬恕吏胥有過未嘗笞罰
趙良規字元甫洛陽人真宗時知陕州歲饑百姓
請閣殘稅二分為官伐芟以給河埽或以為須報
乃可行良規曰若爾無及矣檄縣遂行而以擅命
自劾進太子賓客
狄棐字輔之潭州長沙人真宗末知陕州又知河
南府為政愷悌不為表暴死之日家無餘貲
孫唐卿字希元青州人景祐中通判陕州於吏事
若素習民有母再適人而死及葬其父恨母之不
得祔遂盜母喪合葬之有司論以法唐卿權府事
乃曰是知有孝而不知有法爾乃釋之
吕大忠字進伯京兆藍田人元豐中知陕州清謹
自持為政慈愛發姦摘伏盜賊畏之
李彦仙字少嚴寧州彭原人靖康初為石壕尉敵
人取陕州彦仙以計復之詔即令彦仙知陕州乃
益為戰守之備敵人再攻陕彦仙極力禦之敵人
技窮而去三年敵益兵急攻城陷彦仙率衆巷戰
左臂中刃戰愈力敵人惜其材以重賞募人生致
之彦仙乃易敝衣北走投河而死詔贈彰武軍節
度使建廟於陕祀之廟號忠烈
趙叔憑太宗之後建炎間為陕州都監後遷通守
敵人圍陕州既久援兵不至城危時叔憑子官盧
氏遺以蠟丸書曰人臣當死國難况吾以近屬其
可辱命邪遂死之
金富勒呼貞祐中為陕州宣撫使元兵取潼關戍卒
皆潰富勒呼禦戰兵敗死之
明桂全浙江慈谿人洪武末知陕州有治績以薦陞
山西平陽知府去之日民留舄置之郡署以識不
忘
程式江南潁川人永樂初為靈寳主簿忠正廉勤
撫字罔懈嘗疏朱楊清口諸渠引水溉田百餘頃
民沾其利
高敏江南碭山人永樂初知陜州廉明剛正人不
敢干以私事有弗便於民者不計利害必除之在
任十餘年以薦陞揚州知府
王雲鳳山西和順人弘治中知陕州興學校毁淫
祠扶弱抑強吏民畏懷之以薦陞陕西提學僉事
官至僉都御史
蒋賢陕西榆林人正德中為靈寳縣丞時流賊掠
境賢率衆禦之陷於敵死焉事聞贈知縣錄一子
入監
皇清江蘩湖廣漢陽人任靈寳令勵志冰蘖終任不名
一錢時軍興旁午蘩督運糧餉軍需無缺而民不
為累逋賦逃亡繪圖請
命悉獲蠲宥祀名宦
光州
漢賈彪字偉節潁川人桓帝時為新息長民貧生子
多不育彪嚴為制與殺人同罪數年間養子者千
數僉曰賈父後黨錮事起彪曰吾不西行大禍不
解乃入洛陽說竇武等訟之帝遂赦黨人李膺曰
吾得免賈生之謀也
南北朝崔挺字雙根博陵安平人元魏太和間除光
州刺史時以犯罪配邊者多有逃越遂立重制一
人犯罪闔門充役挺上書以為周書父子罪不相
及以一人犯罪延及闔門豈不哀哉辭甚迫切帝
納之先是州内少鐡器用皆求之他境挺表復鐡
官公私有賴及代老幼泣涕追隨贈送絹帛悉不
納後卒鑄像祀之
李元忠趙郡柏人元魏中興初為光州刺史時州
境災歉民皆菜色元忠表求賑貸聽用萬石元忠
以為萬石給人計一家不過升斗而已不救其死
遂出十五萬石以賑之事訖表陳朝廷嘉而不責
隋公孫景茂字元蔚河間阜城人開皇初為息州刺
史法令清靜德化大行時屬平陳之役征人在路
有疾病者景茂輒減俸禄為饘粥湯藥多方賑濟
之賴全活者千數帝聞嘉之詔宣告天下
梁洋息州刺史有德政參軍裴洋與州人建塔樹
碑
柳謇之字公正河東解人仁夀中為息州刺史有
惠政
唐柴再用天祐初為光州刺史時朱全忠攻淮南抵
光州再用嚴設守備俟其渡淮而北抄其後軍斬
獲萬計
宋辛仲甫字之翰汾州孝義人乾德末知光州州有
横河與城直會霖潦暴疾水溢潰廬舍仲甫集船
數百艘軍資民儲皆賴以濟
史珪河南洛陽人開寳間為光州刺史歲饑淮蔡
民多流入州境珪不待聞即開倉減價以糶全活
甚衆
司馬池字和中夏縣人天禧中知光山縣禁中營
造詔諸州調竹木符期三日畢輸池以土不産大
竹轉市蘄黃非三日可致乃更與民自為期期過
不輸者罪之既而輸竹先諸縣盛度薦於朝改秘
書省著作佐郎
王堯臣字伯庸虞城人天聖初知光州歲旱盜發
民倉法當死堯臣曰此饑民求食荒政所當恤遂
以減死論
葛密江隂人為光州推官豪民李新殺人嫁其罪
於邑民葛華獄具密得其情出之法當賞密白州
使勿言
王聞詩樂清人紹興間知光州盡心民事能守其
父十朋家法官民思慕之不忘
柴中行字與之餘干人嘉定中知光州嚴保伍精
簡閱增闢屯田城壕營砦器械糗糧百爾具備治
行為最
王霆字定叟東陽人理宗時知光州兼沿邊都巡
檢使會北兵至霆冒雪疾馳至州分遣間探整飭
戰守之具大戰於謝令橋北兵潰散光人得安督
府魏了翁以書慰安之又以緡錢十萬勞其軍尋
詔霆為吉州刺史仍知光州
王迸字純父饒州樂平人紹定間為固始簿攝邑
事金兵至淮守令望風遁去迸度不能禦懷印投
井死
明車誠浙江餘姚人洪武初知光州操持不苟蒞政
精敏士民誦之初受命擔簦至郡其自奉簡薄皆
類此祀名宦
宣仲庸江南無錫人永樂中知息縣優於政事凡
有科辦必誓於神是以官無墮事民無怨辭尤留
心學校勉勵生徒多底成材
周濠浙江奉化人景泰初知光州愛民育士為時
首稱擢山西提學僉事州人不忘其德立祠祀之
薛良字允良江南和州人景泰初知獲嘉縣持已
清謹御下嚴明以憂去天順改元復知固始多惠
政以秩滿去民詣闕奏留晉六品俸仍掌縣事成
化初以憂去今二縣俱建名宦祠祀之
周洪山東武城人弘治初知光山縣剛方廉介臨
事不撓豪猾畏憚之值歲饑洪悉心賑救不遑寝
食全活者甚衆後擢四川僉事祀名宦
陳釴江南常熟人嘉靖間為龍游令有治聲以罣
誤謫光州添註同知為省中決疑獄數十條當道
以文行第一薦之會上南巡有司規避不肯往釴
毅然請行協濟新野行宫督造如制上駐蹕忻然
欲大用之佞臣某求賄不聽乃誣以他事遂落職
暑極母病不能還留寓光州卜居於郝司馬故宅
扁曰信美樓扄戸謝客以琴書自娛一日沐浴北
向再拜默坐而逝
許明陛杞縣舉人萬歷中光州學正持身有法課
士嚴正歴延安知府
陳錫爵字魏茂廣東南海人以舉人任光州為政
精明仁恕吏不敢欺新息有宦某恣横至剔人目
睛爵廉知論如法光兩城對峙一水中流值霖雨
泛漲嘗覆舟爵經營創造叠石為橋往来無虞擢
東昌府同知
河南通志卷五十六
