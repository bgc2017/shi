河南通志卷六十七
列女上
詩曰無非無儀惟酒食是議言婦人無外事止於奉
酒&KR0755;縫衣裳而已而劉向作列女傳極於婦道母儀
胎教端本之大范史倣此例述為篇則遭憂遇變者
居多焉夫婦人以柔脆之質處闈闥之中然或遇人
之不淑或盛年喪所天或遭亂遇強暴而能立意較
然不欺其志此與丈夫之致命遂志者曷異乎更有
窮簷白屋無環珮禮義之教而遭變愈烈冠紱者或
媿焉豈非秉彛自天植獨守閨襜無世俗利害漸染
使然哉豫自詩傳所載如衞共姜宋伯姬之流史不
絶書迄明季流寇之難殉節者相望至
聖朝而風教益修
皇上扶植人紀令有司廣蒐窮鄉僻壤自明以迄
昭代節婦烈女所在以名聞崇之棹楔用以礪世磨鈍
垂光萬祀志列女
開封府
晉王凝之妻謝氏名道韞陽夏人安西將軍奕之
女幼聰敏才辨嘗内集雪下叔父安曰此雪何
所似從子朗曰撒鹽空中差可擬道韞曰未若
柳絮因風起安大竒之後適王氏遭孫恩之難
舉厝自若既聞夫及諸子為賊所害方命婢肩
輿抽刃出門亂兵稍至手殺數人賊不敢犯其
外孫劉濤時年數歲恩又欲害之道韞曰事在
王門何關他族必如此寧先見殺恩雖毒虐為
之改容乃不害濤自爾嫠居會稽家中莫不嚴
肅所著有詩賦誄頌
南北朝董景起妻張氏陳留人元魏皇興間景起
早殁張氏年十六痛夫少喪且無子息遂哀傷
過禮終其身不茹葷血獨守貞操鄉曲高之
唐李氏女汴人年八歲父殁殯于堂十年朝夕哀臨
及笄母欲嫁之斷髮丐終養居母喪哀號過人自
庀葬具州里送葬千餘人廬于墓蓬頭跣足而負
土以完園塋蒔松數百武后時旌其門閭
盧惟清妻徐氏淄川人世客陳留惟清仕歴校書
郎坐僚姻罪貶播州尉徐還鄉里糲食斥鉛膏采
絺不御會大赦徐間關迎惟清至荆州聞惟清死
二髯奴將劫徐歸下江徐知之數其罪奴不敢逼
劫其貲去徐倍道行至播州足繭流血得惟清尸
以喪還閱歲至洛陽既葬以無子終服還陳留汴
州刺史齊澣高其節頌之以詩
高愍女名妹妹父彦昭事李正己及正己子納拒
命質其妻子使守濮陽建中二年挈城歸河南都
統劉元佐納屠其家時七歲母李憐其幼請免死
為婢女不肯曰母兄皆不免何賴而生母兄將被
刑徧拜四方女問故答曰神可祈也女曰我家以
忠義誅神尚何知而拜之問父所在西嚮哭再拜
就死德宗駭歎詔太常諡曰愍諸儒爭為之誄彦
昭從元佐救寧陵復汴州累功授潁州刺史朝廷
錄其忠居州二十年不徙卒贈陜州都督
賈直言妻董氏名德真浚儀人直言坐事貶嶺南
以妻少乃訣曰生死不可期吾去可亟嫁無須也
董不答引繩束髮封以帛使直言署曰非君手不
解直言貶二十年乃還署帛宛然及湯沐髮墮無
餘
宋永泰縣主太祖從孫女性孝敬動循女誡年十四
歸元班殿直梁子才克執婦道事舅姑孝謹夫殁
時縣主年二十二哀毁幾殞諸族欲奪其志縣主
以節自誓終身不渝初封共康郡君元豐中加今
封以褒榮之
朱氏開封民婦夫日與俠少飲博犯法徙武昌父
母欲奪而嫁之朱曰何迫我如是耶其夫將行一
夕朱自經死且曰及吾夫未去使知我不為不義
屈也吳充時為開封判官作阿朱詩以記其事
金聶孝女名舜英尚書左右司員外郎天驥長女年
二十三適進士張伯豪伯豪卒歸父母家及哀宗
遷歸德天驥留汴崔立劫殺宰相天驥被創甚舜
英謁醫救療百方至刲其股雜他肉以進而天驥
竟死時崔立之變剽奪暴凌無復人理舜英自以
年尚少葬其父之明日絶脰而死其家以舜英合
葬伯豪之墓
元任建妻王氏尉氏人建仰弋林中墜矢中面而死
時王二十三歲一子尚在襁褓父母憐其早寡欲
嫁之王曰任氏有後豈忍背之誓不他適歴四十
餘年而終至元間事聞詔旌其門
孟志剛妻衣氏汴梁人志剛儒士家貧無子及卒
衣紿匠者曰棺可寬大吾夫有遺衣服欲盡置其
中匠者然之是夕祭其夫自縊死
丁尚賢妻李氏汴梁人年二十餘有姿容至正中
賊至欲執之李怒曰吾家六世義門安能從賊以
辱身乎於是闔門三百餘口皆遇害
萬昱妻范氏杞縣人至正間昱奉親與兄弟避難
母殁於道繼而父兄亦卒會丞相台哈巴哈總戎昱
從事左右奉命遠出行且語范曰吾兄已殁唯餘
一息苟不得已棄己子耳范許諾尋果兵變范如
夫所云棄子存姪略無一毫不平意亂平生一子
人稱為義感所致因名其子曰義
明楚鍚妻鄭氏杞縣人夫殁時鄭年二十三哀毁幾
絶以禮營葬遺子咨哲幼弱鄭紡織自給守節四
十七年洪武間事聞旌為貞節之門仍命月給衣
糧成化初復旌表
馮英妻劉氏杞縣人夫殁年甫二十八哀毁喪明
生遺腹子通字養踰歲目復明紡織奉姑教子守
節四十六年弘治間事聞旌表
陳子英妻孫氏陽武人子英飛虎衞小旗洪武初
從征迤北金山謂孫曰吾生死未可知幸有二弱
息汝肯撫育乎孫曰君但盡忠報國吾母子勿煩
憂也子英果死於戰父母欲奪其志孫泣曰吾不
忍背夫而生即欲自盡父母懼而止
陳三妻張氏陽武人夫卒守節洪武中旌表
崔五妻蕭氏陽武人夫卒守節洪武末旌表
劉誼妻路氏洧川人夫卒守節永樂初旌表
張敏妻李氏太康人夫卒守節永樂中旌表
桑福義妻袁氏通許人福義征遼死之袁守節五
十餘年宣德初旌表
羅山悼恭王妃張氏祥符人宣德中王薨妃自殉
事聞賜諡貞烈
劉敬妻趙氏太康人夫卒守節宣德中旌表
給諫魏安仁妻時氏祥符人安仁舉進士授兵科
給事中謫廣東翁源縣典史卒於官時年二十三
事舅姑甚謹日以女工易甘旨其父母家貲素饒
屢有饋遺皆之或問其故曰以養舅姑而累父
母非吾願也宣德中旌表
史氏女祥符人年十五許同邑胥氏子未娶而卒
女聞白父母往弔之至則遂服其喪及暮父母欲
載之歸女曰夫既死舅姑孰養之耶竟縊於胥氏
之室宣德中詔旌表
周憲王妃鞏氏祥符人正統初王薨妃自經上嘉
其行賜諡貞烈時夫人牛戴韓歐陳李六氏同日
死節俱諡貞順祔葬憲園
榮源妻張氏鄢陵人夫卒守節景泰中旌表
劉清妻張氏扶溝人夫卒守節景泰中旌表
周簡王姬左氏祥符人景泰中王薨左即自縊於
室
陳烈女祥符人父傑年十八字楊瑄未幾瑄卒女
痛哭欲往弔父母不許女乃剪髮屬媒氏轉致之
瑄母以定婚帖裹其髮置瑄懷中葬焉父母謀改
字女縊而死五十三年瑄姪永康改葬瑄而求陳
氏骨合焉二骨朽矣髮與定婚帖獨鮮完葬之
三年有岐穀了瓜産於墓
内鄉懷靖王夫人蔡氏祥符人天順末王薨蔡自
縊上嘉其節特遣使祭焉
崔福妻陳氏太康人夫卒守節成化初旌表
段整妻魏氏媳胡氏俱儀封人魏年二十三夫殁
誓不再適子安早殁胡氏亦守節如姑成化初詔
並旌之
李嵩妻于氏儀封人夫卒守節成化初旌表
彭儀妻吳氏封丘人初夫卒欲殉以姑老子幼不
果未幾姑與子俱殁母欲嫁之吳泣曰婦人失節
事人異日何面目見夫於地下乃沐浴更衣潛詣
夫墓自縊於棠樹下鄉人為置棺起儀竁而葬焉
是年棠樹冬花霜雪不隕成化初事聞詔旌其門
趙泰妻鄭氏太康人夫卒守節成化中旌表
晉嵩妻張氏太康人夫卒張痛哭不言乃私命匠
造棺必大迨夫殮畢遂自縊同棺而葬成化中詔
旌異之
黃士謙妻楊氏祥符人年二十士謙病革楊以死
許之及士謙卒果自縊
郭寧妻孫氏名淑貞陽武人夫卒守節成化中旌
表
郭浩妻王氏太康人夫卒守節成化中旌表
燕從義妻劉氏祥符人夫卒守節事聞旌表
夏永昌妻高氏祥符人婚三月而永昌卒高欲從
死家人防之嚴氏于柩前焚香竊祝曰夫其俟我
母知泣而止之高曰嗟母謂百年永耶竟自縊死
成化末事聞詔旌曰貞烈
師璵妻毛氏太康人夫卒守節成化末旌表
于氏祥符人周懿王姬媵成化末王薨即自縊死
鍾秩妻尚氏洧川人夫卒守節弘治末旌表
耿慇妻劉氏祥符人夫卒守節弘治末旌表
程鍵妻劉氏太康人夫卒守節弘治末旌表
黃智妻蔣氏儀封人年二十夫卒號哭三日不食
乃自縊忽迅雷震其戸姑覺而救之乃免孀居三
十餘年弘治末旌表
劉哲妻馬氏杞縣人夫卒守節弘治末旌表
馮迪妻孟氏太康人夫卒守節詔旌其門
魏相妻劉氏祥符人相殁劉即欲殉祖姑王乃與
同寢婦飲泣達旦紿其祖姑曰我渴甚祖姑往取
水遂自縊死時年二十一
孫林妻王氏祥符人林殁王匍匐哭不絶聲遂潛
縊于園樹死
田孝子妻張氏祥符人孝子名銳嘗刲股療母病
母死廬墓三年銳死張哭曰我與夫結褵二十年
矣我夫能為孝子我獨不能節婦耶遂縊死
趙汝登妻侯氏媳馮氏俱儀封人汝登殁侯自經
以殉後子匊死馮亦自經事聞旌其門
袁儒妻顧氏胡杲妻馬氏俱杞縣人夫卒守節正
德六年詔並旌之
朱能妻張氏封邱人正德七年賊至欲汚之張不
從賊怒以火炙之裂其支體棄于道三日面如生
事聞旌表
王玹妻汪氏封丘人正德七年賊至被執驅之同
行汪不從賊怒醢之
王孜妻李氏封丘人正德七年遇賊死節
李甫二女尉氏人長年十八次年十四正德七年
聞流賊將至恐為所汚長女置白練帶于袖中次
女見而問之曰此為不失身計也次女悟遂亦裂
帛袖之且相戒曰慎勿使二親知也未幾賊果攻
尉氏父甫守城母往饋餉市訛傳城陷二女遂俱
縊死事聞詔旌其門
朱宗妻尹氏尉氏人正德七年賊至死節事聞旌
表
李傑女名那兒尉氏人年十六正德七年流賊逼
縣與伯兄從舅氏陳鳳避匿邑西林莾中為邏者
所獲挈之馬上令鳳前引那兒不從自投于地而
死
鄭氏女杞縣人鄭僮女十歲許字王念祖念祖物
故女力請歸王氏至夫柩前即氣絶邑令李梯親
視詳題建坊旌表
岳葵妻陳氏陳留人夫卒自縊
時植妻賈氏通許人植為梁山主簿正德中賊陷
城被執不屈死賈聞之曰吾夫死忠吾不能死義
乎遂自縊女名三才亦赴火死事聞詔旌其門
時中妻苖氏通許人夫卒守節正德中旌表
毛寧妻孟氏陽武人夫卒守節正德中旌表
史貞女杞縣人幼許字同邑孔宏業未出閣而孔
夭欲以身殉其母不許女七日不食其母持茗強
逼飲之適有雙蛾墮其杯中死女指示曰物意尚
孚我心母獨不諒人耶母知不可奪翌日乃製素
衣縞裳送之孔氏時鄉之老稚從觀者如堵女告
之曰適二姓者勿入我室於是慙而去者十之二
三及暮女乃辭舅姑從容整衣自經死有白氣縷縷
騰屋上達旦始消正德間縣令劉廷簠為營葬事
復疏於朝詔有司建坊旌之賜扁曰貞女史氏之
門
江朝賓妻邢氏陽武人夫卒自縊正德中有司上
其事於朝
李潤妻馬氏陳留人夫卒自縊
孫質妻王氏媳楚氏俱杞縣人質卒王苦節撫孤
後子廷器卒楚亦守節事聞詔並旌之
劉潤妻馬氏杞縣人夫卒自縊事聞旌表
王周妻康氏杞縣人夫卒自縊事聞旌表
張漢妻陳氏太康人夫卒自縊事聞旌表
劉忠妻米氏媳王氏孫媳董氏俱陽武人忠卒米
撫育遺孤璉娶王氏璉亦早死王與姑米又同育
其孤裕裕長娶董氏未幾裕又卒三氏各以節自
勵事聞詔並旌之
王笠妻高氏媳葛氏俱太康人笠卒高守節及子
灼娶葛氏又早卒葛亦不再適嘉靖元年詔旌雙
節
毛澄妻馬氏陽武人夫卒守節嘉靖元年旌表
柳金妻張氏祥符人居通許年三十而金卒自誓
終身守節同邑有谷姓者謀娶之金兄玉利其産
許之稱張母病召歸至中途乃覺即裂其衣欲死
環而衞者甚嚴張既至谷欲犯之張唾其面曰吾
家雖微豈從汝為狗彘之行哉谷慙鞭之數百竟
不從至旦而死有司嘉其志節署其門曰貞烈
曹詔妻劉氏鄢陵人詔赴太學途遇賊被害劉攜
幼子扶櫬歸葬截髮毁容不出戶閾養姑以壽終
守節凡五十餘年嘉靖八年旌表
邵南妻邊氏杞縣人夫卒自縊事聞旌表
楊能妻吕氏祥符人夫卒守節嘉靖十七年旌表
陸濙妻張氏祥符人年二十有四濙死無子以姪
繼夫之後守節四十五年嘉靖二十四年旌表
張明德妻田氏祥符人夫殁姑年六十六三子俱
幼紡織奉姑撫孤成立守節四十餘年子祦登甲
辰進士以子貴封太安人事聞旌表
張鶴妻劉氏祥符人夫殁撫孤守節嘉靖二十四
年旌表
王茂才妻周氏祥符人夫卒自縊嘉靖二十五年
旌表
黃恩妻鄭氏祥符人夫卒守節嘉靖二十五年旌
表
趙明妻劉氏中牟人年二十餘夫殁守節五十年
年七十有五嘉靖二十九年旌表
廩生李文之妻韓氏陳留人夫卒五日不食縊死
柩前事聞旌表
馮之漢妻李氏杞縣人夫卒沐浴更衣七日不食
姑舅及父母苦勸氏曰吾志已決終不食而死
李傑妻張氏祥符人年十八歸傑踰年而傑病篤
臨終訣曰我死汝必更適善事後人氏泣曰脫有不
諱吾其相從于地下耳傑卒氏自縊遂同棺葬之
王廉妾岳氏太康人廉卒岳年十八守節至八十
餘歲有司旌表
軒載妻陳氏鄢陵人載殁撫孤茹苦御史旌表
費茂元妻賈氏陽武人夫殁撫子子又逝乃撫其
孫婢韓氏亦不嫁侍老輿論並賢之
吉安妻谷氏蘭陽人生二女妾張氏生子福夫卒
二女私向母分家貲谷不許乘女晝出盡以重貲
付子後福亦亡同張寡居四十餘年壽八十終
李之和妻楊氏蘭陽人和業操舟被溺氏之河干
長號投河而死
杜機妻耿氏儀封人機病殁潛縊夫柩側
馬之&KR1629;妻王氏妾薛氏儀封人&KR1629;病殁王薛撫遺
孤紡織以佐讀守節終身
牛可麟妻丁氏妾宋氏祥符人麟殁二氏俱不食
死
于平妻朱氏祥符人平殁子敬亦卒氏同媳孫氏
守節四十餘年
朱逸妻范氏祥符人夫殁氏以頭叩棺即時死
趙永泰妻顧氏杞縣人永泰殁氏以刀割耳自誓
時號為一耳節婦
巡按徐元妾王氏杞縣人知書法元出按遼陽嫡
左氏病卧不起氏事之惟謹舅病氏焚香籲天割
左股以進虞城楊都諫為之傳
何倬妾孫氏方氏杞縣人倬殁于京二氏誓死靡
他無子女紡織餬口守節終身
湛宸妻范氏杞縣人湛殁氏不食死
白氏女杞縣人許字侯兆智未娶而兆智夭氏聞
之七日不食而死父母請迎其喪合葬焉
劉應和妾岳氏杞縣人應和同妻徐氏早殁遺四
子岳時年二十生一子撫訓諸子七十餘卒
劉光遇妻王氏杞縣人遇早卒氏自經以殉御史
題奏建坊春秋崇祀
吳金剛妻吕氏鄢陵人夫妻年六十餘流寇掠鄢
入其舍拷金剛慘甚吕願以身代賊遂殺吕仍不
釋剛已而賊中有識剛者曰此善人也殺其妻何
忍更殺其夫遂釋之
劉檟妻李氏陽武人檟卒氏年十八謂姑曰為覓
一櫬可容兩人者衆駭環守之一夕稍懈遂縊死
柩前啟夫棺而合殮焉知縣牛宗顔上其事賜旌
其閭
劉中和妻李氏蘭陽人和卒氏守節八十卒
馬之驊妻宋氏杞縣人驊卒氏守節終身
馬高攀妻李氏杞縣人夫卒守節年七十三卒旌
其門
宋守強妻鹿氏祥符人姑病割股以進遂痊人以
為孝感所致有司旌之
劉清源妻單氏杞縣人中允理順母也清源卒理
順甫彌月家貧氏紡織自給理順及第氏已殁九
載追贈安人
中允劉理順妻萬氏妾李氏杞縣人夫及第終身
布素紡織不輟崇禎甲申三月十九日夫殉難二
氏先自縊死
朱光普妻鄭氏祥符人從父官京師值甲申變抱
女投御河死叔母朱氏鄭逵妻抱幼子亦投河死
人傳鄭氏雙節
阮泰妻朱氏祥符人泰山西廣靈縣令殉甲申宼
難氏同死
杜階妻馬氏杞縣人馬之騋女崇禎十五年闖賊
進城罵賊死
吳道泰妻路氏馬翼如妻劉氏沈冬妻桑氏沈紀
妻高氏俱陳留人皆以青年守節撫孤成立巡撫
丘兆麟題請旌表
張氏女陳留人許字鄭瑁未娶而瑁天氏聞訃誓
殉父母諭以女無守節之理氏曰此聖人之所許
而不以概中人也夫一盟之心終身不易而不著
為令者原聽人之自行其志耳豈敢以中人自待
而辱父母胎教乎赴喪慟哭中夜自經死詔建貞
女坊以旌之
時雍妻游氏通許人年二十二夫殁遺孤旋殞有
議改適者氏毁形自誓躬紡績歴艱苦有司上其
事中丞月給粟帛至九十餘歲而終
王召妻張氏通許人夫殁事舅姑孝姑病祝天割
股以療病遂愈後遇寇至沉井死
劉竹繼妻趙氏竹錦州人司訓通許陞任涼州氏
與前妻子澤遠留焉遇寇子被榜掠氏以身翼大
罵賊怒攢刺洞脇死
羅萬一妻李氏通許人闖賊劫之馬上氏痛罵強
掖之行至濠畔乘間投水死
景洪然妻于氏通許人侍姑疾割股進之得瘳
謝朝遴妻陳氏通許人年十六夫殁矢志守節及
歸寧父母強為擇配偵知之服毒而死
劉印興妻楊氏通許人夫早夭遺腹子又殤氏守
節不渝父欲奪其志氏趨夫墓自縊死
劉學瑞妻康氏通許人姑病篤氏割股作羔尋愈
侯嘉謨妻郎氏尉氏人崇禎末寇陷城氏召其女
及媳張氏孫女外孫女劉氏以義訓之視諸人縊
畢從容就繯一門五烈視死如歸
趙千里妻盧氏尉氏人被賊掠不從先剖其腹胎
墮地猶罵不絶口乃斷其喉
劉格妻馬氏尉氏人夫殁撫幼孤守節六十餘年
事聞旌表
任一清妻宋氏尉氏人年二十二夫殁事姑至孝
撫子成立題旌
張洪祚妻谷氏楊自得妻傅氏俱尉氏人皆刲股
療姑疾
白賁妻王氏尉氏人城陷從容拜祖廟自縊
范為銓妻趙氏洧川人事姑孝寇陷城負姑以竄
遇賊劫焚其姑氏厲罵躍入火中同死後家人收
遺骸猶見氏尸抱姑尸焉
賈良士女洧川人許字宫巖然未嫁而宫夭女同
母赴弔即留夫家服闋投繯死建坊旌表
賈良臣妻張氏洧川人年二十五夫殁事姑撫孤
苦節四十五年事聞旌表
張璣繼妻吕氏洧川人夫殁矢志守節撫幼子希
尹成立壽百有三歲有司上其事旌廬表墓
王恪妻李氏洧川人年十五于歸未期而恪殁有
富室慕而厚聘父欲強之氏以簪刺喉死
趙體健妻郝氏陽武人年十九夫殁養姑撫孤題
允旌表
喻祥妻胡氏儀封人年十九夫殁矢節撫孤妯娌
以微言探氏斷一指示信孀居五十載詔旌其門
陳玉妻吉氏高登選妻左氏魏讓妻樊氏劉尚孔
妻李氏侯之翰母王氏張廷弼妻孔氏俱儀封人
皆割股救姑病愈
吳繼周妻孟氏儀封人夫被寇難氏收殮畢即自
縊
鴻臚寺鳴贊郝騰妻高氏扶溝人崇禎十四年流
寇破扶溝氏年二十七隨夫縋城避難夫婦中途
相失突遇賊至呼氏上馬氏怒詈賊以鎗刺死於
國朝雍正十年旌表
庠生路康途妻温氏扶溝人崇禎十四年寇入扶
溝氏登樓避難寇突至逼脅氏不屈賊以刀刺墜
樓死於
國朝雍正十一年旌表
皇清舉人張穉升妻王氏祥符人升扶病入戊子秋闈
及發榜捷音至逾時氣絶氏時隨升父任陜聞訃
遂投井内死水香三日陜西撫按會題旌表
吳鶴鳴妻李氏陳留人夫殁撫幼子三人皆成令
器苦節終身
劉河妻李氏杞縣人夫殁氏年二十四守節終身
李桂妻蘇氏通許人適桂方四載夫殁氏守節終
身
許國朝妻郭氏祥符人年二十夫殁撫孤成立苦
節四十餘年
王緒昭妻史氏祥符人夫殁撫子成立守節終身
陸士竒妻李氏太康人未嫁聞夫溺死自縊
趙真繼妻戴氏儀封人年十六歸真繼半載夫殁
氏數投繯皆以救不得死及小祥自經死
底二丑妻張氏儀封人隣有惡少乘酒求姦氏拒
不得脫乃齕其胸深寸許惡少去氏憤欲死其夫
及姑勸慰竟自縊
張纘曾妻朱氏杞縣人夫卒氏視含殮畢潛着嫁
時衣從容縊柩前
馬顗妻林氏杞縣人年二十夫殁生遺腹子撫養
成立翁因哭子喪明氏孝養惟謹守節終身
庠生徐廷召妻杜氏杞縣人夫殁氏年二十五養
親教子守節終身
庠生宋璜妻陳氏祥符人于歸二載夫殁氏年二
十一守節不二撫子雲章成立入庠康熙四十八
年旌表
庠生梁際明妻尹氏蘭陽人際明殁氏年二十五
苦節終身
舉人徐永嗣妻閻氏杞縣人永嗣殁氏年二十六
長子準領鄉薦次子阜遊庠守節終身
劉文星妻周氏尉氏人周可正女文星病卒氏年
二十舅姑老矣兩子並幼茹荼紡織以供朝夕篝
燈課子無間寒暑長子維精與兩孫俱為博士弟
子員崇禎十四年流寇破尉城氏已就縊因救復
甦年七十順治十四年旌表
王宇靜妻馬氏尉氏人生員馬中驥女年十六歸
宇靜越六年宇靜卒無子姑欲遣嫁之不從時時
涕泣姑厭惡之乃跪辭歸母家母病痿卧牀第氏
辛勤侍奉者六年值明末兵亂依胞兄馬羲避深
山紡織饑寒瀕死志操愈厲順治十五年旌表
張學程妻李氏陳留人年二十四夫殁氏勤紡織
奉養孀姑及姑病割股療之後姑卒喪葬成禮中
更寇變能竭力保全三子皆克成立守節終身康
熙十年旌表
李選妻傅氏蘭陽人夫殁氏年二十四絶食哀號
死而復甦者再家人勸勉始毁容斷髮撫養遺孤
篝燈教子子克成立康熙十年旌表
馬之驦繼妻潘氏杞縣人氏年二十八夫殁撫幼
子并前妻子如己出守節終身康熙十二年旌
表
王氏女祥符人許字于天祥未嫁天祥殁氏往哭
留事舅姑聞天祥幼育陽武縣王姓生一子育于
外戚思撫之為宗祧計王堅不與遂失望適天祥
大祥哭祭不食乘姑倦寢夜起自縊死於康熙十
三年旌表
王鳳采妻邵氏祥符人年二十二夫殁撫孤苦節
四十餘年康熙十五年旌表
劉塤妻馬氏杞縣人夫殁自縊於康熙十七年
旌表
郝聖正妻朱氏祥符人明天啟三年聖正殁子階
甫六歲姑亦早寡善病氏割臂療姑病遂愈壬午
闖寇決水灌城氏扶姑攜幼子登鼓樓得免苦節
五十六年康熙十九年旌表
何栢齡妻孫氏杞縣人年十五歸栢齡夫殁自縊
柩側於康熙二十二年旌表
鄭四道妻王氏陳留人夫殁誓以身殉防範嚴密
未遂厥志逾年乘姑外出竟自縊死於康熙二十三
年旌表
楊天潓妻李氏太康人年十七于歸有期會夫病
篤議改卜日期氏請於父母願至夫家親侍湯藥
衣不解帶者四閱月夫卒水漿不入口服斬衰自
縊于夫之柩旁於康熙二十四年旌表
庠生高日厚妻薛氏祥符人日厚殁氏年二十一
翁姑垂老遺孤甫數月仰事俯育備極辛苦康熙
二十四年旌表
謝士訓妻吳氏祥符人夫病將危氏預蓄毒以待
夫死飲藥卒於康熙二十五年旌表
傅烈女尉氏人傅如山女年十七許字趙九經于
歸有期九經病卒女聞訃即誓以身殉家人力持
之越四日乘間竟自縊於康熙二十五年旌表
方良琮妻劉氏儀封人年二十一夫殁氏誓殉家
人勸勉嗣一子閱三年夭氏遂自縊於康熙二十
五年旌表
陳彬妻張氏洧川人夫殁氏年二十八與妾姚氏
紡織奉翁姑甘旨苦節終身康熙二十五年旌
表
廩生武明珩妻王氏蘭陽人珩卒氏年二十八遺
腹生子山立氏篝燈訓課不墜家聲康熙三十年
旌表
王業宏妻何氏陽武人年二十五夫殁事舅姑惟
謹撫幼子成立苦節四十餘年康熙三十一年
旌表
庠生韓克昌妻石氏陳留人克昌殁氏年二十五
粗衣淡食堅守苦節三十八年康熙三十一年
旌表
庠生侯兆中妻劉氏杞縣人兆中殁氏年二十三
時翁抱痼疾姑未葬氏以婦代子職養生送死苦
節三十餘年康熙三十二年旌表
沈斗庚妻譚氏陳留人年二十四夫殁守節四十
七年康熙三十二年旌表
趙俊妻許氏祥符人幼嫻閨範夫卒勤紡績事姑
杜氏姑以年高壽終氏殮葬如禮延師教四子力
學俱成立康熙三十三年旌表
吕二姐太康人吕鳳女鄰人汪進成強姦不從以
刀斷其喉立死於康熙三十五年旌表
于躍變媳王氏通許人惡少吳永福圖姦不遂為
所殺於康熙三十六年旌表
張理順妻于氏通許人理順殁氏年十九遺腹産
一子歴八年子又殤乃取猶子為嗣父母憐其貧
苦為置房屋析居氏分夫之兄弟不私為己有守
節三十二年康熙四十三年旌表
馬顥妻田氏杞縣人顥殁氏年二十五痛夫乏嗣
取猶子為己子撫養成立守節四十年康熙四十
三年旌表
李九姐祥符人李得正女有仝自光者強姦不從
被害於康熙四十四年旌表
冉浩妻魯氏中牟人浩殁氏守節四十年康熙四
十五年旌表
庠生盧濬生妻楊氏陽武人年十八濬生殁守節
五十七年康熙四十五年旌表
班爵妻楊氏祥符人年二十六爵殁氏茹荼守節
三十一年康熙四十五年旌表
劉婉妻李氏中牟人婉殁氏守節四十年康熙四
十八年旌表
李長緒妻王氏陳留人夫殁氏年二十七遺孤纔
六月艱苦備嘗守節三十二年康熙四十八年
旌表
監生高京妻馬氏陳留人京殁氏年二十七毁容
剪髮誓不更嫁守節三十四年康熙四十八年
旌表
庠生侯希曾妻吳氏杞縣人希曾殁氏年二十姑
病氏持齋十年祈延姑壽立嗣子延師教育克繼
墜緒歴二十八年康熙四十八年旌表
侯兆藝妻賀氏杞縣人氏年二十六夫殁撫孤以
延夫嗣守節四十四年康熙四十八年旌表
朱炳妻靳氏杞縣人炳殁氏年十六守節四十八
年康熙五十年旌表
貢生尚書妻王氏儀封人書殁氏年二十五守節
四十年康熙五十年旌表
庠生馬頤妻耿氏杞縣人頤殁氏年二十八奉翁
姑撫幼子守節三十年康熙五十年旌表
王國柱妻程氏杞縣人國柱殁氏年二十一飲冰
茹蘖守節三十年康熙五十一年旌表
監生邰遊觀妻馮氏杞縣人遊觀殁氏年二十三
養親撫孤守節三十年康熙五十一年旌表
趙明建妻孫氏太康人與耿帝宏居相接耿瞷氏
少艾乘其父夫不在求姦氏持釤捍拒事急自抹
耿以刀斷其鼻復以磚塊擊死於康熙五十一年
旌表
孟永煊妻潘氏杞縣人煊殁氏撫孤守節四十五
年康熙五十一年旌表
庠生李岱妻黃氏陳留人岱殁無子氏年二十八
取岱仲兄次子為嗣守節三十三年康熙五十二
年旌表
庠生朱爾綬妻李氏陳留人夫殁氏年二十八撫
二孤守節三十餘年康熙五十二年旌表
董承澤妻王氏陳留人夫殁守節三十九年康熙
五十二年旌表
劉常玉女老姐祥符人劉正宿逼姦力拒不從被
毆死於康熙五十五年旌表
劉國良妻劉氏鄢陵人喬汴逼姦力拒不從被勒
死於康熙五十七年旌表
陳寳妻董氏陳留人寳為陳起龍義孫而起龍又
養陳明新為義子寳早出未歸明新掘墻求姦氏
不從被害於康熙五十七年旌表
監生高翔妻潘氏杞縣人翔殁氏年十七守節二
十四年康熙五十九年旌表
王家儒妻曹氏陽武人年二十八家儒殁守節五
十三年康熙五十九年旌表
任盡性妻竇氏尉氏人年二十三被王二貿強逼
求姦堅拒不從二貿用帶勒死其夫訟之官論抵
於康熙六十一年旌表
范氏女太康人年十七未嫁族人范正月乘其父
母往田強逼求姦女不從殺之而逃縣令捕獲正
法於康熙六十一年旌表
庠生王碧壺妻孔氏儀封人進士孔貞壇女夫殁
氏自縊以殉
盧廷宣妻靳氏祥符人廷宣弟廷緒析居别村伺
兄外出懷刀求姦氏拒大呼緒以刀扎氏腮頰復
刺其心立死於雍正元年旌表
孫貴顯妻李氏祥符人夫殁氏年二十六矢節歴
四十三年雍正三年旌表
監生姬敬聖妻趙氏杞縣人敬聖殁氏年二十撫
孤守節歴四十一年雍正三年旌表
范恪浚妻李氏蘭陽人浚殁氏年二十六姑年老
目盲扶侍如子撫孤成立守節三十九年雍正三
年旌表
貢生范龍驤妻金氏蘭陽人龍驤殁氏年二十七
守節四十八年雍正三年旌表
朱三升妻魯氏封丘人年二十夫殁遺孤甫數月
撫養成立守節三十一年雍正三年旌表
孟&KR0882;妻許氏杞縣人&KR0882;殁氏年十九上事衰姑下
撫遺息守節四十九年雍正三年旌表
李竹芳妻楚氏杞縣人夫殁氏年十九撫遺孤以
延夫嗣守節四十九年雍正三年旌表
庠生梁墀妻劉氏鄢陵人墀殁氏年二十八苦節
四十三年雍正三年旌表
朱千純妻曹氏陳留人千純殁無子氏年二十八
取伯氏次子為嗣守節三十四年雍正三年旌
表
王鶴齡妻朱氏杞縣人夫殁氏年三十甘旨奉親
義方教子守節三十年雍正三年旌表
庠生史崇簡妻范氏蘭陽人崇簡殁氏年二十七
守節五十七年雍正三年旌表
郭氏女通許人許字燕鐸鐸親迎奠雁未成禮以
心痛忽死氏年二十二變服痛哭欲扶櫬同往父
母固止之越三日往弔遂留不去經理喪事盡哀
盡禮備嘗艱苦守節歴三十二年雍正三年旌
表
丁同人妻魏氏太康人同人殁氏年二十二堅志
苦節歴三十七年雍正四年旌表
王劻運妻蔣氏太康人劻運殁氏年二十一撫遺
孤教以義方成立入庠守節三十四年雍正四年
旌表
王翼運妻張氏太康人翼運殁氏年二十五撫遺
孤孤又殤取猶子以承夫後守節三十九年雍正
四年旌表
庠生盧士驥妻雷氏太康人士驥殁氏年二十九
遺孤幼穉姑亦孀居氏奉姑教子歴三十三年雍
正四年旌表
孫有訓妻焦氏太康人有訓殁氏年二十教子成
立苦節三十四年雍正四年旌表
楊士凱妻耿氏太康人士凱殁氏年十九守節五十
三年雍正四年旌表
庠生郭光謨妻黃氏太康人夫殁氏年二十七矢
志守節歴三十三年雍正四年旌表
王宗堯妻孔氏杞縣人宗堯殁氏年二十六守節
四十六年雍正四年旌表
庠生馬萬妻侯氏杞縣人萬殁氏年二十二篤志
守節歴二十九年雍正四年旌表
監生湯繼禹妻尚氏儀封人繼禹殁氏年二十六
事奉兩孀姑養生送死毫無遺憾教子九式以義
方名著邑庠守節四十一年雍正四年旌表
湯作霖妻張氏儀封人作霖殁銜哀飲泣鞠育遺
孤使之成立又撫夫之弱弟豫誠飲食教誨得成
進士苦節四十二年雍正四年旌表
張志孔妻孫氏祥符人結褵四載夫殁氏年二十
織紡井臼不避艱辛守節三十四年雍正四年
旌表
蕭良妻楊氏祥符人良殁氏年二十二舅姑垂老
家計窘乏氏以紡織供甘旨未嘗或缺及殁氏竭
力營葬如禮守節四十二年雍正四年旌表
盧浩妻郭氏太康人浩殁氏年二十五撫養三子
皆成立苦節五十年雍正四年旌表
劉立柱妻桂氏封丘人立柱為人傭工氏暫歸寧
賈三窺氏父母他出強姦不從以繩勒死逸去後
捕訊伏法於雍正四年旌表
劉重三妻吳氏太康人年十九族人劉二小瞷氏
獨處強逼求姦不從投繯死於雍正四年旌表
李大成妻張氏祥符人大成卒氏年二十七誓死
靡他守節四十五年雍正五年旌表
程兆祥妻周氏祥符人兆祥卒氏年二十守志不
移歴三十載如一日雍正五年旌表
曹壽妻李氏祥符人壽殁氏年二十八上事舅姑
下撫遺息家極貧紡織常至丙夜守節五十七年
雍正五年旌表
劉世科妻高氏杞縣人世科殁氏年二十自縊柩
側於雍正五年旌表
劉起妻蘇氏杞縣人起殁氏年二十二誓以身殉
翁姑勸以養親撫孤遂苦志守節歴四十二年雍
正六年旌表
武進士陳宏訓妻林氏杞縣人宏訓殁氏年二十
四撫養遺孤苦志守節四十年雍正六年旌表
監生陳焜妻毛氏通許人焜殁氏年二十五守節
二十九年雍正六年旌表
張舜妻白氏中牟人舜殁氏飲泣三年投繯自盡
於雍正六年旌表
李貴妻沈氏中牟人劉洛松入室逼姦守貞不汚
投繯自盡於雍正六年旌表
王國士妻周氏封丘人僦居王二空房王二乘其
夫出外入室逼姦氏峻拒之王二奔逸氏憤恨竟
投繯死於雍正六年旌表
庠生潘汝楫妻王氏杞縣人夫殁氏年二十七時
孀姑在堂遺孤尚未成立仰事俯育苦節三十五
年雍正六年旌表
王之俊妻楚氏杞縣人俊殁氏年十八奉事孀姑
承歡左右依依如孝子守節三十年雍正六年
旌表
莫之瑢妻李氏杞縣人夫卒氏年二十四撫養遺
孤守節三十三年雍正七年旌表
侯世則妻林氏杞縣人夫殁氏年二十四撫養遺
孤苦志守節二十九年雍正七年旌表
王三妻崔氏陳留人孀居隣人孫越乘夜越墻叩
門氏識其姓名指名罵詈越逸去氏悲憤自縊於
雍正七年旌表
李福妻馬氏太康人年十八而孀鄰人孫義逼姦
不從投繯身死於雍正七年旌表
候選縣丞何宷妻邵氏祥符人宷殁氏年二十八
茹荼飲蘖守節三十四年雍正七年旌表
庠生鄭瑞妻王氏鄢陵人瑞殁氏年二十一守節
五十年雍正七年旌表
梁壇妻劉氏鄢陵人壇殁氏年二十七守節三十
六年雍正七年旌表
郭朴姐祥符人父行襄與李四比隣其父母俱出
外朴姐獨處執㸑李四求姦不遂而逸朴姐抱憤
潛赴李四後院自縊於雍正七年旌表
武生潘清妻周氏通許人清殁氏年二十七守節
二十九年雍正八年旌表
庠生何際飛妻盧氏扶溝人際飛殁氏年十九矢
志守節歴五十四年雍正八年旌表
回印秀妻朱氏封丘人印秀殁氏年二十四守節
三十五年雍正八年旌表
魯士聰妻崔氏封丘人士聰殁氏年二十二守節
三十二年雍正八年旌表
候選州同劉銓妻蔡氏封丘人年二十九而銓殁
守節三十七年雍正八年旌表
張金妻黃氏陳留人金殁氏年二十堅志撫孤歴
四十四年雍正八年旌表
張伸妻張氏封丘人同村陳五惇等逼姦不從憤
恨投繯死於雍正八年旌表
鄭光美妻周氏陳留人夫殁氏年二十七事舅姑
以孝撫孤成立守節四十年雍正十年旌表
貢生石嵩生妻孟氏陳留人夫殁氏年二十五孝
養舅姑訓子去華為諸生以選拔入成均守節四
十六年雍正十年旌表
李如芳妻尹氏杞縣人夫殁氏年二十三敬事舅
姑訓子守家業矢節五十三年雍正十年旌表
庠生潘汝韓繼妻周氏杞縣人夫殁氏年二十五
事姑盡孝撫嗣子均領康熙丁酉科鄉薦守節二
十二年於雍正十年旌表
庠生劉戢妻張氏祥符人夫殁氏年二十七事舅
姑能以菽水承歡撫嗣子成立守節四十九年雍
正十年旌表
張應運妻盧氏扶溝人夫殁氏年二十三事邁翁
撫幼嗣克盡孝慈守節六十七年雍正十年旌
表
楊文燦妻邵氏扶溝人夫殁氏年二十事翁姑克
盡婦道訓嗣子以義方守節三十五年雍正十年
旌表
庠生杜如衡妻劉氏扶溝人夫殁氏年二十二事
舅姑盡孝道撫幼子成立守節五十一年雍正十
年旌表
監生盧泰階妻牛氏扶溝人夫殁氏年二十三善
事翁姑撫育幼子守節四十一年雍正十年旌
表
曹生甡妻蔡氏封丘人夫殁氏年二十二孝事孀
姑以婦代子撫孤兩世復能以母兼師守節三十
年雍正十年旌表
傅頤亨妻彭氏蘭陽人進士彭翼宸女結褵三載
夫殁氏年二十一誓以身殉事舅姑色養兼盡撫
育嗣孫教以禮法守節五十三年雍正十年旌
表
楊思謙妻朱氏陳留人夫殁氏年二十四撫遺腹
子楊成娶婦李氏甫生孫而成死氏上事舅姑下
撫弱孫與孀媳相依苦節四十年雍正十一年旌
表
馬于寬妻楊氏杞縣人夫殁氏年二十六事姑孝
娣姒和以無子取姪為嗣守節三十六年雍正十
一年旌表
朱士林妻郭氏杞縣人夫殁氏年二十二事老姑
撫孤子脫簪珥延師教迪後人孫太僕乙酉中式
守節五十三年雍正十一年旌表
庠生馬邠妻孟氏杞縣人夫殁氏年二十六苦節
三十六年雍正十一年旌表
陳瑄妻周氏杞縣人夫殁氏年二十七守節四十
五年雍正十一年旌表
徐僡妻孟氏杞縣人夫殁氏年二十二以孝義聞
中外守節三十五年雍正十一年旌表
庠生張洞妻李氏太康人夫殁氏年二十三苦節
四十一年雍正十一年旌表
郭習光妻周氏太康人夫殁氏年二十六守節四
十三年夫弟郭重光殁時婦李氏年二十四守節四
十六年俱雍正十一年旌表
張子旺妻姜氏鄢陵人夫殁氏年二十三守節四
十八年雍正十一年旌表
庠生崔岩妻劉氏扶溝人夫殁氏年甫二十孝事
舅姑遇寇亂挺身擁護寇憐其孝釋之守節六十
七年雍正十一年旌表
聶作霖妻杜氏扶溝人夫殁氏年二十四守節五
十二年雍正十一年旌表
杜如芑妻劉氏扶溝人夫殁氏年二十九養老
撫孤子子亡撫孤孫守節六十三年雍正十一年
旌表
杜世美妻劉氏扶溝人夫殁氏年二十一事孀姑
撫孤子守節四十三年雍正十一年旌表
許嗣幾妻岳氏中牟人夫殁氏年二十五守節三
十六年雍正十一年旌表
庠生王九我妻謝氏封丘人夫殁氏年二十一守
節四十四年雍正十一年旌表
監生李柞之妻傅氏蘭陽人夫殁氏年二十七善
事孀姑教訓諸孤皆入庠守節三十一年雍正十
一年旌表
艾熙妻高氏祥符人夫殁氏年十七孝事舅姑撫
遺腹子成立守節五十年雍正十二年旌表
烈女張雪姐祥符人張國璽女許字同邑田登路
未婚登路殁女年十八聞之暗室掩泣誓死靡他
未幾其母别許楊姓女夜伺母熟睡自縊死於雍正
十二年旌表
翟大干妻陳氏扶溝人夫殁氏年十六奉夫祖與
翁姑克盡孝道撫遺腹子有成守節五十一年雍
正十二年旌表
郭永錫妻寇氏扶溝人夫殁氏年二十一事舅姑
養葬盡禮守節四十年雍正十二年旌表
庠生盧徵杰妻馬氏扶溝人貢生馬元曾女夫殁
氏年十九孝養翁姑撫藐孤成立守節四十年雍
正十二年旌表
庠生盧逾迥妻梁氏扶溝人夫殁氏年二十一善
事舅姑撫育嗣子守節三十九年雍正十二年
旌表
聶作棟妻郭氏扶溝人夫殁氏年二十五事孀姑
盡孝訓子以義方守節三十七年雍正十二年
旌表
聶拱妻楊氏扶溝人夫殁氏年二十四撫育弱子
守節三十九年雍正十二年旌表
張廷任妻胡氏扶溝人夫殁氏年十九孝事翁姑
撫養孤子守節三十五年雍正十二年旌表
郝其嶽妻范氏扶溝人夫殁氏年二十一事舅姑
盡禮撫藐孤成立守節四十九年雍正十二年
旌表
郝漢膏妻杜氏扶溝人夫殁氏年二十一藐孤復
殤撫育嗣子不異已出守節四十六年雍正十二
年旌表
劉崍基妻孟氏夫亡氏年二十八遺孤方九月氏
奉事舅姑色養備至誨子成立入庠守節三十八
年雍正十二年請旌
任大顯妻曹氏通許人夫亡氏年二十事孀姑撫
孤子守節四十二年雍正十二年請旌
庠生王傑妻陸氏尉氏人夫殁氏年二十九獨撫
幼孤既成立入庠復殁媳亦旋逝窮老無依再撫
孤孫守節四十九年雍正十二年請旌
王錫妻靳氏鄢陵人夫殁氏年二十四事姑誨子
守節五十八年雍正十二年請旌
張德禹妻趙氏扶溝人夫殁氏年二十四事老舅
撫幼子苦節四十一年雍正十二年請旌
史若虹妻朱氏扶溝人夫殁氏年二十五撫夫弟
妹暨三歲遺孤皆成立苦節三十九年雍正十二
年請旌
師方振妻黃氏洧川人夫殁氏年十七孝事舅姑
撫遺腹子成立守節五十一年雍正十二年請
旌
楊克明妻劉氏通許人夫殁氏年二十七事舅姑
以孝撫繼子以慈守節三十二年雍正十二年請
旌
路曰成妻張氏鄢陵人比隣遠族路天義因討取
借用木槌窺其室無他人遽欲求姦張氏痛詈之
天義惶懼逸去比曰成歸氏語之故曰成遂告族
長因而成訟張氏羞忿轉劇雉經而死雍正十二
年請旌
張雷妻高氏太康人雷傭工於外同里張玉成知
高氏獨居往調之不應比夜復往氏擁門號救聲
動四隣玉成驚竄氏羞忿自縊死雍正十二年請
旌
劉起鵬妻李氏祥符人年二十二夫殁視殮畢投
繯死
歸德府
周伯姬宋共公夫人魯宣公之女歸于宋十年共公
卒伯姬寡偶夜失火左右曰夫人盍少避乎伯姬
曰婦人之義保傅不俱夜不下堂頃之左右又曰
夫人盍少避乎伯姬曰越義而生不如守義而死
遂逮乎火而死春秋賢之
鮑女宗宋人鮑蘇妻養姑甚謹蘇仕衞三年而娶
外妻甚寵厚女宗姒謂曰可以去矣夫既有所好
乎女宗曰婦人以專一為貞以善從為順豈有專
夫室之愛為賢哉吾姒不教吾以居室之禮而反
欲使為見棄之行將安所用遂不聽事姑愈謹宋
公聞之表其閭號曰女宗
蔡人妻宋人之女既嫁于蔡而夫有惡疾其母將
改嫁之女曰夫之不幸乃妾之不幸也奈何去之
適人之道一與之醮終身不改不幸遇惡疾不改
其志且夫采采芣苢之草雖則臭惡猶始于捋采
之終於懷擷之寖以益親况于夫婦之道乎彼無
大故又不遣妾何以得去終不聽君子曰宋女之
意甚貞而一也
漢寡高行梁之寡婦色婉而性淑夫早逝梁貴人多
欲娶之者不能得梁王聞之遣使聘焉高行曰妾
夫不幸早死妾為養其幼孤貴人多求妾者幸免
今又辱王命妾聞婦人之義一醮不改以全貞信
之節今忘死趨生是不信也貴而忘賤是不貞也
棄義從利無以為人乃援鏡持刀以割其鼻曰王
之求妾以其色也今妾刑矣何以事王使還報王
重其義復其身號之曰高行
隋木蘭宋州人姓魏氏恭帝時發兵禦戎木蘭有智
勇代父出征有功而還朝廷知其為女子欲納入
宫木蘭不敢從遂自盡唐封為孝烈將軍鄉人為
之立廟
明苖之榮妻張氏歸德人元末夫卒氏年甫十八事
姑以孝撫育遺孤歴兵變之中以節自勵人無間
言洪武中詔旌其門
庠生張琮妻曹氏歸德人琮卒曹志以身殉因紿
匠氏曰夫病時嘗囑我作棺必寬大乃可匠如其
意大之是夜自縊遂同棺而葬焉景泰末詔旌其
門
趙琳妻宋氏歸德人宣德間琳客兩河口疾作乘
馬夜亡宋訪之不得乃以其衣冠葬之既歸事姑
甚謹姑嘗病疽百藥罔效宋吮之遂愈年六十七
卒有司上其事詔旌曰節孝
孟綸妻張氏歸德人夫卒自縊
張貴妻黃氏睢州人夫卒守節成化初旌表其門
姚通妻程氏睢陽衞人通百戸給役京師會病卒
程聞訃哀慟幾絶及喪歸之日沐浴更衣潛縊于
室鄉人為合葬焉成化五年詔旌表其門
舉人范俊妻石氏虞城人俊早死氏誓節撫孤壽
八十卒成化十年旌表其門
舉人曹文道妻潘氏睢州人文道會試未第而歸
卒於途潘聞訃日號泣不食及喪至潘取夫與己
所服衣盡焚之乘間自縊而死成化二十二年詔
旌其門
吳皥妻丁氏字文景虞城人夫死守節成化二十
三年旌表
龔氏女名存兒柘城人正德五年流賊楊虎等陷
城存兒被執欲汚之不屈賊怒被害
黃寳女睢州人正德中遇賊死節
張氏女名玉蘭歸德衞人正德中賊至死節事聞
詔旌表其門
張禄女永城人年十七未字正德中流賊楊虎等
陷城女投井死賊怒出其尸磔于市有司奏旌表
其門曰貞烈
金氏女名玉蘭商丘人金指揮妹年十六未嫁正
德辛未賊破城玉蘭自刺不殊被執堅拒遂裂其
尸于東郭五里之外詔旌曰烈女
曹氏女商丘人光禄署丞曹雲龍女正德辛未值
賊至女投井中賊欲出之女罵不絶口被賊投石
擊死詔旌曰烈女
焦訥妻李氏考城人夫殁守節正德十六年旌表
盧氏女夏邑人盧圭女正德六年十月望日流賊
楊虎至賊欲擄女女厲聲罵曰吾良家女豈為汝
賊辱乎父亦厲聲罵曰吾女豈為汝賊辱乎賊怒
俱被害
庠生王瑋妻李氏虞城人正德中賊至氏與瑋同
被執賊欲脅之使行氏大罵曰我儒門女也豈為
汝狗輩汚哉遂遇害
舉人王廡妻李氏睢州人廡卒氏守節不二志正
德十六年旌表
御史高安妻楚氏睢州人安病卒楚引刀刲其右
耳誓不二志正德中詔旌其門
夏之琦妻田氏夏之璜妻常氏俱永城人劉超叛
城一時同縊
魏履貞妻蔣氏永城人劉超亂投水死
御史魏景琦妾洪氏永城人劉超據城恐為賊辱
遂自縊死
楊氏女名桃兒鹿邑人嘉靖元年賊王堂至境桃
兒年十六從兄世威避之遇賊見獲逼令上馬桃
兒不從且罵不已賊怒殺之兄亦被害事聞旌表
其門
姚司慶妻軒氏睢州人夫卒自縊
李浩妻閻氏鹿邑人夫卒守節嘉靖十二年旌表
其門
顧崇霄妻孫氏鹿邑人夫卒自縊嘉靖二十年旌
表其門
王璠妻周氏夏邑人夫卒自縊
庠生王輔妻范氏歸德州人夫卒自縊
王廷相妻馮氏考城人夫卒自縊
湯希富妻蔡氏睢州人兵部侍郎天佑孫女希富
病革蔡自製新衣一襲著之謂希富曰萬一君不
諱願衣此偕行希富曰倘如此吾願畢矣及卒蔡
遂自縊有司扁其門曰貞烈
貢生黃嘉猷妻李氏寧陵人嘉猷病卒氏自經于
柩前嘉靖二十一年旌表
惠汝賢妻鄧氏熊威妻張氏俱睢州人夫卒自縊
嘉靖二十二年旌表
叚鎰妻賀氏虞城人夫卒自縊嘉靖二十二年旌
表
喬文光妻解氏寧陵人夫卒自縊嘉靖二十二年
旌表
庠生蘇同人妻孫氏考城人夫卒自縊嘉靖二十
五年旌表
庠生朱鏕妻袁氏歸德衞人千戶昇之女鏕卒袁
仰天慟哭引刀自裁而死
沈堪妻王氏商丘人于歸一載夫殁自縊死
曾泰妻淡氏夏邑人夫卒自縊嘉靖二十六年旌表
董講妻李氏考城人夫卒自縊嘉靖二十六年旌表
田禾妻劉氏商丘人夫卒自縊
軒氏女名春節柘城人都御史軏孫女性聰慧端
默通孝經列女傳大義幼許鹿邑儒士王自新未
合卺而自新卒春節聞訃慟哭欲自殉家人防衞
甚嚴自是水漿不入口者七日父母怒乃強起食
之春節既食家人喜防衞少怠春節乃取定婚銀
釵二藏諸䄂中潛登樓自縊而死嘉靖二十八年
有司上其事詔旌表其門
戶部主事蕭曰蘭妾裴氏胡氏永城人曰蘭卒于
京二氏俱自縊死
文學李良翰妻張氏永城人年十五歸良翰事舅
姑以孝稱嘉靖四十一年良翰病卒氏守節奉母
撫二子皆成立辛勤茹蘗四十餘年邑人公舉表
閭司寇吕坤銘其墓
羅氏女鹿邑人幼許段錦袍為妻未娶而錦袍暴
卒女往弔歸家自縊死有司奏聞旌表
胡震妻張氏歸德衞人震卒張守節年登七十卒
庠生周英妻高氏歸德人英殁高守節年逾七十
卒
朱孔純妻何氏歸德人孔純死何守節年八十卒
張鸞妻陳氏歸德衞人鸞卒陳守節年八十卒
解氏女名妙成歸德穀熟人幼婉慧未字遭父母
繼亡與弟讓智榮相依存活後讓智亦皆早卒氏
以榮與姪宗通宗達宗俊俱稚乃為理家事衣食
婚娶悉取給于氏又命讀書學禮各底成立年八
十有九竟以處子卒於家達感之廬墓側一年後
經題䘏修祠建石永享祀典扁曰一生完節
閻惟德妻沈氏商丘人鴻臚鱗之女夫殁氏守節
奉題旌表
馬思齊妻李氏妾陳氏商丘人思齊病卒李氏同
陳氏即夜縊死柩前事聞表曰雙烈
庠生安世麟妻徐氏商丘人夫卒徐年十八自縊
麟旁萬歷中旌表
史書妻王氏寧陵人其姑趙氏早寡書死王氏同
姑守節終身
曹漢妻黃氏寧陵人夫卒守節五十餘年
梁氏女名金錢睢州人年十六父死金錢傷父無
子即宅内為墳葬之對天自誓終身不配
何氏女夏邑人何仲祥女許字陳氏未及期而陳
卒終身不嫁號曰義姑
解氏女寧陵人年十四同母浣衣河濱母誤溺水
女號泣四顧無人即投水中俄其兄紹武至泅而
得之母良久方甦女已死猶手挽母衣
宋四知妻王氏韓強妻華氏張亶妻趙氏焦廷美
妻孫氏俱寧陵人夫卒即日縊死
庠生宋渥妻劉氏商丘人渥卒無子氏守節終身
天啟間題旌建坊
沈埭妻尹氏商丘人夫卒守節奉旨建坊旌表
劉鈐妻夏氏商丘人鈐殁氏焚粧自縊題䘏建坊
修墓令有司致祭
王榮妻李氏永城人孝子李支承女崇禎己夘流
賊破寨罵賊投火死
庠生王聖明妻趙氏商丘人崇禎乙亥寇至濟陽
聖明與其父徵庸不屈而死趙慟哭罵賊賊服其
義不殺夜縊死
馬士俊妻孫氏夏邑人崇禎八年流賊至與其夫
攜幼子避之猝遇賊強之從氏度必死而思所以
脫其夫若子紿賊縱夫及子當汝從否則有死耳
賊悦其姿許之氏度夫去已遠乃大罵賊怒殺之
朱氏女亳州人寓永城許字胡宗鼎未娶流寇犯
永氏方十三歲自縊死
尚書周士樸妻曹氏妾張氏商丘人壬午城陷士
樸殉難妻妾俱死於井長子業熙妻沈氏亦死
太常卿侯執蒲妻田氏商丘人壬午城陷氏年近
八旬見賊即罵被害子忭婦劉氏恕婦朱氏同殉
難
孫氏商丘人沈仔母壬午城陷自經次子佑慟其
母死亦引經殉之佑妻任氏慟夫與姑之死亦就
經焉佑子妻王氏亦殉難
福山令宋沾妻張氏商丘人事姑田氏孝姑卒氏
哀痛亦卒天啟間御史丘兆麟以孝聞詔建節孝
坊後以子權貴贈夫人
趙氏女商丘人許字曹可仁未婚夫殁氏聞自縊
死
王尚仁妻常氏郭芬妻翟氏妾王氏張維禮妻高
氏庠生曹鏤妻陳氏妾李氏李箱妻程氏俱商
人皆因夫卒自縊
庠生劉澤新妻傅氏媳夏氏俱商丘人傅侍姑病日
夜勞瘁卒子鈐哀毁死婦夏氏慟夫死孝亦自縊
建坊旌表
鄭其顯女沈垓妻劉氏貢生王道宏妻余氏庠生
楊家訓妻侯氏俱商丘人聞城陷皆自縊
劉樸妻司氏工部郎中沈試生母王氏庠生劉浩
妻侯氏張仰竒妻章氏庠生張乃浩妻王氏陳盛
典妻宋氏庠生沈䛯妻李氏燕景召妻張氏俱商
丘人被賊掠皆罵賊而死
田作浹妻楊氏商丘人城陷同妾王氏負姑匿破
屋中並縊梁上賊見二尸輒去姑賴以全
張守孝妻曹氏寧陵人夫卒揮去衰絰曰吾不能
為服願從張郎于地下自縊死
薛念妻牛氏鹿邑人城破被執罵賊死
何登仕妻馬氏鹿邑人夫卒兄登第欲亂之不從
毒撻幾斃縊而死其衣萬線紉之
庠生張效齡妻王氏劉月桂妻魯氏劉步雲妻楊
氏周詩妻楊氏于錦妻李氏俱考城人皆割股療
姑疾
曹順姑永城人許字劉源浩年十四未嫁源浩殁
自縊者三後孝事舅姑守節四十六年卒
段然昇妻孫氏王世遠妻焦氏姜承德妻郝氏谷
苗□妻黃氏張肇基妻孫氏俱考城人皆夫死自
盡
李杲妻趙氏考城人被掠罵賊被縛樹射死
郭二妻白氏考城人遭兇暴強姦不從被勒死
李目妻張氏商丘人崇禎壬午城破為賊所執罵
賊不屈死目登
國朝順治丁亥進士官侍講氏贈孺人
皇清張郿妻侯氏鹿邑人年十九適郿郿病不能成禮
依姑而處夫卒伏屍慟哭乘間縊死
庠生王賓妻翟氏寧陵人夫卒氏方二十一歲孀
居七十餘年壽終九十七歲
贈大學士宋沾側室丁氏商丘人沾為福山令病
卒沾母田氏妻張氏尋相繼逝時沾父年已九十
家徒壁立氏出簪環以奉甘旨家有五喪未葬氏
襄之無廢禮子權甫八歲晝則就外傅夜則自督
之權或倦就寢氏泣曰予冀孤之立故隠忍以俟
今不說學予何望不如早從爾父于地下權感泣
力學卒為名相氏贈太夫人
張鵠妻張氏寧陵人于歸二載夫殁氏年十九欲
自殉舅姑勸止撫孤成立守節八十四年壽終一
百三歲
王長年妻曹氏商丘人年十四歸長年夫已病篤
居三月夫殁姑欲送歸曹截髮自誓曰此身已入
王門不知其他若強我歸便速斃矣苦節終身
邢大姐山西絳州民邢起太女流寓鹿邑馬丘舖
年十六隣兇完月生窺其父母俱出入室求姦女
堅拒不從被勒而死
司寇楊東明側室丘氏虞城人年十九東明卒親
自紡績歲成布數十疋以施無告遵夫遺囑忠孝
訓子後以子春育貴封太安人順治十年旌表
周藴香太平營參將周祺女本遼東人其父寓商
丘九歲隨父官寧夏同官金某聘為媳金調廣東
阻寇為子别娶寄書周改適氏曰父母有成命惟
有一死明吾志耳遂不食死
趙邦昌妻張氏睢州人夫殁紡績以奉孀姑教育
遺腹子方弼成明經守節終身
胡詢妻孫氏虞城人夫殁氏年二十自縊死
張珽妻王氏考城人夫殁撫姪承祧守節終身
徐氏女商丘人許字赫連勛年十七未婚勛死氏
聞自縊知縣周宗義高其節令與勛合穴里人乃
相望而葬
庠生沈譽妻常氏商丘人年十九夫殁遇難流離
備嘗艱苦無子止一女守節六十九年
鄭履仁妻楊氏寧陵人夫殁遺孤五齡紡織以佐
誦讀孝事孀姑姑卒殯葬如禮守節終身
孟見龍妻李氏虞城人夫殁遺孤庭訓甫三月舅
姑在堂氏養老撫幼備嘗艱苦守節終身
余廷梅妻徐氏睢州人夫殁時有兩月幼子未幾
殤立嗣以延夫祀守節終身
賈成仁妻周氏商丘人夫殁撫孤守節終身
袁侗妻王氏睢州人夫殁無子撫姪承嗣守節終
身
戴註妻周氏虞城人夫卒遺子天祉尚襁褓稍長
織紡佐讀訓子成名守節終身
張鐸妻荀氏考城人年十八歸于鐸偶採秫田中
隣人韓可元者豔其色邀其黨王璧尾婦後璧故
美少年可元覬婦心動而已持之以求姦氏大呼
堅拒不從可元拉之仆屢仆屢起衣條條裂手足
傷折陷地尺許終不失節被勒死懸之樹時盛暑
閱月餘始檢騐膚色如生扶之僵立不仆田蘭芳
作傳見藝文
封副使湯祖契妻趙氏睢州人明崇禎壬午流賊
寇歸德勢及睢氏先命子斌從伯父賁皇讀書北
郭外斌依依不忍去輒叱遣之已而睢城果陷急
語祖契負其姑匿蘆菼中獲免氏遂投繯家人解
之復從井井水淺又出之氏怒曰我累世名門義
不苟全言未畢賊已至環刃相向氏大罵不絶口
遂遇害後以子斌貴贈太恭人順治十七年旌
表
賀文輝妻王氏柘城人夫殁遺孤應徵在襁褓朝
夕督課得遊鄉校守節四十八年順治十二年
旌表
柳州知州袁大德側室張氏睢州人年十八夫殁
生子天秩甫數月恩勤撫育朝夕督課有丸熊畫
荻之遺後天秩成進士仕司李封太孺人儉約如
故守節四十三年順治十五年旌表
庠生黃克家妻赫氏寧陵人夫殁遺孤維塽甫三
歲撫教成立得遊鄉校旋又亡復課孫弱冠遊庠
守節五十九年順治十八年旌表
楊定遠妻何氏夏邑人夫殁無子誓以身殉舅姑
防衞偶疎遂自縊死於夫柩前康熙十年旌表
朱惠妻何氏夏邑人夫殁未殮乘隙以尺練自縊
死於夫尸之側於康熙十年旌表
庠生賈洪勲妻楊氏夏邑人夫卒欲殉姑曰幸有
身若得男宗祀可無隕後卒墮竟自縊死於康熙
二十二年旌表
侯方來妻李氏商丘人大司農恂冡媳夫卒氏年
二十二孝事翁姑撫養其夫幼弟弱妹婚嫁從厚
而身粗食紡績守節五十四年康熙二十五年
旌表
司士彦妻劉氏夏邑人夫殁以帶自縊死於夫尸
之側康熙二十二年旌表
庠生喬宏鉞繼妻曹氏媳成氏解氏寧陵人宏鉞
殁曹氏年十九事舅姑以孝育前子如己出二子
爾聰爾喆相繼殁同媳成氏解氏撫立諸孫一門
三節康熙三十二年旌表
李佩妻張氏永城人佩遠出強暴陳堯強姦不從
遁去氏羞憤自縊死於康熙三十二年旌表
傅常美妻張氏永城人隣兇武四乘常美遠出強
姦不從被毆而死於康熙三十五年旌表
李三姐商丘人李春茂室女強暴李大成強姦不
從被勒而死於康熙三十八年旌表
王霔妻岳氏柘城人夫殁事舅姑克盡孝道家貧
紡績以供甘旨舅姑殁哀毁骨立殯葬悉盡禮守
節四十一年康熙四十三年旌表
袁山妻符氏睢州人夫殁子甫生未幾殤取姪為
嗣葬翁盡禮撫嗣子成立守節二十八年康熙四
十三年旌表
王珩妻劉氏柘城人夫殁遺孤正吉甫三月氏紡
績度日教子成立守節四十四年康熙四十三年
旌表
監生葉增煥妻郭氏商丘人夫殁遺孤漢封甫五
歲矢志堅守苦節三十一年康熙四十五年旌
表
庠生宋陸妻崔氏商丘人夫卒遺孤吉金纔六齡
恩勤撫育俾克成立終身縞衣素食足不踰閾外
守節五十一年康熙四十八年旌表
監生李徵妻范氏商丘人夫殁善奉舅姑喪葬盡
禮教孤子成明經守節三十四年康熙四十八年
旌表
袁宗煒妻董氏睢州人夫殁時長子方六歲次甫
三歲教子讀書輒至丙夜家人勸氏少寬氏云自
幼不可令驕惰此是成人根本訓勉益力後其子
鍾彪為名孝廉守節四十七年康熙十二年旌
表
張盛治妻任氏寧陵人夫殁撫遺腹子克令成立
奉孀姑恪遵婦道守節四十八年康熙五十二年
旌表
高烈婦翟氏商丘人強暴牛中亮求姦不從以䥥
砍氏兩肋而死於康熙五十一年旌表
蔣松姐永城人蔣名世女已字未婚聞夫病故絶
粒不食其母極力防衞松姐乃復食以慰親心伺
母防衞稍疎投繯自縊死於康熙五十九年旌
表
庠生李堂妻王氏柘城人夫卒孝事孀姑姑病籲
天請代姑殁以首觸柱内外稱其純孝教子義方
俾克成立守節三十四年康熙五十九年旌表
宋之戴妻賈氏商丘人夫殁孝事孀姑撫育幼子
迨兩子相繼病殤撫姪承祧如同己出守節三十
五年康熙五十九年旌表
監生張瓆妻顔氏鹿邑人夫卒矢志守節教子極
嚴康熙五十九年旌表
董位妻王氏永城人服姪董某強姦不從自縊死
於康熙六十年旌表
庠生李坤妻陳氏夏邑人夫卒遺孤炌甫週歲及
長朝夕督課後炌為汝寧訓導欲表揚其母氏聞
之曰夫死守節義也藉以邀奬是沽名也乃止守
節六十一年雍正三年旌表
張大亨妻李氏商丘人夫死於闖賊氏欲以身殉
念孀姑弱子煢煢無依矢志堅守備嘗辛苦晩年
訓孫登賢書守節五十年雍正三年旌表
司馬緻繼妻晉氏商丘人本農家女素習勤儉歸
司馬後恪遵婦道夫病篤鬻衣延醫夫殁撫三歲
孤兒守節三十九年雍正三年旌表
庠生竇容端妻梁氏柘城人夫疾革以善事翁姑
為囑氏以婦道兼子道出簪珥為菽水之奉嚴訓
嗣子動遵禮法守節三十一年雍正三年旌表
張斌妻劉氏鹿邑人夫殁無子家貧縫紉為生奉
養翁姑甘旨無缺人共稱其賢雍正三年旌表
劉玉麟妻申氏夏邑人夫殁矢志堅守事孀姑撫
孤子俱克盡其道苦節四十二年雍正三年旌
表
武舉賈志嶷妻閻氏商丘人夫殁姑患癰氏朝夕
調治雖值嚴冬每夜必起數次衣不解帶者六年
姑殁喪葬盡禮守節四十一年雍正三年旌表
監生成遴妻王氏永城人夫卒以姪為嗣鬻簪珥
供姑甘旨守節四十四年雍正三年旌表
張萃妻李氏鹿邑人夫殁守節自誓教子義方克
成令名守節三十七年雍正三年旌表
庠生侯湛妻李氏商丘人夫染血疾湯藥必親嘗
及殁氏綜理家務嚴正有法事翁姑膳必躬親務
致豐潔翁姑稱其孝守節五十九年雍正三年
旌表
監生劉官憲妻李氏夏邑人于歸九月而憲殁事
姑盡孝立猶子承繼恩勤倍至守節三十九年雍
正三年旌表
謝璉妻王氏夏邑人夫卒姑老子幼殫心孝養姑
殁竭力營喪悉遵禮法壽八十一歲守節五十二
年雍正三年旌表
庠生丁時亨妻宋氏永城人夫殁舅姑俱年老子
方週歲堅以養老撫孤為己任守節四十年雍正
三年旌表
范昭妻趙氏虞城人夫殁子鶴齡甫三月氏矢志
堅守俾克成立苦節四十八年雍正三年旌表
劉士清妻張氏鹿邑人于歸六年士清病卒無子
女氏日夜織紡以守志雍正三年旌表
庠生喬長栢繼妻朱氏商丘人夫卒遺孤三歲元
配田氏所出氏撫飬如己出善事孀姑姑卒殯葬
悉遵禮法守節四十一年雍正三年旌表
唐綖妻郭氏睢州人年十九夫卒抱彌月孤依母
氏居一十五年後歸課子讀書織紡以供膏火訓
誨尤嚴子維襄登甲辰賢書守節五十年雍正四
年旌表
張瑾妻章氏夏邑人明末瑾罵賊遇難氏尋夫屍
殯葬忍死撫孤教子成立苦節十八年及卒鄉里
慕其夫婦節義刻石基前雍正四年旌表
何公掄妻程氏夏邑人于歸未及一載夫殁投繯
再三翁姑勸慰乃止取叔氏子為嗣以繼夫祀守
節二十六年雍正四年旌表
時康年妻丁氏永城人夫殁後止遺一幼子翁姑
相繼而逝無伯叔之親經營喪葬心血為枯守節
三十一年雍正四年旌表
王元思妻張氏永城人夫臨殁忽甦若有欲言氏
會其意取耳環納一于夫袖中曰異日相見以此
為質言訖夫暝目氏即剪髮矢志守節五十五年
雍正四年旌表
張中域妻王氏虞城人事繼姑不失婦道夫殁撫
孤鑑秋克成令名守節三十六年雍正四年旌
表
燕大成妻周氏商丘人夫殁姑以痛子故發狂疾
家人莫敢近氏進飲食姑刃其肩不避又刃其背血
流至踵終不避卒笑而食之鄉里稱其節孝守志
四十三年雍正四年旌表
葉貞女商丘人幼字宋齊勇未婚而齊勇亡女聞
訃往弔誓不復歸孝事舅姑撫養嗣子苦節十年
嗣子復殤氏傷夫祀斬絶閉粒七日死雍正四年
旌表
彭憲妻楊氏夏邑人夫卒孝奉翁姑生養死葬誠
敬盡禮義方教子家聲不墜守節四十三年雍正
四年旌表
趙秉桂妻陸氏永城人家貧無立錐地織紡拾薪
佐夫買田數畝夫卒盡鬻以供葬事仍紡織教子
克成令名守節三十九年雍正四年旌表
庠生李宗續妻張氏柘城人夫卒忍泣奉侍翁姑
及殁營辦殯葬不以貧廢禮訓飭孤子毋墮先人
遺緒守節五十二年雍正四年旌表
王邦進妻梁氏永城人夫卒家極貧紡織以供菽
水迨姑年八旬氏亦逾六十勞苦之事不假子媳
嘗云一息尚存事姑不敢懈也守節四十二年雍
正四年旌表
戴超賢妻孫氏夏邑人年十七于歸未及一載夫
殁即日自縊於雍正四年旌表
田蘅妻宋氏商丘人夫卒矢志不渝值歲荒織紡
易粟以養翁姑育孤子守節三十一年雍正四年
旌表
許來鳳妻劉氏商丘人夫殁撫遺腹子朝夕訓誨
以成令名守節三十一年雍正四年旌表
司嘉友妻王氏夏邑人夫殁事姑至孝教子以義
方守節七十二年壽九十二歲雍正四年旌表
庠生張釗妻陳氏鹿邑人釗卒氏年十八無子立
嗣承祧午夜篝燈紡績易粟以奉翁姑延師課子
克令成立守節四十二年雍正四年旌表
孫來朋妻劉氏夏邑人夫殁撫遺腹子克令成立
家貧竭力奉養翁姑守節四十三年雍正四年
旌表
郭岱妻紀氏夏邑人年十九夫殁遺孤彌月夭繼
猶子萬善承祧教育成名守節三十二年雍正四
年旌表
王可宗妻張氏永城人夫殁長子六歲次甫四歲
竭力保護稍長就傅歸必令背誦所讀書有凝澁
即加笞責年已六十餘矣與姑張氏嫂梁氏稱一
門三節云雍正四年旌表
周紹緒妻孔氏柘城人夫殁躬執婦道訓子成名
守節三十一年雍正四年旌表
韓婣行妻牛氏鹿邑人于歸二載夫殁矢志堅守
苦節四十三年雍正四年旌表
郭嶧妻王氏夏邑人夫卒遺孤三人氏朝夕績紡
延師教誨孀姑在堂孝養無缺迨殁盡禮營葬守
節五十七年雍正四年旌表
畢振姬妻解氏商丘人夫卒事姑立嗣子以承祧
父母諷之再醮不聽兄私受他聘以誘之氏怒誓
不歸寧里中刊畢節婦傳雍正四年旌表
監生王璜妻許氏夏邑人夫殁撫育幼子俾得成
立凡親族之無力婚葬者悉捐資周濟守節三十
二年雍正四年旌表
庠生張鏕妻司氏夏邑人夫殁遺孤纔七月氏恩
勤鞠育至十六歲而殤投繯三次翁姑勸慰乃止
立猶子汝竒以承嗣撫之如己出守節六十年雍
正四年旌表
牛賓興妻劉氏夏邑人夫卒事姑撫子孝慈兼盡
守節六十二年雍正四年旌表
李金式妻高氏永城人夫死之日翁姑亦抱病家
貧典衣以殮兼奉翁姑湯藥辛苦備至守節二十
八年雍正四年旌表
高雲程妻馮氏商丘人夫夙染痞疾氏百計調治
夫殁守節三十五年雍正四年旌表
楊眉妻崔氏柘城人夫卒舅姑相繼謝世典衣營
葬立姪為嗣日以學正人行正事為訓守節五十
五年雍正四年旌表
庠生崔有壬妻陳氏夏邑人夫殁撫遺腹子俾令
成立守節三十九年雍正四年旌表
司克成妻程氏夏邑人夫殁矢志堅守事姑訓子
苦節四十三年雍正四年旌表
翁振武妻范氏商丘人夫患血症湯藥必親嘗夫
殁一慟幾絶矢志守節養親撫孤三十八年雍正
四年旌表
監生劉士銘妻李氏夏邑人夫殁矢志堅守事姑
孝教子嚴守節三十一年雍正四年旌表
曹裔妻胡氏永城人夫殁遺孤在襁褓煢煢無依
胡事姑則為子教子則為父守節三十年雍正四
年旌表
樊完會妻程氏夏邑人年十七夫殁家貧孝養翁
姑皆從十指出守節二十八年雍正四年旌表
封得印妻李氏睢州人夫卒晝夜織紡以養孀姑
姑殁殯葬如禮家常乏食其子輟學而泣氏勉之
曰片時饑不能忍豈能做得大事其子特錫勉學
益力入州庠守節七十年雍正五年旌表
庠生封特錫妻劉氏睢州人夫殁撫育遺孤歲荒
鬻簪珥以奉姑自啖糠粃終日不得一飽姑李早
孀刻苦至年九十餘氏朝夕奉侍勤苦如一日及
姑殁氏哭泣飲食俱廢遂不起封氏兩世節婦而
氏尤以孝稱守節四十三年雍正五年旌表
張珍妻苖氏商丘人強暴葉振翼窺其翁姑與夫
並出外欲強姦之不從遂被殺翼問擬抵於雍正
五年旌表
監生張方䕫妻王氏夏邑人夫殁遺孤三月氏撫
孤語人曰此夫之脉妾之命也未幾痘殤氏乃從
容歸寧拜其父母飲酖而死距夫之亡僅十有七
日雍正五年旌表
彭承禹妻張氏夏邑人夫殁遺孤始彌月旋遭流
寇之亂委曲保全訓子成名未幾病故再撫孤孫
教育成立守節六十年雍正五年旌表
魏棟妻馬氏睢州人夫殁乏嗣取姪紹稷承繼撫
育如己出孝事翁姑備極色養守節三十七年雍
正五年旌表
武生張右文妻周氏睢州人夫殁無子立姪鉽以
延夫嗣事翁姑先意承志殁後痛哭成疾里人稱
為孝婦守節五十一年雍正五年旌表
趙文華妻袁氏夏邑人夫卒矢志撫孤翁姑在堂
恪盡孝道守節三十三年雍正五年旌表
殷氏女鹿邑人許配孫芳芳擇吉親迎忽病殁女
聞訃絶食欲奔喪父母阻之更衣自縊死於雍正
六年旌表
庠生張奕峵妻李氏鹿邑人年十九奕峵病卒生
女彌月翁姑皆逾八旬氏竭力奉養守節五十八
年雍正六年旌表
劉宗印妻張氏夏邑人年二十一夫殁仰事俯育
備嘗艱苦守節二十四年雍正六年旌表
庠生程夢鶴妻郭氏夏邑人夫殁訓子成名守節
三十六年雍正六年旌表
趙鏞妻吳氏睢州人年十九夫卒撫遺孤稍長擇師
訓課克令成立守節五十九年雍正六年旌表
庠生張銑妻梁氏鹿邑人夫殁孝事翁姑撫育三
子家貧薪水皆取辦於十指守節三十四年雍正
六年旌表
涂以誠妻吳氏鹿邑人適夫二年而寡無所出紡
績以奉孀姑雍正六年旌表
丁之盤妻黃氏永城人二十而寡與祖姑相依撫
兩月孤鞠育倍至子成立後復夭更教弱孫守節
五十二年雍正六年旌表
庠生何夢點妻馮氏夏邑人夫卒舅姑年老拮据
為夫弟授室取猶子以承宗祧俾克成名守節三
十七年雍正七年旌表
李宗洤妻劉氏夏邑人夫殁遺孤僅八月教養成
立甫授室而子媳偕亡復撫孤孫守節六十一年
雍正七年旌表
臧端妻李氏夏邑人端殁家貧織絍以奉舅姑教孤
子得列弟子員守節三十八年雍正七年旌表
候選知縣侯晸妻楊氏商丘人夫殁遺孤二人長
三歲次一歲氏撫之心力交瘁及長延師教誨朝
夕必親自督課守節三十一年雍正七年旌表
程嵩裔妻吕氏夏邑人夫殁撫遺腹子恩勤教育
卒致成立守節二十七年雍正七年旌表
監生郭檢妻周氏夏邑人夫臨終以老母孤兒為
囑氏遵命孝養兼至守節二十八年雍正七年
旌表
劉克臨妻程氏夏邑人夫卒孝奉舅姑繼猶子以
承夫祀守節三十一年雍正七年旌表
庠生秦天開妻李氏鹿邑人夫殁教育遺孤有丸
熊畫荻之風守節五十四年雍正八年旌表
許璟妻黃氏虞城人夫殁嫡姑張氏庶姑衞氏皆
孀老病廢氏奉侍加謹守節三十四年雍正八年
旌表
許文孫妻王氏睢州人夫殁無子撫猶子得爵以
承宗祧恩勤鞠育得成令名守節三十九年雍正
八年旌表
庠生崔有丁妻李氏夏邑人夫卒遺孤痘殤撫猶
子為嗣延師訓誨朝夕課讀以續書香守節三十
二年雍正八年旌表
袁作舟妻韓氏虞城人夫卒孝事舅姑迨殁後喪
葬盡禮守節三十三年雍正八年旌表
張問仁妻謝氏夏邑人夫殁育遺孤天如朝夕督
課早歲獲遊庠守節五十一年雍正八年旌表
秦世寵妻張氏商丘人夫殁事翁甚孝撫育孤兒
不墜農業守節五十八年雍正八年旌表
張士毅妻馮氏鹿邑人夫卒養親撫孤備嘗辛苦
守節三十八年雍正八年旌表
庠生崔有庚妻李氏夏邑人夫殁矢志堅守與娣
姒李氏陳氏稱一門三節白首無間言苦節五十
年雍正八年旌表
杜天如妻李氏虞城人夫卒事舅姑至孝喪葬俱
盡禮守節三十三年雍正八年旌表
庠生郭瑋妻劉氏夏邑人夫殁奉舅姑至孝恒典
鬻簪珥以供甘旨及營葬不以貧廢禮教孤子成
立守節四十六年雍正八年旌表
韓三畏妻張氏商丘人夫殁氏年二十四孝事孀
姑躬自鋤種以供養膳撫弱子成立苦節四十七
年雍正十年旌表
侯方琮妻竟氏商丘人夫殁氏年二十三孝養舅
姑撫嗣成立守節二十八年雍正十年旌表
貢生張潞妻盧氏寧陵人夫殁氏年二十五事翁
姑撫藐孤守節三十四年雍正十年旌表
張應龍妻薛氏鹿邑人夫殁氏年二十九上奉孀
姑下撫孤子苦節二十九年雍正十年旌表
羅藻妻谷氏鹿邑人夫殁氏年二十二敬事孀姑
勤撫幼子守節四十年雍正十年旌表
涂居祥妻王氏鹿邑人夫殁氏年二十四事舅姑
撫孤子孝慈兼至中年復喪子孤窮不悔苦節四
十八年雍正十年旌表
監生張綠妻吳氏鹿邑人夫殁氏年十九敬養舅
姑以姪為嗣視若己出守節四十四年雍正十年
旌表
貢生張珏妻竇氏柘城人翰林院檢討竇克勤女
夫殁氏年二十七孝事舅姑教育嗣子守節二十
六年雍正十年旌表
周祚昌妻王氏鹿邑人夫殁氏年二十五事翁姑
撫孤子守節四十二年雍正十年旌表
庠生杜甲妻李氏鹿邑人夫殁氏年二十九孝事
孀姑撫孤成立守節四十七年雍正十年旌表
張士鈞妻王氏鹿邑人夫殁氏年二十八孝養翁
姑慈撫猶子守節三十二年雍正十年旌表
李坤妻陳氏商丘人夫殁氏年二十六家貧孝養
舅姑常自咽糟糠勖幼子成立苦節三十四年雍
正十年旌表
庠生班展妻彭氏夏邑人夫殁氏年二十五事姑
孝養撫子恩勤守節三十二年雍正十年旌表
廩生班憲升妻程氏夏邑人夫殁氏年二十九奉
姑盡道時有班孝婦之稱撫遺孤二人俱入庠守
節五十六年雍正十年旌表
李璜繼妻唐氏睢州人結褵半載夫殁氏年二十
一孝事孀姑以猶子為嗣教育成立守節四十九
年雍正十年旌表
庠生李坿妻張氏柘城人夫殁氏年二十九孝事
翁姑恩撫嗣子子亡無後更撫嗣孫守節四十年
雍正十年旌表
庠生陳素朴妻楚氏永城人夫殁氏年二十七奉
舅姑撫繼子守節六十年雍正十一年旌表
庠生崔楫妻李氏鹿邑人夫殁氏年二十一敬事
舅姑訓子入庠守節七十年雍正十一年旌表
陳行宥妻秦氏鹿邑人夫殁氏年二十四善事祖
姑暨姑訓子入庠守節四十四年雍正十一年
旌表
傅佐妻郭氏鹿邑人夫殁氏年二十六養親誨子
守節四十八年雍正十一年旌表
謝瑄妻張氏鹿邑人夫殁氏年二十五事親訓子
守節三十八年雍正十一年旌表
李侃妻戴氏夏邑人夫殁氏年二十七養親撫子
守節三十二年雍正十一年旌表
張可貞妻陳氏柘城人夫殁氏年二十六奉事舅
姑撫嗣子如己出守節二十六年雍正十一年
旌表
張均妻曹氏柘城人夫殁氏年二十六事舅姑訓
子孫孫入庠守節四十二年雍正十一年旌表
楊廷試妻田氏柘城人夫殁氏年二十三奉祖姑
暨姑撫子成立苦節三十九年雍正十一年旌
表
貢生葉增藻妻劉氏商丘人桂林府知府劉麟趾
女夫殁氏年二十七養舅姑撫孤子孝慈克盡守
節三十年雍正十二年旌表
監生史文珖妻胡氏寧陵人夫殁氏年二十孝養
盡道訓育嗣子守節四十六年雍正十二年旌
表
劉宗朱妻張氏鹿邑人夫殁氏年二十四孝事舅
姑撫孤成立守節五十三年雍正十二年旌表
岳之岩妻石氏鹿邑人夫殁氏年二十七敬事舅
姑撫育孤子成立守節四十四年雍正十二年
旌表
胡格妻展氏鹿邑人夫殁氏年二十八事舅姑盡
禮訓子有成守節四十年雍正十二年旌表
薛烈女虞城人貢生薛契夏女許字同邑耿曰㺪
將婚曰㺪遽病殁時女年十七聞訃自縊死於雍
正十二年旌表
戴正紳妻薛氏虞城人夫殁氏年二十七敬孝老
姑撫育嗣子守節三十九年雍正十二年旌表
庠生甄吉文妻李氏虞城人夫殁氏年二十九喪
葬盡禮訓子義方守節四十七年雍正十二年
旌表
苖廣生妻張氏虞城人夫殁氏年二十五孝養孀
姑訓二子俱入庠守節四十七年雍正十二年
旌表
張滙妻范氏虞城人夫殁氏年二十一自縊者三
以救復甦訓嗣子成立苦節四十一年雍正十二
年旌表
范偉孝妻劉氏虞城人夫殁氏年十八姑憐其幼
欲令改適氏引刀斷衣泣而自誓養姑盡孝撫嗣
子成立苦節四十五年雍正十二年旌表
范雲皐妻田氏虞城人舉人田橋女夫殁氏年二
十五敬事舅姑撫孤成立守節三十七年雍正十
二年旌表
耿述舜妻劉氏虞城人夫殁氏年十九事舅姑盡
孝遺腹子病殤復撫姪為嗣成立遊庠守節五十
一年雍正十二年旌表
李國楫妻袁氏虞城人夫殁氏年二十三矢志靡
他撫孤成立守節六十二年雍正十二年旌表
庠生張爾俊妻許氏虞城人夫殁氏年二十七事
舅姑盡孝訓子有方守節五十年雍正十二年旌
表
孫纘統妻劉氏虞城人夫殁氏年二十孝事翁姑
撫教藐孤成立入庠守節五十八年雍正十二年
旌表
李士森妻薛氏虞城人夫殁氏年二十事舅姑盡
孝訓孤子成立入庠守節三十四年雍正十二年
旌表
陳經妻吳氏虞城人貢生吳開先女夫殁氏年二
十五事舅姑養葬盡禮訓子若孫以義方守節五
十一年雍正十二年旌表
卜倫妻叚氏夏邑人夫殁氏年十九事舅姑盡孝
撫遺孤成立守節六十四年雍正十二年旌表
貢生周鳴珂妻張氏柘城人陜西盩厔丞張惟義
女夫殁氏年十九嘗引刀自刺為妯娌環勸乃止事
舅姑撫繼子守節五十九年雍正十二年旌表
劉鎧妻史氏柘城人夫殁氏年二十五孝事翁姑
訓子有方守節三十八年雍正十二年旌表
李雍淇妻郭氏柘城人夫殁氏年十八事姑盡孝
撫藐孤有成守節四十四年雍正十二年旌表
李天海妻臧氏鹿邑人夫殁氏年二十八養老撫
孤孤子李培復早逝婦楊氏年方二十隨氏共撫
弱孫成立氏苦節五十三年婦楊苦節三十三年
雍正十二年請旌
貢生王與參妻張氏鹿邑人夫殁氏年二十四事
親如禮教子向學守節三十三年雍正十二年請
旌
張竒士妻張氏虞城人夫殁氏年二十二養舅姑
撫夫前妻子守節三十三年雍正十二年請旌
劉如琦妻吳氏睢州人夫殁氏年二十一事舅姑
撫嗣子守節三十七年雍正十二年請旌
張秀妻戴氏夏邑人夫殁氏年十八自縊以殉雍
正十二年請旌
馬德妻馮氏睢州人夫殁氏年二十四孝事舅姑
勤於操作守節五十四年雍正十二年請旌
孔烈婦王氏寧陵人強暴孔興世求姦不從以䥥
砍太陽而死於雍正十三年旌表
黃鳳儀妻任氏睢州人年二十夫殁自縊殉節
彰德府
宋岳孝娥湯隂人忠武王飛女幼有至性通書史知
大義痛父兄死於權奸抱銀瓶投井死今浙江按
察司北忠武故宅東南有孝娥井
陳寅妻杜氏寅涉人寳謨閣待制咸之子寅以父
任為西和守元兵陷城寅謂杜氏曰若速自為計
杜曰安有生同王禄死不共王事者遂飲藥與寅
俱死子岐嶷及婦俱死之事載宋史陳寅傳
金郭丙妻王氏安陽人丙登進士海陵王南遷避亂
居杞及元兵渡河夫婦相失王暨其少女被掠泣
謂女曰今夕不死即被辱矣吾勢不能顧汝守者
少緩遂投河死及亂定丙還鄉感其義終身不再
娶
元顔顯卿妻温德亨氏女直人居相之聞善坊于歸
未十年夫殁有子方襁褓舅姑在堂遂蓬首垢面
不踰閾者累年家漸衰替姑亦隨殁與一老婢為
人澣濯補綴以奉舅舅卒典所居以葬之
劉貞妻高氏湯隂人夫故無子紡織奉舅姑年七
十一卒事聞旌表
薛鷇妻馬氏名瑞香湯隂人幼讀孝經列女傳通
大義父母鍾愛擇婿得鷇贅之生一女鷇拙於治
生婦翁怒責鷇遂離去踰三年父母憐其幼諭令
再嫁俛首不答乃書女無再醮之義以告父母不
從遂投井而死留片紙於其女懷中書謝别父母
之辭聞者傷之
劉珍妻趙氏安陽人年十八歸劉氏四十而夫殁
一子始生舅姑垂老氏仰事俯育紡織以進甘旨
及舅姑殁喪葬如禮年六十八以疾終事聞旌表
趙洙妻許氏湯隂人平章沐國公熙載孫女洙為
遼陽提舉至正辛丑冬紅巾寇攻遼陽城陷洙罵
賊死遂執許欲汚之許大哭罵曰吾家皆死汝手
恨不得葅醢汝尚何言遂遇害
王宏妻李氏安陽人至正間紅巾賊起宏卒於兵
李收尸發喪晝夜哭泣李有姿色部將爭求為妻
李以死自誓部將知不可干乃請於帥帥許之李
度不能脫佯許曰必待葬夫之後求者諾之迨期
遂飯僧大作佛事散家資翌晨引一老婢徑往天
寧寺登浮圖絶頂自投而死衆皆驚愕瘞於西門
外築土為臺高數尺以旌其節
張政妻秦氏臨漳人至正間兵至投井死事聞旌
表
吳忠妻劉氏安陽人夫卒劉旦夕號泣人不忍聞
四月産遺腹子一日服練歸寧其父母欲更適劉
曰夫殁子在焉可他適况舅姑年老無人侍奉自
是不復歸寧比舅姑繼殁喪葬盡禮教子成立年
八十四卒事聞旌表
李義妻孫氏安陽人義為南京織染局提舉孫年
二十八夫殁生子三月事姑撫幼紡織以自給歴
寒暑五十餘年教子成立以壽終
高恪妻叚氏安陽人奉祀郎思謙女既歸高氏婦
道母儀鄉人範焉至正間寇掠村鎮家悉奔竄叚
投井死年二十八
韓軏妻邢氏安陽人至正十七年盗陷河朔時軏
知林州守黃華砦盗攻之甚急邢語其女曰恐事
不濟我與女必受辱遂俱投崖死
杜原妻蕭氏安陽人元末兵亂原挈家之官真定
途遇羣盗蕭謂其夫曰汝當避難我自為計遂投
河死
趙美妻王氏内黃人年十七歸美又四年美溺水
死王誓守志舅姑憐其幼而無子欲令再適王痛
哭曰婦義無再醮且舅姑尚在寧可棄而去耶姑
彊迫之令嫁族姪王拒不從縊死至正間旌表
明焦三妻易氏安陽人夫殁易年二十四哭之甚哀
水漿不入口及治棺紿匠氏曰吾夫遺衣甚多欲
悉置棺中可大其制匠信之比殮入室自縊同棺
殮而葬焉
王從義妻馬氏臨漳人夫卒守節洪武中旌表
陸鑰妻高氏安陽人鑰任滄州學正陷於法高聞
之泣曰夫之不幸妾之不幸也夫死妾何適遂自
縊死
李士能妻楊氏安陽人年二十夫殁楊誓不他適
哀毁踰禮景泰二年歲饑兄弟誘之改醮楊斷髮
自誓成化中旌表
齊貞妻陳氏臨漳人夫卒守節成化中旌表
李榮妻樊氏安陽人夫卒守節成化中旌表
韓璲妻郭氏湯隂人夫卒守節成化中旌表
李諒妻陳氏安陽人年十九生一子旻方數歲而
夫殁陳哀毁絶食三日姑強之乃食既襄葬躬自
紡織以養舅姑姑嘗患疽吮之遂愈比終以禮葬
之撫育旻底於成立孀居五十餘載成化中旌表
王世昌妻楊氏臨漳人世昌兄坐事繫獄論死世
昌念兄為嫡子宗祀事重願以身代繫獄數年未
結時楊未笄乃謀於父母曰彼既欲代兄死而為
義夫予顧不能為義婦邪願奏訴以代夫死父母
許之遂偕父入京師陳情上勅法司議之於是世
昌楊氏並得釋弘治中旌表
王宣妻曹氏武安人生子紹未踰月宣卒氏年二
十姑憐其少諷令改圖曹以死自誓勤紡績以養
姑而子紹賴以成立孀居四十餘年弘治中旌表
高氏女名小梅武安人正德七年逆賊劉六劉七
等寇縣境小梅年十六為賊所獲執擁上馬小梅
怒罵賊露刃脇之小梅益怒罵曰殺任爾無望得
汚我也時有張郄二生在旁賊顧曰殺此女為令
遂遇害知縣周漙樹表旌之
王弼妻鄭氏安陽人弼卒氏年二十八即捐脂綺
撫育遺孤誓死不二嘉靖初太行賊百人夜斬關
入掠王貲鄭泣曰此屬多汚人吾豈可受曖昧名
耶即躍身墜樓死事聞旌表
任倫妻杜氏武安人倫卒守節三十餘年嘉靖中
旌表
王謨妻石氏武安人謨卒孀居三十餘年嘉靖中
旌表
高金妻吳氏彰德衞人金殁自縊有司表其門
張世英妻孫氏安陽人英殁三日自經
劉嘉仕妻焦氏安陽人仕暴卒閱七日自縊於柩
前
王佺妻楊氏本山西人僑寓安陽佺暴卒楊絶飲
食數日卒
唐造妻李氏安陽人造卒守志四十餘年
申瑁妻牛氏安陽人瑁卒守節五十餘年
張環妻鍾氏安陽人環卒守節終身
譚成妻馬氏安陽人成卒守節終身
姚相妻韓氏安陽人相卒孀居六十年
余文隆妻邵氏彰德衞人隆卒守志四十餘年
劉興妻韓氏安陽人興卒守節三十年
曹繼宗妻李氏安陽人繼宗殁李年二十五守節
六十三年
秦仲寳妻胡氏安陽人寳殁撫孤三十餘年提學
副使楊以粟布給之表其門
吳海妻冀氏安陽人海殁守節三十餘年
王藩繼妻全氏藩殁守節終身
王遵孟妻張氏安陽人遵孟殁守節三十三年
陳志言妻阮氏湯隂人夫殁與姒王氏守節終身
知縣朱可進表其門曰一門雙節
馮韶妻王氏臨漳人韶卒守節五十餘年
程琛妻陳氏臨漳人夫病割股療之夫卒尋不食
死
張鳳翼妻桑氏内黃人鳳翼甫遊泮即逝桑年二
十二奮志苦節撫遺孤中侯領壬午科鄉薦年五
十而終萬歴十七年旌表
賈遇光妻李氏内黃人遇光殁李氏年二十五撫
棺慟哭自縊以殉事聞旌表
王安妻劉氏内黃人安卒氏年二十五遺孤長珍
方二歲次拱尚未週煢煢堅守孝事舅姑備嘗艱
苦而志節愈堅子孫鼎盛人以為苦節之報萬歷
九年旌表
劉夢祥妻龐氏安陽人夢祥崇禎壬午舉人流寇
掠水冶夫婦被執龐佯好語賊縱其夫乃大罵被
害時水冶抗節死者二十五人姓氏詳載縣志共
建坊於水冶鎮東門外
王永康妻楊氏臨漳人夫殁守節姑病割股以進
艱苦教子守節終身
王正心妻郭氏臨漳人被賊掠不屈投井死
寗友直妾張氏夫殁正室欲嫁之氏乘夜自縊於
柩旁
杜化妻龐氏楊溢妾王氏俱臨漳人賈安妻栗氏
林縣人陳金妻張氏龐喜成妻李氏俱武安人皆
殉夫死
李登妻趙氏鄭永祿妻王氏楊文采妻張氏俱涉
縣人賊至皆自盡
李鳴時妻張氏内黃人夫殁守節卒
路守庫妻盧氏内黃人姑病氏割股療姑事聞旌
表
杜維之妻鄭氏内黃人夫殁氏年二十三守節終
身至八十二歲卒事聞旌表
皇清張玉野妻楊氏武安人夫出鄰人曲星潛入室欲
汚之氏怒罵毆擊星刺之立死星伏誅
劉九福妻宋氏臨漳人姑病氏割股以進姑尋愈
王邇遴妻李氏林縣人夫殁絶粒而死
董自修妻劉氏臨漳人夫殁家貧守節養姑及姑
殁痛哭嘔血死
崔進經妻郭氏林縣人夫殁氏年二十二育養遺
腹子氏兄受賂逼令改嫁自縊死
庠生張懋宗妻王氏安陽人夫殁事孀姑撫幼子
守節終身
吏部郎中王伯勉妻于氏湯隂人夫殁氏年二十
五欲以死殉姑勸之曰汝死老幼何依乃養老撫
孤守節終身
庠生賈邵妻徐氏武安人夫殁氏年二十六勤紡
績以營葬撫子成立守節終身
庠生李格民妻龐氏武安人夫殁氏斷髮毁容撫
育孤子守節四十餘年順治十七年旌表
高攀妻趙氏臨漳人夫殁氏年二十苦節四十年
康熙二十四年旌表
張象爌妻李氏武安人夫殁氏年二十九辛勤教
子苦節四十年康熙三十年旌表
徐滚妻張氏安陽人夫殁遺孤數月誓死守節事
孀姑惟謹姑死殯葬如禮氏父年老無依遂同居
以盡孝養鄰人馮三欲汚之氏怒罵不已昏夜被
殺獄成馮論抵時氏已守節二十二年矣康熙三
十八年旌表
張棟妻白氏武安人夫殁氏年二十三事孀姑撫
二子守節四十三年康熙四十三年旌表
庠生李爾嘉妻王氏武安人夫卒氏年二十五紡
織養姑寒暑不懈姑殁典衣鬻釵以營喪葬訓教
二子皆為諸生守節五十三年康熙四十三年
旌表
蔣文德妻蕭氏安陽人文德夙與狹邪翁好學同
居文德出外翁入室強姦氏怒罵被殺死康熙五
十二年旌表
庠生李曔妻田氏林縣人夫殁氏年二十奉事孀
姑孝養無缺遺孤培未週歲氏撫育教誨稍長令
就傅紡績課讀寒暑不輟伯姒殁所遺二子一女
俱幼悉氏撫養婚娶及與伯氏分㸑僅取薄田數
畝餘悉以讓伯氏守節四十八年康熙五十二年
旌表
張玉生妻程氏涉縣人鄰人賈黑子窺氏夫外出
夜持刃入室逼姦氏堅拒不從黑子持刃刺不殊
越七日死黑子伏法康熙五十五年旌表
庠生王美滋妻李氏武安人夫殁氏年二十八翁
姑憐其幼而無子勸其改適氏毁容斷髮誓死靡
他後取伯氏次子為嗣守節三十五年康熙五十
九年旌表
孫竒模妻楊氏安陽人模殁姑因喪子成疾氏晝
夜侍湯藥不懈伯有一子名自來姑命與氏承祧
後伯病篤無子氏請於伯曰自來雖姑命承繼然
大宗豈可無嗣乃取其孫以承祧自來仍歸伯氏
守節五十二年雍正三年旌表
王造妻張氏内黃人夫殁氏年二十矢志冰操上
事翁姑下撫孤子守節四十四年雍正三年旌
表
庠生尚鐶繼妻丁氏安陽人夫殁氏年十八翁姑
垂老家徒四壁氏晝夜紡績盡心孝養夫遺二子
二女皆前妻張氏所生氏辛勤撫養一如己出守
節六十五年雍正八年旌表
張璽妻余氏安陽人夫殁氏年二十八日夜紡績
事舅姑撫孤子成立守節五十六年雍正八年
旌表
武舉員清繼妻張氏安陽人隨夫宣化府獨石營
守偹任夫殁氏年二十六姑憐其少勸之他適氏
以頭觸地血流滿面誓不再適時因貧窘夫柩權
厝宣化後至康熙五十七年氏攜子同氏弟張大
化赴宣扶柩歸里艱苦備嘗奉事姑嫜晝夜紡績
以備甘旨及姑殁哀毁盡禮守節四十五年雍正
八年旌表
楊若達妻田氏安陽人夫殁氏年二十四親老子
幼室如懸磬氏晝夜紡績以養舅姑教育孤子守
節三十年雍正八年旌表
陳國良繼妻張氏安陽人因夫無子勸夫納妾未
幾氏生一子次年妾復生一子妾故氏撫庶子無
異己出夫殁氏年二十三氏母哀其年少諷之他
適氏曰二雛無依去則陳氏之祀斬矣慟哭仆地
其母不敢言守節四十一年長子陸典幼領鄉薦
次子陸韜名列膠庠雍正八年旌表
廩生王季勛繼妻郭氏湯隂人夫殁氏年二十五
夫遺前妻一子氏生一女盡心撫養婚配未幾子
媳相繼殁遺孫甫六歲氏復撫育成立備歴艱苦
守節四十四年雍正八年旌表
許潛修妻李氏湯隂人夫殁氏年二十九絶食三
日以死自誓姑勸諭之始強飯事翁姑撫孤子守
節四十八年雍正八年旌表
張箂妻白氏武安人夫殁氏年十八屏絶飲食欲
以身殉翁姑勸慰至再始飲食守節二十六年雍
正八年旌表
姚大聲妻張氏安陽人夫殁氏年二十六事舅姑
盡孝課二子成立守節三十一年雍正十年旌
表
庠生姚萬象妻毛氏安陽人夫殁氏年二十五孝
養翁姑訓子有成守節五十九年雍正十年旌
表
王春元妻李氏安陽人夫殁氏年十九勤紡織以
奉衰翁生養死葬俱盡禮取猶子為嗣撫育成立
苦節四十九年雍正十年旌表
閻沛澤妻白氏安陽人夫殁氏年二十八敬事衰
翁教育孤子守節三十一年雍正十年旌表
田澤霖妻賈氏臨漳人夫殁氏年十九生一子甫
二歲氏事姑盡孝訓子入庠守節五十二年雍正
十年旌表
庠生冀玠繼妻張氏武安人夫殁氏年二十六玠
前妻所遺二子俱幼氏恩養不啻己出後二子相
繼殁氏又撫孤孫成立苦節五十五年雍正十年
旌表
李時中妻韓氏武安人夫殁氏年二十七孝事舅
姑訓子成立守節四十七年雍正十年旌表
楊廣大妻劉氏安陽人夫殁氏年二十一無子誓
不再醮奉舅姑撫夫幼弟守節四十年雍正十一
年旌表
許玉吉妻龍氏安陽人夫殁氏年二十四奉親撫
子守節三十一年雍正十一年旌表
庠生孫昶妻劉氏夫殁氏年二十二無子守節三
十五年雍正十一年旌表
庠生白成捷妻韓氏安陽人夫殁氏年二十三奉
姑撫子苦節五十二年雍正十一年旌表
庠生賈宏妻李氏安陽人夫殁氏年二十養親如
禮訓子有方與選拔守節四十一年雍正十一年
旌表
李天申妻劉氏安陽人夫殁氏年二十事舅姑撫
孤子克盡孝慈守節六十五年雍正十一年旌
表
庠生賈懋猷妻趙氏武安人夫殁氏年二十七事
孀姑盡孝撫嗣孫有成苦節二十八年雍正十二
年旌表
監生宋文柯妻張氏武安人夫殁氏年二十二孝
事孀姑撫育孤子守節三十三年雍正十二年
旌表
馬恒妻李氏武安人夫殁氏年二十事祖翁姑撫
遺腹子守節四十五年雍正十二年請旌
盧祿妻王氏安陽人遠族姪盧傑事數欲行姦乘
間調之痛罵不從傑事復夜持芟刀排戶求姦王
氏驚呼號救傑事懼即以刀刺其喉時盧祿熟寐
方醒亦被刺夫婦俱斃雍正十二年請旌
衞輝府
周衞宣公夫人齊侯之女嫁於衞至城門而衞君死
保母曰可以還矣女不聽遂入持三年之喪畢弟
立請曰衞小國也不容二庖請願同庖終不聽衞
君愬於齊齊使人告女女亦不聽乃賦我心匪石
之詩以自誓
衞莊公夫人莊姜齊東宫得臣之妹美而無子公
又娶於陳戴媯生桓公莊姜以為己子莊公卒嬖
人之子州吁弑桓公戴媯歸於陳莊姜作燕燕之
詩送之
衞世子共伯之妻共姜共伯蚤死共姜守節父母
欲奪而嫁之不許作栢舟之詩以自誓
衞定公夫人定姜定公惡孫林父林父奔晉公使
郤犨為請還定公欲辭定姜曰不可是先君宗卿
之嗣也大國又以為請而弗許將亡定公遂復之
定公卒立敬姒之子術是為獻公慢侮定姜卒為
孫寗所逐出亡至境使祝宗告亡且告無罪於廟
定姜曰不可公之行舍大臣而與小臣謀一罪也
先君有冡卿以為師保而蔑之二罪也余以巾櫛
事先君而暴妾使余三罪也告亡而已無告無罪
其後獻公復得反國君子謂定姜能以辭教
衞宗二順衞宗室靈王之夫人而及其傅妾也秦
滅衞乃封靈王使奉其祀靈王死夫人無子而寡
傅妾有子傅妾事夫人甚謹久之欲出居外傅妾
泣而對曰夫人欲使靈氏受不祥三耶不幸早終
是一不祥也夫人無子而婢妾有子是二不祥也
夫人欲出居外使婢子居内是三不祥也妾豈敢
以少貴故變妾之節哉夫人不許傅妾退謂其子
曰夫人將欲居外使我居内此逆也處逆而生豈
若守順而死哉遂欲自殺其子泣而守之夫人聞
之感遂許之傅妾供養不衰故衞人謂之二順云
唐劉寂妻夏侯氏名碎金滑州胙城人父長雲為鹽
城縣丞因疾喪明碎金乃求離其夫以終養經十
五年兼事後母以至孝聞及父卒毁瘠殆不勝喪
被髮徒跣負土成墳廬於墓側每日一食如此者
積年貞觀中旌表賜以粟帛
衞州女子侯氏史思明之叛侯氏與滑州女子唐
氏青州女子王氏相與㰱血赴行營討賊滑濮節
度使許叔冀表其忠皆補果毅
元盧敬妻時氏衞輝人敬卒氏年二十四自誓不踐
二庭撫育幼子時祖姑八十餘竭力奉養朝夕不
怠至大三年事聞旌表
陳克敬妻趙氏輝縣人克敬殁趙時尚少奉養舅
姑誓不再醮至正十五年事聞旌表
李聚妻王氏獲嘉人孝子全之母有淑德生一子
二女夫卒時年二十四勵志不貳人莫能奪拾穗
紡績撫育孤子有古烈婦風總管許上聞旌表其
門
明張林妻田氏汲縣人林卒田年二十七誓不再適
有欲奪其志者田不從孀居自勵洪武中旌表
閻友能妻郭氏胙城人夫卒舅姑憐其早寡欲更
嫁之郭誓不從家貧日夜紡績易甘旨以奉舅姑及
殁以禮葬之守節三十三年正統初詔旌表其門
靳大妻劉氏汲縣人夫卒守節景泰中詔旌表
羅珫妻朱氏新鄉人夫卒守節事聞旌表其門
郭文妻王氏獲嘉人文早卒王誓不再適躬紡績
以養舅姑三十餘年鄉人稱其節孝天順中詔旌
其門
劉瑾妻朱氏新鄉人夫殁朱年二十二告匠曰棺
宜寬大匠從之棺成朱自經死遂同棺而葬焉
李海妻馬氏新鄉人夫卒守節弘治間旌表其門
袁濬妻孔氏輝縣人濬卒孔年二十無子誓欲自
殉家人防之嚴踰月夫既葬防者稍怠孔竟縊死
正德初旌表
張善女胙城人名小春正德六年薊賊攻陷縣城
女為賊所執欲犯之不從逼之以刃遂厲罵賊怒
支解之七日面色如生
謝氏女滑縣人許字馬惟良惟良卒謝女走服喪
侍姑以孝養稱事聞旌表
李岳妻盧氏劉良臣妻王氏王尚義妻白氏俱滑
縣人並夫死從殁一時同節
郭彦妻齊氏劉進興妻李氏路逵妻王氏俱濬縣
人武祿妻周氏烈女張氏劉氏康氏叚氏俱滑縣
人正德辛未間薊盗流劫境内州縣慘酷特甚諸
女婦俱義不受辱罵賊身死
張嵩妻郭氏輝縣人嵩早卒無子郭貧居竭力養
舅姑守節三十六年
裴潼妻庾氏延津人正德五年流賊劉六等䧟城
夫婦並投河死事聞旌表
李澤女牛思智女俱延津人正德五年遇賊死節
李天才妻王氏延津人姑令所私者汚之不從則
凌虐之備受毒楚終不從密縫衣裙投井死
張嶽妻吕氏輝縣人年二十七夫殁堅守苦節至
八十三歲
李慶妻牛氏汲縣人夫殁守節嘉靖十年旌表
李聰妻趙氏汲縣人夫殁守節四十餘年嘉靖十
年旌表
劉希龍妻邢氏汲縣人夫殁氏年二十四守節至
七十四歲嘉靖三十七年旌表
馬龍妻原氏胙城人夫殁守節至七十九歲嘉靖
間有司表其門
趙炳妻李氏汲縣人夫殁守節五十餘年
周鵬妻聶氏胙城人夫殁守節六十餘年隆慶間
有司旌表其門
牛鴻妻張氏新鄉人夫卒守節至八十歲事聞旌
表
朱軒妻李氏新鄉人夫殁守節四十餘年
張汝桂妻王氏新鄉人夫殁自縊柩側事聞旌表
連廷魁妻蔡氏輝縣人夫卒自縊死
艾元嗣妻賈氏濬縣人夫殁守節萬歷時旌表
趙得珍妻張氏濬縣人夫殁守節旌表
孟希增妻王氏濬縣人夫卒氏年二十一守節終
身撫遺孤成立萬歷二十年旌表
吳思敬妾趙氏汲縣人主婦不能容迫令他適趙
號泣歸宗聞翁喪仍為之持服懇親通其意願執
箕箒以斃於吳終不納其父乃訟於官斷令改適
趙夜於母家自縊
張氏女汲縣人許字蘇時霽氏年十一父母俱卒
無所依遂養於蘇未配而霽殁氏感憤不食而死
趙氏女汲縣人女父嘗受田付之聘先是田付之
伯無子以付為後既而伯有子遂逐付而並索原
聘於趙女父欲更為改適以還其聘女聞而拒之
度不可乃自縊死事聞旌表
王之紀妻張氏汲縣人太學生張槩女夫殁守節
事聞旌表
李舒芳妻周氏胙城人夫殁守節事聞旌表
殷科妻梁氏新鄉人夫殁守節四十八年
張劉卿妻夏氏淇縣人夫殁守節終身有司表其
門
武德兵備道賀仲軾妻王氏獲嘉人封恭人仲軾
遭寇變殉節氏與其妾李氏張氏王氏並自縊死
進士徐培植妻郭氏獲嘉人崇禎間遇寇被執投
河死
馮上愛妻陳氏獲嘉人夫殁與妾郭氏守節歴五
十年
齊秀妻吳氏輝縣人夫卒氏年二十一棺殮畢即
自縊
李應時妻田氏濬縣人夫殁守節終身
劉可則妻李氏濬縣人年十六而孀守節八十一
年旌表
張思恭妻申氏濬縣人撫孤守節
崔上賓妻李氏濬縣人守節七十三年旌表
王元勲妻尹氏濬縣人孀居四十年事聞旌表
周尚惠妻倪氏滑縣人年二十三夫病將易簀遂
入室自縊死事聞旌表
王建中妻毛氏滑縣人建中卒氏年二十即欲以
死殉時氏有娠冀生子以存夫嗣及娩生一女未
幾殤氏遂自縊事聞旌表
馮氏獲嘉人許字明宗室子遭闖賊亂舅與夫將
被執氏勸之速行而自縊死
襄城訓導張信妻馮氏媳崔氏輝縣人遇難馮與
夫同死媳崔氏亦從死襄人作一門三節詩以哀
之
皇清李經國妻王氏衞輝人夫殁守節至七十七歲
高步瀛妻靳氏淇縣人夫殁守節至七十四歲
張廷璧妻傅氏汲縣人夫殁氏年十八父母憐其
幼令改適遂自經死
魏一經妻馮氏胙城人夫殁氏年二十一氏欲殉
節家人勸其忍死撫孤無何子亦死氏遂自縊
楊九業妻張氏獲嘉人夫早逝守節撫幼女夫兄
逼令改嫁氏與女俱縊
耿大剛女滑縣人年十七未笄家遭盗劫女罵賊
不屈遇害
馬永國女滑縣人賊聞其美乘夜劫其家索女不
得賊欲殺其母女遂挺身出賊挾之上馬女罵詈
不絶遂遇害
胡材繼妻趙氏滑縣人守節五十年事聞旌表
金才妻齊氏新鄉人有王運子乘其夫出夜半入
室欲汚之氏不從詈不絶口愈迫愈厲運子刺殺
之康熙二十四年旌表
趙允碩妻張氏胙城人夫殁氏年二十三守節至
八十九歲康熙三十三年旌表
庠生申藩國妻鄭氏延津人夫殁氏年二十二取
姪為嗣守節六十七年康熙三十三年旌表
郭文蔚妻邢氏新鄉人夫殁遺孤甫生五日氏日
夜紡績撫之成立事舅姑惟謹守節五十三年康
熙四十三年旌表
王景堯妻孫氏輝縣人夫殁氏年二十一守節三
十一年康熙四十八年旌表
申特生妻高氏延津人夫殁氏年二十六守節終
身康熙四十八年旌表
蔣成龍妻王氏獲嘉人秉性剛烈有傭工申懷禮
同莊而居乘成龍他出夜踰垣入室求姦氏呼聲
震四鄰申恐事洩取木案板奮擊仆地死於康熙五
十三年旌表
江西南瑞道周體觀繼妻劉氏體觀江南婁縣人
流寓濬縣殁氏時年二十一生子甫週歲前妻諸
子俱未成立一子早卒遺一孫亦甫週歲氏撫育諸
孤延師督課皆列膠庠鬻簪珥營葬三喪俱克成
禮康熙六十年旌表
庠生梁鼎奭妻劉氏新鄉人夫殁氏年二十五哀
毁絶粒無子取姪為嗣守節五十年雍正三年
旌表
郭中元妻郭氏滑縣人鄰人張才柱窺氏獨處入
室欲汚之氏拒詈不從被刺死於雍正三年旌
表
司三女獲嘉人同莊張有才乘其母趙氏他往越
墻入室欲汚之女大呼殺人張以手按其口傷脖
而罵愈厲比鄰聞呼馳往救張逸去女忿恨自縊
死於雍正八年旌表
庠生董明緒二女獲嘉人傭工張懷仁挾刃入室
逼汚之堅拒不受辱冐刃而死於雍正八年旌
表
陳文炳妻梁氏汲縣人夫殁氏年二十生一子廷
策甫四十日氏以死自誓孝養舅姑家雖貧甘旨
不缺訓廷策入庠拔貢守節三十二年雍正十年
旌表
苗惠妻王氏新鄉人夫殁氏年二十七奉孀姑盡
孝撫孤俱成立守節四十三年雍正十年旌表
韓良玉妻蔡氏滑縣人夫殁氏年二十四孝事翁
姑養葬盡禮課子孫敦本業五世同居守節四十
八年雍正十年旌表
烈女趙氏滑縣民家女年十二許聘同邑李繼美
子大小為妻即養於李氏未幾繼美亡家赤貧大
小就食外出未及婚女兄趙秀詐稱大小已病亡
欲女别字大小母吕氏亦以情鳴官官令三年不
還許别配女即以死自誓及踰三年大小不還秀
又使人議配女聞涕泣俟姑他出即掩戶自縊死
時年二十於雍正十二年旌表
貢生任樂善妻劉氏滑縣人夫殁氏年二十九撫
嗣子成立守節四十四年雍正十二年旌表
毛常變妻張氏滑縣人夫殁氏年二十三無子時
其姑殁翁又乏嗣氏乃摒擋囊篋為翁娶妾舉一
子愛養甚篤及長為之婚娶以承先祀苦節四十
五年雍正十二年旌表
劉占魁妻柳氏滑縣人夫殁氏年二十一奉姑盡
孝訓子有方守節五十七年雍正十二年旌表
廩生張其潛妻王氏滑縣人夫殁氏年二十五事
舅姑盡婦道訓子成立入庠守節三十八年雍正
十二年旌表
武生徐養志妻張氏滑縣人夫殁氏年二十六孝
事衰姑訓子成立守節三十八年雍正十二年
旌表
庠生閻悅妻緱氏滑縣人夫殁氏年二十八奉姑
盡孝訓子成立入庠守節四十年雍正十二年
旌表
廩生閻嘉正妻張氏滑縣人夫殁氏年二十五事
孀姑盡孝撫藐孤以慈守節三十四年雍正十二
年旌表
李元臣妻徐氏滑縣人夫殁氏年二十一事祖姑
暨舅姑克盡孝道撫藐孤珺成立登雍正癸夘科
鄉薦守節四十四年雍正十二年請旌
郭太曾妻寇氏濬縣人監生孫興舜逼姦不從自
忿投繯死雍正十二年請旌
懷慶府
周聶榮軹人聶政之姊政刺殺韓相俠累因自皮面
抉眼以死人莫知為誰韓暴其尸於市購問無知
者榮往視之知是政乃伏尸哭曰是軹深井里人
聶政也以妾在之故重自刑以絶從妾其奈何畏
没身之誅終滅賢弟之名乃呼天悲哀而死政之
旁晉楚齊衞聞之皆曰非獨政能也乃其姊亦烈
女也
唐趙氏女山陽人父盗鹽當論死女詣官訴曰迫饑
而盗救死爾情有可原能原之邪否則請與俱死
有司義之許減父死女曰身今為官所賜願毁服
依浮屠以報即截耳自誓侍父疾卒不肯嫁
宋張旨妻李氏河内人旨游學數年不返家人欲嫁
李竟守節而死表其坊曰節婦
元薛世榮妻韓氏河内人世榮殁氏年二十一孀居
守節年七十八歲而終至元五年旌表
馬氏女名英河内人性孝友父喪哀毁二兄繼殁
英獨事母甚謹又奉二寡嫂與居使得保全嫠節
及喪母卜地葬諸喪親負土為四墳手植松栢廬
墓終身
王傑妻盧氏温縣人年二十而傑殁志行貞潔始
終如一至元五年旌表
陳寬甫妻胡氏武陟人年十五適陳氏孝事舅姑
克盡婦道年二十三夫卒一子時在襁褓撫育以
底成立年九十而終詔旌其門
張中順妻劉氏孟縣人夫遠遊十年不返里人數
誑之曰爾夫殁矣當擇富貴者嫁之劉曰夫果不
返願以死守况存殁未可必由是人莫敢言者後
五年夫果顯仕還鄉時劉年三十三人皆難之
何氏懷慶人夫殁守志養舅姑以壽終親負土築
墳高三丈餘
侍講學士閔本妻程氏河内人本有子一女二長
真真次安安時明兵至北平本謂程曰國事至此
愧不能報惟有死而已男少當歸河内二女吾不
得而保程曰君能死忠妾安敢愛其身夫婦自縊
二女悲號哭泣亦縊其旁少男遂歸河内
明李繼先妻尋氏媳馬氏孫媳路氏俱河内人繼先
卒尋撫遺孤大比長娶馬氏大亦早逝馬依姑撫
其子忠忠長娶路氏居無何又卒一門三世皆少
寡守節鄉閭異之
江彦深妻秦氏修武人夫卒守節洪武末旌表
康孝女濟源人父友賢年老無子擇婿王珏贅居
女勸母為父納妾生子乏乳適孝女生女遂捨之
乳其弟曰吾父老矣女可得弟不可再得也母嘗
遘疾甚輒嘗糞甘苦夫早殁誓不再適時人稱之
孟璟妻鄭氏温縣人夫卒守節天順初旌表
趙氏女河内人父綱許字王錦未及婚而錦卒時
趙年二十四或勸之他適趙泣曰業已許王氏矣
禮無再適之義遂造柩前哭泣盡哀既葬乃事女
紅以養姑後姑卒趙治喪畢遂自縊死弘治十四
年詔旌其門
梁仁妻李氏孟縣人夫卒守節有司奏旌其門
毛鳳詔妻荆氏武陟人夫卒撫遺腹子守節終身
詔建坊旌表
李允妻秦氏修武人年十八生一子未幾而允疾
革與秦訣曰吾家本寒族死不足惜惟老母與孤
無託耳秦嗚咽不能語及允死秦養姑恤孤三十
餘年慈孝並著卒年八十有五事聞詔旌其門
李亨妻樊氏媳畢氏孫媳范氏俱孟縣人亨殁樊
誓不再適子昇娶畢氏未幾亦卒畢守節如樊後
孫岩長娶范氏岩又早卒范執節愈勵踰四十年
有司以聞詔旌其門御史李興嘗傳其事
張杲妻秦氏修武人婚三月而杲以父讐坐誣死
秦以資裝屬其舅營葬具及杲屍至秦自縊死遂
同葬焉
庠生王瓓妻趙氏孫媳李氏武陟人瓓卒趙遂縊
死瓓孫一元早殁妻李氏亦隨死學使旌以雙節
趙威妻王氏河内人夫殁守節終身
周冕妻靳氏懷慶衞人冕卒氏守節壽至七十九
歲直指霍冀旌其門
蕭鵾妻葛氏蕭拱章妻張氏俱懷慶衞人鵾殁無
子葛守節四十餘年拱章殁張撫孤守節五十年
詔建一門雙節坊旌之
趙恭妻景氏河内人夫殁氏年二十三守節至七
十歲卒
劉森妻郝氏河内人森殁氏泣血而死有司奏聞
旌其門曰栢舟
郭崇光妻銀氏原武人夫殁引刀斷指以死自誓
姬恩妻傅氏原武人夫殁服毒而卒
王芹妻侯氏濟源人芹殁守節五十餘年撫按奏
聞賜金立坊
楊巍妻曹氏修武人巍殁氏守節九十壽終嘉靖
十一年旌表
蘇海妻李氏媳張氏孫媳李氏曾孫媳李氏俱修
武人四婦俱孀居守節終身學使以一門四節旌
其門
張可信妻王氏孟縣人夫殁自縊
蕭守全妻張氏懷慶衞人夫殁守節四十九年題
准旌表
薛復亨妻王氏修武人復亨卒王縊死柩前萬歷
七年詔旌其門
丁成妻李氏河内人成殁苦節五十七年孫文煥
中順治丁酉鄉試
吳氏女河内人許字蔡氏子未及于歸婿病卒女
聞號泣不食素服自縊死建坊旌表
張可望妻王氏孟縣人夫殁投繯者再姑解救尋
縊死建坊旌表云三縊殉夫一死完節正氣常存
丹心不滅
庠生何諏妻李氏河内人諏卒李守節終身
衞思謙妻王氏思讓妻李氏思讀妻董氏守祿妻
張氏陳氏俱河内人詔建一門五節坊旌之
丹氏女河内人字生員賈一葵未娶葵卒女聞訃
哀慟奔喪安貧守節織紡事姑及姑終悲哀不食
而死
顧鼎妻崔氏懷慶衞人鼎殁氏撫孤成名萬歷三
十九年旌表
郝長鳴妻徐氏河内人長鳴殁氏年十九力貧守
節撫子年成進士孫鞏亦舉於鄉
孫祥妻岳氏河内人夫殁撫孤守節八十歲而終
王宗義妻耿氏媳茹氏河内人義殁耿氏守節未
幾子又殁茹奉姑終身俱守節五十餘年有司表
閭姑媳一心流芳百代
張鳴鳳妻任氏河内人崇禎五年流寇破清化被
掠大罵賊生斷為三截
耿名世妻薛氏孟縣人流寇破城避大仇村寇逼
投井死
陳節妻王氏修武人節早喪舉遺腹子撫之成立
子戕于賊氏以隻身事姑益篤姑死營葬成禮自
謂未亡人骨肉盡殁何獨生為遂自盡
高俊如妻婁氏河内人俊如夭氏絶粒而死
王得祿妻李氏修武人祿殁遂縊於墓側
劉淇清妻李氏河内人夫殁自縊
任尚知妾魏氏温縣人尚知殁氏縊於寢室
高尚竒妻韓氏孟縣人寇陷城投繯而死
鄭自立妻王氏孟縣人寇陷城與妾劉氏同投繯
而死
孫拱辰妾王氏河内人拱辰殁遇寇亂被執投井
而死
任九敖妻陳氏河内人夫殁寇至與二孫女皆以
石繫腰投水而死
張文粹妻李氏河内人從父其芬避寇父被執遂
投河而死
張國士妻竇氏河内人年二十四夫殁誓殉以救
免卒乘夜自縊死
王士美妻苖氏王嘉謨妻趙氏俱河内人夫卒皆
割股療姑疾
蕭友楠妻史氏河内人夫殁矢節姑病割股救療
值闖變自縊死
王蔭興妻劉氏河内人夫殁矢節遭亂罵賊死
耿中妻李氏邢繼蘇妻孫氏李成龍妻于氏胡從
周妻李氏王九德女俱濟源人皆夫殁殉節
王名佑妻薛氏濟源人名佑病危目視氏不轉瞬
氏曰我知之矣請先君行以自明遂自縊名佑疾
愈終身不娶
秦宗民妻劉氏韓毓新妻宗氏劉烈女俱濟源人
聞賊陷城先自盡
王竒品妻趙氏濟源人賊驅逼行氏蒙面墜崖死
鄧竒明妻張氏濟源人割股以療姑疾
寗冉妻劉氏孟縣人荆衍祚妻李氏魏季姐金銳
妻李氏穆永吉妻郝氏陳三友妻孫氏俱武陟人
尚氏女河内人皆夫殁殉節
劉光國妻馬氏李惟蛟妻常氏俱孟縣人皆割股
以療姑疾
孫光祖妻宋氏孟縣人鄭可大妻王氏鄭五星妻
張氏郭繼志妻王氏任文英妻牛氏俱温縣人秦陛
妻馬氏王三省妻姜氏俱修武人皆夫殁矢節撫
孤詔旌其門
璩養心妻申氏劉應書女李文蘭妻張氏俱武陟
人石顯玉女温縣人皆寇至不屈死節
范克愚妻王氏河内人流寇攻懷城氏絶食七日
而死
趙躅愚妻李氏河内人逆闖陷城投水而死
鄒思繹妻王氏河内人繹早故逆闖攻懷城以刀
脇氏氏痛罵不從遂死於刃
史國泰妻尚氏劉洸妻吳氏俱濟源人抗賊被殺
黃甲第妻王氏禹州人寓孟縣流寇至罵賊被殺
毛文煜妻宋氏孟縣人流寇陷城氏與母妹共匿
窟室賊搜得欲辱之三人相抱哭詈被賊亂砍而
死
皇清王輔世妻郝氏河内人輔世殁氏年二十三守節
五十餘載
任一貴妻劉氏河内人貴病殁氏自縊死
王卓妻鄭氏温縣人夫殁氏年十八養翁姑撫遺
腹子成立守節終身
張以寧妻許氏温縣人夫殁氏年十七守節八十
六年壽一百三歲
瞿鏡妻張氏河内人夫卒氏年二十三守節終身
孫蔭嘉妻鄒氏河内人夫卒氏年十七守節終身
杜國泰妻陳氏媳張氏河内人國泰卒陳氏守節
荼苦及感疾媳張氏割股療之
蕭含馥妻鄒氏靳王悅妻瞿氏謝懋昌妻史氏俱
河内人皆割股以療舅姑疾
宗昌蔭妻叚氏劉濤妻李氏俱濟源人皆殉夫死
曹啟春妻趙氏濟源人姑病篤氏刲股以進尋愈
張繼言妻趙氏濟源人割股以療翁疾
劉正妻索氏宋曾妻張氏俱武陟人皆夫殁殉節
黨三陽妻潘氏耿士顯妻李氏李維翰妻耿氏俱
孟縣人孫廷選妻張氏武陟人姜天順妻王氏侯
毓魯妻范氏薛國剛妻王氏梁用正妻薛氏俱修
武人皆刲股以療翁姑疾
郭正蒙妻原氏媳趙氏河内人正蒙卒原氏撫孤
守節及感疾媳趙氏割股療之
何成妻常氏媳王氏武陟人皆苦節撫孤常氏壽
一百二歲王氏壽八十歲
張維妻徐氏河内人夫殁氏年二十四撫孤成立
守節四十餘年
郭紫綬妻鄒氏河内人夫殁氏年十九守節終身
許以燧妻鄒氏河内人夫殁氏年二十三守節四
十年順治十七年旌表
張應吉妻郭氏温縣人夫殁守節歲凶自食糠粃
而進姑以甘旨順治十七年旌表
庠生商彛妻鄒氏濟源人夫殁氏年二十九七日
不食自縊死順治十八年旌表
貢生郭之翰妻叚氏濟源人夫殁氏年二十五誓
殉以姑老侍養及姑卒殮畢自縊死於順治十八
年旌表
李守科妻焦氏女三姐修武人比鄰吳近亭乘夜
入室求姦母女堅拒被殺康熙十九年旌表
劉時來妻賈氏孟縣人夫殁氏年二十苦節七十
五年壽九十四歲康熙三十三年旌表
薛所蓄妻張氏孟縣人夫殁氏年二十苦節六十
四年康熙三十三年旌表
張貴友妻黃氏武陟人有樊士登者持刀逼汚氏
堅拒遇害於康熙四十一年旌表
趙永昌妻卜氏河内人夫殁氏年二十八撫孤苦
節五十六年康熙四十五年旌表
路遐齡妻邱氏修武人夫殁氏年二十八以栢舟
自誓撫二孤日夜訓課所居室不蔽風雨其父築
新室諷之居氏指其屋曰此吾夫死所移居是背
吾夫也卒不就守節三十六年康熙四十八年
旌表
謝廷報妻鄧氏孟縣人強暴謝朋子求姦不從被
殺雍正元年旌表
傅文鳳妻薛氏修武人年十九將婚鳳忽病氏即
往侍疾視湯藥夫殁欲自盡翁姑勸止之越五載
夫弟授室氏曰奉姑有人吾可從夫於地下矣絶
粒八日死於雍正三年旌表
王自古妻張氏河内人夫殁氏年二十五叔欲奪
其志截髮自誓守節不變雍正三年旌表
高愷妻袁氏孟縣人夫殁年二十一孝養舅姑撫
孤成立守節五十年雍正四年旌表
庠生楊奕陞妻賈氏河内人年十九結褵三月而
寡孝事孀姑撫遺腹子成立守節四十六年雍正
七年旌表
王星妻李氏武陟人因王英逼姦力拒遇害於雍
正七年旌表
司勲妻張氏河内人夫殁氏年二十紡績養姑教
子成立守節四十八年雍正八年旌表
卞旬妻靳氏河内人夫殁氏年十八守節三十四
年雍正八年旌表
徐芳譽妻楊氏河内人夫殁氏年二十七守節二
十八年雍正八年旌表
候選州同羅錦妻劉氏河内人夫殁氏年二十三
守節三十三年雍正八年旌表
趙之福妻李氏河内人夫殁氏年十八孝養翁姑
及翁殁未葬值火災氏泣守柩前不去火尋熄人
以為孝感所致守節三十五年雍正八年旌表
王徵妻盛氏河内人夫殁氏年十八守節四十五
年雍正八年旌表
貢生劉世田妻蕭氏河内人夫殁氏年二十七守
節二十五年雍正八年旌表
張策妻王氏河内人夫殁氏年二十四守節四十
五年雍正八年旌表
王焜妻范氏河内人夫殁氏年二十一守節四十
二年雍正八年旌表
庠生陳紳妻楊氏河内人夫殁氏年二十六守節
四十年雍正八年旌表
董宗舒妻王氏河内人夫殁氏年二十四守節四
十八年雍正八年旌表
候選州同楊奕綸妻徐氏河内人夫殁氏年二十
一守節三十七年雍正八年旌表
梁宏才妻馬氏河内人夫殁氏年二十守節四十
三年雍正八年旌表
庠生宋勲妻蔣氏河内人夫殁氏年二十八守節
四十年雍正八年旌表
許滋桂妻蕭氏河内人夫殁氏年十七守節三十
七年雍正八年旌表
汪騰蛟妻楊氏河内人夫殁氏年二十一守節六
十二年雍正八年旌表
周能文妻董氏河内人夫殁氏年十九守節四十
六年雍正八年旌表
庠生王樹垣妻郝氏河内人夫殁氏年二十四守
節四十四年雍正八年旌表
高文薦妻任氏河内人夫殁氏年二十一守節六
十一年雍正八年旌表
靳思順妻許氏河内人夫殁氏年二十二守節四
十九年雍正八年旌表
廩生范爕中妻鄒氏温縣人夫殁氏年二十一孤
方在孩抱舅年高有妾辛氏性嫉妬舅欲逐之氏
泣諫乃止辛感其意更相親睦敬事其舅數十年
撫孤成立雍正八年旌表
馮鍈妻李氏修武人夫殁氏年二十一家貧紡績
以葬夫柩並其祖姑守節四十年雍正八年旌
表
高棟妻雷氏孟縣人夫殁氏年二十五奉翁姑盡
孝撫三子俱成立守節六十六年雍正十年旌
表
張文曉妻荆氏河内人夫殁氏年二十二苦節自
矢訓子成立嘗值春荒乏食挑野菜於路旁拾遺
金三兩候之既久覓金者至氏還之無德色守節
五十年雍正十年旌表
張琯妻王氏河内人夫殁氏年二十事舅姑撫嗣
子慈孝兩盡守節五十一年雍正十年旌表
監生馬裔昌妻范氏河内人夫殁氏年二十孝奉
翁姑以姪為嗣撫之成立守節三十七年雍正十
年旌表
靳王悅妻瞿氏河内人夫殁氏年二十事孀姑盡
孝訓子有成守節五十四年雍正十年旌表
龐澤深妻丁氏河内人夫殁氏年二十事姑克孝
訓子若孫甚嚴守節七十七年雍正十年旌表
董用坤妻吳氏河内人夫殁氏年二十四事祖姑
克盡婦道訓子讀書敦行守節五十九年雍正十
年旌表
孫可宗妻賈氏河内人夫殁氏年二十孝事舅姑
課孤子成立守節三十二年雍正十年旌表
王廷聘妻劉氏河内人夫殁氏年二十七躬自紡
績以事舅姑訓子孫讀書成立守節五十五年雍
正十年旌表
王斌妻安氏河内人結褵二載夫殁氏年十七家
貧無子紡績養姑取姪為嗣守節四十七年雍正
十年旌表
楊奕鼐妻田氏河内人夫殁氏年十九無子女矢
節靡他事耄翁盡孝敬苦節三十七年雍正十年
旌表
張其抱妻馬氏河内人夫殁氏年二十三養姑教
子克孝克慈守節四十六年雍正十年旌表
沈天鈺妻劉氏河内人夫殁氏年二十三奉事翁
姑生養死葬育幼子至成立守節三十四年雍正
十年旌表
庠生王直妻任氏河内人夫殁氏年二十四事翁
盡孝撫孤有成守節三十一年雍正十年旌表
郜光榮妻趙氏修武人夫殁氏年二十八家貧茹
苦訓子建元登康熙癸巳科賢書苦節二十二年
雍正十年旌表
庠生何大成妻李氏武陟人夫殁氏年二十二事
舅姑盡禮撫嗣子成立守節四十二年雍正十年
旌表
宋璉妻蕭氏武陟人夫殁氏年十九孝事舅姑躬
織紡以供菽水勤儉持家兼通書數訓子成立入
庠守節四十三年雍正十年旌表
薛延璋妻靳氏原武人結褵三載夫殁氏年十九
事舅姑盡婦道撫子有成守節五十四年雍正十
年旌表
楊顯祖妻賈氏河内人夫殁氏年二十奉舅姑撫
遺腹子成立入庠守節四十八年雍正十一年
旌表
貢生劉在榜妻郭氏河内人夫殁氏年二十三事
老姑訓子入庠守節三十六年雍正十一年旌
表
丁王屏妻王氏河内人夫殁氏年二十一無子奉
祖姑撫夫幼弟守節三十九年雍正十一年旌
表
范蘭妻張氏河内人夫殁氏年二十四事親撫孤
守節四十年雍正十一年旌表
庠生劉定昌妻崔氏河内人夫殁氏年十九奉老
撫孤守節四十九年雍正十一年旌表
孫永祥妻尤氏河内人夫殁氏年二十五無所出
養舅姑撫嗣子守節六十一年雍正十一年旌
表
張曠妻羅氏河内人夫殁氏年十七無子善事兩
姑慈愛嗣子守節七十年雍正十一年旌表
古誌妻郝氏河内人夫殁氏年十九孝舅姑撫遺
腹子守節五十四年雍正十一年旌表
葉琮妻許氏濟源人夫殁氏年二十六無子奉舅
姑撫嗣子守節三十八年雍正十一年旌表
趙國屏妻衞氏濟源人夫殁氏年二十六無子養
老姑撫嗣子守節四十九年雍正十一年旌表
李爾騵妻劉氏濟源人夫殁氏年二十六善事公
姑訓二子皆入庠守節四十九年雍正十一年
旌表
庠生周伯正妻李氏濟源人夫殁氏年二十五敬
公姑撫嗣子守節三十三年雍正十一年旌表
庠生李尚賢妻吳氏濟源人夫殁氏年十九無子
孝公姑訓嗣子入庠守節三十七年雍正十一年
旌表
韓瑞妻李氏武陟人夫殁氏年二十八無子敬事
公姑撫嗣子成立守節五十四年雍正十一年
旌表
張昇妻李氏河内人夫殁氏年二十三奉侍孀姑
以女紅易粟為養訓子有方苦節五十七年雍正
十二年旌表
范元垓妻張氏河内人舉人張炳女夫殁氏年二
十三矢志不二撫藐孤成立入庠守節三十一年
雍正十二年旌表
高臨妻趙氏河内人夫殁氏年二十四奉孀姑盡
孝訓二子俱讀書成名守節五十七年雍正十二
年旌表
蕭含馥妻鄒氏河内人夫殁氏年二十六上奉舅
姑下撫嗣子孝慈克盡守節四十五年雍正十二
年旌表
竇元良妻顔氏河内人貢生顔仁女夫殁氏年二
十三事舅姑以孝聞撫弱子成立守節五十年雍
正十二年旌表
蕭帝牧妻史氏河内人貢生史璉女夫殁氏年二
十四孝事舅姑撫育孤子守節四十四年雍正十
二年旌表
庠生李超宗妻杜氏河内人夫殁氏年十九事舅
姑盡孝訓弱子成名守節四十二年雍正十二年
旌表
庠生張其瑜妻劉氏河内人夫殁氏年二十六奉
姑以孝撫遺腹子成人守節四十一年雍正十二
年旌表
馮化鵡妻白氏温縣人夫殁氏年二十三矢志不
二事舅姑盡婦道撫遺腹子長成守節三十二年
雍正十二年旌表
冉揆妻王氏温縣人夫殁氏年二十五事姑盡孝
撫子有成守節五十年雍正十二年旌表
郭可憲妻侯氏温縣人夫殁氏年十九事舅姑養
葬盡禮訓孤子以義方守節三十四年雍正十二
年旌表
郭自勉妻傅氏温縣人夫殁氏年十九事祖姑及
舅姑養葬盡禮訓子以義方守節四十九年雍正
十二年請旌
文洪妻靳氏河内人夫殁氏年二十六孝事舅姑
撫子成立守節四十三年雍正十二年請旌
郭印慶妻許氏河内人夫殁氏年十九家貧甚事
舅姑盡孝撫弱子有成苦節四十四年雍正十二
請旌
王弼妻唐氏河内人夫殁氏年二十八孝養舅姑
撫孤成立守節四十七年雍正十二年請旌
劉璸妻崔氏河内人夫殁氏年二十五孝事舅姑
撫育弱子守節四十二年雍正十二年請旌
朱泗妻王氏河内人夫殁氏年二十一事老撫孤
守節四十五年雍正十二年請旌
張秀生妻蔣氏原武人夫殁氏年十九事姑以孝
聞訓子成立入庠守節四十四年雍正十二年請
旌
薛振竒妻李氏修武人夫殁氏年十九孝養舅姑
撫育弱子守節四十一年雍正十二年請旌
原清妻謝氏武陟人同里韓洪禮艷其色乘原清
晨出突入其家求姦謝氏厲聲號罵洪禮驚竄謝
氏忿極投繯死雍正十二年請旌
河南通志卷六十七
