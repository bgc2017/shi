河南通志卷五
星野
星土分星之說載在周官而散見於左氏史遷著
天官書其言分野或以斗杓或以五星或以二十
八宿後益言人人殊世儒蓋多疑之其在河南者
曰武王伐殷歲在鶉首伶州鳩謂我周之分野蓋
指豐岐西周之地而今以當洛陽之東周東平須
昌壽張皆在濟東魯地而以為宋房心之分野衞
東方諸侯而遙屬戌亥之次又後世彊域日擴吳
楚閩粤延袤萬里僅系斗牛女三星而豫省獨當
十宿豈詳於此而略於彼歟歲差之法或以為五
十年差一度或以為百年而分野所屬之地至今
不改豈在天者隨時而遷而在地者亘古不易歟
而疇人世業守其說而不敢更卒以占驗無或爽
何也將天象幽遠固有非世儒所得而窺測者耶
惟唐一行本李淳風之說以終南太華為地絡而
以宏農分陕謂南北兩河之會者最為得之明初
紀襲元人授時之舊至
本朝改用西法其分野度數益精密矣至災祥𩔖應前
史臚陳京房易傳及洪範五行志說禍福休咎歴
歴如響我
皇上奉若天道五星順軌川嶽協應民物蕃殖在豫省
尤彰彰可見者兹特據所舊聞志星野
角亢在辰鄭分野
按唐天文志曰角亢壽星也初軫十度餘八十七
杪十四少中角八度終氐一度自原武管城(鄭州)濱
河濟之南東至封邱陳留(開封即古陳留郡)盡陳蔡汝南
之地逾淮源至於弋陽(光州)西涉南陽郡至於桐栢
又東北抵嵩之東陽中國地絡在南北河之間故
申(信陽)光許息江(息縣地)黃(光州地)道(確山地)柏(西平)沈(汝陽地)
賴(息縣地)蓼(固始)頓(陳州地)胡(潁川)房(遂平)弦(光山)諸國皆豫州
之分宜屬鶉火氐涉壽星當洛邑衆山之東與亳
土相接次南直潁水之間曰太昊之墟為亢分又
南涉淮氣連鶉尾在成周之東陽為角分角宿
之屬為進賢為平道為天門為平星為天田為周
鼎為庫樓為南門為衡為柱亢宿之屬為折威為
大角為左右攝提為陽門為頓頏豫州之域於
開封府為祥符為陳留為通許為扶溝為鄢陵為
洧川為太康為尉氏為中牟為蘭陽為原武(今屬懷慶)
為陽武為封邱為延津(今屬衞輝)於許州為長葛為郾
城為臨潁為襄城於陳州為西華為商水為項城
為沈邱於汝寧府為汝陽為上蔡為新蔡為西平
為遂平為正陽為確山為信陽為羅山於光州為
光山為息縣為固始為商城於南陽府為桐柏
氐房心在卯宋分野
按唐天文志曰氐房心大火也初氐二度餘十四
百一十九杪五太中房二度終尾六度自雍邱(把縣)
襄邑(睢州)而東循濟陰界於齊魯乃東南接太昊之
墟西接陳鄭盡古宋葛(寧陵地)商亳之地氐宿之
屬為天乳為招搖為梗河為帝席為亢池為天輻
為陣車為騎官為車騎為騎陣將軍房宿之屬為
鈎鈐為鍵閉為罰為東西咸為日為從官心宿之
屬為積卒豫州之域於歸德府為商邱為夏邑
為寧陵為鹿邑為虞城為永城為睢州為考城為
柘城於開封府為把縣為儀封
室壁在亥衞分野
按唐天文志曰營室東壁陬訾也初危十三度餘
二十九百二十六杪一太中營室十二度終奎一
度自王屋太行而東得漢河南至北紀之東隅北
負漳鄴又自河濟之交涉滎波濱濟水東得古弼
鄘衞(凡輝縣地)胙邘(河内地)雍(修武地)共(輝縣地)微(衞地)南燕(胙城)
(地)之國自閣道王良至東壁在豕韋為上流當河
内及漳鄴之南得山河之會為離宫又循河濟而
東接元&KR1102;為營室之分室宿之屬為離宫為土
工吏為螣蛇為雷電為壁壘陣為羽林軍為斧鉞
為北落門為天綱為八魁壁宿之屬為雲雨為霹
靂為天廐為鐵鑕河南帶古冀州之域於彰德
府為安陽為臨漳為内黃為湯陰為林縣為武安
為涉縣於衞輝府為汲縣為獲嘉為新鄉為淇縣
為濬縣為滑縣為輝縣於懷慶府為河内為武陟
為修武為溫縣為孟縣為濟源
柳星張在午周分野
按唐天文志曰柳七星張鶉火也初柳七度餘四百
六十四杪七少中七星七度終張十四度北自滎澤
滎陽並京索暨山南得新鄭密縣至外方山東隅斜
至方城(裕州)抵桐柏北自宛葉南暨漢東盡漢南陽之
地又自雒邑負北河之南西及函谷逾南紀盡宏農
以淮源桐柏東陽為限即古成周虢(陜州)鄭管鄶(新鄭)東
虢(汜水)密滑(偃師)焦(陜州)唐申(南陽)鄧之墟柳宿之屬為酒
旗星宿之屬為軒轅為天相為天稷張宿之屬為内
平為長垣為天尊為少微為天廟三河之域於河
南府為洛陽為鞏縣為偃師為孟津為盧氏為新安
為澠池為宜陽為登封為嵩縣為永寧於陜州為閿
鄉為靈寶於鄭州為滎澤為滎陽為河陰為汜水於
禹州為密縣為新鄭於南陽府為南陽為鎮平為泌
陽為唐縣為鄧州為内鄉為新野為淅川為裕州為
葉縣為舞陽於汝州為魯山為郟縣為寶豐為伊陽
右河南分野考之往牒互有同異其大相遼絶者
同一壽星也曹氏起軫七度陳氏起軫十二度同
一南陽也史記屬角亢晉志屬翼論者蓋紛如也
惟一行說本李淳風以山河分麗兩戒最為精切
而前史謬誤較然明矣今博考諸書繪圖於前而
古今區域六家異同并係之仰觀俯察燦列詳具
俾覽者有所稽焉(舊志論)
天官之學蓋難言哉視天窅渺無所辨别則失之
蔽刻列躔度以配十二域附會災祥則失之鑿蔽
與鑿君子不由也然而甘石之徒各守師說疇人
世業相沿未改有國者重太史之官首敬授之令
豈非至重耶顧自魏晉分野合之於理最多繆戾
然以之推測則密自一行以山河兩戒配合元象
其說最近乎理矣乃後人以之推測或疎其故何
也毋亦傳習之有失抑講究之未精乎明初修大
統歷因元人授時之舊推分宫度已為詳密
興朝定制推算七政採用西洋新法更勝前代夫歷象
精微非經生敢妄議至於過宫之說則草野所未
盡諳者但以中州論之危十三度始入亥宫其星
室壁衞分并州授時算法雨水後五日太陽始過
衞分今西洋法雨水日即過亥宫是太陽尚在危
八度固青州分也設此五日之内有日月之薄蝕
五星之凌犯將屬之衞乎抑屬之齊乎倘仍屬之
齊則度是而宫非也倘改屬之衞則宫是而度非
也必有以處此也然此不過五日耳進而鶉火則
差九日更進而壽星大火則差十二日又不獨此
也太陽之行歲歲有差更數百年則亥宫皆子度
午宫皆未度辰卯漸移亦復如之十二辰盡失其
故又必有以處此也此所未諳也舊志修於明而
推列宫度異同止以一行為凖不載大統書法似
未得體若今之宫度歲改月移遽難增入故論列
於此以俟高明者再訂焉(唐獻圭識)
傳考左氏傳春秋襄公九年春晉侯問士弱論商
主大火(註周禮保章氏以星土辨九州之地所封封域皆有分星鄭氏箋云星土星所主之)
(土也封猶界也大界則曰九州州中諸國之封域於星亦有分焉其書亡矣今其存可言者十二次)
(之分也星紀吳越也元枵齊也陬訾衞也降婁魯也大梁趙也實沈晉也鶉首秦也鶉大周也鶉尾)
(楚也夀星鄭也大火宋也析木燕也是言地屬於天各有其分之事也孔氏疏云鄭雖云其存可)
(言不知存者本是誰說其見於傳說者則此云商主大火故連類而及之)昭公七年四
月日食傳稱魯衞惡之(去衞地如魯地則春分之日在魯衞之分也)又
曰以害鳥帑周楚惡之(天官書南宫朱鳥蓋井鬼柳星張翼軫也)二十
八年傳云龍宋鄭之星(天官書東宫蒼龍言角亢氐房心也)三十二
年傳曰越得歲而吳伐之凶(則於時歲在吳越之分也)又晉語
云實沈之墟晉人是居周語云歲在鶉火我有周
之分野(是有分野之言也天冇十二次地有九州以此九州當彼十二次周禮雖有分星不)
(知其誰分之也何必所分能當天地如星紀在於東北而吳越實在東南魯衞東方諸侯遙屬戌亥)
(之次又三家分晉方始有趙而韓魏無分趙獨有之漢書地理志分郡國以配諸侯其地分或多或)
(少鶉首極廣鶉尾極狹徙以相傳為說其詳不可得而究之於其分野或有妖祥而為占者多得其)
(效蓋古之聖哲有以度知非後人所能測也右說俱出孔疏)
祥異附
伏羲時龍馬負圖出於河(伏羲則之以畫八卦)
黃帝時神龜出於永寧元滬水(倉頡則其文以制字)
夏禹治水神龜戴書出於洛(其書之數戴九履一左三右七二四為肩六八)
(為足五居其中大禹敘之以成九疇)
殷太戊時有祥桑穀共生(傳曰桑穀共生於朝七日大拱伊陟戒以修德而枯)
周武王代紂率師渡孟津白魚躍入王舟
莊王十四年宋州大水
襄王八年春正月戊申朔隕石於宋五是月六鷁退
飛過宋都
二十二年穀洛水鬭
二十七年春無冰宋鄭饑
二十八年秋雨螽於宋
靈王八年春宋災
景王二十二年五月宋衞陳鄭災龍鬭於鄭國門
之外洧淵
顯王四十七年魏有女子化為丈夫
漢高后四年秋河南大水(伊洛汝水没民舍二千四百餘家)
八年南陽大水
惠帝二年春雨血於宜陽
文帝十二年十二月河決酸棗
景帝中元六年梁孝王田北山有獻牛足生背上
武帝元年六月客星見於房
元帝建昭元年正月戊辰隕石梁國六
五年秋潁川汝南大水
宣帝本始四年四月地震
八年九月荆冀豫諸州大水
成帝陽朔元年七月壬子月犯心星
三年三月隕石東郡
永始元年二月河南郡郵亭樹生枝如人頭(眉目鬚皆)
(具但無髮耳)
哀帝建平元年九月陳留雷有石隕地四
三年十月汝南西平遂陽鄉柱仆地生枝如人形
後漢光武帝建武三年七月洛陽大旱
六年十二月洛陽市火
七年六月洛水溢
十二年六月河東黃龍見
十七年十月有五鳳凰見於郟縣
二十二年九月南陽地震甚
二十九年四月蝗
中元元年夏洛京醴泉湧出赤草生水涯
明帝永平十七年神雀五色翔集洛京芝草生殿前
十八年六月已未彗星出張
章帝建初元年北宫火(燒壽安殿延及右掖門)
八年有鳳凰麒麟甘露嘉穀之瑞
和帝永元五年五月南陽大風拔木
六年秋洛京旱(時洛陽有冤囚帝幸洛陽錄囚徒理冤獄即日澍雨降)
七年洛都地震
八年洛都蝗十二月南宫宣室殿火
十年五月洛京大水
十二年潁川大水
安帝永初二年四月河南城中火(焚殺二千五百七十餘人)
三年二月庚戍月犯心後星
元初二年潁川襄城臨水化為血六月洛陽新
城地裂
三年十月汝南冬雷
四年二月武庫火
六年二月洛都郡國四十二地震
延光二年三月潁川大風拔木
三年七月潁川木連理麒麟白鹿白虎二見陽
翟
順帝永建三年正月洛都地震二月癸未月犯心
後星
陽嘉元年恭陵廡及東西幕府火
二年六月洛陽宣德亭地坼(計長八十有五丈)
永和元年秋偃師蝗
二年十一月丁卯洛都地震
漢安元年三月甲午洛陽劉漢等百九十七家為
火所燒(數日乃止)
桓帝建和元年有蛇見洛京德陽殿(時桓帝即位洛陽市令淳于翼)
(曰蛇有鱗甲兵之象也見於省中將有椒房大臣受甲兵之誅也其後梁冀以逆誅)
二年洛京德陽殿火及左掖門(時梁冀譖殺太尉杜喬)
三年八月京師大水九月已卯地震庚寅地又
震
元嘉元年十一月辛已地震
二年正月丙辰地震
永興元年秋河溢
二年二月癸卯洛都地震
建光元年洛都及郡國二十九淫雨(大傷禾稼)
永壽元年洛水溢
延熹四年正月辛酉洛都嘉德殿火二月壬辰
武庫火五月已卯洛京雨雹(大如雞子)
八年二月已酉南宫嘉德署黃龍見千秋萬歲殿
皆火四月甲寅安陵園寢火閏月巳未太白
犯心前星九月丁未洛都地震十一月壬子
德陽前殿西閣及黃門北寺火
九年三月癸已洛都夜有火光轉行司隸豫州
饑夏四月河水清
靈帝建寧四年二月河水清
熹平三年秋洛水出
四年五月延陵園火
六年弘農螟
光和元年六月有黑氣墮溫德殿庭中(氣如龍長十餘丈)
七月有虹見洛都玉堂殿中
三年四月熒惑逆行守心後星十月戊午月食
心後星
五年五月洛都宫署火冬彗星出狼弧東行至
於張乃去(張為周地)
中平元年夏陳留陽武等縣異草生(其莖縻纍腫大如手指狀)
(似鳩雀龍蛇之形五色各如其狀毛羽頭目足翅皆具)
二年二月已酉洛都南宫雲臺災庚戍樂城門災
六年八月丙寅太白犯心前星
魏文帝黃初二年秃鶖集洛陽芳林園池
七年春正月許昌城門崩
明帝太和四年六月洛陽宫鞠室災
八年大霖雨(二十餘日伊洛皆溢)
青龍元年正月甲申青龍見郟之摩陂井中(凡瑞興非)
(時則為孽)
二年夏四月崇華殿災冬十一月洛都地震(從東)
(來隠隠有聲震搖屋瓦)
三年崇華殿災
五年五月熒惑犯房
景初元年春正月黃龍見(高堂生以為魏得土德故其瑞黃龍見宜改正)
(朔易服色以變民耳目魏主叡從之遂以建丑之月為正服色尚黃牲用白)洛都凌
霄闕始構有鵲巢其上六月洛都地震九月
淫雨冀豫等州大水
三年二月龍見軹縣井中
高貴鄉公正元元年戊戌黃龍見於鄴井中
甘露四年正月黃龍二見寧陵井中
晉武帝泰始三年白龍二見宏農澠池
四年九月豫州大水
五年青龍二見於滎陽
七年六月大霖雨河洛伊沁皆溢(没民舍千九百餘家秋稼千三)
(百餘頃)
咸寧二年八月庚辰河南地震
四年冀豫諸郡國螟七月豫冀荆郡國二十大
水九月甲午麒麟產於河南
五年六月庚戍雨雹
泰康元年四月河南河内魏郡宏農雨雹傷麥
二年三月庚寅宏農河内汲郡魏郡雨雹傷禾
八月有星孛於張
四年河南大水
五年秋大水
六年南陽見兩足猛獸
八年三月熒惑守心
九年正月龍見洛都武庫井中二月壬辰地震
十年四月癸丑洛京崇賢殿災十月洛京宫殿
火雒陽宫宜秋里石生地中(始高三尺如香罏形後如傴人不可)
(掘)
惠帝元康元年十二月辛酉洛都地震
四年十一月滎陽襄城汝陰梁國南陽地震
五年豫州大水閏月庚寅洛都武庫火(累代異寶器械)
(一時盡焚)
八年秋九月豫州大水十一月高原陵火
九年河南滎陽潁川隕霜傷禾六月庚子有桑
生東宫西廂熒惑守心
永康元年三月尉氏雨血
永寧元年七月雨雹南陽大水十月風雹折
木
永興二年七月甲午洛京尚書諸曹火
懷帝永嘉元年二月雒陽步廣里地陷有蒼白二色
鵝出
二年冬項城桑樹有聲
愍帝建興四年洛都大饑
大興三年六月丙辰太白與歲星合於房
石勒末年星隕於鄴(方尺餘青色而輕擊之聲如磬)
石虎末年雨血(周遍鄴城)
成帝咸康四年四月已已太白晝見在柳
穆帝永和五年六月臨漳暴風震雷雹大如升
義熙四年汝水竭大河凍澠水不冰
十一年五月甲申彗星出天市掃帝座在心房北
(心房宋之分野)
南北朝宋文帝元嘉二十四年夏河濟俱清
南齊廢帝永元元年七月辛未淮水變赤如血
後主天統四年七月孛星見於房心白如粉絮大如
斗
魏太武帝太延七年野木連理
東魏孝靜帝武定三年九月豹入鄴城
五年八月豹上銅雀臺
北齊文宣帝天保八年河北六州河南十三州蝗
武成帝河清元年四月河濟俱溢
後主武平三年龍見汲城涸井中
五年鄴城東青桐樹有如人狀
後周武帝建德六年八月鄭州獲九尾狐陽武有
獸三狀如水牛(一黃一赤一黑赤與黑者鬭久之黃者自旁觸之黑者死黃赤俱入)
(於河)
宣帝大象元年有龍鬭於汴州水側黑龍死六月
陽武鯉魚乘空而鬭良久乃落
七年有禿鶖集洛陽宫太極殿
隋文帝開皇七年相州有桑變為蛇(其尾繞樹計長二丈許)
十八年河南八州大水
仁壽二年河南北諸州大水
煬帝大業四年彗星掃文昌至房而滅
七年砥柱山崩壅河(逆流數十里時帝興遼東之役)
十一年馬生角
十二年東都大鄴殿火
恭帝義寧三年新安產嘉禾(莖長三尺穗長二尺八寸)
唐高祖武德元年秋洛陽鼠一夕渡河盡去
太宗貞觀元年新安大饑(斗粟千錢)
七年秋八月河南諸州大水
十一年七月癸未黃氣際天大雨穀水溢
十四年陜州河清
十七年鄭州河清
十八年秋豫州宋州大水
十九年衞州人劉道安頭生肉角
高宗永徽二年十二月衞州河清
四年宋州有異獸(高丈餘一角鹿形馬蹄牛尾五色有翅)
五年六月河北大水
六年汴鄭等州大水害稼
顯慶五年春河北二十二州旱
龍朔元年十一月洛州猫鼠同處(鼠隠伏象盜竊猫職捕嚙而反)
(與鼠同處司盜者廢職容奸)
儀鳳二年河南北旱
永隆元年九月河北大水
永淳元年五月已卯洛水溢
中宗嗣聖四年正月魏州地出鐵如船(長十數丈)
十年五月河南十二州水十一月宛邱鳳凰集
十六年河溢
長壽三年十月陳州鳳凰集
神龍元年五月甲辰洛水溢(漂民舍一千餘家)七月河南
北大水
二年二月壬子洛陽城東地色如水(樹木車馬歴歴有影漸移)
(至都月餘乃滅)
三年五月河南北旱冬十月陳州李有華(鮮茂如春)
睿宗景隆四年二月東都凌空觀災
先天元年雒陽市牛左脇有人手(長一尺或撁之以乞丐)
元宗開元三年河南北蝗
四年六月陜州大風拔木
八年鄧州三鴉口大水(或見二小兒以水相沃須臾大十圍張口仰天人射)
(之俄而暴雷雨漂溺者數百家)六月庚寅夜瀍穀水溢
十年五月伊洛水溢
十二年六月豫州大水
十五年河北牛大疫
二十八年十月河南十三郡水
天寶元年十月鄴有猫鼠同乳(同乳甚於同處)
二年六月東都應天門火
四年河南四郡水
十一年六月閿鄉黃河中女媧墓移
十三年葉縣南土塊鬭(中有血出數日不止)東都瀍洛溢
有鵲巢車轍中(不巢木而巢地失其所也)洛陽邙山下出巨蛇
(高丈餘長百尺胡僧見之曰此欲決水瀦洛城即以天竺法咒之數月蛇裂)
十四年七月有二龍鬭於南陽城西(易坤上六龍戰于野文言)
(曰陰疑于陽必戰)
肅宗至德二年三月南陽有蛇鬭於南門外(一蛇死一蛇上)
(城)
寶應二年九月甲午河清
代宗廣德二年河南諸州大水
大歷元年洛水溢
十年七月庚辰太白辰星合於柳
興元元年春熒惑守歲星在角亢
德宗建中四年九月有龍見於汝州城壕
貞元元年春東都河南河北饑(斗米千錢死者相枕)
四年自陜至河陰河水黑河南地生毛雨木
於陳留十里許(大如指長寸許有孔通中所雨木墜地其立如植幾遍十里)
八年秋自陳宋至河朔諸州郡大水(同時溺死者二萬餘人漂)
(没官民廬舍殆盡)
十三年東都尙書省火
十四年秋有異鳥見於宋州郊外(色青類鳩鵲所止之處羣鳥翼)
(衛朝夕嗛稻以哺之)
十七年懷州奏獲白鵲二
十八年春光蔡等州大水
憲宗元和八年四月丁丑大隗山摧(時許州大雨溺死千餘人)
穆宗長慶元年七月戊午河水赤(三日止)
二年正月已未有星孛於翼
七年河南陳許蔡等州大水
文宗太和元年冬十月陳許州野蠶生桑
開成二年秋河南北蝗
八年正月陜州河清九月考城民家雄雞化為
雌(伏子而雄鳴)
十一年九月乙未有彗見於房長三尺
懿宗咸通四年七月東都許汝等州大水傷稼
七年鄭州永福湖水赤如凝血者三日
十年夏陜虢等州蝗
僖宗乾符二年洛陽暴雨有物墮地(狀如羖羊頃之入地中迹月餘)
(不滅)河北馬生人
六年汜水河魚逆流而上(至垣曲平陸界)
廣明元年汝州峴陽峯龍池涸(近川竭也)
中和元年三月陳留有烏變為鵲
二年有鵲變為烏
光啟元年十二月陜州集津山有二異雉(其首向背而連)
(頸棲集津倉廡後數月羣雉數百來鬭殺之)
昭宗大順二年七月癸丑夜汴州相國寺火(大雨暴至平地)
(水深數尺火益甚延及民居三日不滅)
乾寧末陜州有蛇鼠鬭於南門内(蛇死鼠亦亡去)
天祐元年七月河南府嘉禾生九月汴州進白
兔
五代梁太祖開平四年十一月宋許等州大水
唐莊宗同光二年三月淮瀆廟有樹連理
三年七月洛水溢
明宗天成二年五月懷州進白鵲
長興二年四月汴州火
四年汝州火(燒羽林軍營五百餘間先是司天奏熒惑入羽林軍請京師為火備至是)
(乃應)
晉出帝開運元年六月黃河洛河溢
周太祖廣順二年河南北諸州旬日内無鳥
三年汴州及諸州大水
世宗顯德二年汜水生紫芝數莖
六年六月汴京天地晦冥
宋太祖建隆二年孟州河決
三年相國寺火(燔舍百區)汴京春夏旱十一月壬申
歲星熒惑合於房
乾德二年河南北蝗汴京地震陳州火
三年開封孟津河溢
四年六月已亥太白熒惑合於張
五年衞州河溢汴京地震陳州火許州開
元觀老君像自動
七年陳州獻紫芝(四十九莖)
九年宋州大風(壞甲仗庫城樓軍營民舍凡四千五百九十六區)
開寶四年汴水決宋州
太宗太平興國二年衞州蝗蝻生六月孟州河溢
鑿汴金明池有龜出(殆萬餘數)
三年正月衞地獻金龜
四年三月洛水溢
五年懷州河決
六年汴京後苑產嘉穀(一莖七穗)
九年汴西民獻白鼠二
雍熙二年汴京旱
三年八月汴京大霖雨
端拱二年衞州火(七日不滅)汴京暴風起東北(塵沙□日人不)
(相辨)
三年正月汴京雨土
淳化元年六月大風雹
二年正月丙戌熒惑犯房第一星春大旱蝗
冬無冰
三年七月洛水溢冬十月太平興國寺牡丹花
開蔡州懷愛軍營火
至道三年六月河南府瀍澗洛三水溢
四年十二月鹿邑太清宫鐘自鳴
真宗咸平元年正月戊寅汴京西北有雷雹
二年汴京及睢陽旱甚
五年三月丙午有星晝出心至南斗没赤光餘丈
陽武野蠶成繭六月太康獻黑兔秋八月龍
圖閣瑞木生(或有文成字者或有如北斗七星者或有如蛇形者)九月相州
牧龍坊生芝(一莖色紫黃長尺餘分七枝枝皆如手五指狀其最上一枝𩔖鳳首)
景德元年春正月汴京地震九月宋州汴水決
大中祥符元年汝陽醴泉出(有疾者飲之皆愈)六月尉氏
惠民河決
二年春夏大旱有黑龜甚衆沿汴水而下冬
無冰
三年夏汴京旱四月汴京竹有華六月咸平
尉氏蝻蝗生
四年六月河南蝗鄭州索水溢(高四丈許漂滎陽民舍四十二)
(家)
五年正月汴京雨木冰
六年春三月鹿邑太清宫甘露降夏五月得小
龍二(真宗迎奉聖祖至穀熟於聖母舟中幢節上得小龍二如茅山池中物畜於禁中巳而忽)
(失一守者求之不獲是夜聞雷聲有光如火照殿閣翌日失者復至即遣使送還茅山池)秋九
月產芝五十本
七年七月戊辰汴京大風十月汴京地震
八年正月陜州河清
天禧二年八月癸丑歲星熒惑合於張
乾興七年河北大水
仁宗天聖七年六月丁未汴京玉清昭應宫火
明道元年秋八月修文德殿成壬戌夜火
二年河南北蝗
三年河北雨赤雪(孫甫曰赤雪赤𤯝也)
景祐二年八月壬戌夜有星孛於張翼(長七尺五寸十二日)
(而没)
寶元元年十一月甲子汴京地震
慶歷元年十一月甲午汴京雨藥
三年十一月上清宫火
四年六月汴京大旱蝗
六年五月甲申汴京地震
至和元年春正月汴京疫
嘉祐元年六月丁未河南北大水
五年五月巳丑汴京地震
六年三月癸已火犯木在營室
英宗治平二年八月庚寅汴京大雨(漂壞軍民廬舍牛馬不可勝紀)
(令開西華門以洩宫中水奔激東殿侍班屋皆摧)
四年十二月壬子夜睦親宫火
七年黃沁二河溢
神宗熙寧元年五月汴京開化坊醴泉出自七月
至十一月地震者六(數刻不止有聲如雷樓櫓民舍摧折壓死者甚衆)
三年十月汴京雨木冰
五年河北蝗
七年咸平縣鸜鵒食蝗九月壬子汴京三司火
(自巳至戌焚屋千八十楹)
九年正月汴京雨木冰八月河南北旱
元豐三年十二月泌陽甘棠木連理
八年五月汴京地震
哲宗元祐四年春河北地震
六年十二月開封府火
八年二月雨木冰風霾
紹聖元年京畿陳蔡等州水害稼
二年十月河南府地震
四年閏二月癸卯汴京雨雹(自辰至申)七月甲子禁中
火
四年七月汴京地震
元符元年河南北大水宗室宫院火
徽宗建中靖國元年二月丙申汴京雨雹三月少
林寺産芝十二莖六月壬寅集禧觀火
崇寧三年偃師產嘉禾
四年正月襄城李梨木連理
大觀元年夏京畿大水冬十月獲雙首龜於黃
河(人皆駭異帝命棄龜於金明池)
二年十二月陜州河清
四年鄧州大水
政和元年河南府野蠶成繭
二年七月玉芝產禁中夏四月新安有蟾蜍背
生芝草(時農夫汲水於龍澗之津覩此一蟾望日而拱已而視之則其背生芝凡十五葉葉)
(間有異草蒙茸蒼翠歲寒不凋)
三年夏至北郊有黑氣長數丈繞祭所
四年汝蔡間連山大小石皆變為瑪瑙相州野
蠶成繭
五年正月河陽陽臺觀醴泉出密川芝蘭彌漫
山谷(或附木石或出平地有一本數十葉層疊高丈餘五色咸備)汝州進芝草
六萬本(其間連理雙枝者一千八十八本)禁中芭蕉連理
七年夏二魚落汴京殿上九月掖庭大火(自夜達曉)
(大雨如傾火益熾凡焚屋五千餘間)
宣和元年夏汴京茶肆中龍見五月汴京大雨
水(水高十丈餘)
三年汝州牛產麒麟
六年正月汴京連日地震(宫殿門皆有聲)東京有婦忽生
髭髯(長六七寸疎秀甚美帝詔為女道士)
七年甘露降信陽州東城上杏樹產芝有鴞
鳴於郊宫端誠殿五月無雲而雷
欽宗靖康元年二月丙子夜汴京火
高宗建炎元年汴京大饑
二年九月密州獻芝草
紹興初陳州民蓄雞忽人言(近雞禍也後河南為僞齊所據)
七年五月汴京有龍撼宜德門(滅宣德二字劉豫亟命葺之君龍象)
(也宣德帝居也非豫所宜僭龍撼滅亡之兆是歲偽齊亡)汴京無雲而雷
八年五月太康大雷雨冰龜數十里(小大皆龜形具列卦爻)
孝宗淳熙六年河決入汴
金熙宗貞元三年六月汴京火
哀宗天興元年二月汴京大疫
元世祖至元四年五月衞地大雨雹
八年芝產武安文廟大成殿(金色九莖叩之有金玉聲)
二十年六月大雨
二十三年河決(衝突河南郡縣十三處)
二十五年五月河決汴梁
二十七年夏四月河北蝗
成宗大德元年河決把縣蒲口(渰歸德等數郡)
十年五月獲嘉大雨雹
武宗至大二年七月河決封邱
仁宗皇慶元年六月武安洛陽村產麒麟
二年二月是村麒麟又生(始生其母懼而不近三步之外直視之而鳴麟)
(亦鳴聲不𩔖犢)
延祐元年河南北地震
七年河南饑
泰定帝泰定二年五月河溢汴梁
三年秋七月河決陽武
順帝元統二年春正月庚寅汴梁雨血(著衣皆赤)彰德路
天雨毛(如絲而綠)
至正三年秋七月汴梁大水
六年洛陽產瑞麥(有一莖三四穗者)
十四年春正月汴河冰五色(冰皆成五色花草如綵畫二日方解)
十六年夏六月彰德路李實如黃瓜
十七年河南大饑
十九年夏五月河南北諸郡大水太康蝗
二十一年十一月黃河清(自陜州平陸三門至孟津五百里皆清凡七日)
明太祖洪武二年正月丙申夜太陰犯房熒惑入斗
五年六月開封府諸縣蝗
八年正月河決開封府
九年正月庚午夜太陰犯房宿
十五年七月河溢滎澤陽武
十七年河南大水六月睢州巴河決九月夜
彗星掃翼宿
二十年河溢(衝汴由安遠門入渰没官私廨宇甚衆)九月鳳凰集汲
縣崗(羣鳥隨從鳴噪翺翔三日而去)
二十八年洛陽產嘉穀
成祖永樂元年虞城產嘉穀五月汝寧山中野蠶
成繭
二年八月禹州神后山產騶虞(周王獲獻於朝)
五年五月南陽境麥多兩岐
十六年十月扶溝縣産靈芝三莖
宣宗宣德七年鄭州有婦一乳三子(詔給粟帛)
英宗天順三年秋八月濟源東產嘉禾(有一莖五穗者)
五年黃河溢(決開封府城由安遠門入渰没官廨民廬甚衆)
七年八月延津産嘉穀(一莖二穗二十餘畝)
憲宗成化九年通許桃李冬花
十四年黃河決汴
十八年六月河南北諸水溢
二十年大饑
孝宗弘治六年正月有大星隕光芒燭地(其年冬大雪深丈餘)
十一年斗粟十錢
十二年白豕見
十五年考城地震
十六年葉縣五龍掛於城北十里(頃之墜地蜿蜒不能起已而雲)
(霧晦冥遂失所在)考城牛生犢一身二首
世宗嘉靖元年冬十二月雷電雨雪
五年鹿邑有婦一乳三子
七年靈寶馮左渡黃河清
十年洧川秀麥生(二岐者百餘本)
十二年閿鄉獲白鹿
十三年三月鹿邑麒麟生五月秀麥生(有三岐二岐至)
(五岐者三百餘本)
十七年春大饑
二十年歸德府瑞麥生(有一莖數穗者)
三十二年大饑
三十三年春夏河北大水秋七月懷慶產嘉穀
三十五年南陽天雨黑水如墨十二月南陽地
震有聲
三十六年汝寧飛蝗蔽野
三十七年新野地震(聲自西北來鳥獸皆驚)偃師有紫蟲食
麥
三十九年庚申偃師伊洛泛溢害稼生員喬惟
重家雌雞化為雄
四十年夏四月偃師大雨雹
四十一年汝寧大風(偃禾拔木)偃師夏大旱五月五
日偃師雨麻子蕎麥
四十二年南陽雨粟豆蕎麥(著地能生牲畜不食)
四十三年三月三日午時歸德黑風晝晦(對面不能辨貌)
(執鎗刀以防不虞刃頭皆有火光至次日天明始復舊)西平民寇忠家產麟
(其家以為怪斃之知府徐中行感而作瑞麟圖贊)
穆宗隆慶二年秋汴城大雨三日(城中用水車撤水出城)
三年衞輝大水
四年汝寧大雨傷麥
五年春内鄉雨蕎豆
六年夏新野大水九月梨花盛開
神宗萬歷九年七月汝寧雨雹傷稼
十年衞輝旱蝗
十一年衞輝西南境大雨雹
十二年正月二十六日大雨震電
十三年光山縣產麟(有司以事聞取其皮藏之内府)
十四年衞輝大旱
十五年三月三日申時地震(有聲如雷城堤皆摧)大饑大
疫
十六年汴城西至河南北大疫(死者相枕)衞輝大旱
十八年汴城大風霾(自西北來畫晦)三月初三日汝寧黑
風(自西來揚沙拔木天日晝昏裕州亦然)
十九年七月二十七日未時裕州有星自乾入巽
(白氣如練經天移晷不散)天鼓鳴
二十年汝寧汝水忽變(其味甚惡飲者輒瀉人皆汲泉水為炊旬日後始如)
(初)
二十三年正月初八日夜分汝寧雷電大雨(是時嚴寒)
(浹旬禽獸斃者十之七)七月涉縣石鐘崩(有聲如雷)
二十四年武安李滿妻一胎三子秋衞輝蝗(食禾)
(殆盡至嚙人衣)
三十年三月裕州黑風(自北來途中人多吹墮溪中有火光如繩夜半乃止)
三十一年春汝寧淫雨七旬
三十二年十月南召桃花牡丹盛開
三十三年開封府學火
三十四年二月十二日孟津縣地震山崩淅川
大疫淅川水溢(撑舟入舍)
三十六年冬裕州民家驘口吐一駒(大如兔正赤色守𣣔上其)
(事尋以為怪止之)
三十七年懷慶大旱
四十一年秋洛陽飛蝗蔽天(食禾盡草木葉一空民間厠竈皆滿)
四十二年淅川雨雹(大如鵝卵)四月星隕有聲(隕於縣北之溝)
(形如白石)
四十四年開封蝗
熹宗天啟元年九月裕州日生暈(日邊有五環少頃有黑蛇形在日中)
(良久不見)
三年鳳凰見禹州
六年黃河清(自洛至徐三日)
莊烈帝崇禎二年洛陽延秋里草木結人馬兵戈之
狀(鄢陵科臣常自裕上其事)
七年孟津產異草(如龍鳳形)濟源大疫洛陽鵽鳩至
(其鳥黧身連爪千百成羣夜宿於地數日而絶或以為鶯&KR2111;或以為反燕皆非也按字彙鵽鳩大如)
(鴿似雌雉鼠脚無後趾岐尾為鳥憨急羣飛出北方沙漠地一名寇雉見則有兵亂)
八年黃河冰結如石湯陰縣蝗
十一年冬十一月懷慶大霧木介(數日不解)洛陽旱蝗
(赤地千里)九月洛陽養濟院貧婦孫氏年七十餘生髭
鬚十七日洛陽卯時地震(從西北起隠隠有聲)
十二年懷慶旱蝗(緣雉堞入城遇物皆嚙結塊渡河)春汝寧黑夜
鬼火遍野
十三年永城遍地黃豆(形如人首眉目鬚髮皆具)三月洛陽地
震(從西北起良久乃止)衞輝大風沙霾晝晦六月日躔柳
六度日旁有紫氣(欽天監占主有叛將獻城在周分洛陽周分也次年果有王兵)
(獻城之禍)七月洛陽大霧木介(占云大人惡缺)
汝寧蝗蝻生(人相食)洛陽(缺)
十四年天狗星墜宋野(占曰天狗所落殺人遍地天狗下食其血至次年三)
(月流寇破宋屠城)衞輝大蝗汝寧春大饑夏大疫(人相)
(食)
十五年九月流寇引河水灌汴城(官舍民居盡没死者百萬戸)
十七年元日日無光二月十一日三日並見雨
土如霰晝晦
皇清
世祖章皇帝順治元年秋溫縣河北塌三十里(時村落盡没)
四月十一日淅川天鼓鳴
二年正月孟縣渡口村至海子村河清二日
四年嵩山產芝草
六年夏五月息縣淮水溢(壞民舍田禾平地水深數尺牛畜俱渰死)
七年二月十五日商城地震有聲次日復震夏
秋無雨(禾盡槁米貴如珠)
八年秋大雨傷稼
九年汝陽地震秋大雨傷稼
十年春正月十五日夜地震(有聲如雷)大雨傷禾(武陟沁決)
(浸及修武)溫縣大水(漂民居廬舍數十村)
十一年三月朔汴城北門外大風雨(車輛石碓隨風離莊四五)
(里)冬汝寧地震
十三年二月十六日寧陵隕物如石硯(墜牆内取出甚熱漸)
(冷巡撫亢上疏以聞)七月濟源淫雨傷禾雹大如升十二
月歸德雨紅雪
十五年汝南五月至八月大雨(淮洪潢汝之水皆溢民稼為傷)七
月洛陽西北境澗水溢(水高二丈漂没近水廬舍人口畜産及將實禾稼)
十六年正月登封縣西北山鳴四月十一日湯
陰縣雨雹(大者如拳廣數十里麥禾無遺)濟源縣雌雞化雄汝
南五月至六月多雨(汝水嚙府城南至黃崗鎮四十里皆以船行息蔡濱淮諸)
(地秋稼盡溺)六月歸德大雨彌月(平地水深數尺城内行船)七月洛
陽孟津雨雹(小者如雞卵大者如升人多傷樹木禽獸皆死)南陽先澇後
旱(斗米千錢)新鄭縣生白雀
十七年新鄭縣生白雀二雛
聖祖仁皇帝康熙元年鎮平大有年宜陽地震六
月開封黃練口河決(祥符中牟陽武把縣通許尉氏扶溝七縣田禾盡被渰没)
七月淇縣沁水溢(浸入民田甚衆)八月大雨傷稼(開封歸德懷慶)
(所屬)項城地震(聲如巨雷震倒城垣二百餘丈民房數百間)把縣地震
九月太康地震
三年六月把縣河決彗星見東南八月洛陽
地震
四年三月陜州地震四月虞城河決(虞城永城夏邑三縣)
(廬舍田禾多被渰没)秋霖雨(彰德衞輝所屬傷稼)
五年鳳凰集唐縣西南三月汝寧異風(吹折城北門拴)
(城垜口三丈)十月孟縣地震
六年延津大有年洧川考城輝縣羅山寶豐旱
蝗六月祥符地震
七年六月地震(開封歸德彰德衞輝懷慶南陽汝寧汝州所屬)七月彰德
府屬大雨(河水湧漲平地水深五尺官舍民房倒塌無算)陳州彗星見西
方八年五月淇縣麥有兩岐蓮生並頭夏陳
州商城地震淫雨三月(開封歸德汝寧傷禾為甚)七月河内瑞
穀生八月淇縣產瑞穀(有一莖二穗)九月濟源民李
邦純妻一產三子(事聞米詔給布)盧氏城東五色雲見
大有年十一月寶豐楊公渠冰悉成梅花形
九年春夏大旱
十年夏鄧州麥兩岐
十一年虞城黃河水溢二月郟縣雨土為錢文
夏六月輝縣大水秋七月陜州靈寶蝗
十二年郾城大水秋汝陽大雨無禾
十三年秋宜陽穀秀兩岐
十四年夏鄧州湍刁二水交溢傷稼閏五月武
陟大旱沁水竭秋新蔡舞陽大水
十五年洧川香山寺芝草生禹州民劉順妻一
產三男(給米布)三月孟縣地震夏六月陜州地震
十六年禹州地震三月獲嘉地震有聲如雷
十七年臨潁民于永福妻一產三男(給粟布)陳州大
饑内鄉西平大饑三月洧川地震六月武
陟地震
十八年南陽汝寧屬縣旱饑(發有帑賑濟差)秋新鄉地
震七月祥符淇縣河内地震
十九年夏五月把縣二麥大熟冬十一月彗星
見西方沈邱延津大有年
二十二年夏六月登封穀秀兩岐冬十月祥符
把縣原武涉縣河内武涉孟縣地震
二十三年盧氏矞雲見臨潁穀生三穗陳州
二麥大熟河内旱十月修武地震
二十四年太康霪雨傷稼(蠲租十之三)
二十五年内鄉民妻鄭氏壽一百九歲(給坊)
二十六年寶豐蝗(自東北來鸇雀逐食殆盡)
二十七年虞城饑五月把縣鎮星入氐秋八
月偃師嘉禾生(一莖三穗)
二十八年中牟民邢印福妻楊氏一產三男泌
陽民郭奉文妻程氏一產三男(俱給米布)南陽穀雙穗
沈邱麥生丹虞城饑
二十九年西平汝河決壞民田泌陽饑(賑濟有差)泌
水竭商城地震
三十年旱蝗(開封彰德懷慶河南南陽汝寧汝州所屬)河内大旱沁水
竭
三十一年南陽歲大祲民疫河内旱疫
三十三年
遣官諭所在吏民捕蝗蝻殆盡麥禾大獲閏五月通
許縣民范子興妻張氏一産三男(給米布)
三十四年四月初六日河南北地震
三十九年大有年
四十年中牟縣民常勇妻邱氏一產三男祥符
縣民蔣林妻陳氏一產三男(俱給米布)
四十一年確山縣民劉漢英妻牛氏一產三男(給布)
(米)
四十二年歸德府旱饑(免糧有差)太康縣民曾起文妻
王氏一產三男(給米布)
四十八年夏霪雨淅川縣民張念祖妻周氏一
產三男安陽縣民張伯栴妻周氏一產三男
睢州民馬國容妻魯氏一產三男(俱給米布)
五十二年虞城縣民种宏有妻許氏一產三男(給米)
(布)
五十七年尉氏縣民田睿妻許氏一產三男(給米布)
六十年河南北旱饑(糧停徵)八月河決武陟詹家店
六十一年河南北旱饑(糧停徵)衞輝懷慶蝗
皇帝雍正元年考城縣民李士成壽一百一歲(給坊)汝州
民劉天爵妻陳氏一產三男(給米布)
二年二月日月如合璧五星如連珠會於娵訾
通許縣民萬福貴妻吳氏壽一百一歲尉氏縣
民張相宸妻李氏壽一百三歲永城縣民司騰蛟
妻薛氏壽一百歲新鄉縣民李文謙妻田氏壽
一百六歲桐柏縣貢生魏我固妻戴氏壽一百
四歲民宋文有妻高氏夀一百歲西華縣民
李士進妻邵氏壽一百三歲襄城縣民吕賢國
妻尚氏壽一百十五歲靈寶縣民秦文範妻張
氏壽一百二歲閿鄉縣民趙允中妻鄭氏壽一
百四歲(以上俱給坊)信陽州民黃永宗妻余氏一產三
男(給米布)
四年十二月初九日黃河清一月(自陜州至虞城綿亘千里澄清)
(匝月)大有年把縣民蕭俊德壽一百一十八歲(奉)
(旨旌表加增牌坊銀兩倍以示特恩)
五年嘉禾生歲大有長葛縣生員柳習傳妻袁
氏壽一百一歲(給坊)商邱縣民李鳳妻姬氏一產三
男(給米布)
六年嘉禾生(麥秀三岐穀秀十三岐所在多有)大有年偃師縣
民王喜妻姚氏壽一百一歲(給坊)新安縣民李培元
妻王氏一產三男(給米布)
七年嘉禾生(與六年同)大有年河内縣民梁生旺妻
張氏一產三男(給米布)
八年扶溝縣民杜之君壽一百一歲(給坊)陽武縣生
員張隨黃妻毛氏壽一百一歲(給坊)濬縣民黃永宗
妻余氏一產三男(給米布)
九年裕州民靳上智妻許氏壽一百一歲(給坊)
十年閏五月禹州民郭琅妻盧氏一產三男(給米布)
河南通志卷五
