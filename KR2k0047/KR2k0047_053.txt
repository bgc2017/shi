河南通志卷五十三
帝王
帝王統馭方夏河南志一省事也何以書從其建
都者書之也志之為體列都邑表風俗紀名卿賢
士大夫粲然備矣矧王畿肇建都邑之所由廢興
風俗之所由升降士大夫之所由黜陟進退而可
無紀歟又况自太皥以來先聖前民致用其遺風
餘烈猶有可追者歟至如后妃宣理隂教修成内
治亦王化之所關也爰攷列史其事迹不具載載
其歴年之久近與后妃冊封之年月著之篇令後
得緣是以考諸史焉志帝王及后
古太皥庖犧氏風姓代燧人氏繼天而王母曰華胥
履巨人跡於雷澤而生庖犧於成紀有聖德仰則
觀象於天俯則觀法於地旁觀鳥獸之文與地之
宜近取諸身遠取諸物始畫八卦以通神明之德
以類萬物之情造書契以代結繩之政於是始制
嫁娶以儷皮為禮結網罟以教佃漁養禽獸以供
犧牲故曰庖犧又曰虙羲氏有龍瑞以龍紀官號
曰龍師作二十七絃之琴以木德王都於陳在位
一百一十五年
朱襄氏自庖犧氏後歴十一氏而至朱襄氏都柘
城其時恒風振蕩果木不實朱襄命士達作五絃
之瑟以來隂氣定羣生而天下治又曰子襄氏
炎帝神農氏姜姓母曰女登有媧氏之女為少典
妃感神龍而生炎帝長于姜水因以為姓以火德
王故曰炎帝以火名官斵木為耜揉木為耒耒耜
之用以教天下故號神農氏於是作蜡祭嘗百草
始有醫藥又作五絃之琴教人日中為市交易而
退各得其所遂重八卦為六十四卦初都陳後居
曲阜在位一百二十年
黃帝有熊氏少典之子姓公孫名曰軒轅生而神
靈弱而能言幼而徇齊長而敦敏成而聰明時諸
侯相侵伐暴虐百姓帝乃習用干戈以征不享諸
侯咸來賓從而蚩尤為暴莫能伐帝乃徵師諸侯
與蚩尤戰於涿鹿之野遂禽殺之諸侯尊帝為天
子代神農氏王天下有不順者從而征之未嘗寧
居東至於海西至於崆峒南至於江北逐葷粥邑
於涿鹿之阿遷徙無常以兵師為營衞以雲紀官
舉風后力牧常先大鴻以治民時播百穀草木淳
化鳥獸蟲蛾旁羅日月星辰水波土石金玉勞勤
心力耳目節用水火財物有土德之瑞故號曰黃
帝生二十五子其得姓者十四人都於軒轅之邱
在位百年按一統志軒轅邱在開封府新鄭縣
帝嚳高辛氏姓姬名夋黃帝曾孫祖曰玄嚻父曰
蟜極帝生而神靈自言其名普施利物不於其身
聰以知遠明以察微順天之義知民之急仁而威
惠而信取地之財而節用之撫教萬民而利誨之
歴日月而迎送之明鬼神而敬事之其色郁郁其
德嶷嶷其動也時其服也士帝嚳旣執中而徧天
下日月所照風雨所至莫不服從以木德王都於
亳在位七十年壽五百歲按一統志亳今偃師
縣
夏神禹姓姒氏黃帝之玄孫鯀之子當帝堯時洪水
滔天鯀治水無功於是舜舉禹使續鯀業禹旣受
命傷父功不成乃勞身焦思居外十三年三過其
門而不入陸行乘車水行乘船泥行乘橇山行乘
&KR1964;以開九州通九道陂九澤度九山乃相土田草
木之宜以作其賦東漸於海西被流沙朔南曁聲
教訖於四海於是錫玄圭告成功於天下及舜為
天子復代舜典百揆十有七年而舜命以位禹辭
避於陽城弗獲乃以正月朔旦受命于神宗率百
官若帝之初國號曰夏在位三十七年壽一百歲
按括地志陽城在今登封縣
帝啓禹之子克遵父業饗諸侯於鈞臺時有扈氏
不服啓召六師以征之大戰於甘作甘誓而有扈
氏遂滅在位九年按括地志鈞臺即今禹州
太康啓之子荒逸弗恤國事畋於洛水之表十旬
弗反有窮后羿因民弗忍距於河弗獲歸國遂都
陽夏厥弟五人御其母以從徯於洛汭作歌以怨
之在位二十九年按括地志陽夏即今太康縣
仲康太康弟嗣天子位即命侯掌六師以征羲和
在位五年
帝相仲康之子旣立為羿所逐依同姓諸侯斟灌
斟鄩氏徙居商邱後為寒浞所害在位二十七年
商成湯姓子氏名履契之後主癸之子湯旣即位自
商邱徙都於亳任伊尹以國政時夏桀為虐湯修
德而諸侯咸服遂興弔伐之師放桀於南巢乃踐
天子位國號曰商在位十三年壽百歲按括地
志宋州穀熟縣西南三十五里有南亳故城即湯
都也
太甲湯嫡孫太子太丁子旣立不惠於阿衡伊尹
乃放之桐宫三年悔過自責反善伊尹乃復迎歸
而授之政太甲修德諸侯咸歸故稱太宗在位三
十三年
沃丁太甲子旣即位伊尹卒乃委任賢臣咎單遂
訓伊尹事作沃丁在位二十九年
太庚沃丁弟在位二十五年
小甲太庚子在位十八年
雍己小甲弟在位十三年
太戊雍己弟旣立用伊陟為相亳有祥桑榖共生
於朝一暮大拱太戊懼問伊陟對曰臣聞妖不勝
德帝之政其有闕乎帝其修德太戊從之而祥桑
枯死殷道復興諸侯歸之故稱中宗在位七十六
年墓在今内黃縣西南
仲丁太戊子旣立亳都有河決之害乃自亳遷於
嚻在位十有三年按括地志鄭州滎澤縣西南
十七里即嚻地也
外壬仲丁弟在位五年
河亶甲外壬弟時嚻都又河決乃遷於相在位十
年相今内黃地有亳城
盤庚帝陽甲弟旣立而耿都復有河決之害乃自
耿渡河南遷都於亳復居成湯故都因殷民之重
遷作書告諭而百姓始寧修湯之政殷道復興在
位二十二年
小辛盤庚弟在位二十二年
小乙小辛弟在位二十八年
武丁小乙子即位恭默思道夢上帝賚以良弼乃
使人以形旁求於天下得說於傅巖中舉以為相
殷國大治在位五十九年
祖庚武丁子在位十七年
祖甲祖庚弟在位十七年
廩辛祖甲子在位六年
庚丁廩辛弟在位二十一年
武乙庚丁子旣立復去亳徙河北在位四年按
河北即相州州有故殷城屬彰德府疑即亳城
太丁武乙子在位四年
帝乙太丁子在位三十八年
受辛帝乙子即紂暴戾荒淫百姓怨讟於是周武
王率諸侯伐紂陳師牧野紂兵倒戈入鹿臺衣其
寶玉赴火而死周武王旣有天下封其子武庚禄
父以續殷祀而殷遂亡按牧野衞地今衞輝府
周成王名誦后稷之後文王孫武王子初武王都鎬
欲營洛而未果至是成王乃命周公成武王之意
卜澗水東瀍水西為王城而定鼎於郟鄏是為成
周以朝會諸侯在位三十七年按一統志郟鄏
即今河南府洛陽縣
平王名宜臼幽王子武王十二世孫自鎬京東遷
雒邑是為東周在位五十一年
桓王名林平王孫父洩未立而卒桓王嗣在位二
十三年
莊王名佗桓王子在位十五年
釐王名胡齊莊王子在位五年
惠王名閬釐王子初莊王嬖姬姚生子頽有寵及
惠王即位奪其大臣園以為囿故大夫邊伯等五
人作亂謀召燕衞之師以伐惠王惠王犇温立頽
為王樂及徧舞鄭虢君怒伐殺頽復入惠王在位
二十五年按地理志温河内温縣
襄王名鄭惠王子母早死後母曰惠后生子叔帶
有寵於惠王欲立而不克帶與戎狄謀伐襄王襄
王知之欲誅帶帶奔齊後狄人奉帶入周伐襄王
襄王出奔鄭鄭居王於汜狄人因立帶為王襄王
告急於晉晉文公納襄王而誅叔帶奉襄王歸周
襄王乃賜晉文公珪鬯弓矢為伯以河内地與晉
晉復召襄王會於河陽踐土在位三十三年按
地里志氾隸鄭州河陽踐土俱屬懷慶府
頃王名壬臣襄王子在位六年
匡王名班頃王子在位六年
定王名瑜匡王弟元年楚子伐陸渾觀兵於周郊
問九鼎輕重王使王孫滿勞之楚兵乃去在位二
十一年按地理志陸渾即今嵩縣
簡王名夷定王子在位十四年
靈王名泄簡王子在位二十七年
景王名貴靈王子在位二十五年
悼王名猛景王子在位七月為王子朝所弑
敬王名匄景王子猛之母弟晉人逐子朝立之在
位四十四年按括地志故王城本郟鄏周公所
築在洛州河南縣西九里自平王以下十二王皆
都此城敬王遷都成周至赧王又居王城
元王名仁敬王子在位八年
貞定王名介元王子在位二十八年
哀王名去疾定王子在位三月為弟叔襲所弑
思王即叔襲在位五月為弟嵬攻所弑
考王即嵬攻在位十五年
威烈王名午考王子二十三年九鼎震命韓魏趙
為諸侯在位二十四年
安王名驕威烈王子在位二十六年
烈王名熹安王子在位十年
顯王名扁烈王弟在位四十八年
慎靚王名定顯王子在位六年
赧王名延慎靚王子在位五十九年為秦所攻王
奔秦盡獻其邑三十六秦受之歸其君於周是歲
王崩周遂亡
東漢世祖光武皇帝姓劉名秀南陽蔡陽人高祖九
世孫南頓令欽之子初欽為濟陽令以建平元年
十二月甲子夜生帝於縣舍有赤光照室卜者王
長占之曰此兆吉不可言是歲縣界有嘉禾生一
莖九穗因名曰秀及長會王莽簒位天鳳末帝避
吏新野因賣穀於宛宛人李通以圖䜟說之初不
敢當然念天下方亂王莽敗亡巳兆遂與定謀市
兵弩與通從弟軼等起於宛於時海内之士翕然
響應乃徇昆陽定陵郾皆下之是歲九月三輔豪
傑共誅王莽傳首詣宛時又有邯鄲卜者王郎穪
成帝子百姓多信之遂立為天子帝復率諸將鄧
禹等進攻邯鄲破之大難旣平諸將固請即皇帝
位於鄗南定都洛陽帝恢廓大度才明勇略崇儒
術表行義興學校東漢之俗於斯為美焉在位三
十三年壽六十一按一統志南頓屬汝南郡今
省入項城縣新野屬南陽宛即南陽縣也
明帝名莊光武太子母隂后帝旣即位作辟雍創
明堂興禮樂尊賢養老建武永平之政為東京稱
首在位十八年壽四十八
章帝名炟明帝太子母賈貴人帝旣即位每事務
存寬厚除慘獄之科深元元之愛著胎養之令奉
承明德太后盡心孝道平徭減賦人頼其慶又數
詔有司課農桑慎選舉理冤獄故藩輔克諧羣后
德讓在位十三年壽三十三
和帝名肇章帝太子即位方十歲時竇憲專權帝
惡而誅之剪除大憝躬親萬幾尊信儒術克納讜
言以袁安為三公賢相相繼擢用是以民增土闢
四夷賓服在位十七年壽二十七
殤帝名隆和帝子生始百日即帝位鄧太后臨朝
在位一年
安帝名祜清河孝王慶之子章帝之孫殤帝崩鄧
太后立之是時太后臨朝委政閹宦帝擁虚位而
巳在位十九年壽三十三
順帝名保安帝太子即位後黃瓊李固之徒相繼
登用東京之士於兹為盛然宦戚預政雖有賢人
君子不能救漢祚之衰在位十九年壽三十一
冲帝名炳順帝太子年二歲立在位一年
質帝名纘章帝玄孫渤海孝王之子梁太后立之
在位二年為梁冀所弑
桓帝名志章帝曾孫蠡吾侯翼之子質帝崩無嗣
太后與梁冀立之在位二十一年壽三十六
靈帝名宏章帝玄孫解凟亭侯萇之子桓帝無嗣
竇太后立之是時宦寺流孽忠義就戮而漢業衰
在位二十二年壽三十四
獻帝名協靈帝中子董卓廢皇子辯為弘農王遂
立之及誅董卓曹操竊柄乃遷都於許帝身播國
屯在位三十一年後操子丕簒位奉帝為山陽公
按漢書山陽縣名在今懷慶修武縣西北
魏文帝姓曹氏名丕沛郡譙人曹操之子漢中常侍
曹騰養子嵩之孫操因亂乘時而興遂移漢祚及
卒丕始簒位都於鄴在位七年壽四十六按一
統志鄴在臨漳縣西二十里
明帝名叡文帝太子嗣位以來褒禮大臣料簡功
能屏絶浮偽容受直言吏民上書一日之間至數
百封雖文辭鄙陋亦省覽究竟無厭倦焉在位十
三年壽三十六
齊王名芳明帝養子不親機務躭於女謁為司馬
師所廢在位十四年
高貴鄉公名髦文帝孫東海定王霖之子初封剡
縣高貴鄉公因齊王廢而迎立為帝後見威權日
替不勝其忿曰司馬昭之心路人所知也吾不能
坐受廢辱今日當自出討之遂拔劒升輦率殿中
宿衞蒼頭官僮鼓譟而出中護軍賈充自外迎戰
於南闕下太子舍人成濟抽戈刺之髦殞於車下
在位七年壽二十一
陳留王名奐武帝孫燕王宇之子初封常道鄉公
及高貴鄉公被弑公卿迎立之在位五年禪於晉
因奉為陳留王魏遂亡
晉世祖武帝姓司馬氏名炎河内温縣人懿之孫昭
之子仕魏襲封晉王遂取魏而代之是為晉武帝
在位二十五年壽五十五按河内今為縣屬懷
慶治温縣亦屬懷慶府
惠帝名衷武帝太子性戅騃而賈后凶悍多權略
每欲干預朝政為太傅楊駿所抑遂搆駿以謀反
殺之廢太后毒殺太子趙王倫率兵討之王戎等
奉帝北征至安陽敗績乃幸鄴劉元海復遣人攻
之帝單車還洛從齊王冏等復討倫殺之乘輿反
正明年帝食餅中毒而崩在位十七年壽四十八
懷帝名熾武帝第二十五子惠帝無子遂嗣立時
劉曜石勒屢攻洛陽帝欲詣河隂為遷都之計乃
出西掖門至銅駝街為盜所追而還及曜等入京
師焚燒宫廟帝遂蒙塵於平陽劉聰以帝為會稽
公在位六年壽三十
愍帝名鄴武帝孫吳孝王晏之子及懷帝被害大
臣立以為帝時洛陽傾覆避難於滎陽未幾荀藩
等奉帝至長安及長安陷帝出降遂遇害在位四
年年十八按滎陽今屬鄭州
後魏孝文帝本姓拓跋氏改姓元氏名宏獻文帝之
子始生於平城宫中及嗣位遷都洛陽仁孝恭儉
制禮作樂為魏賢主江左五朝皆莫及也在位二
十九年壽三十三
宣武帝名洛孝文帝長子弱冠即位不能親决萬
幾委任小人濁亂國政魏氏基業衰於此矣在位
十六年壽三十三
孝明帝名詡宣武帝子即位年六歲母胡太后臨
朝嬖倖用事封疆日蹙太后欲久專政乃鴆殺帝
立其幼主在位十三年壽二十九
孝莊帝名子攸鼓王勰之次子初孝明帝崩胡后
立幼子釗爾朱榮舉兵弑之乃迎帝旣即位榮以
討賊為名實蓄不臣之志帝因刺殺之後爾朱世
隆與爾朱兆復弑帝立長廣王奕在位一年壽二
十四
節閔帝名恭廣陵惠王羽之子爾朱世隆旣弑莊
帝迎立之時冀州刺史高歡起兵討爾朱氏入洛
陽以節閔帝英毅難制遂廢之在位二年壽三十
五
孝武帝名修廣平武穆王懷之子高歡旣廢節閔
乃迎帝即位歡專恣帝密謀討之歡覺遂自晉陽
擁兵至洛帝奔長安依宇文泰未幾為泰所弑在
位三年壽二十五
東魏孝靜帝名善見清河王亶之世子孝武旣入關
高歡至洛陽奉孝靜即帝位因北遷於鄴是為東
魏魏於此分為二矣在位十七年禪於齊未幾遇
害壽二十八
北齊文宣帝姓高氏名洋歡之子渤海人初受東魏
之禪都於鄴國號北齊在位十年壽三十一
廢帝名殷文宣太子立一年常山王演廢之壽十
七
孝昭帝名演即常山王文宣母弟在位二年壽二
十七
武成帝名湛孝昭介弟初孝昭幸晉陽帝守鄴孝
昭崩遂即位親狎庸豎朝政盡隳在位四年壽三
十三
後主名緯武成子即位後日事游晏委政匪人以
邊警告急授禪太子在位十三年壽二十三
隋煬帝名廣文帝次子初封晉王開皇二十年立為
皇太子仁壽四年弑父自立是年十一月遷都洛
陽留晉王昭守長安以洛陽為東京大業十三年
巡幸江都明年三月為宇文化及所弑在位十三
年壽五十
恭帝名侗煬帝孫元德太子昭第三子大業二年
立為越王帝每巡幸侗嘗留守東都十三年帝幸
江都復令侗總留臺事宇文化及弑逆元文都等
共尊立為帝改元皇泰是時唐公李淵已立代王
侑為帝於長安稱義寧二年矣是年六月唐廢帝
侑為酅國公明年崩諡曰恭皇帝侗在東都立二
年禪位於王世充尋被弑世充亦偽諡曰恭皇帝
唐武后名曌并州文水人荆州都督士彠之女太宗
貞觀十一年召入為才人高宗為太子見而悦之
太宗崩出為尼高宗永徽五年召入宫為昭儀明
年遂立為后斷王皇后蕭淑妃手足投酒甕中又
斬之嗣是數見王蕭為祟如死時狀不敢居長安
高宗崇飾别都以處之以洛陽宫為東都高宗崩
中宗立後復廢中宗立豫王旦九月太后改元光
宅七年改國號曰周稱皇帝凡僣位二十一年神
龍元年張柬之等反正遷后於上陽宫中宗復位
是年十一月后崩壽八十一與高宗合葬乾陵
昭宗名曄懿宗第七子始封夀王嗣位十六年車
駕發長安朱全忠毁長安宫至劫帝遷都洛陽夀
三十八
哀帝名祝昭宗第九子始封暉王全忠弑昭宗乃
矯詔立為皇太子天祐初即位於柩前後為梁所
害在位三年壽十七唐遂亡
後梁太祖姓朱氏名温後更名晃宋州碭山人初從
黃巢為亂旣降唐拜汴州刺史宣武軍節度使賜
名全忠後滅唐稱帝以汴州為東都開封府開平
三年復遷都洛陽在位七年為子友珪所弑壽六
十一
末帝名友貞太祖第三子初封為均王及太祖遇
弑乃起義討賊遂誅友珪於洛陽即位於汴未幾
後唐伐之乃自殺而後梁亡在位十一年壽三十
六
後唐莊宗本姓朱邪名存勖沙陀人先世事唐賜姓
李氏父克用初封晉王存勖旣襲父爵遂滅梁稱
帝國號後唐遷都洛陽在位三年壽四十二
明宗名嗣源本胡人晉王克用養子佐莊宗定天
下莊宗同光四年奉命討鄴為叛卒擁立引兵向
洛陽及莊宗遇弑遂即位帝性不猜忌與物無競
雖目不知書而其所為暗合古訓年穀屢豐兵革
罕用較於五代粗為小康在位八年壽六十七
閔帝名從厚明宗第五子初封宋王明宗崩帝嗣
位五月潞王兵入洛陽廢之尋復見弑壽二十一
廢帝名從珂本姓王氏鎮州平山人明宗養子初
封潞王旣廢閔帝而自立未幾石敬塘以兵入洛
陽遂自焚死在位二年壽四十五
後晉高祖姓石氏名敬塘沙陀人明宗之壻初與廢
帝有隙以北京留守借契丹兵入洛遂滅唐即位
國號後晉天福二年遷都於汴仍以汴州為東京
開封府乃割幽薊十六州與契丹在位七年壽五
十七
出帝名重貴高祖兄敬儒之子初封齊王高祖無
嗣大臣迎立之在位四年為契丹執之以歸而後
晉亡
後漢高祖姓劉氏名暠初名知遠其先沙陀部人仕
後晉以功封北平王及出帝被執乃即位於晉陽
遷都於汴國號後漢在位二年壽五十四
隱帝名承祐高祖第二子初封周王嗣位三年被
弑壽二十後漢亡
後周太祖姓郭氏名威邢州堯山人仕後漢為樞密
副使以鄴都留守擁兵入汴隱帝遇害遂即位國
號後周在位三年壽五十三
世宗姓柴氏名榮邢州龍崗人太祖后兄守禮之
子太祖無嗣養以為子後因嗣位取秦隴平淮右
考制度延儒碩嘗見均田圖慨然有志於復古在
位六年壽三十九
恭帝名宗訓世宗太子初封梁王年七歲嗣位半
年禪於宋而後周亡
宋太祖姓趙名匡胤其先涿郡人唐天成二年生於
洛陽夾馬營容貌雄偉器度豁如性孝友節儉仕
周為殿前都檢點以功進歸德節度使建隆元年
遂受禪國號宋都於汴務農興學慎罰薄斂與民
休息迄於治平在位十七年壽五十
太宗名匡義賜改光義復改名炅太祖母弟沉謀
英斷好學重儒數從太祖征伐有功封為晉王太
祖崩帝遂即位好文守成一統天下在位二十二
年壽五十九
真宗名恒太宗第三子初封壽王後立為皇太子
繼守承平之業又得李沆宼準為相内外無事四
海乂安在位二十五年壽五十五
仁宗名貞真宗第六子初封昇王後冊為皇太子
嗣位以來用賢圖治天下晏然恭儉之心仁恕之
德終始如一在位四十二年夀五十四
英宗名曙仁宗從兄允讓第十三子初封鉅鹿郡
公以睿哲之資膺繼統之命臨政必問故事與古
治所宜每有裁决皆出羣臣意表在位四年壽三
十六
神宗名頊英宗長子初封潁王後立為皇太子即
位後勵精求治將大有為熙豐間用王安石議行
新法用兵西北卒無成功在位十八年壽三十八
哲宗名煦神宗第六子初封延安郡王後立為皇
太子即位初高太后輔政召用諸賢罷廢新法元
祐之政庶幾仁宗及高后崩而黨籍興矣在位十
五年壽二十五
徽宗名佶神宗第十一子初封為端王哲宗無嗣
皇太后立之在位二十五年禪位於太子靖康二
年金陷中原遂北狩至紹興五年殂於五國城壽
五十四
欽宗名桓徽宗太子初封定王金人入宼徽宗遂
禪位又二年金人入中原帝亦北狩後十四年殂
於五國城壽六十一按宋自太祖至欽宗皆都
汴高宗以後都杭
后妃附
周申后姜姓其先本神農之後分封於申周幽王娶
其女以為后故云申后生太子宜臼後幽王嬖褒
姒廢申后及宜臼故后作白華之詩以警之
漢光武光烈皇后隂氏名麗華新野人初帝適新野
聞后之美心悦之後至長安見執金吾歎曰仕宦
當作執金吾娶妻當得隂麗華更始元年納后於
宛時年十九帝西之洛陽令后歸新野及即位乃
迎后入洛為貴人帝以后雅性寬仁欲崇以尊位
后固辭乃止遂立郭后建武四年從征彭寵生明
帝於元氏十七年始廢郭后而立以為后后在位
恭儉少嗜玩不喜笑謔性仁孝多矜慈自七歲失
父雖已數十年言及未嘗不流涕焉明帝即位尊
后為太后壽六十合葬原陵
和帝皇后隂氏光烈皇后兄執金吾識之曾孫女
后少聰慧善書藝永元四年選入掖庭為貴人八
年立為后十四年坐呪詛事廢遷桐宫以憂卒
和熹皇后鄧氏名綏新野人和帝之后太傅禹孫
女父訓護羌校尉母隂氏光烈后從弟女也后年
五歲太傅夫人甚愛之誦詩論語諸書每讀經傳
趣下意問難母非之后重違母言晝修婦業暮誦
經典家人號曰諸生初入掖庭為貴人時年十六
恭肅小心動有法度且善事隂后克己以御同列
和帝深嘉之後隂后以巫蠱事廢始立后為皇后
帝崩殤帝立尊為皇太后壽四十一合葬順陵
安帝皇后閻氏名姬滎陽人元初元年選入掖庭
為貴人二年立為后安帝宫人李氏生皇子保后
妬之鴆殺李氏譖皇子保廢之為濟隂王立北鄉
侯懿為帝尊后為皇太后後懿卒保立為順帝遷
后於離宫以憂卒
桓帝皇后鄧氏名猛和熹皇后從兄子香之女永
興中選入掖庭為采女梁后崩始立為皇后八年
坐驕忌廢以憂卒
靈帝靈思皇后何氏南陽宛人以選入掖庭生皇
子協拜為貴人光和三年立為后後協立尊為皇
太后
後漢照烈帝穆皇后吳氏陳留人從兄吳壹入蜀先
主旣立益州而孫夫人還吳於是納后為夫人尋
立為后及後主即位尊為皇太后合葬惠陵
吳主權敬懷皇后王氏南陽人初選入宫嘉禾中得
幸生孫休先卒葬公安及休即位追尊曰敬懷皇
后改葬敬陵
魏主叡明悼皇后毛氏河内人黃初中選入東宫帝
即位以為貴嬪太和元年立為皇后葬愍陵
明元皇后郭氏西平人黃初中本郡叛遂没入宫
帝即位愛幸拜為夫人後立為皇后葬高平陵
晉明帝明穆皇后庾氏名文君鄢陵人軍諮祭酒琛
之女明帝為太子時聘為妃及帝即位立為皇后
成帝即位尊為皇太后
康帝康獻皇后褚氏名蒜子陽翟人侍中衞將軍
裒之女少以名家入為瑯琊王妃康帝即位立為
皇后穆帝即位尊為皇太后
廢帝孝皇后庾氏名道怜鄢陵人冰之女初為東
海王妃及帝即位立為皇后葬敬平陵
恭帝恭思皇后褚氏名靈媛陽翟人爽之女初為
瑯琊王妃元熙元年立為皇后及帝禪位降為零
陵王妃祔葬冲平陵
南宋文帝元皇后袁氏名齊媯陽夏人左光禄大夫
湛之女少適文帝生子劭元嘉十七年崩
後廢帝皇后江氏名簡珪考城人初納為太子妃
及太子立為帝冊為皇后帝旣廢降為蒼梧王妃
順帝皇后謝氏名梵境陽夏人車騎功曹颺之女
順帝立冊為皇后及帝禪位降為汝陽王妃
南齊東昏皇后褚氏名令璩陽翟人太常澄之女初
東昏為太子時納為妃及即位立為皇后東昏廢
降為庶人
陳宣帝皇后元氏名樂尚洛陽人開府晟之女入宫
為貴妃後立為皇后帝崩出俗為尼貞觀中卒
後魏明元帝皇后杜氏鄴郡人以良家子選入太子
宫中生太武帝拜貴嬪及太武即位尊為皇太后
文帝文皇后乙弗氏洛陽人瓊之女文帝納為妃
及即位立為皇后後遜居别宫為尼卒
隋文帝文獻皇后獨孤氏名伽羅洛陽人周大司馬
衞公信之女初信見文帝有竒表遂妻之及帝受
禪立為皇后時突厥嘗與中國貿易有明珠一匣
價值八百萬有白后取之者后曰非我所須也當
今外庭屢寇將士罷勞未若以八百萬分賞有功
者百寮聞而畢賀仁壽三年崩葬太陵
唐太宗文德皇后長孫氏洛陽人驍騎衞將軍晟之
女初歸太宗於藩邸及帝即位立為皇后后喜圖
𫝊視古善惡以自鑒嘗著女則十篇又為論斥漢
馬后不能檢抑外家矜尚禮法性約素服御取給
則止每遇後庭有被罪者后俟帝意稍解徐為開
喻終不令有冤貞觀十年后寢疾太子欲請大赦
汎度道人冀蒙福祐后固止之及大漸請帝勿用
起墳但因山而葬所需器物皆以木瓦儉薄為之
壽三十六葬昭陵
肅宗皇后張氏鄧州向城人去逸女初入東宫拜
淑妃繼立為后能牢籠預政帝大漸后因謀廢太
子李輔國等矯詔廢而殺之
宋太祖孝惠皇后賀氏開封人景思之女性温柔恭
順動以禮法初宣祖為太祖聘焉後太祖為節度
使封會稽郡夫人顯德五年崩建隆三年追冊為
皇后
孝章皇后宋氏洛陽人左衞上將軍渥之女乾德
五年太祖召見賜冠帔開寶初納為皇后性柔順
好禮每帝視朝退常具冠帔候接太宗即位后居
西宫至道元年崩
太宗淑德皇后尹氏鄴郡人刺史廷勛女太宗在
川時娶之早薨及帝在位追冊為皇后葬孝明陵
懿德皇后符氏宛邱人魏王彦卿女周顯德中歸
太宗及太宗為晉王封越國夫人開寶元年薨葬
安陵後太宗即位追封為皇后
仁宗温成皇后張氏河南永安人進士堯封女初
入宫為才人皇祐初進貴妃後五年薨追冊為皇
后
昭節貴妃苗氏開封人繼宗女初侍仁宗拜昭容
德妃後英宗即位念妃有擁佑功進貴妃元祐六
年薨
昭淑貴妃周氏開封人初張貴妃育以為女稍長
遂得侍仁宗及崩妃每日蔬食屏處徽宗立加貴
妃
神宗欽聖皇后向氏河内人故相敏中曾孫女治
平三年歸於潁邸封安國夫人及神宗即位立為
皇后哲宗立尊為皇太后徽宗立請權同處分軍
國事后以長君辭帝泣拜移時乃聽凡紹聖以還
所斥逐賢大夫士稍稍收用之每聞賓召故老寬
徭息兵愛民崇儉之舉則喜見於色纔六月即還
政云
欽成皇后朱氏開封人熙寧初入宫為神宗侍御
進婕妤生哲宗即位尊為皇太妃崇寧元年薨追
冊為皇后陪葬永裕陵
欽慈皇后陳氏開封人初入宫為神宗侍御生徽
宗進美人未幾薨建中靖國初追冊為皇后陪葬
永裕陵
哲宗昭慈皇后孟氏洛州人太尉元之孫女初高
太后選入宫教以女儀元祐間冊為皇后紹聖三
年為姦黨誣搆廢居瑶華宫元符末以公議詔復
位號入居大内號元祐皇后崇寧初姦閹郝隨諷
蔡京復奏廢欽宗立再復后號二帝北狩后于東
京垂簾發詔冊立高宗南渡後尊為隆祐太后定
苗傅亂年五十九崩
徽宗顯恭皇后王氏開封人刺史藻之女初歸徽
宗於端邸封順國夫人及徽宗即位冊為皇后生
欽宗大觀二年崩葬裕陵之次
顯肅皇后鄭氏開封人直省官紳之女侍徽宗於
端邸累進貴妃政和年冊為皇后及欽宗受禪尊
為太上皇后從徽宗北狩
顯仁皇后韋氏開封人初入宫為侍御累遷婉容
生高宗從徽宗北狩及高宗即位遥尊為宣和皇
后紹興十二年歸於禁中年八十崩
欽宗仁懷皇后朱氏祥符人節度使伯材女初為
太子妃欽宗即位立為皇后從帝北狩守節墮井
而死遥上尊號附於太廟
高宗憲節皇后邢氏祥符人朝請郎渙之女初歸
高宗於康邸封嘉國夫人及高宗即位立為皇后
憲聖皇后吳氏開封人近之女初高宗在維揚納
之累進婉儀後進貴妃紹興十三年立為皇后孝
宗即位尊為皇太后后嘗繪古烈女圖置座右為
鑒又取詩序之義扁其堂曰賢志慶元三年崩葬
永思陵
賢妃潘氏開封人永壽女初高宗在藩邸納之及
即位生元懿太子進位賢妃紹興十八年薨
貴妃張氏祥符人累封婉容淳熙七年封太上皇
淑妃再進貴妃紹興元年薨
孝宗成穆皇后郭氏祥符人奉直大夫直卿之孫
女初孝宗納之封咸寧郡夫人紹興二十六年薨
後孝宗即位追冊為皇后諡恭讓尋改成穆
光宗慈懿皇后李氏安陽人節度使道之女初為
光宗元妃生寧宗及光宗受禪立為后寧宗立尊
為太上皇后
寧宗恭淑皇后韓氏相州人忠獻王琦七世孫女
初歸寧宗於平陽郡邸封新安郡夫人及寧宗受
禪冊為皇后
明仁宗誠孝恭肅皇后張氏永城人彭城侯麒之女
永樂中選為東宫妃洪熙元年立為后未幾仁宗
崩后歴宣英二廟至正統七年崩
熹宗懿安皇后張氏祥符人太康伯國紀之女天
啓初選入宫冊為皇后崇禎初上徽號曰懿安皇
后十七年流賊破京城后即自縊於宫中
河南通志卷五十三
