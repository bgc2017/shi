河南通志卷五十四
名宦上
昔遷史不為子産作傳而列於循吏言循吏之難其
人也循名責實豈不然乎哉漢宣帝刻意吏治每二
千石有治理效輒以璽書勉勵增秩賜金公卿缺則
選諸所表以次用之故漢世良吏於兹為盛然尚
有務為虚名以蒙顯賞者盖名實相副之難如此
河南自召公郇伯以來甘棠之思隂雨之膏代有
其人至我
皇上益加整飭銓選州縣吏親
賜召問或
令督撫大僚試用考察所行以質其言其有功績顯效
方授以職尤異者則不次拔擢之故吏治蒸蒸邁
於前古蓋上作則下必應三代聖王登崇俊良黎
民乂安用此道也列史舊有循吏傳兹特舉周漢
以來迄於今吏治之卓卓可稱者著諸編亦循名
責實之義也志名宦
總部
周周公旦姬姓文王子成王七年二月欲建成周使
召公奭先之洛相土其三月旦往營洛邑遂定鼎
于郟鄏卜世三十卜年七百是為東都
召公奭姬姓成王時奭為三公與周公旦營洛邑
以成先志洛邑旣定乃命奭主陜以西之地自侯
伯至庶人各得其所無失職者後奭去國人思之
而賦甘棠
君陳周公子公遷殷民於下都親往監之旣殁成
王命君陳往代策命之詞有君陳篇
畢公高文王子弼亮四世康王十三年命畢公以
成周之衆保釐東郊旌别淑慝克成厥終
召公虎奭之孫宣王命虎築城于謝以封申伯虎
乃徹其土田使申伯世執其成今人稱羅山田猶
曰召伯徹
富辰周大夫初鄭文公伐滑襄王為滑請鄭不聽
王怒命頽叔以狄師伐之辰固諫不從狄伐鄭勝
之王德狄以其女隗氏為后辰又諫王弗聽後太
叔通于隗氏王替隗氏頽叔懼狄怨己乃以狄師
攻王辰曰昔吾諫王王不從以及此難若我不出
王其以我為懟乎乃以其屬死之
王孫滿頃王孫為周大夫定王元年楚子伐陸渾
之戎遂至于雒觀兵周疆定王使滿勞之楚子問
鼎之大小輕重焉滿曰在德不在鼎天祚明德有
所底止成王定鼎于郟鄏卜世三十卜年七百天
所命也周德雖衰天命未改鼎之輕重未可問也
楚子乃還
叔興周内史襄王二十年晉文公獻楚捷於王王
使叔興命晉侯為方伯晉侯受命唯謹叔興歸告
于王曰晉不可不善也其君必伯不逆王命敬奉
禮義王其善之從之使於晉者道相逮也二十四
年王出居于鄭晉侯興師殺叔帶而納王
萇弘周大夫敬王十年弘與劉文公欲城成周乃
告于晉時魏獻子為政遂合諸侯之大夫以城焉
十四年晉會諸侯盟于臯鼬弘與劉子咸在焉晉
侯將長蔡侯於衞衞侯使祝佗言於弘弘告劉子
與范獻子謀之乃長衞侯後萇弘為晉人反間而
死周人藏其血三年化為碧
漢張敞字子高平陽人宣帝時為豫州刺史數上事
有忠言帝嘉之徵為大中大夫與于定國並平尚
書事
宣秉字巨公雲陽人建武元年拜御史中丞光武
特詔御史中丞與尚書令會同並專席而坐故京
師號曰三獨坐明年遷司隸校尉務舉大綱簡略
苛細百僚敬之秉性節約布被疏食帝嘗幸其府
舍嘆曰楚國二龔不如雲陽宣巨公賜帳帷什物
拜大司徒
范遷字子廬沛國人明帝時為河南尹有清行不
蓄財利死之日家無擔石
鐔顯潼川州人安帝末為豫州刺史時天下饑民
多為盜有司收捕且萬餘人顯憫其困窮故陷刑
辟輒釋去因自奏劾帝甚嘉之
周暢字伯通安城人安帝末為河南尹時夏旱久
禱無應暢因收葬洛城旁客死骸骨凡萬餘人應
時澍雨歲乃豐稔
楊秉字叔節華隂人震之子桓帝時為豫州刺史
計日受俸餘禄不入私門有吏齎錢百萬遺秉閉
門不受時稱廉潔
周景字仲饗廬江舒人桓帝時為豫州刺史好賢
愛士拔才薦善常若不及每至歲時延請舉吏入
上後堂與共宴會如此數四乃遣之贈送什物無
不充備旣而選其父兄子弟事租優異嘗稱曰臣
子同貫若之何不厚
房植字伯武清河人桓帝時為河南尹有名當朝
鄉人為謠曰天下規矩房伯武
馮鯤字鴻卿巴郡宕渠人延熹中為河南尹上言
舊典中官子弟不得為牧人職帝不納
劉祜字伯祖中山安國人延熹中為河南尹時權
貴子弟每至界首輒改易輿服而行其敬憚如此
李膺字元禮襄城人延熹二年徵為河南尹時宛
陵大姓羊元羣罷北海郡贓罪狼籍膺表欲按其
罪元羣賂宦䜿膺反坐輸作左校司隸校尉應奉
上疏理膺曰竊見左校弛刑徒前河南尹李膺執
法不撓誅舉邪臣肆之以法衆庶稱宜陛下猥受
譖訴不蒙降恕遐邇觀聽為之歎息帝納其言即
拜膺為司隸校尉時張讓弟朔為野王令貪殘不
道聞膺至乃逃匿讓第舍合柱中膺率吏卒破柱
取朔付洛陽獄受辭畢即殺之自此黃門常侍皆
屏氣不敢復出宫省帝問故皆叩頭泣曰畏李校
尉
黃琬字子琰江夏安陸人中平初為豫州牧時寇
賊陸梁州境彫殘琬討擊平之威聲大震政績為
天下表封關内侯
王允字子師太原祁人中平初黃巾賊起拜允為
豫州刺史辟荀爽孔融等為從事奏除黨禁討擊
黃巾别帥大破之降數十萬人州境澄清民免荼
毒
李燮字德公漢中南鄭人固之子靈帝時為河南
尹時既以貨賂為官詔書復横發錢三億以實西
園燮上書陳諫辭義深切帝乃止燮在職二年卒
時人感其世篤忠貞咸傷惜焉
羊陟字嗣祖太山梁父人靈帝時為河南尹計日
受俸常食乾飯茹蔬禁制豪右京師憚之會黨事
起免官
何進字遂高宛人靈帝時為河南尹中平初黃巾
賊張角等起以進為大將軍屯兵都亭以鎮京師
角黨馬元義謀起洛陽進發其奸以功封慎侯
何苗進之弟靈帝時為河南尹中平四年滎陽巨
盜數千人羣起攻燒郡縣殺中牟令詔使苗出擊
之苗攻破羣賊拜為車騎將軍
朱儁字公偉會稽人獻帝時拜河南尹時董卓擅
政以儁宿將外甚親納而心實忌之及關東兵盛
卓懼數請公卿會議徙都長安儁輙止之卓雖惡
儁異己然貪其名重乃表遷太僕以為己副儁不
肯受乃止及卓入關留儁守洛陽而儁與山東諸
將約為内應旣而懼為卓所襲乃棄官奔荆州卓
以弘農楊懿為河南尹守洛陽儁聞復進兵還洛
懿走乃移書州郡請師討卓後卓伏誅陶謙與諸
豪傑共推儁為太師
三國賈逵字梁道襄陵人魏黃初中為豫州刺史考
績二千石以下阿縱不如法者悉奏罷之帝稱真
刺史布告天下當以豫州為法賜爵關内侯州南
與吳接逵明斥堠繕甲兵吳不敢犯外修軍旅内
治民事造新陂又斷山溜長谿水造小弋陽陂又
通運渠二百餘里所謂賈侯渠也後卒諡曰肅侯
吏民追思為立祠刻石
王沉字處道太原晉陽人貞元中為豫州刺史沉
尋善政按賈逵以來法制禁令諸所施行擇其善
者而從之於是九郡之士咸悦德教累封博陵郡
公
劉靖沛國相人黃初中為河南尹初雖如碎密終
於百姓便之
傅嘏字蘭石泥陽人魏正始中拜河南尹其治以
德教為本然持法有恒簡而不可犯見理識情獄
訟不加檟楚而得其實不為小惠有所薦達及大
有益於民事皆隱其端迹若不由己出故當時無
赫赫之名吏民久而思之
晉樂廣字彦輔淯陽人泰始中為河南尹先是河南
官舍多怪前尹皆不敢處正寢廣居之不疑嘗外
戸自閉左右皆驚廣獨自若顧見牆有孔使人掘
牆得狸而殺之其怪遂絶廣為政無當時功譽然
去職遺愛為人所思
王祥字休徵琅琊臨沂人高貴鄉公時為司隸校
尉以討毋邱儉功增邑四百戸遷太常封萬歲亭
侯後武帝即位拜太保進爵為公
杜預字元凱京兆杜陵人咸寧中拜鎮南大將軍
都督荆州諸軍事屯守南陽預乃修召信臣遺迹
激用滍淯諸水以浸原田萬餘頃分疆刻石使有
定分公私同利衆庶頼之號為杜父歌之曰後世
無叛由杜翁誰識智名與勇功後徵為司隸校尉
加位特進行次鄧縣卒時年六十三追贈開府儀
同三司諡曰成
劉温羨字長卿太原祁人惠帝時以尚書郎出為
豫州刺史早有時名在官清白吏畏民愛入拜散
騎常侍
索靖字幼安燉煌人太安末河間王顒舉兵向洛
陽拜靖後將軍使持節監洛城諸軍事與顒戰大
破之靖亦被傷而卒追贈太常
李矩字世迴平陽人永嘉初為司州刺史時弘農
太守尹安振威將軍宋始等四軍並屯洛陽交相
疑阻莫有固志矩與河内太守郭默各遣千騎至
洛以鎮之安等乃同謀告石勒勒遣石生率騎五
千至洛陽矩默軍皆退還俄而安等復背勒遣使
迎矩默矩默又遣步卒五百人入洛石生以安等
相謀不自安乃收宋始一軍渡河而南百姓相率
歸矩于是洛中遂定
祖逖字士雅范陽人元帝時拜豫州刺史會石勒
縱兵掠境逖追擊于汴水大敗之遂授逖節度逖
愛人下士雖疎交賤隸皆恩禮遇之由是黃河以
南皆為晉土百姓置酒歌曰幸哉遺黎免俘虜三
辰旣朗遇慈父玄酒忘勞甘瓠脯何以詠思歌且
舞一日妖星見于豫州之分逖見曰為我矣俄卒
於雍邱年五十六豫州士女若喪考妣為之立祠
劉毅字仲雄彭城沛人義熙末拜豫州刺史時劉
雅反毅遣將平之
南北朝夏侯䕫字季龍譙郡人梁大通六年為豫州
刺史豫州積歲連兵人頗失業䕫乃率軍于蒼陵
立堰漑田千餘頃歲收穀百餘石以充儲備兼贍
貧人境内頼之䕫兄亶先經此任至是䕫又居焉
兄弟並有惠政百姓歌之曰我之有州頻得夏侯
前兄後弟布政優優在州七年卒贈侍中安北將
軍諡曰桓
于栗磾代人元魏永興中為豫州刺史時洛陽城
關蕭條野無烟火栗磾刊闢榛荒勞來安集甚得
百姓之心太宗南幸盟津詔栗磾曰河可橋乎栗
磾曰杜預造橋遺事可倣乃編次大船構橋於冶
坂六軍旣濟帝深嘆美之
張普惠字洪賑常山九門人元魏太和間為東豫
州刺史時淮南九戍十三郡因梁前弊别郡異縣
之人錯雜居止普惠乃依次括比省減郡縣上表
陳狀詔許之宰守由是綰攝有方姦盜不起民以
為便普惠不營財産好有進舉孝昌元年卒于州
高道悦字文欣遼東新昌縣人元魏太和間以御
史中尉留守洛京時初基廟庫未備車駕將由水
路幸鄴詔都水官營搆大材以造舟檝道悦表諫
以為缺居宇之功作游嬉之用損耗殊倍又深薄
之危古今共慎于是帝遂從陸路還
王肅字恭懿瑯琊臨沂人元魏太和中為豫州刺
史善於撫綏治有聲稱嘗于四望陂築城以禦梁
繇是梁刺史羊鴉仁以糧運斷絶遂棄懸瓠城而
去
寇雋字祖雋上谷人周正光二年為梁州刺史時
民俗荒獷多為盜賊雋乃令郡縣立庠序勸其耕
桑敦以禮讓數年中風俗頓革雋在州清苦不治
産業秩滿其子等並徒步而還吏人送雋留連于
道久之乃得出界
曹世表字景昇魏人元魏正光中為豫州刺史值
湛僧珍為亂州民劉獲等為之内應時賊衆彊驛
使不通諸將皆欲退世表乃簡選兵馬出賊不意
一戰破之斬首傳京師還朝加左將軍
平鑒字明達燕郡薊人元魏孝昌末為懷州刺史
鑒請于州西故枳關道築城以防西軍從之尋敵
楊摽來攻時新築之城糧糗未集素乏水南門内
有大井隨汲即竭鑒具衣冠俯井而祝至旦井泉
湧溢有異于常將士賈勇遂敗摽以功進開府儀
同三司
司馬悦字慶宗仕元魏為豫州刺史汝南有董毛
奴者齎錢五千死于道疑張湜劫殺湜懼掠誣服
悦引見毛奴兄靈之詢當時所遺曰惟一刀鞘召
刀匠詢之知為董及祖刀收及祖詰之果伏罪
庾岳延代人元魏時相州刺史執法平當百姓稱
之鄴舊有園池時果初熟丞吏送之不受曰未進
御吾何得先食其謹如此
高允字伯恭渤海蓚人元魏懷州刺史年將九十
矣歲時行縣問民疾苦尤勸力學風化頗行後去
職郡中為立祠于野王南樹碑紀德焉
盧賁字子徵范陽涿人仕周為懷州刺史嘗决沁
水東注名曰利人渠又支派入温縣名曰温潤渠
以漑瀉鹵人資其利焉
于翼字文若代人周建德間為陜州刺史從大軍
東討河南九州三十鎮一時俱下至襄城襄城民
庶喜翼至壺漿迎於道尋即除洛懷等九州諸軍
事
獨孤永業字世基中山人北齊乾明初累遷洛州
刺史又轉左丞刺史如故宜陽深在敵境周人於
黑澗築城戍以斷糧道永業亦築鎮以抗之治邊
甚有威信遷行臺尚書至河清三年周人寇洛永
業恐刺史段思文不能自固馳入金墉助守周人
為土山地道曉夕攻戰經三旬大軍至寇乃退永
業久在河南善於招撫歸降者萬計選二百人為
爪牙作先鋒每以寡敵衆周人憚之
隋令狐熙字長熙燉煌人開皇初帝祠太山還次汴
州惡其殷盛多有姦俠於是拜熙為汴州刺史下
車禁游食抑工商民有向街開門者杜之船客停
於郭外星居者勒為聚落僑人逐令歸本其有滯
獄並决遣之令行禁止稱為良政上聞而嘉之顧
謂侍臣曰鄴都天下難理處也勅相州刺史豆盧
通令習熙之法其年入朝考績為天下最賜帛三
百疋
唐任瓌廬州合肥人高祖武德初為河南安撫大使
比至宋州會徐圓朗反副使柳濬勸其退保汴瓌
笑曰公何怯耶老將居邊久自當有計俄賊陷楚
邱將圍虞城瓌遣崔樞張公謹等擊之賊遁去
夏侯端夀州人高祖時為河南道招慰使會亳汴
二州巳降王世充道塞無所歸世充遣人以吏部
印綬召端端叱之曰吾天子使寧汚賊官耶即焚
其書乃解節旄懷之由間道歸體髮俱焦入謁帝
憫之拜秘書監
李勣字茂功曹州離狐人武德初為河南大總管
時徐圓朗叛上命勣討平之
楊恭仁隋宗室武德末為洛州都督太宗嘗謂之
曰洛陽要重任難其人故以委公恭仁至政務大
體不事苛察性冲厚以禮自閑未嘗與物忤時人
方之漢石慶云
蕭瑀字時文後梁明帝子太宗時拜河南道巡省
大使以稱職聞復召入參預政事
狄仁傑字懷英并州太原人高宗時為豫州刺史
會越王兵敗支黨餘二千人論死仁傑奏釋之悉
謫戍邊始宰相張光輔討越王軍士恃功多暴索
仁傑拒之光輔怒曰州將輕元帥耶仁傑曰亂河
南者一越王耳公董士三十萬以平亂而乃縱使
暴横是一越王死百越王生也且殺降為功冤痛
徹天願得上方斬馬劒加君頸雖死不恨也光輔
還奏仁傑不遜左授復州刺史徙洛州司馬萬歲
通天中徙魏州刺史時河北以契丹數犯境乃驅
民守城民甚苦之仁傑至悉縱就田敵聞亦引去
民愛仰之為立生祠
宋務光字子昂汾州西河人武后時以監察御史
巡察河南道適境内滑州七縣而分封者五王賦
少於侯租入倍於輸國請以封戸均餘州又請食
賦附租庸歲送停封使息傳驛之勞不見納後以
考最進殿中侍御史
王志愔博州聊城人景雲初授河南道按察使破
碎奸猾令行禁信境内肅然
陸餘慶蘇州吳縣人開元初為河南河北道宣撫
使博訪俊彦嘗薦達奚珣等于朝後皆為知名士
顔真卿字清臣萬年人天寶末為河北招討採訪
使時賊將袁知泰守魏郡真卿遣大將李擇交等
攻之知泰敗走累遷吏部尚書及李希烈陷汝州
盧杞乃建議遣真卿往諭之希烈留軍中真卿抗
節不屈死贈司徒諡文忠
張介然猗氏人天寶末為河南節度採訪使守陳
留陳留處水陸衝劇居民孳夥而太平久不知戰
介然到屯不三日而安禄山已渡河矣士聞鉦鼓
聲皆褫氣不能授甲凡旬有六日城陷介然死之
李光弼營州柳城人天寶末為河北節度度支營
田經略等使與九節度兵圍安慶緒於相州大戰
鄴西敗之史思明因殺慶緒縱兵攻汴州節度使
許叔冀降賊乘勝西向光弼悉軍赴河陽排閱守
備號令嚴明賊憚威略屯白馬寺南築城以守已
而賊攻中潬城光弼大破逆黨五千餘衆賊又攻
南城遣李抱玉破之賊復整軍向北城光弼登城
望曰彼軍雖衆然方陣而嚻不足懼也乃督諸將
出戰光弼自麾旗者三一鼓而賊大潰斬萬餘級
生擒八千餘人以功進爵臨淮郡王
張鎬字從周博州人肅宗初為河南節度使都統
淮南諸軍事時賊圍宋州張巡告急鎬倍道進檄
濠州刺史閭邱曉趨救曉逗留不肯進比鎬至淮
口而巡巳陷鎬怒杖殺曉帝還京師封南陽郡公
詔以本軍鎮汴州捕平殘寇鎬又言史思明不可
假以威權許叔冀狡獪宜追還宿衞俱不報
來瑱邠州永壽人天寶間累官山南東道節度使
會賊圍南陽急瑱與魏仲犀合兵救之不勝人情
恟懼瑱能撫訓士卒舉動安重賊不得侵改淮南
西道節度使
魯炅幽州薊人天寶末為山南節度使安禄山叛
屯守南陽賊圍之城中食盡斗米五十千一鼠四
百饑者相枕籍被圍凡一年晝夜備戰人至相食
卒無救援至德二載五月乃率衆突圍走襄陽田
承嗣尾擊炅殊死戰二日斬獲甚衆賊引去時賊
欲南侵江漢頼炅遏其衝要南夏得全俄拜御史
大夫襄鄧十州節度使
田神功冀州南宫人天寶末為河南節度汴宋八
州觀察使初賊圍宋州神功率師往救賊解去又
破法子營旣寢疾宋之將吏為設八關齋報恩後
力疾入朝而卒贈司徒詔其弟曹州刺史神玉知
汴州
哥舒曜字子明安西人翰之子玄宗時拜東都鎮
守兵馬使德宗立召為龍武大將軍及李希烈陷
汝州以周晃為偽刺史詔曜為東都汝州行營節
度使召見問曰卿治兵孰與父賢對曰臣安敢與
先臣比但斬長蛇殪封豕然後待罪私室臣之願
也帝曰爾父在開元時朝廷無西憂今朕得卿亦
不東慮曜果擊賊汝州擒晃以獻斬其將二人希
烈退保許州
劉晏字士安曹州南華人代宗末領東都河南江
淮轉運租庸鹽鐡常平使時大兵後京師米斗千
錢農家挼穗以輸晏自按行由汴入河觀三門遺
跡至河隂鞏洛見梁公堰通濟渠及李傑新隄盡
得其利病乃移書宰相歲致關中粟四十萬斛帝
勞曰卿朕酇侯也遷吏部尚書
張延賞蒲州猗氏人大歴初為河南諸道營田副
使河洛當兵衝邑里榛莽延賞輕徭賦疏河渠築
宫廟數年流逋歸附城闕完飭有詔褒美旣而留
守東都治行第一子弘靖亦廕為河南參軍徙宣
武節度政令寬簡民咸安之
李勉字元卿鄭惠王元懿曾孫代宗時為汴宋節
度使時汴將李靈曜反魏將田悦與合兵屯於汴
勉與李忠臣馬燧合討之戰于匡城賊潰悦走河
北靈曜奔韋城俱為勉所獲獻俘闕下德宗立詔
勉為汴宋滑亳河陽等道都統
曲環陜州安邑人德宗時為陳許節度使二州比
為寇衝民苦剽虜客他縣環勤身節用寬賦斂簡
條教不三歲歸者甚衆訓農治兵穀食豐衍轉檢
校尚書左僕射
韓弘滑州匡城人貞元中為宣武節度副大使知
節度事時曲環死吳少誠與全諒謀襲陳許使數
輩仍在館弘至欲以忠自表于衆即驅出少誠使
斬之仍選卒三千會諸軍擊少誠敗之
吕元膺字景夫鄆州東平人德宗時為東都留守
都有李師道留邸邸兵與山棚謀竊發事覺元膺
禽破之始盜發都人震恐守兵弱不足恃元膺坐
城門指縱部分意氣閑舒人頼以安
李泌字長源京兆人貞元初為陜虢觀察使泌始
鑿山開車道至三門以便饟漕以勞進檢校禮部
尚書
董晉字混成河中虞鄉人貞元中為宣武節度副
大使知節度事汴士素驕怙亂嘗介勇士伏幕下
早暮番休晉一切罷之初節度李萬榮死鄧惟恭
謀代及晉至則鞅鞅不能平乃結大將相里重晏
等謀亂晉覺之殺其黨械送惟恭京師詔拜汝州
刺史
李愬字元直洮州臨潭人憲宗時為唐鄧節度使
命討蔡初高霞寓屢北蔡人易之不為備會得賊
將李祐愬待以客禮問襲蔡之謀謀旣定遣告裴
度師期愬夜率中軍三千以祐為前鋒田進誠以
下軍殿出文城柵會大雨雪天晦夜半至懸瓠城
賊恃吳房朗山戍晏然無知者祐等坎墉先登衆
從之黎明雪止愬入駐元濟外宅蔡吏驚曰城陷
矣元濟尚不信及聞號令乃率左右登牙城拒戰
進誠兵薄之火南門元濟請罪梯而下檻送京師
其黨二萬皆降愬不戮一人還屯文城柵有詔進
檢校尚書左僕射山南東道節度使封凉國公實
封戸五百
烏重胤字保君張掖人憲宗時為河陽節度使王
師討蔡詔重胤以兵壓賊境割汝州隸其軍與李
光顔相犄角大小百餘戰凡三年賊乃平遷檢校
司空進邠國公重胤出行伍善撫士與下同甘苦
初蔡將李端降重胤蔡人執其妻臠而殺之妻臨
死猶呼曰善事烏僕射其得人心如此
馬總字會元扶風人憲宗時為彰義軍節度使值
吳元濟初禽蔡人習偽惡相告訐獷戾不馴總為
設教令明賞罰磨治洗汰其俗一變始奏改彰義
為淮西尋擢拜淮西節度使
田布字敦禮平州盧龍人弘正之子憲宗時為河
陽節度使布至省冗將募戰卒寬賦勸穡人皆安
之
崔咸字重易博州博平人元和間為陜虢觀察使
日與賓客僚屬痛飲未嘗醒夜分輒决事裁剖精
明無一毫差吏稱為神
韓充滑州匡城人弘之弟穆宗時為宣武軍節度
使統義成兵討李㝏戰郭橋破之會李質斬㝏先
入汴充馳至汴城下汴人望見充歡躍無復貳者
始帝遣人問破賊期充對汴天下咽喉臣頗習其
人然王師臨之一月可破方二旬即克帝喜曰充
料敵如神加檢校司空籍㝏所脅為兵者三萬悉
縱之又責首亂者千餘人斥出境令曰敢後者斬
由是内外安堵汴人頼之
崔宏禮字從周博陵人長慶初為河陽節度使治
河内秦渠漑田千頃收八萬斛累遷東都留守
李絳字深之趙郡贊皇人穆宗時拜東都留守當
洛中頽靡之久嚴於蒞政入補太常卿後為賢宰
相
令狐楚字殼士宜州華原人敬宗時為宣武節度
使先是韓弘弟兄以汴軍素驕務峻法繩治士偷
于安無革心楚至不事酷烈以仁惠開諭人皆悦
喜遂為善俗
李德裕字文饒贊皇人文宗時以太子賓客分司
東都政尚寬和得士庶心
温造字簡輿并州祁人太和中為河陽節度使奏
復懷州古秦渠枋口堰以漑濟源河内温武陟四
縣田五千餘頃民咸頼其利
敬昕河中河東人武宗時為河陽節度使朝命王
宰兼河陽行營攻討使以扞敵昕饋餉不絶
劉沔字子汪徐州彭城人武宗時為義成軍節度
使會劉真叛攻討使王宰率兵逗留宰相李德裕
表沔鎮河陽以滑兵二千壁萬善居宰肘腋下激
之俾出軍真平進檢校司徒
石雄徐州人武宗時以平劉真進檢校兵部尚書
徙河陽節度使初雄討真水次見白鷺謂衆曰使
吾射中其目當成功一發如言帝聞下詔褒美
盧鈞字子和京兆藍田人宣宗時為東都留守遨
游林墅冥心榮進臥護留鑰門庭肅然尋代劉鈞
為宣武節度使
李珏字待價趙郡人宣宗時為河陽節度使罷横
賦宿逋百餘萬以吏部尚書召珏去鎮而府庫十
倍于初
韋澳字子裴杜陵人宣宗時為河陽節度使政尚
安靜懿宗立徙平盧軍
崔安潛字進之齊州全節人咸通中為忠武節度
使王仙芝寇河南安潛募人繕器械號令精明賊
畏之不敢犯陳許境又使大將張自勉將兵七千
援宋州時宋威屯曹州官軍數却賊圍宋益急自
勉收南月城斬賊二千級仙芝夜解去
五代符彦卿字冠侯宛丘人存審之子晉天福間為
河陽三城節度使遼人南侵詔彦卿率所部軍拒
戰澶淵契丹騎兵數萬圍高行周于鐡邱諸將莫
敢當其鋒彦卿獨引數百騎擊走之行周得免
王朴東平人周世宗征淮以朴留守京師朴外事
征伐内修法度廣新城通道路京師之制多其所
規為天歴六年春世宗遣朴行視汴口作斗門還
過故相李穀第疾作仆於坐上舁歸而卒
宋張永德并州陽曲人太祖時為武勝軍節度使尋
加侍中鄧人愛之如父母太平興國六年進封鄧
國公咸平初分司西京二年契丹入寇帝將北征
詔永德留為東京内外都巡檢使三年制授檢校
太師彰德軍節度使俄以衰老歸洛而卒
曹彬字國華真定靈壽人太祖時為忠武軍節度
使每出中途遇朝紳必引軍避過市戢其傳呵戒
導吏云馬不得越十輪恐壅遏市井其仁恕清謹
如此
高瓊字寶臣亳州蒙城人況勇有大略太宗時為
許州都指揮使有亡命卒謀作亂瓊選卒數十人
襲賊賊注矢射瓊瓊一發斃之遷御前忠佐馬步
都軍頭真宗景德初契丹入澶州寇準倡議親征
或勸南遷瓊進曰敵師巳老陛下宜親往督戰不
宜退縮以阻士氣遂下馬扶輦擁衆渡河衆望見
皆呼萬歲聲聞數十里契丹奪氣遂定盟還賜宴
行宫未幾以疾辭拜忠武軍節度使三年薨於建寧
里第葬開封府開封縣吹臺鄉建邑里後追封衞
王諡烈武翰林學士王珪誌其墓
劉綜虞鄉人至道末為河北轉運副使會河北承
兵寇之後民戸凋敝州縣官皆四方人不習風俗
且有懷土之思政事多因循不舉綜建議請自今
並以河朔人充之冀其安居勤於職事從之再為
河北轉運使時邊事煩急轉漕重任尤所倚辦綜
繼領其職號為練達景德初召拜樞密直學士
曹璨字韜光彬之子天禧初授河陽節度使善撫
士卒兼著威愛有父風
張存冀州人仁宗時為河北都轉運使會契丹與
元昊締婚約聚兵塞上存言河北諸城久不治所
宜留意上善之乃命存盡城諸州民恃以不恐召
入知開封府
陳希亮眉州人嘉祐間為京西轉運使時石塘河
役兵叛其首周元自稱周大王震動汝洛間希亮
聞之即日輕騎出按吏請以兵從不許其部賊二
十四人道遇希亮遂列訴所苦希亮徐問訖命一
老兵押之曰以是付葉縣聽吾命旣至令曰汝以
自首皆無罪然必有首謀者衆不敢隱乃斬元以
徇流軍校一人餘悉遣赴役如初
李綱字伯紀無錫人宣和末為東京留守金人犯
汴綱身督戰募壯士縋城而下斬首領十餘人殺
其衆數千金人乃退求和綱議扼要害絶糧道以
復畿北郡縣宰執不從遂乞休時詣闕留者至撾
破登聞鼓乃復其秩旣而言者謂綱專主戰議喪
師費財於是落職責授保靜節度副使建昌郡安
置綱又上疏辨論再謫江寧府高宗即位詔還除
資政殿大學士領開封府事時綱行次長沙聞命
率湖南勤王之師入援上遣使趨見進對内殿綱
條陳時政前後凡百餘疏俱不能行卒贈太師諡
忠定
宗澤字汝霖婺州義烏人靖康初知磁州繕城浚
池治器募勇為固守之計上嘉之除河北義兵都
總管金人寇磁州澤登城令壯士以神弩射走之
有詔以澤為副元帥未幾除京城留守兼開封府
尹澤乃於京城四壁各置使以領招集之兵又據
形勢立堅壁二十四所於城外沿河鱗次為連珠
砦于是金人屢戰不利遂徙去澤因請回鑾以固
人心凡二十四疏俱為黃潜善汪伯彦所抑遂憂
憤疾作而卒贈觀文殿學士諡忠簡
張所青州人建元初為河北招撫使賜内府錢百
萬緡給空名誥千餘道以京西卒二千為衞將佐
官屬許自辟置所方招來豪傑以王彦為都統制
岳飛為準備將而汪伯彦黃潛善惡之誣奏安置
嶺南而卒
金布薩揆上京人章宗時為宣撫河南軍民使賜以
名馬玉帶揆至汴蒐練將士軍聲大振及上秋獵
賜以親獲鹿尾舌未幾召還
宋扆中都宛平人貞祐二年為沁南軍節度使正
月元兵至懷州城破死焉
強伸河中射糧軍子弟天興初授中京留守明年
元兵傅城伸率卒三百鼓譟而出元兵退旣而行
省胡士率衆走南山鷹揚都尉獻西門以降伸知
城潰乃率死士數百人突東門出轉戰至偃師力
盡就執不屈而死
元史天澤真定人憲宗初為河南等路經略使興利
除害政無不舉誅郡邑長貳之尤貪横者境内大
治
楊惟中洪州人憲宗時為河南等路經略使俾屯
田唐鄧申裕嵩汝蔡息亳潁諸州初涖官時萬戸
劉福為河南道總管貪鄙殘酷歴二十餘年惟中
至召福聽約束福稱疾不至惟中設大梃於坐復
召之使謂福曰汝不奉命吾以軍法從事福不得
已乃至惟中即握大梃擊仆之數日福死河南大
治
趙璧懷仁人憲宗初為河南經略使先是劉萬戸
貪淫暴戾郡中婚嫁必先賂之得請而後行咸呼
之為翁其黨董主簿尤恃勢為虐強取民女有色
者三十餘人璧至按其罪立斬之盡還民女時人
稱快
張庭珍臨潢全州人世祖時拜南京路總管時有
控鶴軍士十餘人縦横街市庭珍始至察其必為
盜急捕之得寶玩器服子女滿室窮索其黨俱殺
之民以為神河决灌太康漂溺千里庭珍括商人
漁子船及縛木為筏載糗糧四出救之全活者甚
衆水入善利門庭珍親督夫運薪土捍之不能止
乃頽城為堰水旣退即發民增外防百三十里人
免其患
王忱趙州寧晉人世祖時為河北河南道提刑按
察副使忱以江南人鬻子北方名為養子實為奴
也乞禁之又省部以正軍餘田出調法忱言士卒
衝冒寒暑遠涉江海宜加優恤上皆從之改河北
道肅政廉訪副使
崔斌馬邑人世祖時僉河南行省事初詔河南四
路籍兵二萬以益襄樊斌馳奏曰河南戸少而調
度繁多實不堪命減其半為宜帝從之
鄂森布哈蒙古齊哩克氏大德中累遷平章河南行
省時河决落黎堤勢甚危督有司先士卒以築捍
之汴以無患
王約真定人至大四年拜河南行省右丞陛辭帝
賜巵酒及弓矢先是有冒獻民地上知之竄建言
者而田未給民約至立期檄郡縣釐正如詔會詔
更銅錢銀鈔法且令天下税盡收至大鈔約度河
南歲用鈔七萬錠必致上供不給乃下諸州凡至
大至元鈔相半衆以方詔命為言約曰吾豈不知
第歲終諸事不集責亦匪輕丞相布拉吉達曰善
未幾召拜集賢大學士
尚文深澤人武宗時擢河南河北肅政廉訪使會
河决蒲口臺檄令文按視文上疏極言不塞為便
後帝惑於羣言卒塞蒲口不就民苦役者累年竟
如文言
郝天挺安肅人仁宗初為河南行省平章政事時
河南王布拉吉達為丞相待以師禮政化大行卒
封冀國公諡文定
徹爾特穆爾諤爾昆氏天歷初為河南行省平章
政事歲大飢亟議賑之其屬欲以聞曰民饑死者
已衆乃欲拘以常格耶遂大發倉廩賑之而請專
擅之罪於朝文宗悦賜以文綺尋改行樞密院事
王思誠嵫陽人至正初僉河南山西道肅政廉訪
司事時議欲疏鑿黃河三門立水陸站以達於關
陜移牘思誠相視思誠躬詣其地河中灘磧百有
餘里嶕石錯出路窮舍騎徒行攀藤葛以進凡三
十里度其不可乃作詩歴叙其險執政采之遂寢
其議
廉惠山哈雅字公亮輝和爾人至正間為河南行省
右丞時有詔發民治决河徧騷屬郡乃亟以不便
上言而時宰不用
董守簡藁城人至正間為汴梁路總管事至即判
庭無留訟有齊人官於梁卒不能返其弟利家貲
匿其兄骸誣訴寡嫂於官下獄隣有豪家覬賤售
其田宅乃同謀賂獄卒殺其嫂以病死聞守簡廉
得其情捕弟及豪家獄卒皆論死宛邱有惡少為
宗族閭里害其同黨乘衆怒殺之而誘其妻以逃
事覺有司坐惡少族人以殺人之罪守簡閱牘曰
惡少旣死其妻安在吏不能對乃捕其黨及所誘
妻一訊俱服遂置法人皆稱神明
明馮勝江南定遠人洪武初以都督府右都督兼太
子右詹事率兵取汴克陜洛遂拔潼關還謁上於
行在授右副將軍留守大梁尋克武陟及懷慶獲
將士八百餘人明年調征庫庫特穆爾及西土番
累以功封宋國公十年復命鎮河南十二年董建
周王宫殿十四年徐達率師討故元平章鼐爾巴
哈等命勝佩征北將軍印節制河南撫恤軍民衆
心欣附十八年上以勝久鎮于外乃召還京遣禮
曹齎羊酒慰勞又一年卒吏民建祠祀之
康茂才字壽卿湖廣蘄州人洪武初以榮禄大夫
同知都督事守陜州給糧餉造浮梁以濟大軍綏
輯流亡寬條禁明賞罰百姓大悦後移鎮山西民
為刻石頌德卒贈蘄國公諡武義
湯和字鼎臣江南鳳陽人洪武初以中書平章扈
從車駕幸汴梁與宋國公勝取河南懷慶封中山
侯旣而鎮守彰德陶甓甃城多惠政後進封信國
公卒封東甌王諡襄武
郭英江南臨淮人洪武初以驍騎左衞指揮僉事
從大將軍北定中原平許潁破彰德旣還陞驃騎
將軍河南都指揮使將赴鎮上遣使以白金廏馬
餞于第時河南新罹兵燹邑井蕭然盜賊充斥英
至布宣威德遠近歸赴者日以千計未期年戸口
倍增政治大洽丙辰移鎮北平河南士女不忍其
去擁英馬數十里不得行有至泣下者旣去為立
生祠後封武定侯卒贈營國公諡威襄
顧時字時舉江南濠州人洪武初以驃騎上將軍
大都督府副使兼知太子率府事統兵取陜洛等
處以功封濟寧侯未幾命守河南撫循士卒境内
頼之卒贈滕國公諡襄靖
安然江南潁州人洪武初為河南行省參政時蔡
河壅塞自開封抵陳州漕運不通然親督工役疏
導之不逾月功成官民兩便尋陞浙江左布政使
仕至四輔官
徐賁江南吳縣人洪武初由薦舉為河南左布政
使多善政吏民誦之賁雅有詩名與高啓楊基張
羽為吳中四傑
徐士涓浙江餘姚人洪武初為河南副使風紀振
肅豪右畏服巡視南陽值大旱士涓乃齋沐虔禱
甘雨隨至是歲大有百姓德之明年進按察使
王璉山東長山人洪武中以監察御史巡按河南
得憲體回奏稱旨上謂近臣曰王璉異日將相才
也
董倫字安常真隸宛平人洪武中為河南參議盡
心民事名其退食之堂曰後樂方孝孺為之記嘗
草封事數千言悉俞允百姓德之累官禮部侍郎
陳貞字景祺江南華亭人洪武中為河南右參政
時黃河决貞勞來有方民不失業盜發汝寧將窺
汴貞以計離其黨困其首張子誠等于均山遂率
千人降兵不血刃而亂平事聞上嘉其功特降璽
書褒勞之
張士彬江南山陽人洪武中為河南按察使風紀
振揚政化大行
史曅山東章邱人洪武中為河南副使廉明剛介
為時所稱
王平四川新繁人洪武中為河南僉事廉介明敏
嘗行部至孟津宜陽有屬吏以賂通者平械其人
以聞上嘉之勞以璽書綺鈔陞左僉都御史
裴璉湖廣監利人洪武中為河南副使執法不撓
操守清慎吏民憚之官至刑部侍郎
劉真江南廬州人洪武中為河南都指揮僉事訓
練兵馬稽覈屯種居三年誥授世襲指揮使初從
大將軍定中原克汴梁陜洛等處其功尤多
郭敦字仲厚山東棠邑人洪武中為河南右參政
廉明勤約才識超邁時京師營建敦率民赴役民
聞敦督行皆樂趨無後期者
于貞四川營山縣人由貢入監洪武十七年幸學
揀拔二十四人貞居其一遂授河南府知府後隨
永樂從征有功特陞河南巡撫惠威茂著朝野有
聲
韓克忠字守信山東城武人洪武末為河南僉事
學行純實為一時碩望
薛正言浙江山隂人永樂初以應天府尹出鎮河
南綏又逋亡民頼以安隨召還
賈正儀山西曲沃人優于文學永樂時舉秀才授
河南道御史有直聲歴河南參政謝政夫妻徙步
歸家居紡績朝廷聞而旌之
孟驥江南蕭縣人永樂初為河南左參政躬率夫
役疏濬黃河故道自中牟抵山東功成民不言病
遷四川左布政使
程新山東新城人永樂初為河南右參議臨事不
急不徐訟者集庭一言而决人服其明政暇輒觀
書不輟或問之新曰古人為政之方盡在是胡可
一日舍耶
邵玘字以先浙江蘭谿人進士永樂中以監察御
史巡按河南遇事善斷吏胥無所容其奸所至削
妄費除貪庸克舉其職官至副都御史
周文褒浙江永嘉人進士永樂中為河南左布政
使勵志勤政察官民利病即陳奏而興革之屬吏
有過執法不少貸聲望赫然
吳賜江南貴池人永樂中為河南僉事有盜殺武
陟知縣周正捕獲之以賂懷慶衞官得免賜託為
術士密行境内知賊為姚祥保等三十餘人及衞
官之納賂縱賊者即令有司捕之一訊伏罪民皆
畏服
陳祚字永錫江南吳縣人貢士永樂中為河南參
議時屯戍厲民請罪其魁民獲安寧祚為政持大
體及去百姓挽留不忍釋
傅啟讓字仲禮湖廣石首人進士永樂中為河南
僉事時賊殺長葛教諭吳晉及家屬劫其財事久
不白訓導俞珂等繫獄死者七人啟讓微行得生
員胡昭者拘鞫之初未服密令人紿其家獲故血
衣以示昭遂服並同謀者五人悉置于法人稱其
明又嘗奏築堤以禦河水地方頼之官至大理少
卿
崔聚江南懷遠人永樂中為河南都指揮僉事勇
敢有謀善撫恤軍士未幾陞左軍都督僉事奉命
討交趾力戰而死
蕭省身江西泰和人進士永樂中為河南右布政
使有惠政為人温雅涵容而端潔之操始終一致
士大夫愛重之
劉咸字士皆江西泰和人進士永樂中為河南僉
事道律已清嚴用法平恕行部得忠孝節義可以振
勵風俗者必表揚之曰此治化之先務也文章政
事為時首稱有河南詠古集行於世
李昌祺名貞以字行江西廬陵人進士宣德初為
河南左布政使先是境内連歲旱蝗民多死徙宣
廟怒有司不以聞置于法思得人以撫之遂命昌
祺昌祺至則宣布德意疏滯振敝救患弭災繩豪
黜殘質明視事日入方息居數月政化大行聲績
茂著丁内艱去河南又饑宣廟命起昌祺奪情赴
職旣至為治如初而勤勞倍之尋以引年乞歸
于謙字廷益浙江錢塘人進士宣德中以兵部侍
郎巡撫河南悉心經畫徧歴其地勸民糶粟俾官
收糴以備荒饑歲恐浥敗即減價而糶旁省皆獲
其濟建議者欲移山東及大名牧馬于河南謙奏
止之每入京議事不持土物賂當路汴人嘗誦其
詩曰手帕蘑菇與線香本資民用反為殃清風兩
袖朝天去免得閭閻話短長其律己之介如此又
因河决侵嚙汴堤甚急謙躬至其地解衣塞决口
籲天願以身代已而水果退民為立庇民祠祀之
正統間求解任舉參政孫原貞王來自代時太監
王振用事嘗以他事銜謙乃嗾言者劾謙擅舉自
代非詔旨降大理少卿罷巡撫河南吏民赴闕請
留者千人迺命以少卿巡撫前後在任凡十八年
後召為兵部右侍郎進尚書加少保英宗北狩謙
有再造功及復辟為石亨徐有貞誣死籍其家無
餘貲蕭然僅書籍耳後贈太傅諡肅愍
魏源字文淵江南建昌人進士宣德中以刑部右
侍郎出為河南左布政使時河南亢旱洊饑百姓
轉徙源至即發倉賑給奏蠲逋賦省汰徭役及諸
不急之務民稍歸雨亦時降是年遂大熟召還復
其京秩
劉昱山東武城人宣德中為河南左參政勇于有
為吏民懷畏後改交趾會有逆叛昱奉命征𠞰被
圍死之
韓偉字仲英浙江瑞安人監生宣德中以監察御
史巡按河南以清慎著聲轉河東鹽運使
王佐山東海豐人貢士宣德中以戸部侍郎巡撫
河南佐儀表凝重器宇宏深雖政務紛沓未嘗廢
學士林愛慕之尋陞本部尚書卒於土木之難贈
光禄大夫少保諡忠簡
黃澤福建閩縣人進士宣德中為河南左參政時
南陽多流民澤招諭之賑而遣還又率丁夫執役
于京師躬視疾病撫恤勞苦民無失所官至浙江
左布政使
趙倫陜西邠州人貢士宣德末為河南右布政使
持身廉潔蒞事嚴明吏胥畏之卒于官民咸悼惜
孫原貞江西德興人進士宣德末為河南右參政
體恤民隱糾察吏弊巡撫于謙嘗薦以自代孫需
弘治末以右副都御史巡撫河南亦以治稱
歐陽哲字廣哲江西泰和人進士正統初為河南
僉事提督學校表率風化得士心陞副使嘗上疏
極言漕河利害上嘉之賜以文綺歴官四十年以
清介稱
虞信字尚忱湖廣沔陽人貢士正統初為河南右
布政使性亢直人不敢干以私
饒禮字景節江西南城人正統中為河南左布政
使政尚寬恕惠澤及人黎庶咸愛戴之
李奎字文明江西弋陽人貢士正統初以大理寺
丞巡撫河南慈惠易直懲戢奸宄時兩河流民多
嘯聚剽劫聞奎至皆散去民頼以安
王來字源之浙江慈谿人貢士正統末為河南左
布政使時流民數萬屯聚境内將作亂來撫育安
輯仍奏編入戸籍已巳河溢築汴堤植柳護之民
頼以安是年進左副都御史巡撫河南凡軍民利
病官吏臧否屢陳於朝上嘉之有清勤公正茂著
才猷之褒累官至工部尚書
陳鑑字貞明江西高安人正統末為河南右參議
廉介敦謹不通請謁嘗以事忤中官王振振中傷
之枷於國門後事釋直聲益著
年富字大有江南懷遠人貢士正統末為河南左
布政使時流民十餘萬聚南陽陳州間剽掠為盜
富撫定之悉籍為民陞左布政使額森入邊道阻
餉絶會富督糧八萬石餉邊尋拜副都御史巡撫
大同旣去民肖其像于庇民祠中祀之官至戶部
尚書卒諡恭定
王暹浙江山隂人進士景泰初以右副都御史巡
撫河南築堤置堡以捍河溢又洩沁水為漕渠之
助再踰年境内稍寧乃致仕
王亮字希明直隸大城人進士景泰初為河南右
布政使先是河决滎陽田廬禾稼渰没甚衆亮至
始塞决口復開渠引水入漕百姓獲免墊溺之患
汴人建祠祀之
王槩字同節江西廬陵人進士景泰中為河南按
察使獄無留滯時有囹圄空虚之謠天順初被誣
下詔獄時襄王入覲上問官吏賢否王首稱槩上
即宥之官至刑部尚書卒諡恭毅所著有駁藁若
干卷為法家所宗
馬謹直隸新樂人進士景泰中以左副都御史巡
撫河南至即察屬吏之貪墨蠧民者若干人悉奏
罷之百姓稱快尋以老乞去
高明字上達江西貴溪人進士景泰末以監察御
史巡按河南宣滯理枉罷不職吏六十餘人以忠
直敢言見知于上官至僉都御史
劉昌字欽謨江南吳縣人進士天順中為河南副
使提督學校昌博聞強記豐于文詞性與人寡合
範士之暇嘗裒集河南名賢遺文作中州文表著
岳臺集共若干卷行於時官至廣東左參政
王恕字宗貫陜西三原人進士成化初以左副都
御史巡撫河南值旱蝗恕禱于濟瀆應期大雨復
命有司設法捕蝗因上疏自劾乞上崇儉去奢以
回天意是歲蝗不為災累官吏部尚書剛正廉直
公忠體國為名臣第一卒贈太師諡端毅
陳選字士賢浙江臨海人進士成化初為河南副
使提督學校嘗立社學刊小學書令諸生誦習歴
郡縣止宿學宫以身為教諸生翕然感化陞按察
使持憲公廉不畏強禦時中官汪直管西厰事能
立中人禍以事至河南藩司以下諸官皆竦息郊
迎選不為禮俟其至盛服自公署中道入直不能
堪詰責之選密疏其專擅之罪疏留中直還上問
河南官孰賢直以選對上出其疏示之直惶懼謝
罪後選以母憂去行李蕭然有車一輛而已士民
遮道送之為立生祠官至廣東右布政使卒諡恭
愍
原傑字子英山西陽城人成化初以戸部左侍郎
巡撫河南考覈文武諸官時以精明公正稱又六
年復涖河南兼治鄖陽荆襄撫慰彫殘流移日附
奏置淅川桐栢南召寶豐伊陽諸縣事竣陞兵部
尚書未至卒今南陽諸縣皆立祠祀焉
何喬新字廷秀江西南城人進士成化中為河南
按察使博學能文剛介寡合鈞州人趙姓者飲陳
氏酒肆夜歸溺于河趙之子訟陳毆死誣服喬新
曰肆櫛比民居毆必有聞去河且遠負尸往投豈
不慮有見者驗其尸腦間有沙遂釋陳又值開封
歲饑喬新發麥賑之所全活者甚多官至刑部尚
書卒諡文肅
藍忠廣西馬平人成化中以都知監太監鎮守河
南資性儉朴政尚簡靜涖汴甚久無費財勞民之
事隨侍人役亦知自斂去後汴民思之
吳道宏字文博四川宜賓人成化中以監察御史
巡按河南嚴明清慎風紀振揚未幾原傑薦撫南
陽襄荆流民民皆安輯累遷南京大理寺少卿
張瑄字廷璽江南江浦人進士成化中以右副都
御史巡撫河南時按察使何喬新副使陳選並有
廉能聲瑄至首薦之人服其明河南軍糧二十七
萬石先在元城交兌瑄以元城非河南轄地不便
鈐制乃改置倉于彰德水次軍民稱便明年瑄以
例入京議事因奏時宜凡十有八事俱允行比還
值大饑瑄發廩賑濟仍於城四門設粥以給饑者
出官庫衣布以給寒者無居止者查關廂空屋以
處之全活不啻數萬官至南京刑部尚書
吳伯通四川廣安人進士成化中為河南僉事提
督學校伯通博通六經躬為講解一時生徒造就
居多擢浙江副使
馮昱字景陽山東濮州人監生成化中為河南副
使時藩府承奉有卞姓者頻出督租至縛民妻孥
而祼辱之民積怨將作亂昱乃單騎率健卒數人
縛卞數其罪仍疏于朝詔置之法民乃安先是塞
河之費歲常數萬昱建順導策河患不作民尤德
之
秦紘山東單縣人進士成化中以副都御史巡撫
河南會閹直以事經汴竊弄威福聲勢烜赫諸官
率屈禮以見紘獨與抗禮略不為屈直亦知重紘
不為較己而紘密疏奏直多帶旗校騷擾地方後
直回京上以紘疏示之直免冠謝罪紘之聲望益
隆改撫宣府去之日士民遮道攀留官至戸部尚
書卒諡襄毅
張曉字光曙陜西三原人進士弘治初為河南副
使時河决黃陵岡浸汴城曉奉命治之導河幾千
里俾復故道工竣上勞以幣鏹進按察使决冤獄
人稱神明尋以憂去
張鼐字用和山東歴城人弘治初為河南僉事值
黃河汎溢鼐督治有功汴民為立生祠
徐恪字公肅江南常熟人進士弘治初為河南左
布政使時黃河溢汴城廷臣建議欲遷諸王府曁
三司於許恪疏言不可者有五議遂寢未幾陞右
副都御史巡撫河南時有雨溢冰雹之災恪請減
秋税上從之又上弭災八事皆中時宜藩府據魯
山民業恪奉命會勘還之民復奏緩積逋之征民
不告病後調撫湖廣瀕行百姓擁留號泣聲聞數
十里官終南京工部右侍郎
李崙字世瞻陜西臨潼人進士弘治初為河南左
參政清約自持非公事不燃官燭去之日民遮道
送之
韓文字貫道山西洪洞人進士弘治中以副都御
史巡撫河南器度恢廓簡重有體慎廉隅重名檢
苟有利於民者勇於為之無所顧忌累官戸部尚
書卒諡忠定
劉俊字君佐直隸深州人進士弘治中為河南副
使性戅直不修邊幅决獄明敏有罪者度不可掩
皆首服尋歴大梁河北等道奬善懲慝皆越常格
以致仕卒于家石瑶嘗𫝊其事極稱其直諒清貞
云
馬振燕山前衞人弘治中為河南都指揮僉事正
德七年賊劉六劉七等攻掠郡邑都御史鄧璋檄
振𠞰之累戰累捷追及應山以援寡失利死之事
聞贈都指揮同知初振祖義父俊俱死於陣汴人
稱世忠云
李咨字汝弼直隸故城人進士弘治末以監察御
史巡按河南時竹根山賊董宦陳州豪民劉幹怙
惡人莫能攖靈寶諸山礦盜互相讐殺號為三害
咨至悉除之境内乂安比代還民泣送之
陶琰山西絳州人進士正德初以右副都御史巡
撫河南持身清介平徭節費百姓德之歴仕至工
部尚書
才寬字汝栗直隸遷安人進士正德初為河南左
布政使器度閎闊遇事裁答無滯後陞工部尚書
總制陜西軍務遇寇中流矢没
彭澤字濟物陜西蘭州人進士正德初為河南按
察使尋拜右僉都御史巡撫遼東七年薊盜劉六
劉七等嘯聚數萬人剽劫屠戮震驚數千里己而
長驅河洛攻陷郡邑誅殺長吏上命澤率咸寧伯
仇鉞總兵馮徵時源帥寧夏延綏遼東兵𠞰之澤
駐師汝寧節制諸軍肅號令明賞罰士卒感奮時
賊攻洛陽徵戰死澤命源擊之賊敗走追於狼山
獲渠魁趙燧及陳漢等三十七人檻送京師餘黨
悉平汴人為立祠吹臺饗祀不絶
楊子器字名父浙江慈谿人進士正德初為河南
右參政分守河南道時流賊方渡河子器駐嵩居
守賊走湖廣子器曰賊逼土兵必復向汝州而洛
陽藩籬備不可缺乃自嵩馳赴之賊果至子器晝
夜調度城守益堅賊遂引去事寧轉左布政使入
覲卒于衞輝驛舍
劉玉字咸立江西萬安人正德初為河南僉事提
督學校敦崇行誼深得士心累官刑部侍郎初尹
輝縣有惠政民為立祠所著有執齋文集若干卷
鄧璋直隸涿州人進士正德初以左副都御史巡
撫河南涖政嚴明豪猾屏迹會流賊寇掠境内民
望風奔潰璋極力捍禦綏輯亡徙亟請于朝上命
廷臣帥師𠞰平之累官南京戸部尚書
秦金字國聲江南無錫人進士正德初為河南左
參政時流賊攻逼延津金守封邱率先捍禦要駐
參將宋某合謀戮力相與冒鋒鏑擊賊于剷脚之
野大破之賊奔他郡封邱安堵民立生祠于學宫
之右累官南京兵部尚書卒諡端敏
何孟春字子元湖廣郴州人進士正德中為河南
左參政治河督運庶務具舉入為太僕少卿官至
南京工部左侍郎
孫燧字德成浙江餘姚人進士正德中為河南右
布政使平賦役清冤獄以薦拜副都御史巡撫江
西會宸濠叛燧不屈遇害贈禮部尚書諡忠烈
王韋字欽佩江南江浦人正德末為河南副使提
督學校端方温雅誨人不倦每燕居必衣冠端坐
出入有定期雖風雨無爽諸生服其信官至太僕
寺少卿
李承勛字立卿湖廣嘉魚人進士正德末為河南
左布政使鎮靜不苛謀慮周至累官吏部尚書卒
諡康惠
劉文莊字寅中直隸衡水人進士嘉靖三年以右
副都御史巡撫河南時兩河之民經流賊殘虐多
散徙四方莊至即檄郡縣緩逋賦之征罷不急之
役且賙䘏之於是逋者乃復引歸吏民頌之
吕憲山東陽信人嘉靖四年以内官監太監鎮守
河南繕城池修道路練軍士遇旱則齋沐虔禱雨
澤輒應居數年詔徙守備南京吏民為立祠祀之
周用字行之江南吳江人進士嘉靖八年為河南
右布政使寡言笑慎操守居官不挈妻子一敝袍
累歲不易比代去囊無餘貲官至吏部尚書卒諡
莊肅
邵銳字思抑浙江仁和人進士嘉靖八年為河南
按察使學行端謹持法平恕士林稱之終太僕寺
卿
孫懋字德夫浙江慈谿人進士嘉靖十二年為河
南左布政使居官清約麤衣糲食蕭然如寒士陞
應天府尹去之日笥中惟圖書藥裹而己懋初為
給事中有奏議四卷汴人留刻之省署
朱方字子大山西平定人進士嘉靖十八年以監
察御史巡按河南清苦自勵糾察嚴密每巡歴則
單騎馳赴雖蕞爾小邑無不親臨姦豪斂迹百姓
懷之
鄒守愚福建莆田人進士嘉靖三十五年以副都
御史巡撫河南䘏民體國綱紀大振尤留心文獻
修河南通志以典要稱
潘恩字子仁江南上海人進士嘉靖三十五年巡
撫河南崇尚儉素政令清肅興學校杜請託省浮
費先知禹州多有惠政士民祀于遺愛祠
張永明浙江烏程人進士嘉靖四十年巡撫河南
察吏安民塞河清驛豫省大治陞刑部尚書諡莊
僖
林騰蛟福建閩縣人進士嘉靖末分巡河洛時伊
庶人典煐不道軍校横恣有司莫能制蛟假以巡
行設法剪處凡有不便于民者咸革之時頼以寧
梁夢龍直隸真定人進士隆慶六年巡撫河南安
靜不擾地方寧乂百姓頌之
徐汝翼江南上海人進士萬歴三年任巡梁副使
蠲煩滌苛禁姦戢暴造士愛民當創立之始首著
芳績
鍾化民浙江仁和人進士萬歴二十四年以僉都
御史巡撫河南小灘監兌不便于民議欲移置五
陵因相視地形修造厫厰民咸德之
曾用升廣東人萬歴中巡按河南凡七年執法不
少徇一時貪墨望風解綬時趙藩承奉丁姓者放
縱不法用升禽之立斃杖下王為斂容以謝
張惟任陜西潼關人舉人萬歴中巡按河南政行
嚴肅民間疾苦靡不周䘏凡所彈劾人咸服其公
吳國倫江西興國人進士萬歴中任河南參政剔
弊甚力積弛俱興與王世貞李攀龍謝榛宗臣徐
中行梁有譽號七子以詩文雄於世
李化龍直隸長垣人進士萬歷間知嵩縣賦性剛
方存心慈惻政肅民安陞提學副使教化洽于中
州作為文章時有山斗之望後歴任兵部尚書
葛錫蕃江南蘇州人進士分守河南值福王之國
供應浩大百計以辦校尉恣横力禦之百姓享其
利頼
葉秉敬浙江衢州人萬歷間名魁先任開封府知
府存心愷悌行政務敦大體陞提學副使即進諸
生講學歴晷忘倦發明孔孟大義善古文辭尤工
臨池翰墨為世所寶一時士風丕變
徐即登字匡嶽江西人進士萬歷三十一年任陳
州兵備盜靖民安日集羣弟子講姚江之學從者
甚衆著有明宗錄等書
沈季文江南吳江人進士萬歷三十三年以副都
御史巡撫河南時當洊饑屢請蠲賦糴穀備賑下
令墾荒全活甚衆大挑朱旺口留漕支給工頼以
濟又福邸創建力為節省以班戍代役留監税充
費興工鉅萬毫不累民上下咸利計擒大盜司進
忠白玉高二紅四紅等亂萌頓息薦林下諸賢沈
鯉吕坤楊東明等衆正登進一時稱之
陳騰鳳福建莆田人進士精治尚書初任禹州士
多治尚書皆以鳳為師鳳沉粹冲和多所造就後
督學中州一時名士盡為識拔
張夢鯨山東齊東人進士先知彰德府果毅有為
歴陞布政百廢俱興
盧維屏山西忻州人進士萬歷三十六年初任湯
隂精明惇大實心愛民值歲旱虔禱力請蠲税躬
歴鄉村分賑饑貧全活甚衆民感其德立碑紀之
入覲留官禮部主事歴河南布政
潘曾紘浙江烏程人進士萬歷四十七年先任新
蔡能燭積弊雖奸吏隂謀一見即决蔡邑小而鹽
法難理限引五千有竒涖此土者官民坐困紘申
請再四準以戸口減去十之三建書院增學田養
士課文無虚日以廉能調商城蔡人立祠祀之後
督學中州士風大振歴官至江西巡撫
馮盛明直隸涿州人進士任布政初知扶溝開惠
民河以殺水勢直達西華不致泛溢至今無渰没
之患
瞿士達江南武進人崇禎初知開封性嚴正端方
守汴五載民間疾苦悉力祛之陞任管河副使
吳光義江南涇縣人進士崇禎三年任巡撫參劾
藩宗除民害調兵助民夫築塞河決奬廉鋤強禦
寇有方賊不敢犯界明季已祀名宦木主遭水漂
没
皇清康熙十六年士民呈請復入祠
楊繩武雲南人崇禎年巡按河南利弊一清官吏
慄然知法
李日宣江西吉水人崇禎初巡按河南力清奸宄
下吏斂迹民享其福陞昌平總制
袁楷陜西鳳翔人崇禎初進士任開封知府廉毅
有大略郡號煩劇訟案苦沉積楷坐堂上令數事
羅跪一時并聽剖决無枉人稱為照天燭後陞河
比守道
陳睿謨江南武進人進士崇禎八年分巡大梁清
正執法捐俸修理禹州儒學造房四十餘間課士
其中名曰潁濱書院請蠲河患地一百二十餘頃
民至今德之陞偏沅巡撫
關永傑陜西人進士崇禎間初任開封推官執法
不阿署開封府興利除害無微不晰後陞睢陳道
城破罵賊被害
范景文字夢章直隸吳橋人進士崇禎二年以僉
都御史撫河南嚴戢軍士撫綏地方性正直不阿
為一時所宗仰官文淵閣大學士殉難
李仙風陜西高陵人進士崇禎十二年以僉都御
史撫河南值流寇披猖州邑殘毁甫下車即招撫
百姓經畫區處使得其所湯隂西山土賊蜂起躬
督知府邵公乾𠞰滅之城以不失
陳必謙字益吾江南常熟人進士歴官御史著抗
直聲愍帝書天下清官四人於御屏首劉宗周次
必謙尋以右副都御史巡撫河南時流寇猖獗必
謙躬率將士與督師盧象昇戮力行間所向剋捷
豫境獲安執政忌其功以工部尚書召還
盧象昇字建斗江南宜興人進士&KR0993;歴中外善騎
射嫻將略臨陣身先士卒與賊格鬭刃及鞍弗顧
失馬即步戰崇禎八年以象昇威名素著命總理
河南五省軍務兼湖廣巡撫未幾加督河南七省
軍務破高迎祥李自成部衆三十餘萬于汝州城
西復大破之確山旣復破賊于滁州城下伏屍蔽
野滁水赤流數里復大破之七頂山殱自成精騎
殆盡時東西邀擊前阻漢江可一戰滅賊而湖廣
鄖陽二撫竟不能禦賊得潜渡漢入鄖會京師戒
嚴象昇去豫賊遂逞不可制象昇後為楊嗣昌齮
齕戰死追諡忠烈
汪喬年字歲星浙江遂安人進士崇禎十五年以
兵部右侍郎兼僉都御史總督河南五省與闖宼
戰於襄城斬獲甚衆會賊衆無援全軍覆没被執
不屈而死
王源昌字紹貽湖廣黃岡人進士崇禎十三年以
參議兼僉事分巡大梁時宗室怙寵驕恣源昌涖
任乃止歲旱人相食大盜蜂起設法賑濟防禦郡
頼以全
傅宗龍字仲綸雲南昆明人進士以兵部右侍郎
督師河南奮勇殺賊悉衆圍之諸大帥擁兵不救
兵潰被執至項城賊誑稱秦軍誘守者啟城門宗
龍大呼曰此賊也我兵敗被執門不可啟速用砲
擊之毋以我為慮賊怒攢刀殺之賊亦退事聞贈
兵部尚書加太子少保
楊文岳字斗望四川南充人進士保定總督領兵
救汴與流寇戰兵敗死于難
李乘雲字騰洲直隸高陽人舉人崇禎十四年以
僉事巡按大梁涖禹州時大饑中州郡縣大半從
賊乘雲晝夜防禦闖寇擁衆十餘萬薄南城乘雲
率居人堅守寇旋攻西城扳緣而入遂被縛賊叱
之跪大罵因磔之越三日民收其尸面色如生後
歸葬州民無不泣送者
孫傳庭字伯雅山西代州人進士天啟元年任永
城知縣調知商邱雄才卓犖文武並裕地方利弊
靡不備悉崇禎十六年督師河南五省會大帥賀
人龍擁衆數萬欲叛公誘其來謁斬之遂收其衆
𠞰寇數捷值大雨七日糧餉不繼師潰回潼關尋
血戰死
曹文詔山西大同人勇毅有智略積功至游擊流
寇蜂起以總兵𠞰寇河南襲破賊于偏店村賊圍
涉縣又破之于黎陽圍乃解文詔去河南𠞰賊于
山西賊旣累敗避文詔鋒多流河北莊烈帝命文
詔追討擊之于懷慶紫陵村馘其魁滚地龍又追
斬老回回于濟源賊急詐乞降旋渡澠池南遯文
詔改大同總兵崇禎七年寇氛益熾河南禍尤劇
兵部議敕文詔馳𠞰八年由閿鄉取山路至雒南
商州直擣賊巢後以衆寡不敵自刎于軍自流寇
始起秦晉文詔與賊大小數十戰斬級無算忠勇
為明季良將第一贈太子太保左都督賜祭葬
湯九州江南石埭人崇禎時為昌平副總兵六年
夏流賊大擾河北畿南命九州協𠞰與左良玉等
屢破之賊渡河而南其冬大敗過天星于吳城鎮
追賊闖天王等五華集又敗之七年擊賊嵩縣之
潭頭以功加署都督僉事九年二月賊走登封石
陽關與伊嵩賊合九州期良玉夾擊良玉半道
遁去九州以孤軍千二百人由嵩縣窮追敗寇四
十餘里悞入深崖遇賊數萬據險攻圍九州勢不
敵夜移營為賊所乘遂戰殁數日有居民見九州
以十餘騎來面目盡血止官廰云湯鎮兵敗過此
役夫方進食忽不見廰壁有新題墨痕末云空有
遊魂徧九垓相傳為英爽不冺
鄭崇儉字大章山西平陽人進士河南推官平反
無冤遠近頌之歴陞兵部右侍郎兼右僉都御史
總督三邊
高名衡字仲平山東沂州人進士崇禎十五年巡
按河南以禦賊功即晉巡撫後流賊久困開封城
中食盡至一螬蟲值二金猶固守賊憤决水灌城
遂引去乃奉旨護周藩北渡
王漢字子房山東掖縣人進士十六年以僉都御
史巡撫河南時劉超反永城躬往捕之遇害先知
河内多惠政修城𠞰寇邑民德之
陳潜夫浙江錢塘人舉人明末授開封推官陞河
南巡按時闖賊殘破之餘民各築砦堡彼此攻殺
潜夫以順逆禍福曉諭民得安堵闖賊據關中郡
縣徧置偽官潜夫協同總兵劉洪啓興平伯高傑將
恢復中原值京師失守痛哭失望歸江南會方興
東林黨詔下獄尋卒
凌駉江南歙縣人進士崇禎末年為兵部職方司
後巡撫河南駐節歸德聞流寇陷京師與姪潤生
俱自縊死
皇清吳景道遼東人順治二年由布政使陞巡撫駐節
杞縣歴任十載招撫流民開墾荒蕪擒南陽大盜
關索等大同總兵姜瓖反勢張甚景道防河嚴肅
民頼以安曹濮之亂委總兵高第綏輯歸德秋毫
不擾潜擒李化鯨餘黨加尚書歸卒康熙十五年
祀名宦
朱昌祚遼東人三省總督秉性忠貞端己率屬嚴
飭將士兵民戢和後以冤死尋得白予祭葬諡勤
愍康熙五十五年祀名宦
張應祥遼東蓋州人明末寧南侯標下副將率兵
投誠歴陞汝南總兵加銜右都督世襲二等阿逹
哈哈番奉
旨入籍南陽數遭寇亂白骨遍野應祥先修城池次築
廬舍次設營房更捐義塜埋枯骸遇荒則傾囊以
濟南陽兵威漸張叛賊王光泰等相繼翦平疆宇
肅清尤喜勸人讀書雍正七年祀名宦
羅文現奉天廣寧人任南汝道僉事給牛種闢荒
蕪遇歉歲捐貲施粥所全活者無算禁差徭恤閭
閻去後民猶思之康熙四十八年祀名宦
許得功遼東開原衞人順治二年以左都督鎮汝
南時軍壘初立諸事草創得功竭力營辦什伍精
嚴遂成巨鎮又御軍有紀民得安堵康熙四十七
年祀名宦
金玉和遼東人初為河北總鎮值闖賊大舉環攻
懷慶及諸屬玉和鼓勇迎戰身先士卒為流矢所
中復陷澤中遂被害後得屍戰所歸葬
申朝紀遼東人順治初以河北道駐懷慶闖賊十
餘萬來攻人人恟懼朝紀神色整暇部署井井分
守郡城每女墻兵一民一戒勿譁譁者死賊周走
呼曰城陷矣一人偶動朝紀即手斬以徇守者益
肅賊帥繁纓白馬于濠間指揮攻圍狀朝紀令以
飛礟擊之應手斃圍遂解追奔得級無算
亢得時滿洲籍山西崞縣人順治二年任巡撫號
令嚴肅吏民守法捐俸置學田二百六十畝延師
造士文風蔚起康熙九年祀名宦
丁文盛遼東人順治四年任按察使用法平允囚
無冤獄駐劄蘭陽䘏民造士政績尤多人懷其德
祀名宦
塗廓遼東人順治四年兵巡河北道副使性明爽
政事一本至誠時山東賊劫武安諸縣廓率兵士
𠞰殺躬冒矢石遂遇害
胡士梅錦州人順治五年任祥符令時汴城被河
决之害暫駐城東掃頭集士梅招流移問疾苦新
安十三寨之民頼以全活者甚衆順治十年以赤城
同知陞河南屯道勸墾有方闢地千里增課二十
七萬舉卓異後祀名宦
劉三元遼東人順治五年分守河南時瘡痍未復
加意撫綏尤軫念學校十年陞按察使
于時躍遼東瀋陽人順治六年任分守河南道清
操無兩應變如神吏畏民懷境内大治歴陞巡撫
祀名宦
張存仁遼東人收平浙閩有大勲順治七年草寇
嘯聚山東榆園蔓延河南存仁總督直隸河南山
東三省𠞰撫有方寇遂屏跡百姓安堵立石頌之
樓希昊遼東人順治九年以參政分守南汝時賊
黨吳加寬于七等煽亂希昊率葉縣知縣許鴻翔
𠞰平之
李愫江南華亭人進士順治十年任河南提學道
考校公明拔取孤寒尤嚴懲劣生詳正祀典以憂
去行李蕭然僚屬助之貲乃得歸祀名宦
張天植浙江秀水人順治己丑進士第三人順治
十一年由按察僉事董學政甄别人才精選拔喪
亂以來文風自此漸開
李蔭祖遼東人順治十一年任三省總督首除私
派嚴禁防兵弭盜有法嘗單騎曉諭劇盜盜皆化
服祀名宦
桑芸山西榆次人進士順治十二年以參政守南
汝鋤暴恤良頌聲載道十六年遷河南右布政
沈荃字繹堂江南華亭人順治壬辰進士第三人
順治十三年由翰林出為按察司副使分巡大梁
道時學宫多燬圮荃捐俸鼎新聖賢祠墓力為興
復頻年河夫柳束及軍需浩繁荃為詳請禹鄭十
餘州縣得減三分之一以憂去士民為建碑立祠
王勰浙江嘉興人順治壬辰進士十三年以翰林
檢討為提學副使凡所取皆績學之士以勞瘁卒
官
王原膴直隸真定人順治十三年以參政守大梁
尋陟臬使慎持邦憲苞苴屏絶折獄明敏又禁革
姦行商賈輻輳祀名宦
于鵬舉江南金壇人進士順治十五年由翰林任
雎陳兵巡道招流亡給牛種墾萬餘頃祀名宦
李昌祚湖廣漢陽人順治壬辰進士十六年由翰
林任河北道參議除姦蠧禁私派築堌陽堤以禦
黃河濬廣濟渠以分沁水民頼其利
張瑞徵山東萊陽人進士順治十六年任南汝道
不數月平定光商巨寇士民頼以安輯
徐化成奉天人先任光州招集流亡民獲安堵有
巨憝張可大羅平等負固山寨設計擒之順治十
六年陞河南左布政藩署自罹河患移駐雍邱康
熙二年始歸省會以舊仁和藩府改建捐俸庀材
民無工費之擾
張自涵山東平原人進士順治十七年以右參議
分守河南道清操自勵不名一錢飭吏安民尤多
政績
張自德遼東籍豐潤人康熙元年巡撫河南明末
會城公署罹闖賊决水圮廢
國初移駐杞縣自德請開事例繕完城墉剏建各署不
煩民力而工用俱足其他善政纍纍傳頌人口祀
名宦
蔡含靈字子虚直隸寧晉人進士康熙元年以僉
事分巡睢陳道釐正賦役戸口均平署臬篆熱審
三百六十餘案多所平反以勞瘁卒官祀名宦
張九徵字公選江南丹徒人進士康熙三年任提
學道識鑒淵澄黜陟允當士皆悦服請托不行檄
各郡邑修葺學宫增置社學廣置書籍於庠序聽
諸生就讀凡境内陵墓祠宇有關名教者俱加葺
治以潘岳忠孝兩虧詳請燬祠搜訪殉難各名臣
姓氏亟為表章舉卓異祀名宦
史逸裘字雲次浙江仁和人進士康熙七年提學
中州考校公明所拔多單寒士教諸生以孝弟忠
信為首務又檄郡縣有忠孝節義立行申報轉請
題旌以發潜德祀名宦
佟鳳彩遼東人先任河南糧道康熙十一年任巡
撫疏請修築河工盡出官僱不費民力又請罷協
濟楚省輓豆之役葺大梁書院購書置田延師課
藝士風丕變康熙五十年祀名宦
范周江南吳縣人進士康熙十一年任糧儲道節
減漕項耗銀三萬餘兩報明從優議叙隨以内陞
去康熙四十二年祀名宦
郎永清遼東人康熙十三年任布政使護理撫篆
題豁靈寶荒地宿逋又力請撥協楚米改解折色
民便之祀名宦
王永譽遼東人康熙十三年任提督時遣禁旅收
總兵蔡禄於懷慶永譽由孟津渡河為犄角勢兵
至擒之不煩血刃嚴戢部伍閭里晏然懷人德之
為生祠以祀
石琳滿洲人康熙十三年任按察使貌稽辭聽洞
燭若神己未歲禁旅南征駐牧於汴時當麥秋琳
與統軍約令其曠野為壘不得入市琳坐其帳中
四十餘日及去民得獲麥琳之力也
黃標奉天人康熙十四年以按察副使管河道先
守開封府稔知利弊自是整理河務戢寧不擾節
用恤民人皆稱便
莊朝生江南武進人進士康熙十五年任提學道
冰潔自矢人無敢干以私者培士氣正文體士人
頌之祀名宦
吳子雲字五崖江南桐城人進士康熙十八年任
提學道正文體絶弊竇拔單寒士論歸之祀名宦
項一經湖廣漢陽人進士康熙十九年以副使分
巡南汝道持躬平和臨事則毅然有守喜奬士𩔖
力培文風其修葺橋梁禁革夫頭諸善政汝民至
今思之
王日藻字印周江南華亭人順治乙未進士康熙
二十一年以副都御史巡撫河南先任管河道素
知中州民困以兌運累民疏請永折報可之日八
郡若更生又恤堡夫樹堤柳人皆呼為王公新柳
云
林堯英福建莆田人進士康熙二十一年任提學
道杜絶請托務拔單寒置嵩陽學田肄業者頼之
祀名宦
蔣伊字謂公江南常熟人進士康熙二十四年任
提學道嚴絶苞苴有暮夜投金者面唾之愧服而
去居平嚴以律己厚以待人考校所至車馬供給
不擾民間文廟及名賢祠墓多捐俸修葺繙閱試
卷輒至達旦以勞瘁卒官兩河人士皆為䀌傷一
時輓詩有百世師恩千點淚兩河宦槖幾篇文之
句祀名宦辛丑歲孫漣復視學中州公明亦克繩
武
張潤民山西夏縣人進士康熙三十年任督學杜
請託絶苞苴衡文造士一秉至公所取多知名士
士人至今思之祀名宦
顧&KR0648;字伊在順天大興籍江南長洲人進士康熙
三十二年任河南巡撫寬協運以恤民艱軫漕累
而歸官辦慎刑獄正士風口碑載道祀名宦
李輝祖正黃旗人康熙三十四年任巡撫下車三
日視學明倫堂訓誨諸生首申忠孝大義飭行通
省嚴禁私派重耗民甚懷之康熙五十四年祀名
宦
李國亮奉天海城人康熙三十五年由河南布政
使陞本省巡撫首教化敦實行建修書院延請名
宿以訓課士子人文蔚起飭武備勸開墾除私派
禁陋規河工夫役柳梢俱出官辦不以擾民祀名
宦
周銓元遼東錦州人康熙三十五年由管河道陞
任分守道詳豁協辦江南柳束改河夫派協里下
者官自僱覓民獲更甦因小灘窵遠運米不便議
改衞河水次官民便之尋署藩篆解米陜西不擾
閭里再攝臬篆冤抑多所平反民頌其德祀名宦
張仕可字惕存江南丹徒人進士康熙三十六年
任提學道勤于校閱所取士多獲雋按臨各郡薪
水自辦不累民間祀名宦
胡世藻山東章邱人進士康熙三十七年任提學
道甫下車即查各府州縣學宫有頽壞者飭有司
設法修葺或捐俸助工祀名宦
徐潮字青來浙江錢塘人進士由庶常累陞刑部
侍郎康熙三十九年出撫河南潔己奉公屏絶苞
苴凡加平增耗及郡守季規極力革除大糧折色
火耗止一分著為令餘如南陽黑鉛賠累衞輝辦
漕陋規會城上下供應發馬派買併土棍壟斷市
集諸積弊通行禁止開濬溝洫以資兩河灌漑訓
誨屬員俾知奉法急公内擢尸部尚書兼翰林院
掌院學士教習庶吉士會議築洪澤湖隄潮議稱
旨承
命往董其役經畫區處費省工捷
聖祖臨視嘉悦擢吏部尚書逾年以疾致政歸後旋詣闕
恭祝
聖壽
恩賚有加旣卒於家
賜葬祭雍正十一年奉
旨建賢良祠於京師
特予入祠復於本籍
賜祭一壇
御製祭文以示褒奬祀名宦
張瑗字蘧若江南祁門人康熙辛未會元四十二
年以御史提督河南學政整飭士習屏絶苞苴歲
試未竣以勞瘁卒官祀名宦
甘國基正藍旗人康熙四十二年任布政使減火
耗禁私派懲貪酷延師教士置學田以資膏火一
時成就者甚衆祀名宦
趙珣直隸武清人進士康熙四十九年任提學道
考校公明事有關於學政者悉行振刷忠孝節義
表章尤多祀名宦
李苾順天大興人康熙五十一年任布政使廉明
仁恕時春夏亢旱二麥不登苾細加查驗成災州縣
轉申巡撫題報得減錢糧若干其不成災者量加
賑濟一時民慶更生祀名宦
陳至言字山堂浙江蕭山人進士由翰林院編修
康熙五十三年任提督學政下車即懇懇以崇正
學敦本行端士習正文體告誡諸生又飭各州縣
興賢育才士氣丕變祀名宦
田文鏡字抑光奉天正黃旗人秉性清介剛正不
阿由國學生筮仕福建長樂縣丞尋宰晉之寧鄉
遷直隸易州牧屢膺循卓政聲赫然識者己卜為
大器繼歴部曹拜侍御史巡視長蘆鹽課鹺政肅
清洊陞内閣侍讀學士今
上御極元年因奉
命祭告途經山右流移載道還朝繪圖入告為民請命
深契
宸衷遂命馳驛往賑全活無算旋署山西布政使次年
調河南布政使剔除藩庫積弊頒催科條約屏除
餽遺嚴絶侵那吏剔民懷倉府充牣奉有
御書良哉岳牧之褒是年冬晉撫河南豫省宅居土中
民風樸厚向以有司不能謝却苞苴吏緣為奸豪
猾眈視境鮮以寧養安之習蓋自為藩司時即深
疾之至是大加創懲鋤豪強剪勢惡官吏之奸汚
貪墨者悉置諸法青衿之挑達不馴者褫其章服
下令如流水肅紀如秋霜俗為丕變初聞其政者
或驚且駭咸以為不近情久之而善良蒙福宵壬
革心乃知其才識宏逹操持果毅屹然如泰山喬
嶽之不可干犯而潜移默化所以惠我嘉師者實
深且厚也歴三年加兵部尚書河南總督踰年授
總河東河東設總督始此岱嵩相望環數千里節
制文武益加整肅東人翕然從風如大河南北其
政事之最著者如澄吏治足軍儲廣積貯籌輓運
治河渠勸開墾嚴斥堠肅郵傳又奏免沙磏錢糧
節省公費盈餘皆實禆於民不可枚數未幾蒙
恩晉秩宫保數年之中
諭旨褒嘉璽書慰勞珍貺之錫
賚予之隆皆直省督撫所罕匹而其公忠體
國不結黨援不避嫌怨惟知以身報
主之誠夙夜不懈即力疾視事念不忘
君懷古大臣蹇蹇匪躬之義始終一轍以是獲
眷最深生榮殁䘏異數叠增知遇之崇亦古今莫並焉
初以衰疾陳情奉
旨徐緩入京賜藥調攝時時
召對數月旋任又踰年卒於官
上聞震悼倍至遣官致祭賜諡端肅
特命於河南省城立專祠祀之而士民猶公籲請入賢
良祠合饗以伸愛慕弗替云
河南通志卷五十四
