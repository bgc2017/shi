河南通志卷十四
河防三
河防考
明太祖洪武八年正月河決開封府大黃寺隄百餘
丈詔河南參政安然集民夫三萬塞之
洪武十一年十月開封府蘭陽縣河決傷稼詔免
其租
十一月開封府封邱縣河溢詔免其租
洪武十四年七月河決原武祥符中牟諸縣
洪武十五年二月河南水災人饑命駙馬都尉李
祺往賑之
洪武十六年六月河溢滎澤陽武二縣
洪武十七年正月彰德府臨漳縣河決於磁州築
堤以障之
八月河決開封府東月堤自陳橋至陳留橫流數
十里又決把縣八巴河命戶部遣官督所在有司
塞之
洪武十八年九月詔修黃河沁河漳河衞河沙河
諸隄
洪武二十年河決開封府城自安遠門入没官民
廨宇甚衆
洪武二十三年七月河南河水漂没民居命賑恤
之又西華等縣雨河水暴溢溺民田饑甚命賑之
是年詔築歸德府鳳池河防
(河決鳳池漂没民居夏邑永城更甚有司不以聞民詣闕訴之故有是命)
洪武二十四年三月開封府陳留睢州歸德夏邑
寧陵河水暴溢被患者千三百七十四戶遣官往
賑之未幾陳州項城亦奏河溢民饑仍遣官賑之
是年河決原武之黑洋山東經開封府城北五里
又南行至項城縣經潁州潁上縣東至壽州正陽
鎮全入於淮而故道遂淤
洪武二十五年正月河決開封府之陽武縣浸淫
及於陳州中牟原武封邱祥符蘭陽陳留通許太
康扶溝把十一縣有司乞發軍民修隄防詔免今
年田租十月發開封等府民及安吉等十七衞軍
修築陽武縣河防
洪武二十九年四月罷開封府馮陵十字河龍堂
快活林傘兒三里萬龍及陳州東橋凡八牐
是年詔修宜陽河防
(先因洛水泛溢宜陽漂没田廬殆盡至是藩臣請修命預治磚石俟農隙時為之)
洪武三十年正月詔除黃河兩岸河泊所魚課
(先是河決懷慶府州縣民人貧困上命除懷慶而下至正陽河口黃河兩岸魚課聽民採魚給食)
八月河溢開封府
(時城三面受水將浸及軍儲倉巨盈庫詔令於滎陽高阜處築倉庫以待之)
十一月蔡河南徙入陳州
(先是河決由府城北而東行至是下流淤塞故又決而之南也)
成祖永樂元年八月修安陽縣隄
九月工部言陳州西華縣沙河水溢沖決堤堰以
通黃河傷民禾稼乞趁農隙量起民丁修築從之
永樂二年五月修孟津縣河隄
九月修武陟縣馬由隄岸又河南守臣言開封府
城為河水所壞命發軍民修築之
十月河水溢命城池有缺者即修之
永樂三年二月河決馬村隄即時修治
永樂四年八月修陽武縣黃河隄岸及中牟縣汴
河北隄
永樂五年三月瀋陽中屯衞軍士唐順言衞河之
源出輝縣西北八里太行蘇門山下其流自縣北
逕衞輝城下入大名府濬縣界迤邐入海南距黃
河陸路五十里若開衛河距黃河百步置倉厫受
南方所運糧餉轉致衞河交運公私兩便
(按此未開會通之先糧由陸運至彰德府故唐順此言為上策今則無用矣)
七月黃河泛溢河南傷稼
十一月彰德府湯隂縣河水泛溢没民田一百九
十一頃有奇免其租
永樂六年正月武陟縣知縣言去年淫雨沁水衝
決隄岸自縣東關至北賈村等處宜及時修築從
之
永樂七年正月陳州衞言河水沖決城垣三百七
十六丈護城隄岸二千餘丈請以軍民兼修從之
永樂八年五月至八月淫雨黃河泛溢壞開封舊
城被患者萬四千一百餘戶没田七千五百餘頃
遣戸部安撫之
十二月守臣言汴梁河決壞城二百餘丈宜及時
修理即遣官往視
永樂九年二月修武陟縣沁河決口
三月浚河南黃河故道遣工部侍郎張信相視信
訪得祥符縣魚王口至中灤下二十餘里有舊黃
河故道岸與今河面平浚而通之則水勢可殺遂
繪圖以進詔發民丁十萬命興安伯徐亨工部侍
郎蔣廷瓚率運木夫同侍郎金純開浚丁夫給糧
賞且蠲今年田租又遣定國公徐景昌以太牢祀
河戶部侍郎古朴祭河南境内山川時工部尚書
宋禮督工開會通河遂命兼董之至七月乙酉訖
工自是河循故道與會通河合而河南之水患息
矣
四月命戶部開河有自願效力開疏民丁一體給
糧賞免租稅
七月遣官視新開黃河隄岸舊為水所溢悉增築
之
永樂十年四月宋禮奏臣自衞輝至直沽視河岸
低薄非止一處若不究其源析其流但務修築隄
岸恐沖突不免臣視會通河至魏家營灣與土河
相連宜於彼開二小河以泄土河則無漫衍之患
又德州城西北亦可開小河一道蓋自衞河岸東
北至舊黃河一十三里内五里舊有溝渠五里係
古路二里係平地今開通泄水以入舊黃河至海
豐大沽河入海凡四百五十里約用夫三千餘人
十日可完
六月鄢陵臨漳二縣驟雨河水壞堤岸没田禾又
陽武縣河決中鹽堤二百二十餘丈漫流中牟祥
符尉氏諸縣遣工部主事藺芳按視回奏堤當急
溜之冲夏秋雨水泛漲往往決阤請以新開河岸
捲土下埽樹樁捍禦之庶不至重為民害從之
九月工部主事藺芳言天下之水惟河為大故水
患惟河為甚今於中灤分導河流使由故道北入
於海誠萬世之利然緣河新築護岸埽座止用蒲
繩泥草不能經久臣以為若用木編成大囤若攔
卷然置之水中以樁木釘之中實以石却以橫木
貫於樁表牽築堤上則水可以殺隄可以固詔從
之
(按芳與張信同用木囤即王延世竹絡遺法皆有成功古人之法不可不知也)
永樂十一年八月遂平縣河決堤岸漂民居壞田
稼遣官撫視修築
十月修滎澤縣大賓河堤
永樂十二年八月河溢壞開封府土城二百餘丈
遣官修築
九月修武陟縣郭村馬曲等土堤五百餘丈
閏九月因河患徙陳州馬驛於沙河北岸
是月修開封府土城百六十餘丈
永樂十四年七月河決開封等府十四州縣
永樂二十年十月工部言開封府仁和門外土城
離黃河五里餘河自邊村經獨樂岡南入淮比河
決而西蕩齧城堤雖屢修築旋復沖決宜浚故道
以弭災患從之
永樂二十二年九月河溢祥符陳留鄢陵太康陽
武原武諸縣傷稼敕免田糧遣官賑䘏
宣宗宣德元年七月黃汝二河溢開封府之鄭州及
陽武中牟祥符蘭陽滎澤陳留封邱鄢陵原武九
縣南陽府之汝州河南府之嵩縣漂没廬舍田稼
宣德三年九月河溢開封府之鄭州祥符陳留滎
陽滎澤鄢陵把中牟洧川十縣免其租
宣德五年十月南陽府山水漲冲決河岸淹没人
畜詔蠲其賦
宣德七年六月巡撫侍郎于謙奏開封府祥符中
牟尉氏扶溝太康通許陽武夏邑八縣去年黃水
冲決堤岸淹没民田乞豁除租稅從之
宣德九年正月新鄉縣知縣許宣言比年沁河水
溢沖決馬曲灣經獲嘉縣至新鄉水深成河繞城
垣城北又滙為潭蓋因馬曲灣堤岸不堅所致乞
令懷慶府督工堅築上命工部議工以時興役
英宗正統元年七月河決開封府堤岸傷稼
正統二年四月巡撫于謙奏開封彰德河南懷慶
衞輝五府所屬州縣自去年閏六月以來天雨連
綿河水泛溢其糧芻乞為免除從之
九月開封府陽武原武滎澤三縣秋雨河漲決堤
岸三十餘丈發民二萬軍七千修築
正統三年七月巡撫于謙奏開封府陽武縣河決
武陟縣沁河決直隸廣平順德二府亦奏漳水決
俱傷禾稼遣官覆視且修築沁河堤
正統四年六月淫雨開封衞輝彰德三府河漲漂
民居傷稼命戶部遣官覆視以聞
正統五年七月開封彰德諸府自五月至七月淫
雨河漲命遣官覆視以聞
正統八年七月久雨黃汴二水溢壞堤堰甚多詔
隨宜修築
正統九年七月開封衞輝懷慶三府河溢
正統十年九月河決金龍口陽穀堤張家黑龍廟
口命亟修之
十月睢州祥符把陽武原武封丘陳留安陽臨漳
武安湯隂林縣涉縣河決淹没民田無算敕河南
三司率夫修之
正統十二年七月河決滎澤命工部尚書石璞治
之
正統十三年五月河決陳留縣金村堤及黑潭南
岸既築復決命軍夫協力修築之
七月河決河南八柳樹口(在衞輝府新鄉縣)漫流山東曹
濮抵東昌壞沙灣等堤傷民田廬無算命工部右
侍郎王永和往視發工修築
(河自正統十三年決陳留金村堤徙經開封西北滎澤縣孫家渡口入汴河至壽州入淮是年又溢)
(滎陽東過開封城西南經陳留入渦口又經蒙城至懷遠東北而達於淮焉至景泰七年始塞沙堤)
(之缺而張秋運道復完按漢文帝時河決酸棗武帝而後則決於瓠子決於館陶分為屯氏河東北)
(入海至元成時河始決東郡分流於博州後又決平原決渤海决信都皆東北出青冀之境以達海)
(自東漢歴魏晉隋唐以及宋初並鮮河患迨仁宗時始決大名神宗時始決澶州曹村北流斷絶河)
(道南徙東滙於梁山濼分為二派一合南清河入於淮一合北清河入于海黃河入淮自兹濫觴矣)
(舊黃河在開封府城北四十里至洪武二十四年河決原武縣故道遂淤至是又決滎陽縣過開封)
(府城之西南而城北之新河又淤自是汴城在河北矣隋唐以前河自河淮自淮各自入海宋中葉)
(後河合於淮以趨海此古今河道遷徙之大變然前代河決不過壞民田廬而己今之河決則併妨)
(漕運而關國計故治河視前代尢急本續文獻通考)
正統十四年三月工部右侍郎王永和言黑洋山
西灣已通水從泰通寺資運河東昌則置分水閘
設三空泄水入大清河歸於海八柳樹工猶未可
用沙灣堤宜時啟分水二空瀉上流庶無後患從
之
景帝景泰三年四月遷原武縣
(先是河決治城俱淪没古卷縣址去舊治十餘里地頗高故遷之本明景帝實錄)
景泰四年六月巡撫河南王暹奏黃河舊從開封
府北轉流東南入淮不為害自正統十三年改流
為二一自新鄉八柳樹決由故道東經延津封丘
入沙灣會通河一自滎澤漫流原武開封由扶溝
通許洧川尉氏臨潁郾城陳州西華項城太康等
處皆經六七州縣約有二千餘里而開封為害尤
甚雖築堤三十餘里然沙土易壞不即修築必及
城垣請於不被灾府衞州縣起倩軍夫倍築大堤
以防後患從之
七月開封衛輝南陽三府各奏淫雨連綿河水泛
溢乞免租税遣官覆視
八月戶部養病主事鍾成奏黃水沖決被患莫甚
於原武北自舊黃河黑洋山界南自古汴河陳橋
舖界相去五十餘里水皆灌浸縣治居其中於今
已六七年矣男欲耕而無高燥之地女欲織而無
蠶桑之所乞敇有司疏濬築塞以消水患轉運隣
近糧儲以備賑濟從之
是年命官塞沙灣決口乃更作九堰八閘以制水
勢復於開封府金龍口銅瓦廂等處開渠二十里
引河水東北入運河
景泰六年六月河決開封府高門堤二十餘里詔
修築之
景泰七年河決彰德府
英宗天順元年三月工部奏河南祥符縣護城大堤
衝決千餘丈不即修築恐妨城垣請令三司於無
災州縣起夫修築從之
十月黃河泛溢原武滎澤二縣田禾淹没命戶部
覆視
天順三年戶部奏開封府所屬祥符等縣天順二
年河水没民田一千六百三十二頃應免秋糧從
之
天順四年六月雨河溢決堤傷稼令官覆視
八月河南都指揮使奏請修築開封府土城從之
天順五年六月霖雨黃河漲七月初四日決汴梁
土城至初六日復決磚城北門城中水深丈餘官
舍民居一空藩府宮眷各乘筏避城外高處民死
者無算許州襄城亦奏水決城門淹没官民廬舍
命工部侍郎薛遠設法築塞疏濬撫䘏被害之家
於是年九月十二日起工至明年二月二十六日
輟工
九月雨彌旬河溢開封南陽河南懷慶衞輝汝寧
六府宣武河南睢陽三衞漂居民田舍命戶部覆
視以聞
(是年河自武陟徙入原武而獲嘉縣之流絶本禹貢錐指)
天順七年二月布政司照磨金景輝考滿至京奏
黃河國初在封丘後徙康王馬頭去城北三十里
復有二支河一由沙門注運河一由金龍口達徐
呂二洪入海正統戊辰決滎澤轉趨城南并流入
淮舊河支河俱堙漕河因而淺澁景泰癸酉因水逼
城命築堤四十餘里勞費甚大而水發輒復傾潰
然尚未至決城壕為人害也至天順辛巳水暴至
土城既決磚城遂崩公私廬舍盡没男婦溺死不
可勝計皇上憫視元元遣工部臣薛遠往治雖稍
平復而人心尚爾疑懼臣惟黃河四瀆之宗天下
之水莫大者也今不循故道而倂流入淮是為妄
行為今之計在疏導之以分殺其勢若止委之一
淮仍作隄防之策恐開封終為魚鱉之區矣不此
慮者或謂疏浚之事勞費不任殊不知欲為長久
之計雖勞費弗足計不愈於累年修築之勞費哉
或謂濬河不如遷城此尤其妄者城為民設水患
不息民困未已城何為焉又况所費不貲豈易為
哉臣愚則始終惟疏濬之是計也乞敇該部計議
移文巡撫河南右副都御史賈銓令所在三司先
以金龍口河開浚寬闊俾水通流以椄漕河仍相
度舊河或令有泄水之處講求古法斟酌時宜而
興工開挑不必計其速成務為經久之計合用軍
夫皆給以器具口糧則勞而弗怨費而弗傷何水
患之不息哉工部以其言頗合時議請敕吏部如
例陞擢即命往同河南管河參議何陞如其言而
行之仍命右副都御史賈銓總督而責其成功從
之
憲宗成化十四年春河決祥符縣杏花營
七月河決延津西奡村泛溢七十餘里又明年徙
之縣南
(河自延津南徙入封邱而延津遂無河矣木禹貢錐指)
九月黃水沖決開封府護城堤居民被災者五百
餘家
十一月巡撫李衍奏河南地方累有河患者皆由
下流壅塞以致沖決宜自開封府西南隅新城下
抵梁家淺舊河口七里疏浚壅塞以洩杏花營上
流水勢又自八角河口直抵南頓分道散漫以免
祥符鄢陵諸縣睢陳歸德諸州淹没其冲決堤口
則俟水落之日興工修築
成化十五年正月遷滎澤縣治於北丁舖以避黃
河水患
成化十八年五月河溢開封府州縣没禾稼
六月河南諸水皆溢
孝宗弘治二年五月河決開封府黃沙岡蘇村野場
至洛裏堤蓮池高門岡王馬頭紅船灣六處又決
埽頭五處入沁河郡縣多被害而汴梁尤甚時議
遷汴城以避水患巡按御史陳寬等奏曰黃河之
水自古為患所以禦防之者亦惟修築堤岸耳今
幸下流沖決分為數派徐圖修塞豈無善策固不
必多穿漕渠分殺水勢亦不宜輒議遷城摇動人
心况當饑饉之餘公私匱乏百爾財力於何仰給
於是遷城之議不果行
是年復決金龍口東北至張秋入運河而江荆口
并陳留通許二縣俱淤命官治之
是年河決支流為三其一決封邱金龍口漫於祥
符長垣下曹濮沖張秋其一出中牟下尉氏其一
泛濫於蘭陽儀封考城歸德以至宿遷命刑部尚
書白昂治之役丁夫二十五萬遂塞金龍口於滎
澤開渠導河由陳潁至壽州達於淮又築渠堰於
徐兖瀛滄之間以殺河勢
弘治四年十月黃河溢命有司量賑開封懷慶二
府及歸德宣武睢陽三衞被災之家
是年河決蘭陽
(按河之入海自碣石而千乘自千乘而入淮至是又由汴矣河之三大遷也本河志)
弘治五年河溢汴梁之東蘭陽鄆城諸縣皆被其
患又決金龍口東注潰黃陵岡下張秋侍郎陳政
督夫九萬治之弗績
弘治六年二月侍郎陳政卒於任遂命左布政使
陞都察院右副都御史劉大夏總理河道事往治
之大夏疏議得河南山東兩直隸地方西南高阜
東北低下黃河大勢日漸東注究其下流俱妨運
道雖該上源分殺終是勢力浩大較之漕渠數十
餘倍縱有堤防豈能容受若不早圖恐難善後其
河南所決孫家口楊家口等處勢若建瓴皆無築
塞之理欲於下流修治奈水勢已逼尤難為力惟
看得山東河南與直隸大名交界地方黃陵岡南
北古堤十存八九賈魯舊河尚可泄水必修整前
項隄防築塞東注河口盡將河流疏道南去使下
徐沛由淮入海所經州縣禦患隄防俱令隨處整
理庶幾漕河可保無虞仍於張秋鎮南北各造滚
水石壩一座俱長三四十丈中砌石堤一條擬長
十四五里雖有小費可圖經久若黃陵岡等處隄
防委任得人可以長久仍照舊疏導汶水接濟運
河萬一河再東決壩可以泄水流之漲堤可以禦
河流之衝倘或夏秋水漲之時南邊石壩逼近上
流河口船隻不便往來則於賈魯河或雙河口徑
達張秋北下且免濟寧一帶閘河險阻尤為便利
弘治七年九月給事中孫儒奏黃河雖遷徙不常
然其勢北高南下至成化間始南高北下今欲治
之先自丁家道口濬其南岸廣二三仞以容狂瀾
復濬桃源宿遷深三四仞以殺水勢開符離歸德
使其勢北高南下沿張秋而上以竿測之於其淺
處樹木横箔下石築土以攔上流又恐明年春水
泛漲冲決土壩先於張秋迤西開曠之處挑濬湖
蕩以畜潦水然後於其決口厚築堤岸修砌石崖
為便請下治河太監李興平江伯陳銳與劉大夏
酌行從之
(按是年命太監李興平江伯陳銳同劉大夏治張秋河十二月築塞決口成功)
弘治八年二月築塞黃陵岡及荆隆等口七處旬
有五日完工河復南流故道
弘治十一年河決夏邑縣太邱回村等集逕蕭縣
出徐州小浮橋
弘治十三年六月河決李家楊家等口横流曹單
等處
弘治十九年河決睢州之野雞岡由汴河入淮於
是開李景高口支河引水出徐閱二年復淤
武宗正德四年河溢皮狐營決曹縣溫家口馮家口
等處又北徙至儀封小宋集而決黃陵岡埽壩溢
入賈魯河敗張家口等處縷水小堤循運河大隄
東南行而賈魯河下流淤塞亦出張家口合而南
注命官塞治
(工部侍郎崔巖於祥符董盆口寧陵五里舖各開地四十里引水由鳳陽達亳州又浚孫家渡故道)
(十里引水由朱仙鎮至壽州而各入於淮疏賈魯舊河四十餘里以殺水勢築梁靖口下埽以防冲)
(決會霖雨暴漲臺埽盡壞巖尋以憂去命李鏜代之鏜築長堤自大名至沛縣三百餘里又自滎澤)
(抵永城縣疏通河道以防潰決亡何以兵荒召還京)
正德七年九月以右都御史劉愷總理河道愷築
大堤起魏家灣亘八十餘里至雙堌集又續堤三
十里
正德八年劉愷奏河決黃陵岡率衆祭告越二日
河南徙山川效靈祚我國家如此因遣愷祭河伯
之神賜愷羊酒愷於修河之役束手無策因歸功
於神以獻諂諛
正德十年六月以僉都御史趙璜為工部右侍郎
總理河道璜於滎澤縣東濬分水河鄭州西鑿須
水河疏亳州河渠至是水勢漸平
世宗嘉靖五年十二月以章拯為工部侍郎兼僉都
御史會官治河時御史戴金奏黃河入淮之道有
三一自中牟至荆山合長淮之水曰渦河一自開
封府經葛岡小壩丁家道口馬牧集鴛鴦口徐州
出小浮橋曰汴河一自小壩經歸德府城南飲馬
池至文家集經夏邑至宿遷曰白河弘治間黃河
變遷渦河白河堙塞而徐州獨受其害若自小壩
至宿遷一帶並賈魯河鴛鴦口文家集壅塞之處
逐一挑浚則趨淮之水不止一道而徐州水患可
以少殺矣又提督漕運總兵官楊宏亦言徐州上
流若歸德州小壩河丁家道口河亳州渦河宿遷
小河等處俱有黃沁分流支派故道宜於此開浚
或有捷路可開亦從其便庶可以分殺水勢也詔
俱下工部議覆將戴金楊宏所奏事宜斟酌應築
應浚選委司府勤能官員鳩工庀事以濟漕運
嘉靖七年總督河道右都御史盛應期奏開蘭陽
縣趙皮寨白河一帶分殺水勢用工四月弗績坐
免
嘉靖八年命工部右侍郎潘希曾兼都察院左僉
都御史總理河道希曾言河南儀封縣河患已寧
管河主簿宜革孫家渡口已浚通請於鄭州增設
判官一員專駐其地以防復淤從之
嘉靖十一年六月大水溢孟津縣城圮乃議遷於
舊城西二十里聖賢莊經始於甲午春二月訖工
於夏五月
嘉靖十四年十二月總理河道都御史劉天和條
議治河事宜其一自河南原武縣王村厰增築月
堤一十里其一孫家渡自正統時全河從此徙弘
治時淤塞隨開隨淤卒不能通今趙皮寨河日漸
廣若再開渡口併入渦河不惟二洪水澀恐亦有
陵寢之憂當如舊閉塞其一蘭陽縣銅瓦廂月河
不必再濬蓋黃河勢難與爭既已趨北不能復使
東注也其一於祥符縣之磐石口蘭陽縣之銅瓦
廂考城縣之蔡家口各添築月堤臣以為黃河之
當防者惟北岸為重其堤岸去河遠者間或僅存
而瀕河者無不冲決當擇其中去河最遠大堤及
去河稍遠中堤塌者增修缺者補完斷絶者接築
使北岸七八百里間聯屬高厚但工役甚鉅而時
詘民貧當以漸修舉上從之
(黃河先年由蘭陽縣趙皮寨地方流經考城東明長垣曹蕭等縣以入徐州近年自趙皮寨南徙由)
(蘭陽縣儀封歸德寧陵睢州夏邑永城等州縣流經鳳陽地方入淮其歸德蘭陽等州縣水患頗大)
(本李如圭治河疏略)
嘉靖十六年七月命遷夏邑縣城以避河患
是年鑿地丘店野雞岡等口上流河四十餘里
嘉靖十八年正月河道都御史胡纘宗疏議於睢
州考城地方新開孫繼口孫祿口各黃河支流處
另築長堤及將考城馬牧集等處修堵決口堤務
築高廣堅實密栽榆柳護之疏入下工部議行
嘉靖十九年濬孫繼口至丁家道口淤河五十里
是年河決野雞岡由渦河經亳州入淮二洪大涸
兵部侍郎王以旂開李景高支河一道引水出徐
濟洪役夫七萬有奇八月而成尋淤
嘉靖二十一年又鑿野雞岡上流李景高口支河
三導河東注以濟二洪
嘉靖二十四年河決野雞岡南至泗州合淮入海
嘉靖二十七年正月於趙皮寨等處穿支河修築
堤防以河決曹縣故也
嘉靖三十二年四月遣侍郎吳鵬視趙皮寨孫家
渡二支河
嘉靖三十八年二月巡撫章煥議於翟家口大開
河口以殺其勢别挑支河培築堤岸以圖永久部
議不行
穆宗隆慶四年四月以兵科都給事中溫純言更命
河道都御史加提督軍務職銜以南直隸之淮揚
穎徐北直隸之大名天津河南之睢陳山東之臨
沂及添設曹濮諸道各兵備官屬焉
隆慶五年十月以河南山東大水命工部申飭管
河官經理上流以防衝決
隆慶六年七月詔均派山東河南河夫於各州縣
勿偏累瀕河地方
十一月侍郎萬恭言國家財賦仰給東南貢運全
資河道徐州以上河廣廣則水有所滙而縈洄徐
州以下河狹狹則水無所容而泛溢故欲河不為
暴莫若令河專而深欲河專而深莫若束水急而
驟束水急而驟使行地中舍堤别無策也前都御
史潘季馴議開一百里故道給事中雒遵議築三
百里長堤人謂太費無益獨荷先皇俞允臣等督
司道官申畫地之約下募夫之令期以九十日而
工止六十期以六萬兩而費僅三萬堤工遂成河
流順軌臣等復念築堤如築邊守堤如守邊又會
題設官布夫建舖編號沿堤修守以此今年黃水
大發而三堤竟不敗河卒無虞北運無一水阻南
還無一水阻因陳各官勞勩請加敘奬工部覆從
之
神宗萬歷元年八月河漲澠池縣張成口深五丈
萬歷三年十月兵科給事中蕭彥上言近日治河
諸議俱在徐邳以下於上流俱未之及但以運道
為急不以淮泗為念宜令大臣下沿淮安上溯潼
關逐一相視孰可分其流孰可殺其勢計畫停妥
繪圖立說具奏施行部覆如議
萬歷六年七月總河都御史潘季馴題徐州小浮
橋以上一帶河淺查得河南歸德府新集地方下
至徐州二百五十里原係黃河故道欲乘今一併
開復以工科給事中王道成言未行
(河之羡溢中國也惟急務修築培高堰以束淮水造遥堤以束黃流尢當極意經理河南則於家店)
(劉獸醫口黃陵岡陶家店馬家湖銅瓦廂挖泥河煉城口滎花樹芝蔴庄等溜山東則楊家口梁靖)
(口毛黃寨王家壩侯家村以其地皆埽灣迎溜湍急先年往往矢事故當急務修理之若堤堰既堅)
(河淮安流自能久享其利本續文獻通考)
萬歷七年十月以兩河工成賞總督河道官潘季
馴等銀幣有差仍差科道官勘實以聞
萬歷十五年七月給事中常居敬題開封等府陜
州靈寳等州縣淫雨河漲冲決堤岸漂没人畜乞
敕河南管河各官捲埽築壩補隙塞決
冬十月命工科給事中常居敬相度黃河議修治
之策時黃河漫流自開封府封丘及東明長垣各
縣多冲決大學士申時行言失今不治河將北徙
上流不下則運道可憂故有是命己而督河楊一
魁議因決濟運導沁入衞居敬言衞輝城卑於河
恐一決則有冲潰之患沁水多沙善淤入漕未便
不如堅築決口開河身加浚衞河民得灌田尤為
完計詔從之十一月詔河道堤防不堅易致冲決
嗣後該管官五年内者巡撫奪俸三月道官降級
論劾者從重議處餘年遠者姑免究
是年河決祥符縣劉獸醫口又決蘭陽縣銅瓦廂
又決封邱原武二縣
是年河又決荆隆口(即金龍口)潰堤入長垣東明二縣
尋塞之後二年復剏築遥堤二千九十丈以防漲
漫沁河又決蓮花口金屹&KR2565;水浸獲嘉新鄉二縣
尋塞之亦加築堤壩
(沁水至武陟與黃河合其湍急之勢較黃益甚而武陟東岸之蓮花池金屹&KR2565;要害處也今議甃石)
(四百三十五丈為堤限以三年告竣此堤一成永遠為利而議者畏難尚未舉行其北岸大樊村亦)
(係埽灣要害幇堤捲埽司河者當留意焉本河防一覽)
萬歷十六年十一月增撫臣勅書兼理河道事
十二月添設河南開封府同知一員駐劄荆隆口
祥符縣縣丞一員滎澤縣主簿一員專管河務
是月工部覆總河潘季馴奏稱河南黃河上流三
門漬津而下地平土疎每易冲決特非運道所經
往往忽視以為無虞而不知上源既決運道未有
不阻者故修守之法在河南尤屬緊要其故道由
新集出小浮橋銅幇鐵底所當修復而歲儉費繁
未宜舉行惟宜加修庶保無虞因條陳六事一黃
河北岸逼漕南岸逼省經先臣劉大夏於兩岸各
築長堤綿亘千有餘里歲久刷汕宜刻期修築一
沁水至武陟合黃而蓮花池金屹&KR2565;其險要也生
靈無算托命一堤而最險處止四百餘丈所當亟
議石堤以圖永賴一河工甚鉅所恃工費止河堡
夫銀近緣併入條鞭任民逋負甚至已徵而别用
竟不扣還今議從前借用者如數抵還在民者徵
解貯開封以待不時之用一役民用其民當䘏其
私今議開歸河三郡近堤没官田地給堡老六畝
堡夫五畝不足則以曠工銀置產以授之則民有
身家之患防隄益力一河之害河南為尤大治河
之功在河南尤難往秋防舉劾僅行於淮徐而不
及河南誠為缺典宜一體甄别以示激勸一當以
治淮之法治河責郡邑長吏以一事權覈歲修工
程以預興舉增補捲築以固隄防所當通行者也
從之
萬歷十七年六月河決劉獸醫口又漫出李景高
口新隄又冲入夏鎮内河没壞田廬溺死居民甚
衆其餘或水與堤平或堤不没者尺許至十月塞
之
(總河潘季馴上治河疏曰黃河經行之地惟河南之土最鬆禹導河入海止經陜州孟縣鞏縣三處)
(皆隸今之河南一府其水未必如今日之濁今自河南之閿鄉起至歸德虞城縣止河經五府流日)
(久土日鬆土愈鬆水愈濁故平時之水以斗計之沙居其六一入伏秋則居其八矣以二升之水載)
(八升之沙非急湍即至沉滯故決口不塞則水分水分則流緩流緩則沙停而旁溢勢所必至也是)
(以黃河防禦為難而中州為尤難自漢迄今東冲西決未有不始自河南緣非運道所經人遂漫不)
(關心不知上源既決運道必傷往年孫家渡黃陵岡趙皮寨故轍可鑒也弘治年劉大夏於北岸築)
(有長堤一道起自曹縣界至武陟縣詹家店止延袤五百餘里南岸逼近省城亦有長堤一道起自)
(虞城縣至滎澤縣止實為中原屏翰但地鮮老土堤皆浮沙河水一漲多難保守今逐一查核分為)
(緩急二工如儀封縣北煉城口舊堤一叚舊壩一座南岸普家營新舊月堤蘭陽縣楊家莊至賈家)
(樓舊堤一道南岸自陳留縣至儀封縣界舊堤一叚祥符縣劉獸醫口迤南舊堤二叚張家灣塌斷)
(老壩一叚達後月壩一叚又自陶家店至兔伯&KR1278;埽頭集至舊堤頭長堤二道又劉獸醫口遥堤一)
(道封邱縣荆隆口北中濼城于家店張家莊蕭家莊各有水冲潭窩又會題准荆隆口剏築遥堤一)
(道陽武縣北岸脾沙岡埽壩原武縣舊堤一道滎澤縣北岸長堤一道自朱世花太王廟至王婁店)
(郭家潭等處俱有潭窩歸德府考城縣北岸芝蔴莊迤東埽壩三段李秀厰東堤決口唐家水口壩)
(基商邱縣南岸楊先口堤以上工程或剏築或加幇或填補皆係險要之處亟宜修舉者也又如儀)
(封縣北岸榮花樹舊堤一叚挖泥河舊壩坍塌祥符縣馬家口舊堤三叚省城四面大堤一道陽武)
(縣自王祐莊至脾沙岡舊堤南岸自訾家莊後至中牟縣圓墩寺舊堤原武縣南岸舊堤二段中牟)
(縣舊堤六叚俱應加幇河勢稍緩俟急功完日次第修舉者也兩工告竣則防禦可恃但築堤不難)
(而覓土難若非眞正老淤土隨築隨壞徒費無益容臣加意檢築或夾雜浮沙或夯杵不實將河官)
(參治又查得徭編河堡銀工役所恃為生者也有司視為末務倦於追徵吏書乾没收頭侵尅近聞)
(併入條鞭解京止餘畸零人戶逋欠糧稍皆作河道錢糧請令追徵立限催比如完不及三分之二)
(者即遇考滿陞遷不准離任庶知敬惕而錢糧自裕矣又臣惟河防在隄而守隄在人宦令堤壩之)
(上每二里修一堡房令堡老堡夫常川住守防護埽岸修補坍壩填塞穴窩看守柳株三伏九秋之)
(間不分風雨晝夜防守法至備矣但不周恤人心易怠宜於近堤官地堡老給與六畝堡夫五畝以)
(便耕種稍助食用仍給帖照免其糧差則人心樂為之用而隄防可久矣詔從之本河防一覽)
萬歷二十三年剏開中牟縣河渠及築吳家堂堤
(按中牟縣知縣陳幼學剏開河渠五十七道以洩黃河泛溢之水汙地皆成平地民咸賴之又築吳)
(家堂堤一十六道)
萬歷二十九年九月河決蕭家口等處先是開封
歸德二府大水商邱蒙墻寺黃河水發遂冲蕭家
口百餘丈全河盡南注原行河身頃刻變為平沙
商舟不暇解維盡寘平沙之上蒙牆向在南岸徙
置北岸商邱虞城多被淹没巡撫曾如春奏乞命
河臣從冲決源頭下至徐溪口符離橋宿遷小河
口會流處所逐一杏勘詳議料理上是其言至十
月大學士沈一貫又言之吏科給事中田大益又
言不報
萬歷三十年二月工部尚書楊一魁覆奏巡撫曾
如春疏蒙牆寺冲決宜修築汴堤以障南徙又汴
堤上自歸德下至靈虹接連歸仁堤數百餘里若
河南修完而靈虹一帶亦宜修築高厚始保萬全
宿遷小河口乃睢水出洩故道耿車兒灘横堤年
久殘廢急應疏浚小河口培築耿車兒堤使黃流
盡歸小河口則瀰漫自消上嘉納之
三月以巡撫曾如春為總理河道提督軍務如春
奏上年蒙牆寺口決勢難南徙而蒙牆寺之下若
徐家口至李吉口百有餘里涓涓之流固在也屹
然之堤如故也此東行故道所宜速為開復者但
故道自歸徐至宿遷不下六百餘里非集夫數千
萬備金百萬兩何能展手臣備查各屬衙門報前
總河庫冊總計不滿三萬之數非發内帑無策矣
不報
(是時河決蒙牆寺入歸德商永南徙而河與准會入洪澤總河曾如春開挑三家口至明年秋工垂)
(成而單縣蘇莊之河又大決矣本南河全考)
萬歷三十一年正月工部言山東巡撫黃克纘奏
開王家口固為得策而塞蒙牆決口亦屬急務蓋
王家口為蒙牆上源上源既達則下流不宜旁洩
下流洩則沙易壅沙既壅則上源潰決之虞必有
所不免者宜命總河酌覆從之
(王家口在單縣)
是月總河曾如春揭稱河工見在銀七十萬兩尚
欠三十萬兩錢糧不繼恐棄前工不報
是年河決歸德府總河曾如春挑北河引水入淮
所決河口廣八十餘丈而新開河僅三十丈水不
能容下流淤淺水遂四溢因漲冲魚臺單縣豐沛
間如春驚悸暴卒
萬歷四十三年八月河決陶家店張家灣由會城
大堤陳留等處入亳州渦河本年冬決口淤平加
築大壩河流復故
萬歷四十七年九月河決脾沙岡水由封邱曹單
至考城復入舊河本年十一月築塞之
熹宗天啟三年五月河決睢陽
莊烈帝崇禎元年二月御史范良彥言河流自銅瓦
廂而東羅家口蘇家林王家壩等處歲修無虚日
所需一應埽料例招商運買緣官價大少故商賈
不承貽累里甲取辦於數百里之外脚力有費僱
船有費搬運有費交卸上納有費歲發官銀萬兩
百姓必賠五千中州腹心之地困苦至此因思歲
修額銀有司征解不時拖欠數多亦當速抵原數
聽河臣凑手即發招商辦買公平價値或使少沾
利息人自樂就矣命飭行
崇禎四年夏河決原武湖村舖又決封邱荆隆口
敗曹縣塔兒灣太行堤趨張秋六年始塞
崇禎五年六月河決孟津口横浸數百里
崇禎六年六月北築太行堤西起虞城縣界東抵
沛縣復築縷堤用護太行堤西起虞城界東抵張
村站又上自荼城下歴三山抵雙溝兩岸長堤之
上每三里設舖一所每舖設夫十名更設游夫巡
邏
崇禎十五年九月河決朱家寨衝破汴城北門由
曹宋二門而出南入於渦周王恭柺踉蹌走磁州
以巡按御史王漢舟迎之也巡撫高名衡推官黃
澍俱北渡士民溺死甚衆城俱圮賊屯高地獨全
水大半入泗入渦入淮邳亳皆災
(時流賊圍開封久人相食守臣謀引黃河灌賊賊知預為備令其黨黑蛇劉都古決河灌城城内之)
(水幾與城平民盡溺死本明史藁)
十二月命工部侍郎周堪賡修治決河發銀十萬
兩期以二月竣工
崇禎十六年二月命周堪賡將修河工繪圖以進
堪賡上言河之決口有二一為朱家寨寬二里許
一為馬家口兩口相距三十里怒濤千頃工力難
施必廣濬舊渠數十里分殺水勢然後畚鍤可措
顧築濬並舉需夫三萬河南兵火力竭應募者少
不得不借助於鎮撫之兵也乃敕兵部速議令堪
賡刻期興工至四月塞朱家寨決口修堤四百餘
丈馬家口工未就忽冲東岸諸埽至六月堪賡言
馬家決口百二十丈兩岸皆築四之一中間七十
餘文水深溜急難以措手請俟霜降後興工疏甫
上帝趣鳩工未及奏績而明亡
河南通志卷十四
