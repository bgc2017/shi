河南通志卷五十二
古蹟下
河南府
洛陽故城(在府城東三十里洛水北即周公所營成周漢置縣東漢西晉後魏皆都此唐)
(許渾詩禾黍離離半野蒿昔人城此豈知勞水聲東去市朝變山勢北來宫殿高鴉噪暮雲歸故堞)
(鴈迷寒雨下空壕可憐緱嶺登仙子猶自吹笙醉碧桃)王城(在府城西五里成王命周公營)
(洛邑以為朝會之地即此明劉鳳詩宅中形勢澗瀍深作洛千年王氣沉關控河流當地軸岳分嵩)
(少壓天心西來驛路連雍畤北枕秦城接華隂禹跡芒芒敷九土獨令磐石誦虞箴)雍氏城
(在府城東二十里黃帝臣雍氏作於水滸故名)東都城(在府城南洛水陽左成皋右函谷前)
(伊闕後邙山周四千九百三十步唐志貞觀六年號洛陽宫顯慶二年曰東都光宅二年曰神都天)
(寳元年曰東京肅宗元年復為東都龍紀間尚仍其舊皇城曰太微宫城曰紫微陳後主詩建都開)
(洛汭中地乃城陽縱横肆八達左右闢康莊銅溝飛柳絮金谷落花光忘情伊水側税駕河橋傍又)
(日光朝杲杲照耀東京道霧帶城樓開啼侵曙色早佳麗嬌南陌香氣含風好自憐釵上纓不嘆河)
(邊草)穀城(在府城西北五十里左傳定公六年單子伐穀城即此)光武城(在府城南)
(洛水隂光武時築)金墉城(在府城東二十五里魏明帝建北魏温子昇詩玆城實佳麗飛)
(甍自相並膠葛擁行風岧嶤閟流景御溝屬清洛馳道通丹屏湛淡水成文參差樹交影長門久已)
(閉離宫一何靜細草綠玉階高枝蔭桐井微微夕渚暗肅肅暮風冷神行揚翠旗天臨肅清警伊臣)
(從下列逢恩信多幸康衢雖已泰弱力將安騁)隋唐城(初隋煬帝作東都原無外城僅有短)
(垣唐長壽中侍郎李昭德始築之今府城即隋唐東南之一隅耳)偃月城(在府城北隋紀)
(云王世充敗李密走偃月城)寳城(在府城西隋時所築唐太宗來攻王世充使其弟世偉守)
(之即此)含嘉城(在府城北門外按舊唐書王世充傳為含嘉倉城唐仍之江淮舟運悉至)
(此僦車三百里至陜)戎城(在府城南三十里杜預曰縣東南有園鄉西南有雍城處伊洛之戎)
綸城(在偃師縣東南括地志云即古綸國)袁術城(在偃師縣南緱氏保通典云緱氏西)
(南有袁術城)延壽城(在偃師縣南緱氏保晉書云緱氏有延壽城)滑城(在偃師縣)
(府店北二里許春秋時滑伯國城址尚存杜預云滑伯都於費在緱氏縣一名費滑)鄩城(在鞏)
(縣西南洛口保禹封夏伯於此後太康亦居之其址尚存)東訾城(在鞏縣西南四十里晉石)
(勒攻趙出於鞏訾之間)鞏王城(在鞏縣西孝義保周赧王築)洛口城(在鞏縣北)
(十里括地志云即隋洛口倉)召伯城(在宜陽縣西世傳召伯循行南國築此以為休息之)
(所吕履恒詩召伯巡行有舊風欲尋遺蹟燧烟空那知南國甘棠舍還望東周離黍宫)韓城
(在宜陽縣西韓昭侯築今城北有昭侯墓)九曲城(在宜陽縣東南高齊築水經注洛水自宜)
(城而東經九曲其南有坂穆天子傳所謂天子西征升於九曲是也唐李華詩宜陽城下草萋萋澗)
(水東流復向西芳樹無人花自落春山一路鳥空啼)福昌城(在宜陽縣西唐武德元年置熊)
(州於此因築)栢崖城(在孟津縣西六十里侯景所築唐置縣基尚存開元二十二年裴耀)
(卿議於此置栢崖倉憲宗元和十年李師道遣兵焚柏崖倉即此舊志入懷慶府濟源縣内今攷正)
(詳見辨疑)占城(在孟津縣西牛莊唐李光弼築此以禦祿山野水之捷即此)黃城(在登)
(封縣西南羅氏路史云許由隠處)潁陽城(在登封縣西南八十里夏綸國漢置縣屬潁川)
(郡唐韋莊詩琴堂連少室故事即仙蹤樹老風聲壯山高臘候濃雪多庭有鹿縣僻寺無鐘何處留)
(詩客茅簷倚後峯)郜城(在登封縣東南二十八里即古郜城縣路史云是城為南郜太原有)
(郜城所謂箕郜也)長水城(在永寧縣西馮東保後魏築周廢為鎮王鐸詩昌宮猶種竹鬱)
(鬱掩雲天日照留侯廟春深武帝泉雒奔高岸没城合斷山連若得龜疇谷蹊邊枕石眠)函州
城(在永寧縣北馬村保唐武德四年築)白起城(在新安縣西三十里白起屯兵於此址尚)
(存)函關城(在新安縣東玉海云周保定中改名通洛城)俱利城(在澠池縣西通)
(典云秦昭王趙惠文王會處)陽壺城(在澠池縣東北一百二十里北臨河明薛瑄詩山作)
(高城水作池諸侯從此會戎衣臺荒已見兵機息波響猶疑琴韻微周黨清名留汗竹桓王古墓伴)
(斜暉登臨不盡千年意目送秋空一鴈飛)汝濱城(在嵩縣春秋昭公十七年晉人取陸渾之)
(地築城守之晉趙鞅帥師滅汝濱即此)伊尹城(在盧氏縣欒川伊水之濱伊尹耕莘處址)
(尚存)轘轅府(在偃師縣東南仙居保漢地里志云周滑伯食邑也後廢為店)平隂廢
縣(在府城北五十里水經注云平隂即晉之隂地故隂戎所居文帝改曰河隂)緱氏廢
縣(在偃師縣南二十里古滑國漢置縣宋歐陽修詩亭後徹郊畿人家嶺坂西青山臨古縣綠竹)
(遶寒溪道上行收穗桑間曉灌畦東皋有深趣更擬卜幽棲又秋色滿郊原人行禾黍間雉飛横斷)
(澗燒響入空山野水蒼烟起平林夕鳥還嵩風久不見寒碧更潺湲)永安廢縣(在鞏縣西)
(南四十里舊為永安鎮宋景祐四年以近陵寢陞為縣金改芝田縣元并入鞏縣)榖水廢
縣(在孟津縣西九十里瀍水所出)壽安廢縣(在宜陽縣西本後魏甘棠縣隋改今名宋)
(邵雍詩休嘆浮生榮與辱且聽終日水潺潺遙穿暝藹孤鴻去横截烟霞雙鷺還佳樹排音巖下圃)
(好風環翠縣前山寄言名利差輕者少輟隂光到此間)陽城廢縣(在登封縣魏孝昌二)
(年置禹避舜之子於陽城即此)北荆廢縣(在嵩縣陸渾東北通典云陸渾縣東北故城是)
(也東魏時築)陸渾廢縣(在嵩縣北三十里秦置即秦晉遷戎地)新城廢縣
(在嵩縣即古城子國)伊闕故縣(在嵩縣北九十里唐牛僧孺為尉於此)劉子邑
(在偃師縣南緱氏保周時劉康公食邑)三市(晉都洛有三市一在城西南一在城南一在城)
(東)銅駞街(在府城東漢鑄銅駞二置宫門南四會道夾路相對俗傳金馬門外拜羣賢銅)
(駞陌上集少年)尸鄉(在府城西春秋時劉人敗王城之師於尸氏即此又古有祝雞翁居此養)
(雞)芝田鄉(在偃師縣府治東南二十里以産芝故名唐屬緱氏縣金屬芝田縣後廢屬鞏)
(縣)白社里(在舊洛城建春門晉逸士董京居此)郟鄏陌(在府城北杜預云河南縣)
(王城内有郟鄏陌)崤陵(在澠池縣西四十里蹇叔曰崤有二陵即此)封禪壇(在登)
(封縣西萬年崗上唐武后登封時建唐宋之問詩御路廻中嶽天營接下都百靈無後至萬國競前)
(驅文衛嚴清蹕幽仙讀寳符貝花明漢羃芝草入堯厨濟濟衣冠會喧喧夷夏俱宗禋仰神理刊木)
(望山途撫已貧非病時來本不愚願陪丹鳳輦率舞白雲衢)南宫(在府城東北二十五里玉)
(海云漢高祖五年入雒陽置酒南宫即此秦漢雖都關中猶倣周制建宫闕於洛陽至光武幸此定)
(都)永安宫(在洛陽故城中漢紀云獻帝皇太后宅也)望春宫(在唐禁苑中唐沈佺)
(期詩芳郊綠樹散春晴複道離宫烟霧生楊柳千條花欲綻蒲萄百丈蔓初縈林香酒氣元相入鳥)
(囀歌聲各自成定是風光牽宿醉來晨復得幸昆明)青城宫(在洛陽縣治北隋大業初建)
顯仁宫(在府城皂澗隋煬帝建)明德宫(在府城貞觀十一年太宗幸此)避暑
宫(在府城西北土店唐武則天后所建)長樂宫(在府城帝母所居見續齊諧記)通天
宫(在府城唐鑄九鼎處)青龍宫(在府城置九鼎處)長信宫(在府城帝祖母所居)
(見漢書唐崔國輔詩長信宫中草年年愁處生時侵珠履跡不使玉階行)太初宫(在洛陽古)
(皇城北唐建)長秋宫(在府城皇后所居見馬后傳)洛陽宫(在府城隋置唐太宗)
(六幸之武后號太初宫唐薛逢詩憶昔聖皇初御天玉輿頻此駐神仙龍盤藻井噴紅艷獸坐金床)
(吐碧烟雲外笙歌岐薛醉月中臺榭后妃眠自從戎馬生河洛深鎻蓬萊一百年)合璧宫
(在洛陽禁苑中見六典)萬象神宫(在府城天壽年武后享此宫)迎仙宫(在洛)
(陽縣張東之斬張易之張昌宗於此廡下)上陽宫(一名西宫在洛陽宫城内南隅南臨洛水)
(西距穀水東即宫城北連禁苑宫内門殿皆東向唐宗楚客詩紫庭金鳳闕丹禁玉鷄川似立蓬瀛)
(上疑遊崑閬前鳥將歌合囀花共錦爭鮮湛露飛堯酒薰風入舜絃水光搖落日樹色帶晴烟向夕)
(廻琱輦佳氣滿巖泉唐宋之問詩廣樂張前殿重裘感聖心砌蓂霜月盡庭樹雪雲深舊渥驂宸御)
(慈恩忝翰林微臣一何幸再得聽瑤琴)濯龍宫(在府城漢桓帝延禧九年祀老子於濯龍)
(宫用郊天之樂見續漢記)翠微宫淩波宫(俱在洛陽禁苑漢置)會聖宫
(在偃師縣東十五里宋祭陵飲福之所)福昌宫(在宜陽縣西坊廓保隋煬帝建)興泰
宫(在宜陽縣西南萬安山唐長安四年建)蘭昌宫(在宜陽縣西上莊保唐顯慶初建)
連昌宫(在宜陽縣舊壽安縣西二十九里唐顯慶間建一名玉陽宫)三陽宫(在登)
(封縣唐聖歷間建)奉天宫(在登封縣嵩山之陽唐永淳初建)﨑岫宫(在永寧縣)
(西五里唐顯慶三年建唐王建詩玉樓傾倒粉墻空重壘青山繞故宫武帝去來紅袖盡野花黃蝶)
(領春風)蘭峯宫(在﨑岫宫西二十餘里唐顯慶三年建)紫桂宫(在澠池縣西五)
(里唐儀鳳初建永淳初改曰芳桂宫)嘉德殿(在府城九龍門内漢靈帝母孝仁董皇后所居)
却非殿(在府城漢光武建武元年冬車駕入洛陽南宫幸此殿因定都焉)陽明殿
(在府城嚴光字子陵漢光武建武五年詔召光設樂陽明殿命宴會暮留宿次日太史奏客星犯帝)
(座)德陽殿(在府城鍾離意諫明帝起北宫因出為魯相及德陽殿成帝謂公卿曰鍾離尚)
(書若在不得成此殿)崇德殿(在洛陽明帝永平中置)昭陽殿(在府城見洛陽宫殿)
(簿)流杯殿(在東都城皆有亭)顯陽殿(在洛陽魏明帝所建皇后正殿也元魏隋)
(唐俱仍其舊)宣德殿(在洛陽玉海云漢馬援鑄馬式上之詔置於宣德殿)建始殿
(在洛陽北宫世說新語云魏武自漢中還洛陽建此)修文殿(在東京隋貯書之所)九華
殿(在府城見洛陽宫殿簿)集賢殿(在府城唐太宗時建)甘露殿(在府城洛陽宫)
(前唐李嶠詩月宇臨丹地雲窗網碧紗御筵陳桂醑天酒酌榴花水向浮橋直城連禁苑斜承恩恣)
(歡賞歸路滿烟霞)長生殿(在府城唐武后寢疾於此張東之斬易之昌宗於殿廡下)仁
壽殿(在府城魏明帝詔云自吾建承露盤以來甘露降仁壽殿)洛城殿(在府城武后天)
(授元年策問貢士後廷對自此始)太極殿(魏明帝上法太極青龍二年於洛陽南宫起太)
(極宫在漢崇德殿故處見水經注初學記曰歴代正殿隋之乾陽魏之太極晉以降正殿皆名之)
章德殿(見章帝紀)觀風殿(在府城武后徙上陽宫率百官詣觀風殿問起居)乾
殿(在府城玄宗開元五年幸東都將行大享禮以武后所修明堂有乖典制依舊製造乾元殿)
儀鸞殿(在府城隋煬帝大業十一年有二孔雀自西苑飛集朝堂校尉高德儒等奏以為鸞)
(於是百官稱賀詔於其地造此殿)麟趾殿(唐置在洛陽大内唐宋之問詩北闕層城峻西)
(宫複道懸乘輿歴萬戶置酒望三川花柳含丹日山河入綺筵欲知陪賞處空外有飛烟)金鑾
殿(在府城梁乾化元年置)神御殿(在府城宋景德四年車駕謁陵因幸西都詔以太祖)
(誕生之地建為應天院中置此殿圖繪聖容)興先殿帝華殿昭考
殿(在府城天聖中欲置真宗神御而難於遺仁宗因以殿後齊宫並置三殿曰三聖殿慶歷中名)
(太祖殿曰興先太宗曰帝華真宗曰昭考)慶雲樓儀鳳樓(俱在洛陽晉時建)
廣達樓(在府城唐建在洛陽御苑内李濯有賦唐蘇頲詩東岳封回燕洛京西墉通曉會公)
(卿樓臺絶勝宜春苑燈火還同不夜城正覩人間朝市樂忽聞天上管絃聲酺來萬舞羣臣醉喜戴)
(千年聖主情)雙桂樓(在府治宋天聖間錢惟演留守西都時建)五鳳樓(在府城内)
(梁太祖即位取魏良材為之)勤政樓(唐置在府城唐王維詩綵仗連宵合瓊樓拂曙通年)
(光三月裏宫殿百花中不數秦王日誰將洛水同酒筵嫌落絮舞袖怯春風天保無為德人歡不戰)
(功仍臨九衢宴更達四門聰)百尺樓(在舊洛陽城東北魏文帝建)鳷鵲樓(在府)
(城廣望觀南晉置)綠珠樓(在府城元魏昭儀寺池南綠珠墜樓即此唐胡曾詩一自佳人)
(墜玉樓繁華東逐洛河流惟餘金谷園中樹殘日蟬聲送客愁)多景樓(在府城環溪園南望)
(洛陽諸勝俱在目前)洞賓樓(在宜陽縣南門外老君堂)觀瀾樓(在孟津縣廳後宋司)
(馬光詩一望烟波溟神龍遠匿聲孤舟泛落日理枻問蓬瀛)石樓(在嵩縣東)仁壽閣
(在洛陽南宫漢文帝篤好文雅明帝尤重經術四方鴻儒負囊而至石室蘭臺彌以充積又以仁壽)
(閣新集書命校書郎班固傅毅掌之)崇德閣(在洛陽宋司馬光與邵雍期會於崇德閣邵後)
(至司馬光詩淡日濃雲合復開碧松清洛遠縈回林端高閣望已久花外小車猶未來)閶闔
閣(在府城紫微宫中見東京記)石渠閣秘書閣麒麟閣
天祿閣(俱漢置見洛陽宫殿名)鳳閣(在洛陽唐置)懷古閣(在府治中宋建)
尊賢閣(在府治尊賢坊宋置見朝市圖)周公臺(在府城東周公輔成王朝諸侯之所)
(隋末李密據金墉營寢室於臺後)昆昭臺(在府城周靈王築聚天下異木神工篩水晶以)
(為泥高百尺升之以望雲氣)雲臺(在府城東水南保漢明帝圖畫二十八將於此)靈臺
(在府城南三里漢光武築以望雲物)燒經臺(在府城東白馬寺有南北二臺漢明帝時佛法)
(初至中國道家言其謬於是築二臺各貯道佛經俾焚之以驗真偽道經煨燼佛經俱存世遂尊信)
九華臺(在府城魏文帝築明張美含詩華林園内九華臺繡閣珠簾次第開池水無聲龍旆)
(遠野花空自落莓苔)鬭雞臺(在洛陽縣魏明帝築曹植有鬭雞篇)凌雲臺(在府城寧)
(陽門外魏文帝黃初二年築高三十三文登之可見孟津臺上樓觀精巧晉武帝時會百官尚書令)
(衛瓘侍宴於凌雲臺即此梁謝舉詩綺甍懸柱棟隠映見橋河勢高凌玉井臨迥度金波易覺凉風)
(至早飛秋雁過高樓相思曲望遠騷人歌幸屬此迢遞知承雲霧多)閱武臺麗春
臺蘭臺(俱在洛陽隋置)龍虎臺(在府城東李密築以閱武)浴日臺(在府)
(城上陽宫見西京雜記)鸞臺麟臺(在府城光宅元年武后改置)黃臺(在洛)
(陽唐章懷太子有種瓜黃臺下之句)梅臺(在府城張明叔宅)天光臺(在府城内宋富)
(弼歸老時所築元豐三年有星隕弼升臺焚香再拜知其將逝)見山臺(在府城南宋司馬温)
(公獨樂園内司馬光詩吾愛陶淵明拂衣遂長往手辭宋主命犧午憚金鞅愛君心豈忘居山神可)
(養輕舉向千齡高風猶尚想)鳳凰臺(有二一在府北十里北邙山鳳凰保一在宜陽縣南)
(錦屏山東峯)望江臺(在偃師縣伊水上周劉康公所築)夏臺(在鞏縣西南即夏桀)
(囚湯處)觀兵臺(在孟津縣東周武王觀兵於此一名選將臺)歇鶴臺(在孟津縣)
(舊河清縣西北三十里世傳王子晉浮丘公遊王屋過此吕履恒詩緱山雲樹望中開古徑還留子)
(晉臺聞道夜深笙鶴冷一聲飛過萬峯來)測影臺(在登封縣東南古陽城縣内周公定為土)
(中立圭測日葉封詩自古陽城地相傳測影臺嶽形當正落石表定誰裁太史推求法元公制作才)
(土中千象緯瞻望重低徊)觀星臺(在登封縣測影臺北周公所築)甘露臺(在登封縣)
(西少林寺)集仙臺(在登封縣東北八里漢武帝築)織錦臺(在登封縣西少室山東北)
玉女臺(在登封縣東四十五里與嵩高連亘漢武帝東遊過此見仙女處唐沈佺期詩洞壑)
(仙人館孤峯玉女臺空濛朝氣合窈窕夕陽開荒澗含輕雨虛巖應薄雷正逢鸞與鶴歌舞出天來)
高霞臺(在永寧縣西北七十里俗名鹿臺山)造字臺(在永寧縣西陽虚山相傳倉頡)
(造字處王鐸詩至人恍欲見遺跡滿蒼苔木落蝌蚪在山深鴻雁來古書燃晝夜舊鬼慟蒿萊萬禩)
(文明肇中天首獨回)會盟臺(在澠池縣西秦昭王與趙惠文王會盟處)虢臺(在盧氏縣)
(虢王曾避暑於此盧人建廟祀焉)平樂館(在府城東古洛陽上西門外魏明帝永平五年)
(建)東都館(在府城晉東武陽侯建潘尼有賦)四譯館(在府城元魏於伊洛間夾)
(御道作四譯館一曰金陵館二曰燕然館三曰扶桑館四曰崦嵫館四方來附者處此)都亭
(在府城内即張綱埋輪處)龍門亭(在府城南伊闕明天順六年建)富壽亭(在府城東)
(南三十七里漢明帝顯節陵在此)夕陽亭(在府城西南晉賈充出鎮長安百僚餞送於此)
(自旦及暮故名)士鄉亭(在洛陽馮異引軍渡河與武勃戰於亭下見後漢書)含象亭
(在洛陽唐開元中拜張說等十八人為學士於東都上陽宫含象亭詔寫御書贊述翰林盛事)洛
陽河亭(在洛陽唐李益詩離亭餞落暉臘酒減征衣歲晚烟霞重川寒雲樹微戎装千里至)
(舊路十年歸遠似汀洲鴈相逢又背飛)羣芳亭四照亭褉飲亭
偃蓋亭篔簹亭(俱在洛陽歸德坊本宋歸德園向拱以宅獻内有此五亭)
(見京洛朝市圖)悦風亭(在府城東唐裴度綠野堂内)青雲亭(在府城東銅駝街)
澆花亭(在府城南宋司馬温公獨樂園内司馬光詩吾愛白樂天退身家履道釀酒酒初熟)
(澆花花正好作詩邀賓朋欄邊常醉倒至今傳畫圖風流稱九老)饐瓜亭(在府城南下臨)
(伊水宋吕蒙正微時過此賣瓜者遺一枚蒙正食之後作相建亭於此以饐瓜名)叢翠亭
(在府城内)伊川亭(在府城南伊水上金司諫許古致仕居伊陽郡守為建此亭)觀瀾
亭(在府城西伊闕賓陽洞之麓太守虞廷璽建)環翠亭(在府城東瀍水上處士李維恭)
(建)留鹿亭(在府城署内為推官諸純臣建)望仙亭(在偃師縣府店北)温泉
亭(在偃師縣南温泉上)白雲亭(在偃師縣萬安山下邑人高綸棲隠處明許讃詩塵寰厭)
(紛擾此境趣真幽愛竹穿林過看花傍水遊石泉聲徹耳明月影侵樓供玩多風致新詩我盡收)
避暑亭(在宜陽縣趙保唐武后築)烟霞亭(在宜陽縣南錦屏山宋邵雍詩烟霞雄觀)
(已消沉遙憶龍姿日表心開創艱難陵替易空教忠烈淚沾巾)夀安亭(在宜陽縣南錦屏山)
(麓元至正八年建)水亭(在孟津縣宋游酢詩清溪一曲繞朱樓荷密風稠咽斷流夾岸垂楊)
(烟細細小橋流水即滄洲)萬歲亭(在登封縣西北漢武帝元封元年登太室聞呼萬歲者三)
(因以名亭)潜亭(在新安縣南漢書云瀍水出潜亭北)東亭(在新安縣界唐駙馬鄭潛曜建)
(唐杜甫詩華亭入翠微秋日亂清暉崩石欹山樹清漣曳水衣紫鱗衝岸躍蒼隼護巢歸向晚尋征)
(路殘雲傍馬飛)清風亭(在澠池縣治内)君子亭(在澠池縣東四十里)水心亭
(在嵩縣東北新店南望九皋東臨伊浦唐祖詠詩畫眺伊川水巖間霽色明淺沙平有路流水漫無)
(聲浴鳥沿波聚潜鱗觸釣驚更尋春岸去幽意滿山楹)凉亭(在盧氏縣宋岳飛遣將牛皋提)
(兵由盧氏至長水而還即此)延清室(在洛陽魏曹子建七啟有曰清室則七月含霜)玉
堂(在洛陽南宫漢靈帝修)萬金堂(在府城西園中靈帝中平二年造)棠棣堂
(在洛陽縣舊洛州治中唐永徽初賈敦頥弟敦實前後為刺史並有惠政後人為建此堂)五知
堂(在府城内慶歷中任信拜樞密歸休居洛建此一曰知恩二曰知命三曰知足四曰知道五曰)
(知幸)綠野堂(在府城東唐裴度建在集賢里有風亭水榭燠館凉亭諸勝唐白居易詩陶廬)
(僻陋那堪比謝墅幽微不足攀何似嵩峯三十六長為申甫作家山)石經堂(在府城内褚奐)
(築朱伯賢有記)九老堂(在洛陽縣舊東都履道坊唐白居易宅同時九老為尚齒之會九老)
(謂胡杲吉&KR0776;劉貞鄭據盧貞張渾李元爽僧如滿並白居易也)耆英堂(在府城東舊資聖院)
(宋文彦博留守西都慕唐九老集洛中公卿齒德齊者為耆英會繪像堂中凡十三人文彦博富弼)
(席汝言王尚恭趙丙劉几馮行已楚建中王慎言張問張燾王拱辰司馬光也)還政堂(在府)
(城宋富弼歸老時建)宁瞻堂(洛人為留守文彦博建司馬光有記)非非堂(在府城歐)
(陽修有記)梅花堂(在府治後有梅六株世傳王世充建元熊正德有記)舒嘯堂(在府)
(城南伊水側元孫伯紹築)報恩堂(在洛川驛東金留守強伸建刻詔文於石以死自誓)讀
書堂(在府城南獨樂園内宋司馬光詩吾愛董仲舒窮經守幽獨所居雖有園三年不遊目邪)
(說遠去耳聖言飽充腹發策登漢庭百家始消伏)老君堂(在宜陽縣南門外錦屏山第一)
(高峯)盡心堂(在登封縣治宋縣令管景文建)盧鴻乙草堂(在登封縣盧巖唐盧)
(鴻乙隠處其地有草堂測景臺樾舘枕烟庭雲錦淙期仙磴滌煩磯羃翠庭洞玄室金碧潭詳十志)
(唐李白詩先主訪賢逸雲泉今己空三盧竟不起萬乘高其風河上喜相得壺中趣每同滄洲即此)
(地觀化游無窮水落海山青鰲背覩方蓬與君弄倒影携手凌星虹)壽樂堂(在嵩縣崇臺上)
(明洪武元年指揮任亮守嵩因仁智亭舊基構堂為讀書講藝之所址尚存)燕居堂(在盧)
(氏縣治東南世傳孔子嘗至此後人建堂)傳道堂(在盧氏縣治西北有孔子曾子塑像)韓
公堤(在洛陽新城宋相韓縝尹洛時築)濯龍園(在洛陽西北漢明帝幸此)西園
(在府城西漢桓靈鬻官處)南園(在府城西與西園同時築)芳林園(在府城東北隅魏武)
(帝建文帝黃初四年冬甘露降芳林園即此明帝大治洛陽宮復於園中起陂池齊王芳即位改為)
(華林園晉武帝泰始四年亦幸此命應貞賦詩)金谷園(在府城西十三里地有金水自太白)
(原南流經此谷晉石崇因川阜造園舘自作詩序内有清凉臺即綠珠墜樓處唐杜牧詩繁華事散)
(逐香塵流水無情草自春日暮東風怨啼鳥落花猶似墜樓人唐李君房詩梓澤風流地凄凉迹尚)
(存殘芳迷妓女衰草憶王孫舞態随人謝歌聲寄鳥言池平森灌木月落弔空園流水悲難駐浮雲)
(影自翻賓階餘蘚石車馬詎喧喧)富春園(在府城東唐元微之白居易有詩)胡氏
二園(在府城北邙山麓臨瀍水岸穿二土竇深百餘尺竇外有亭)歸仁園(在府城舊)
(歸仁坊因名唐相牛僧儒置宋相李昉創亭其中)會隠園(在府城即唐白樂天園樂天曰)
(吾有第在履道坊五畝之宅十畝之園有水一池有竹千竿即此後張氏得其半為會隠園)太
平公主園(在府城積德坊見京洛朝市圖)會節園(在府城會節坊宋開寳中車駕)
(幸西京會節園景德初又命帥臣内職飲射於此)富鄭公園(洛陽名園記云洛陽園池)
(多因隋唐之舊獨富鄭公園景物最勝自還政歸第謝賓客燕息此園幾二十年亭臺花木皆出其)
(自營故逶迤衡直闓爽深密致有奥思)吕蒙正園(在府城南伊水上有亭三一在池上)
(二在池外)獨樂園(在府城南宋司馬光判西京留臺時建宋蘇軾詩青山在屋上流水在屋)
(下中有五畝園花竹秀而野花香襲杖屨竹色侵盞斝樽酒樂餘春棋局消長夏洛陽古多士風俗)
(猶爾雅先生卧不出冠蓋傾洛社雖云與衆樂中有獨樂者才全德不形所貴知我寡先生獨何事)
(四海望陶冶兒童誦君實走卒知司馬持此欲安歸造物不我捨名聲逐吾軰此病天所赭撫掌笑)
(先生年來效瘖啞)天王院花園(在府城内洛中花甚多而牡丹尤佳此地有數十萬)
(本)上林苑(在府城外漢置司馬相如有賦)黃成苑平樂苑(俱在洛陽)
(漢置)桑梓苑(在府城西魏苑也)西苑(在府城外隋煬帝築周廻二百里窮極華麗)
洛陽苑(在府城内唐唐儉從上獵於洛陽苑即此)狄泉(在府城東古洛陽城内大倉西)
(南左傳僖公二十九年盟於狄泉即此)石龍泉(在新安縣東北二十五里吕履恒詩寒泉)
(出石隟流向北山阿夜夜龍歸處山中風雨多)上林池(在府城東漢時開)九龍池
白石池(俱在府城東漢池名)九江池(在府城仁智殿南歸義門西東京記曰其)
(地曲象東海之洲池大千頃水深丈餘魚鳥翔集花卉羅植)靈芝池(在府城魏文帝黃初)
(三年穿)天淵池(在府城魏黃初五年穿)濛汜池(在府城魏明帝於宫西鑿池以)
(通御溝義取日入濛汜)醒酒池(在府城内李文叔記云董氏有西園東園園中大池四面)
(噴瀉池中而隂出之故朝夕如飛瀑而池不溢洛人盛醉者走登其堂輙醒故俗目為醒酒池)綠
陂池(在洛陽縣)積翠池(在府城外西苑唐太宗貞觀十一年三月宴於此詔羣臣以隋)
(為戒)金龍池(在府城東北池南有看花臺隋李密築)凝碧池(在府城東隋時開)
白龍池(在宜陽縣相傳漢世祖飲馬於此吕履恒詩龍池漭沆一泓深夾岸垂楊蔭碧潯池)
(自星河天上落龍來風雨夜中吟灌園總給居隣用抱甕還忘野客心銅馬鐵衣今不見石痕疑是)
(漢時隂)金蓮池(在偃師縣西四十里唐時有金蓮生池内因名)天池(在澠池縣東五)
(十里宋歐陽修詩高步登天池靈源湛然吐俯窺不可見淵然神龍護靜夜天籟寒宿客疑風雨)
摩陂井(在府城西即古郟鄏井魏明帝時龍現其中)七井(在府城南康莊保唐中貴)
(霍仙鳴在龍門一石中開七井夏月坐其上不知暑氣)琉璃井(在府城外發祥寺側宋太)
(祖誕時汲此水浴後甃以琉璃)龍井(在永寧縣西北嶕嶢山下三井相連木覆其上相傳動則)
(有雨雹繼出)御史灘(在嵩縣北九十里古伊闕縣前臨大溪劇談錄每僚佐有入臺者即)
(水中灘出唐牛僧孺為尉忽報灘出及雙鸂鶒飛下不旬日拜西臺御史)洛汭(在鞏縣洛伊二)
(水入河處清濁異流亦名什谷禹貢東過洛汭即此史記張儀說秦王下兵三水塞什谷之口亦此)
石渠(在府城舊銅駝坊西宋潞公文彦博宅)上陽陂積翠陂月
陂(在府城積善坊唐開元間玄宗患榖洛歲暴溢詔河南尹李適之作此水不為患)金橋
(在府城外唐吳融詩太行和雪疊晴空二月郊東尚朔風飲馬早聞臨渭北射鵰今欲過關東百年)
(徒有伊川嘆五利寧無魏絳功日暮長亭正愁絶悲笳一曲戍烟中)午橋(在府城裴晉公莊)
望仙橋(在府城通濟坊)旅人橋(在洛陽七里澗水經注曰洛陽宫六七里悉用大石)
(下以通人可受大舫過制作竒壯晉置)利涉橋(在府城外西南天津橋西唐咸亨三年建)
奉先橋(在偃師縣舊有永安陵為奉陵寢而設因以名橋)北海(在洛陽隋煬帝鑿周)
(四十里中有三山效蓬萊方丈瀛洲水深數丈開渠通五湖行龍鳳舸洛水漁者獲生鯉金鱗赭尾)
(帝於魚額上題解生字以記之放於北海即此)五湖(在洛陽隋煬帝鑿每湖方十里東曰翠光)
(南曰迎陽西曰金光北曰潔水中曰廣明湖中積土石為山構亭殿屈曲環遶澄碧皆窮極華麗)
十六院(在洛陽大業遺事記云煬帝置十六院屈曲周遶龍鱗渠一延光二明彩三含香四)
(承華五凝暉六麗景七飛英八流芳九耀儀十結綺十一百福十二萬壽十三長春十四永樂十五)
(清暑十六明德置四品夫人十六人各主一院庭植名花秋冬即剪雜綵為之池沼之内冬月亦剪)
(綵為芰荷每院開東西南三門並臨龍鱗渠渠面闊二十步)栢谷塢(在永寧縣劉宋袁湛)
(隨武帝軍至洛陽屯此)萇弘宅(在府城孔子問樂處)蘇秦宅(在府城舊仁和里後)
(魏尚書高顯業居此見赤光掘之得金百斤銘曰蘇家金)賈誼宅(在府城)阮籍宅
(在府城東)潘岳宅(在府城南七里岳奉母居西宅内有園池竹木)杜康宅(在洛陽城)
(西今名杜村堡)薛道衡宅(在府城宣風坊)唐高祖舊宅(在洛陽勸善坊)魏
徵宅(在勸善坊)狄仁傑宅(在洛陽武后所賜)宗楚客宅(在府城楚客造)
(宅文栢為梁沉香和紅粉泥壁磨文石為階後被逮流配太平公主看其宅嘆曰觀其行坐處我等)
(虚生浪死耳)崔日用宅(在府城積善坊日用則天時為洛陽令玄宗微時嘗至其宅日)
(用為設饌未熟玄宗暫寢庭前藤花初開日用見一巨黃蛇食藤花驚不敢近逡巡不見玄宗覺曰)
(大竒我饑甚夢食藤花已得飽日用知為後日啟聖之騐)張說宅(在府城)宋璟宅
(在府城東京記曰明教坊龍興觀西有宋璟宅璟造宅悉東西相對不為斜曲)白居易宅
(在府城内居易唐侍郎退居洛陽宅有環池與僧如滿結香山社鑿龍門八節灘為遊賞之所白居)
(易詩忽憶東都宅春來事宛然雪消行徑裏水上卧房前厭綠栽黃竹嫌紅種白蓮醉教鶯送酒閑)
(遣鶴隨船幸是林園主慙為食祿牽宦情薄似紙鄉思急於弦豈合姑蘇守歸休更待年)盧全
宅(在府城内韓愈詩玉川先生洛城裏破屋數間而已矣)趙普宅(在府城内普時為西)
(京留守已病詔詣闕乘小車一遊第中而行至汴卒普有園詔將作大匠營治制作侔禁省)曹
彬宅(在府城内彬真定人以大將退居洛陽室廬僅庇風雨處之怡然)吕公著宅
(在府城白獅巷張知白宅西)張齊賢宅(在府城即唐裴度午橋莊故宅齊賢以司空致)
(仕居洛得之張齊賢詩午橋今得晉公廬水竹香花興有餘師亮白頭心已足四登兩府九尚書)
文彦博宅(在府城内彦博五為河南尹愛其山川風俗乃卜居焉)甄權宅(在洛)
(陽貞觀中唐太宗幸高年甄權宅權年一百三歲拜朝散大夫賜几杖)崔融宅(在洛陽明)
(教坊融任國子司業為則天后哀策用思精苦下直馬過其門不之覺文就而卒)韋承慶
宅(在洛陽歸仁坊本馬周舊宅)李勣宅(在洛陽擇善坊)牛僧孺宅(在洛陽歸)
(仁里僧孺治第窮土木之侈多置嘉石美木見翰墨全書)姚崇宅(在洛陽慈惠坊)元微
之宅(在洛陽履信坊)司馬光宅(在洛水南新第成初遷入步行見墻外埋竹簽將以)
(防盗公曰吾篋中所有幾何盜亦人也何可以此為防命亟去之司馬光詩四月清和雨乍晴南山)
(當戶轉分明更無柳絮因風起惟有葵花向日傾)寇萊公宅(在洛陽延福坊)程頥
宅(在洛陽履道坊後居龍門之南)富弼宅(在府城十里宅西有園弼自汝州得請歸洛陽)
(時所築)邵雍宅(在府城外天津橋南王拱辰尹洛中置此宅宅外有園宋司馬光詩草軟)
(波清沙路微手携笻杖著深衣白鷗不信忘機久見我猶穿岸柳飛)田遊巖宅(在登封縣)
(南箕山間唐高宗營奉天宫其宅直宫之左詔勿毁榜其門曰隠士田遊巖宅)潁考叔故
居(在登封縣潁谷今有祠)甘羅故里(在新安縣北二十里今名甘鄉即白墻村)石
門幽居(在登封縣潁陽北唐元丹丘别業唐李白詩故人棲東山自愛丘壑美青春卧空林)
(白日猶不起松風清襟袖石潭洗心耳羡君無紛喧高枕碧霞裏)司馬温公别館
(在登封縣北太室前温公居洛遊嵩下叠石溪樂之置地其旁為别館然每至不過數日即歸有暫)
(來還似客歸去不成家之句宋邵雍詩攬轡來遊叠石溪斷崖旋壑與雲齊飛泉亦有留人意肯負)
(他年到此棲)履道居(在府城南白樂天别業白居易詩莫嫌地窄林池小休厭家貧活計)
(微多少朱門鎻空宅主人到老不曾歸)周黨隠居(在澠池縣)定鼎門(在洛陽帝)
(王世紀曰成王定鼎郟鄶其南門名定鼎蓋九鼎所從入也)平城門(即洛陽南宫城南門)
(蔡邕曰平城門正陽門與宫相連郊祀法駕所從出門之最尊者)濯龍門(在洛陽袁宏記)
(云漢建初二年有司奏封諸舅太后詔曰前過濯龍門見外家門起居者車如流水馬如游龍即此)
雲龍門(在洛陽典引曰班固與賈逵等召詣雲龍門東京賦所謂飛雲龍於春路即此)九
龍門(在洛陽南宫本周時殿名門有三柱柱有三龍皆銅鑄之)鴻都門(在洛陽漢靈帝)
(時蔡邕立石經於門外即此)青𤨏門(在洛陽南宫王允傳云吕布駐馬青𤨏門外即此)
建陽門(在洛陽景福殿東)金光門(在洛陽景福殿西俱魏置晉何晏賦開建陽則)
(朱炎豔啟金光則清氣臻)閶闔門(在洛陽水經注曰魏改雉門為閭闔外夾建巨闕以應天)
(宿)神虎門(在府城東都賦所謂屯神虎於金方者此也晉元魏同)銅龍門
金馬門(在府城元魏俱同)重華門(在府城洛陽記曰太子宫有重華門陸機詩曰)
(思媚皇儲高步重華)上東門(在府城東晉洛城門石勒曾倚嘯於此)顯福門(在洛)
(陽玉海云員半千與路敬淳分日待制顯福門即此)延慶門(在府城唐龍朔元年帝與羣臣)
(及外戚燕於此門)建國門(在洛陽東都城正南)光範門(在府城唐狄梁公與張昌)
(宗雙陸以紫絁袍與集翠裘為賭昌宗數局連北梁公褫其裘拜思而出至光範門付家奴衣之促)
(馬而去)西城門(在宜陽縣漢時赤眉樊崇與劉盆子奉璽綬降光武處)小龍門
(在澠池縣北七十里兩岸石壁峭立一水中流有怪石堕水中如垂手攀物狀石巖佛龕列若龍門)
(又謂之石門唐駱賓王詩層巖遠接天絶頂上棲烟松低輕蓋偃藤細弱鈎懸石明如掛鏡苔分似)
(列錢暫策為龍杖何處得神仙)鼎中觀(在府城洛水上即成王定鼎處)東觀(在府城漢)
(以此藏圖書使名儒碩士著作東觀撰述國史)聽訟觀(在府城光武錄獄之所永平元年詔)
(依洛陽舊圖修之)白虎觀(在府城漢章帝建初四年詔太常博士郎官及諸儒會於白虎)
(觀議五經同異帝親稱制臨決焉)平樂觀(在府城西漢紀云靈帝中平五年耀兵於此)
長樂觀(在洛陽漢靈帝時京兆第五永為督軍御史使幽州百官祖餞於此議郎蔡邕賦詩)
(高彪獨作箴銘)總章觀(在府城玉海云魏明帝青龍三年大治洛陽宫築總章觀高十餘丈)
(建翔鳳於上)崇文觀(在洛陽玉海云魏明帝青龍四年置召善屬文者充之王肅領秘書)
(監兼崇文觀祭酒)蕭齋(在府城杜陽雜編梁武造寺蕭子雲飛白大書一蕭字後李約自江)
(淮竭産買歸東洛建一小室玩之號蕭齋)六有齋(在府城宋尹焞建齊名曰六有取張横渠)
(言有教動有法畫有為宵有得瞬有養息有存之意)&KR1222;狐聚(在府城南五十里梁新城之間)
(秦取九鼎遷西周公於此)上程聚(在洛陽古程國程重黎之後)鄤聚(在府城東南古)
(名鄤氏左傳楚殺鄤子是也今名蠻子城即漢祭遵殺張滿處)花菴(在府城内司馬光於廨舍)
(東作以為休息之所)吏隠菴(在登封縣北龐元常隠嵩山築此)象莊(在府城東俗傳)
(漢時西僧以象䭾經來洛陽後化為石今尚存)太平莊(在府城南十里蘇秦故居)平泉
莊(在府城周圍四十里李德裕别墅建臺榭百餘所天下竒花異草珍松怪石靡不畢致自作記)
(云鬻平泉者非吾子孫也以一石一樹與人者非佳子弟也吾百年後為權勢所奪則以先人所命)
(泣而告之)午橋莊(在府城南十里唐裴晉公莊内有小兒陂茂草盈圍公使人驅羣羊散牧)
(其上曰芳草多情賴此點綴後為張忠定公所得)温尚書莊(在孟津縣舊河清縣内唐)
(穆宗時温造為監察御史舉朝壯其風力後官至禮部尚書歸里唐白居易詩白石清泉抛濟口綠)
(幢紅旆照河陽村人都不知時事猶自呼為處士莊)白鹿莊(在府城東北三十里相傳秦王)
(世民攻偽鄭曾於此射白鹿)安樂窩(在府城南宋邵雍居洛名其居曰安樂窩時遊城中)
(士大夫識其車音爭相迎候或留信宿乃去好事者别作屋以候其至名曰行窩宋吕希哲詩先生)
(不是閉關人高趣逍遙混世塵得志須為天下雨放懷聊占洛陽春家無甔石賓常滿論極錙銖意)
(始新任使終身卧安樂一毫何費養天真)扣馬村(在孟津縣東三十五里相傳周武王伐紂)
(師會孟津伯夷叔齊扣馬而諫即此地)義昌鎮(在澠池縣東四十里漢三老董公遮說漢)
(王為義帝發喪興師伐楚即此地)土刹(在永寧縣西北古蒯關塞垣後為鎮)龜窠(在永)
(寧縣西洛水北岸元滬水濱夏禹治水洛龜呈瑞處)洛口倉(在鞏縣西隋煬帝聚粟於此李)
(密襲取之廣築洛口城周四十里)夾馬營(在府城東宋太祖生於此)洛陽壘(在府)
(城金市北晉永嘉之亂洛人因小城基結以為壘)袁術固(在偃師縣西南三十五里四周)
(絶澗上可容十萬人)甘棠寨(在宜陽縣周召公奭聽政於此)劉備寨(在鞏縣西南原)
(良保)子晉壘(在登封縣)藺相如營(在澠池縣南門外會盟時相如屯兵於此後改)
(為學射圃旋没於河)廉頗營(在澠池縣南城外址仍存)楚坑(在新安縣西南項羽詐坑)
(秦降卒處)范丹窰(在府城西金谷園北俗傳范丹所居)吕文穆窰(在洛陽城西二)
(十五里相公莊)李密窰(在鞏縣南黃冶村密生此今存)龍門龕(在府城南三十里兩)
(山對峙東曰香山石壁峭立伊水中出又名伊闕壁間鑿龕石佛大小千萬數皆後魏及唐時所鑿)
(極大者三龕唐魏王泰為長孫皇后所造唐宋之間詩宿雨霽氛埃流雲度城闕河堤柳新翠苑樹)
(花初發洛陽花柳此時濃山水樓臺映幾重羣公拂霧朝翔鳳天子乘春幸鑿龍鑿龍近出王城外)
(羽從淋漓擁軒蓋雲蹕纔臨御水橋天衣已入香山會山壁嶄巖斷復連清流澄澈俯伊川塔影搖)
(搖綠波上星龕奕奕翠微邊層巒舊長千尋木遠壑初飛萬丈泉彩仗虹旌遶香閣下輦登高望河)
(洛城東宫闕擁昭回南陌溝塍殊綺錯林下天香七寳臺山中春酒萬年杯微風一起祥花落仙樂)
(初鳴瑞鳥來烏來花落紛無已稱觴獻壽香藹裏歌舞淹留景欲斜石間猶駐五雲車鳥旗翼翼留)
(芳草龍騎駸駸映晚花千乘萬騎鸞輿出水靜山空嚴警蹕郊外紛紛引看人傾都南望屬車塵囂)
(聲引颺開黃道王氣周廻入紫宸先王定鼎山河固寳命乘周萬物新吾皇不事瑤池樂時雨來觀)
(農扈春)啓母石(在登封縣北嵩山之麓淮南子云塗山氏所化漢武帝祀中嶽見啓母石)
(令建廟)面壁石(在登封縣少林寺右達磨修道處)盤石(在洛陽縣履道里弘農楊)
(貞一遺樂天以盤石可卧銘曰質凝雲白文析烟碧)玉女擣帛石(在登封縣西北瑩澈)
(如玉宋范仲淹詩但見巖前砧誰聞月下杵金文與鐵色璨璨知千古試問搗衣仙何如補天女)
秦槐(在登封縣少林寺東廊後相傳秦時封為五品)漢栢(在登封縣嵩陽書院本三株今)
(存其二大者七人圍次者五人圍世傳漢武帝登嵩時封三將軍栢)黃絹碑(在洛陽縣)石
經碑(在洛陽縣漢蔡邕正定六經熹平中詔書於碑鐫刻立太學門外魏正始中又立古篆隸)
(三字石經樹堂西)
南陽府
宛城(即今府城秦建)武延城(在府城北俗呼西城春秋時楚受蔡侯降於此近有濛縣)
(城俗呼為東城)雉城(在府城北八十里秦文公時築因雉止於此故名)博望城(在府)
(城東北七十里漢縣屬南陽郡為張騫封邑彭而述詩張騫故國宛城東異代人傳絶域功一自封)
(侯來博望更誰仗劍過崆峒殘碑廢井烽烟後衰草枯楊落照中人世難逢惟漢武空教歲月老霜)
(蓬李維貞詩河上仙槎去不還空留姓字在人間為君一片封侯地多少深閨恨玉關)吕城
(在府城西三十里董吕村相傳禹封吕望祖於此今名董吕村)南鄉城(在府城南一百里地)
(名沙偃東漢置縣屬南陽郡晉屬順陽郡隋淅州)西鄂城(在府城北五十里石橋鎮漢縣)
(屬南陽郡晉因之後省)淯陽城(在府城東三里淯水之陽漢置縣屬南陽郡縣境有小長)
(安光武與甄阜梁丘賜戰於此)朝陽城(在府城南朝水之陽俗呼刁城)安衆城(在府)
(城西南三十里漢縣屬南陽郡為劉崇封邑有土魯山出紫石英即今安衆舖唐許渾詩月斜孤舘)
(旁村行野店高低帶古城籬上曉花齋後落井邊秋葉社前生饑烏索哺隨雛叫乳牸慵歸望犢鳴)
(荒草連天風動地不知誰學武侯耕)向城(有二一在府城東北臨向渠春秋時許國向邑之人)
(遷此今為村聚一在府城北六十里魏舊縣)東岐州城(在府城北石碑保即南召舊城)
西岐州城(在府城東岐州城西)謝城(在府城東周申伯城詩申伯番番既入於謝是)
(也明何景明詩故謝城邊溪水流郢中風物更堪愁行人欲問陽春曲此地猶傳白雪樓)舞陽
舊城(在唐縣城東北即漢樊噲封邑有廟)比陽城(在唐縣東漢縣屬南陽郡元省入唐)
(州)平氏城(在唐縣東南七十里平氏保漢縣屬南陽郡隋屬淮安郡宋省入泌陽縣)湖
陽城(在唐縣城南八十里古蓼國漢為縣光武封姊為湖陽公主即此晉省入棘陽魏復置西)
(魏置湖州後州廢唐以縣屬唐州元廢)慈邱城(在唐縣城東七十里本後魏江夏縣地隋)
(置慈邱縣屬潁州唐屬唐州五代周省入比陽)桐栢城(在唐縣城東南梁置淮安縣隋改曰)
(桐栢屬淮州唐屬唐州)青臺城(在唐縣城北七十里元平章劉祥所築駐兵以圖襄陽)
古唐州城(在泌陽縣北一里址尚存)關索城(在泌陽縣東北九十里)吳軍
城(在泌陽縣城東一百十里吳元濟築)安國城(在鎮平縣城東北三里按史王陵聚衆南)
(陽以兵屬漢封安國侯疑即此也)紫金城(在鎮平縣城西北隅有舊址安衆侯藩邸俗呼)
(紫城)光武城(在桐栢縣城北七十里漢光武屯兵於此址尚存)棘陽城(在鄧州即)
(古謝國地漢置縣居棘水之陽因名後周省入新野縣元志云棘陽有鎮介於新野湖陽二縣之間)
樂鄉城(在鄧州西南三十里即漢樂城故城東漢以後唐屬襄陽郡有樂鄉城唐陳子昂詩)
(故鄉杳無際日暮且孤征川原迷舊國道路入邊城野戍荒烟斷深山古木平如何此時恨噭噭夜)
(猨鳴)湼陽城(在鄧州城東六十里漢縣屬南陽郡晉因之隋改課陽俗呼赤眉城内有中書)
(令左雄碑)臨湍城(在鄧州城西北六十里西魏舊縣隋曰新城唐復名臨湍屬鄧州金元好)
(問詩鄧州城下湍水流鄧州城隅多古丘隆中布衣不復見浮雲西北空悠悠長鯨駕空海波立老)
(鶴叫月蒼烟愁自古江山感遊子今人誰解賦登樓)魏武帝城(在鄧州城西南五里曹操)
(攻張繡時築)冠軍城(在鄧州城西北四十里漢縣為霍去病封邑竇憲亦封此鄧人建祠)
(祀之彭而述詩舊封傳戚里知是漢家侯五劇蓬蒿滿孤村薜荔秋江山存石馬風雨入鵂鶹莫問)
(臨湍縣黃沙古渡頭)朝陽城(在鄧州南八十里即漢朝陽縣故城屬南陽)穰東古
城(在鄧州東北六十里和豐鄉隋唐故穰縣城)羅王城(在内鄉縣西南春秋時楚人伐)
(羅即此)商於城(在内鄉縣城西南秦張儀許楚商於之地即此唐李商隠詩商於朝雨霽)
(歸路有秋光背塢猿收菓投巖麝退香建瓴真得勢横戟豈能當割地張儀詐謀身綺季長清渠州)
(外月黃葉廟前霜今日看雲意依依入帝鄉)三戶城(在内鄉縣城西南春秋時晉執戎蠻)
(子畀楚師於三戸即此)丹水城(在内鄉縣城西南一百三十里漢縣屬弘農郡晉屬順陽)
(郡後魏置丹川郡後周郡廢)酈縣城(在内鄉縣東漢縣屬南陽郡晉因之隋改菊潭縣今)
(有南酈北酈二城)漢王城(在内鄉縣北一百里城内有試劍池馮異廟)順陽城
(在内鄕縣順陽保漢為博山縣屬南陽郡明帝改曰順陽晉屬順陽郡隋仍屬南陽)子城(在新)
(野縣城内後漢昭烈築今環儒學及分司之西址尚存)龍城(在淅川縣城東南一百二十里)
(周圍六里許元世祖為太弟駐兵於此有龍見故名)堵陽城(在裕州城東六里漢縣屬南陽)
(郡晉因之後廢俗呼堵陽堆)襄邑城(在裕州城南二里西魏置郡隋廢郡為方城縣)定
陵城(在舞陽縣城北左傳楚築不羹即此)楚王城(在舞陽縣城北楚平王築)樊噲
城(在舞陽縣西北隅漢樊噲封邑)葉縣故城(在葉縣南三十里春秋沈諸梁邑唐李百)
(藥詩總轡臨秋原登城望寒日烟霞共掩映林野俱蕭瑟楚塞鬱不窮吳山高漸出客行殊未已沐)
(澡期終吉椒桂奠芳樽風雲下虚室館宇肅而靜神心康且逸伊我非尊寵勿驚疲朽質)霸王
城(在葉縣東南項羽所築)無霸城(在葉縣城西一里王莽將巨無霸屯兵處宋歐陽修)
(詩朝渡汝河流莫宿楚山曲城隂日下寒野氣春深綠征車倦長道故園有喬木行行漸樂郊東風)
(滿平陸)蕭王城(在葉縣南舊城内漢光武築)昆陽城(在葉縣城南漢縣屬潁川)
(郡光武破王尋於此晉屬襄城郡)蒲王城(在葉縣城東北蒲城保東晉蒲洪所築)汝
墳城(在葉縣城北一十五里北齊置縣及置漢廣郡隋廢郡以縣屬許州唐省入襄城唐祖詠)
(詩失路農為業移家到汝墳獨愁常廢卷多病久離羣鳥雀垂窗柳虹霓出澗雲山中無外事樵唱)
(有誰聞)市城(在葉縣城西北一十五里按北齊書此地有河山縣今城負山向水疑即其縣)
百章郭(在府城界淯水所經俗呼擘獐郭)北召廢縣(在南召縣城東北一十五)
(里今併入南陽縣)廢穰縣(在鄧州城東南二里漢置屬南陽郡隋附鄧州唐宋元俱仍之)
(明省入州)析縣(在浙川縣白亭張陂春秋楚置析邑即此)甘菊里(在内鄉縣其山有大)
(菊谷水從山流下得菊花味甚甘美故名)古藍鄉(在泌陽縣漢光武兄劉縯敗王莽前隊大)
(夫甄阜屬正梁丘賜盡獲其輜重即此地)煉真宫(在裕州城北漢湖陽公主修真處址尚存)
萬壽宫(在裕州東北五十里黃石山麓唐開元時建)雙鳬宫(在葉縣舊縣漢葉令)
(王喬飛鳬處宋蘇轍詩王喬古仙子時出觀人寰嘗為漢郎吏厭世去無還雙鳬仙為戲聊以驚世)
(頑不然神仙跡羅網安能攀紛紛塵埃中銅印紆青綸安知無隠者竊笑彼愚姦)蘭香室
(在裕州城東北五十里牛心山麓杜蘭香修煉處)石樓(在府城北張平子墓南)看花
樓(在鄧州西南紫金山後舊有月池菊圃)漸嘉樓(在鄧州子城東南舊州治内宋謝絳)
(為守時建為一郡之勝宋黃庭堅有漸嘉樓外花之句)錦陽樓(在内鄉縣堡南保李蔭建)
春風閣(在鄧州外城東南隅宋范仲淹為守時建有春風堂下紅香滿之句李鴻詩荒榛缺)
(甃漫平沙太守風流此種花堂下紅香開欲遍小橋村塢酒旗斜城邊春草碧參差城外鸕鶿水滿)
(池一自姑蘇人去後幾經詞客過題詩)登龍閣(在唐縣西郭外迤南村)昇仙閣
(在裕州東北五十里黃石山葛仙翁修真所)表忠閣(在淅川縣東三十里龍巢寺後宋歐)
(陽修讀書處)青霞館(在裕州城南明張美含詩高館清流外薜蘿一徑斜氤氲吹不散滿)
(院落青霞)湼陽館(在鄧州城東一十里唐賈島詩客愁何並起暮送故人廻廢館秋螢出空)
(城寒雨來夕陽飄白露樹影掃青苔獨坐離容慘孤燈照不開)青雲館(在内鄉縣西南商於)
(城内唐杜牧詩虬蟠千仞劇羊腸天府由來百二強四皓有芝輕漢祖張儀無地與懷王帳連雲影)
(蘿隂合枕繞泉聲客夢凉深處會容高尚者水田三頃百株桑)金齋行齋(在内鄉縣)
(城内皆金元好問令内鄉時建)光武臺(在府城西北又唐鄧新野俱有金元好問詩巍然此)
(遺臺落日荒烟重誰見經綸初指麾定羣雄)釣魚臺(在府城東北一十五里柴里保世傳)
(子陵釣於此唐縣亦有子陵釣魚臺宋范仲淹詩漢包六合網賢豪一個冥鴻惜羽毛世祖功臣三)
(十六雲臺爭似釣臺高)飼鴉臺(在南召縣西北四十里三鴉路大山側世傳光武北趨河)
(朔至此失路得鴉引於馬前飼於此因名今併入南陽縣)覽勝臺(在鎮平縣廣洋山即破臺)
(因山岡嶄然故名後易今名)漢王臺(在唐縣城西五里漢光武訪子陵駐蹕處)曲水
臺(在桐栢縣南五里宋慶歷間建臺側有石高丈許刻銘尚存)布鼓臺(在鄧州子城南)
(門外世傳光武幼時於此擊布鼓有聲故以名臺)太尉臺(在鄧州舊三公城上鄧禹為太)
(尉後歸鄉人餞於此因以名城後築此臺)議事臺(在新野縣學東世傳徐庶薦孔明於此議)
(事故名)漢王臺(在裕州西北三十里松陂保漢高祖築)釣磯臺(在裕州東吉莊)
(保唐劉禹錫詩一片臨流氣勢雄垂楊相蔭水溶溶子陵已去無人釣分付蒼苔碧蘚封)章華
臺(在舞陽縣北世傳楚靈王築考左傳章華在郢北)翫龍臺(在葉縣舊城東葉公畫龍)
(所唐王維有詩臺前有墨池俗傳泚筆之地址尚存)光武臺(在葉縣南舊蕭王城中)尚
書臺(在葉縣城東二十二里後漢馬融講尚書於此唐高宗時改名講武臺)觀德臺
(在府學南射圃内明正統十二年建)秋香亭(在唐縣治内元至正間建)心源亭(在鄧)
(州學内明倫堂前以覆井泉)覽秀亭(在鄧州舊城上宋謝絳為守時建宋范仲淹詩南陽)
(有絶勝城下百花洲謝公創危亭屹在高城頭盡覽洲中秀歴歴銷人憂作詩刻金石意垂千載休)
(我來亭早壊何以待英游試觀荆棘繁欲步瓦礫稠嗟嗟命良工美材肆爾求日基復日搆落成會)
(中秋開樽揖明月席上皆應劉敏速迭唱和醺酣爭獻酬老子興不淺預兹年少儔九日重登臨凉)
(空氛氣收風來鴈聲度雲去山色留西郊有潭菊滿以金船浮雅為君子壽外物真悠悠過則與春)
(期春時良更優焰焰衆卉明滚滚新泉流簫鼓動地喧羅綺傾城遊五馬不行樂州人為之羞亭焉)
(詎可廢願此多賢侯)嘉賞亭(在鄧州治内宋范仲淹為守時建黃庭堅有詩)兼隠亭
(在内鄉縣治内宋邵雍詩兼隠詫來書於時特起子民淳無訟聽縣僻類山居簿領杯盤外官聯談)
(笑餘不知當此際旁邑更誰如)半山亭(在内鄉縣北三渡河西半山間宋浮丘居士張舜民)
(窪尊石刻存焉前賢題詠甚多金元好問滿江紅詞江上窪尊人道有浮丘遺跡尊俎地江山如畫)
(百年岑寂白鶴重來城郭在山花山鳥渾相識任與君載酒半山亭追疇昔人易老時難得歡未)
(滅悲還及筭身後杳無終極一笑何須留故事千年誰復知今日拚醉來横卧隴頭雲林間石)心
遠亭美哉亭(俱在裕州舊方城縣治宋陳與義有詩)燕居堂(在府城東)
(六十里元府尹莊文昭建以教郡子弟)敷教堂(在府城府學内成化中建陳選記)清
德堂(在唐縣治内唐李適之任刺史人為作清德頌宋知州事頓起讀其詞慕之因建此堂)
萊公堂(在鄧州舊州治内宋宼凖守鄧州後人追思為建此堂堂下有池蒲荷繁廣韓駒詩)
(有丞相堂下蒲荷稠之句)議事堂(在新野縣儒學内世傳漢昭烈與徐庶議枉顧諸葛亮於)
(此後人建堂今為文昌祠)福謙堂(在裕州城隍廟後知州許倫建)天春園(在内鄉縣)
(城内宋邵雍詩内鄉有園名天春春時桃李如綵雲邑民欈觴連帟幕或歌或舞同欣欣縣令春間)
(意自若直謂前世無古人牡丹百品紅與紫華而不實徒紛紜)茶園(在葉縣東南六十里潑粥)
(山北麓其山産茶)韻園(在淅川縣東二里許明仝潞詩殘帙隨風卷新詩計日吟鶯啼時選)
(樹魚戲亦聽琴棋局當窗試樵歌隔澗音狂來忽一嘯幽響答遙岑)諸葛莊(在唐縣相傳武)
(侯莊田在桐寨舖)牡丹村(在南召縣西北八十里吕純陽飛劍處今併入南陽縣)石
礉(在府城外三里淯水環流可以禦水患障城郭其甃石猶在)石穴巖(在淅川縣城東)
(馬蹬保石門山金將武仙屯兵所置其巖甚險址尚存金元好問詩兩崖懸絶倚山根草徑低迷未)
(可分潭影乍從明處見竹香偏到靜中聞石林萬古不知暑茆屋四隣惟有雲曳杖行歌羨樵叟此)
(生何處得隨君)槊石硤(在南召縣城東北四十里世傳漢陳琳槊刀於此石隙尚存今併入)
(南陽縣)順陽石硤(在裕州城東九十里孔明曾於此結庵後徙南陽今石硤有小茅庵)
(唐時石記猶存)燒車水(在葉縣舊縣南三里東流入汝即光武燒王尋輜車處)清泠
淵(在府城東北三十里豐山後郭璞謂清泠水在西鄂縣即此唐李白詩惜彼落日暮愛此寒泉)
(清西輝逐流水蕩漾遊子情空歌望明月曲盡長松聲)淮井(在桐栢縣城西三十里有大禹)
(導淮處古碑)八角井四角井(俱在葉縣城東南)空山洞(在南陽縣)
(城西一十五里内有石床石硯又有懸泉滴硯中世傳嚴光居此跡最幽勝)靈堂洞(一名)
(顯聖洞在内鄉縣西五十里石堂山下相傳麻衣子於此修真時有龍化少年相從後穿穴而入至)
(今洞竅宛然禱雨輙應)玲瓏洞(在唐縣城東南一百里石柱山麓)水簾洞(在桐)
(栢縣西南洞口有亭)百里奚宅(在府城西七里南去一里道旁有墓前列七石俗呼七星)
(塚有碑在墓左碑隂刻唐韓賞詩)鄧禹宅(在府城界南雍州記禹與弟鄧晨宅隔陂即三)
(泉陂)張衡宅(在府城北五十里西鄂城東其址尚存城西南四里有墓又有平子讀書臺)
宗資宅(在南陽縣東北古城内宗為南陽名族宅負縣郭一門仕宦至卿府者三十四人縣)
(東北三里有墓)樊噲宅(在舞陽縣西北隅漢舞陽侯樊噲故宅有垣基廣百步)白水
村(在南陽縣)巫馬期莊(在内鄉縣城北二十里)諸葛草廬(在府城西南七)
(里卧龍崗上舊為祠奉之明宣德中有司復新其廬塑像春秋祭祀歴代碑文俱存)樊重石
室(在唐縣南八十里廢湖陽縣城内重母畏雷為石室避之遺跡尚存)歐陽里(在葉縣河)
(西世傳歐陽駙馬都尉别墅明牛鳳詩周道旁邊水濫觴高名久矣屬歐陽不知何代開新墅共說)
(灣頭是故莊戚里人随秋雁遠洪陂波與曉天長遙憐畫舫青春日一派笙歌出洞房)渚陽
鎮(在内鄉縣治地古名膴隆原東有金銀坡舊置巡檢司旋廢)北舞鎮(在舞陽縣城北)
(蓮花池保即隋北舞縣故地)韓信寨(在南召縣城北三十里信屯兵處今併入南陽縣)
劉盆子寨(在葉縣舊縣南花山上世傳劉盆子與樊崇屯兵所)趙王寨(在葉縣城)
(西秦趙村世傳趙與秦戰於此)候日表(在唐縣唐開元十年詔唐州界准勝州例立表測影)
景陽鐘(在唐縣世傳由唐河浮來上鑄淳熙年造今寘南城樓上)晉楸(在新野縣城北)
(忠義侯祠)漢柏(在桐柏縣淮源廟六株有鳳翅鸛觜玉柱諸名今存)仙人石(在桐柏縣)
(城西南四里相傳有道士昇仙於此因名石有遺文世莫能識)望夫石(在新野縣北二十五)
(里白河岸世傳一婦送夫從戍别於此後望夫佇立化為石唐劉禹錫詩終日望夫夫不歸化為孤)
(石苦相思望來已是幾千載只似當時初望時)文筆塔(在裕州城東南潘河東岸口二水交)
(流處)漢圉令碑(在南陽縣舊文廟内隸書碑石斷裂可辨者天實高惟聖同戲我君媺其)
(蹤體洪化蹈中庸所論列有休功追景行亦難雙刊金石示萬邦)鐵鍋(在鄧州城北三里湍)
(河南岸黑龍潭沙磧上)
汝寧府
平輿故城(在府城東汝水南春秋沈子國地漢置縣屬汝南郡後廢隋復置王世充置輿)
(州唐廢州元省入汝陽)宜春城(在府城西南漢舊縣屬汝南郡晉改曰北宜春王連瑛詩)
(汝水戎戎去不回水邊樓閣起黃埃當年歌舞銷沉盡日暮惟聞畫角哀)安城故城(在府)
(城東南汝水北漢舊縣屬汝南郡東漢省入汝陽唐劉禹錫詩汝南晨鷄喔喔鳴城頭鼓角音和平)
(路旁老人憶舊事相與感激皆淚零老人收淚前致詞官軍入城人不知忽驚元和十二載重見天)
(寳太平時)富波故城(在府城界漢舊縣屬汝南郡王霸封富波侯即此)陽城故
城(在府城界漢置縣屬汝南郡東漢省入汝陽)故蔡城(在上蔡縣城西南即周蔡仲之)
(地傅汝礪詩上蔡城頭黃葉多聞鷄看劍起長歌徒憐丞相東門犬猶憶將軍半夜鵝樹底衣裳沾)
(霧雨馬前燈火動星河凉風滿路吹行鐸那似金門聽玉珂)晉王城(在上蔡縣東九十里)
(俗稱晉王李存勖屯戍處)櫟城(在新蔡縣故城西北半淪於水齊建武三年魏宼司州櫟城戍)
(主魏僧珉拒破之)四望城(在新蔡縣城東二十五里相傳項羽屯兵處今有寺)道城
(在確山縣城北二十里即春秋時道國城)朗陵故城(在確山縣城西南三十五里漢置縣)
(晉封何曾為朗陵公即此)鮦陽城(在新蔡縣城東北鮦水陽後漢永平元年封隂慶為鮦陽)
(侯今隸鳳陽府)臨淮城(在正陽縣城南八十里朱家店即其故址)固城(在正陽縣城東)
(北七十里漢建屬汝南郡)建安城(在正陽縣城南五十里始建莫考遺址尚存)冶爐
城(在西平縣城西七十五里棠谿旁晉置鐵官於此址猶存)西平故城(在西平縣北四)
(十五里師靈鎮西漢舊縣治)吳房城(在遂平縣春秋時為房子國楚有其地吳王闔閭弟)
(夫槩奔楚封於此故曰吳房漢置吳房縣唐以吳元濟叛改曰遂平)斗城(在遂平縣城西北四)
(十里)武城(在信陽州城東北二十五里昔吳楚之争有武城黑謂令尹子常城殆武城黑之所)
(治吕履恒詩南邦文獻地懷古發深思揚水征人怨崧高贈别詩風霜兼歲改山水與情移城郭松)
(雲裏重來路不岐)莽母城(在信陽州城北漢置南陽郡有蔡陽縣註云莽之母功顯君邑)
安昌城(在信陽州城西七十里漢置縣屬南陽郡張禹封安昌侯即此)曹城(在信陽州)
(城南三十五里魏將軍曹景宗屯兵鑿峴口時所築今名曹店)淮源城(在信陽州城西北六)
(十五里北齊置慕化縣及淮安郡隋郡廢改縣曰淮源)烏疊城(在信陽州城北六十五里)
(十道四番志申州有此城)高安城(在羅山縣城西南一百里北齊縣隋初廢)古蔡國
(在汝陽上蔡二縣界相傳古蔡國)廢南羅州(在信陽州城南一十里本漢鄳縣地梁置)
(屬汝南郡隋省唐置南羅州尋廢)真陽廢縣(在府城南八十里本漢慎陽縣東魏置義)
(陽郡北齊省入保城縣隋廢保城置正丘縣後改曰真陽唐改曰淮陽尋復舊元省入息州)汝
南廢縣(在府城西北唐貞元中割汝陽置縣在汝水南元和中省入汝陽元傅汝礪詩驛騎)
(如雲遠自天眼中陳蔡鬱相連高城映日飛黃霧亂木含風舞翠烟汝水近通城北路確山遠帶郡)
(西田經過莫怪頻回首無限秋懷攬轡前)鍾武廢縣(在信陽州城西南漢置屬江夏郡臧)
(宫徇鍾武竹里皆下之即此晉省)鍾山廢縣(在信陽州城東南一十八里本漢鄳縣地)
(屬江夏郡北齊置齊安縣及郡隋改曰鍾山縣宋省入信陽)月旦里(在府治前街東漢許)
(靖許劭兄弟所居故名二龍鄉月旦里)懸瓠樓(在府城上後漢平南王肅起高堞於小城)
(建層樓於隅阿下際水湄殊為佳觀宋更汝南樓)綠波樓(在新蔡縣洪河北岸王敬美為)
(張助甫題胡峻德詩鮦水西來繞縣城層樓遂以綠波名桃花馬驟穿珠箔蓮葉舟移倒玉&KR0902;故態)
(每從談笑發新詩應與畫圖爭香山洛社知何似想見風流萬古情)望河樓(在上蔡縣古西)
(城上有高臺城外汝水故道)玩花樓(在上蔡縣古北城上有高臺俗傳蔡侯玩花處)白
雲樓(在信陽州舊州治子城東北宋建)御書樓(在羅山縣學明景泰四年建藏御書)
幽蘭軒(在府治内一名幽蘭閣金哀宗自歸德奔汝寧以府治為行宫宋端平初襄陽帥孟)
(珙攻城急哀宗自盡於此)桃臺(在府城東六十里)然身臺(在府城東射橋保漢平輿)
(令張熹然身禱雨處詳見祠祀)待月臺(在府城西南隅西湖上宋孔武仲詩有百尺湖臺蘸)
(春綠之句)鷄黍臺(在府城北三十里漢范巨卿張元伯千里期信處金鎮詩憑軾高賢里登)
(臺重友生片言輕遠道一夢信交情野黍無人設荒鷄猶自鳴寥寥千載後此義竟誰明)厄臺
(在上蔡縣陳蔡之間即孔子絶糧處)光武臺(在上蔡縣東北張鄉保世傳光武所築)高
皇臺(有二一在確山縣城東南一在上蔡縣城東北世傳漢高祖築)八卦臺(在上蔡縣)
(城東三十八里有蓍草生焉旁有白龜廟)蓍草臺(在上蔡縣城東三十里)鐵邱臺
(在新蔡縣城西南五十里有光武廟)看花臺(在確山縣城東今為武安王廟)雀臺(在遂)
(平縣城西北四十里斗城隅)申伯臺(在信陽州城東北隅世傳申伯所築)伐鼓臺
(在信陽州城北長臺鄉左傳昭公四年楚子與諸侯淮夷伐鼓會於申即此羅山縣亦有此臺)釣
魚臺(在羅山縣城西北世傳孟嘉垂釣於此明何景明詩歲暮荒臺上孤高望不窮亂山浮落)
(日遠水抱寒空野鷺時親客江鴻晚避風終朝謝城市來此倅漁翁)粧臺(在西平縣城東南一)
(十里)見山亭(在府治前牙城上)倚江亭(在府治東南城上)臨波亭(在府)
(治後圃宋劉敞詩水影時翻高檻動天形略抱曲城低即此)翠光亭(在府城西南隅西湖)
(上宋孔武仲詩有亭下湖光凝不流之句明𫝊振商詩翠光亭畔渺烟蘿淨攬銀蟾綴素波待月臺)
(空人已去湖光如鏡照霜娥)牡丹亭(在府舊治東園郡守吳育建劉敞有輕黃金綴縷凝)
(碧玉鐫瓶之句)竒生亭(在府治東園吳育取夏侯湛賦石榴竒生之句以名)來瑞亭
(在府城宋劉敞守蔡州日有白雀巢於廡下作賦記之後建亭扁曰來瑞)水鑑亭(在府城東)
(北蠪淵池上本名芷亭宋學士劉敞判府事更兹名)八卦亭(在上蔡縣城東三十里蓍臺右)
高官亭(在遂平縣西五十里老君洞西)柏亭(在西平縣城西即栢子國地)大吕
亭(在新蔡縣東北隅漢郡國志云故吕侯國縣東北有櫟亭左傳吳伐楚入櫟即此)櫟亭
(在新蔡縣城北二十里野櫟店左傳昭公四年吳伐楚入櫟即此)野公亭(在信陽州舊州)
(放生池)鵲山亭(在羅山縣南九十里鵲山下宋曾鞏詩大亭孤起壓城巔屋角嵳峩插紫)
(烟濼水飛綃來野岸鵲山浮黛入晴天少陵騷雅今誰和東海風流世謾傳太守自吟還自笑歸來)
(明月尚流連)司馬亭(在羅山縣城東獨山下宋司馬池嘗憩於此後人作亭以寄甘棠之)
(思)燕譽堂(在府治舊東園)木鴈堂(在府治内)方丈竹堂(在府城内後魏)
(高祖幸懸瓠饗從征澠漢侍臣於此堂樂作酒酣高祖歌曰日月光天無不曜江左一隅獨未照彭)
(城王勰續歌曰願從聖人兮登衡會萬國同兮混江外鄭懿歌曰雲雷大振兮天門闢率土來賓一)
(正歷邢巒歌曰舜舞干戚兮天下歸文德遠被莫不思道昭歌曰皇風一鼓兮九地匝戴日依天清)
(六合高祖又歌曰遵彼汝墳兮昔化真未若今日道風明宋升歌曰文王政教兮暉江沼寧如大化)
(光四表)清風堂(在府城内御史祝廷瑞鋤圃得銅印鐫文汝南清風堂記後果守汝因建)
(此堂)咸喜堂(在信陽州舊州治東取申伯周邦咸喜之義)柔惠堂(在信陽州舊州)
(治取申伯柔惠且直之義)環翠堂(在信陽州舊州治宋畢公信詩羣山關設險高屋照多隂)
(晴嵐度丘壑疎翠上衣襟)環碧堂(在信陽州舊州治宋建)三秀堂(在信陽州舊州)
(治東城上舊名牧牛軒宋宣和間杏上産芝奉旨改名)相公園(在信陽州舊治後宋范純)
(仁為守時創此種花木為燕遊地後人因以相公名之)望嶽園(在新蔡縣)懸瓠池
(在府城北門外唐李愬討吳元濟雪夜擊鵝鶩以亂軍聲即此俗呼為鵝鴨池)西陽池(在府)
(治内)蠪淵池(在府城東北一名蟄龍池)仙女池(在西平縣城東南一十里相傳董永)
(遇仙女於此)南塘(在新蔡縣城西門外創自張公助甫今為金粟禪林)栗洲(在府城西)
(北相傳有栗堂射墩)棠溪(在西平縣城西有村蘇秦說韓王謂劍戟皆出於棠溪即此)月
兒灣(在信陽州城北九十里宋范純仁行部過此駐馬泣曰昔吾母夢兒堕自月中承以衣裾)
(感而生純仁是以泣)葛陂(在府城西南三十里詳見山川唐胡曾詩長房回至葛陂中人己登)
(真竹化龍莫道神仙難頓學嵇生自是不遭逢)鄧艾陂(在西平縣艾所置陂凡二十有四)
龍陂港(在府城南二百里源出洪山下流入淮)忠良橋(在上蔡縣城南關即明霍)
(愍節公罵賊死節處)戚橋(在新蔡縣城西四十里有巨港限東西橋畔多植翠柳)板橋
(在正陽縣商山道中唐温庭筠詩晨起動征鐸客行悲故鄉鷄聲茅店月人跡板橋霜槲葉落山路)
(枳花明驛墻因思杜陵夢鳬雁滿回塘)白公勝宅(在羅山縣城内白勝寺楚白公别業)
王粲宅(在府城内閭巷口西有古井魏王粲嘗寓此)陳堯叟宅(在府城東北)
畢卓故里(在新蔡縣城東北鮦陽舊城内)漆雕開故里(在上蔡縣城北華陂)
謝顯道故里(在上蔡縣南郭道左關門題曰景賢)李斯故宅(在上蔡縣城西)
(南中有李斯井)黃憲故里(在正陽縣舊縣前明邑令周紹稷建祠塑像孫繼皋有碑記後)
(廢邑人田育性有祠灰碑已墮像圯墓同虚之句陳維崧詩末流尚崖異薄俗善牴牾寥寥千載間)
(我思黃叔度時事至桓靈羣閹竊國步甘陵恣品目郡國炫厨顧失之生疻痏得之長毛羽虛聲煽)
(賢豪餘波駭行路獨有千頃波不受黨人悞牛醫大自佳仕亦無所忤)二孝莊(在府城西)
(五十里漢孝子蔡順董永故居)鞠場(在府城西北唐李愬屯兵俟裴度處)馬武寨(在上)
(蔡縣瀦滸鎮東北二里許姚家莊)姜寨(在新蔡縣城北四十里姜子牙為吕侯後故有姜寨)
(今屬潁州半屬新蔡)梁王壘(在信陽州西南七里賢首山史載北魏攻義陽梁蕭衍據賢首)
(山以救即此)平淮西碑(在府城内裴晉公廟中唐韓愈撰文歸功裴度李愬妻唐安公)
(主女出入禁中訴碑不實憲宗詔斵其文更命段文昌為之宋知州陳珦磨去仍刻韓文明方孝孺)
(詩淮西功業冠吾唐吏部文章日月光千載斷碑人膾炙不知世有段文昌)古申伯碑
(在信陽州城北二十里顔魯公題)白雪驛(在信陽州城東門外)
汝州
廣成城(在州城西六十里崆峒山世傳黃帝問道廣成于處)周承休城(在州治西)
(一名子城漢元帝於此置梁縣光武封姬常為承休公主周祀故名隋曰承休縣唐復為梁縣)汝
北城(在州城西南一名王塢城高齊置郡後改曰汝隂後周廢)臨汝城(在州西六十里)
(唐置縣屬本州内有清暑宫)魯陽城(在魯山縣城南古魯縣夏孔甲時劉累遷此漢為魯)
(陽縣傅燮調詩平野霜林爛漫抱城溪水漣漪嶺外梅開獨早天邊雁到偏遲)繞角城(在魯)
(山縣城東南左傳晉師遁於繞角即此)犨城(在魯山縣城東南五十里漢置縣屬南陽郡隋)
(曰犨城縣屬襄城郡)平皋城(在魯山縣城西南十里後周築以禦齊)赤城(在魯山縣)
(城東十八里世傳劉聚屯兵於此所築址尚存)王莽城(在魯山縣城西南十八里王莽追漢)
(光武至此築城)光武城(在魯山縣城西南十八里光武為莽所偪築城拒之與莽城遙對)
父城(在寳豐縣城西北父城保本周時應國左傳楚城父城即此漢置縣屬潁川郡)寳豐
故城(在寳豐縣城東本漢郟城縣地唐析置龍興縣宋改寳豐元省入梁縣)賈復城
(在寳豐縣城東南一名通鴉城漢膠東侯賈復築)紫羅城(在伊陽縣城東一十五里傳聞)
(紫羅兵駐於此山半石墻延袤數里尚存)廢梁縣(在州城西子城東本隋承休縣又有梁縣)
(在西南四十五里屬汝州唐貞觀初省梁縣更承休曰梁明省入州)望嵩樓(在州治西子城)
(内唐時建一名汝陽樓宋張耒詩臨汝城中春雪消望嵩樓上對岧嶤已披氛霧看孤秀更挾春寒)
(上泬寥)龍興樓(在州城内宋崔鶠詩老去未覺躋攀難一表獨立青冥裏)皂角樓
(在郟縣城内樹大數圍枝頂横生王蒼谷架書樓於其上)玩月臺(在州城東北小山之巔)
擂鼓臺(在寳豐縣西北父城保相傳漢高項羽戰於此)安樂臺(在州城東南大莊保)
(俗傳漢光武築)紀氏臺(在郟縣城東北十里續漢書曰世祖東駕西征降羣盗於此)琴
臺(在魯山縣城北唐元德秀為尹時築顔真卿有文前賢題詠甚多金趙秉文書琴臺二字刻於)
(石金元好問詩千山為公臺萬籟為公琴䕫曠不並世月露為知音)思父臺(在魯山縣西北)
(世傳漢光武屯兵於此陟臺思父)鈞臺(在郟縣西四十五里相傳黃帝問道廣成子於此聞)
(鈞天之樂故名)神龜臺(在郟縣西郡國志隋開皇初獲神龜於此)望仙臺(在郟縣城)
(西望仙村)甘羅臺(在寳豐縣城西北世傳秦甘羅與楚盟於此)致雨亭(在州城北)
(園跨西池上宋咸平中趙况為守時建有蘇轍祈雨文刻石)思賢亭(在州治後宋祥符中)
(楊義知州事有賢名後王珦瑜作守思之因建此亭劉敞有記)香遠亭(在州治後圃金大定)
(中烏古倫知州時建亭前有荼䕷三株宋子初取蘇轍無風香自遠之句名之因為記)翠嵐
亭(在州城東北二十里風穴山上登亭則州可見明彭綱詩玩月臺前春水流翠嵐亭上偶來遊)
(日斜人散僧鐘定野鳥一聲山寺幽)虚舟亭(在州治後圃金興定初防禦使完顔建趙秉文)
(記)樂山亭(在州城西北宋端明學士韋處厚構)春風亭(在寳豐縣城西北二十五)
(里宋程明道監酒税於此因以立亭)修禊亭(在魯山縣唐歐陽詹為令以三月三日集僚吏)
(禊飲於此)鄭公堂(在州治内宋富弼嘗封鄭公兩徙判於汝民思之後守來典郡建堂刻公)
(詩於此)此君堂(在州治内宋元祐時知州文大方構)雙桂堂(在州城北門外)桃
園(在州城東聖王里一望數里盡植桃花)看花園(在魯山縣城西十里基址尚存有古)
(井唐括公造)婆娑園(在郟縣城西二十里宋崔鷃居此又名石牛莊崔鷃詩晚禽噪竹百)
(千翅殘菊横枝三兩花好在山園養衰廢風波不到野人家)太史湖(在州城内宋太守王)
(素濬治為一郡之勝李廌有記)楊家湖(在寳豐縣東坊郭保即唐楊汝士宅址尚存)流
杯池(在州城西南四十里引温泉為浴池唐武后常幸此)巢父井(在州城西郭門外其)
(旁有許由廟宋宗舜臣刻王通叟弔巢父文於石)吳公洞(在州城東北白雲寺宋時郡人)
(吳幾復讀書於此)婁景洞(在郟縣西北四十里扈陽山之陽世傳婁景隠此)黃伯
陽洞(在郟縣封家莊保世傳黃伯陽隠此)水簾洞(在伊陽城東南七里雲夢山下世傳)
(鬼谷子修道處水自洞口下垂如簾内鄉唐縣俱有)懸珠泉(在州城南五十里)涉泉
(在州東南五十里魚齒山下)涼水泉(在魯山縣八十里)蠻中聚(在州城東北即)
(戎蠻子國俗呼麻城)陽人聚(在州城西寳豐縣界上秦遷東周君於此吳孫堅大破董卓軍)
(亦此)昇仙橋(在州城東北二十里風穴山)藍橋(在郟縣城東三十里即長橋也野水)
(斷橋平蕪夾岸每春水泛漲一碧無際仝廷舉詩風雷一夕幻沙谿夾岸桃花隔水低渡艇漫移青)
(草外漁歌早過綠楊西劉郎不記歸時路司馬難留柱上題我有一編堪進履誰從鯨背吐虹霓)
嚴莊(在伊陽縣城東七里俗傳嚴子陵故宅)曹鎮(在寳豐縣石渠保宋皇后曹氏生此)
白元鎮(在伊陽縣城北五十里相傳白起伐魏駐兵於此)沛公壘(在州城東北二)
(十里大劉山南漢高帝入關駐此又世祖西征亦駐此故山有大劉小劉之異)銚期宅(在郟)
(縣治東相傳安成侯第其田園在城北十字溝小劉山下)雙酒務(在寳豐縣城西北二十五)
(里其務有六惟銅斗正酒二務其址尚存宋程明道為酒監即此)升仙石(在州城西六十)
(里崆峒山丹霞院内廣成子飛昇處石上有雙足跡)姑嫂石(在魯山縣城西四十里兩石對)
(峙屹立河濱)月明石(在魯山縣城西南漢光武避莽難昏夜至此有石如月照之)月
落坪(在魯山縣城西南漢世祖避莽難由月明石至此月落)銚期樹(在郟縣城北二)
(十里大劉山絶頂有棟樹生石罅中相傳銚手植人無敢伐者)古槐(在寳豐縣城東四十里白)
(雀寺相傳槐蔭甚盛枝節如龍形葉如龍爪螻蟻不敢上每豐年必有白雀巢其上寺因以名)汝
帖碑(在州治内凡十二刻宼亂殘破順治七年巡道范承祖修整幷詩䟦二十四刻移置道署)
(賓舘)顔魯公碑(在魯山縣城北四十里青條嶺為元次山墓誌銘碑記今移學宫内)虞
世南碑(在伊陽縣學宫後壁書攀龍附鳳字大如斗體勢遒邁)忠孝二碑(在伊)
(陽縣學宫内唐元德秀書宋文天祥贊)
陳州
潁隂故城(在州城西南平信鄉即漢潁川郡高帝封灌嬰於此)臨蔡城(在州城東)
(北三十里漢光武與王莽相距築城臨蔡河故名)新平城(在州東北漢置縣屬淮陽國)
鄧城(有二一在商水縣城西北四十里一在西華縣城北俱安西將軍鄧艾屯兵處)扶蘇
城(在商水縣城南十二里陳涉起兵自稱公子扶蘇故有此城隋越王侗於此置扶蘇縣唐武德)
(時廢)女媧城(在西華縣城西北十里遺址與二柳城相近按外記女媧都於中皇之山此或)
(其經行處也)夏亭城(在西華縣城西三十里春秋陳大夫夏御叔封邑)長平城
(在西華縣城東北一十八里漢置縣屬汝南郡晉屬梁國北齊省入西華)南北柳城(一在)
(西華縣城南三十里一在縣城北十五里二城相峙中皆沃壤魏鄧艾伐蜀於此營田作稻陂時柳)
(舒為陂長故名後廢)南頓城(在項城縣北五十里忠順鄉春秋時頓子國迫於陳後徙之南)
(故曰南頓又光武父劉欽為南頓令即此)黃城(在沈邱縣城東二十八里舒陽河南)沈子
國城(在沈邱縣城東南三十里即周&KR1451;季所封處)項城(在項城縣槐坊店楚項羽所築)
德勝城(在項城縣城西三十里唐晉王李克用屯兵所築)醒城(在沈邱縣城西四里)
(相傳光武為王莽追急夜奔迷道至此醒悟因築城以自衞遂名醒城)鮦陽城(在沈邱縣)
(城西南三十五里鮦水北按輿地志沈子國西有古鮦陽郡後光武封戚里隂慶為鮦陽侯即此)
揲蓍壇(在州城外伏羲揲蓍之所内冇蓍草堂)八卦壇(在州城北一里伏羲於蔡)
(水得神龜因畫八卦於此壇後有畫卦臺詳見宋張齊賢文)桑落(在陳州孔子絶糧於此)
互鄉(在商水縣東南三十里俗名固墻)卧治閣(在州治西漢淮陽太守汲黯卧治處)
太邸閣(在項城縣北五十里南頓城内魏延熙間都督毌丘儉討司馬師不克死節處)讀
書臺(在州西北隅柳湖中世傳蘇子瞻讀書所)望湖臺(在州之西園宋知州張詠築有)
(詩云昨日凴高向西望滿川烟樹雨濛濛宋范鎮詩臺上望城下迢遙知幾尋湖光隠隠見多礙柳)
(烟深)厄臺(在州城外西南隅為孔子絶糧處明嘉靖巡按御史趙繼本改曰絃歌臺)陵陽
臺(在陳州家語孔子自衛之陳陳侯起陵陽之臺即此)弩臺(在陳州漢陳王敬曾孫寵善弩)
(射黃巾賊起寵有強弩數千張出軍都亭人素聞王善射不敢叛百姓歸之)白帝臺(在商)
(水縣城西北三十里相傳漢高祖斬白蛇處)章華臺(在商水縣城西北二里初楚靈王築)
(章華臺於華容城及襄王為秦將白起所迫北保於陳更築此臺)叢臺(在商水縣城北二十)
(里楚襄王因築章華臺并築此臺以像華容之地)乾谿臺(在商水縣城北二里春秋時楚)
(靈王築為遊觀之所)箕子臺(在西華縣學宫後昔箕子諫紂不聽囚於此後人築臺以祀)
凉馬臺(在西華縣城北一十五里柳城西陳靈公築一云魏鄧艾築)丁蘭臺(在西)
(華縣東北三十里長平鄉俗傳丁蘭刻木為母築臺事之)光武臺(在項城縣城西北二十里)
(漢光武幸南頓時築)乳香臺(在沈邱縣城西南二里上有香臺寺昔産乳香)子由亭
(在州城西北柳湖中宋蘇子由讀書所)衍疇亭(在西華縣城内西北隅祀箕子)勸農
亭(在沈邱縣東門外)沈亭(在沈邱縣城東南秦高士沈郢建為釣遊所)辰亭(在西)
(華縣春秋宣十一年楚子陳侯鄭伯盟於辰陵即此)洪範堂(在西華縣學宫後)宛邱
(在州城南三里高二丈詩所云宛邱之上是也)水丘(在沈邱縣城南二十里考潁志漢光武與)
(王尋戰於此)秦丘(在項城縣苻堅將兵南侵駐此在縣西南四十七里先是童謠曰堅不過)
(項後果敗)丘頭(在項城縣司馬宣王兵次丘頭王凌面縛水次即此)固陵(在州城西北三)
(十里史記項羽南走固陵即此)西園(在州城西宋知州張詠創中有七亭曰流芳中燕流杯香)
(隂環翠洗心望京有閣曰吟風堂曰清思又築臺曰望湖宋晏殊以故相守此於隙地有莎叢生殊)
(愛護之為莎場既成作庭莎記)柳湖(在州城西北隅相傳宋蘇軾兄弟讀書所)東門池
(在州東門内池水清潔不耗不生魚草水中有故臺址詩所云東門之池可以漚麻者是也)畢
卓池(在沈邱縣城西南三十五里鮦陽城内相傳為畢卓飲處廣十里)蓮池(在沈邱縣)
(城西北三十里明正統間黃河流徙此地出蓮故名今為蓮池集)半潭(在沈邱縣南關詳見)
(山川)鳴井(在州城東南三里詳見山川)八角井(在項城縣北五十里詳見山川)吕
長溝(在州城東四十五里)驛馬溝(在商水縣城西南十三里湍急如馬因名)蓮池
渡(在項城縣城東五十里)南浦(在沈邱縣南河中)瓦關(在州南二十里孝義鄉春)
(秋時陳侯與頓子國相隣立此為界)水關(在州城西南平信鄉楚項王立以備秦兵)南頓
集(在項城縣瀔河北)柳鎮(在項城縣城西)丁蘭宅(在西華縣東北三十里蘭孝子)
(河内人寄居於此)焦夷(在州城東明化鄉周襄王十五年楚伐陳取焦夷即此)焦寨
(在商水縣西南四十五里宋將焦光贊屯兵於此)駐蹕樹(在商水縣城東南嶽廟殿東舊)
(有銀杏樹一株初尚小明洪武初車駕幸汴駐蹕其下後忽暢茂夐異衆木縣人因名駐蹕樹)古
柳(在沈邱縣治比材幹横枒每秋冬蒼枝挺秀羣烏噪集其上)
許州
許州故城(在州城東三十里圍九里一百二十九步相傳曹操所築今存遺址)繁城
(在州城南四十里内舊有魏受禪臺及文帝廟後俱廢獨受禪碑上尊號碑尚存)豢龍城
(在臨潁縣城北一十五里相傳夏孔甲時劉累豢龍於此文獻通考曰臨潁有豢龍城)商高
宗城(在臨潁縣城東北三十里相傳商高宗巡狩過此)臨潁故城(在臨潁縣城西)
(北十五里漢時所築又名固廂城)鄭莊公城(在襄城縣北四十五里春秋楚伐鄭鄭莊)
(公出師境上與楚相距築此)不羹城(在襄城縣城東堯城保左傳昭公十一年楚子城不)
(羹即此)班城(在襄城縣城東南舊傳漢定遠侯班超率師過此)召陵城(在郾城縣)
(東三十五里春秋齊桓公伐楚屈完來盟於召陵即其地漢置召陵縣唐時廢唐胡曾詩小白匡周)
(入楚郊楚王雄覇亦咆哮不師管仲為謀主争敢言徵縮酒茅)胡國城(春秋胡子國在郾城)
(縣界)鄧襄城(在郾城縣東南三十里春秋桓二年蔡侯鄭伯會於鄧即此)道州城
(在郾城縣西南五里唐武德四年置道州貞觀中廢)安陂城(在郾城縣城東南七十里光武)
(封來歙為侯以征羌有功復立征羌城)裴城(在郾城縣城西五十里唐裴晉公伐蔡駐師於)
(此因名)古城(在長葛縣東北五里左傳隠十一年鄭伯使大夫百里奉許叔居許西偏又使)
(公孫獲居許東偏今有東西兩城相去一里)長箱城(在長葛縣城東魏武定五年清河王)
(岳率衆圍西魏將王思政於潁川因築此城初以車箱為樓故名)鳳凰城(在長葛縣城北)
(二十里漢黃覇治潁川鳳凰來集因築東西二城址猶存)十二連城(在長葛縣城西北五)
(里如環相連故曰連城接新鄭界)許田(在州城東一名魯城春秋魯隠八年鄭伯請以太山)
(之祊易許田而祀周公即此)狼淵(在臨潁西繁城鎮左傳楚子師於狼淵以伐鄭即此)皋
鼬(在臨潁縣春秋定四年五月盟於皋鼬即其地)高陽里(在州城内漢荀淑所居里舊名)
(西豪潁隂令苑康以為高陽氏有才子八人今荀氏亦有八子改其里曰高陽)采女里(在州)
(城東一十里即漢荀爽女采所居)岸門(在長葛縣西北十八里括地志秦孝公與晉戰於岸)
(門即此)摘星樓(在臨潁縣城西南四十里相傳紂建遺址尚存)龍泉宫(在長葛縣)
(西四十里宫前有葛仙翁池)灌臺(在州城南漢潁隂侯灌嬰故宅今名思故臺)射鹿
臺(在州城東許田鎮北)尚書臺(在臨潁縣城東南四十里漢馬融遷許令嘗讀書其上因)
(名唐高宗於此閱兵更名講武臺)老仙臺(在臨潁縣王曲保)郝家臺(在郾城縣)
(五里許上有裴晉公廟蓋公宣慰駐師之所)鍾繇臺(在長葛縣前吕履恒詩魏國已蒿萊)
(元常有舊臺年年城市裏登眺幾人來)子産臺(在長葛縣西五里連城南相傳子産觀兵)
(處後人立祠)德星亭(在州城西南二里西湖上漢荀淑故宅陳寔嘗詣淑子弟咸在太史)
(奏德星聚後人因建此亭唐胡曾詩古賢高尚不争名行止由來動杳冥今日浪為千里客看花慙)
(上德星亭)聽水亭(在州城西南二里西湖上宋蘇軾卜宅其南轍常有詩)觀荷亭
(在州城東壕内後廢水落時見遺址)展江亭(在州城西南二里西湖中宋韓持國所作取宋)
(文獻公展盡江湖極目天意)凌霄一覽亭(在襄城縣南五里首山念公洞前以院有)
(凌霄花故名)作霖亭(在襄城縣首山上祈雨神應)㶏亭(在郾城縣東一里許㶏水)
(之陽裴度征吳元濟時所築廢址尚存金元好問詩春初已清美客懷自幽獨危亭一徘徊脩然若)
(新沐宿雲澹川野元氣浮草木微茫盡楚尾平遠疑杜曲生平遠游賦吟諷心自足朅來著世網抑)
(抑就邊幅人生要適情無榮復何辱乾坤入望眼容我謝羈束一笑白鷗前春波動新綠)梅花
堂(在州治北宋蘇軾建)葛岡(在臨潁縣城西南)卓君岡(在長葛縣城東十里上有)
(卓太傅廟)大陵(在臨潁縣城北一十里春秋鄭厲公自櫟侵鄭及大陵獲傅瑕酈道元水經注)
(曰大陵即巨陵在臨潁其地屬鄭又漢太傅陳蕃去光祿勲還道巨陵亭從者與亭卒相傳即此)
曲水園(在州城北有修竹二十餘畝潩水貰其中流入西湖宋文彦博為守時居此宋賈昌)
(朝詩畫船載酒及芳辰丞相園林潩水濱虎節麟符抛不得却將清景付閒人)蛟龍池(在襄)
(城縣城北七十里左傳鄭大水龍闘於洧淵即此)龍池(在長葛縣石相鎮西有人素衣跨驢)
(行渠東旋入河内人驚為龍遂濬池建廟云)三角池(在臨潁縣城南王土保)洗硯
池(在長葛縣治前鍾繇臺下繇嘗學書臺上洗硯於池水盡黑)葛仙翁池(在長葛縣)
(西四十里後河鎮龍泉宫吳人葛元修道處池水可染衣一名擺藍池天旱禱雨輙應亦名靈池吕)
(履恒詩萬木積隂黑一泓湛深碧聞道雲生時有龍随出入又怪來堤上女春服奪朝暉總是神仙)
(術丹砂染素衣)龍華井(在州城北五里深三丈許不涸祈雨多應)丹井(在襄城縣葛仙)
(煉丹井有仙翁觀)仙人井(在長葛縣城西南二里老龍橋北相傳仙人飲於井上持鉢向)
(井井水自出人皆驚之轉盼不見井石留杖履跡如印)灌溝(在臨潁縣城西二十五里詳見)
(山川)沱溝(在郾城縣城東南五十里又東有粉溝北有紅溝俱以土色名南有滚水溝石界溝)
(即所謂五溝也)石梁(在長葛縣城西南石梁河上)江家洞(在襄城縣城南五里首山)
(南麓西嶽廟下)吳道子洞(在州城西北道子陽翟人後寓許州工畫筆法超妙為百代畫)
(聖明皇詔入供奉為内教博士今有遺洞孔聖像關帝像皆其手筆刻石現存)蓮花洞(在襄)
(城縣西南五里令武山東首蓮花澗内相傳洞甚深廣皆有門壁與汝相通)念公洞(在襄)
(城縣城南五里首山西巔寺高處相傳後唐清泰中念師棲真於此)關公宅(在州治東南相)
(傳曹操拜公偏將軍於此今建廟)陳太丘宅(在長葛縣西五十里紫金山南小洪河北)
(今德星觀即其遺址何鼎詩井里遙瞻潩水東偶來凴軾仰高風德星夜聚驚天象雲路春深識漸)
(鴻令子千秋傳二妙徵書十道却三公猶聞父老談鄉曲飲食時稱陳仲弓)歐陽修舊
寓(在襄城縣城東南歐家營歐陽修詩日落原野晦天寒閭市閒牛羊遠陂去鳥鵲空簷間凴高)
(植藜杖曠日瞻前山壠麥風際綠霜鵶村外還禾黍日己熟杯酒聊開顔酣歌歲云暮寂寞向柴關)
蘇轍舊寓(在州西門外大莊店相傳子由卜居於此)徐庶故里(在長葛縣西北)
(三里金魚河北名小河徐家相傳漢徐元直奉母於此今村中徐姓皆其後裔)白居易故
里(在長葛縣城西南三十八里白家村今村西里許有墓與祠在焉考公本太原人後徙居新鄭)
(生公於東郭里此殆公之别業歟)許由掛瓢處(在州城西北鄕七里店相傳許由掛)
(瓢處)關公挑袍處(在州城西門外八里橋相傳為曹操餞關公於此)卓太傅
驅蝗處(在長葛縣東十里大岡上漢卓茂為密令驅蝗至此民感其德立廟祀之)著作
林(在襄城縣宋范純仁以著作郎來襄勸人植桑人懷其德故名)許由鎮(在州城東五十)
(里)合流鎮繁城鎮(在臨潁縣西金史地理志曰臨潁昔有二大鎮名繁城今)
(為巨鎮合流莫詳所在)潘將軍寨(在臨潁縣城南十餘里潁水環抱宋潘美伐南唐道)
(經潁上屯兵於此今有寺)康樂寨(在長葛縣城東北雙泊河南)四里營八
里營(俱在襄城縣城西周襄王屯兵處)時曲栅(在郾城縣城西北四十里許即李光)
(顔先敗賊毁其柵處)靈樹(在襄城縣城北二十里以吳季札掛劍故名)金花樹(在襄)
(城縣城南五里首山巔俗呼□樹詳祥異志)古檜(在郾城縣洄曲三人合抱老幹扶疎相傳)
(有神守之)文峯塔(在襄城縣城南三里首山乾明寺上明參議姚汝皋與弟知府汝耔高苑)
(令汝稷建)繁城碑(在州南繁城魏篡漢時作一載受禪文一載羣臣上尊號表皆鍾繇隸書)
(書家寳之呼受禪碑)長樂王碑(在州治前民舍中其文剥落止存篆額為五代馮行襲德)
(政碑行襲梁匡德軍節度使封長樂郡王)飛白碑(在州北城上宋仁宗康定二年以飛白文)
(詞賜翰林侍讀李淑仁出守許州為飛白寳章記摹石州廨)張敬因碑(宋歐陽修集古)
(錄云碑是顔真卿撰在許州長社縣)
禹州
小韓城(在州城西北三十里戰國韓哀侯所築)康城(在禹州西北三十里韓哀侯自)
(大韓城徙居於此)上棘城(在州城東左傳襄十八年楚師伐鄭城上棘即此明薛瑄詩觀)
(風攬轡過中州陽翟名邦得縱遊彩鳳臺空芳草合黑龍潭静暮烟收馬經潁水清無跡路遶黃山)
(翠欲流歴攬幾回情未已遠天雲影自悠悠)雍氏城(在州城東北左傳襄十八年楚蒍子)
(馮公子格率銳師侵雍梁即此)司馬故城(在禹州司馬里與瓮城東西相望)瓮城
(在州城東北二十五里以陶瓦之損者壘砌如城)古密城(在密縣城東七十里漢卓茂令)
(於此光武稱為名光天下當受天下重賞云)越王城(在密縣城東大騩鎮東門外俗傳黃)
(帝訪大騩時築又云越王行兵過此所築)鄭故城(在新鄭縣城北城垣及門址跡尚存舊有)
(門曰時曰鄟曰純左傳莊二十八年楚令尹子元伐鄭入自純門至逵市又襄十八年子庚門於純)
(門者是也)宛陵城(在新鄭縣城東北三十八里蓋鄭舊邑明何景明詩客路臨新鄭雲沙望)
(轉平夕烟生斷塹野水入荒城下馬看碑誌逢人問地名千秋陵谷在懷古益多情)倉城(在新)
(鄭縣城東南一里俗傳為鄭積貯所或云公宫未詳)華城(在新鄭縣秦昭王三十三年白起攻)
(魏拔華陽即此地)函陵(在新鄭縣左傳僖三年晉侯秦伯圍鄭晉軍函陵在新鄭縣北十三)
(里)博文樓(在州治西南明徽藩建)應鳳樓(在州城西含春門外潁亭傍明天啟)
(元年有鳳集於北山巡按丘兆麟建樓於此)鳳凰樓(在州治南漢黃霸守潁川時鳳凰集)
(其境郡人建以誌其瑞)鈞臺(在州治北門外史夏啟即鈞臺以享諸侯即此)鳳凰臺
(有二一在州治西南漢黃霸守潁川時鳳凰數集潁地諸邑皆有臺此為最著一在新鄭縣洧水陽)
(今遺址在鳳臺寺前明劉咸詩高臺峩峩鳳來棲乃在古潁城之西鳳去不知今幾載空遺百鳥啞)
(啞啼傳昔漢家全盛世黃霸為政多竒異鳳應覽德降丹山五彩翻翻一朝至其音噦噦遍潁川聽)
(者一似聞鈞天漢家天子表祥瑞直以神爵名其年千金築臺高萬尺為愛靈物數來集至今聞花)
(野草中尚有當年舊形跡自從霸死歸山丘鳳亦豈曾來上頭獨留遺愛在史册令人想慕思悠悠)
(我來吊古頻登訪臨高縱目空惆悵明良相逢正此時會見爾復來其上明薛瑄詩吾聞鳳鳥不與)
(凡禽棲隆周之時會集豐鎬西鏘然一鳴向人世喧啾百鳥不敢争與啼昔有名臣黃霸生漢世治)
(民之才迥與時流異潁川出守曾幾何休徵數感靈禽至靈禽文彩明山川和鳴噦噦聞中天遂築)
(高臺表神瑞臺空鳳去餘千年至今壊埒纔數尺野鳥紛紛競來集簡册空存紀瑞年荆榛不復快)
(覩迹我來驄馬登高丘荒臺已遠猶回頭為憶循良心耿耿緬懷瑞物情悠悠鳳臺鳳臺重搜訪往)
(事何須空惆悵方今聖朝治理登俊良會見一朝飛入青雲上)看花臺(在州西北去城五十)
(里俗傳韓侯所築唐天后嘗遊於此)聶臺(在州城西門外一名西臺即聶政塚後人建元帝廟)
(於其上殿宇巍然高出雲表為遊覽勝地臺半有望嵩洞亦幽爽可以眺遠)黃臺(在州城東)
(北黃臺里上有黃霸祠唐建中元年改祠於西關今入遺愛祠魏置黃臺縣尋省)麝香臺
(在州城西五十里平地突出如臺)許由臺巢父臺(在州城東一十五里潁水)
(上二臺相去一里)卧龍臺(在密縣城西方山保相傳黃帝訪廣成子問道處)力牧
臺(在密縣城東四十里土人呼為黃臺岡地近雲巖大騩鎮臺址頗廣又曰拜將臺)宣德
臺(在新鄭縣城東古城門外即孔聖至鄭東門蒙譏處縣令陳大忠立石後廢)駐節臺
(在新鄭縣北三十里抱獐山上宋陳堯佐駐節於此有詩云抱獐山下人多少盡看平津擁節旄)
梳洗臺(在新鄭縣城北三里舊傳鄭女嫁齊梳粧於此又云鄭伯築臺處女其上未詳)亦
暢軒(在州城東訾巖上)潁亭(在州城西關唐陽翟令陳寬建宋范鎮重修鎮有潁溪玉)
(亭記元潘洙詩探尋遺跡翦荒榛復搆高軒枕水濆簾幕夜開干嶂月琴尊時伴一溪雲臨流洗耳)
(今何在訪道鳴鑾杳不聞凴望秋天雨初霽風烟閒澹夕陽曛)高氏亭(在州城西南左傳成)
(公十七年衛侵鄭至高氏亭杜預云在陽翟縣西南)檜樹亭(在密縣城東二十里)志古
堂(在新鄭縣治中宋劉伯壽建)錦堂(在新鄭縣子産聽政處後人改為驛舘)東里
(在新鄭縣城東二十里)南里(在新鄭縣城南五里古鄭城桔柣門外荀瑶伐鄭入南門即此)
峴口里(在州城西三十八里)軒轅丘(在新鄭縣境古冇熊氏國軒轅黃帝居此故名)
潁谷(在州城西潁水陽考叔為潁谷封人即其地)御花園(在新鄭縣西南四十里大)
(隗山畔相傳黃帝種花處)桃園(在州城西南十五里)石牛莊(在州城西南一十五里桃)
(園西宋崔鷃讀書處今名石牛村宋崔鷃詩不識春風面知從底處來紅深桃靨艷綠静水簾開物)
(外心常掛人間事不諧從今江海去無復世推排)張良洞(在州城東門外一里潁水之濱)
(一名存真洞順治十六年大梁道沈荃葺)巢父洞(在州犢水溝相傳巢父飲牛處)羅漢
洞(在州城西北五十里萬山之中)雲巖洞(在密縣城東四十里風后講武處洞中有黃帝)
(風后像唐人獨孤及八陣圖碑)靈羊洞(在密縣城西南五里超化寺前相傳冇靈羊出入)
織錦洞(在密縣城北五十里中有倒井水常溢出入洞百步仰觀有孔如梭土人以青女織)
(錦擲梭所致)避暑洞(在新鄭縣城西南四十里大隗山畔世傳黃帝避暑於此舊有祠後)
(廢)棘澤(在州西路史陽翟縣有棘澤左傳楚子伐鄭次於棘澤即此)竹溪(在新鄭縣)
(城西二十五里自然山下翠竹籬溪玉梅映月湛然清勝如入畫圖)鳳凰池(舊志在州治東)
(南隅)龍池(在密縣城東南三十里徐家溝水從上瀉飛瀑喧豗不辨人語驚濤噴沫濺人衣襟)
禁溝(在州西關外一里許泉水味甘如醴相傳在韓侯禁城中故名)龍池溝(在密縣大)
(隗鎮西南五里古龍池在焉池畔古木四五株皆數百年物)滴瀝泉(在密縣城東五里天)
(仙廟白松前石棚下棚容數席厚二尺許皆碎石黏聚所成泉脉下滴如雨味甘洌流數武伏而不)
(見詳見水經注)南泉(在密縣大鴻山後叢石為逕水皆夾岸伏流)暖泉(在新鄭縣城北)
(三十里抱獐山下冬夏皆温)八里營(在州城北八里俗謂牛平章屯兵於此其墓在焉今)
(其地有城址延袤頗廣相傳陽翟縣即此)陽關聚(在州城西北水經注潁水南經陽關聚聚)
(夾潁水相對在今陽翟縣西北漢時有長人巨無霸長一丈大十圍王邑以為壘尉驅虎豹犀象以)
(助威武漢光武邀之於此)白松(在密縣城東五里世傳黃帝葬三女處塜上生松一株三幹幹)
(色如粉膚理瑩澤明李攀龍詩軒轅宫裏試新妝縹緲連枝入帝鄉玉骨不緣能化石冰肌那得更)
(生香只愁明月消為水便恐清隂凝作霜巫峽瑶姬元素質却令雲雨汚衣裳陳維崧詩軒轅膺瑶)
(籙功德配羲農貴主埋蘭玉仙根孕老松三株凌絶壁萬古蛻神蹤銀鬛和烟接霜皮帶雨封後來)
(緱氏鶴同日鼎湖龍秀欲參天闕光能亂夕烽月中尋有路雪後辨何從撫此成三嘆人生詎再逢)
(仙棋消歴劫石廪積崇墉北望蟲牢邑西臨女儿峯風標偏謖謖戰伐任重重誓掃鉛華盡羞矜粉)
(黛濃桃源須問渡橘叟定攜笻我到捫松幹移時展蕙容璚扉晨啟閉玉珮晚琤琮日落殘崖寺風)
(沉斷澗鐘珠衣飄碧瓦想像夜深逢)文峯塔(在密縣城北八里青屏山上)
鄭州
祭伯城(在州城東北十五里周公第五子所封地)莘城(在州城東鄭桓公寄帑於虢有)
(十邑莘其一也)管國城(在州城北二里武王封管叔於此明薛瑄詩自古中州勝蹟多管城)
(風物喜重過西來驛站臨京水東去人烟接汴河僕射舊陂今寂寞世宗遺塚尚嵳峩古碑誰似唐)
(裴度千載勲名耿不磨)古邲城(在州城東六里左傳宣十二年晉荀林父帥師與楚子戰)
(於泌即此地也)武強城(在州城東三十里曹參擊項羽攻武強即此)大索城(在滎)
(陽縣城西五十里漢韓信牧兵與漢王戰楚於滎陽南京索間破之即此陳維崧詩勒馬横鞭問中)
(原古戰場北風連夜吼白日冷滎陽絶壁龍形陡崩崖虎氣藏欲尋劉項壘衰草浩茫茫)小索
城(在滎陽縣火索城東北四里故址尚存即六國時二索也晉韓宣子如楚送女鄭子皮子大叔)
(勞於京索城即此)鄭共叔段城(在滎陽縣城東南二十里一名京襄城即左傳所謂)
(京城大叔是也)廣武城(在滎陽縣治北三十里戴延之西征記曰縣有三皇山山上二城東)
(者曰東廣武西者曰西廣武相去二百餘步即漢楚相拒處唐武德四年三月竇建德救王世充軍)
(於成皋東原郭孝恪請先據虎牢之險以拒之五月世民北濟河南臨廣武成皋東原即東廣武世)
(民所臨即西廣武是也唐王維詩廣武城邊逢暮春汶陽歸客淚沾巾落花寂寂啼山鳥楊柳青青)
(渡水人)宅陽城(在滎陽縣城東南魏會趙攻秦不利於宅陽即此)隞城(在滎澤縣)
(城西南一十七里史記殷帝仲丁遷都於隞索隠曰隞亦作囂並音敖正義曰括地志云即滎陽故)
(城又項羽圍高祖於滎陽紀信誑楚詐降亦此地唐王維詩汛舟入滎澤兹邑乃雄藩河曲閭閻隘)
(川中烟火繁因人見風俗入境聞方言秋田晚疇盛朝光市井喧漁商波上客鷄犬岸傍村前路白)
(雲外孤帆安可論)王宫城(在滎澤縣廣武原春秋僖公二十八年四月晉侯敗楚師於城)
(濮五月盟諸侯於踐土公朝於王所王在此城非京師故曰王所)楚王城(在河隂縣城東)
(北一十三里東廣武山鴻溝東内有高墩名太公臺即楚王欲烹太公處唐雍陶詩高城新築壓長)
(川虎踞龍盤氣色全五里似雲根不動一重如月暈長圓河流暗與溝池合山色遙將睥睨連自有)
(此來當汴口武牢何用鎻風烟)漢王城(在河隂縣城東北西廣武山漢王自修武引兵渡河)
(復取成皋軍西廣武築城其地以拒楚址尚存)吕布城(在汜水縣城西二里九曲山巔)張
飛城(在汜水縣城西二里古崤關南址尚存)成皋城(在汜水縣城西大伾山上明異)
(國倫詩並轡荒郊覽物華春風何處足桑麻孤城北枕崤關險斷壁中懸汜水斜野戍重開新戰壘)
(穴居曾是古田家一區楚漢争雄處鷄犬無聲自落花)東虢城(在汜水縣城東十里即今)
(上街鎮武王十三年大建公侯虢仲封於故夏之墟是為西虢叔封於此為東虢)虎牢(在汜)
(水縣城西二里穆天子傳曰天子射獵鳥獸於鄉圃有虎在林七萃之士高奔戎擒虎獻之天子命)
(為柙畜之東虞是曰虎牢春秋襄二年晉成公與諸侯會於戚遂城虎牢以逼鄭鄭求成即此)夕
陽樓(在州治西唐李商隠詩花明柳暗遶天愁上盡重城更上樓欲問歸鴻何處去不知身世)
(自悠悠)候月臺(在州治後石刻三字尚存)鳳凰臺(在州東門外二里許世傳有鳳)
(凰集故名)八卦御風臺(在州城東二十里舖南相傳列子西行御風即此)項羽
臺(在滎陽縣城東五十里京水經流於下高二丈周圍五畝俗呼為霸王臺)踐土臺(在滎)
(澤縣城西十五里即古諸侯會盟處)太公臺(在河隂縣城東北十三里楚王城内項羽築臺)
(置太公欲烹之今有高壠)黥王臺(在河隂縣西北古囂城地史稱九江王黥布歸漢漢王益)
(九江王兵屯成皋布建臺於此守敖倉)講臺(在汜水縣石底山漢儒屈伯彦講業其上四方)
(學者環聽即此舊有屈子祠今改為玉仙廟)安民亭(在州治宋長安石工安民不忍刻元)
(祐黨人碑宋皇祐五年建亭今廢)浮波亭(在州治後宋陳堯佐判鄭州建今廢)畫烏
亭(漢顯宗東巡泰山至滎澤冇飛烏翔集命虎賁王吉射之烏上下其聲吉曰烏啞啞引弓射之)
(洞左腋陛下壽萬歲臣為二千石一射中之至今滎澤亭堡皆畫烏)覽古亭(在汜水縣城南)
(四十里方山紫玉巖上相傳昔夏侯道齡遊此)平隂津(在河隂縣城西北即今敖頭渡口史)
(稱漢王初出關南渡平隂津)五龍塢(在汜水縣輸場之西治河通考曰河水東逕成皋大)
(伾山下南對王門合汜水又東逕五龍塢即此)聖水池(在滎陽縣城西三仙祠内禱雨輙應)
(明沈柿詩誰鑿乾坤混沌開清泠一竅透天臺何緣借得涓流出散作甘霖遍九垓)漢武澗
(在河隂縣城北九里澗形深險漢王演武於上澗以是得名)厄井(在汜水縣城東南七十里)
(風俗通云漢高祖與項羽戰敗遁入井中有鳩止鳴其上追者以為無人遂得脱故名)牽渠
(在州界内詳見山川)玉門(在汜水縣城西北一里汜河口漢高祖因項羽圍成皋獨與滕公共)
(車從成皋北渡河宿小修武傳舍即此)旋門(在汜水縣城西二里即今崤關之南峽口曹大)
(家東征賦望成皋之旋門鄭愔詩函塞雲間列旋門霧裏看俱指此明趙宏詩路入旋門峽更長青)
(山重叠樹蒼蒼蹇驢團扇西原上别有新秋一段凉)機房洞(在滎陽縣王僧店北石壁如削)
(一洞天開深丈餘)桑林(在汜水縣城東二十二里又名乾桑原唐帝堯擒封豨舊地)石
棚(在滎陽縣城南三十五里大周山北一石平坦如盤其下空洞如屋容百餘人)衡雍(在滎)
(澤縣城北十五里左傳晉文公敗楚師於城濮遂至衡雍作王宫於踐土今故城西有臺即諸侯會)
(盟處)敖倉(在滎陽縣城西北十五里石門之東北臨汴水秦置太倉於此酈食其勸漢進兵滎)
(陽據敖倉之粟即此)河隂倉(在河隂縣城東北唐時江淮舟運悉至東都含嘉倉僦車陸運)
(三百里至陜開元二十年裴耀卿議置倉於汴水達河之口二十二年又於河口置輸場東置河隂)
(倉西置栢崖倉三門東置集津倉江淮舟運悉輸河隂倉更用河舟轉運至東都陜州太原倉然後)
(入渭輸關中凡三歲運米七百萬斛省僦車費三十萬緡河隂倉蓋唐時江淮轉輸中頓處憲宗元)
(和十年李師道遣兵攻河隂轉運院焚榖帛以救淮西即此集津倉見陜州栢崖倉見河南府孟津)
(縣)曾公亮省耕處(在州北許橋舖)劉將軍大捷處(在州城西關外)
(一里金水河西岸有碑存明劉崇會破賊處)八郎寨(在州城東南俗傳擒王彦章處)吳
艷寨(在滎陽縣城東北十八里齊伐魏營於此)秦王寨(在河隂縣城西北十三里廣武)
(山上)古戰場(在汜水縣東廣武山之原西自成皋東至官渡漢楚兵争於此唐李白詩秦鹿)
(奔野草逐之若飛蓬項王氣蓋世紫電明雙瞳呼吸八千兵横行起江東赤精斬白帝叱咤入關中)
(兩龍不並耀五緯與天同楚滅無英圖漢興有成功按劍清八極歸酣歌大風伊西師廣武連兵決)
(雌雄分我一杯羹太皇乃汝翁戰征有古蹪壁壘頽層穹猛虎吟洞壑饑鷹鳴秋空翔雲列曉陣殺)
(氣嚇長虹撥亂屬豪聖俗儒安可通沉湎呼䜿子狂言非至公撫掌黃河曲嗤嗤阮嗣宗)袁紹
壘(在汜水縣睡虎山上漢末曹操會兵討董卓袁紹主盟卓率吕布守成皋以扼虎牢紹等建牙)
(於此)賈峪鎮(在滎陽縣城東南三十里大周山吞遠山環細流左跨朝元觀右擁白雀寺為)
(一邑文峯)板渚(在汜水縣城東北二十里隋煬帝自此引河入汴唐王冷然詩隋家天子憶揚)
(州厭坐深宫傍海遊穿地鑿山開御路鳴笳伐鼓泛春流流從鞏北河汾口直到淮南種官柳功成)
(力盡人旋亾運謝年移樹空有當時綵女侍君王帳殿旌門對柳行青葉交垂連幔色白花飛散染)
(衣香今日摧殘何用道數里曾無一株好驛騎江帆損更多山精野魅藏應老凉秋九月露為霜日)
(夜孤舟入帝鄉河畔時時聞落木客中無箇不沾裳)牛口峪(在河隂縣西北二十五里亦作)
(牛口渚竇建德與世民戰於虎牢自板渚出牛口置陣北距大河西薄汜水南屬鵲山亘二十里及)
(戰大敗建德竄於牛口渚為唐所擒即此先時有童謠云豆入牛口為時不久果騐)石槽溝
(東屬河隂縣西屬汜水縣)文峯頂(在滎澤縣東廣武山為萬山結脉處)敖峯頂(在河)
(隂縣城西北二十里即敖山上一峯下為秦時置倉處)舍利塔(在州治東開元寺高十餘)
(丈唐時建)繫馬樹(在滎陽縣城東七里世傳漢高祖為王時繫馬於此金趙秉文詩滎陽縣)
(東一古槐人言曾見漢朝來不知幾覺南柯夢直到如今喚不回)孤柏(在汜水縣牛口峪其)
(樹繁密下覆數畝唐初秦王夜襲竇營遇大雨斂兵樹下同袍無一霑濡神之題曰千歲靈根)唐
碑(在汜水縣等慈寺唐顯慶四年高宗過鄭途次見先聖擒竇建德故墟立碑為頌又殿西一碑)
(顔師古奉勅撰文)
陜州
曲沃城(在州城西南三十里春秋時晉侯備秦師以曲沃之官於此守之故名非絳州曲沃)
(也)開城方城(在陜州通志略云宋文帝元嘉後分軍北伐克弘農開方二城即此)
(吕履恒詩周召風流地登臨一望迷天垂雷首北日落大河西血土銷龍戰清笳憶馬嘶函關形勢)
(在今古未封泥)北岸城南岸城(在州城東硤石夾岸陳書大將軍吳明徹軍至)
(硤石克其北岸城南岸守者棄城走即此)虢州城(在靈寳縣治南四十里周封虢叔於此唐)
(置州)弘農故城(在靈寳縣城南十二里函谷關東漢徙關於新安以故關為弘農縣即此)
朱陽故城(在靈寳縣城西南一百里元魏置朱陽郡元至元間併人靈寳其址尚存)沙
城(在靈寳縣城西北五里唐武后東幸洛陽築此中有翠微宫)思子宫城(在閿鄉縣)
(城東北二十里漢武帝思戾太子築此)故焦國(在州城東北國因焦水得名武王封神農)
(之後於此)硤石廢縣(在州城東七十里唐天祐元年置宋熙寧二年省為石壕鎮今改為)
(硤石驛唐杜甫詩暮投石壕村冇吏夜捉人老翁踰墻走老婦出門看吏呼一何怒婦啼一何苦聽)
(婦前攷詞三男鄴城戍一男附書至二男新戰死存者且偷生死者長已矣室中更無人惟有乳下)
(孫孫有母未去出入無完裙老嫗力雖衰請從吏夜歸急應河陽役猶得備晨炊夜久語聲絶如聞)
(泣幽咽天明登前途獨與老翁别唐劉禹錫詩數日方離雪今朝又出山試凴高處望隠約見潼關)
崤故縣(在州城北魏太和十一年以崤縣屬恒農郡)玉城廢縣(在靈寶縣城東)
(南八十里元魏置石城郡統玉成縣宋省入虢略關)閿鄉舊縣(在閿鄉縣城西四十里漢)
(時建明彭綱詩秦嶺雲開翠浪生鼎湖烟樹接孤城太平車馬如流水不管關鷄早晚鳴)繡嶺
宫(在州城西南朱家原唐顯慶初置唐李洞詩春草萋萋春水綠野棠開盡飄香玉繡嶺宫前鶴)
(髮翁猶唱開元太平曲)避暑宫(在州朱家原社唐武后建遺址尚存)翠微宫(在靈)
(寳縣城北黃河南岸武后東幸息駕處)桃源宫(在靈寳縣城西唐武德初建)上陽
宫(在閿鄉縣唐上元中置虢州湖城亦有故隋上陽宫唐劉長卿詩玉輦西巡久未還春光又入)
(上陽關萬木長承新雨露千門空對舊河山深花寂寂宫城閉細草青青御路閒獨見彩雲飛不盡)
(只因來往候龍顔)鼎湖宫(在閿鄉縣唐武后築三輔黃圃云在湖城)西樓(在州古虢)
(州城西)瞻紫樓(在靈寳縣城西郭門外明荆時薦詩雉樓經始未經年一縣挑花傍野鮮)
(路險崤陵風雨會樽搖華嶽地形偏黃河曲抱天為塹紫氣重來令欲仙日暮絃歌聞不盡低回井)
(陌起炊烟)望仙臺(在州城西南一十二里)神雀臺(在州城東七十里唐天寳初以)
(赤雀翔此故名)鷄鳴臺(在靈寳縣拙南二十里齊田文客詐鷄鳴夜度關處後人於此築臺)
(宋范鎮詩古人惟恃衆心城何事秦皇苦好兵本設函關禁奸詐不知夜半有鷄鳴)望氣臺
(在靈寳縣城南二十里春秋時關令尹喜一日見紫氣丈餘飛入關曰必有興人過此翌日果遇老)
(子駕肯牛至後人築臺困名)天寳臺(在靈寳縣南閑唐玄宗因獲靈符築此改元曰天寳)
(改縣曰靈寳)軒轅臺(在閿鄉縣城北唐陣子昂詩北登閿丘望求古軒轅臺應龍已不見)
(牧馬空黃埃尚想廣成子遺蹟白雲隈)平吳臺(在閿鄉縣城西北二十三里赫連勃勃攻)
(克宋將朱齡石築京觀以表武功)望思臺(在閿鄉縣西北漢武帝思戾太子築此)太
陽亭(在州城西門外二里太陽河上)臨虚亭(在州城内宋吳育建)逆旅亭(在州)
(漫澗水北謂之漫口客舍唐李頻詩岸擁洪就急亭開清興長當軒河草晚入坐水風涼獨鳥驚來)
(客孤雲觸去檣秋聲和遠雨暮色帶微陽浪静澄窗影沙明發簟光逍遙每盡日誰識愛滄浪)披
雲亭(在州城西北隅羊角山上高百尺金明昌間重修)栢谷亭(在靈寳縣朱陽谷中)
(漢武帝微行投之亭長不納宿於逆旅即此)西亭(在靈寳縣治南四十里虢州城西唐岑参)
(詩亭高出烏外客到與雲齊樹點千家小天圍萬嶺低殘虹挂陜北急雨過關西酒榼緣青壁爪田)
(傍綠谿微官何足道愛客且相携惟有鄉園處依依望不迷)閿亭(在閿鄉縣城西四十里舊)
(閿鄉城東五里周圍植柳為迎送之所)草堂(在州城東郊宋魏野居此手植竹木清泉環繞)
(旁對雲山鑿土袤丈曰樂天洞前為草堂好事者多載酒餚從之遊宼凖過訪野以詩謝真宗祀汾)
(隂遣陜令王希召野辭不至詔圖其所居觀之魏野詩晝睡方濃向竹齋柴門日午尚慵開驚回一)
(覺遊仙夢村巷傳呼宰相來)影堂(在州東郊草堂南楊震所築)澄瀾堂(在州治東)
(召公祠内宋知州吳育建)三堂(在靈寳縣城南四十里舊虢州城内唐岐薛二王刺州時建取)
(人生在三之義吕温為記韓愈有和虢州刺史劉伯芻三堂新題二十一詠并序唐賈島詩無窮草)
(樹昔誰栽新起臨潮白石臺兩岸泥沙孤鶴立三堂風雨四門開荷翻團露驚秋近柳轉夕陽過水)
(來昨夜北樓堪即詠虢城初鎻月徘徊)三鱣堂(在閿鄉縣城西二里一名校書堂漢楊震)
(隠此教授有雀銜三鱣魚集堂前時以為三公之兆明正統九年徙建學後唐胡曾詩楊震幽魂下)
(北邙關西蹤跡遂荒凉四知美譽留人世應與乾坤共久長)井堂(在閿鄉縣城西二里三鱣)
(堂北漢楊震所築)莘原(在州城東去硤石舊縣一十五里左傳神降於莘即此)陜原
(在州城西南二十五里周召分陜以原為界宋邵雍詩吾祖道何光二南分一方開周為太保分陜)
(輔成王歲月裝遼邈山川造渺茫世孫雖不肖猶解憶甘棠)田千秋園(在靈寳縣城南)
(三十里今號田村宋范鎮詩自古桃林漢相園至今有舍號田村蒼山綠水依然是不獨青編事業)
(存)墨池(在州城北漢張芝故宅詳見山川)老子宅(在靈寳縣城北三里世傳老子)
(著道德經於此張瑶芝詩聞道流沙馭不還猶龍舊窟尚依然五千寳字琅函裏百二雄關傑閣前)
(隔岸飛鳬分晉水遙空舞鶴破秦烟宦遊亦許探靈蹟惟有傳經愧昔賢)尹喜宅(在靈寳縣)
(城南十里函谷關南)楊亮宅(在閿鄉縣城西南亮震之孫封陽城郡侯)王濬舊居
(在閿鄉縣吳睍詩將軍飛渡歴千霜門第尋來秋草荒一炬長江銷鐵鎻祗今猶聽說龍驤)鄔
東聚(在閿鄉縣城西四十里蜀鄔真人隠居之所)徽伯壘(在州城南二里古焦城北)
(齊高歡使李徽伯伐陜時所築)曹公壘(在閿鄉縣城西二十里魏曹操征韓遂時築)王
莽寨(在州趙原社相傳王莽追光武於此屯軍)桃林寨(在靈寳縣城西周武王放牛處)
(左傳文公十三年晉侯使詹嘉處瑕以守桃林之塞即此)太原倉(在州城西南六里隋置以)
(儲三門水運)集津倉(在陜州三門東唐開元二十二年於三門置集津倉鑿漕渠十八里)
(以避三門之險)鑄鼎原(在閿鄉縣城東南一十里黃帝採首山之錮鑄鼎於此鼎成騎龍升)
(天去)董社原(在閿鄉縣城西南四十五里隋楊玄感起兵與宇文述嘗戰於此)鐵人
(在州治南譙樓下史記秦始皇鑄金人十二董卓毁其九為錢所存者三石勒取置鄴苻堅又徙之)
(未至而亂其一為民推入河中今存二人或其所遺者)鐵牛(在州城北黃河中首在河南尾)
(在河北世傳禹鑄以鎮河患冇廟唐孫瑾詩天地爐開後精英落此多怪形臨峻岸靈守鎮驚波渚)
(近疑巢飲濤喧訝寗歌腹心盤下土首尾隔洪河板築辭全在碑文篆半訛糞金名未適削木勢難)
(過賽鼓衙聲接芹香野氣和誰能窮本末千古在城阿)石柱(在州北城上世傳為周召分陜)
(所立)金沙(在州城西太陽渡北岸明王子謙詩太陽渡口黃河流北岸平陸南陜州晴沙兩岸)
(燦金色西風落日映孤洲中條嵳峩叠晴玉朵朵芙蓉倚河曲灘頭水長帶龍腥岸畔冰清凝鴈足)
(小城花壓春雲低柳絲裊裊黃鶯啼東風祖席送行客馬啼踏破苔痕碧)藥爐(在州城東北百)
(里開化寺世傳老子煉藥處)萬錦灘(在州城外西南明孫陞詩麥隴青青小徑斜隈林傍)
(水野人家相逢漫道雒陽好萬錦灘頭自有花)古柏(在州儒學東世傳三皇廟中物其大合抱)
(高八十尺盤折下垂枝幹交錯宛如雲龍)甘棠樹(在州召伯祠池西明文羽麟詩召伯祠深)
(草樹荒池西猶植古甘棠烟籠老幹春風麗曙裊清隂化日長伯仲當年稱禹稷循良千載陋龔黃)
(於今見有高枝在莫謂朝陽鮮鳳凰)稠桑(在靈寳縣城西二十里即古桃林春秋虢公敗戎於)
(桑田即此有桑田亭見後漢書)漢栢(在靈寳縣城西六十里西山上有漢高祖廟左右栢樹數)
(百株首皆東向世傳漢時所植)
光州
古城(在州城東三十里後唐朱全忠以軍四十萬攻淮南屯光州築城十二刺史柴再用嚴守)
(備城得免故世傳十二連城云元馬祖常詩自愛屋南芳樹林一朝暑雨翠沉沉地清豈知無棲鳳)
(烟冷時復有鳴禽讀書草堂生曙彩望野古城留夕隂莫道楚鄉風物隔文章屈宋到如今)弋
陽城(在州廢定城縣西二里漢為弋陽國後魏置郡唐屬光州唐張祐詩一葉飄然下弋陽殘)
(霞昏日樹蒼蒼葛溪漫淬干將劍却是猿聲斷客腸)[車犬]縣城(在光山縣城西廢仙居縣北四)
(十里漢置縣屬江夏郡惠帝封黎朱倉為[車犬]侯即此晉屬弋陽郡)茹由故城(在光山縣)
(城南六十里晉安帝置縣)黃川故城(在光山縣舊為郡梁廢)期思城(在固始縣)
(城西北七十里古蒋國春秋為弦子邑漢英布大夫賁赫封期思侯即此陳置邊城郡隋廢郡改期)
(思縣楚相孫叔敖所産地元馬祖常詩古城猶說漢期思土蝕荒階楚相祠乞得寢丘人不奪千年)
(淠水入荒陂)白公城(在息縣舊有廟)陽安故城(在息縣城西南一十里春秋時)
(江國漢置陽安縣屬汝南郡晉因之)裏羅城(在商城縣城東南三十里元末余思銘築以避)
(兵址尚存)古黃國(在光州定城廢城西十二里即古黃子國)古息國(在息縣城北三)
(十里春秋時息國漢為新息縣唐置息州元省縣入州)廢弦州(在光州廢定城縣唐初置)
(尋廢)廢澮州(在固始縣城北齊置後周改置澮州隋初廢)西陽廢縣(在光山縣)
(城西二十里漢置縣屬江夏郡晉附弋陽郡唐劉長卿詩蕭條獨向汝南行客路多逢漢騎營古木)
(蒼蒼離亂後幾家同住一孤城)仙居廢縣(在光山縣城西二十里漢置縣屬江夏郡晉弋)
(陽郡治此)殷城廢縣(在固始縣一百二十里劉宋置褒信縣隋改殷城唐初以縣置義州)
(尋省宋改縣曰商城後省入固始)褒信廢縣(在息縣城東北本漢郾縣地東漢析置此)
(縣劉宋改褒信隋復舊唐改褒孚元省入息州)聚仙樓(在州學東二十步改聚奎樓)鎮
淮樓(在州潢橋門上宋建)籌邊樓(在州西城上宋建)玩花樓(在息縣儒學西)
(北舊傳息侯築今考淮南集為光州藏春塢)來山樓(在息縣城南耿山客詩讀易時還理)
(素琴樓高十里見遙岑身依雲氣環星斗界指淮流辨古今茗盌閒容嵐影入書床不受暑烟侵漫)
(言信美非吾土來者誰㤀肯構心)愚閣(在州學東南圃内宋盛度賦弋陽十詠其一即此)
會景閣(在固始縣仙居鎮宋紹聖初建濮温其有記)尊經閣(在光山縣學明正統)
(十年建)修竹臺(在光州治後)弋陽臺(在光州定城廢縣西二里)臥龍臺
(在光山縣城西三十里下有龍池因以名臺)釣魚臺(在光山縣西南四十里雙河口明趙)
(南星詩雨後水增波蘭舟入芰荷鷗随漁子渡笛雜榜人歌鉅石中流見青林夾岸過看山情未已)
(忽覺暮雲多)霸王臺(有三一在州東四十里一在商城縣西十里一在固始縣西九里世)
(傳漢高祖與項羽相拒築此址尚存)凉馬臺(在息縣城東五十里漢曹操所築今存遺址)
玩花臺(在息縣城西明黃尚質詩故國傳遺事花臺鎻暮雲樹藏雕輦路蘚合石碑文玉鏡)
(楚雲渺丹山淮水分惟應啼鳥度猶似舊時聞)金剛臺(在商城縣城東南三十里遠瞰三百)
(里外上多古蹟)雲坳亭(在州淮河内元馬祖常詩八月淮南鴈又來雲坳亭畔菊花開莫言)
(野客渾無事臨水閒行日幾回)歸鴈亭(在州城西北十五里故滑城内譙樓乃其故址本春)
(申君故宅)尋樂亭(在州學内知州張輝建)杏亭(在州治内)紫亭(在光山縣宋建)
廣豐亭(在息縣城東七十里宋治平四年知縣都官員外郎張公開青陂水利築此有遺愛)
(碑存)君子亭(在固始縣城南一里)仰芝亭(在固始縣治正宅西邑令薛良建)西
亭(在光山縣城西元馬祖常别業馬祖常詩澗谷古寒藤冰光見魚影歲暮風雪交敲瓶煑茶茗)
(又梅蕊發寒樹孤芳寄江沙忽得雲母屏光色凌歲華又石路屐齒滑天風吹高寒花明喜珠綴竹)
(瘦愁露漙又楚甸無層冰霡霂土膏濕更憐三角湖澄澈瑩寒碧又燎桂熏我衣出逢歲寒友澗壑)
(多幽隂觴酒且携缶又日讀種樹書自喜豐年瑞籃輿行田間相勞興嗣歲)忠清堂(在州)
(治便廳東宋王聞詩建祀司馬光)讀書堂(在光山縣城西南四十里净居山寺中宋蘇東)
(坡謫黃州寓此)宣化堂(在州治内)煙火堂(在光州縣治西宋張徹詩此堂縱逐人俱)
(廢亦有陽冰篆字存嘉熙中兵火篆碑半存於荆棘中)凌室(在州北門外豫章張明復有記)
小圃(在光州馬祖常所築自為記云余環堵中治方一畛地縱横為小畦者二十一塍崐崘奴)
(頗善汲晝日縆水十數石井新浚土厚泉美灌注四通陽春土脉亦墳起古所為滋液滲漉何生不)
(育者信矣哉雜蘆菔蔓菁葱薤諸種布分其間柵以稭薪限狗馬越入蹂躪圃在前時為故主馬廐)
(土有糞合水之膏澤併漬之後菜熟芼羹以侑廪米之饋餉吾於世資盖寡取也如是足日計矣學)
(子汪琯曰鑄鐵作齒綴於横木使土平細尤宜菜余謂不然土之力完則殖繁若力盡則亦不殖矣)
(因為治小圃記)緝園(在州城東郭)魚樂園(在商城縣城西五里)固陵(在固始縣)
(蓼城岡)藏春塢(在州治内有玩花樓見淮南集)元湖(在州北門外郡人劉繪劉黃裳)
(修葺後廢)湯池(在商城縣城西三十里)金波池(在固始縣東城下漢王追項羽至此)
(飲馬金魚雙躍因名)金線泉(在州城南十里許即龍宿潭)龍井泉(在固始縣大步)
(山水勢西流如線)蓮橋港(在息縣城東二百里流入淮河)曲吕港(在息縣城東北)
(一百七十里流入汝河)澗頭港(在息縣城東五百里流入汝河)黃歇宅(即州治又)
(州東三里河北岸有春申君煉丹爐)袁安故里(在商城縣城北)東龍門(在州定城)
(廢縣西南二十里)西龍門(在州定城廢縣西南二百三十里)石田山房(在州)
(淮河東元馬祖常所居馬祖常詩淮南窮僻地先世有林廬花曙鳴山鳥芹春躍岸魚鼓琴仙度曲)
(種杏客傳書朋舊如相覓休嗔禮法疎)弋陽山居(在光山縣城西)丹洞(在光山縣)
(城北九十里濮山下元龔友福詩濮公曾此學神仙飛騰一去千餘年搜窮勝景訪仙蹟但遺丹井)
(清泠泉蒼山崒嵂枕淮水懸巖古洞埋雲烟神仙茫茫不可詰往事獨見居人傳羽衣振迹千載後)
(結菴構宇當簷前巖間種藥草自異青松翠柏高參天自慙汨汨走聲利登臨此地空留連)三
教洞(在商城縣城西三十里内供三教古像)珉玉坑(在息縣城西北舊出珉玉其色)
(潔白隋時置官採之唐時為淮水所没開元中淮水東移坑再出今復没於淮)寢丘(在固始縣)
(城即楚孫叔敖子僑封邑)古柏(有二一在光州學文廟一在宋司馬光祠前皆蒼虬翠蛟森列)
(左右元馬祖常有記)雙株樹(在州城東)蘇仙石(在商城縣城東四十里大蘇山巔漢)
(時蘇躭飛昇處)净居塔(在光山縣城西南四十里净居山寺中)仙居塔(在光山縣)
(舊縣治内)白沙關碑(在光山縣治上有天福年字)
河南通志卷五十二
