會稽志卷二十宋施宿等撰
古詩文
會稽古文之傳於世三代以前不可攷越滅吳北與諸
侯會盟周室歸胙宜有誥命盟誓之文可傳後世編簡
殘闕亦無聞焉惟秦金石刻之在會稽者今具見太史
公書斷以為古文之首
秦德頌(文具碑刻門)李斯
賜嚴助書漢武帝
制詔會稽太守君厭承明之廬勞侍從之事懷故土出
為郡吏會稽東接於海南近諸越北枕大江間者闊焉
久不聞問具以春秋對毋以蘇秦縱横
曹娥碑邯鄲淳
孝女曹娥者上虞曹旴之女也其先與周同祖末胄荒
沉爰兹適居旴能撫節按歌婆娑樂神漢安三年五月
時迎伍君逆濤而上為水所淹不得其屍娥時年十四
號慕思旴哀吟澤畔旬有七日遂自投江死經五日抱
父屍出以漢安迄于永嘉青龍辛夘莫之有表度尚設
祭誄之辭曰
伊惟孝女曄曄之姿偏其反而令色孔儀窈窕淑女巧
笑倩兮宜其家室在洽之陽大禮未施嗟喪慈父彼蒼
伊何無父孰怙訴神告哀赴江永號視死如歸是以𦕈
然輕絶投入沙泥翩翩孝女載沈載浮或泊洲嶼或在
中流或趨湍瀨或逐波濤千夫失聲悼痛萬餘觀者填
道雲集路衢泣淚掩涕驚動國都是以哀姜哭市杞崩
城隅或有刻面引鏡剺耳用刀坐臺待水抱柱而燒於
戲孝女德茂此儔何者大國防禮自修豈况庶賤露屋
草茅不扶自直不斲自雕越梁過宋比之有殊哀此貞
勵千載不渝嗚呼哀哉銘曰
名勒金石質之乾坤歲數歷祀立廟起墳光于后土顯
昭天人生賤死貴利之義門何悵花落飄零早分葩豔
窈窕永世配神若堯二女為湘夫人時效髣髴以昭後
昆
上巳日會蘭亭曲水詩(并序)王羲之
永和九年歲在癸丑暮春之初會于會稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懷極視聽之娱信可樂也夫人之相
與俯仰一世或取諸懷抱䎸言一室之内或因寄所託
放浪形骸之外雖趣舍萬殊靜躁不同當其欣於所遇
暫得於已快然自足曾不知老之將至及其所之既倦
情隨事遷感慨係之矣向之所欣俛仰之間以為陳迹猶
不能不以之興懷况修短隨化終期於盡古人云死生
亦大矣豈不痛哉每覽昔人興感之由若合一契未嘗
不臨文嗟悼不能喻之於懷固知一死生為虚誕齊彭
殤為妄作後之視今亦由今之視昔悲夫故列叙時人
錄其所述雖世殊事異所以興懷其致一也後之覽者
亦將有感於斯文
四言
代謝鱗次忽焉以周欣此暮春和氣載柔詠彼舞雩異
世同流乃攜齊契散懷一丘
五言
仰視碧天際俯瞰綠水濱寥閴無涯觀寓目理自陳大
矣造化功萬殊莫不均羣籟雖參差適我無非親
四言謝安
伊昔先生有懷春遊契兹言執寄傲林邱森森連嶺茫
茫原疇迥霄垂霧凝泉散流
五言
相與欣嘉節率爾同褰裳薄雲羅物景微風翼輕航醇
醪陶丹府兀若遊羲唐萬殊混一象安復覺彭殤
四言謝萬
肆眺崇阿寓目高林青蘿翳岫修竹冠岑谷流清響條
鼓鳴音玄崿吐潤霏霧成隂
五言
司冥卷隂旗句芒舒陽旌靈液被九區光風扇鮮榮碧林
輝翠萼紅葩擢新莖翔禽撫翰遊騰鱗躍清泠
四言孫綽
春詠登臺亦有臨流懷彼伐木肅此良儔修林蔭沼旋
瀨縈邱穿池激湍連濫觴舟
五言
流風拂枉渚亭雲蔭九臯鸎語吟修竹游鱗戲瀾濤攜
筆落雲藻微言剖纖毫時珍豈不甘忘味在聞韶
四言徐豐之
俯揮素波仰掇芳蘭尚想嘉客希風永歎
五言
清響擬絲竹班荆對綺疏零觴飛曲津歡然朱顔舒
四言孫統
茫茫大造萬化齊軌罔悟玄同競異標旨平勃運謨黃
綺隠几凡我仰希期山期水
五言
地主觀山水仰尋幽人縱迴沼激中逵疎竹間修桐因
流轉輕觴冷風飄落松時禽吟長澗萬籟吹連峯
四言王彬之
丹崖竦立葩藻映林綠水揚波載浮載沉
五言
鮮葩映林薄遊鱗戲清渠臨川欣投釣得意豈在魚
四言王凝之
莊浪濠津巢步潁湄冥心真寄千載同歸
五言
氤氲柔風扇熙怡和氣淳駕言與時遊逍遥映通津
四言王肅之
在昔暇日味存林嶺今我斯遊神怡心静
五言
嘉會欣時遊豁爾暢心神吟詠曲水瀨泳波轉素鱗
四言王徽之
散懷山水肅然忘羈秀薄壑穎疎松籠崖遊羽扇霄鱗
躍清池歸目寄歎心冥二竒
五言
先師有冥藏安用羈世羅未若保冲真齊契箕山阿
四言袁嶠之
人亦有言意得則歡嘉賓既臻相與遊盤微音迭詠馥
焉若蘭苟齊一致遐想揭竿
五言
四眺華林茂俯仰清川渙激泉流芳醪豁爾累心散遐
想逸民軌遺音良可翫古人詠舞雩今也同斯歎
一十五人一篇成
五言郄曇
温風起東谷和氣振柔條端坐興遠想薄言遊近郊
四言王豐之
肆眄巖岫臨泉濯趾感興魚鳥安兹幽跱
四言華茂
林榮其鬱浪激其隈泛泛輕觴載欣載懷
四言庾友
馳心域表寥寥遠邁理感則一冥然斯會
五言虞說
神散宇宙内形浪濠梁津寄暢須臾歡尚想味古人
五言魏滂
三春陶和氣萬物齊一歡明后欣時豐駕言映清瀾亹
亹德音暢蕭蕭遺世難望巖愧脫屣臨川謝揭竿
五言謝繹
縱暢任所適迴波濚遊鱗千載同一朝沐浴陶清塵
五言庾藴
仰想虚舟說俯歎世上賓朝榮雖云樂夕斃理自因
五言孫嗣
望巖懷逸許臨流想竒莊誰云真風絶千載挹遺芳
五言曹茂之
時来誰不懷寄散山林間尚想方外賓超超有餘閒
五言曹華平
願與逹人遊解結遨濠梁狂吟任所適浪流無何鄉
五言桓偉
主人雖無懷應物寄有尚宣尼遨沂津蕭然心神王數
人各言志曾生發竒唱今我欣斯遊愠情亦暫暢
五言王玄之
松竹挺巖崖幽澗激清流蕭散肆情志酣暢豁滯憂
五言王藴之
散豁情志暢塵纓忽以捐仰詠挹遺芳怡神味重淵
五言王渙之
去来悠悠子披褐良足欽超迹修獨往真契齊古今
一十六人詩不成各罰酒三觥
謝瑰卞迪邱髦王獻之
羊模孔熾劉密虞谷
勞夷后綿華耆謝藤
任儗吕系吕本曹禮
後序孫綽
古人以水喻性者有旨哉非以澄之則清淆之則濁耶
故振轡於朝市則充詘之心至閒步於林野則寥落之
意興仰瞻羲唐邈然遠矣近詠臺閣顧探增懷聊於曖
昩之中期乎瑩拂之道暮春之始禊于南澗之濱高嶺
千尋長湖萬頃乃藉芳草鑑清流覽卉物觀魚鳥萬類
同榮資生咸暢於是和以醇醪齊以逹觀快然兀矣焉
復覺鵬鷃之二物哉耀靈促轡急景西邁樂與時去悲
亦系之往復推移新故相換今日之迹明復陳矣原詩
人之致興諒詠謌之有由文多不載大略如此所賦詩
亦裁而綴之如前四言五言焉
桐栢山金庭館碑銘沈約
夫生靈為貴有識斯同道奚云及終天莫反故仙學之
秘上聖攸尊啟玉笈之幽文貽金壇之妙訣駐景濛谷
還光上枝吐吸煙霞變練丹液出沒無方升降自已下栖
洞室上賓羣帝覩靈岳之驟啟見滄波之屢竭望玄州
而駿驅指蓬山而永騖芝蓋三重駕螭龍之蜿蜒雲車
萬乘載旗旆之逶迆此蓋栖靈五岳未暨夫三清者也
若夫上玄奥遠言象斯絶金簡玉字之書玄霜絳雪之
寳俗士所不能窺學徒不敢輕慕且禁誓嚴重志業
艱劬自非天禀上才未易可擬自惟凡劣識鑒鮮方徒
抱出俗之願而無致遠之力早尚幽栖屏棄情累留愛
巖壑託分魚鳥塗愈遠而靡倦年既老而不衰高宗明
皇帝以上聖之德結宗玄之念忘其菲薄曲賜提引末
自夏汭固乞還山權憩汝南縣境固非息心之地聖主
纘歷復蒙縶維永泰元年方遂初願遂遠至天台定居
兹嶺所憩之山實惟桐栢實靈聖之下都五縣之餘地
仰出星河上參倒景高崖萬沓邃澗千迴因高建壇
憑巖考室飭降神之宇置朝禮之地桐栢所在厥號金
庭事昺靈圖因以名館聖上曲降幽情留信彌密置道
士十人用祈嘉祉越以不才首膺斯任永棄人羣竄景
窮麓結懇志於玄都望霄容於雲路仰宣國靈介兹景
福延吉祥於清廟納萬壽於神躬又願道無不懷澤無
不至幽荒屈膝戎貊稽顙息鼓輟烽守在海外因此自
勉兼遂微誠日久勤劬自強不已翹心屬念晚臥晨興
飡正陽於停午念孔神於中夜將三芝而延佇飛九丹
而宴息乘鳬輕舉留舄忘歸以兹丹欵表之玄極無曰
在上日鑒非遠銘石靈館以旌厥心其辭曰
道無不在若存若亡於惟上學理妙羣方用之日損言
則非常儵焉靈化羽變蜺裳九重嶤□三山璀璨日為
車馬芝成宫觀虹旌拂月龍輈漸漢萬春方華千齡始
旦伊余菲薄竊慕隠淪尋師請道結友問津東採震澤
西遊漢濱依稀靈眷髴髴幽人帝明紹歷惟皇纂位屬
心鼎湖脱屣神器降命凡塵仰祈靈祕瞻彼高山興言
覆簣啟基桐栢厥號金庭喬峯迥峭擘漢分星臨雲置
墠駕岳開櫺&KR2333;塗蹇産林圻葱青誰謂應遠神道微密
慶集宫闈祥流罕畢其久如地其恒如日壽同南山與
天無卒史生變煉外示無功少君飛轉密與神通因資
假力輕舉騰空庶憑嘉誘永濟微躬
會稽山贊郭璞
禹徂會稽爰朝羣臣不虔是討乃戮長人玉匱表夏玄
石勒秦
太平山銘孫綽
巍峩太平峻踰華霍秀嶺樊媪竒峯挺崿上千翠霞下
籠丹壑有士冥遊默往竒托肅形枯林暎心幽漠亦見
覯止渙焉融滯懸棟翠微飛宇雲際重巒蹇産廽溪縈
帶被以青松灑以素籟流風佇芳翔雲停藹
祭禹廟文謝惠連
謹遣左曹掾奉水土之羞前薦夏帝之靈咨聖繼天載
誕英徽克明克哲知章知微運此宏謨䘏彼民憂身勞
五岳形瘦九州呱呱弗顧虔虔是欽物貴尺璧我重寸
隂乃鍚玄圭以告成功虞數既改夏德乃隆臨朝總政
廵國觀風淹留稽嶺乃徂行宫恭司皇役敬屬暉融神
息略薦乃昭其忠
北山移文孔稚珪
鍾山之英草堂之靈馳煙驛路勒移山庭夫以耿介拔
俗之標蕭灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盼
屣萬乘其如脱聞鳳吹於洛浦值薪歌於延瀨固亦有
焉豈有終始參差蒼黃飜覆淚翟子之悲慟朱公之哭
乍迴跡以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子儁俗之士
(周顒字彦倫元徽中出為剡令建元中為山隂令)既文既博亦玄亦史然而學
遁東魯習隠南郭竊吹草堂濫巾北岳誘我松桂欺我
雲壑雖假容於江皋乃纓情於好爵其始至也將欲排
巢父拉許由傲百氏蔑王侯風情張日霜氣横秋或歌
幽人長往或怨王孫不游談空空於釋部覈玄玄於道
流務光何足比涓子不能儔及其鳴騶入谷鶴書赴隴
形馳魄散志變神動爾乃眉軒席次袂聳筵上焚芰製
而裂荷衣抗塵容而走俗狀風雲悽其帶憤石泉咽而
下愴望林巒而有失顧草木而如喪至其紐金章綰墨
綬跨屬城之雄冠百里之首張英風於海甸馳妙譽於
浙右(字書曰江水東至會稽山隂為浙右)道帙長殯法筵久埋敲扑諠囂
犯其慮牒訴倥偬裝其懷琴歌既斷酒賦無續常綢繆
於結課每紛綸於折獄籠張趙於往圖架卓魯於前籙
希蹤三輔豪馳聲九州牧使我高霞孤映明月獨舉
青松落蔭白雲誰侣澗戶摧絶無與歸石逕荒涼徒延
佇至於還飈入幕寫霧出楹蕙帳空兮夜鶴怨山人去
兮曉猿驚昔聞投簪逸海岸今見解蘭縳塵纓於是南
嶽獻嘲北隴騰笑列壑爭譏攢峯竦誚慨游子之我欺
悲無人以赴弔故其林慙無盡澗愧不歇秋桂遣風春
蘿擺月騁西山之逸議馳東皋之素謁今又促裝下邑
(銑曰下邑謂山隂也言山隂秩滿因京而過山也)浪栧上京雖情投於魏闕或
假步於山扃豈可使芳杜厚顔薜荔無恥碧嶺再辱丹
崖重滓塵游躅於蕙路汙渌池以洗耳宜扃岫幌掩雲
關歛輕霧藏鳴湍截来轅於谷口杜妄轡於郊端於是
叢條瞋膽疊穎怒魄或飛柯以折輪乍低枝而掃跡請
迴俗士駕為君謝逋客
何徵君墓誌梁簡文帝
先生履玉燭之禎氣應大賢之一期實生而知機撫塵
斯庶敬非習起孝乃因心聚徒教習學侣成羣與沛國
劉瓛汝南周顒為友陸璉賀㻛之徒更道北面永明中
王文憲儉受詔撰禮未竟而卒屬在司徒文宣王王以
讓先生因廣加刊緝後以含文燕居說六典五恩之義
或齊侯所不鎮孟嘉所未知皆折兹大物成此良教小
人道長每諷考槃之詩君子道消便執天山之筮乃毁
車掛冠拂衣東嶺始居若耶来從秦望今上經綸天地
權輿鼎業始徵為軍諮祭酒實允文若之舉且光彦先
之選又徵特進右光禄大夫高尚其事確乎不拔玄纁
徒往束帛虚歸而給白衣尚書禄固辭不受卒窆乎其
山正衾在殯嗤鏤器與玉衣堯典入棺恥密章及圭綬
知與不知並懷惋愴咸以人亡素楷禮墜文章洙泗頽
經扶風罷學關西疑聖之德自此長淪高松引風之氣
於兹永息余昔在殊方亟枉翰跡欽風味道迄淹歲時
既而位阻桂宫途乖咫尺不獲擁經步至問春卿之痾
徐輪三反入杜夷之舍痛祥雲之滅采悲列曜之晞暉
追勒高鄕乃為銘曰
文範高世玄晏絶倫復有令德遠之與均誰與克此嗚
呼哲人第五肥遁餘飢尚遵司空開學其風不冺傳兹
孝敬曰悌且仁氣高瓊岳心虚谷神括羽儒囿舟輿席
珍既遊慧水兼引法輪談扇猶在鳴琴尚陳如何不憗
德素長淪寂寥巖穴荒涼渭濱橋曰隻雞徐稱酹素余
欽夫子風期夙著蓄思含毫傳芳寫譽沉礎雖貞玄泉
無曙
朱育對
孫亮時有山隂朱育少好竒字凡所特逹依體像類造
作異字千名以上仕郡門下書佐太守濮陽興正旦宴
見掾吏言次問太守昔聞朱穎川問士於鄭召公韓吳
郡問士於劉聖博王景興問士於虞仲翔嘗見鄭劉二
答而未覩仲翔對也欽聞國賢思覩盛美有日矣書佐
寧識之乎育對曰往過習之昔初平末年王府君以淵
妙之才超遷臨郡思賢嘉善樂采名俊問功曹虞翻曰
聞玉出昆山珠生南海遠方異域各生珍寳且曾聞士
人歎美貴邦舊多英俊徒以遠於京畿含香未越耳功
曹雅好博古寧識其人邪翻對曰夫會稽上應牽牛之
宿下當少陽之位東漸巨海西通五湖南暢無垠北渚浙
江南山攸居實為州鎮昔禹會羣臣因以命之山有金
木鳥獸之殷水有魚鹽珠蚌之饒海嶽精液善生俊異
是以忠臣繼踵孝子連閭下及賢女靡不育焉王府君
笑曰地勢然矣士女之名可悉聞乎翻對曰不敢及遠
略言其近者耳往者孝子句章董黯盡心色養喪致其
哀單身林野鳥獸歸懷怨親之辱白日報讐海内聞名
昭然光著太中大夫山隂陳囂漁則化盗居則讓鄰成
侵退藩遂成義里攝養車嫗行足厲俗自揚子雲等上
書薦之粲然傳世太尉山陰鄭公清亮質直不畏彊禦魯
相山隂鍾離意禀殊特之姿孝家忠朝宰縣相國所在
遺惠故取養有君子之謩魯國有丹書之信及陳宫費
齊皆上契天心功德治狀記在漢籍有道山隂趙曄徵
士上虞王充各洪才淵懿學究道源著書垂藻絡繹百
篇釋經傳之宿疑解當世之槃結或上窮隂陽之奥秘
下攄人情之歸極交阯刺史上虞縣綦毋俊拔濟一郡
讓爵土之封決曹掾上虞孟英三世死義主簿句章梁
宏功曹史餘姚駟勲主簿句章鄭雲皆敦終始之義引
逐免居門下督盗賊餘姚伍隆□(莫侯反)主簿任光章安
小吏黃他身當白刃濟君於難揚州從事句章王修委
身授命垂聲来世河内太守上虞少英遭世屯蹇忘家
憂國列在八俊為世英彦尚書烏傷楊喬桓帝妻以公
主辭疾不納近故太尉上虞朱公天姿聰亮欽明神武
策無失謨征無遺慮是以天下義兵思以為首上虞女
子曹娥父溺江流投水而死立石碑紀炳然著顯王府
君曰是既然矣潁川有巢許之逸軌吳有太伯之三讓貴
郡雖士人紛紜於此足矣翻對曰故先言其近者耳若
乃引上世之事及抗節之士亦有其人昔越王翳讓位
逃於巫山之穴越人薰而出之斯非太伯之儔邪且太
伯外来之君非其地人也若以外来言之則大禹亦廵
此而葬之矣勤大里黃公潔巳暴秦之世高祖即阼不
能一致惠帝恭讓出則濟難徵士餘姚嚴遵王莽數聘
抗節不行光武中興然後俯就矯首不拜志凌雲日皆
著於傳籍較然彰明豈如巢許流俗遺譚不見經傳者
哉王府君笑曰善哉話言也賢矣非君不著太守未之
前聞也濮陽府君曰御史所云既聞其人亞斯以下書
佐寧識之乎育曰瞻仰景行敢不識之近者太守上虞
陳業㓗身清行志懷霜雪貞亮之信同操柳下遭漢中
微委官棄禄遁迹黟歙以求其志高邈妙蹤天下所聞
故桓文遺之尺牘之書比竟三高其聰明大略忠直謇
諤則侍御史餘姚虞翻偏將軍烏傷駱統其淵懿純德
則太子少傅山隂闞澤學通行茂作帝師儒其雄姿武
毅立功當世則後將軍賀齊勲成績著其探極秘術言
合神明則太史令上虞吳範其文章之士立言粲盛則
御史中丞句章任爽鄱陽太守章安虞翔各馳文檄曄
若春榮處士鄧盧叙弟犯公憲自殺乞代吳寧斯敦山
隂祁庚上虞樊正咸代父死罪其女則松楊朱永寧瞿
素或一醮守節喪身不顧或遭寇劫賊死不虧行皆近
世之事尚在耳目府君曰皆海内之英也吾聞秦始皇
二十五年以吳越地為會稽郡治吳漢封諸侯王以何
年復為郡而分治於此育對曰劉賈為荆王賈為英布
所殺又以劉濞為吳王景帝四年濞反誅乃復為郡治
於吳元鼎五年除東越因以其他為治并屬於此而立
東部都尉後徙章安陽朔元年又徙治鄞或有寇害復
徙句章到永建四年劉府君上書浙江之北以為吳郡
會稽還治山隂自永建四年歲在已巳以至今年積百
二十九歲府君稱善是歲吳之太平三年歲在丁丑育
後仕朝常在臺閣為東觀令遥拜清河太守加位侍中
推刺占射文藝多通
代謝會稽太守啟謝眺
臣本布衣不謀遠大折衝之勤不學燮理之義何階常
恐覆餗是貽咎徵斯應陛下繼歷馭統日月重光得以
桓珪衮服拜奉歲時視濯獻牲鞠躬郊廟而鴻恩妄假
復授龜符主節邁於雙璜表東侔於四履臨邊三事既
謝張温潁川再撫亦慙黃霸
修心賦江總
太清四年秋七月避地于會稽龍華寺此伽藍者余六
世祖宋尚書右僕射州陵侯元嘉二十四年之所構侯
之王父晉護軍將軍彪昔莅此邦卜居山隂都陽里貽
厥子孫有終焉之志寺域則宅之舊基左江右湖面山
背壑東西連跨南北紆縈聊與苦節名僧同銷日用曉
修經戒夕覽圖書寢處風雲憑棲水月不意華戎莫辨
朝市傾淪以此傷情情可知矣啜泣濡翰豈攄鬱結庶
後生君子閔余此槩焉嘉南斗之分次肇東越之靈秘
表檜風於韓什著鎮山於周記藴大禹之金書䥴暴秦
之石字太史来而探穴鍾離去而開笥信竹箭之為珍
何珷玞之罕值奉甚德之鴻祀寓安禪之古寺實豫章
之舊圃成黃金之勝地遂寂默之幽心若鏡中而遠尋
面曾阜之超忽邇平湖之迥深山條偃蹇水葉浸滛掛
猿朝落飢鼯夜吟菓叢藥苑桃溪橘林捎雲拂日結暗
生隂保自然之雅趣鄙人間之荒雜望島嶼之邅回面
江源之重沓泛流月之夜迥曳光煙之曉匝風引蜩而
嘶譟雨鳴林而翛䬃鳥稍狎而知来雲無情而自合爾乃
野開靈塔地築禪居喜園迢遰樂樹扶疎經竹籍草宴
坐臨渠持戒振錫度影甘蔬堅固之林可喻寂滅之場
暫如異曲終而歡盡非木落而悲始豈降志而辱身不
露才而揚已鍾風雨之如晦倦雞鳴而聒耳幸避地而
高棲憑調御之遺旨析四辨之微言悟三乘之妙理遺
十纏之繫縳祛五惑之塵滓久遺榮於勢利庶忘累於
妻子感意氣於疇日寄知言於来祀何遠客之可悲知
自憐而何已
山居賦謝靈運
古巢居穴處曰巖棲棟宇居山曰山居在林野曰邱園
在郊郭曰城傍四者不同可以理推言心也黃屋實不
殊於汾陽即事也山居良有異乎市廛抱疾就閒順從
性情敢率所樂而以作賦揚子雲云詩人之賦麗以則
文體宜兼以成其美今所賦既非京都宫觀游獵聲色
之盛而叙山野草木水石榖稼之事才乏昔人心放俗
外詠於丈則可勉而就之求麗邈以遠矣覽者廢張左
之豔辭尋臺皓之深意去飾取素儻值其心耳意實言
表而書不盡遺迹索意託之有賞其辭曰謝子臥疾山
頂覽古人書於其意合悠然而笑曰夫道可重故物為
輕理宜存故事斯忘古今不能革質文咸其常合宫非
縉雲之館衢室豈放勛之堂邁深心於鼎湖送高情於
汾陽嗟文成之卻粒願追松以遠游嘉陶朱之鼔棹迺
語種以免憂判身名之有辨權榮素其無留孰如牽犬
之路既寡聽鶴之塗何由哉若夫巢穴以風露貽患則
大壯以棟宇祛敝宫室以瑶璇致美則白賁以邱園殊
世惟上託於巖壑幸兼善而罔滯雖非市朝而寒暑均
和雖是築構而飾朴兩逝昔仲長願言流水高山應璩
作書邙阜洛川勢有偏側地闕周員銅陵之奥卓氏充
釽摫之端金谷之麗石子致音徽之觀徒形域之薈蔚
惜事異於栖槃至若鳳叢二臺雲夢青邱漳渠淇園橘
林長洲雖千乘之珍苑孰嘉遯之所游且山川之未備
亦何議於兼求覽明逹之撫運乘機緘而理默指歲莫
而歸休詠宏徽於刊勒狹三閭之喪江矜望諸之去國
選自然之神麗盡高棲之意得仰前哲之遺訓俯性情
之所便奉微軀以宴息保自事以乘閒愧班生之夙悟
慙尚子之晚研年與疾而偕来志乘拙而俱旋謝平生
於知游棲清曠於山川其居也左湖右江往渚還汀面
山背阜東阻西傾抱含吸吐欵跨紆縈緜聯邪亘側直
齊平近東則上田下湖西溪南谷石堟石滂閔硎黃竹
決飛泉於百仞森高薄於千麓寫長源於遠江𣲖深毖
於近瀆近南則會以雙流縈以三洲表裏回游離合山
川崿崩飛於東峭槃傍薄於西阡拂青林而激波揮白
沙而生漣近西則楊賓接峯塘堭連縱室筆帶溪曾孤
臨江竹緣浦以被綠石照澗而隠紅月隠山而成隂木
鳴柯以起風近北則二巫結湖兩&KR2388;通沼横石判盡休
周分表引修堤之逶迤吐泉流之浩漾山&KR1105;下而回澤
瀨石上而開道遠東則天台桐栢方石太平二韭四明
五奥三菁表神異於緯牒驗感應於慶靈凌石橋之莓
苔超楢溪之紆縈遠南則松箴棲雞唐嵫漫石崪嵊對
嶺□孟分隔入極浦而邅回迷不知其所適上嶔﨑而
蒙籠下深沈而澆激遠西則(闕)
遠北則長江永歸巨海延納崑
漲緬曠島嶼綢沓山縱横以布護水回沈而縈浥信荒
極之綿眇究風波之暌合徒觀其南術之(闕)生&KR1105;
(闕)成衍緣岸測深相渚知淺洪濤滿則曾石沒清瀾
减則沈沙顯及風興濤作水埶奔壯于歲春秋在月朔
望湯湯驚波滔滔駭浪電激靁崩飛流灑漾淩絶壁而
起岑横中流而連薄始迅轉而騰天終倒底而見壑此
楚貳心醉於吳客河靈懷慙於海若爾其舊居曩宅(闕)
今園枌槿尚援基井具存曲術周乎前後直陌矗其東
西豈伊臨溪而傍沼迺抱阜而帶山考封域之靈異實
兹境之最然葺駢梁於巖麓棲孤棟於江源敞南戸以
對遠嶺闢東窗以矚近田田連罔而盈疇嶺枕水而通
阡阡陌縱横塍埒交經導渠引流脈散溝并蔚蔚豐秫
苾苾香稉送夏蚤秀迎秋晚成兼有陵陸麻麥粟菽候
時覘節遞蓺遞孰供粒食與漿飲謝工商與衡牧生何
待於多資理取足於滿腹自園之田自田之湖泛濫川
上緬邈水區濬潭澗而窈窕除菰洲之紆餘毖温泉於
春流馳寒波而秋徂風生浪於蘭渚日倒景於椒塗飛
漸榭於中沚取水月之歡娱旦延隂而物清夕棲芬而
氣敷顧情交之永絶覬雲客之暫如水草則萍藻蕰菼
雚蒲芹蓀蒹菰蘋蘩蕝荇菱蓮雖備物之偕美獨扶渠
之華鮮播綠葉之鬱茂含紅敷之繽翻怨清香之難留
矜盛容之易闌必充給而後搴豈蕙草之空殘眷叩弦
之逸曲感江南之哀歎秦箏倡而溯游往唐上奏而舊
愛還本草所載山澤不一靁桐是别和緩是悉參核六
根五華九實二冬並稱而殊性三建異形而同出水香
送秋而擢蒨林蘭近雪而揚猗卷栢萬代而不殞伏苓
千歲而方知映紅葩於綠蔕茂素蕤於紫枝既住年而
增靈亦驅妖而斥疵其竹則二箭殊葉四苦齊味水石
别谷巨細各彙既修竦而便娟亦蕭森而蓊蔚露夕沾
而悽隂風朝振而清氣捎玄雲以拂杪臨碧潭而挺翠蔑
上林與淇澳驗東南之所遺企山陽之游踐遲鸞鷖之
棲託憶崐園之悲調慨伶倫之哀籥衛女行而思歸詠
楚客放而防露作其木則松栢檀櫟桐榆檿柘穀棟楸
梓檉樗剛柔性異貞脆質殊卑高沃塉各隨所如榦合
抱以隠岑杪千仞而排虚淩岡上而喬竦蔭澗下而扶
疏㳂長谷以傾柯攢積石以插株華映水而增光氣結
風而回敷當嚴勁而葱蒨承和煦而芬膄送墜葉於秋
晏遲含萼於春初植物既載動類亦繁飛泳騁透胡可
根源觀貎相音備列山川寒燠順節隨宜匪敦魚則&KR2553;
鱧鮒鱮鱒鯇鰱鯿魴鮪魦鱖鱨鯉鯔鱣輯采雜色錦爛
雲鮮唼藻戱浪汎苻流淵或鼓鰓而湍躍或掉尾而波
旋鱸鮆乘時以入浦鱤&KR2607;㳂瀨以出泉鳥則鵾鴻鶂鵠
&KR1175;鷺鳱&KR2555;鷄鵲繡質鶷鸐綬章晨鳬朝集時鷮山梁海
鳥違風朔禽避涼荑生歸北霜降客南接響雲漢侣宿
江潭聆清哇以下聽載王子而上參薄回涉以弁翰映
明壑而自耽山上則猨&KR0968;貍獾犴獌猰&KR2924;山下則熊羆豺
虎羱鹿麕麖擲飛枝於窮崖踔空絶於深硎蹲谷底而
長嘯攀木杪而哀鳴緡綸不投罝羅不披磻弋靡用蹄
筌誰施鑑虎狼之有仁傷遂欲之無崖顧弱齡而涉道
悟好生之咸宜率所由以及物諒不遠之在斯撫鷗䱔
而悅豫杜機心於林池敬承聖誥恭窺前經山野昭曠
聚落羶腥故大慈之弘誓拯羣物之淪傾豈寓地而空
言必有貸以善成欽鹿野之華苑羡靈鷲之名山企堅
固之貞林希菴羅之芳園雖粹容之緬邈謂哀音之恒
存建招提於幽峯冀振錫之息肩庶鐙玉之贈席想香
積之惠飱事在隔而思通理匪絶而可温爰初經略杖
策孤征入澗水涉登嶺山行陵頂不息窮泉不停櫛風
沐雨犯露乘星研其淺思罄其短規非龜非筮擇良選
竒翦榛開逕尋石覓崖四山周回雙流逶迤面南嶺建
經臺倚北阜築講堂傍危峯立禪室臨浚流列僧房對
百年之高木納萬代之芬芳抱終古之泉源美膏液之
清長謝麗塔於郊郭殊世間於城傍欣見素以抱樸果
甘露於道場苦節之僧明發懷抱事紹人徒心通世表
是游是憩倚石構草寒暑有移至業莫矯觀三世以其
夢撫六度以取道乘恬知以寂泊含和理之窈窕指東
山以冥期實西方之潛兆雖一日以千載猶恨相遇之
不蚤賤物重已棄世希靈駭彼促年愛是長生冀浮邱
之誘接望安期之招迎甘松桂之苦味夷皮褐以頽形
羡蟬蛻之匪日撫雲蜺其若驚陵名山而屢憩過巖室
而披情雖未階於至道且緬絶於世纓指松菌而興言
良未齊於殤彭山作水役不以一牧資待各徒隨節競
逐陟嶺刊木除榛伐竹抽笋自篁擿篛于谷楊縢所拮
秋冬□獲野有蔓草獵涉蘡薁亦醖山清介爾景福苦
以术成甘以㰂熟慕椹高林剥芨巖椒掘蒨陽崖擿鮮
隂標晝見搴茅宵見索綯芟菰翦蒲以薦以茭既坭既
埏品收不一其灰其炭咸各有律六月采蜜八月撲栗
備物為繁略載靡悉若迺南北兩居水通陸阻觀風瞻
雲方知厥所南山則夾渠二田周嶺三苑九泉别澗五
谷異巘羣峯參差出其間連岫複陸成其坂衆流溉灌
以環近諸堤擁抑以接遠遠堤兼陌近流開湍淩阜泛
波水往步還還回往匝枉渚員巒呈美表趣胡可勝單
抗北頂以葺館殷南峯以啟軒羅曾崖於戸裏列鏡瀾
於窗前因丹霞以赬楣附碧雲以翠椽視奔星之俯馳
顧(闕)之未牽□鴻翻翥而莫及何但鷰雀之翩翾氿泉傍
出潺湲於東檐桀壁對跱磋礲於西霤修竹葳𬎼以翳
薈灌木森沈以蒙茂蘿曼延以攀援花芬薰而媚秀日
月投光於柯間風露披清於㟪岫夏涼寒燠隨時取適
階基回互橑櫺乘隔此焉卜寢翫水弄石邇即回眺終
歲罔斁傷美物之遂化怨浮齡之如借𦕈遯逸於人羣
長寄心於雲霓因以小湖鄰於其隈衆流所湊萬泉所
回汎濫異形首毖終肥别有山水路邈緬歸求歸其路
迺界北山棧道傾虧蹬閣連卷復有水逕繚繞回圓瀰
瀰平湖泓泓澄淵孤岸竦秀長洲芉綿既瞻既眺曠矣
悠然及其二川合流異源同口赴隘入險俱會山首瀨
排沙以積邱峰倚渚以起阜石傾瀾而峭巖木映波而
結藪逕南漘以横前轉北崖而掩後隠叢灌故迷晨莫
託星宿以知左右山川澗石州岸草木既標異於前章
亦列同於後牘山匪砠而是岵川有清而無濁石傍林
而插巖泉協澗而下谷淵轉渚而散芳岸靡沙而映竹
草迎冬而結葩樹凌霜而振綠向陽則在寒而納煦面
隂則當暑而含雪連岡則積嶺以隠嶙舉峯則羣竦以
&KR1005;&KR1625;浮泉飛流以寫空沈波潛溢於洞穴凡此皆異所
而咸善殊節而俱說春秋有待朝夕須資既耕以飯亦
桑貿衣蓺菜當肴采藥救頽自外何事順性靡違法音
晨聽放生夕歸研書賞理敷文奏懷凡厥意謂揚較以
揮且列于言誡特此推北山二園南山三苑百果備列
乍近乍遠羅行布株迎蚤候晚猗蔚溪澗森疎崖巘杏
壇㮈園橘林栗圃桃李多品梨棗殊所枇杷林檎帶谷
映渚椹梅流芬於回巒椑柿被實於長浦畦町所蓺含蘂
藉芳蓼蕺葼薺葑菲蘇薑綠葵眷節以懷露白薤感時
而負霜寒蔥標篟以陵隂春藿吐苕以迎陽弱質難恒
頽齡易喪撫鬢生悲視顔自傷承清府之有術冀在衰
之可壯尋名山之竒藥越靈波而憩轅采石上之地黃
摘竹下之天門摭曾嶺之細辛拔幽澗之溪蓀訪鍾乳於
洞穴訊丹陽於紅泉安居二時冬夏三月遠僧有来近
衆無闕法鼔朗響頌偈清發散華霏𬎼流香飛越析曠
劫之微言說像法之遺旨乘此心之一毫濟彼生之萬
理啟善趣於南倡歸清暢於北機非獨愜於予情諒僉
感於君子山中兮寂清羣紛兮自絶周聽兮匪多得理
兮俱悦寒風兮騷屑面陽兮常熱炎光兮隆熾對隂兮
霜雪憩曾臺兮陟雲根坐澗下兮越風穴在兹城而諧
賞傳古今之不滅好生之篤以我而觀懼命之盡吝景
之懽分一往之仁心拔萬族之險難招驚魂於殆化收
危形於將闌漾水性於江流吸雲物於天端覩騰翰之
頡頏視鼓鰓之往還馳騁者儻能狂愈猜害者或可理
攀哲人不存懷抱誰質糟粕猶在啟縢剖&KR1030;見柱下之
經二覩濠上之篇七承未散之全樸救已穨於道術嗟
夫六藝以宣聖教九流以判賢徒國史以載前紀家傳
以申世模篇章以陳美刺論難以覈有無兵技醫日龜筴
筮夢之法風角冡宅筭數歷律之書或平生之所流覽並
於今而棄諸驗前識之喪道抱一德而不渝伊昔齠齓實
愛斯文援紙握管會性通神詩以言志賦以敷陳箴銘誄
頌咸各有倫爰暨山棲彌歷年紀幸多暇日自求諸已研
精靜慮貞觀厥美懷欣成章含笑奏理若迺乘攝持之告
評養逹之篇畏絶迹之不遠懼行地之多艱均上皇之自
昔忌下衰之在㫋投吾心於高人落賓名於聖賢廣滅景
於崆峒許遁音於箕山愚假駒以表谷㳙隠巖以搴芳庚
宅礨以葆和輿陟峩而善狂萊庇蒙以織畚徐韜魏而採
芋皓棲商而頥志卿寢茂而敷辭鄭别谷而永逝梁去霸
而長噫高居唐而胥宇臺依崖而穴墀咸自得以窮年𦕈
貞思於所遺暨其窈窕幽深寂寞虚遠事與情乖理與
形反既耳目之靡端豈足跡之所踐藴終古於三季俟
通明於五眼權近慮以停筆抑淺知而絶簡
石壁精舍還湖中謝靈運
昏旦變氣候山水含清暉清暉能娱人游子憺忘歸出
谷日尚早入舟陽已微林壑歛暝色雲霞收夕霏芰荷
迭映蔚蒲稗相因依披拂趍南逕愉悦偃東扉慮澹物
自輕意愜理無違寄言攝生客試用此道推
於南山往北山經湖中瞻眺
朝旦發陽崖景落憩隂峯舍舟眺迥渚停策倚茂松側
徑既窈窕環洲亦玲瓏俛視喬木杪仰聆大壑淙石横
水分流林密蹊絶蹤解作竟何感升長皆丰容初篁苞
綠籜新蒲含紫茸海鷗戲春岸天雞弄和風撫化心無
厭覽物眷彌重不惜去人遠但恨莫與同孤游非情歎
賞廢理誰通
登臨海嶠初發疆中作與從弟惠連可見羊何共
之
杪秋尋遠山山遠行不近與子别山阿含酸赴修畛中
流袂就判欲去情不忍顧望脰未悁汀曲舟已隠隠汀
絶望舟騖棹逐驚流欲抑一生歡并奔千里游日落當
棲薄繫纜臨江樓豈惟夕情歛憶爾共淹留淹留昔時
歡復增今日歎兹情已分慮况乃協悲端秋泉鳴北澗
哀猿響南巒戚戚新别心悽悽久念攢攢念攻别心旦
發清溪隂暝投剡中宿明登天姥岑高高入雲霓還期
那可尋儻遇浮邱公長絶子徽音
西陵遇風獻康樂謝惠連
我行指孟春春仲尚未發趣途遠有期念離情無歇成
裝候良辰漾舟陶嘉月瞻塗意少悰還顧情多闕哲兄
感仳别相送越坰林飲餞野亭館分袂澄湖隂悽悽留
子言眷眷浮客心回塘隠艫栧遠望絶形音靡靡即長
路戚戚抱遥悲悲遥但自弭路長當語誰行行道轉遠
去去情彌遲昨發浦陽汭今宿浙江湄屯雲蔽曾嶺驚
風涌飛流零雨潤墳澤落雪灑林邱浮氛晦崖巘積素
盛原疇曲汜薄停旅通川絶行舟臨津不得濟佇楫阻
風波蕭條洲渚際氣色少諧和西矚興游歎東睇起悽
歌積憤成疢痗無萱將如何
酬從弟惠連謝靈運
寢瘵謝人徒滅跡入雲峰巖壑寓耳目歡愛隔音容永
絶賞心望長懷莫與同末路值令弟開顔披心胷心胷
既云披意得咸在斯淩澗尋我室散帙問所知夕慮曉
月流朝忌曛日馳悟對無厭歇聚散成分離分離别西
川迴景歸東山别時悲已甚别後情更延傾想遲嘉
音果枉濟江篇辛勤風波事欵曲洲渚言洲渚既淹時
風波子行遲務恊華京想詎存空谷期猶復惠来章秪
足攪余思儻若果歸言共陶暮春時暮春雖未交仲春
善遊遨山桃發紅萼野蕨漸紫苞嚶鳴已悦豫幽居猶
鬱陶夢寐佇歸舟釋我吝與勞
還舊園作見顔范二中書謝靈運
辭滿豈多秩謝病不待年偶與張邴合久欲還東山聖
靈昔迴眷微尚不及宣何意衝飈激烈火縱炎煙焚玉
發崑峰餘燎遂見遷投沙理既迫如卭願亦愆長與歡
愛别永絶平生緣浮舟千仞壑摠轡萬尋巔流沫不足
嶮石林豈為艱閩中安可處日夜念歸旋事躓兩如直
心愜三避賢託身青雲上栖巖挹飛泉盛明盪氛昏貞
休康屯邅殊方感成貸微物豫采甄感深操不固質弱
易扳纏曾是反昔園語往實欵然曩基即先築故池不
更穿果木有舊行壤石無遠延雖非休憩地聊取永日
閒衛生自有經息隂謝所牽夫子照情素探懷授往篇
和謝監靈運顔延年
弱植慕端操窘步懼先迷寡立非擇方刻意藉窮栖伊
昔遘多幸秉筆侍兩閨雖慚丹雘施未謂玄素睽徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聽緒風攀林結留荑跂予間衡
嶠曷月瞻秦稽皇聖昭天德豐澤振沈泥惜無雀雉化
何用充海淮去國還故里幽門樹蓬藜采茨葺昔宇翦
棘開舊畦物謝時既晏年往志不偕親仁敷情昵興玩
究辭棲芬馥歇蘭若清越奪琳珪盡言非報章聊用布
所懷
過始寧墅謝靈運
束髮懷耿介逐物遂推遷違志似如昨二紀及兹年緇
磷謝清曠疲&KR1727;慙貞堅拙疾相倚薄還得靜者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連緜白雲抱幽石綠篠媚清漣葺宇臨迴
江築觀基曾巔揮手告鄉曲三載期歸旋且為樹枌檟
無令孤願言
道路憶山中謝靈運
采菱調易急江南歌不緩楚人心昔絶越客腸今斷斷
絶雖殊念俱為歸慮欵在鄉爾思積憶山我憤懣追尋
栖息時偃臥任縱誕得性非外求自巳為誰纂不怨秋
夕長恒苦夏日短濯流激浮湍息隂倚密竿懷故叵新
歡含悲忘春暖悽悽明月吹惻惻廣陵散殷勤訴危柱
慷慨命促管
田南樹園激流植援
樵隠俱在山由来事不同不同非一事養痾邱園中園
中屏氛雜清曠招遠風卜室倚北阜啟扉面南江激澗
代汲井插槿當列墉羣木既羅戶衆山亦當窗靡迤趍
下岫迢逓瞰高峯寡欲不期勞即事罕人功唯開蔣生
逕永懷求羊蹤賞心不可忘妙善冀能同
汛南湖至石帆謝靈運
軌息陸途初枻鼓川路始漣漪繫波漾參差層峯峙蕭疎
野趣生逶迤白雲起登陟若跋涉䁹盼樂心耳即翫翫
有竭在興興無已
游沈道士金庭館沈約
秦皇御宇宙漢帝恢武功歡娱人事盡情性猶未充銳
意三山上託慕九霄中既表祈年觀復立望仙宫寧為心
好道直由意無窮曰余知止足是願不須豐山嶂遠重
疊竹樹近蒙籠開襟濯寒水解帶臨清風所累非外物
為念在玄空朋来握石髓賓至駕輕鴻都令人徑絶惟
使雲路通一舉凌倒景無事適華嵩寄言賞心客歲暮
爾来同
會稽志卷二十
