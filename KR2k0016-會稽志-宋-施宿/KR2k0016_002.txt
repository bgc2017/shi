會稽志卷二宋施宿等撰
王
越之為國始於夏后帝少康之時封庶子於會稽以奉
守禹之祀至春秋定公時越始見於經哀公時越始來
初吳楚皆僭自王而越亦稱王允常勾踐之時越益大
與吳楚爭衡北伐齊晉又六世乃為楚所滅秦併天下
裂為郡縣至漢高帝時以閩君摇為越王王閩越故地
而以會稽等郡封劉賈為荆王賈既死無後漢復立劉
濞為吳王兼有會稽之地濞反誅國除為郡歴後漢至
三國時孫策孫權皆嘗封會稽侯孫氏之有江左實本
於此東晉咸和二年封琅琊王昱為會稽王興寧元年
復封昱為琅琊王食會稽宣城如舊而封昱子昌明為
會稽王昱即帝位是為簡文帝其後昌明又為儲嗣而
會稽之為王國猶不廢故内史領郡事而置邸建康孝
武太元六年作新宫帝移居會稽王邸是也太元十七
年乃徙封琅琊王道子為會稽王義熙元年封臨川王
子脩之為會稽王宋受禅罷會稽郡府而會稽復為郡
齊梁因之至陳後主乃封第八子莊為會稽王魏至周
齊皆遥封故不錄隋開皇元年文帝封子秀為越王未幾
徙封於蜀煬帝大業中封元德太子昭之子侗為越王
江左承西晉諸王開國並以戶數相差為大小三品陳
武帝受命自永定訖於貞明唯衡陽王昌特加殊禮命
至五千戶自餘大國不過二千戶小國則千戶隋唐以
下封建之制寖廢不復唐有天下太宗封子泰為越王
後徙封魏而封幼子貞為越王肅宗封子係為越王天
復元年五月以鎮東等軍節度浙東西道觀察處置等
使守侍中彭城王錢鏐為越王天祐元年改封吳王梁
開平元年進封吳越王龍德三年加封吳越國王寵以
古列國之禮後唐同光二年復申前命同光三年始受
封册建國焉天成四年又以兩鎮節鉞及杭州越州大
都督府長史移授其世子元瓘以示優崇長興三年三
月王鏐卒諡曰武肅子王元瓘立晉天福六年九月王
元瓘卒諡曰文穆子王佐立開運四年六月王佐卒
諡曰忠獻弟王倧立未幾胡進思廢王倧與羣臣迎立
其弟俶漢乾祐元年王俶立是為忠懿王周顯德四年四
月亦嘗追封世宗長子宗誼為越王皇朝開寳二年申
命俶為吳越國王而命俶子惟濬為杭州越州大都督
鎮海鎮東等軍節度使太平興國三年四月俶朝京師
五月乙酉表獻所部十三州八十七縣詔以俶為守太
師尚書令兼中書令淮海國王唐季中原多故征伐自
諸侯出故有天下兵馬大元帥之名已而藩鎮割據僭
叛相仍唯錢氏守藩稱臣三世五主有國百年中更五
代迄於本朝職貢未嘗少缺彼善於此猶為有足言者
故歴序其本末云
本朝端拱元年四月詔改封冀王元份為越王嘉祐四
年十二月追封豫王昕為越王英宗皇帝即位追封吳
王德昭為越王徽宗皇帝命皇弟偲為太傅鳳翔山南
西道節度使鳳翔牧兼興元牧兼神霄玉清萬夀宫使
越王至欽宗即位授皇叔太師永興成德軍節度使雍
州牧兼真定牧越王越州奏牘公移於知州前列越王
銜下書在京二字雖扈從北狩猶仍其故至紹興十年
以後方省去
都尉
都尉漢秩二千石與太守等吾丘夀王為東郡都尉不
復置太守武帝賜之璽書曰任四千石之重是也越絶
外傳漢文帝前九年會稽并故鄣太守治故鄣都尉治
山隂舊經云文帝九年山隂為都尉治蓋本於此然按
漢制國置中尉郡置都尉當文帝時吳會稽皆吳王濞
封國漢固不當為置太守都尉又漢紀景帝中二年秋
七月始更郡守為太守郡尉為都尉則文帝時其官稱
亦未應有太守都尉之號也漢書地理志云西部都尉
治錢塘又越絶外傳漢文帝前十六年太守治吳郡都
尉治錢塘故舊經云山隂都尉徙治錢塘而不及太守
徙治事通典云今金華縣漢烏傷縣地後漢末分為長
山縣二漢置西部都尉然則西部固屢徙矣班固漢人
不載西部徙治本末而越絶外傳獨載之詳如此何也
又舊經云元鼎五年又立東部都尉治冶按武帝紀元
鼎六年秋東越王餘善反殺漢將吏遣横海將軍韓說
等出會稽會樓船將軍楊僕等擊之元封元年東越殺王
餘善降詔曰東越險阻反覆為後世患遷其民於江淮
間遂虚其地兩粤傳功臣表皆云元封元年始平東越
其承誤如此通典云東部今臨海是也三國志太平二
年二月以會稽東部為臨海郡按朱育云東部都尉治
冶陽朔元年又徙治鄞或有寇害復徙治句章然則東
部亦屢徙矣又按西漢書地理志會稽郡南部都尉治
回浦兩粤傳漢五年立無諸為閩越王主閩故地都冶
顔師古云即候官縣是也漢徙其人江淮間有遁逃山
谷間者頗出立為冶縣地屬會稽郡後漢改為候官都
尉後復分冶地為會稽東南二部尉(東部治臨海西部治建安)舊經
乃不載會稽南部都尉蓋疎略也後漢紀順帝陽嘉元
年海賊曾旌寇會稽殺句章鄞鄮三縣長攻會稽東部
都尉按漢百官志建武六年省諸郡都尉并職太守無
都尉之役古今注曰建武六年八月省都尉官應劭曰
每有劇賊郡臨時置都尉事訖罷之又省關都尉惟邊
郡往往置都尉及屬國都尉稍有分縣治民比郡都尉
佐太守掌武職甲卒至此乃有分縣治民按建安十二
年分東候官之地為建安縣以屬南部都尉此殆是也
又安帝永初四年初置長安雍二營都尉官注云扶風
都尉居雍虎牙都尉居長安獻帝即位省扶風都尉桓
帝永夀元年初置泰山琅琊都尉官注云郡寇賊不息
故置延禧五年罷琅琊都尉官八年罷泰山都尉官皆
事訖罷之如應注云如屬國邊郡都尉其廢置亦書之
甚詳蓋陽嘉元年會稽東部都尉亦臨事乃置事訖罷
之初平中全柔以董卓之亂棄官東歸詔即拜為會稽
東部都尉三國志芮良張紘輩皆嘗為會稽東部都尉
亦以兵興後置也通典所載二漢置西部都尉理烏傷
後漢改冶縣為候官都尉又分冶為東南二部凡此皆
不常置故其治亦往往屢徙至隋大業二年詔復置都
尉官大業七年勅都尉鷹揚與郡縣相知追捕羣盜後
此往往不復見云
内史
内史本周官其見於春秋者莊公三十二年周内史過
僖公十六年周内史叔興見於傳文公元年天王使叔
服來會葬見於經傳曰王使内史叔服來會葬之類是
也秦因之掌治京師秦又置中尉掌徼循京師漢皆因
之而不革高帝初置諸侯王地既廣大且至千里得自
治其國有大傅輔王内史治國民中尉掌武職丞相統
衆官羣卿大夫都官如漢朝漢為置丞相其御史大夫
以下皆自置吳楚七國反景帝懲之令諸侯王不得復
治國改丞相曰相省御史大夫廷尉少府宗正博士官
損謁者郎中令太僕以下員秩武帝改漢内史為京兆
尹中尉為執金吾故王國内史中尉如故員職皆朝廷
為署不得自置成帝綏和元年又省内史更令相治民
加郡太守中尉如郡都尉皆秩二千石其紹封削絀者
中尉内史官屬皆以率減晉元帝渡江迺沿後漢郡國
之制建會稽以為國復前漢之舊置内史以治國民王
留京師而内史實行郡太守事受察於揚州刺史其後
會稽内史地望寖重故王述自前會稽内史擢為揚州
刺史而皇子道子為琅琊王領會稽内史事宋永初二
年正月乃罷會稽郡府而内史復為太守
太守
會稽自秦置守漢因之其後更守為太守尉為都尉或
以都尉行太守事在漢末三國時亦有以丞功曹行郡
事者東晉改為内史至宋乃復為太守焉隋為總管復
又改都督唐初亦沿隋制久之乃為浙東觀察使皇朝
為知越州事中興初陞州為紹興府則又稱知紹興府
事今掇秦漢太守以下姓名及行事之顯者著於篇
秦殷通二世元年會稽假守
漢嚴助會稽吳人武帝時拜會稽太守數年不聞問賜
書曰制詔會稽太守君厭承明之廬勞侍從之事懷
故土出為郡吏會稽東接於海南近諸越北枕大江
間者闊焉久不聞問具以春秋對毋以蘇秦從横助
恐上書謝願奉三年計最
朱買臣字翁子吳人武帝時邑子嚴助貴幸薦為中大
夫東越數反覆拜會稽太守上曰富貴不歸故鄉如
衣繡夜行今子何如買臣頓首謝詔買臣到郡治樓
船備糧食水戰具須詔書到軍與俱進初買臣免待
詔常從會稽守邸者寄居飯食及拜太守買臣衣故
衣懷其印綬步歸郡邸直上計時會稽吏方相與羣飲
買臣入室中守邸與共食食且飽少見其綬守邸怪
之前引其綬視其印會稽太守章也守邸驚出語上
計掾吏皆醉大呼曰妄談耳其故人素輕買臣者入
内視之還走疾呼曰實然坐中驚駭白守丞相推排
陳列中庭拜謁買臣徐出戶有頃長安廏吏乘駟馬
車來迎遂乘傳去將兵與韓說等俱擊破東越有功
入為主爵都尉
任延字長孫南陽宛人更始元年拜會稽都尉時年十
九迎官驚其壮及到靜泊無為唯先遣饋禮祠延陵
季子時天下新定道路未通避亂江南者皆未還中
土會稽頗稱多士延到皆聘請高行如董子儀嚴子
陵等敬待以師友之禮掾吏貧者輒分俸祿以賑給
之省諸卒令耕公田以周窮急每時行縣輒使慰勉
孝子就餐飯之吳有龍丘萇者隠居太末志不降辱
王莽時連辟不到掾吏白請召之延曰龍丘先生躬
德履義有原憲伯夷之節都尉洒掃其門猶懼辱焉
召之不可遣功曹奉謁修書記致醫藥吏使相望於
道積一歲萇乃乘輦詣府門願得先死備祿延辭讓
再三遂署議曹祭酒萇尋病卒延自臨殯不朝三日
是以郡中賢士大夫爭往宦焉
第五倫字伯魚京兆長陵人建武二十九年拜會稽太
守躬自斬芻養馬妻執炊爨受俸裁留一月糧餘皆
賤貿與民之貧羸者會稽俗多淫祀好卜筮民常以
牛祭神百姓財産以之困匱倫移書屬縣巫祝有依
託鬼神詐怖愚民案論之有妄屠牛者吏輒行罰百
姓以安永平五年坐法徵老小攀車叩馬號呼相隨
日裁行數里倫乃偽止亭舍隂乘船去及詣廷尉吏
民上書守闕者千餘人
慶鴻洛陽人慷慨有義節位至會稽太守所在有異蹟
張霸字伯饒蜀郡成都人永元中為會稽太守表用郡
人處士顧奉公孫松等並有名稱其餘有業行者皆
見擢用郡中爭厲志節習經以千數道路但聞誦聲
霸始到越賊未解郡界不寧乃移書開購明用信賞
賊遂束手歸附不煩士卒之力童謠曰棄我戟捐我
矛盜賊盡吏皆休
馬稜扶風茂陵人和帝時轉會稽太守治有聲
馬臻永和五年為太守創立鏡湖在會稽山隂縣兩界
築塘蓄水水高丈餘田又高海丈餘若水少則洩湖
灌田如水多則閉湖洩田中水入海所以無凶年其
陂塘周迴三百一十里都溉田九千餘頃會稽記云
創湖之始多淹冢宅有千餘人怨訴臻遂被刑於市
及遣使按覆總不見人籍皆是先死亡者然越人至
今廟祀之
殷丹為會稽太守時郡有孝婦以誣見殺連旱二年丹
到郡刑訟女祭婦墓天應時澍雨
成公浮為會稽太守久之徵還京師
劉寵字榮祖東萊牟平人拜會稽太守山民愿朴乃有
白首不入市井者頗為官吏所擾寵簡除煩苛禁察
非法郡中大化徵為將作大匠山隂縣有五六老叟
龐眉皓髮自若耶山谷間出人齎百錢以送寵寵勞
之曰父老何自苦對曰山谷鄙生未嘗識郡朝他時
吏發求民間至夜不絶或狗吠竟夕民不得安自明
府下車以來狗不夜吠民不見吏年老遭值聖明今
聞當見棄去故自扶奉送寵曰吾政何能及公言邪
勤苦父老為人選一大錢受之
陳業上虞人為會稽太守潔身清行志懷霜雪貞亮之
信同操柳下遭漢中微委官棄祿遁迹黟歙以求其
志高邈妙蹤天下所聞故桓文遺之尺牘之書比竟
三高
王朗會稽太守
孫策字伯符吳郡富春人建安二年詔策為騎都尉襲
爵烏程侯領會稽太守
孫權字仲謀策之弟曹操表權為討虜將軍領會稽太
守
顧雍字元歎吳郡吳人孫權領會稽太守不之郡以雍
為丞行太守事討除寇賊郡界寧靜吏民歸服
吳吾粲字孔休吳郡烏程人黃武元年遷會稽太守
淳于式為會稽太守孫權遣陸遜討破丹陽賊帥遂部
伍東三郡強者為兵羸者補戶得精卒數萬人式表
遜枉取民人愁擾所在遜詣都稱式佳吏曰式意在
養民是以白遜
濮陽興字子元陳留人為會稽太守
樓玄字承先沛郡鄿人為會稽太守
滕胤字承嗣北海劇人為會稽太守所在見稱每聽辭
訟斷罪法察言觀色務盡情理
車浚天璽元年為會稽太守在公清忠值歲荒旱民無
資糧表求賑貸皓謂浚欲樹私恩誅之
郭誕孫皓時為會稽太守
晉紀瞻字思遠丹陽秣陵人愍帝時除會稽内史時有
詐作大將軍府符收諸暨令令已受拘瞻覺其詐便
破檻出之訊問使者果伏詐妄
諸葛恢字道明琅琊陽都人愍帝詔為尚書郎元帝以
經緯須才承制調為會稽太守臨行帝置酒謂曰今
之會稽昔之關中足食足兵在於良守以君有莅任
之方是以相屈恢曰天下喪亂風俗陵遲宜尊五美
屏四惡進忠實退浮華帝深納焉太興初以政績第
一詔曰會稽内史諸葛恢莅官三年政清人和為諸
郡首宜進其位班以勸風教令增恢秩中二千石
周札字宣季義興陽羨人遷右將軍會稽内史
虞潭字思奥會稽餘姚人明帝詔為冠軍將軍領會稽
内史徵拜尚書(事見人物門)
何充字次道廬江灊人成帝時除建威將軍會稽内史
在郡甚有德政薦徵士虞喜拔郡人謝奉魏顗等以
為佐吏
孔愉宇敬康會稽山隂人成帝時為鎮軍將軍會稽内
史加散騎常侍(事見人物門)
孔安國字安國愉之子再為會稽内史領軍將軍(事見人物)
(門)
王舒字處明丞相導之從弟成帝時將徵蘇峻出舒為
外援授撫軍將軍會稽内史秩中二千石舒上疏辭
以父名音雖異而事同求換佗郡於是改會字為鄶
舒不得已而行在郡二年而峻作逆假節都督行揚
州刺史事庾冰奔舒舒率衆俱渡浙江顧衆顧颺等
起義軍以應舒峻聞乃赦庾亮諸弟以悅東軍吳興
太守虞潭率所領屯苞亭並不敢進舒遣子允之以
精銳三千邀賊於武康破之斬首數百級賊悉委舟
步走時臨海新安諸山縣並反應賊舒分兵討平之
陶侃立行臺上舒監浙江東五郡軍事賊平以功封
彭澤縣侯
王允之字深猷舒之子咸康中為衛將軍會稽内史未
到卒
王述字懷祖司徒渾之族穆帝時遷會稽内史莅政清
肅終日無事
王愉字茂和述之子為會稽内史
王羲之字逸少司徒導之從子穆帝永和中為右軍將
軍會稽内史(事見人物門)
王凝之羲之之子左將軍會稽内史
江虨字思玄永和中為護軍將軍出補會稽内史加右
軍將軍
郗愔簡文帝輔政為輔國將軍會稽内史遷都督徐兖
青幽揚州諸軍事領徐兖二州刺史轉冠軍將軍帝
踐祚就加鎮軍都督浙江東五郡軍事因居會稽
謝玄字幼度奕之子孝武帝時授散騎常侍左將軍會
稽内史時吳興太守晉寧侯張玄之亦以才學顯自
吏部尚書與玄同年之郡而玄之名亞於玄時人稱
為南北二玄論者美之(事見人物門)
謝琰字瑗度太傅安之子孫恩逃海島朝廷憂之以琰
為會稽内史都督五郡軍事
王藴字叔仁孝武定皇后之父都督浙江東五郡鎮軍
將軍會稽内史加散騎常侍藴素嗜酒及在會稽略
少醒日然以和簡為百姓所悅
劉牢之會稽太守
王薈衛將軍會稽内史
謝輶會稽人會稽内史
(裴松之傳琅琊王茂之會稽謝輶南北之望)
虞嘯父征東將軍會稽内史
孔靖字季恭會稽山隂人以字稱虞嘯父為會稽内史
季恭求為府司馬不得及高祖定桓玄以季恭為内
史使齎封板拜授季恭便舟夜還至即叩扉告嘯父
並令掃拂别齋便入郡嘯父聞桓玄敗震懼請罪季
恭慰勉使安明旦乃移季恭到任務存治實勅止浮
華剪罰遊惰寇盜止境内清肅
宋孔□靖之子歴顯位侍中會稽太守
孔靈符靖之子為會稽太守豫章王子尚撫軍長史
劉懷敬彭城人武帝以舊恩累見寵授至會稽太守
謝方明陳郡陽夏人伯父吳興太守邈賊至被害方明
告邈門生義故掩討手自刃之時荒亂之後吉凶禮
廢方明合門遇禍資産無遺營舉凶事平世備禮無
以加也永初三年為丹陽尹有能名轉會稽太守江
東民戶殷盛姦吏蜂起符書一下文攝相續又罪及
比伍動相連坐邑里驚擾方明闊略苛細務存綱領
緩民期會莫敢犯禁除比伍之坐判久繫之獄東土
至今稱詠之承代前人不易其政有必宜改者則以
漸移變無迹可尋
褚淡之字仲原為會稽太守景平二年富陽縣孫氏聚
合門宗謀逆其支黨在永興縣潛相影響縣令羊恂
率吏民拒戰力少退敗賊遂盤據直攻山隂淡之自
假凌江將軍以山隂令陸邵領司馬王茂之為長史
孔欣謝苓之並參軍事賊遂摧鋒而前淡之遣陸邵
督帶戟公石綝廣武將軍陸允以水軍拒之又别遣
行參軍漏恭期率步軍與邵合力淡之率所領出次
近郊恭期等與賊戰於柯亭大破之
羊玄保泰山南城人景平間為會稽太守太祖以玄保
廉素寡欲故頻授名郡為政雖無幹績而去後常見
思不營財利處家儉薄
孟顗字彦仲平昌安丘人元嘉中為會稽太守
張茂度吳郡吳人名與高祖同以字稱元嘉十八年除
會稽太守素有吏能在郡縣職事甚理卒官諡曰恭
子
竟陵王誕字休文元嘉二十六年授都督會稽東陽新
安臨海永嘉五郡諸軍事安東將軍會稽太守給鼓
吹一部元凶弑立以浙江東五郡立會州以誕為刺
史顧琛為太守
廬江王褘字休秀元嘉二十六年遷冠軍將軍為會稽
太守世祖即位復為太守加撫軍將軍
顔峻為東揚州刺史
張裕會稽太守
張暢字少徵吳郡吳人為會稽太守卒官
孔顗字思遠會稽山隂人永光元年為尋陽王子房右
軍長史加輔國將軍行會稽郡事
晉熙王昶字休道世祖時為東中郎將會稽太守尋監
會稽東陽臨海永嘉新安五郡諸軍事孝建元年立
東揚州即昶為刺史東中郎將如故進號右將軍
宗室思考被遇歴朝官極清顯為會稽太守
王翼之字秀弼琅琊臨沂人徽之之孫官至御史中丞
會稽太守
顧顗之孝建元年為義陽王昶東中郎長史寧朔將軍
行會稽郡事
沈懷文字思明王子尚鎮會稽遷撫軍長史行府州事
時囚繫甚多動經年月懷文到任讞五郡九百三十
六獄衆咸稱平
豫章王子尚大明三年以浙江東揚州命子尚都督揚
州江州之鄱陽晉安建安三郡諸軍事揚州刺史五
年領會稽太守東土大旱鄞縣多疁田世祖使子尚
至鄞縣勸農又立左學召生徒置儒林祭酒文學祭
酒勸學從事
松滋侯子房字孝良大明七年進號右將軍前廢帝元
年遷東揚州刺史景和元年以右將軍督會稽東陽
新安臨海永嘉五郡諸軍事會稽太守太宗即位改
督為都督進號安東將軍太守如故
巴陵哀王休若泰始元年出為使持節都督會稽東陽
永嘉臨海新安五郡諸軍事領安東將軍會稽太守
張永字景雲明帝時討薛安都還徙會稽太守加都督
蔡興宗明帝時遷鎮東將軍會稽太守加都督會稽新
安東陽永嘉臨海五郡諸軍會稽多諸豪右不遵王
憲幸臣近習參半宫省封略山湖妨民害治興宗皆
以法繩之會土全實民物殷阜王公妃主邸舍相望
撓亂所在大為民患子息滋長督責無窮興宗悉啟
罷省又陳原諸逋負解遣雜役並見從三吳舊有鄉
射禮久不復修興宗行之禮儀甚整
江夏王躋字仲昇後廢帝時督會稽東陽新安臨海永
嘉五郡諸軍事東中郎將會稽太守進號右將軍
王僧虔為會稽太守中書舍人阮佃夫家在東請假歸
客勸僧虔以佃夫要幸宜加禮接僧虔曰我立身有
素豈能曲意此輩彼若見惡當拂衣去耳
洪現罷會稽郡太守無資不欲令人知其清乃以船載
土而歸(舊經)
齊竟陵王子良字雲英昇明三年為會稽太守都督五
郡宋元嘉中皆責成郡縣孝武後徵求急速以郡縣
遲緩始遣臺使自此公役勞擾子良請息其弊子良
敦義愛古郡人朱百年有至行卒賜其妻米百斛蠲
一人給其薪蘇
武陵王曅字宣昭建元二年為會稽太守加都督
顧憲之字士思吳郡吳人高帝時為東中郎長史行會
稽郡事郡人吕文度有寵於武帝於餘姚立邸頗縱
横憲之至郡即表除之文度後還喪母郡縣爭赴弔
憲之不與相聞文度深銜之卒不能傷也遷南中郎
巴陵王長史
蕭靈鈞仕為廣德令梁高祖義師至行會稽郡事
蕭祗字敬式為東揚州刺史於時江左承平政寬人慢
祗獨莅以嚴切梁武悅之遷北兖州刺史
梁庾蓽字休野新野人高祖平京邑為輔國長史會稽
郡丞行郡府事時承彫弊之後百姓凶荒所在榖貴
米至數千民多流散蓽撫循甚有治理惟守公祿清
節逾厲天監元年卒停屍無以殮柩不能歸高祖聞
之賜絹百匹米五十斛
永陽王伯游字士仁天監元年督會稽東陽新安永嘉
臨海五郡諸軍事輔國將軍會稽太守
衡陽王元簡字熙遠天監三年遷會稽太守十三年入
為給事黃門侍郎
安成王機字智通天監六年為寧遠將軍會稽太守還
為給事中
邵陵王綸字世調天監十三年遷輕車將軍會稽太守
廬陵王續字世訢天監十三年會稽太守
武陵王紀字世詢天監十三年為會稽太守尋以其郡
為東揚州仍為刺史加使持節東中郎將徵為侍中
江革字休映濟陽考城人武陵王紀在東州頗驕縱上
乃除革長史會稽郡丞行府州事革門生故吏家多
在東聞革至並齎持緣道迎候革曰我通不受餉不
容獨當故人篚筐至鎮惟資公俸食不兼味郡境殷
廣辭訟日數百革分别辯析曾無疑滯人安吏畏百
城震恐琅邪王騫為山隂令贓貨狼籍望風自解王
憚之每侍讌言論必以詩書王因此耽學好文除都
官尚書贈遺一無所受送故依舊訂舫革並不納唯
乘所給舸舸艚偏欹不得安卧革乃於西陵岸取石
十餘片以實之其清貧如此
南郡王大連字仁靖太清元年出為使持節輕車將軍
東揚州刺史侯景寇京都大連率衆四萬來赴山賊
田領羣聚黨數萬來攻大連命中兵參軍張彪擊斬
之
安陸王大春字仁經大寳元年出為使持節雲麾將軍
東揚州刺史
張彪貞陽侯即位以為東揚州刺史陳蒨軍至彪擊走
之蒨復遣周育等討彪斬之太平元年三月罷東揚
州還會稽郡
陳霸先字興國吳興武康人大寳二年湘東王承制授
使持節都督會稽東陽新安臨海永嘉五郡諸軍事
平東將軍東揚州刺史領會稽太守
陳蒨字子華承聖三年討會稽太守張彪以功授持節
都督會稽等五郡諸軍事宣毅將軍會稽太守
陳沈恪字子恭吳郡武康人永定三年除吳州刺史有
詔追還行會稽郡事尋除散騎常侍忠武將軍會稽
太守世祖嗣位進都督會稽東陽新安臨海永嘉建
安晉安新寧信安九郡諸軍事鎮東將軍會稽太守
未行改鎮南將軍湘州刺史
鄱陽王伯山字靜之光大元年為鎮東將軍東揚州刺
史太建元年徵為中衛將軍中領軍至德四年以中
權大將軍出為持節都督東陽豐二州諸軍事東揚
州刺史加侍中
永陽王伯智字策之太建中為使持節都督東陽豐二
州諸軍事平東將軍領會稽内史至德二年入為侍
中
新蔡王叔齊字子肅太建七年出為東中郎將軍揚州
刺史至德二年入為侍中
蔡景歴字茂世濟陽考城人高宗時遷宣惠豫章王長
史帶會稽郡守行東揚州府事
隋楊昇平陳改東揚州曰吳州置總管府開皇十二年
自工部尚書為吳州總管二十年終於官
宇文弼開皇二十年自代州總管為吳州總管大業元
年八月已酉為刑部尚書而吳州遂改為越州
唐龐玉事隋為監門直閣李密據洛口玉以關中銳卒
萬騎降高祖以隋舊臣禮之玉魁梧有力明軍法久
宿衛習知朝廷制度故授玉領軍武衛二大將軍使
衆觀以為模矱為梁州總管巴山獠叛玉梟其首賊
共斬渠長以降徙越州都督召為監門大將軍太宗
以耆舊令主東宫兵雖老不怠卒贈幽州都督工部
尚書(見新唐書按唐太守題名武德元年自右衛將軍授二年七月移揚州都督與此不合本府城)
(隍神相傳以為公死而為神以福此邦詳見祠廟門)
李嘉武德三年授
闞稜武德四年六月自左領軍將軍授
李大亮自安州刺史授徙交州刺史在州寫書數百卷
委之廨宇而去
田德平貞觀七年七月自鄜州都督授
馮大恩貞觀九年八月授
齊善行貞觀十七年九月自蘭州都督授
王奉慈永徽二年正月自潭州都督授移秦州都督
于德方永徽五年正月自原州都督授
段寳命顯慶三年六月自洛州長史授
唐同仁龍朔元年五月自虢州刺史授
劉伯英乾封元年五月自翼州長史授總章元年終於
官
李孝逸咸亨二年三月自常州刺史授移益州長史
季孝廉儀鳳三年二月自蘇州刺史授貶平州刺史
崔承福永淳三年二月自(闕)州刺史授
李思貞文明元年二月自婺州刺史授
郭齊宗光宅元年十月自左衛大將軍授
楊玄節垂拱元年六月自檢校并州刺史授
李竒容垂拱二年三月自奉裕衛副率授移幽州刺史
豆盧欽望如意元年三月自婺州刺史授召拜司賓卿
(唐太守題名云司農卿)
錢節神功元年自揚州司馬授
蔡德讓大定元年自廣州都督授
竇懷貞長安四年自尚方監授移揚州刺史舊經云以
清幹著稱
龐貞素神龍元年五月自右衛將軍授
張合慜神龍二年七月自光祿員外卿授移徐州刺史
胡元禮神龍三年八月自蘇州刺史授移廣州都督
姚元之景龍元年十月自宋州刺史授移常州刺史
楊祗本景龍二年七月自陜州刺史授
尹正義景龍三年六月自宋州刺史授移相州刺史
王希雋景龍四年六月自相州刺史授召拜京兆少尹
王子麟開元二年自右衛中郎將授召拜光祿卿
栢臣範開元三年二月自殿中少監授移瀛州刺史
皇甫忠開元十年八月自杭州刺史授十一年移許州
刺史
鄭休遠開元十一年自汾州刺史授十五年去官
何鳳開元十六年自右領將軍授十九年五月替
張涗開元二十年自衡州刺史授二十一年移秦州都
督
裴鼎開元二十一年自金吾衛將軍授二十六年移衛
州刺史
元彦冲開元二十二年自襄州刺史授二十六年移衛
州刺史
敬誠開元二十六年自台州刺史授二十七年移廬州
刺史
秦昌舜天寳元年改刺史為郡守昌舜自通川郡太守
授六載移江華郡太守
杜庭誡天寳六載授七載移晉陵郡太守
張守信天寳七載自餘杭郡太守授
李處祐天寳九載自餘杭郡太守授
于幼卿天寳十三載自鄱陽郡太守授
崔寓至德元年自江夏郡太守授召拜給事中是年復
改州刺史
李希言乾元元年初置浙江東道節度使自禮部侍郎
授移梁州
獨孤峻自陳州刺史授加御史中丞召拜金吾衛大將
軍
吕延之自明州刺史授丁憂
杜鴻漸自湖州刺史授加御史中丞召拜戶部侍即(按新)
(唐書本傳不載)
趙良弼自廬州刺史授加御史中丞移嶺南節度使
王璵自揚州長史兼御史大夫授按唐本傳自淮南節
度使兼祠祭使徙浙東
薛兼訓自殿中監兼御史中丞授丁憂後加御史大夫
再知移太原節度使
陳少遊大歷五年廢節度使置都團練觀察使自宣歙
觀察使授八年遷淮南節度使
皇甫温大歷九年八月自陜虢觀察使授
崔昭大歷十一年七月自宣州觀察使授是年廢都團
練觀察使以所管州隸浙西
王密大歷十四年自湖州刺史授建中元年復置都團
練觀察使二年復廢
韓滉自晉州刺史遷浙江東西觀察使檢校禮部尚書
元亘貞元二年十二月自楚州刺史授
皇甫政貞元三年二月自權知宣州刺史授十二年三
月改太子賓客
李若初貞元十三年三月自福建觀察使授十四年移
浙西觀察使
裴肅貞元十四年九月自常州刺史御史中丞授
賈全貞元十八年正月自常州刺史授
楊於陵永貞元年十月自華州防禦使授元和二年四
月召拜戶部侍郎按唐本傳自華州刺史遷浙東觀
察使越人饑請出米三十萬石拊贍貧民政聲流聞
入為京兆尹
閻濟美元和二年四月自前福建觀察使授十月追赴
闕
薛革元和二年正月自湖南觀察使授五年八月移浙
西觀察使按唐本傳以治行遷浙西加御史大夫
李遜元和五年八月自前常州刺史授九年九月追赴
闕按唐本傳由衢州刺史以政最擢浙東觀察使當
貞元初福建軍亂前觀察使奏益兵三千屯於境以
浙閩衝遂為長戍遜署事即停之入為給事中舊唐
書云為政扶弱抑強境内稱理
孟簡元和九年九月自給事中授十二年正月追赴闕
按唐本傳以工部侍郎召
薛戎元和十二年正月自常州刺史授長慶元年九月
疾病去官按唐本傳所部州蠲酒禁者罪死橘未貢
先鬻者死戎弛其禁卒治為吏不尚約束詭名譽居
官無灼灼可稱者罷則懷之卒贈左散騎常侍
丁公著自禮部尚書翰林侍讀學士授長慶三年九月
追赴闕按唐本傳入為太常卿
元稹長慶三年八月自同州防禦使授大和三年九月
拜尚書左丞按唐本傳自同州刺史徙觀察使明州
歲貢蚶役郵卒萬人不勝其疲稹奏罷之舊經云所
辟幕職皆當時名士鏡湖秦望之遊月三四焉而諷
詠詩什動盈卷秩副使竇鞏海内詩名與稹酬唱最
多至今稱蘭亭絶唱
陸亘太和三年九月自蘇州刺史授七年閏七月移宣
州觀察使按唐本傳文明嚴重所到以善政稱
李紳太和七年自太子賓客分司東都授九年五月復
授太子賓客分司東都
高銖太和九年五月自給事中授開成四年閏正月追
赴闕
李道樞開成四年正月自蘇州刺史授
蕭俶開成四年三月自楚州團練使授會昌三年七月
拜給事中
李師稷會昌三年二月自楚州團練使授
元晦會昌五年七月自桂管觀察使授大中元年五月
追赴闕
楊漢公大中元年五月自桂管觀察使授二年二月追
赴闕
李拭大中二年二月自京兆尹授二年十月追赴闕
李褒大中三年自前禮部侍郎授六年八月追赴闕
李訥大中六年八月自華州防禦使授九年九月貶潮
州刺史
沈詢大中九年九月自前禮部侍郎授十二年六月追
赴闕
鄭處誨大中十二年七月自刑部侍郎授十二年移浙
西觀察使
鄭祗德大中十三年自太子賓客授
王式大中十四年自前安南經略使授咸通三年六月
移武康軍節度使按唐本傳劇賊裘甫亂明越觀察
使鄭祗德不能討選式往代擒甫斬之加檢校右散
騎常侍餘姚民徐澤專魚鹽之利慈溪民陳瑊冒名
仕至縣令皆豪縱州不能制式曰甫竊發不足畏若
澤瑊乃巨猾也窮治其姦皆搒死咸通三年檢校工
部尚書徙武寧軍節度使舊經云甚有威略惠政弟
龜復為刺史人皆舞蹈迎之
鄭裔綽咸通三年三月自權知秘書監授
楊嚴咸通五年九月自前中書舍人授六年二月追赴
闕
王渢咸通八年二月自前戸部侍郎授
李綰咸通十一年五月自中書舍人授十三年十一月
追赴闕
王龜咸通十三年十一月自同州防禦使授
裴延魯咸通十五年六月自中書舍人授
崔璆乾符四年閏二月自右諫議大夫知匭使授
柳瑫乾符六年十一月自給事中授
劉漢宏廣明元年十一月自宿州刺史授中和三年陞
為義勝軍節度使後為董昌所害
董昌光啟元年自杭州刺史破劉漢宏遂為義
勝軍節度使三年改為威勝軍乾寧二年削
除官爵
錢鏐乾寧三年以鎮海軍節度使兼領改威勝軍為鎮
東軍
皇朝畢士安太平興國三年六月以右贊善大夫知是
月移台州
李準太平興國三年六月以起居郎知五年十二月
替
李孝連太平興國五年十二月以司農少卿知七年三
月丁憂罷
高適太平興國八年七月以殿中侍御史知雍熙三年
十二月二日替
(闕)雍熙三年十二月以(闕)郎中知端拱二年十二
月(闕)日(闕)
薛智周端拱二年十二月以侍御史知淳化元年六月
二十日移婺州
韓(闕)淳化元年六月以崇儀使知二年二月移(闕)州
盧文正淳化二年四月以侍御史知十月二日終於官
(闕)遂成淳化三年六月以太常博士知十二月丁憂罷
王柄淳化四年四月以職方員外郎知至道元年四月
移秀州
郭異至道元年四月以工部郎中知二年三月移京東
路轉運使
元玘至道二年五月以膳部郎中知咸平元年四月移
秀州
馮礪咸平元年四月以供備庫副使知三年三月替
裴莊咸平三年五月以度支郎中知五年八月替
康戩咸平五年九月以兵部員外郎知景德二年四月
替
(闕)礪景德二年四月以職方員外郎知坐失舉離任
(闕)巽大中祥符元年六月以職方員外郎知三年四月
替
(闕)贄大中祥符三年四月以祠部郎中知十二月移福
建路轉運使
李適大中祥符四年八月以度支員外郎知六年四月
替
皇甫選大中祥符六年四月以都官員外郎知八年四
月替
楊侃大中祥符八年四月以兵部員外郎直集賢院知
天禧元年二月替
陳靖天禧元年三月以兵部郎中直史館知四月移蘇
州
高紳天禧元年四月以刑部郎中直昭文館知三年七
月二十六日去任
盧幹天僖二年十月以虞部員外郎知三年二月終於
官
任布天禧四年四月以屯田員外郎知五年十一月移
建州
燕肅天僖五年十一月以司封員外郎知六年十月移
明州
謝濤乾興元年十二月以吏部郎中直昭文館知天聖
三年十二月一日替
尹錫天聖四年三月以屯田郎中知九月移兩浙提點
刑獄
宋可觀天聖四年十二月以金部郎中知六年十一月
替
成悅天聖六年十一月以度支郎中知九年三月替
蘇夀天聖九年三月以比部員外郎知明道元年十月
移歙州
陳覃明道二年二月以都官郎中知景祐元年十月責
監潤州稅
葉參景祐元年十月以刑部郎中知二年七月替
趙賀景祐二年七月以右諫議大夫知十月移濠州
李照景祐二年十二月以刑部員外郎集賢校理知三
年十一月移明州
蒋堂景祐三年十二月以吏部員外郎知四年五月移
蘇州
郎簡景祐四年五月以右諫議大夫知寳元二年七月
替
范仲淹寳元二年七月以吏部員外郎知康定元年除
天章閣待制移永興軍
陸軫康定元年六月以工部郎中集賢校理知慶歷二
年七月替
向傳式慶歷二年七月以工部郎中直集賢院知四年
八月替
晁宗簡慶歷四年八月以刑部郎中知九月終於官
馬絳慶歷四年十二月以兵部郎中知六年十二月替
陳亞慶歷六年十二月以司封郎中知八年十二月替
富嚴慶歷八年十二月以太常少卿知皇祐三年正月
替
楊紘皇祐三年正月以刑部郎中知七月移荆湖南路
轉運使
魏瓘皇祐三年十月以給事中知四年六月轉工部侍
郎充集賢學士移廣州
王逵皇祐四年八月以工部郎中直昭文館知五年七
月以遷葬去任
李兌至和元年六月以戶部郎中充天章閣待制知嘉
祐元年六月改龍圖閣直學士移廣州
許元嘉祐元年十月以工部郎中充天章閣待制知二
年二月移泰州
張友直嘉祐二年四月以工部郎中充天章閣待制集
賢殿修撰知四年七月終於官
刁約嘉祐五年正月以兵部員外郎集賢校理知六年
十二月替
沈遘嘉祐六年十二月以右正言知制誥知七年七月
轉起居舍人依前知制誥移揚州
張伯玉嘉祐八年四月以度支郎官知治平元年十二
月移福州
章岷治平二年八月以光祿卿直秘閣知四年五月移
福州
朱肱治平四年七月以太常少卿知十二月替
陳升之治平四年十二月以觀文殿學士尚書左丞知
熙寧元年正月移許州
鞠真卿熙寧元年四月以太常丞集賢校理知六月移
江西路轉運使
元絳熙寧元年八月以龍圖閣直學士工部侍郎知二
年正月移荆南府
邵亢熙寧二年四月以資政殿學士給事中知十一月
移鄭州
沈立熙寧三年四月以右諫議大夫知四年正月移杭
州
孔延之熙寧四年四月以度支郎官知五年十一月召
赴闕
謝景温熙寧六年正月以工部郎中直史館知七年三
月除直龍圖閣移澶州
張諷熙寧七年四月以司勲員外郎知七月移蘇州
趙抃熙寧八年四月以資政殿學士右諫議大夫知十
年六月移杭州
程師孟熙寧十年十月以給事中充集賢殿修撰知元
豐二年十二月替
丁竦元豐二年十二月以朝議大夫知四年十二月替
鄭穆元豐四年以朝散大夫集賢校理知六年七月管
勾洞霄宫
梁彦明元豐七年四月以朝議大夫知
穆珣元豐八年八月以中散大夫知元祐元年三月移
夀州
黃履元祐元年四月以龍圖閣學士朝請郎知二年四
月降授天章閣待制移舒州
章楶元祐二年八月以朝奉大夫知三年八月替
張詢元祐三年八月以朝散郎權發遣九月移福建路
轉運副使
錢勰元祐三年十一月以龍圖閣待制知
蔡卞元祐六年六月以龍圖閣待制知八年五月移潤
州
楊汲元祐八年六月以左朝散大夫充集賢院學士知
紹聖元年十一月復寳文閣待制移揚州
章衡紹聖元年七月以左朝議大夫集賢院學士知二
年十一月復寳文閣待制移揚州
張修紹聖二年十二月以朝散大夫知三年四月移明
州
邵材紹聖三年六月以朝散大夫知
翟思紹聖四年四月以朝散郎直龍圖閣知元符二年
二月移應天府
上官均元符二年九月以朝散郎知三年五月除秘書
少監
張琬元符三年六月以朝散大夫權發遣十二月移陜
西提點刑獄
翟思建中靖國元年四月再以朝奉大夫直龍圖閣知
九月除秘書少監
邵材建中靖國元年十一月再以朝奉大夫權知崇寧
元年三月替
豐稷崇寧元年三月以樞密直學士朝散大夫知七月
移常州
周常崇寧元年八月以奉議郎充寳文閣待制知十一
月管勾江寧府崇禧觀
宇文昌齡崇寧元年十二月以左中散大夫充寳文閣
待制知三年四月移杭州
詹文崇寧三年四月以朝散大夫直秘閣知
王資深崇寧四年四月以承議郎充顯謨閣待制知
方會大觀二年四月以朝請大夫充集賢院修撰知三
年三月除徽猷閣待制知廣州十月再知政和三年
四月召赴闕
李圖南政和三年四月以朝奉大夫充顯謨閣待制知
十一月移廬州
吕益柔政和三年十一月以朝奉大夫充顯謨閣待
制知十一月移揚州
王仲薿政和四年八月以中大夫直秘閣知六年五月
召赴闕
劉韐宣和二年二月以大中大夫充徽猷閣待制知四
年五月召赴闕
章鯨宣和四年五月以朝奉大夫充直秘閣權發遣
宋昭年(闕)
張汝舟宣和五年七月以降授宣教郎直秘閣權知發
遣
鄭可簡宣和七年五月以朝散郎充右文殿修撰權知
發遣
李邴靖康元年三月以奉議郎充徽猷閣待制知八月
召赴闕
翟汝文靖康元年十月以顯謨閣學士中奉大夫知建
炎三年正月替
葉燠建炎三年正月以朝散大夫直顯謨閣知三月召
赴闕
李鄴建炎三年三月以奉議郎充徽猷閣待制知
傅崧卿建炎四年二月以朝奉郎直龍圖閣知四月移
婺州
陳汝錫建炎四年五月以朝請大夫直秘閣知紹興元
年始升州為府二年正月罷
張守紹興二年二月以資政殿學士左中大夫知
朱勝非紹興二年七月以觀文殿學士左宣奉大夫知
當月召赴闕
王綯紹興二年九月以資政殿大學士左中大夫知四
年七月奉祠
綦崈禮紹興四年八月以寳文閣學士左奉議郎知五
年七月奉祠
孟庾紹興五年七月以觀文殿學士左通奉大夫知六
年六月(闕)
秦檜紹興六年七月二十八日以觀文殿學士左通奉
大夫知二十九日召赴闕
孫近紹興六年八月以龍圖閣學士大中大夫知十二
月召赴闕
趙鼎紹興八年十一月再以檢校少傅奉國軍節度使
兩淛東路安撫制置大使兼知是月罷
周柲紹興九年正月以徽猷閣直學士左奉議郎知十
月四日奉祠
韓肖胄紹興十年五月以資政殿學士左奉議郎知閏
六月奉祠
張守紹興十年八月再以資政殿學士左正議大夫知
十一年四月召赴闕
孟忠厚紹興十一年六月以鎮潼節度使開府儀同
三司信安郡王判十二年四月充迎護徽宗梓宫禮
儀使
樓炤紹興十二年十月以資政殿學士左朝奉大夫知
十四年二月召赴闕
孟忠厚紹興十四年四月再以少傅信安郡王判十月
充醴泉觀使
詹大方紹興十五年二月以龍圖閣學士左承議郎知
十七年八月除工部尚書
林待聘紹興十八年二月以敷文閣直學士左朝奉郎
知十月奉祠
趙不弃紹興十八年十一月以敷文閣直學士右太中
大夫知十九年十月致仕終
俞俟紹興十九年十二月以敷文閣直學士右中大夫
知二十一年九月轉右通議大夫致仕終
湯鵬舉紹興二十一年十二月以左中大夫直龍圖閣
知二十二年三月罷
曹泳紹興二十二年六月以右朝請大夫直徽猷閣知
二十三年九月除直顯謨閣移臨安府
趙士璨紹興二十三年十月以左朝請大夫直敷文閣
知二十五年十二月罷
魏良臣紹興二十六年三月以資政殿學士左中大夫
知十二月奉祠
趙令詪紹興二十七年四月以左中奉大夫充秘閣修
撰知二十八年八月除戶部侍郎
王師心紹興二十八年八月以顯謨閣直學士左太中
大夫知三十年八月移福州
宋棐紹興三十年八月以左朝議大夫充集英殿修撰
知三十二年二月除敷文閣待制奉祠
湯思退紹興三十二年閏二月以觀文殿大學士左金
紫光禄大夫知隆興元年三月奉祠
吳芾隆興元年八月以左朝請大夫充集英殿修撰知
二年八月除權尚書刑部侍郎
徐嚞隆興二年十一月以左朝議大夫充敷文閣待制
知乾道元年正月罷
趙令詪乾道元年二月再以敷文閣直學士左太中大
夫知二年七月奉祠
洪适乾道二年十月以觀文殿學士左通奉大夫知四
年三月提舉臨安府洞霄宫
史浩乾道四年四月以觀文殿大學士左通議大夫知
六年四月除檢校少傅保寧軍節度使再任六月提
舉臨安府洞霄宫
蒋芾乾道六年十月以觀文殿大學士左正議大夫知
八年正月提舉臨安府洞霄宫
方滋乾道八年二月以敷文閣直學士右太中大夫知
九年五月移平江府
錢端禮乾道九年六月以資政殿大學士左通議大夫
知淳熙元年六月除觀文殿學士二年四月奉祠
留正淳熙二年四月以顯謨閣直學士承議郎知是年
六月罷
張宗元淳熙二年六月以中奉大夫充敷文閣待制知
是年十二月差充大金賀生辰使淳熙四年正月除
在京宫觀
張津淳熙四年三月以敷文閣直學士中大夫知淳熙
五年三月召赴闕
李彦穎淳熙五年四月以資政殿學士通議大夫知淳
熙七年八月除宫觀
張子顔淳熙八年正月以敷文閣直學士太中大夫知
八月除顯謨閣直學士是年九月除在京宫觀
王希吕淳熙八年九月以朝議大夫知九年九月除敷
文閣直學士十年八月提舉隆興府玉隆萬夀宫
鄭丙淳熙十年閏十一月以龍圖閣學士太中大夫知
十二年九月除宫觀
丘崈淳熙十三年正月以朝請大夫直龍圖閣權發遣
十四年四月除兩浙轉運副使
李彦穎淳熙十四年六月以資政殿學士通議大夫知
十二月除資政殿大學士提舉臨安府洞霄宫
鄭汝諧淳熙十四年十二月以朝散郎兩浙轉運判官
兼知十五年正月除直秘閣就知二十二日罷
張杓淳熙十五年二月以朝散郎集英殿修撰知五月
召赴行在
王希吕淳熙十五年六月以龍圖閣學士太中大夫知
洪邁紹熙元年二月以煥章閣學士宣奉大夫知
王信紹熙元年十二月以朝議大夫集英殿修撰三年
正月除煥章閣待制
趙不流紹熙三年三月以太中大夫秘閣修撰知紹熙
五年五月召赴闕
葉翥紹熙五年七月以顯謨閣學士中大夫知慶元元
年正月應辦孝宗皇帝梓宫有勞除龍圖閣學士五
月召赴闕
葛邲慶元元年七月以特進觀文殿學士判慶元二年
三月改判福州
單夔慶元二年五月以太中大夫顯謨閣待制知三年
五月除華文閣直學士是年九月罷
劉穎慶元三年九月以朝議大夫充集英殿修撰知是
年十一月移知平江府
張伯垓慶元三年十一月以朝請大夫除直華文閣知
十二月除右司郎中
耿延年慶元四年正月自江東運副知是年三月應辦
憲聖慈烈皇后梓宫有勞轉中奉大夫六月丁母憂
汪義端慶元四年八月以朝奉大夫充集英殿修撰知
寧國府除華文閣待制知慶元五年八月職事修舉
陞徽猷閣待制是月丁母憂
沈作賓慶元五年十一月以朝請大夫試太府卿淮東
總領除直龍圖閣知六年二月轉朝議大夫三月除
兩浙路轉運副使
趙不迹慶元六年五月以朝議大夫司農少卿湖廣總
領除直寳文閣知嘉泰元年正月應辦光宗梓宫有
勞除華文閣待制是年三月移知潭州
袁說友嘉泰元年四月六日以寳文閣學士通奉大夫
知是年十一月三日召赴行在
李大性嘉泰元年十二月三日以中大夫試尚書戶部
侍郎華文閣待制知十二月二十三日到任二年正
月一日轉太中大夫三年三月十六日準省劄備奉
聖旨召赴行在
以後並見續志
守鄉郡
漢自嚴助朱買臣以邦人守郡見於史至後漢時又有
陳業晉則孔愉愉子安國愉孫靖謝輶虞潭宋以後孔
□□弟靈符等皆是也至本朝康定元年六月工部郎
中充集賢檢理陸公(軫)來知州事朝士柳公(植)以下三
十一人賦詩餞之於都門今刻石府學而宋景文公亭
餘内史流觴水路入&KR0726;人取箭山之句傳天下公將終
自草遺表有云乃睠明越之壤實控東南之隅特奉咨
俞薦專牧守仍賜金紫頓生光輝蓋公又嘗守明也後
九十二年建炎四年二月朝奉郎直龍圖閣傅公(崧卿)
來知州事及移婺州謝表有云病免帥藩恩移支郡是
也距今七十年未有繼者
會稽志卷二
