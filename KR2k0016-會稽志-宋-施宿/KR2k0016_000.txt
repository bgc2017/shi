會稽志地理類三(都會郡縣之屬)
提要
(臣)等謹案會稽志二十卷宋施宿等撰續志
八卷宋張淏撰宿字武子湖州人司諫元之
之子嘗知餘姚縣遷紹興府通判淏字清源
本開封人僑居婺州官至奉議郎所著雲谷
雜記已從永樂大典中裒輯刊行其履貫略
見金華志而所作續志序乃自稱僑寓是邦
則又嘗卜居會稽矣宋自南渡以後升越州
為紹興府其牧守每以宰執重臣領之屹然
稱為大藩而圖志未備直龍圖閣沈作賓為
守始謀纂輯華文閣待制趙不迹寶文閣學
士袁說友等相繼編訂而宿一人實始終其
事書成於嘉泰元年陸游為之序其不稱紹
興府志而稱會稽志者用長安河南成都相
臺諸志例也其後二十五年淏以事物沿革
今昔不同因彙次嘉泰後事作為續編而復
於前志内補其遺逸廣其疎略正其譌誤釐
為八卷書成於寶慶元年淏自為之序書中
不分大類前志共為細目一百十有七續志
共為細目五十不漏不支叙次有法如姓氏
送迎古第宅古器物求遺書藏書諸條皆他
志所弗詳宿獨能搜採輯此詳贍可觀淏所
續亦簡核不苟洵地志之有體要者明時舊
刻已亡正德庚午郡人王綖復訪求舊本校
刊之今板並久佚故藏書家罕見著錄蓋亦
稀覯之本矣乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
會稽志原序
昔在夏禹會諸侯於會稽歴三千歲而我高宗皇帝御
龍舟横濤江應天順動復禹之迹駐蹕彌年定中興之
業羣盜削平強敵退遁於是用唐幸梁州故事陞州為
府冠以紀元大駕既西幸而府遂為股肱近藩稱東諸
侯之首地望蓋視長安之陜洛汴都之陳許所命牧守
皆領浙東安撫使其自丞相執政來與去而拜丞相執
政者不可遽數而又昭慈聖烈皇后及永祐以來四陵
欑殿相望於鬱葱佳氣中朝謁之使艫銜轂擊中原未
清今天下鉅鎮惟金陵與會稽耳荆揚梁益潭廣皆莫
敢望也則山川圖牒宜其廣載備書顧未暇及者綿數
十年直龍圖閣沈公作賓來為守慨然以為已任而通
判府事施君宿發其端安撫使幹辦公事李君兼韓君
茂卿為之助郡士馮景中陸子虡王度朱鼐永嘉邵持
正等相與上參禹貢下考太史公及歴代史金匱石室
之蔵旁及爾雅本草道釋之書稗官野史所傳神林鬼
區幽怪慌惚之說秦漢晉唐以降金石刻歌詩賦咏殘
章斷簡靡有遺者若父老以口相傳不見於文字者亦
間見層出積勞累月乃成沈公去為轉運副使猶經營
此書不已華文閣待制趙公不迹寳文閣學士袁公說
友繼為守亦力成之而始終其事者施君也書雖本之
圖經圖經出於先朝非藩郡所可附益乃用長安河南
成都相臺之比名會稽志會稽為郡雖遷徙靡常而郡
本以山得名又禹所巡也故卒以名之既成屬游參訂
其槩且為之序嘉泰元年十二月乙酉中大夫直華文
閣致仕賜紫金魚袋陸游序
