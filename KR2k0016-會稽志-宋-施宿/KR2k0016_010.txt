會稽志卷十宋施宿等撰
水
府城
府河在城南二里屬會稽縣河東南流經府市北出定
清門入運河又西北流由蕭山達于浙江
簞醪河在府西二百步一名投醪河舊經云越王勾踐
投醪之所或又名勞(去聲)師澤水經越王栖會稽有酒
投江民飲其流戰氣百倍所投醪即浙江也華安仁
考古云句踐謀霸拊存國人與共甘苦師行之日有
獻壺漿跪受之覆流水上士卒承流而飲之人百其
勇一戰而有吳國也唐太和六年觀察使陸亘重浚
(華安仁云府東大河也然俗以府學前西河為是或又有新河滙水為之舊經云投醪即浙江蓋自府河)
(東西諸流皆達于浙江也)
運河在府西一里屬山隂縣自會稽東流縣界五十餘
里入蕭山縣舊經云晉司徒賀循臨郡鑿此以溉田
新河在府城西北二里唐元和十年觀察使孟簡所浚
會稽縣
海在縣北二十里海水北流入嘉興府海鹽縣史記秦
始皇上會稽望于南海二世並海南至會稽西漢地
理志南江從會稽吳縣南入海中江從丹陽蕪湖縣
西東至會稽陽羨東入海北江從會稽毗陵縣北東
入海蓋漢會稽地廣綿亘數千里凡三江皆繇此以
達于海也水經云江水竒分謂之三江口又東會稽
東入于海又云浙江水出三天子都北過餘杭東入
于海三記之說不同至江流入于海則古今論者不
能易也(釋名云海者晦也主引穢濁其水黑而晦博物志云天地四方皆海水相通地在其中蓋)
(無幾四海之内闕復有海也初學記云凡四海通謂之禆海其外復有大瀛海環之曰百谷王一日朝夕)
(池一日天池一云大壑海神曰海若海中山曰島海中洲曰嶼水經餘姚故城背巨海王粲海賦云翼驚)
(風而長驅集會稽而一睍隋書志開皇十四年詔東海于會稽縣界並海立祠取側近巫一人主洒掃)
曹娥江在縣東南七十里源出上虞縣經縣界四十里
北入海會稽典錄云曹娥上虞人父盱漢安二年迎
伍君神泝濤而上為水所溺娥年十四自投江而死
江因娥得名也世說晉陽秋曹娥父盱溺不得尸娥
投衣於江祝曰父在此衣當沉旬有七日衣偶沉娥
遂投江而死縣長度尚悲憐其義為之葬且命邯鄲
子禮作碑蔡邕聞之來觀夜闇以手模其文而讀之
題云黃絹幼婦外孫韲臼二百年後碑當墮當墮不
墮逢王叵魏武過曹娥碑下讀碑隂八字謂楊脩曰
解否荅曰解魏武曰卿未可言待我思之行三十里
魏武乃曰吾已得之令脩别記所知脩曰黃絹色絲
也幼婦少女也外孫女子也韲臼受辛所謂絶妙好
辭魏武亦記之與脩同乃嘆曰我才不及卿乃較三
十里異苑云蔡邕過吳讀曹娥碑旁作八字魏武見
而不能解有婦人浣於汾渚曰第四車乃解既而悟
曰禰正平也衡即以離合義解之此婦人即娥靈也
二說不同世說亦兩存之廟碑晉夏統曰曹娥父子
喪尸後乃俱出國人哀其孝義為歌河女之章潘逍
遥題詩云曹娥廟前秋草平曹娥廟裏秋月明扁舟
一夜烱無寐近聽潮聲似哭聲
若邪溪在縣南二十五里溪北流與鏡湖合越絶云若
邪之溪涸而出銅吳越春秋云赤堇之山已合無雲
若邪之溪深而莫測戰國策云涸若邪而取銅破堇
山而取錫溪旁即赤堇山也後漢劉寵為會稽太守
去郡若邪父老人齎百錢相送為受一大錢十道志
云後人因此名劉寵溪唐徐季海嘗遊溪因歎曰曾
子不居勝母之閭吾豈遊若邪之溪遂改為五雲溪
李白詩云若邪溪邊採蓮女笑隔荷花共人語李公
垂詩云傾國佳人妖艷遠鑿山良冶鑄爐深自注云
若邪溪乃西子採蓮歐冶鑄劒之所
樵風涇在縣東南二十五里舊經云漢鄭弘少時採薪
得一遺箭頃之有人覓箭問弘何所欲弘識其神人
也荅曰常患若邪溪載薪為難願朝南風暮北風後
果然世號樵風水經云鄭弘少以清節自居恒躬采
伐用貿糧膳每出入溪津常感神風送之憑舟自運
無仗楫之勞村人貪藉風勢常依隨往還有淹留者
徒輩相謂曰汝不欲及鄭風耶其感致如此宋之問
詩云歸舟何慮遠日莫使樵風劉長卿詩云仙客常
因一箭贈樵風長到五雲間(涇去聲齊祖之鑄浦涇詩云掃拂&KR1267;蓬出涇來)
(自注越人謂水道為涇)
鑄浦在縣東南三十里與若邪溪接一名錫浦浦上有
横梁人家聚落歐冶祠齊祖之家山記事云昔歐冶
子鑄神劒之所今為里俗所祠
沉釀埭在縣南二十五里若邪溪東十道志云鄭弘舉
送赴洛親友餞於此以錢投水依價量水飲之各醉
而去一名沉釀川(寰宇記云太尉泉一名沉釀埭按太尉泉即鄭公泉弘自飲此水愈)
(疾以埭為泉非也蘇鶚演義云鄭弘官京洛未至宿一埭名沉釀弘投錢水中勸酬飲盡多酣暢皆得大)
(醉更名為沉釀泉與十道志所載不同)
浪港在縣東南二十里樵風涇之北天無風亦常有浪
港北循山逕一巨石頃歲里人因開逕得石鑪鐵鈐
恐為仙人鍊丹之所
炭浦在縣東六十里舊經云句踐運炭於此越絶云句
踐稱炭聚載從炭瀆出至鍊塘冬因事而名之吳越
春秋云吳封地百里於越東至炭瀆
纂風浦在縣東六十五里
石瀆在縣東四十八里
小舜江在縣東南九十里源出浦陽江東北流至錫浦
以至于江
清苦溪在縣東三十五里一名横山源出台州寧海北
流入縣界溉田三百餘頃
了溪在縣東北一十五里源出了山合縣南溪流以入
于剡溪舊經云禹疏了溪人方宅土(華安仁作趙仲淵傳云安道采)
(真於了水安道戴逵也以了水通剡故云)
平水在縣東二十五里鏡湖所受三十六源水平水其
一也唐元微之撰長慶集序云嘗出遊平水市中見
村杖諸童競習詩召問之曰先生教我樂天微之詩
也水南有村市橋渡皆以平水名
翁洲在縣東舊經云徐偃王居翁洲即此王龜齡賦云
翁洲訪偃王之廬槩浦思夫差之封(十道志翁洲一名翁山在海中)
(徐偃王所居隸慶元)
范蠡洲舊經云句踐平吳蠡泛五湖後人思之名其洲
也
山隂縣
西江在縣西四十五里源出諸暨縣界五十里西北流
入蕭山江闊一里餘湖高至八尺
蘭渚在縣西南二十五里舊經云山隂縣西蘭渚有亭
王右軍所置曲水賦詩作序於此水經注云蘭亭一
曰蘭上里太守王羲之謝安兄弟數往造焉王廙之
移亭在水中晉司空何無忌臨郡起亭於山椒極高
盡眺亭宇雖壊基陛尚存世說以蘭亭叙為臨河序
賦詩者二十六人不能賦罰酒者一十六人天章寺
碑云羲之謝安謝萬孫綽徐豐之孫統王彬之王凝
之王肅之王徽之袁嶠之郄曇王豐之華茂庾友虞
說魏滂謝繹庾藴孫嗣曹茂之曹華平桓偉王玄之
王藴之王渙之各賦詩合二十六人謝瑰卞迪丘髦
王獻之羊模孔熾劉密虞谷勞夷后綿華耆謝藤任
儗吕系吕本曹禮詩不成罰三觥合十六人世說以
謝藤作謝勝餘杭令作餘姚令何延之蘭亭記云四
十一人有許詢支道林晉書列傳又有李充當以碑
為正渚旁有曲水清流激湍暎帶左右訖今猶然(晉王)
(羲之列傳云初渡浙江便有終焉志會稽佳山水名士多居之謝安未仕時亦居焉孫綽李充許詢支遁)
(與羲之同好嘗燕集山隂之蘭亭羊欣筆陣圖云羲之年二十三書蘭亭叙王師乾撰右軍祠堂碑云右)
(軍自内史後峻誓坟塋捐弃龜組曲水蘭亭自為之序黃長睿東觀餘論云永和十年右軍年三十八時)
(已去會稽郡矣何延之蘭亭記云永和九年暮春宦游山隂修祓禊禮所記右軍出處年歲皆不同晉書)
(列傳云羲之初渡浙江有終焉志會稽佳山水名士多居之嘗與同志燕集山隂之蘭亭為之序以申其)
(志信如列傳則蘭亭之遊乃右軍隠居之日也按通鑑云永和四年殷浩以江州刺史王羲之為護軍八)
(年王羲之遺殷浩書諫北伐十年以前會稽太守王述為揚州刺史又晉書列傳羲之自護軍右將軍會)
(稽内史實代王述及述移揚州臨發一别而去後王述檢察會稽郡疲於簡對稱疾去郡於墓前自誓時)
(永和十一年之三月也以此推之歲在癸丑為永和九年其時為會稽内史無可疑者晉傳既脱略羊欣)
(王師乾輩所記皆舛黃長睿號該洽嘗䟦右軍破范帖云永和十二年去會稽郡巳歲餘此語良是至東)
(觀餘論則自相牴捂有不可解列傳又言右軍享夀五十有九按右軍生於惠帝大安二年癸亥沒於穆)
(帝五年辛酉以此推之右軍蘭亭之遊時年五十有一當是時謝太傅隠居東山遂同此集碑署瑯琊王)
(友謝安是也葛常之韻語云一死生為虚誕齊彭殤為妄作蓋用謝安一時之語或者又疑羲之傳為會)
(稽内史日與尚書僕射謝安書云云按謝安傳以升平四年為桓宣武司馬後十餘年始當國為僕射而)
(永和八年為尚書僕射者謝尚也以尚為安乃列傳之誤)
上淺溪在縣西五十二里
餘支溪在縣西四十七里舊經云溪有二源一温一凉
滙於此其温涼不雜其實亦鏡湖之别流也故名餘
支
官瀆在縣西北一十里越絶云句踐工官也
射瀆在縣南五里舊經云越陳音教射之所越絶云射
浦句踐所教習兵處也射率陳音死葬浦西五里今
人或稱射浦
(闕)縣東八十里水經麻溪溪之下為潭
(闕)縣西南三十里法華山唐李公垂詩云十峰排
碧落雙澗合清漣自注法華寺前後有十峰迴繞雙
澗合流于良史宿天衣詩云掬水月在手弄花香滿
衣掬水疑即謂此澗水也曾文清詩亦及此見天衣
寺
紀家滙在縣西七十里(乾道八年諸暨縣陳諸開浚湖道水利得旨浚紀家滙導蕭山)
(新江以達諸暨知蕭山縣謝暉言山隂㳂江皆山也諸暨蕭山地勢低下小江舊以導諸暨之水也今浚)
(新江其底石堅不可鑿徒費民力紀家滙一開則上流衝突而蕭山縣之桃源苧羅許賢新義來蘇崇化)
(昭明凡七鄉背披巨浸力疏其不便上之議遂寢三邑民皆感其惠馮䛬為作碑)
嵊縣
剡溪在縣南一百五十步溪有二源一出天台一出婺
之武義西南流至東陽入縣一百四十里東北流入
上虞縣界以達于江晉王子猷居山隂夜雪初霽四
望皓然獨酌酒咏左思招隠詩忽憶戴逵時在剡便
乘小舟詣之造門不前而返曰本乘興而行興盡而
返何必見安道耶今人稱為戴溪又曰雪溪皆以此
邑中亦有戴溪亭云李太白詩云試問剡溪道東南
指越鄉舟從廣陵去水入會稽長杜子美壯遊云剡
溪藴秀異又曰歸帆拂天姥皆謂此地也
嶀浦在縣西南四十五里水經云嶀山成工嶠以北有
嶀浦浦口有廟甚靈行人及樵採者皆先致敬若相
盜竊必為蛇虎所傷浦北即嶀山與嵊山接二山雖
異縣而峰嶺相連潘逍遥晚泊詩云曉泛剡溪水晚
見剡溪山漁唱深潭上鳥啼高樹間嶀浦與石欄干
相連皆溪山竒絶之地紹興中有方士李季憩道傍
遇異人自石欄干下揖季曰君來何為季曰秦太師
遣往桐柏設醮請福其人太息曰秦今死矣張浚劉
錡皆當起為將相秦豈得存耶季大駭亟去比至天
台則秦之薨問至矣蓋天下名山宜有神仙往來云
(闕)縣東北五十里
諸暨縣
(闕)縣西七十里源出富陽經縣永泰鄉入于江
(闕)縣北十九里吳王闔閭弟之子夫槩所封因以
為名
浣江在縣東南一里俗傳西子浣沙之所一名浣浦又
名浣渚元微之詩云浣浦逢新艷蘭亭詫舊題
五泄溪在縣西五十里輿地志云山峻而有五級故以
為名下泄垂三十丈廣十丈中三泄不可踰度登他
山望始見之上泄垂百餘丈聲如震霆水經云浦陽
浙江東逕諸暨縣與泄溪合溪廣數丈中道有兩高
山夾溪造雲壁立凡有三泄水勢高急聲震水外上
泄高二百餘丈望若雲垂此是瀑布土人號為泄爾
嘉祐中刁景純詩云西源窮底到東源直注層崖五
磴泉
石瀆溪在縣西南六十二里上下源各有二石井相聫
合流如瀆故以為名
上桑溪在縣東四十里
黃壇溪在縣東北五十里源出黃壇嶺
烏石溪在縣北四十八里溪多烏石故名
開化溪在縣南二里
瀨溪在縣南六十里一名堰溪
雙橋溪在縣東北十四里源出烏石溪北流入高湖
櫟溪在縣東北四十里源出白崖山北流入秘浦湖
干溪在縣東北六十二里以吳干吉故居於此故名俗
呼乾溪非也
靈泉溪在縣西二十五里源出范蠡潭山其流溉民田
甚廣他鄉多求榖種於此俗呼稻種泉
山遐浦在縣東八十里舊經云山遐斷高公湖為浦取
漁所集千艘後人思之號山遐浦按遐字彦林建元
初為餘姚長為官出豪強所藏二千戶境内肅然衆
共驅之令不得安席後至東陽太守出晉書本傳
蕭山縣
浙江在縣西二十五里源自西東來由富陽經縣一百
五十里轉北流入臨安府鹽官縣出海經云浙江西
北入海注云今錢塘有浙江也說文云别流為汜至
山隂會為浙江顧野王地志云浙江發源東陽新安
不與岷山接至錢塘江有浙山正居江中潮水衝山
即回入海故曰浙江亦曰定山是也(漢地志云浙江水出丹陽黟縣)
(南蠻中北逕其縣南又云穀水自太末東北至錢塘入浙江史記秦始皇三十六年臨浙江水波惡乃從)
(狹中渡蓋捨此而渡餘杭矣莊子云浙河之水水經漸江水出三天子都即浙江也唐盧肇海潮賦云浙)
(者折也蓋取其潮屈折而倒流也)
浦陽江在縣東源出婺州浦江北流一百二十里入諸
暨縣溪又東北流由峽山直入臨浦&KR4118;以至海俗名
小江一名錢清江酈道元水經注云浦陽江導源烏
傷縣東逕諸暨與泄溪合東回北轉逕剡縣縣開東
門向江江廣二百餘步又云柯水東北逕永興東與
浙江合謂之浦陽江引漢地里志蕭山縣潘水所出
又疑浦陽江之别名自外無水以應之謝惠連西陵
遇風詩云昨發浦陽汭今宿浙江湄韻譜云水之相
入為汭又云水北曰汭自浦陽江北流入浙江二水
參錯其名曰汭宜矣泄溪屬諸暨縣所謂東回北轉
盖由山隂會稽滙曹娥江由上虞以入剡溪也道元
又云浦陽江東北逕始寧縣嶀山其北即嶀浦又云
東逕上虞縣南至王莽之會稽地名虞賓又云餘暨
之南餘姚西北浙江與浦陽江同歸海又引闞駰十
三州志云江水至會稽與浙江合自臨浦南通浦陽
江其說不一與二文自相牴牾蓋始寧今上虞縣嶀
浦嶀山皆屬嵊縣虞賓屬上虞又接餘姚江臨平湖
在浙江以西其源殊别餘暨即諸暨距餘姚二百餘
里謂餘姚西北浙江入海非也蓋此江東北流自山
隂會稽泝曹娥江始至上虞餘姚嵊縣謂東回北轉
入上虞嵊縣斯可矣道元之論又曰東南地卑其流
所湊故川舊瀆難以取悉此未必一皆得其實蓋道
元未嘗身履浙江以東故其誤如此後人因襲遂認
此江為上虞江其失則寖邈矣漢志云蕭山縣潘水
所出水經云柯水東北逕永興東與浙江合今山隂
縣二十里有柯橋其下為柯水然則浦陽江與柯水
一源由蕭山以達于浙江古今蓋不易也(十道志婺州浦江一)
(名浦陽江蓋江之導源實出於此禹貢三江既入震澤底定韋昭云三江者松江錢塘江浦陽江蓋江之)
(名尚矣越絶云浦陽者越王句踐兵敗衆懣於此故曰浦陽去山隂五十里唐書志越州會稽縣有府一)
(曰浦陽今土人以錢清為古浦陽也孔延之松英集云越之通道有四西接錢塘曰浙江城西四十五里)
(曰錢清江州之東七十里曰曹娥江餘姚縣曰姚江舊經云會稽縣東南九十里為小江津然則錢清江)
(小江津皆浦陽江之别名也今以地里攷之自浦陽江至曹娥百餘里酈道元誤以曹娥為浦陽江豈當)
(時曹娥江之名未著亦名浦陽耶或陵谷遷變舊流不循其故道耶十道志云浦陽江有琵琶圻岸有曹)
(娥碑信此則曹娥江即浦陽爾五臣文選注云浦陽汭經上虞至會稽山隂為浙江謝康樂山居賦注云)
(浦陽江自嶀山東北逕太康湖其說皆誤蓋自道元有東逕嵊縣又逕上虞之說有以誤之爾梁禇淡之)
(為會稽太守孫法亮叛淡之遣隊主陳願議曹虞道納二軍過浦陽江與賊戰柯亭破之)
漁浦在縣西三十里十道志云漁浦舜漁處也梁丘希
範旦發漁浦詩云漁潭霧未開赤亭風已颺謝靈運
詩云宵濟漁浦潭錢起詩云漁浦浪花摇素壁西陵
水色入秋窗
祖瀆水經云浙江又東逕祖塘謂之祖瀆昔太守王朗
拒孫策數戰不利孫静果說策曰朗負阻守難可卒
拔祖瀆是要道也若從此出攻其無備破之必矣策
從之破朗於固陵
餘姚縣
餘姚江在縣南一十步源出上虞縣通明堰東流十餘
里經縣江東入於海江闊四十丈潮上下二百餘里
雖通海而水不醎
菁江在縣四十五里源出四明山北流匯餘姚江以達
菁江王荆公題詩云丹樓碧閣無處所惟有江山照
眼明
湖塘浦在縣東西十里水經云餘姚水東逕穴湖塘水
沃其一縣並為良疇
上虞縣
上虞江在縣西二十八里源出剡縣東北流入江分二
道一出曹娥江一自龍山下出舜江又北流至三
江口入于海(初學記云凡江帶郡縣以為名則有會稽江山隂江上虞江是也)
運河在縣南二百二十步源出七里湖漁門浦自皂李
湖皆滙于河西抵梁湖堰東之通堰各三十五里
通明江在縣東十里源出餘姚江其西自運河入于江
(有堰曰通明堰蔡舍人肇明州謝上表云三江重複百怪垂涎七堰相望萬牛回首蓋自杭經越至)
(明凡三絶江七度堰此其一云)
五夫河在縣北三十五里源出夏蓋湖曰驛亭堰凡三
十里東流入餘姚縣之菁江
夏湖溪在縣東南二十五里源出黑龍潭冬夏不竭由
下管寳泉至浦口入溪流注五十餘里
李家溪在縣南六十里源出白龍潭由上山鄉寳泉浦
口入溪
杜浦在縣西南四十里梁杜京産之居也按京産傳在
始寧東山開舍授學州辟從事稱疾去自浦之東山
一里許其山舍下臨此浦也
顧墅灘在縣西南四十里杜京産與同郡顧歡同契在
東山開舍授學世傳顧歡家墅於此一作故墅
石溪在縣南三十五里
思湖浦在縣西北六十里東通海西抵錢塘其對岸即
海鹽縣俗呼為風門海口
飲牛溪在縣南五十里白道猷巖下石有繫牛足迹溪
以此名邑人江公亮詩云好是道人巖畔月夜深清
照飲牛溪
姚家浦在縣西北六十里一名謝浦
陳家浦在縣西北六十里
槎浦在縣西六十里
達浦在縣西北六十里
簟浦在縣東五十里
省河在縣東一十里(說者云舊有運河距梁湖通明二堰各三十餘里積雨閼壅民有墊)
(溺者異時邑令浚此河欲以殺運河水勢然兩河止隔一小隄每風濤上下撞擊其土易隳運河一决如)
(建瓴水下流尤被害此河之浚蓋未見其利也)
釣川在縣西南七里陶隠居乘槎垂釣於此華安仁云
仙馭不返沉槎無迹謂此
新昌縣
東溪在縣東一里其源東南來自天台石橋瀑布水北
逕石笥出青檀别一源東南出南州北逕小將與青
檀别一源東南出南州北逕小將與青檀水合流入
羽林又一源南出黃杜北逕天姥山出羽林今流入
縣至虎隊支派入蛟湖入縣南流西溉田一萬二千
畆其巨派從北流過縣後西北流為三溪出嵊縣為
剡溪(唐咸通元年浙東賊裘甫陷剡縣衆數千人觀察使鄒祗德將沈君縱張公署李珪擊之甫設)
(伏於三溪北壅溪上流使可涉既戰陽敗走官軍追之半涉壅水大至官軍敗三將死之後甫由黃罕嶺)
(入剡兵遂潰)
王宅溪在縣北三十里源出四明奉化由沙溪西南入
剡轉北至杜潭别一源出台州寧海由三□西逕唐
家洲紆繞三十六渡北流滙扯潭水出嵊縣浦口
查浦在縣北水經云浦東流二百餘里與句章接浦周
六里其夾浦居民五百家門皆面水昔嘗過之今尚
如水經所言可避世如桃源也
石笥溪在縣東八里一名石溪
柘溪在縣東南二十五里源出天姥山
石牛溪在縣西二里源出天台山瀑布
沃洲在縣東七十里晉支道林白道猷隠居於此唐朱
放詩云月在沃洲山上人歸剡縣江邊劉長卿詩云
何人住沃洲魏鄭公留題云何代沃洲今夜興倚闌
干聽赤城鐘
放馬澗在縣東三十二里支道林放馬之所(世說或譏道林養馬)
(不韻荅曰貧道但賞其神駿自此之沃洲天姥皆有道林遺迹)
湖
會稽縣
回涌湖在縣東四里一作回踵舊經云漢馬臻所築以
防若耶溪溪水暴至以塘灣回故曰洄涌南史謝靈
運傳會稽東郭有回踵湖靈運決以為田太祖令州
郡履行此湖去郭近水物所出百姓惜之太守孟覬
執不與初學記山隂有回浦湖蓋舊屬山隂縣界
鏡湖在縣東二里故南湖也一名長湖又名大湖通典
云東溪永和五年太守馬臻始築塘立湖周三百十
里溉田九千餘頃人獲其利王逸少又云山隂路上
行如在鏡中游鏡湖之得名以此輿地志山隂南湖
縈帶郊郭白水翠巖互相映發若鏡若圖任昉述異
記云軒轅氏鑄鏡湖邊因得名或又云黃帝獲寳鏡
於此也酈道元注水經云浙江東北得長湖口北寫
大江又大湖石帆山下水深不測傳與海通然則長
湖大湖之名蓋又出鏡湖之先矣(湖兼屬山隂縣其源實出會稽之五)
(雲鄉也水經云湖五百里溉田萬頃與通典不合)
浮湖在縣東
石浦湖(闕)
范家湖在縣東南四十里
錢湖在縣東一里湖上僧菴號興福院今為圓通寺
山隂縣
天照湖在縣東三里
茭塘湖在縣西五十五里新安鄉以塘湖多茭葑故名
諸暨縣
古放生湖在縣西南一里舊經云唐大歷中使程希賓
往諸道放生遂以此湖放生禁採捕并浦陽江等凡
五所俱置後改建於縣東二里為今放生池
縣湖在縣西北三里淳熙改元知縣事(闕)橋重浚仍置
二閘以漲涸為啓閉邑人便之
必浦湖在縣北七十里周四十里俗訛為祕浦其傍横
巷曲灣以百數多採捕者
朱公湖在縣北六十里昔朱氏浚此湖
鯉湖在縣南二十里湖多鯉故名或云范蠡養魚之地
今世傳范蠡養魚經有養鯉魚法甚詳
高公湖在縣東二十里昔高氏浚此湖
蕭山縣
湘湖在縣西二里周八十里溉田數千頃湖生蓴絲最
美水利所及者九鄉以畋漁為生業不可數計(初崇化由)
(化夏孝昭明長興安養新義來蘇八鄉皆仰食湖利乾道中知縣顧冲以許賢一鄉距湖水雖差邈亦可)
(溉及乃合舊約益以許賢為九鄉均其利刻石示衆曰均水約束云)
白馬湖在縣西一十四里周二十五里溉田百餘頃一
名石姥湖(紹興中民沈琮以湖田三千畆獻入寧夀觀有旨兩浙漕臣驗視不可田議遂寢)
爪歴湖在縣東二十五里周五里舊號臨江湖溉田二
十頃
梓湖在縣西三十五里
落星湖在縣西二十五里周二十里溉田百餘頃舊經
云後漢漢安二年落星湖中得名(湖北今五千九百二十五畆三角熙)
(寧中以湖地高者為田為三千八百一十一畆置十九圍其低者不圍乾道二年撥田九百畆賜歸正官)
(周大仁之妻張氏議復以湖利還民淳熙十一年言者以為請有旨下所屬開掘故湖地為田者復以予)
(民自邑以西逐歲得水利田者得以資灌溉之利慶元六年臨安府龍華寺僧寳華陳乞撥賜為田今湖)
(利遂廢)
詹家湖在縣西二十五里
女陂湖在縣南二十里周四里
淨林湖在縣西二十六里周一十里俗稱杜湖
清霖湖在縣南二十二里
馬社湖在縣東二十五里邑人馬社所築
後山湖在縣東南二十七里周三里
徐安正湖在縣西四十里周一十五里以浚湖人得名
戚家湖在縣西三里與湘湖接一名摏湖
周家湖在縣南二十里
桃湖在縣南六十里
大小湖在縣(闕)
厲市湖在縣南十二里
童湖在縣東四十里
牧馬湖在縣東四十里
千湖在縣北六十里
餘姚縣
桐下湖在縣東一十一里周十五里西北有土門
穴湖在縣東一十二里舊經引夏侯曾先地志云吳時
望氣者鑿斷此山故以名湖周六里西有土門
燭溪湖在縣東北一十八里舊經云昔人迷失道忽有
二人執燭夾溪而行因得路故名燭溪一名明塘湖
俗號淡水海周一百五十里深二丈溉田千餘頃東
西各有石閘其西閘中間易為土門奔流湍激旋即
廢慶元五年知縣事施宿始復其舊更鑿山骨闢令
廣每放湖水勢不抳人皆便之(十道志云湖中有燭傳云昔人入山迷惑)
(昏暗四塞悲泣山中忽有雙燭照之與舊經略合)
梅澳湖在縣東北一十八里東即燭溪湖此其澳曲也
舊經云昔有梅樹吳時採為蘇臺梁湖側猶多梅木
俗傳水底梅梁根也今巨木湛卧湖心雖旱不涸
不露秋八月或有聲如鼉吼震徹數里土人謂之湖
淫(十道志吳起建鄴宫使匠人伐材住胡塘谿口梅下俄見樹長堪為梁伐材還都梁已足更别無用)
(梁一夜飛還上人異之號曰梅君此材今在溪中水旱則自浮沉一云用為禹廟梁是也舊經云梁時修)
(廟惟欠一梁忽風雨漂一木至乃梅梁也今梅梁以二鐵絙繫之楹間相傳此物歲久特為神異云)
鱧子湖在縣東北三十五里周八里有土門
桐木湖在縣東北四十里周八里傍多桐木故名湖内
有田七百四十五畝
上林湖在縣東北六十里周五十八頃有竒有石閘
上澳湖在縣東北七十里周三頃有竒有石閘堨各一
所
寺湖在縣東北五十里周八十餘畝北有土門
烏戎湖在縣北十里周三十餘畝有土門
黃山湖在縣北二十五里周二十八里溉田一百頃有
土門
獨姥湖在縣北四十里周八里西有土門上有獨姥祠
附子湖在縣北三十里周二十五里
勞家湖在縣北三十五里周一百五十餘丈
松陽湖在縣東南一十五里周九十畝東有土門
樝湖在縣東南一十八里周五十畝東北有土門
東泉湖在縣南一十五里周十畝
西泉湖在縣西南一十五里周七里
莫家湖在縣西南一十五里周三百畝東有土門
前溪湖在縣西南一十七里周百畝北有土門
鴨蕩湖在縣西南二十里周百畝北有土門
蒲陽湖在縣西南二十五里周十二里北有土門
趙蘭湖在縣西南二十七里周百五十畝北有土門
樂安湖在縣西二十里周二十九頃有土門
臧墅湖在縣西三十里周四里
小樝湖在縣西三十七里周一十七里南有土門
牟山湖在縣西北三十五里周三十里東北有土門
汝仇湖在縣西北四十里周三十里有土門六所湖内
籍田七百餘畝(湖南先有田數多紹興二年得旨復廢為湖詳見上虞縣夏蓋湖注)
餘支湖在縣西北五十里周二十里有土門七所湖内
籍田三百餘畝
千金湖在縣西北六十里周十五里西有土門
漁浦湖在縣西北六十里一名白馬湖舊經引夏侯曾
先志云驛亭埭南有漁浦湖深處可二丈漢周舉乘
白馬遊而不出時人以為地仙白馬湖之名由此水
經云漁浦湖中有大獨小獨二山唐貞元中置湖門
三所别於北門置放水塘四百步
上虞縣
西溪湖在縣西南三里舊七里湖舊經云縣令戴延興
立周七里故以為名溉田二百頃
皂李湖在縣西北五里周一十五里
謝陂湖在縣北三十五里舊經云謝靈運莊也自湖至
謝氏西莊一十餘里
大楂湖在縣東北一十里周九里三十步湖中小阜號
龜山
破岡湖在縣北二十五里舊經云吳時望氣者鑿斷山
岡因名
任嶼湖在縣西北二十七里舊經云寳歷二年縣令金
堯恭開置溉田二百頃
夏蓋湖在縣西南四十里湖内三十六溝其岸北二斗
門依山有神祠湖東北則夏蓋山也(夏蓋一作夏駕又作夏架水經)
(云西陵湖西有湖城山東有夏架山湖水上承妖皋溪而下注浙江古語云夏駕山浮蓋山屹丘于湖中)
(不為湖水之漲涸也紹興二年上虞縣令趙不摇言縣所管夏蓋湖等一十三處為田不便吏部侍郎李)
(光奏一方利害無甚於湖田乞比較興湖為田以來所失常賦孰多孰少自政和以來以湖為田者乞復)
(為湖得旨張守真經久利害以聞限三日知越州張守言上虞縣夏蓋湖改為田者一百三十二頃二十)
(四畆餘姚縣汝仇湖等湖一十三所改為田八十一頃四十九畝二年内暗失米四千二百三十六石八)
(斗有零民間所失當復數倍乞復廢為湖自此兩縣可望全熟委是經久有利無害奉聖旨依仍自三年)
(正月為始)
給事傅公崧卿守鄉郡時侍郎陳橐入幕上公利便
橐竊惟執事作鎮鄉郡必思所以興利除害為此邦
悠久之福橐亦嘗蚤夜籌慮期有獻於左右其間非
無利害之大者復念吾君遷播未有定居戎馬憑陵
疆圉弗固乃欲於此時陳利害之說是猶疾病之人
邪氣未除而遽議調補亦似乎不知務也故事非迫
切於今日者皆未敢輒有言前日因至上虞境内過
夏蓋湖而備究湖田之為害實吾民今日倒懸之苦
有不得不言者古人設陂湖以備旱歲王仲薿建請
以為田乃引鑑湖自然淤澱已成田陸為說又有不
妨民間水利之語其欺罔甚矣然佃戸占請之初各
有畝數不敢侵冐當時湖之為田者纔十二三佃戶
止於高仰處作&KR1408;未敢涸湖以自便民田尚被其利
但滀水不如曩日之多故諸鄉之田歲歲有旱處比
年以來冐佔不已今則湖盡為田矣以夏蓋湖推之
諸處可以類見橐所知者止上虞餘姚其他四邑皆
不及知(新昌嵊縣無)上虞餘姚所管陂湖三十餘所而夏
蓋湖最大周迴一百五里自來蔭注上虞縣新興等
五鄉及餘姚縣蘭風鄉此六鄉皆瀕海土平而水易
洩田以畝計無慮數十萬唯藉一湖灌溉之利今既
涸之為田若雨不時降則拱手以視禾稼之焦枯耳
其他諸湖所灌注皆不下數百頃植利人戸倚以為
命而乃盡奪之一遇旱暵非唯赤子飢餓僵踣道路
而計司常賦虧失尤多雖盡得湖田租課十不補其
三四又况每遇旱歲湖田亦隨例申訴官中檢放與
民田等昨見上虞丞言曾蒙上司差委相度湖田利
害因點對靖康元年建炎元年湖田租課除檢放外
兩年共納五千四百餘石而民田緣失陂湖之利無
處不旱兩年計檢放秋米二萬二千五百餘石只上
虞一縣如此以此論之其得其失豈不較然民間所
損又可見矣但當時以湖田租課歸御前與省計自
分兩家雖得湖田百斛而常賦虧萬斛嬖倖之臣猶
將曰此百斛者御前所得也不剏湖田何以有此省
計虧羨我何知哉今湖田租課既充經費則漕臺郡
守固當計其得失之多寡而辨其利害夫公上之與
民一體也有損於公有益於民猶當為之况公私俱
受其害可不思所以革之耶橐得之父老云本州之
湖其自然可以為田者唯有鑑湖高仰去處蓋不失
水利兼與民田亦無相妨其他皆隨湖廣狹以定植
利之頃畝尋常湖水平堤旱歲尚憂不足頃見李宣
州言此利害甚詳而明必曾與執事熟論况執事越
人也想前已洞達於胷中君子懷濟民利物之志每
恨不得行耳然則解斯人之倒懸顧不在今日乎橐
愚意欲望執事斷以不疑除鑑湖外諸縣湖田悉罷
之以便民誠不貲之利也然儻俟奏報則湖田皆在
四月上旬插種之後若行罷廢似非人情不廢則失
今夏滀水之利故橐必冀左右以權宜即日施行一
面具利害聞奏仍上章待罪如四聰嘉納則粒米狼
戾之慶可坐而致或俞音尚閟則湖已滀水今歲不
得為田足以寬嗷嗷之衆秋間果得一稔則疲氓可
蘇盜賊可息人樂其生無思亂之意執事雖以此得
罪亦無愧於心矣此事唯在斷而行之雖謀之上客
謀之益友愚恐少有肯贊高明以必行者執事試召
所親信三數人詢之必有二三之論非其智識有不
逮也其勢然耳為國計者必曰湖田歲入幾萬斛正
今日經費所賴而遽罷之則緩急何以濟為左右計
者必曰行在咫尺公為守臣豈可不待奏報而專罷
行之事此皆知其一而不知其二也又或以為未必
然者亦人情之常橐若非前日親見雖他人以誠相
告亦未盡信蓋橐聞湖田之害熟矣向雖在幕府未
嘗言及今播種迫期方獻言於左右誠以親究其害
耳執事儻以橐之言為信不異身臨而目覩也恐或
以為湖田行之累年矣縱不便於民未應疾苦若此
其甚豈可未聞於朝一旦驟欲罷廢待報而行未為
晚也橐謂此特拘攣守常者之言非惻怛愛民者之
言也吾民困苦極矣前此怨嗟呌號為其父母者恬
不聞知流害滋深以至今日今執事將自比於拘攣
守常之徒乎抑以世之重自任耶又事有大可慮者
頃年雖有豐有凶然富民薄有儲畜兼他邦轉糴可
以相補故小民幸免於溝壑今北騎所過之地糓粟
皆被焚爇屈指聚落之間有餘糧者無幾且無他邦
轉糴之望而官兵支費又將取給於民父子兄弟不
相聊矣然猶竭力耕種以覬秋穫雨澤在天不可必
也陂湖之與奪在人幸未至於後時可不任其責哉
失此機會歲事或虧湖田之租常賦之額兩無所得
元元艱食流離道路強者為盜弱者為丐嘯聚弄兵
豈不由此執事當自見之知橐不為過論也建炎二
年春邑民嘗訴湖田之害於撫諭使者使者下其狀
於州縣上虞令陳休錫遂悉罷境内之湖田翟帥以
未得朝廷指揮數窘之陳不為變是歲越境大旱如
諸暨新嵊赤地數百里農夫無事於銍艾獨上虞大
熟餘姚次之(餘姚七鄉通江潮蔭注兼有燭溪湖等數處不可作田不曾廢故亦熟)而
上虞新興等五鄉被夏蓋湖之利尤為倍收其冬新
嵊之民糴於上虞餘姚者屬路不絶向使陳令行之
不果則邑民救死不暇况他境乎夫以一縣令尚能
為之橐之所望於左右宜如何(聞陳令見在會稽敢望呼召訪以利害)
橐既知利害之詳今或不言橐則有罪遂敢不避僣
易仰瀆聽覽不任悚懼更有數項鄙見條具于後
此事如蒙采擇須在三月盡文字到諸縣設或遲
緩不可過四月初二三也蓋此時湖田插種者尚
少兼植利人戶須於梅雨前脩築堤塘雨作之後
難以施工也橐三月十一日舟行湖中詢田夫云
已種二十之一至月末可種十之一若罷湖田所
插之秧當為棄物興大利不可恤小害也左右果
欲施行不可先使衆人知恐刻木得以為市
租湖田人有願種者亦有不願者往往相半蓋王
仲薿多仰勒等第人租田或插種不及即空納租
課如此之類皆不願者緣湖田不罷不敢推還官
中年年以為患亦有請數畝為名而侵佔蔓延至
百十畆如此之類皆願種者此湖之所以盡為田
也前此累有論訴官中差人打量只是為刻木及
牙人乞覓租課只仍元額未嘗增也擅湖利者皆
鄉村豪強之人中間上司體量利害此輩行賄至
千餘緡今來或罷田當有訴牒紛然並至必以已
種為詞亦有乞俟收成罷廢者此乃緩官中行遣
至期官吏移易又復寢矣惟在台嚴少加懲戒毋
為浮言所惑幸甚
似聞鑑湖所入居一郡湖田課額之半可望台旨
令案吏具數亦可簽帖稟聞朝廷若有鑑湖田止
减其半而民田免旱涸常賦無虧减亦朝廷所樂
聞也
上虞陂湖之為田者共一十四所共管納租米四
千餘石其西溪湖等十三所共納二千餘石而夏
蓋湖獨管納二千餘石可以見夏蓋湖之廣闊係
上虞餘姚兩縣六鄉二萬餘戶植利所繫非輕蓋
六鄉皆邊海彌望盡是平陸非如衢婺諸郡間有
池塘可以蔭注自興湖田無歲不旱大旱之歲至
檢放秋米一萬餘石逮建炎二年陳令罷湖田獨
此一鄉無一戶訴旱其利害甚明(前年陳令為新昌丞橐備聞其)
(語)恐台意以謂方朝廷多故又總鄉邦帥權慮事
涉太專未欲盡罷不識可先罷夏蓋湖田否蓋其
他諸湖比之為狹縱失其利未為大害雖州郡行
遣不當分彼此然一時權宜救民之所甚急於理
無礙此亦侯雍齒之意民間曉然皆知惠之將及
我也(此已涉第二義恐思其上者而不得故謾及之)
此項如蒙垂聽須當出榜述夏蓋湖利害及先
罷之因并言已一面具奏付下植利張挂仍令
本縣告示佃戶即時罷種若止行下本縣而不
出榜恐刻木特遲其事必致後時榜文既到必
不敢匿
橐今所言儻不蒙鄙斥更當密詢利害條具呈以
備回鑾時論列橐恐安撫龍圖為事已迫期不暇
草奏敢乞只以橐今所言錄白繳進其間不急之
語乞賜刪去苟利於民橐雖死不恨
梨湖在縣西北二十里唐縣令金堯恭開置
皮湖在縣西北三十里
廟門湖在縣北一十二里周三里
潜湖在縣西南四十二里並湖民多潜姓故以名
高公湖在縣西南一十二里周二百餘畝
隠嶺湖在縣西北二十五里周二百畝
小楂湖在縣東北一十五里周七里(湖與餘姚縣雲樓鄉接蓋此湖雖屬)
(縣而灌溉之利乃及於雲樓鄉以水勢東傾而就下也湖今溉田一十六頃四十畝)
光嚴湖在縣西南四十二里
孔家湖在縣西南四十二里
章汀湖在縣西南四十二里周三百六十畝
高境湖在縣西南四十里周四十餘畝
錢家湖在縣西南三十里
圖湖在縣西南四十二里
上湖在縣西南四十里
圓湖在縣西南四十里周八十畝
姥山湖在縣西南四十五里周四里
江湖在縣西南五十里(昔有尼寺一夕陷於湖有寺鐘墮水底有見之頃歲旱涸車注)
(垂竭忽見鍾鼻鄉人共挽之俄傾雷雨暴至鐘復沒)
菱湖在縣西南四十五里
馬家湖在縣西南五十里
鍾湖在縣西南五十里周二百二十畝一名鍾家湖
大湖在縣西南五十里湖雖闊其水利止及近田
伶仃湖在縣西南五十里
赤峴湖在縣西南五十里
池湖在縣西南五十里周七十餘畝
主山湖在縣南四十里
銅山湖在縣南二十五里唐和元二年邑民葉再榮率
其里人開創始再榮語於人曰銅山之北谷嶺之陽
有泉滔滔不竭可瀦之以備歲旱余鼎黃定童雲悉
力助成之鄉貢進士張岳記
瀦湖在縣南五十里
周家湖在縣南四十里
尚湖在縣西南三十里
旱湖在縣西南四十里
韓湖在縣西南四十里
白馬湖在縣西南四十里在夏蓋湖南水經云白馬潭
深無底創湖之始邊塘屢崩百姓以白馬祭之因以
名其湖焉(白馬湖有三一在蕭山或名石姥湖一在餘姚或名漁浦湖惟此湖無别名)
黃灣湖在縣西南四十里
雙湖在縣西南四十里
四角湖在縣西南五十里
雙碁湖在縣西南五十里
沐憩湖在縣西南五十里
前厲湖在縣南四十里
蚌湖在縣南四十里
葛糧湖在縣南三十里
李家湖在縣南四十里
隄塘
會稽縣
稱浦塘在縣東四十里唐地里志云會稽東北四十里
有防海塘自上虞江抵山隂百餘里以蓄水溉田開
元十年令李俊之增脩大歷十年觀察使皇甫温太
和六年令李左次又增脩之隆興中吳給事芾重加
浚疊李益謙譔記云府城北水行四十里有塘曰防
海自李俊之皇甫温李左次躬自脩之莫原所始皇
朝改隸巫山威鳳二鄉適直其地為田八百頃前志
謂畜水以利灌溉今泯然無跡而海水冒田獨為民
病塘之外不能尋尺其役始以紹興三十二年十月
成以隆興二年十月云
鍊塘在縣東五十七里舊經云越王鑄劒於此越絶云
句踐炭瀆鍊塘各因事而名水經銅牛山北湖下有
鍊塘里句踐鍊冶之處
稱心海塘在縣東北五十里
菁江石塘在縣東六十里俗稱石塘越絶云石塘越所
害軍船也塘廣六十五步長一百五十三步淳熙九
年令楊憲重築加甃塘岸一里餘
北塘在縣東北八十里北抵平江府大澤
刑塘在縣北一十五里舊經引賀循記云防風氏身三
丈刑者不及乃築高塘臨之故曰刑塘張伯玉會稽
山詩云防風獨彊梁後至行趑趄天威不可捨敗骨
盈高車至今憔悴煙慘淡藏封隅華安仁刑塘詩云
汪芒後至知何用敗骨空專一素車
夾塘俗傳漢太守馬臻所築夾鏡湖而為塘也
康家塘自塘以外即鏡湖一名東隄
傖塘在縣東五十里舊經云昔傖楚共築此塘堰水溉
田營居室於此故名
杜塘在縣東十五里少微山下嘉祐中兩浙漕杜公所
築齊祖之詩云新築隄成號杜塘結茅深穏佔湖光
山隂縣
古塘在縣西南二十五里晉太守謝輶築
運道塘在縣西北一十里唐地里志云元和十年觀察
使孟簡築
富中大塘越絶云句踐治以為義田肥饒故謂之富中
也十道志句踐以田肥美故富中都文選吳都賦富
中之甿貨殖之選舊經云富中里
界塘在縣西四十七里唐垂拱二年始築為隄五十里
闊九尺與蕭山縣分界故曰界塘
(闕)
石塘在縣西北四十里越絶云越所害軍船也塘廣六
十五步長一百五十二步
下塘在縣西南一百二十里
支塘在縣西南一百里
嵊縣
漢塘在縣北二十五里
新塘在縣西三十里
廣利塘在縣西三十里
蕭山縣
捍海塘在縣東四十里長五百餘丈闊九尺
荻涇塘在縣南二十里
柳塘在縣西三十里茗山下
餘姚縣
東部塘在縣北四十里慶歷中謝景初董役海塘詩云
五行交相陵海水不潤下處處壊隄防白浪高於馬
董衆完築塞䟦履率曠野自塘以西為長隄詳見海
隄
謝家塘在縣北四十里
王家塘在縣北四十一里
和尚塘在縣北四十二里
上虞縣
上塘在縣南水經云江南有上塘陽中二里隔在湖南
常有水患太守孔靈符遏蜂山前湖以為埭下開瀆
直指南津又作水埭二所以會北江得無淹潰之患
横塘在縣南三十里
新昌縣
泄塘在縣西南七里長廣三十畆
新塘在縣東三里
夾溪塘在縣南里僧顯忠詩云南溪北溪深横塘截流
過
池
會稽縣
放生池在府東南一十里天寳二年祕書監賀知章表
乞永周湖數頃為放生池詔許之明年春以黃冠歸
故鄉賜鑑湖剡中一曲敕永周湖為放生池府有池
放生始見於此先是梁元帝時荆州請立放生湖其
碑文見藝文類聚唐初州縣未有其制自唐天寳後
李憕於襄州置放生江顔真卿於昇州來石及湖州
各置放生池至乾元元年㳂江諸州自池至洋八十
一州各置池一所其敕書有云所以宣皇恩廣慈愛
也國朝天禧元年詔江浙淮南荆湖路諸州舊有放
生池廢者悉興之原無池處㳂江淮州軍近城上下五
里並禁採捕天聖二年詔諸郡縣未置者於附郭三
里浚之紹興十三年勅有司以時省視網罟入者以
盜論自永周歲久湮沒更為民田舊池寖廢歲遇夀
節放生無定所隆興二年廢田二百七十頃以為放
生池奏聞詔從之又於池側置咸若亭曾文清公撰
記
謝公池在縣南五里
王右軍洗硯池在縣南五里白馬山下舊經云王右軍
洗硯處今人指蕺山潢汙為池非也
鵝池在縣南二里蕺山戒珠寺前舊經云王右軍養鵝
之所華安仁攷古云逸少既善筆札性復好鵝所在
穿池滌墨其傍必有牧鵝之所此池是也
方干池在縣東十里澄波坊唐方處士所居華安仁攷
古云雄飛門巷雖改故池未湮即此池也千字雄飛
以詩名號雲菴處士門人私謚文英
日月池在縣東北一里池二所俗傳錢武肅王所浚王
有目疾故浚此二池云
山隂縣
王公池在西園皇祐五年知越州王達始置齊祖之撰
記云方錢氏仗鉞為後庭棹謳鳬鴈之樂邦人不與
其觀聖朝受圖籍建守宰且百年前治越者始新西
園及公始命邦人無小大得恣樂其中故王公池非
新也由王公名之也
南池在縣東南二十六里會稽山池有上下二所舊經
云范蠡養魚於此又云句踐栖會稽謂范蠡曰孤在
高山上不享魚肉之味久矣蠡曰臣聞水居不乏乾
熇之物陸居不絶深澗之寳會稽山有魚池於是脩
之三年致魚三萬今上破塘村乃上池
蘭亭古池在縣西南二十五里王右軍修褉處唐大歷
中鮑防嚴維吕渭列次三十七人聫句於此云曲水
追歡處遺芳尚宛然名從右軍出山在古人前賞是
文辭會歡同癸丑年
王右軍墨池在縣西南二十五里蘭亭橋東華鎮記云
聞右軍上巳日修褉處在天章寺有墨鵝池皆遺迹
池不甚深廣引溪為源每朝廷恩命至池墨必先見
皇祐中忽三日連發未幾御書至趙清獻公親到池
上與僧約曰池墨見即當為請之既焫香致禱須臾
響應墨光黑色倍常時因貯之於甖以獻于朝任屯
田布罷任游山以香酒祭池倏忽墨見留詩云田曹
郎吏何多幸親見池中墨水生(復齋漫錄載臨川王右軍墨池每貢士之)
(歲或見墨汁點滴如潑出水面則必有登第者此池靈異亦其此也)
右軍鵝池在縣西南二十五里華鎮記云聞鵝池有白
魚長數尺有捕者騰躍而起鬛如銀下前池而去後
復見於池中蓋異物也
瑟瑟池在縣西二里以池水湛碧故名錢公輔小隠山
記云山堂因山之名凡一景一趣無不為之稱有瑟
瑟池
龍噴池在縣西一里酒務前
西禪池在縣北五里
龜山魚池在縣西一百步龜山下唐元微之留題云勸
爾諸僧好護持不須垂釣引青絲雲山莫厭看經坐
便是浮生得道時李公垂詩云汲水添池活白蓮十
千彷彿盡生天凡庸不識慈悲意自葬江魚入九泉
後有題云微之詩戒僧以護生之意及公垂見而笑
之未幾果有寺僧罟於池中者故公垂因形之於詩
云
嵊縣
放生池在縣東三里
右軍墨池在縣南十五里金庭洞晉王右軍所居也唐
裴通記云金庭洞天在縣之東南循山趾而右得小
香爐峰即洞天之北門常聞異香時值仙人從古不
死真天下之絶境也瑯邪王羲之家于此山其書樓
墨池舊制猶在通以元和二年二月來遊登書樓臨
墨池但見其山水之異
諸暨縣
放生池在縣東二里周四十里一名放生湖唐天寳中
縣令郭密之築隄塘溉田二十餘頃池心有小山狀
如龜號龜山其東有虹梁扁放生橋
餘姚縣
放生池在縣南以東西各一百五十步立石為界隆興
改元知縣事王度始置朱待制翌撰記
鴈池在縣東雙鴈里水經曰南太守虞國舊宅號西虞
即雙鴈送歸處華鎮詩云南國使君歸故里霜鴻飛
舞送朱輪
項家池在縣南一十里
洪家池在縣南一十五里
阮家池在縣西南三十五里
上虞縣
放生池在縣南二百步
朱公洗硯池在縣西北四十里池側有學堂云朱買臣
讀書堂其西有朱侍中廟
謝公洗屐池在縣西北三十里東山傍俗傳康樂遺迹
以其登山躡屐也然華安仁攷古詩云謝公白首乘
軒地長記滄波洗屐時又指言謝文靖爾
潭
會稽縣
孤潭在縣東南舊經云若耶溪側潭深而清孤石聳出
潭上有大櫟木謝靈運與惠連聫句刻於樹側水經
云麻溪下孤潭周數畆甚清深有孤石臨潭垂崖俯
視猿狖驚心寒木被潭森沉駭觀麻潭下注若耶溪
水至清照衆山倒影窺之若畫唐人徵故事聫句云
古寺思王令孤潭憶謝公
賀精潭在縣東南
少微潭在縣少微山下
龍潭在縣東南
嫡耳潭在縣東一作的耳
鹿迹潭在縣東南
山隂縣
射的潭在縣南仙人石室下潭深叵測
破潭在縣東廣八十畆
照潭在縣南
包家潭在縣西北
蘇家潭在縣南
月潭在三山之西廣袤數畝於觀月為宜然不知其得
名之始
夀家潭又在潭之西差小於月潭
嵊縣
下鹿苑潭在縣西鹿苑寺西源出山巔二小穴石湧流
至葛仙翁祠下出二石甕間又一里許石崖壁立瀑
布十餘丈下瀦為潭頃歲旱投簡潭内劃有聲俄頃
水盡黑電自潭發雨驟至如響
三懸潭在貴門山下有龍祠號普濟禜禱有應
簟山潭在縣東水經云東有簟山山下衆流前導湍石
汛激浮溢四注
五龍潭在烏猪山巔潭有五龍故名
響巖潭在細嶺
靈巖潭在子周山
石門潭在縣西
動石潭在縣東北
餘姚縣
竹山潭在縣東
泉潭在縣東南
鬼嘯潭在上林山㘭人迹罕到傍有龍王祠禜禱有應
上虞縣
彈潭在昇相山之巔垂瀑百餘丈滙於潭潭上巨石隠
隠有足迹號仙人迹
黑龍潭在縣南俗呼其山曰潭山山之上下凡三潭山
巔人迹罕至最下潭居山椒傳云嘗有黑龍見
白馬潭在縣東水經云白馬潭深無底創湖之始邊塘
婁崩百姓以白馬祭之用以名
白龍潭在縣南山頂有三潭凡請禱者挽樓而上僅至
下潭已目眩股栗不可留傳云昔有白龍見故名
新昌縣
長潭在縣西南其源西南自東陽北出夾溪過穿巖别
一源南自天台出墓門溪東轉寒峯徑西與穿巖水
合流入于潭又西北流入剡西門唐方干詩波濤漫
撼長潭月謂此
百丈潭在縣東潭三所皆神龍所窟
海隄
餘姚海隄綿亘八鄉其袤百四十里慶歷中縣令謝景
初治隄事始築二萬八千尺王文公安石記之厥後
增築視舊倍蓰隄或罅敝不堅受潮之齧頹圯摧隳
甚則蕩析田疇漂溺室廬於是歲起役夫六千人人
為役二十日率於農隙董治脩築吏或苟且不經意
隨築輒壊隄蓋未嘗固也慶元二年令施宿始因歲
役革具就實既竣事則圖所以永其存蓋東之為雲
柯梅川上林在承平時嘗有牛秘丞斵石為隄歲久
隄移石亦湮沒命工求諸淤淖而具得之爰相舊規
創意疊絫既壯其東偏矣西之為蘭風東山特當濤
勢衝突徒恃土隄懼不能久則又計工採石鼎新改
築蓋為費者八千緡而西偏石隄復立焉深惟厥終
俾民蠲役經營海塗開墾曠土總之得田千六百畝
有竒迺建置海隄莊用其租入隨時補苴力不困下
而隄益固自是歲省民夫十有二萬提舉常平劉誠
之以事請于上報可而顯謨閣學士樓鑰為海隄後
記
會稽志卷十
