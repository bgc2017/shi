會稽志卷七宋施宿等撰
宫觀寺院
道士所居為宫觀僧則曰寺院宫古者上下通稱(如父子皆)
(異宫儒有一畝之宫)觀本(闕)之名仙人好樓居故道士亦稱之
南北朝又有(闕)館(闕)玄壇者今都下醴泉萬夀集禧之
類皆有道院以處其徒此外如丈人觀等亦或有之然
不多置也寺本官置之名後漢浮屠初至洛陽館於鴻
臚寺及建精舍因冐寺名曰白馬寺隋更其名曰道場
(若歐陽詢所撰西林道場碑是也)唐初復曰寺院五代以來寺院特盛
江南吳越閩楚建寺度僧不可勝計今以會稽一郡攷
之凡梁開平以後稱造某寺賜某額皆錢氏割據時為
之非真中國之命也故其多如此及地入輿圖乃有勅
賜額宣和初既以僧尼為德士德女乃併改寺院為宫
觀僧揣知必不久皆仍舊扁止易一字以應命而藏其舊
字及還寺院名則復其初今會稽如戒珠寺等猶可辨也
宫觀
府城
天慶觀在府東南五里一百二十步隸會稽唐之紫極
宫也梁開平二年改真聖觀大中祥符元年正月改
曰承天觀時天書事猶未興也初景德五年正月(即祥)
(符元年)乙丑左承天門天書降戊辰改元大中祥符以
其日為天慶節二年十月十四日詔曰朕以欽崇至
道誕錫玄符率土溥天期福祥之咸被靈壇仙館俾
興作以攸宜庶昭清静之風永洽淳熙之化式營仙
館以介民禧宜令州軍府監關縣擇地建道觀一所
並以天慶為額蓋用節名也惟西京稱天慶宫餘悉
為觀於是州以承天應詔五年閏十月九日詔曰近
者告期中夕降聖皇闈昭示誨言備聞帝胄尊考聿
隆於顯號奉先式煥於丕圖鴻緒發源既彰於累積
綿區式教用表於欽崇天下州府軍監並於天慶觀
置聖祖殿其殿内尊像及侍從並令玉清昭應宫降
樣其後遂著令諸州給閒田供齋厨藩鎮十頃餘七
頃五頃官吏之官罷任並朝拜禁乘馬出入於天慶
節士庶燒香庭中殿在觀之昊天殿北建炎初罷玉
清神霄萬夀宫詔迎長生清華像赴觀建炎三年十
一月高宗皇帝駐蹕癸亥列聖御容至自東京亦迎
赴天慶奉安云
報恩光孝觀在府東三里九十四步隸會稽陳武帝永
定二年捨宅建名思真觀太平興國九年州乞改額
乾明以從聖節祝至尊夀詔俞其請崇寧二年改崇
寧萬夀政和三年改天寧萬夀置徽宗本命殿號景
命萬年殿紹興七年改報恩廣孝十二年又改今額
專奉徽宗皇帝香火初天聖間章獻明肅皇后遣殿
中使脩建用玉清昭應宫别殿小樣將成羨材尚多
中使謂主觀道士曰當為奏陳别建道院於東偏道
士唯唯而已他日復言之又不對中使不懌遂已道
士者惜不知其姓名必賢者也
天長觀在府東南六里一百六十六步隸會稽唐天寳
三載秘書監賀知章辭官入道捨宅置號千秋觀七
載改今額初開元十七年從羣臣請以八月五日上
降誕日為千秋節觀蓋用節名後改千秋節為天長
地久節觀名從之觀常有客道士携草屨數十緉坐
觀門有過者輒與之已而得屨者或有脚疾或骭瘍
著之皆頓愈競相傳布而道士已失所在故至今俚
俗謂天長為草鞋宫殿上像設竒古傳以為唐代所
塑如麻姑浮丘伯皆他宫觀所無郡人謂之土寳又
殿中有小銅鐘範製甚竒聲尤清圜遠聞非凡鐘比
嘗撲損匠者鋸為大罅聲仍如故汝隂王廉潜作八
分書於鐘上惜其不為人所知今徙於他所矣
開元宫在府南四里一百二步隸山隂唐開元二十八
年建宫舊極閎廣後多為民居所侵今所謂甲子巷
者乃開元之六十甲子殿也
會稽縣
告成觀在縣東南七里政和四年二月敕改禹祠為告
成觀靖康初元翰林學士翟公汝文守會稽作三清
於正殿因設醮祭其青詞曰臣聞昊天有目之所共
睹尚絶形容上聖衆妙之所圓成孰能體象敢以凡
情之見解妄慕浩劫之高明深慮愚冥自貽誅譴伏
念臣叨蒙覆幬粗識薰脩每嘆玄像之不傳莫慰羣倫
之生敬力求繪素仰肖光儀用志歷年僅成兹事今
者甫塵丹陛獲遂夙心竊惟高上至極之尊必示淵
默無為之相寫三清之垂拱用仿神威具萬德之莊
嚴出臨霄極儻獲上通帝所克簡聖衷乞即頒降諸
天普同供養咸瞻睟表永有依歸臣尚恐粉墨既焚
閟藏雲闕復命工師再刻崇建琳宫流傳飈歘之姿
安奉告成之宇庶存下士以廣真游臣誓願歷劫始
終歸誠道蔭生身嗣續祗命玄科非敢萌纖毫僥福
之心直以盡頂踵報天之實自稱小兆臣翟汝文又
作真武像尤極精緻說者謂得天人粹温之氣而隂
威肅然初建殿於西北隅後以奉安御書碑移殿西
廡下南向殿之西南有井能愈疾一郡所崇事也餘
具禹廟事中
龍瑞宫在縣東南二十五里有禹穴及陽明洞天道家
以為黃帝時嘗建候神館於此至唐神龍元年置懷
仙館開元二年因龍見改今額宫正居會稽山南峰
嶂遒崒其東南一峰崛起上平如砥號苗龍上昇臺
苗龍者不知其名唐初人善畫龍得道仙去大抵龍
瑞尤宜煙雨中望之重峰疊巘圖畫莫及故邦人舊
語曰晴禹祠雨龍瑞舊有道士魏景暉能琴有行業
紹興中郡幕洛人李樸贈之詩云惟有彈琴魏道士
抱琴横膝對斜暉朱希真敦儒頗稱之
千秋觀在縣東南五里乾道四年八月安撫使史丞相
浩奏移天長觀舊額建其中為三清殿兩廡分享前
代高士東廡曰高尚之士西廡曰列仙之儒凡四十
一人故俗謂之先賢堂前有閣曰鏡湖一曲亭曰懷賀
嵊縣
金庭觀在縣東南七十二里孝嘉鄉道經云王子晉登
仙是天台山北門第二十七洞天桐柏山洞中三十
五里見日月下見金庭壁四十里唐高宗時賜名金
庭觀宣和七年改崇妙觀舊傳王右軍捨讀書樓為
觀初名金真館後改金真宫至宋齊間禇伯玉居此
山三十餘年後游南嶽霍山復歸謂子弟曰吾從此
去十旬當逝及期而終年八十有六(史言齊高帝迎之辭疾勅於剡)
(白石山立太平館居之與圖經少異)真誥云上虞吳曇者得許承一瓢
贈伯玉伯玉亡授弟子朱僧標歴代寳之可受一斛
唐先天間遣女道士詣金庭觀投龍因見此瓢遂持
以進今觀之東廡有右軍肖像又有墨池鵝池
桃源觀在縣城内東北四十步唐武德八年置號太清
觀後廢漢乾祐三年重置仍改今額
諸曁縣
乾明觀在縣西二里紹興二十六年道士陳師惠建請
於朝移舊乾明觀額
餘姚縣
廣福觀在縣東七十步舊號聖祖下院其址在縣城内
天聖中建熙寧三年用治平德音賜夀聖觀額廢於
建炎兵火縣以弓手舊營易其址廣縣治紹興二十
五年道士張襲明即所易新址重建三十二年以避
太上皇帝尊號例改今額
祠宇觀在縣南七十里四明山漢人劉剛及妻樊夫人
上昇之地古有祠宇觀唐明皇天寳三年以其地險
遠移觀於瀑布下故俗謂之白水宫本朝政和六年
詔建玉皇殿蠲其雜賦初唐末有高士謝遺塵隠於
是山之南雷(今有大雷峰亦不知南雷何在)嘗至吳中謂陸魯望曰
吾山有峰最高四宂在峰山每天宇澄霽望之如牖
戶相傳謂之石窗故茲山名曰四明山中有雲二十
里不絶民皆家雲之南北每往來謂之過雲有鹿亭
有樊榭有潺湲洞木實有青櫺子味極甘而堅不可
卒破有猿謂之鞠侯於是魯望與友人皮襲美各賦
詩九篇傳於世然今雖山中居人皆不知此異境果
在何處與華山之華陽武陵之桃源無異蓋神仙所
居可聞名而不可到也或謂山圍八百里四面皆七
十峰其說出於近世莫可得而攷按今明州盖以此
山得名而山實屬會稽之餘姚縣正如眉州本以峨
眉山得名而山乃屬嘉州之峨眉縣也又華州以華
山得名華山高五千仞華州乃不見而同州反見之
故語曰世間多少不平事却被同州看華山亦此類
也
上虞縣
天慶觀在縣南一里太康中獲金罍於上虞觀井國朝
祥符二年詔天下立天慶觀縣亦許之故賜今名
新昌縣
鼓山真聖觀在縣西四里
寺院
府城
開元寺在府東南二里一百七十步節度使董昌故第
後唐長興元年吳越武肅王建奏以開元復為大善
寺而以此為開元寺蓋處一州之中四旁遠近適均
重閎廣殿脩廊傑閣大鐘重數千觔聲聞浙江之湄
佛大士應真之像皆雄峙工緻冠絶他刹歲正月幾
望為燈市傍十數郡及海外商估皆集玉帛珠犀名
香珍藥組繡髹藤之器山積雲委眩耀人目法書名
畫鐘鼎彛器玩好竒物亦間出焉士大夫以為可配
成都藥市建炎庚戍北騎侵犯既退羣盜投隙而至
遂焚不遺一椽今七十年雖繼興葺尚未能復初武
肅王有浙東以董昌第為開元而以昌生祠為天王
院及是同時廢於火亦有數焉
大中禹跡寺在府東南四里二百二十六步晉義熙十
二年驃騎郭將軍捨宅置寺名覺嗣唐會昌五年例
廢大中五年僧居玄詣闕請僧契真復開此寺并置
禪院於北廡詔賜名大中禹跡且命契真居所置禪
院寺門為大樓奉五百阿羅漢甚壯麗初釋氏自達
磨至慧能以來傳禪宗然禪院皆寓律寺至百丈山
懷海始創為禪居乃不復寓律寺契真亦懷海弟子
是時禪寺雖創尚未盛行故猶寓禹跡北廡為禪院
而已凡寺院冠以大中二字皆廢於武宗而復于宣
宗者惟祥符非是紹興末曾文清公卜居於越得禹
跡東偏空舍十許間居之手種竹盈庭日讀書賦詩
其中公平生清約不營尺寸之産所至寓僧舍蕭然
不蔽風雨惟食奉祠之禄假三兩老兵給使令始終
如一日公詩有曰手自栽培千箇竹身常枕籍一床
書蓋寓居時所賦也
延慶院在府東南五里二百二十六步唐大中十二年
台州刺史羅招權捨宅建
崇報院在府東二里一百九十四步開運四年司農卿
周仁邈之妻許及其子從徽捨宅建名報恩後改今
額
大中祥符寺在府東北三里二百步唐中和二年僧可
瑠建號中和水陸院後改稽山羅漢院周廣順三年
改保聖寺開寳七年改法雲寺大中祥符元年改今
額
圓通妙智教院在府東南三里一百五十步開寳八年
少卿皮文燦捨地建號觀音院方唐之末皮日休避
地吳越死焉其子光業為其國丞相裔孫公弼仕國
朝亦通顯文燦光業諸孫仕於其國者新唐書據小
說以為日休誅死蓋誤也熙寧間太守趙清獻公具
奏以禱祈之地賜額圓通紹興初車駕駐蹕宣賜御
書金剛經板乾道八年府又以禱旱疫有應聞於朝
加額妙智初有興福院與圓通隣久廢僅有一佛殿
至是用主僧善超請併興福入圓通或云圓通本興
福之觀音懴堂後寖盛别為院而興福日衰至無一
僧乃併有之事之廢興有如此者亦可一嘆也
永福院在府東二百五十八步晉天福四年吳越文穆
王建名光明院大中祥符元年改今額慶歷八年七
月初五日朝旨永充天台教院有重建院記
隆教院在府東一里三百四十六步大平興國元年觀
察使錢儀建號無礙浴院大中祥符元年改賜今額
景德院在府東南六里七十四步唐天祐四年建鏡清
開寳三年改福清院大中祥符元年改今額有十六
觀堂趙侍郎不流之先嘗寓居侍郎實生於此及來
為守興葺之
明教院在府東南五里四十六步建隆元年錢塘縣令
林仁憲捨宅建號彌陀院大中祥符元年改賜今額
旌教院在府東南四里一百九十四步周顯德二年錢
承裔建號法華懴院開寳三年改憲臺永夀院大中
祥符元年改今額院舊植杏甚茂至今為杏花寺
長慶院在府東南一里二百二十八步宋永徽二年建
本晉尚書陳囂竹園因號竹園寺唐會昌五年毁廢
周顯德五年僧德欽重建號廣濟院大中祥符元年
七月改賜今額
善法院在府東南四里二百二步晉天福七年吳越建
為尼院號永寧本朝大中祥符初改今額熙寧八年
併尼院入大慶以為僧院紹興初秦魯國賢穆大長
公主寓第院中掊地得金塗銅塔
夀昌院在府東南五里一百四十六步漢乾祐三年建
觀音吉祥院開寳三年建佛殿景德二年改今額
廣福院在府東南六里七十六步大平興國元年温州
刺史錢偁之子熙暕捨園建號俱□院俱□西域語
也蓋錢氏所名及治平四年正月一日英宗皇帝受
徽號德音私造寺觀及三十間以上有佛像者以聞
賜名夀聖夀聖蓋英宗誕節名也故僧寺名夀聖者
所在有之一州或至十數初前代及本朝有以誕節
名寺觀者如千秋天長天清承天乾元之類雖間有
之然不多也至夀聖始遍及天下崇寧間蔡京請郡
置一寺觀名天寧萬夀蓋權輿於此紹興三十二年
六月高宗皇帝内禪移御德夀宫上尊號曰光堯夀
聖太上皇帝是歲十二月詔寺院宫觀祠廟及鄉里
坊巷官私亭館名有犯夀聖及德夀字者並回避又
詔天下寺觀名夀聖者皆改為廣福云
法濟院在府東南四里九十六步至道元年邑人陳建
捨園為台州萬年山廨院天禧三年賜院額
悟本院在府東南三里三十四步唐乾符二年張希劉
審言共捨宅置號鏡水院開寳七年改明心院又賜
今額佛屋戶上有題捨錢人姓名墨高去木一分許
蓋歲久風雨摧剥木朽而字以墨覆故獨不動世傳
華州西溪有亭蓋杜子美詩所謂鄭縣亭子者杜書
板上墨字挺起尤高蓋此類也
福果院在府東南三里三十四步
右隸會稽
大善寺在府東一里二百一十步梁天監三年民黃元
寳捨地錢氏女未嫁而死遺言以奩中資建寺僧澄
貫主其役未期年而成賜名大善屋棟有題字云天
監三年歲次甲申十二月庚子朔八日丁未唐開元
二十六年改名開元後唐長興元年吳越武肅王别
創今開元乃復大善舊名建炎中大駕廵幸以州治
為行宫而守臣寓治於大善及移蹕臨安後復以行
宫賜守臣為治所然歲時内人及使命朝欑陵猶館
於大善乾道中蓬萊館成乃止獨太常少卿按行陵
下寓館焉慶元三年十一月寺僧不戒于火一夕煨燼
惟羅漢天王堂浴堂經院庫堂僅存(寺有塔亦俱焚或發其塔中地)
(得石刻乃越州龍興寺宋太始元年唐大中元年造塔大宋淳化三年十一月火焚塔寺俱盡景德元年)
(重建石刻中間多斷闕不可盡讀按龍興寺與今龍興橋相近或謂提舉廨舍是也疑龍興塔俱焚後人)
(取廢塔所葬舍利佛國益以他舍利葬于大善塔耳以棟上字觀之則大善自建寺以來未嘗有被焚之)
(事亦未嘗名龍興也)
報恩光孝禪寺在府南二里二百二十二步宋元徽元
年製法華經維摩經䟽僧遺教等與法師惠基于寳
林山下(即龜山亦名飛來山)建寳林寺時有皮道與捨宅連山
造寺山之巔有石岫岫有靈鰻禱雨多應旁有巨人
跡錫杖痕會昌毁廢乾符元年重建因改為應天寺
晉末沙門曇彦與許詢玄度同造甎木二塔未成詢
亡久之岳陽王將至彦預告門人曰許元度來也岳
陽亦旱承誌公密示至州即入寺尋訪彦望而曰許
元度來何暮昔日浮屠今如故王曰弟子姓蕭名察
師何故以許元度呼之彦曰未達宿命焉得知之遂
握手命入室席地王忽悟前身造塔之事宛若今日
由是塔益加壯麗崇寧三年八月詔改崇寧萬夀禪
寺三月八日又改崇寧為天寧每歲天寧節郡寮祝
聖於此紹興七年改報恩廣孝禪寺俄又改廣孝為
光孝專奉徽宗皇帝香火蓋以本天寧祝聖之地也
舊有長老滋須者有高行會改當十錢為當五郡守
召須及能仁長老密告之且曰聞二寺方大興造有
未還瓦木工匠之直而蓄當十錢多可歸急償之明
日文字一出皆大折閱矣二人既歸能仁呼知事僧
告以將赴他郡之請凡有負者皆即日償之於是出
千餘緍與之抵夜乃畢得者皆喜明旦遣侍僧問天
寧則曰長老歸自郡齋即以疾告閉方文門熟睡至
今猶未起也及令下須始以當五之數償負能乃大
媿服
大能仁禪寺在府南二里一百四步本晉許詢捨宅號
祗園寺後廢至吳越王時觀察錢儀復建號圓覺寺
咸平六年從知州事兵部員外郎康戩之請用承天
節名改賜承天寺政和七年上后土號曰承天效法
厚德光大后土皇地祗詔天下承天僧寺皆改為能
仁寺蓋避后土號也是歲詔建神霄玉清萬夀宫以
僧寺壯麗富贍者改建而越以能仁為之石刻御製
宫碑奉安法堂上作朱漆樓閣嚴護正殿左奉長生
大君右奉青華帝君侍立真人各二人側殿奉韓君
丈人又繪左右仙伯及從官於兩序殿柱以金龍絡
之殿庭為醮壇殿門立二十四戟(用鍮石頭鑽金龍纏朱漆桿其桿上)
(青下綠彩畫雲鶴蛟龍仍綴五色帶五條每帶綴一銅鈴通長一丈二尺八寸)殿上設威儀
(金鉞玉斧五明扇九天寳蓋神鏡錦繖飛空霓旌真境十絶靈旙朝天朱幢仙境降節紫金垂露如意尺)
(十種各二)築亭行符水名仁濟亭講堂名道紀堂經藏名
雲章寳室貲産名道業天寧天應天符寧貺元成節
各設醮醮多至千二百位自京師降青詞朱表御香
守閽及洒掃用禁軍文書入疾置守臣雖前二府但
稱勾𬋩百步内禁襍戶及屠肆街衢責地分人掃除
車擔及庖厨宴集音樂采捕刑獄之具皆有禁道士
知宫副知宫皆降勅差名曰長貳氣焰熏灼監司守
臣通書啓送迎交謁如等夷方是時泗守葉默建昌
守陳并秀守蔡巒皆為神霄道士所訟得罪至流竄
歲用名香朱丹幣帛酒醴華果不可勝數紙札尤多
一取以千計皆池表歙表之類不許以他所産充數
猶退易不已遇特設齋道士襯錢自三十千至三百
率無虚月靖康内禪始稍减削建炎中興赦書遂命
神霄復為僧寺遷像設於天慶觀而能仁寺復故州
又有能仁院故郡人謂能仁寺為大能仁寺云
戒珠寺在府東北六里四十七步蕺山之南本晉右將
軍王羲之故宅或曰其别業也門外有二池曰鵝池
墨池其為寺不知所始陳太建二年有僧定光來寓
寺中耳過其頂擎銀像長立不卧寺之中為卧佛殿
有所謂十大弟子者哀泣其旁或候氣或捫足而佛
之父母亦在焉僧惠迪言方政和間道家盛時有道
士詰僧曰寺院皆祝夀之地乃為此狀何也當聞於
州毁之有僧出曰比見道宫進天寧節祝聖疏首列
道德經若干卷經中乃云上將軍處右戰勝以喪禮主
之死而不亡者夀強梁者不得其死死之徒十有三
以其生生之厚是以輕死民至老死不相往來如此
類皆何等語汝乃殊不避何也道士掩耳而去寺有
上方院熙寧中郡守程公師孟與法雲長老重喜來
遊喜能詩乃擬程公體坐上立成曰行到寺中寺坐
觀山外山程公大喜又有竹堂雪軒宇泰閣皆一郡
登覽之勝李參政漢老有雪軒詩曰四山環繞翠岧
嶤想見凌晨雪未消八萬四千脩月手不知何處琢
瓊瑶人推絶唱宇泰紹興中為士子肄業之地常十
餘人策名巍科者相踵蓋山川之秀有以相之寺南
百步有題扇橋蓋買扇老姥所居云
光相寺在府西北三里三百七步後漢太守沈勲公宅
東晉義熙二年宅有瑞光遂捨為寺安帝賜光相額
給事中傅公崧卿退居北海里第去寺最近數杖屨
過之
能仁院在府西北三里三百三十七步開寳六年觀察
使錢儀建太平興國二年吳越給地藏院額大中祥
符元年改承天政和七年五月改賜今額事在大能
仁寺篇
廣教院在府西六里二百二十七步蕺山東麓院後山
壁刻字有曰唐景福元年歲在壬子准勅建節度使
相國隴西公生祠堂其年十二月十六日興功開山
建立蓋董昌生祠也昌敗祠廢後唐天成四年吳越
王錢鏐夢神人求祠宇或言祠本古天王院有魚池
因建天王院大中&KR1444;符元年七月改通教院天聖初
避章獻明肅皇后父名又改今額建炎末與開元寺
同時廢于火紹興中院僧惠迪募緣再建佛殿西北
隅山壁有陸少師題名石刻云盧駿元王源之吳廷
瞻曹季明沈永道孫元禮陳志行陸伯鈞自戒珠寺
雪軒過竹堂登上方尋徑到此政和八年三月二十
八日元鈞題盧公名天驥西安人以儒學進名重當
世後避天字改名襄字贊元終于吏部侍郎時為浙
東提點刑獄少師時為淮西提舉常平詠道名時升
為部酒官有文學盧公遇之如交友遊覽必與俱後以
子貴贈至太師吳國公
妙明院在府北三里一百七步開寳五年鎮海軍都指
揮使陳志建吳越給光讚般若院額大中祥符元年
七月改今額佛殿東南有八角石井舊常有大珠夜
風雨晦冥輒出照殿上及廊廡盡明或濬而索之勿
得建炎兵亂有北客來居墜小兒死焉珠遂絶不出
院本甚廣今非復舊址矣
觀音教院在府西北三里一百二十七步乾道九年有
沈安中者捨所居請於府移會稽縣界圓通妙智教
院舊額建
右隸山隂
會稽縣
泰寧寺在縣東南四十里周顯德二年建初號化城院
又改為證道院建中靖國元年太師陸佃既拜尚書
左丞請以為功德院改賜名證慈米芾書額寺門外
築亭曰顯慶紹興初詔卜昭慈聖獻太后欑宫遂以
證慈視陵寺而議者謂昭慈將歸祔永泰陵因賜名
泰寧禪寺其後永祐永思永阜永崇四陵修奉皆在
其地故泰寧益加崇葺云
淳化寺在縣南三十里中書令王子敬所居也義熙三
年有五色祥雲見安帝詔建雲門寺會昌毁廢大中
六年觀察使李褒奏再建號大中拯迷寺淳化五年
十一月改今額寺有彌陀道場杭僧圓照書額門外
有橋亭名麗句亭刻唐以來名士詩最多先唐時雲
門止有此一寺今裂而為四雍熙者懴堂也顯聖者
看經院也夀聖者老宿所棲庵也或謂雲門寺本面
東主秦望而對陶宴等山如列屏障會昌廢寺後止
存一小殿面南未毁遂因附益以為寺非復舊址而
舊址乃多犁以為田紹興中准僧勅為雍熙副院嘗
因牛足陷得小銅維衛佛像于田中蓋古雲門寺地
也凡寺額冠以大中者捨大中祥符外皆唐宣宗時
所復會昌廢寺
雍熙院在縣南三十一里一十步初僧重曜于雲門拯
迷寺之西建懴堂號淨名庵開寳五年觀察使錢
儀(俶之弟)廣之為大乘永興禪院(懴堂在今佛殿後法堂前當時觀音像猶)
(在)雍熙二年十月改賜今額紹興元年六月賜故尚
書左丞陸公為功德院(陸氏功德院本在證慈至是證慈改為泰寧奉櫕宮乃改)
(賜是院時方立法應賜功德院者不許用有勅額寺院惟雍熙特賜)院有吳越忠懿王
在國時所貽書石刻其一曰報雲門山净名菴長老
重曜今差人齎到白乳茶三十斤稜瓷香爐一隻衙
香五斤金花合盛重五十兩仍支見錢一百千文足
陌可親入懴保安遣此示諭不具押字付其二曰報
越國雲門山净名庵長老重曜昨據節度使錢儀申
所請為官中入懴保安事具悉師心鏡絶塵衣珠無
纇脩釋氏務三之訓得净名不二之宗洎掛錫寳坊
棲真玉笥節使素欽於景行遠有(闕)聞國家因罄于
精誠遂可其請况竒峰正聳炎景斯煩非坐非行頗
勞精進傾心引領尤媿忠勤今則再賜到乳茶三十
斤乳香三十斤至可領也夏熱想得平安故兹告
諭想宜知之不具押字付長老重曜此亦可略見錢
氏下書境内之體錢氏自周世宗及宋興之後益務
尊戴中朝然其書猶不能無竊擬書詔之意故具載
之院額錢惟治所書院前橋亭曰好泉亭亭扁蓋陸
少師所題取范文正公詩林無惡獸住巖有好泉來
之句又有牧庵朝陽亭及范丞相純仁兄弟章樞密
楶曾舍人鞏晁侍讀說之江少卿緯廉博士布題名
錢氏據舊史雖封吳越國王然初不言會稽别稱越
國於此見之史魏公家有當時金書法華經稱錢儀
為判會稽府則又有會稽府之稱矣吳越備史又云
遜王移居東府似又稱東府也
顯聖院在縣南三十里周顯德二年於拯迷寺石壁峰
前建看經院乾德六年賜號雲門寺至道二年九月
改今額院後有王子敬筆倉實一眢井有經藏甚靈
異中間院常無主僧者久之郡牧毁其法堂以脩園
館然經藏猶如故今院復小葺絶無産業僧童賴經
藏以給云
廣福院在縣南四十里晉天福六年建初名上菴熙寧
三年六月以治平德音賜夀聖院額隆興元年例改
今額雲門四寺相比廣福最在其上小而秀䆳可喜
傍又有雲泉雲峰菴皆幽勝
大禹寺在縣南一十二里梁大同十一年建會昌五年
毁廢明年重建寺自唐以來為名刹西偏有泉名菲
飲有亭覆之紹興中王編修鈺題大字刻泉上
天華院在縣東六十里周廣順二年建號無礙浴院至
道二年十一月賜名天華院吕文靖公有賀家湖上
天華寺一一軒窗向水開之句今院乃在小市去湖
差遠不稱此詩疑嘗移建云
東山夀寧院在縣東二十五里宣和五年陸祠部傅所
建初蔡京為黨禁凡故二府臣寮名在元祐黨者皆
奪坟刹例更其名為夀寧陸左丞證慈院其一也政
和中詔皆復賜之額亦復其故祠部適以家貲建東
山院成遂請於州以夀寧名之方建寺時祠部年逾
六十方手植穉桂松人或笑之及歿年九十松皆為
喬木云
寳山證慈院在縣東七十二里曹娥鎮曹娥廟之旁米
禮部芾書額證慈本陸左丞寳山功德院名後以昭
慈聖獻皇后欑宫改院名泰寧而徙額於此
大中昭福院在縣南一百里唐元和二年寧賁禪師建
會昌廢大中八年文質禪師重建
妙峰寺在縣東七里唐光啓元年蔡郇等於古靈山寺
基建靈山寺大中祥符元年改賜今額
福慶寺在縣東南七十里晉將軍何充宅也世傳充嘗
設大會有一僧形容甚醜齋畢擲鉢騰空而去且曰
此當為寺號靈嘉充遂捨為靈嘉寺唐會昌五年廢
晉天福七年重建大中祥符六年改賜今額
隆慶院在縣東北二十里晉元嘉三年建號長樂寺會
昌廢建隆元年重建號興福院大中祥符元年改賜
今額
資夀院在縣東南七十里晉開運四年阮羅建乾德二
年吳越號資國院大中祥符元年改賜今額
護聖院在縣東四十里周顯德元年建院有塼塔因號
千佛塔院大中祥符元年七月改今額
廣愛院在縣東南一百里漢乾祐三年於古寳安寺基
上建號德政院大中祥符元年七月改賜今額
崇仁院在縣東南一百里唐龍紀二年建號相國永泰
禪院晉天福四年吳越改瑞峰院大中祥符元年改
賜今額
資聖院在縣東四十里漢乾祐元年建號證福院大中
祥符元年七月改賜今額乾道九年改為禪院
普濟院在縣東北八十里孔浦後唐長興四年建號興
福禪院大中祥符元年改賜今額
福聖院在縣東北八十五里纂風浦周廣順元年建顯
德五年吳越給延夀院額大中祥符元年改賜今額
慶恩院在縣東南九十里晉天福七年建周顯德元年
吳越給報恩院額治平元年改賜今額
靈峰院在縣南二十二里開寳九年觀察使錢儀建號
三峰院治平元年改賜今額
普濟院在縣東四十里乾德元年盧文朗建即晉鴻明
禪師誦經之地將軍何充累詣聽經故號何山院乾
德三年改雲濟院治中二年改賜今額
净勝院在縣南二十里唐中和三年齊肇以其祖丞相
杭書堂建號水雲塔院治平二年改賜今額
渚脩院在縣南一十八里周顯德五年集惠大師建號
福清塔院治平二年改賜今額
妙智院在縣東南二十五里晉開運二年建觀音尼院
今為僧院治平二年改賜今額
净住院在縣東北四十里齊永明二年建號静念寺會
昌廢漢乾祐三年陸君泰重建治平三年九月改賜
今額
廣教寺在縣東二十五里晉開運四年建號善訓寺治
平三年二月改賜今額
澄心院在縣東六十里唐景福二年吳越武肅王建周
顯德五年改水心院治平三年二月改賜今額
華嚴院在縣東南七十五里咸通九年賜今額寺久廢
後移五雲鄉今方廣院乃其子院爾
鷲峰院在縣東南七十里唐大中五年建天祐六年賜
號金峰院治平三年二月改賜今額
延安院在縣東南七十里建隆元年建號護國保安院
治平三年二月改賜今額
崇勝院在縣東南九十里晉天福七年建號保安院治
平三年改賜今額
九蓮院在縣東南七十五里建隆三年建號蓮花院治
平三年二月改賜今額
佛果院在縣東南八十里乾德二年建號保福院治平
三年正月改賜今額
清脩院在縣東南八十里晉開運三年建號清泰院治
平六年九月改賜今額
寳林院在縣南一百里元豐元年州以三界鎮接待院
奏請賜今額
化成院在縣東南四十里周顯德二年於古皇城院基
建
石佛妙相寺在縣東五里唐太和九年建號南崇寺會
昌廢晉天福中僧行欽於廢寺前水中得石佛遂重
建治平三年賜今額石佛今在寺中高財二尺餘背
有銘曰齊永明六年太歲戊辰於吳郡敬造維衛尊
像凡十有八字筆法亦工按會稽未嘗號吳郡(在隋嘗名)
(吳州然在此後百餘年)此石佛既得之水中又一人可負之而
趨者安知非吳郡所造而遷徙在會稽耶按天衣有
維衛銅像雲門雍熙又嘗犁地得銅像亦維衛也蓋
古多作此像者
稱心資德寺在縣東北四十五里梁大同三年建會昌
中廢大中五年觀察使李褒奏重建稱心在唐為名
山與雲門天衣埒宋考功之問守會稽時有遊稱心
寺詩曰步陟招提宫北極山海觀千巗遞縈繞萬壑
殊悠漫喬木傳夕陽文軒劃清渙泄雲多表裡驚湖
每昏旦問余金門客何事滄洲畔謬以三署資來刺
百城半人隠尚未弭歲華豈兼玩東山芝桂芳明發
坐盈歎考功詩名冠冕一代李適以為自康樂以後
殆為絶唱此詩尤高絶信乎其似康樂也又有唐律
二篇見集中雲門天衣至今遊會稽山水者必至焉
惟稱心在海隅獨以僻遠寺又蕪茀故詩人騷客有
終不一到者名亦晦而不彰豈獨人材有不遇哉
明覺院在縣東三十五里刺浮山唐開元十八年建會
昌毁廢晉天福八年復建號大明院治平二年改今
額有千歲和尚塔亦有碑而其說荒怪不可攷質然
院頗幽絶可愛院門下數諸峰如柳柳州所謂林立
四野者入門石壁矻立盛夏爽然如秋
隆德崇善寺在縣南二十五里昌源故皇叔祖信王琥
功德寺慶元四年賜今額
崇福院在縣南二十五里
興福院在縣南一里一百步晉天福五年觀察使錢偁
建號錢湖院大中祥符元年改賜今額今廢
山隂縣
天章寺在縣西南二十五里蘭亭至道二年二月内侍
高班内品裵愈奏昨到越州見晉王羲之蘭亭曲水
及書堂舊基等處得僧子謙狀乞賜御書收掌於書
堂上建一寺舍焚修崇奉宸翰特賜天章寺額淳熙
十年重建御書閣奉安仁宗皇帝天聖四年六月十
二日宣賜御書篆文天章之寺鐫刻四字牌額又紹
興八年三月壬寅降到高宗皇帝御書蘭亭序石刻
一本賜浙東安撫使孫近有近題䟦勒石蘭亭曲水
右軍書堂及畫像至今皆在或謂仁宗書此額時本
書真宗御集閣為天章之閣既成聖意未愜再書之
前本遂不用有内侍奏章獻明肅皇太后言越州天
章寺天下名山今欲乞皇帝更書一寺字易閣字以
賜越州太后與上皆欣然許之此四字是也故老所
傳如此
天衣寺在縣南三十里晉義熙十三年高僧曇翼結庵
誦法華經多靈異内史孟凱請置法華寺至梁惠舉
禪師亦隠此山武帝徵之不至有翼公所頂戴紫檀
十二面觀音及梁昭明太子遺舉公金縷木蘭袈裟
紅銀藻瓶紅銀瑠璃鉢至今具在又有金銅維衛佛
像本西域阿育王所鑄浮海而至梁武以施山中儀
相甚偉今奉於西序宣和初詔改僧為德士寺院為
宫觀銅鐃銅像期以十日盡輸官俄復命惟輸鐃而
銅像悉獲存故維衛像至今嚴奉焉寺有十峰堂以
山之十峰為堂名山下又有雙澗故曾文靖公詩云
布襪青鞋蹋欲無看山看水未成疎十峰雙澗尤竒
處萬壑千巗總不如淳熙七年詔以皇子魏惠獻王
薨欑於山中設置衛守且歲時加恩澤有差云
法雲寺在縣西北八里本名王舍城寺久廢吳越王時
有大校廵警見其地有光景乃復興葺開寳七年改
名寳城寺中允陸公仁旺及弟大卿(闕)捨園地以益
之大中祥符中改額法雲建中靖國元年大卿之孫
拜左丞請為功德院每歲度僧一人建炎初金人入
寇有三騎至寺主僧道亨不勝憤閉寺門擊殺之尸
諸門金人後騎至遂焚寺道亨婺州人在法雲四十
年度弟子三十二人寺焚復營葺不少挫未成而卒
其後自修契彛繼之乃成道澤又建觀音殿鐘樓經
藏往時有重喜者不知何郡人為童子時擁篲掃廊
忽渙然有省遂能詩有傑句元豐中居法雲嘗作詩
曰地爐無火客囊空雪似楊花落歲窮拾得斷麻縫
破衲不知身在寂寥中
本覺寺在縣西北一十五里梅山後唐清泰三年節度
經略副使謝思恭捨宅建號静明寺寺有雲峰堂以
曾文靖公詩得名亦有曾公手書行記寺後有適南
亭可以望海郡牧程給事建陸左丞作記又有子真
泉
智度寺在縣西北四十五里後唐天成三年建周顯德
元年吳越改旃檀寺大中祥符元年七月改賜今額
靈秘寺在縣北五十里梁大同十年將軍毛寳捨宅建
會昌毁廢大中五年重建
寳夀院在縣西三十五里唐大順二年建天禧三年造
殿號清化院景德二年改賜今額
寳嚴院在縣西一百二十五里晉開運二年建純一禪
師夀塔漢乾祐元年吳越給清化純一塔院額大中
祥符元年七月改賜今額
奉聖院在縣南二十五里唐開元十六年建為玄儼律
師度僧戒壇院會昌毁廢漢乾祐二年吳越重建改
明恩院大中祥符元年七月改賜今額
延福院在縣西六十里新安鄉牛頭山之麓晉天福三
年置開寳六年錢氏給安國院額大中祥符元年七
月改賜今額建炎中廢於火紹興五年重建乾道五
年始畢工有石菴惑禪師安禪之地景德初贈太傅
陸公軫與鄉士數人肄業於此嘗遇大雪絶食累日
陸公禱山神明日獲二麂焉聞者嘆異及陸公直集
賢院來守鄉邦遣衙致祭書堂在寺之西北隅今寺
僧猶能識其處牛頭山産石可作假山其小碎者取
為盆山尤宜草木皆蔥蒨耐久與崑山所出相埒東
坡先生所謂盆山不見日草木自蒼然是也
寳夀院在縣西一百二十里唐貞元三年建周廣順三
年吳越給永豐院額大中祥符元年改賜今額
長夀院在縣東北一十五里晉天福六年鄒彦超建周
廣順二年吳越給願果院額大中祥符元年七月改
賜今額
廣濟院在縣西北五十五里晉天福六年于古福夀院
基上建號聖夀院開運元年改嘉宥院大中祥符元
年七月改賜今額
報恩院在縣西一百二十三里乾德四年竇珍捨地建
號彌陀院大中祥符元年七月改賜今額
廣利院在縣西一百二十里清化山開寳九年柳公訓
捨宅建吳越給清化西塔院額大中祥符元年七月
改賜今額
慈恩院在縣西一百二十二里後唐長興二年謝君彦
捨地建晉天福七年吳越給永安院額大中祥符元
年七月改賜今額
延夀院在縣西八十二里後唐天成四年建號普安院
大中祥符元年改賜今額
等慈院在縣西一百十二里晉天福三年僧道山建號
天長院大中祥符元年七月改賜今額
資教院在縣西一百二十一里晉天福七年建漢乾祐
元年吳越給城山院額大中祥符元年七月改賜今
額
慶夀院在縣西六十五里開寳七年邵仁造捨山建號
烏石院大中祥符元年七月改賜今額
集善院在縣西北二十五里太平興國元年建
上方院在縣西北九十一里晉天福二年建
香林院在縣西四十五里漢乾祐三年建號寳林院治
平三年二月改賜今額
青蓮院在縣西南七十里唐乾符元年建號蓮華院治
平三年二月改賜今額
報恩院在縣西三十五里唐乾符三年建崇寧五年重
建
華藏院在縣西南二十五里唐咸通四年觀察使王龜
建號華院治平三年改賜今額
安康院在縣西北九十三里後唐長興三年建
福安院在縣西北九十二里後唐長興元年於古棲隠
寺基上建號資福院治平元年改賜今額
保安院在縣西北五十一里晉開運元年建號休寧院
治平三月改賜今額
安隠院在縣西北一十里隋開皇十三年建唐武德中
重修會昌毁廢後唐清泰元年高伯興等重建號安
養院治平三年改賜今額
崇教院在縣西九十里梁大同元年建尋廢周顯德五
年鎮海軍都指揮使薛温重建號新興塔院治平三
年改賜今額東一百步有越王城
普香教院在縣西北五十三里乾德三年於古靈隠寺
基上建開寳三年吳越給觀音普聞院額開寳六年
改賜今額
鷲臺院在縣西四十五里晉乾祐三年建號重臺院治
平三年二月改賜今額
資夀院在縣西一百四十里晉開運二年建號延夀院
治平三年改賜今額
明因院在縣西南一百里晉開運元年建號遇明院治
平三年改賜今額
夀量院在縣北九十七里後唐長興元年陳司空捨宅
建
永興院在縣西北四十五里晉天福八年建
崇福院在縣西北五十里建隆三年衢州刺史朱仁幹
建號浴室院乾德二年改法水院大中祥符八年十
二月改賜今額
興教院在縣東南一十五里晉天福四年建號道林院
即鳥窠禪師道場治平二年改賜今額
興教院在縣西一百一十六里晉天福五年建號興善
院治平三年改賜今額
惠悟院在縣西一百二十里周廣順元年建號全悟院
治平三年改賜今額
顯慈資慶禪院在縣西三十里蘭亭皇祐五年樞密副
使孫敏公奏乞建坟寺賜額
廣福院在縣西三十五里初僧思純造香林寮治平四
年賜夀聖院額紹興三十二年例改今額
靈秘院在縣西三十里柯橋館之旁紹興中僧智性創
柯橋接待院初惟籧篨一厦日益增葺請于府移江
北安昌鄉靈秘廢院額智性年九十餘精神不衰猶
能領院事淳熙十六年九日凖尚書禮部符甲乙住
持
龍興寺宋太始元年建號香嚴寺唐神龍元年改為中
興寺神龍二年改為龍興寺初五王既誅張昌宗兄
弟中宗反正復唐室稱中興故寺觀有名中興者已
而武三思用事五王及禍遂以為母子相繼不得言
中興凡名號有中興者皆改易如此寺是也然他郡
猶有至今謂之中興寺者婺之東陽是也或是初不
曾用後詔或是睿宗以後復中興之名不可知也會
昌五年毁廢大中二年僧契真重建今廢為提舉司
大慶尼寺在府城南三里三百步隸山隂西晉永康元
年有諸葛姥日投錢井中一日錢溢井外遂置靈寳
寺會昌毁廢大中元年觀察使李褒重建改今額及
廢顯慶教院又併其尼入焉西偏别為教院用(闕)方
規制選名行尼主焉頗習經學勵行業郡人稱之顯
教院本名保越尼皆以執織羅為業所謂寳階羅是
也乾道中以其院舍忠順(闕)而徙其徒于大慶又有
善法尼院晉天福(闕)年吳越所建名永寧大中祥符
元年改額熙寧八年知州趙清獻公以其幽迥非尼
可居徙尼於大慶而院為僧坊又有觀音尼院在縣
東南二十五里晉開運二年建今為妙智院亦僧居
之山隂有寳積尼寺在縣北五里乾德四年觀察使
錢儀建名執慈寺大中祥符元年改額又有崇教尼
院在縣西北五里二十步周廣順二年吳越武肅王
建名惠清院大中祥符元年改額今並廢
會稽志卷七
