讀史記十表卷一
南陽汪越撰
三代世表第一
太史公曰五帝三代之記尚矣(劉氏云尚猶久古也尚矣之文元出大戴禮彼)
(云黃帝尚矣)自殷以前諸侯不可得而譜(正義曰譜布也列其事也)周以
來乃頗可著孔子因史文次春秋紀元年正時日月蓋
其詳哉至于序尚書則略無年月或頗有然多闕不可
錄故疑則傳疑蓋其慎也余讀諜記(索隠曰諜音牒牒者記系諡之書也)
(下云稽歴譜諜謂歴代之譜諜也)黃帝以來皆有年數稽其歴譜諜終
始五德之傳(索隠曰謂帝王更王以金木水火土五德傳次相承終而復始故云終始五德之傳)
古文咸不同乖異夫子之弗論次其年月豈虛哉于是
以五帝繫諜尚書集世紀黃帝以來訖共和為世表(索隠)
(曰按大戴禮有五帝德及帝繋篇蓋太史公取此二篇之諜及尚書集而紀黃帝以来為系表也)
帝泄
帝不降
帝扃(不降弟)
帝厪
帝孔甲(不降子好鬼神淫亂不好德二龍去)
帝臯
帝發(索𨼆曰帝臯子也系本云帝臯生發及履癸履癸一名桀)
帝履癸(是為桀)
從禹至桀十七世從黃帝至桀二十世
殷湯伐夏氏(從黃帝至湯十七世)
帝外丙(湯太子太丁蚤卒故立次弟外丙)
帝仲壬(外丙弟)
帝太甲(故太子太丁子淫伊尹放之桐宫三年悔過自責伊尹乃迎之復位)
帝沃丁(伊尹卒)
帝太庚(沃丁弟)
帝小甲(太庚弟殷道衰諸侯或不至索隠曰殷本紀及系本皆云小甲太庚子)
帝雍已(小甲弟)
帝太戊(雍已弟以桑穀生稱中宗)
帝中丁(俗作仲丁)
帝外壬(中丁弟)
帝河亶甲(外壬弟)
帝祖乙
帝祖辛
帝沃甲(祖辛弟索隠曰系本作開甲)
帝祖丁(祖辛子)
帝南庚(沃甲子)
帝陽甲(祖丁子)
帝盤庚(陽甲弟徙河南)
帝小辛(盤庚弟)
帝小乙(小辛弟)
帝武丁(雉升鼎耳雊得傅說稱高宗)
帝祖庚
帝甲(祖庚弟淫徐廣曰一云淫德殷衰)
帝廪辛(索隠曰或作馮辛系本作祖辛誤也按上祖乙巳生祖辛故知誤也)
帝庚丁(廩辛弟殷徙河北)
帝武乙(慢神震死)
帝太丁
帝乙(殷益衰)
帝辛(是為紂)
從湯至紂二十九世從黃帝至紂四十六世
周武王伐殷(從黃帝至武王十九世)
按舊本此後載褚先生語一段援殷周以稱霍將軍
又謂堯知后稷子孫之後王故益封之百里索隠云
褚先生蓋腐儒也言之不經蕪穢正史又按索隠各
表述贊文義亦淺故皆不錄
讀史記十表卷一
讀三代世表
讀三代世表以黃帝為主於顓頊屬俈屬堯屬舜屬
於夏屬殷屬周屬皆曰黃帝生又曰起黃帝至顓頊
三世起黃帝至帝俈四世起黃帝至俈子帝堯五世
黃帝玄孫之玄孫虞舜明諸帝皆黃帝後也於夏殷
周曰從禹至桀十七世曰從黃帝至桀二十世從湯
至紂二十九世曰從黃帝至紂四十六世周武王伐
殷曰從黃帝至武王十九世明三代皆黃帝後也此
必古譜諜如帝繫姓本有成文而史公据之以作表
也
世表者但次其世不可以紀年故也序言孔子次春
秋則紀元年正時日月序尚書則弗論次其年月蓋
可詳者詳之不可詳者愼之故但据繫諜尚書作世
表亦愼而闕疑之意也
索隱曰三代皆出自五帝故序三代要自五帝而起首
也
表起于五帝而但曰三代世表何也正義云五帝久
古傳記少見夏殷以來乃有尚書略有年月比于五
帝事跡易明故也索隱云三代之系長遠宜以名篇
似正義說是也
索隱曰太史公作史記宜應上自開闢下迄當代以為
一家之首尾三皇以還載籍罕備然君臣之始教化之
先既論古史不合全闕近代皇甫謐作帝王代紀徐整
作三五歷皆論三皇以來事併採而補之
按司馬貞補三皇本紀以伏犧女媧皆蛇身人首神
農人身牛首以至煉石斷鼇之誕皆筆之又推之開
闢之初天地人三皇以為圖緯所載不可全棄又推
人皇以後五龍氏以下十七君又引韓詩以為自古
封太山禪梁甫者萬有餘家又稱自開闢至于獲麟
凡三百二十七萬六千歲分為十紀其可信乎太史
公託始黃帝而其間猶不免牴牾况欲論著開闢以
降乎故曰百家言黃帝其文不雅馴薦紳先生難言
之乃知其澄汰者已多矣
蘇轍曰司馬遷紀五帝遺羲農而黜少昊後世皆以為
非
按司馬貞補伏羲女媧神農而後及黃帝蘇轍作古
史去女媧進黃帝為三皇以少昊顓頊帝俈堯舜為
五帝蘇勝于小司馬矣
柯維騏曰五帝之名見于孔子家語及大戴禮其說有
二其一孔子對季康子以伏羲配木神農配火少昊配
金顓頊配水此言數聖人革命改號取法于五行之帝
非五帝之定名也其一則孔子所答宰我五帝德曰黃
帝曰顓頊曰帝嚳曰堯曰舜太史公所述五帝紀是也
(見五帝本紀贊中)厥後皇甫謐作帝王代記蘇子由作古史鄭
樵作通志並祖孔安國以伏羲神農黃帝為三皇少昊
顓頊帝嚳堯舜為五帝五峰雙湖胡氏又主秦博士天
皇地皇人皇之議而以伏羲神農黃帝堯舜為五帝(主易)
(繋詞)道原劉氏遂以為定論竊謂皆不如太史公之說為
有徵也
楊慎曰譙周古史以炎帝與神農各為一人羅泌路史
以軒轅與黃帝非是一帝史皇與蒼頡乃一君一臣共
工氏或以為帝或以為伯而不王祝融氏或以為臣或
以為火德之主古云三皇之事若存若亡五帝之事若
夢若覺蓋洪荒之世存而不論可也
索隱曰漢書顓頊五世而生鯀此及帝系皆云顓頊生
鯀是古史闕其代系也
歐陽修曰遷所作本紀出于大戴禮世本諸書今依其
說圖而考之堯舜夏商周皆出黃帝堯之崩也下傳其
四世孫舜舜之崩也復上傳其四世祖禹皆夀百歲稷
契于高辛為子乃同父異母之兄弟而以世次而下之
湯與王季同世湯下傳十六世為紂王季下傳一世為
文王二世為武王豈不謬哉
按索隱五帝譜系圖契十四世至湯稷二十餘世至
文王蓋得其實矣
又按表舜禹之世次亦有可疑者黃帝生昌意昌意
生顓頊顓頊生窮蟬窮蟬生敬康敬康生句望句望
生蟜牛蟜牛生瞽瞍瞽瞍生帝舜世數何多黃帝生
昌意昌意生顓頊顓頊生鯀鯀生文命是為禹世數
何少宜歐陽子深非之也惟堯之世次與禹合蓋皆
四世而舜更中歴四世始與堯同時必有牴牾然此
亦何足為太史公病哉唐應德言秦興滅學而宗譜
不立及漢司馬遷修史記上述黃帝下迄麟止據世
本世系而作帝紀採周譜國語而作世家由是人乃
知姓氏之所出然則掇拾于煨燼之餘亦未可訾其
鄙陋而不學疎略而輕信也
自成王誦至厲王胡帝王世也至共和而訖下列諸
侯凡十一國初封而後各有世數亦至共和而訖然
不冠于十二諸侯年表之前而綴于三代世表之末
何也明諸侯亦皆黃帝後也魯衛燕晉曹蔡周之同
姓宋殷後陳舜後齊為四岳伯夷之裔秦之先帝顓
頊之苗裔楚之祖亦出顓頊本紀云黃帝二十五子
其得姓者十四人是以附見三代世表也
讀三代世表補
世表惟名三代不言五帝者索隱謂三代之系長正
義謂五帝傳訖少見皆非也夏為顓頊後商周為帝
俈後同出黃帝則黃帝顓頊帝俈即表于三代堯授
舜舜授禹無帝系可表故不得兼言五帝世表也
夏商表至桀紂訖周表不訖赧王訖于共和者太史
公云周自厲王始亂共和行政此後以彊乘弱興師
不請天子則是時天下大勢在諸侯不在王室宣王
中興之業雖見于詩車攻吉日諸章據小序祈父白
駒黃鳥行野諸篇則皆為刺宣王之詩而國語所戴
不藉千畆敗績姜戎建少奪長諸侯不睦料民太原
卒及幽王乃廢滅則時事亦可知矣年表雖冠周于
上實以諸侯為主故不復曰周世表但曰十二諸侯
年表六國年表而已
夏表書帝啓作甘誓見世變也征苗之誓惟曰一乃
心力其克有勲甘誓則曰不用命孥戮汝故君子謂
讀甘誓知唐虞之風微商周之運至矣
羿浞簒立不書削也索隠曰帝相既逐中間歴羿浞
二氏凡三四十年而史表不載本紀直云帝相崩子
少康立疎略之甚按史之所以不載者初帝相尚在
灌鄩繼則少康生于有仍故直削之但夏本紀亦當
叙其事不應全闕徐孚遠云史遷時左傳未顯不知
羿浞事此或然也
商表書伊尹卒書得傅說特筆也
表于五帝三王不繋一事獨文王書益易卦特筆也
存疑
周懿王表云周道衰詩人作刺周本紀同十二諸侯
年表序亦云周道闕仁義陵遲鹿鳴刺焉按詩小序
王風皆東遷後刺平王及桓王莊王之詩益未云刺
懿王即鹿鳴小序亦謂燕羣臣嘉賓之詩非刺也未
審何據當日詩不一家或别有本耶
宋表湣公丁公弟按宋世家湣公丁公子家語本姓
解云云丁公申生湣公共弟字疑誤
衛表孝公一本作孝伯按衛世家康伯卒子考伯立
古史考亦云考伯孝字疑誤
