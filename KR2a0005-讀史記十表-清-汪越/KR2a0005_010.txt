讀史記十表卷十
南陽汪越撰
漢興以來將相名臣年表第十
(黃履翁曰將相名臣表以六事為主所以觀君臣之職分)
讀史記十表卷十
讀漢興以來將相名臣年表
此表年經而人緯冠年于上以元起數者高祖孝惠
高后孝文孝景孝武即位之年也列年于中以一二
起數者則蕭何曹參王陵陳平周勃諸人為相及將
在官之年也相必記年將則有年者有不年者御史
大夫皆不年
讀將相名臣年表以大事為主
大事記索隱云謂誅伐封建薨叛
大事者天子之事也而見於將相名臣表者何將相
代天子而行之者也觀其事可察人君治忽之機即
可定人臣賢不肖之分非極有關繋者不屑屑書故
曰大事記
大事首誅伐以漢用兵取天下入秦破楚臣同列諸
侯功臣異姓王者俱征滅之至景帝時定吳楚七國
匈奴世為漢患武帝屢出師是也次封建則同姓諸
侯王及推恩封王子侯是也首表劉仲為代王表楚
元王齊悼惠王來朝表諸侯皆至長安明親親之恩
上下無猜也諸侯王薨則表如齊悼惠王淮陽王梁
孝王言其宜後也叛則表魏豹反韓信反陳豨反代
地彭越黥布反高帝諸功臣也同姓諸侯王反者濟
北王興居吳楚七國淮南衡山也表匈奴凡十平城
一也攻代王二也入上郡三也入蕭關四也入上郡
雲中五也敗代守六也入襄代上郡七也敗代都尉
八也入雁門代郡九也入右北平定襄十也索隱之
說當矣然不止此也如高祖二年立太子五年入都
關中皆冠于上如破項籍春踐皇帝位如尊太公為
太上皇其後如城長安赦無所復作赦齊除諸侯丞
相為相置孝弟力田行八銖錢除收孥相罪律除謗
誹律除肉刑郊見上帝見渭陽五帝地動河决改歷
以夏正月為歲首皆索隱所未該至于表太公自楚
歸表未央宫奉太上皇夀表為高祖立廟沛為立孝
文皇帝廟郡國為太宗廟表置諸陵此何等事而可
忽諸若夫高后立少帝廢少帝更立弘王吕産吕禄
其後大臣誅諸吕迎代王即帝位漢不絶如帶僅而
復興表於此者正以明後之誅亂定策不為無功則
前之阿吕后亂漢約惡得無罪也不然帝紀外戚世
家已詳矣平勃諸人列傳又言之矣而復挈於表何
哉
漢書百官公卿表詳一代之官制史記但表相與將
御史大夫意在論世知人以備勸懲故舉其大者不
在備官若曰于此得賢任職斯可也
建元以來武功侯者七十二國而衛霍功最高然北
討胡南誅越又以通大宛烏孫龜兹諸國及西南夷
海内虛耗幾田輪臺太史公不敢斥言惟表曰南夷
始置郵亭其微旨歟
表新垣平詐言方士覺誅之此諷武帝也以孝文而
有玉杯改元之失况後之王者乎黃龍見成紀寳鼎
出汾陰皆不為瑞况于求神仙冀黃金成而河决可
塞乎封禪書大旨即此具矣
大事記附表丞相薨卒免及自殺者何重相也相得
其人則書惜之也相非其人則亦書幸之也不于相
位書而表于大事記正以見相之重也
凡表相薨卒免自殺于大事記皆變文倒置者何古
之人未嘗言及此也竊臆揣之此記中表太上皇崩
表高帝曰上崩孝文皇后崩孝文太后崩孝景太后
崩及諸王薨而丞相薨卒亦書如故是無别也雖輟
朝臨祭大臣有異數而書之遂同國䘏可乎然則太
尉置罷表于相位而倒置御史大夫死抵罪自殺表
于將位而亦倒置何也恐此或便觀覽未必有深義
也存以質史學淹通之君子
相位索隱云置立丞相太尉三公
漢書百官公卿表相國丞相皆秦官掌承天子助理
萬幾(應劭曰丞者承也相者助也)秦有左右高帝即位置一丞相
十一年更名相國孝惠高后置左右丞相(許應元曰漢右丞相)
(在左丞相上)文帝二年復置一丞相後哀帝元夀元年更
名大司徒
太尉秦官掌武事(應劭曰自上安下曰尉)武帝建元二年省元
狩四年初置大司馬以冠將軍之號後成帝時大司
馬禄比丞相
太𫝊古官高后元年初置(王陵審食其皆嘗為之尋罷)
太師太保皆古官茅坤曰漢三公並虛額
將相索隱云命將興師
漢百官表前後左右將軍皆周末官秦因之位上卿
漢不常置或有前後或有左右皆掌兵及四夷
茅坤曰大約漢制太尉即今之本兵而前後左右即今
之五府也
林駰曰高祖二年拜曹參為假左丞相蓋漢初以丞相
征伐而借名未嘗居位如韓信以左丞相擊魏樊噲以
定韓王信遷左丞相酈商以破臧荼遷左丞相按高帝
十一年周勃為太尉主攻伐武帝後元元年以光禄大
夫霍光為大將軍元狩四年大將軍衛青為大司馬大
將軍驃騎將軍霍去病為大司馬驃騎將軍索隱以命
將興師釋將相者殆此類非凡將軍皆可謂之為將相
也
御史大夫位索隱云亞相
漢百官表御史大夫秦官位上卿掌副丞相(應劭曰侍御史)
(之率故稱大夫云)後成帝綏和元年更名大司空
大書丞相蕭何守漢中守關中褒元功也相曹參何
所舉以自代將薨帝臨視問之而舉參也孝惠六年
相王陵陳平遵高帝臨崩之命也周勃亦以遺命為
太尉遂安劉氏漢初之相蓋如此
有自太尉而為丞相者綘侯周勃潁陽侯灌嬰條侯
周亞夫武安侯田蚡四人建元元年上議置丞相太
尉籍福說武安曰即上以將軍為丞相必讓魏其將
軍必為太尉太尉丞相尊等耳又有讓賢名是漢制
太尉與丞相等也
有自御史大夫為丞相者張蒼申屠嘉陶青劉舍衛
綰公孫弘李蔡莊青翟石慶自太初後凡九人漢稱
制詔丞相御史制詔御史是御史大夫亞于丞相貴
于諸卿也
大書御史大夫周苛守滎陽者嘉死節也漢以關中
為根本而與楚相持滎陽其重地睢水敗敖倉數被
侵奪諸侯背漢紀信誑楚脫高帝苛守滎陽䧟為羽
所烹時天下未定漢未嘗定官制則御史大夫者不
過假秦官以授之權而已太史公表御史大夫必首
苛以志官所由始實重其人也書太尉盧綰例雖似
同但綰後九月即封燕王無事可表卒以叛亡匈奴
非苛倫也
凡命將興師有大將軍有前後左右將軍而將軍有
屬大將軍者有不屬大將軍者其為將軍有侯者有
不侯者丞相不言長史司直太尉亦不言官屬御史
大夫不言侍御史員而列將軍則備書之邊事所倚
以辦雖偏禆不敢略也且以責戰守之實功焉
御史大夫周昌以貴彊徙為趙王如意相吕后酖王
昌憤以死不書卒吕后以非罪殺趙堯書抵罪不言
所坐皆刺高后也御史大夫鼂錯誅漢書表云錯有
罪腰斬而太史公不書謀削七國忠而受禍為景帝
諱有微詞矣
史表有御史大夫敬据漢書典客馮敬有御史大夫
歐据漢書中尉張歐此可以証明而得之者也
班固曰劉向揚雄博極羣書皆稱遷有良史之才服其
善序事理辯而不華質而不俚其文直其事核不虚美
不隱惡故謂實錄
司馬貞曰太史公其人好竒而詞省故事覈而文微
葉清臣曰史記其意深遠則其言愈緩其事愈碎則其
言愈簡此詩春秋之意也
吕祖謙曰太史公書法微而顯絶而續正而變文見於
此而起意在彼可不參考互觀究其大指之所歸乎
右班氏以下四家之說採自諸家史論中讀十表可
以想見當日筆削之微意焉
讀漢興以來將相名臣年表補
讀將相名臣表固以大事為主但觀其所書必于其
所不書者參互考核乃知所書之義
高帝約法三章及為義帝發喪是滅秦破楚之本不
書何也約法在未為漢王前已見月表發喪非其本
意凌以棟云不過假羽失著迫取天下耳觀異日置
秦皇楚衛齊趙冢田横亦為改葬何獨于義帝寥寥
耶劉鳳云漢王棄其父若敝屣于義帝何有而為之
縞素此不書亦春秋誅意之法
元年書沛公為漢王之南鄭是項羽之更立也不言
羽立見沛公之能自詘也(漢王以羽負約怒欲攻之以蕭何言即止)
二年書立太子四年書太公自楚歸並書于策其義
自見也
五年封諸侯王不書不保其終也
六年封功臣及封兄荆王賈弟楚王交子齊王肥不
書獨書劉仲為代王何也以眀年匈奴寇代仲棄歸
廢為合陽侯夫平城之圍帝幾不免何責于仲耶身
為天子不能保一兄之封故特繫于尊太公為太上
皇之下見不友非所以為孝也
九年遣劉敬使匈奴和親不書為内諱也
未央宫帝上太上皇夀書帝語譏反唇也
十年令諸侯王立太上皇廟不書生事不以禮故削
之也
十一年詔郡國求遺賢不書未得賢也(四皓有曰陛下輕士善罵)
(臣等義不受辱故恐而亾匿)
十二年祠孔子不書缺也
孝惠二年書楚元王齊悼惠王來朝凡來朝不書書
此者以齊之倖而免也
三年與匈奴和親不書為内諱也
四年除挾書律不書缺也
五年書為高祖立廟沛置歌兒百二十人事亾如存
也(高祖十二年置酒沛宫發沛中兒得百二十人教之歌酒酣高祖擊筑自為歌詩令習之)
高后元年王孝惠諸子不數疑辭也
二年書行八銖錢重民用也故孝文五年除錢律孝
武五年行三分錢皆書
六年書晝昏紀變也(吕后惡之曰此為我也)凡災異不悉書書
者有為也
孝文元年書除收孥相罪律首施仁也書立太子樹
國本也
南越王稱臣不書外事也
二年書立皇子武參勝為王凡封皇子皆書封王子
不書尊王也(初有司請立皇子為王詔先立河間城陽濟北然後立皇子)高帝時
封皇子肥長建如意恢友恒亦不書傷功臣也
六年匈奴請和親不書為内諱也
十五年親策賢良能直言極諫者不書未得賢也
書黃龍見成紀上始郊見雍五帝見渭陽五帝謹始
也
後元年書誅新垣平大改過也故前以垣平為上大
夫不書
後二年書匈奴和親前此不書此獨書何也前六年
和親十一年寇狄道是年又和親後六年又寇上郡
雲中以帝之德天下之治安和親不足恃如此故一
書焉為鍳也
孝景元年匈奴入代與約和親不書為内諱也
四年立皇子徹為膠東王不書避所諱也
五年遣公主嫁單于不書為内諱也
六年廢皇后薄氏不書諱也外戚世家云景帝為太
子時薄太后以薄氏女為之妃及即位立為后無子
無寵薄太后崩廢薄皇后夫后不聞有罪又太后所
立太后崩即廢帝亦忍矣帝本紀缺其事或武帝削
之歟(衛宏漢書儀註云太史公景帝紀極言其短武帝怒削去孝孫補之)
七年書廢太子榮為臨江王四月丁巳膠東王立為
太子譏易樹子也
中元四年書臨江王徵自殺譏帝也書葬藍田燕數
萬為銜土置冡上記異且隱之也
六年書分梁為五國王梁孝王諸子封王子不書書
者美順親也(陳子龍曰既以悦太后又以分梁國非也是時梁王薨太后哀哭不食帝憂懼)
(不知所為盡立孝王子太后乃說為帝加一餐則分削國邑爾時念不到此)
孝武建元元年舉賢良方正直言極諫之士不書賢
不用也(時得董仲舒以為江都相未竟大用)
二年書置茂陵豫凶事也(丘濬曰初即位即置陵邑古人不以豫凶事為忌)
三年書東甌王來降始外事也(中元三年匈奴降侯七人不書獨書此者)
(志武帝事四夷之始此後邊事屢書矣)
五年置五經博士不書缺也(丘濬曰秦焚詩書惟存博士官五經為世大禁)
(漢興稍稍復出然皆私相傳習于其家至是官始置五經博士然後天下靡然向風公相授受以為世業)
(武帝有功儒教豈小小哉)
元光二年書帝初之雍郊見五畤始神事也
四年族灌夫棄魏其侯市灌夫例不書書為魏其譏
枉殺也
元朔元年書衛夫人立為皇后立后不書書譏之也
(外戚世家衛皇后宇子夫生微矣末論李夫人尹婕妤之屬云皆以倡見非王侯有土之女士不可以配)
(人主蓋微譏之也)
元狩元年立子據為皇太子不書諱也
四年方士少翁伏誅不書諱也(本紀云誅文成將軍而隱之上後悔復用)
(欒大封五利將軍)
元鼎四年書立常山憲王子平為真定王商為泗水
王凡立王子不書書此者帝哀憲王之廢故封其子
是為能友非他分邑比也
五年欒大伏誅不書諱也(大既誅又拜公孫卿為大夫幸緱氏觀仙人跡)
元封元年帝出長城登單于臺勒兵還不書危也(時遣)
(郭吉告單于曰單于能戰天子自將待邊不能亟來臣服單于怒留吉上乃還)
封禪不書妄也(封禪書末云方士言神仙者彌衆然其效亦可覩矣蓋諷之也)
太初元年書改歷以正月為歲首行夏時也
天漢四年立皇子髆為昌邑王不書削也
相免薨卒自殺皆書將御史不書專重相也周苛守
滎陽死則書予節也太僕汝隂侯滕公卒則書賢之
也堯抵罪則書無罪也湯有罪自殺則書誅不仁也
韓安國屯漁陽卒則書以安國嘗行丞相事也惟孝
景後二年書御史大夫岑邁卒未知何義漢表亦無
其人
孝武朝相十二人棄市斬自殺者凡六人其相位之
殆如此此公孫賀之所以哀也
存疑
索隱于相位云置立丞相太尉三公其實太尉屬將
位特置罷倒書相位耳故漢百官表三公與丞相並
太尉與大司馬並雖云與丞相等尊位次自在丞相
下
將位一本作將相後人強釋之疑將相本訛也從將
位為是天官書有將位星
高后元年陵免相不書疑缺
八年七月卒巳為帝太𫝊九月丙戍復為丞相此審
食其也疑缺
孝文十年書諸侯皆至長安按諸侯王表是年惟長
沙王來朝他國前朝不一年楚王戊十三年乃朝本
紀亦無此疑誤
孝景後元年下周亞夫獄不食死例當書疑缺
御史大夫自孝文以後史表與漢百官表多異疑從
漢書為是蓋漢御史大夫只一人漢書孝文四年圍
七年馮敬十六年申屠嘉後元二年陶青孝景二年
錯四年介七年劉舍中三年衛綰後元年直不疑孝
武元年牛抵二年趙綰四年莊青翟六年安國元光
四年張歐元朔三年公孫弘五年番係凡此叙遷甚
明史表孝文四年嘉為御史大夫後二年嘉相計十
四年乃孝文九年又載御史大夫敬是同時有兩御
史也故從漢書四年圍七年敬十六年嘉為是(漢書嘉傳)
(亦云十六年為御史大夫)又孝景四年史表有御史大夫蚡按蚡
傳孝景時為中大夫並未遷御史大夫孝武元年始
封蚡武安侯為太尉則蚡疑介字之訛當從漢表四
年介為是又史表孝景六年有御史大夫陽陵侯岑
邁漢表無之元朔五年漢表有番係史表無之按岑
邁無所考若番係則史表缺耳當元朔三年公孫弘
為御史五年弘相應有繼為御史者史未有載至元
狩元年乃書御史大夫蔡此三年中御史不應缺又
從漢表為是雖圍與介與係與邁皆無傳可考以次
求之漢書固為明也
班固云司馬遷記事訖于天漢自此以後後人所
續按史公大事記筆削本朝尤其精意所在前人
謂得詩春秋之意是不誣司馬貞弗索其義但以
六事槩之陋矣因為比事參觀發明篇末其意義
顯爍衆見者不費辭也若褚孝孫所續太始以後
觕舉數事事多缺旨亦無取故不論
