讀史記十表卷八
南陽汪越撰
建元以來侯者年表第八
(索𨼆曰七十二國太史公舊餘四十五國褚先生補也)
太史公曰匈奴絶和親攻當路塞閩越擅伐東甌請降二
夷交侵當盛漢之隆以此知功臣受封侔于祖考矣何者
自詩書稱三代戎狄是膺荆荼是徵(索𨼆曰荼音舒徵音澄)齊桓越
燕伐山戎武靈王以區區趙服單于秦繆用百里霸西戎
吳楚之君以諸侯役百越况乃以中國一統明天子在上
兼文武席卷四海内輯億萬之衆豈以晏然不為邊境征
伐哉自是後遂出師北討彊胡南誅勁越將卒以次封矣
國名侯功元光元朔元狩元鼎元封(太初以後)
右太史公本表(七十三)
當塗(索𨼆曰表在九江)魏不害以圉守尉捕淮陽反者公孫勇
等侯
蒲(索𨼆曰表在琅邪)蘇昌以圉尉史捕淮陽反者公孫勇等
侯
潦陽(索𨼆曰潦音遼表在清河)江德以圉廐嗇夫共捕淮陽反者公
孫勇等侯
富民(索𨼆曰表在蘄)田千秋家在長陵以故高廟寢郎上書諫
孝武曰子弄父兵罪當笞父子之怒自古有之蚩
尤畔父黃帝涉江上書至意拜為大鴻臚征和四
年為丞相封三千戸至昭帝時病死子順代立為
虎牙將軍擊匈奴不至質誅死國除(漢書音義曰質所期處也)
右孝武封國名(四)
後進好事儒者禇先生曰太史公記事盡于孝武
之事故復修記孝昭以來功臣侯者編于左方令
後好者者得覧觀成敗長短絶世之適得以自戒
焉當世之君子行權合變度時施宜希世用事以
建功有土封侯立名當世豈不盛哉觀其持滿守
成之道皆不謙讓驕蹇爭權喜揚聲譽知進不知
退終以殺身滅國以三得之(以三得之者即上所謂行權合變度時施)
(宜希世用事也)及身失之不能傳功于後世令恩德流子
孫豈不悲哉夫龍頟侯曾為前將軍世俗順善厚
重謹信不與政事退讓愛人其先起于晉六卿之
世有土君國以來為王侯子孫相承不絶歴年經
世以至于今凡八百餘歲豈可與功臣及身失之
者同日而語之哉悲夫後世其誡之(孚遠曰龍頟侯已具前表)
(此復推美以其貴盛傳後故也)
博陸霍光家在平陽以兄驃騎將軍故貴前事武帝覺
捕得侍中謀反者馬何羅等功侯三千戸(文穎曰博廣陸)
(平取其嘉名無此縣也食邑北海河東瓉曰漁陽有博陸城也)中輔幼主昭帝為
大將軍謹信用事擅治尊為大司馬益封邑萬戸
後事宣帝歴事三主天下信鄊之益封二萬戸子
禹伐立謀反族滅國除
秺(漢書音義曰音妬在濟隂成武今有亭)金翁叔名日磾以匈奴休屠
王太子從渾邪王將衆五萬降漢(孚遠曰休屠王畔約不降故日)
(磾沒為官奴表不詳其事諱之也)歸義侍中事武帝覺捕侍中謀
反者馬羅何等功侯三千戸中事昭帝謹厚益封
三千戸子弘代立為奉車都尉事宣帝
安陽(索𨼆曰表在蕩隂志屬汝南)上官桀家在隴西以善騎射從軍
稍貴事武帝為左將軍覺捕斬侍中謀反者馬何
羅弟重合侯通功侯三千戶中事昭帝與大將軍
霍光争權因以謀反族滅國除
桑樂(索𨼆曰表在千乘)上官安以父桀為將軍故貴侍中事昭
帝安女為昭帝夫人立為皇后故侯三千戸驕蹇
與大將軍霍光爭權因以父子謀反族滅國除
富平(索𨼆曰志屬平原)張安世家在杜陵以故御史大夫張湯
子武帝時給事尚書為尚書令事昭帝謹厚習事
為光禄勲右將軍輔政十三年無適過侯三千戸
及事宣帝代霍光為大司馬用事益封萬六千戸
子延壽代立為太僕侍中
義陽(索𨼆曰表在平氏)傅介子家在北地以從軍為郎為平樂
監昭帝時刺殺外國王天子下詔書曰平樂監傅
介子使外國殺樓蘭王以直報怨不煩師有功其
以邑千三百戸封介子為義陽侯子厲代立爭財
相告有罪國除
商利(索𨼆曰表在徐郡)王山齊人也故為丞相史會騎將軍上
官安謀反山說安與俱入丞相史會山以軍功為
侯三千戸上書願治民為代太守為人所上書言
繋獄當死會赦出為庶人國除
建平(索𨼆曰表在濟陽)杜延年以故御史大夫杜周子給事大
將軍幕府發覺謀反者騎將軍上官安等罪封為
侯邑二千七百戸拜為太僕元年出為西河太守
五鳳三年入為御史大夫
弋陽(索𨼆曰志屬汝南)任宫以故上林尉捕格謀反者左將軍
上官桀殺之便門封為侯二千戸後為太常及行
衛尉事節儉謹信以壽終𫝊于子孫
宣城(索𨼆曰表在濟隂)燕倉以故大將軍幕府軍吏發謀反者
騎將軍上官安有罪功封侯邑二千戸為汝南太
守有能名
宜春(索𨼆曰志屬汝南)王訢家在齊本小吏佐史稍遷至右輔
都尉武帝數幸扶風郡訢共置辦拜為右扶風至
孝昭時代桑弘羊為御史大夫元鳳三年代田千
秋為丞相封二千戸立二年為人所上書言暴自
殺不殊子代立為屬國都尉
安平(索𨼆曰表在汝南志屬涿郡)楊敞家在華隂故給事大將軍幕
府稍遷至大司農為御史大夫元鳳六年代王訢
為丞相封二千戸立二年病死子翁君代立為典
屬國三歲以季父惲故出惡言繫獄當死得免為
庶人國除
右孝昭時所封國名(十二)
陽平(索𨼆曰志屬東郡)蔡義家在温故師受韓詩為博士給事
大將軍幕府為杜城門候入侍中授昭帝韓詩為
御史大夫是時年八十衰老常兩人扶持乃能行
然公卿大臣議以為為人主師當以為相以元平
元年九月代楊敞為丞相封二千戸病死絶無後
國除
扶陽(索𨼆曰志屬沛郡表在蕭)韋賢家在魯通詩禮尚書為博士授
魯大儒入侍中為昭帝師遷為光禄大夫大鴻臚
長信少府以為人主師本始三年代蔡義為丞相
封扶陽侯千八百戸為丞相五歲多恩不習吏事
免相就第病死子玄成代立為太常坐祠廟騎奪
爵為關内侯
平陵(索𨼆曰表在武當)范明友家在隴西以家世習外國事使
護西羌事昭帝拜為度遼將軍擊烏桓功侯二千
戸取霍光女為妻地節四年與諸霍子禹等謀反
族滅國除(按班表入孝昭據綱目兩擊鳥桓皆昭帝時事宜從班表)
營平(索𨼆曰表在濟南)趙充國以隴西騎士從軍得官侍中事
武帝數將兵擊匈奴有功為護軍都尉中事昭帝
昭帝崩議立宣帝决疑定策以安宗廟功侯封二
千五百戸
陽城(索𨼆曰表在濟隂非也且濟隂有城陽縣耳而潁川汝南又各有陽城縣城字從土在陽之下今此)
(似誤不可分别也)田延年以軍吏事昭帝發覺上官桀謀
反事後留遲不得封為大司農本造廢昌邑王議
立宣帝决疑定策以安宗廟功侯二千七百戸逢
昭帝崩方上事竝急因以盜都内錢三千萬(漢書百官)
(表曰司農屬官有都内)發覺自殺國除
平丘(索𨼆曰志屬陳留表在肥城)王遷家在衛(索𨼆曰一作衙地理志衙縣在馮翊)為
尚書郎習刀筆之文侍中事昭帝帝崩立宣帝决
疑定策以安宗廟功侯二千戸為光禄大夫秩中
二千石坐受諸侯王金錢財漏洩中事誅死國除
樂成(索𨼆曰表在平氏志屬南陽)霍山山者大將軍光兄孫也光未
死時上書曰臣兄驃騎將軍去病從軍有功病死
賜諡景桓侯絶無後臣光願以所封東武陽邑三
千五百戸分與山天子許之拜山為侯後坐謀反
族滅國除
冠軍(索𨼆曰志屬南陽)霍雲以大將軍兄驃騎將軍適孫為侯
地節三年天子下詔書曰驃騎將軍適孫為匈奴
有功封為冠軍侯薨卒子侯代立病死無後春秋
之義善善及子孫其以邑三千戸封雲為冠軍侯
後坐謀反族滅國除
平恩(索𨼆曰志屬魏郡)許廣漢家昌邑坐事下蚕室獨有一女
嫁之宣帝未立時素與廣漢出入相通卜相者言
當大貴以故廣漢施恩甚厚地節三年封為侯邑
三千戸病死無後國除
昌水(索𨼆曰表在於陵)田廣明故郎為司馬稍遷至南郡都尉
淮陽太守鴻臚左馮翊昭帝崩議廢昌邑王立宣
帝决疑定策以安宗廟本始三年封為侯邑二千
三百戸為御史大夫後為祁連將軍擊匈奴軍不
至質當死自殺國除
高平(索𨼆曰志屬臨淮)魏相家在濟隂少學易為府卒史以賢
良舉為茂陵令遷河南太府坐賊殺不辜繋獄當
死會赦免為庶人有詔守茂陵令為揚州刺史入
為諫議大夫復為河南太守遷為大司農御史大
夫地節三年譛毁韋賢代為丞相封千五百戸病
死長子賓代立坐祠廟失侯
博望(索𨼆曰志屬南陽)許中翁(名舜)以平恩侯許廣漢弟封為侯
邑二千戸亦故有私恩為長樂衛尉死子延年代
立
樂平許翁孫以平恩侯許廣漢少弟故為侯封二千戸
拜為彊弩將軍擊破西羌還更拜為大司馬光禄
勲亦故有私恩故得封嗜酒好色以早病死子湯
代立
將陵史子回(名曾)以宣帝大毋家封為侯二千六百戸與
平臺侯昆弟行也子回妻宜君故成王孫嫉妬絞
殺侍婢四十餘人盜斷媍人初産子臂膝以為媚
道為人所上書言論棄市子回以外家故不失侯
平臺(索𨼆曰志屬常山)史子叔(名玄)以宣帝大母家封為侯二千
五百戸衛太子時史氏内一女於太子嫁一女魯
王今見魯王亦史氏外孫也外家有親以故貴數
得賞賜
樂陵(索𨼆曰志屬臨淮平原亦有樂陵)史子長(名高)以宣帝大母家貴侍
中重厚忠信以發覺霍氏謀反事封三千五百戸
博成(索𨼆曰表在臨淮)張章父故潁川人為長安亭長失官之
北闕上書寄宿霍氏第舍卧馬櫪閒夜聞養馬奴
相與語言諸霍氏子孫欲謀反狀因上書告反為
侯封三千戸
都成(索𨼆曰志屬潁川)金安上先故匈奴以發覺故大將軍霍
光子禹等謀反事有功封侯二千八百戸安上者
奉車都尉秺侯從羣子行謹善退讓以自持欲傳
功德于子孫
平通(索𨼆曰表在博陽)楊惲家在華隂故丞相楊敞少子任為
郎好士自喜知人居衆人中常與人顔色以故高
昌侯董忠引與屏語言霍氏謀反狀共發覺告反
侯二千戸為光禄勲到五鳳四年作為妖言大逆
罪腰斬國除
高昌(索𨼆曰志屬千乘)董忠父故潁川陽翟人以習書詣長安
忠有材力能騎射用短兵給事期門與張章相習
知章告語忠霍禹謀反狀忠以語常侍騎郎楊惲
共發覺告反侯二千戸今為梟騎都尉侍中坐祠
宗廟乘小車奪百戶
爰戚趙成(索𨼆曰漢表作趙長平)用發覺楚國事侯二千三百戸
地節元年楚王與廣陵王謀反成發覺反狀天子
推恩廣德義下詔書曰無治廣陵王廣陵王不變
更後復坐祝詛滅國自殺國除今帝復立子為廣
陵王(孚遠曰廣陵王事不宜載在趙成表中此刪截未淨)
酇地節三年天子下詔書曰朕聞漢之興相國蕭何
功第一今絶無後朕甚憐之其以邑三千戸封蕭
何玄孫建世為鄼侯
平昌王長君(名無故)家在趙國常山廣望邑人也衛太子
時嫁太子家為太子男史皇孫為配生子男絶不
聞殽問行且四十餘歲至今元康元年中詔徵立
以為侯封五千戶宣帝舅父也
樂昌(索𨼆曰表在汝南)王稚君(名武)家在趙國常山廣望邑人也
以宣帝舅父外家封為侯邑五千戶平昌侯王長
君弟也
卭成(索𨼆曰表在濟隂)王奉光家在房陵以女立為宣帝皇后
故封千五百戶言奉光初生時夜見光其上傳聞
者以為當貴云後果以女故為侯
安遠(索𨼆曰表在慎)鄭吉家在會稽以卒伍起從軍為郎使護
將弛刑士田渠黎會匈奴單于死國亂相攻日逐
王將衆來降漢先使語吉吉將吏卒數百人往迎
之衆頗有欲還者因斬殺其渠率遂與俱入漢以
軍功侯二千戸
博陽(索𨼆曰表在南頓)邴吉家在魯本以治獄為御史屬給事
大將軍幕府常施舊恩宣帝遷為御史大夫封侯
二千戶神爵二年代魏相為丞相立五歲病死子
翁孟代立為將軍侍中甘露元年坐祠宗廟不乘
大車而騎至廟門有罪奪爵為關内侯
建成(索𨼆曰表在沛)黃霸家在陽夏以役使徙雲陽以廉吏為
河内守丞遷為廷尉監行丞相長史事坐見知夏
侯勝非詔書大不敬罪久繋獄三歲從勝學尚書
會故以賢良舉為揚州刺史潁川太守善化男女
異路耕者讓畔賜黃金百斤秩中二千石居潁川
入為太子太傅遷御史大夫五鳳三年代邴吉為
丞相封千八百戶
西平(索𨼆曰表在臨淮)于定國家在東海本以治獄給事為廷
尉史稍遷御史中丞上書諫昌邑王遷為光禄大
夫為廷尉乃師受春秋變道行化謹厚受人遷為
御史大夫代黃霸為丞相
右孝宣時所封(二十九)
陽平(索𨼆曰表在東郡)王稚君(名傑表索隠曰漢名禁)家在魏郡故丞相
史女為太子妃太子立為帝女為皇后故侯千二
百戶初元以來方盛貴用事游宦求官于京師者
多得其力未聞其有知略廣宣于國家也
右孝元初元元年三月封
讀史記十表卷八
讀建元以來矦者年表
讀建元矦者表以誅伐四夷為主
表建元至太初以後矦者蓋主軍功而擊匈奴則軍
功之大者或從大將軍衛青或從驃騎將軍霍去病
多取封矦南越東甌朝鮮功又其次也有自匈奴降
者有自南越東甌朝鮮小月氐降者可以威遠因矦
之有父死事南越而其子矦者樛世樂韓千秋是也
有以父擊匈奴功而其子矦者大將軍衛青之三子
是也有從擊匈奴及使絶域而矦者張騫是也其不
以軍功則周子南君以周後紹封公孫弘以丞相詔
褒為矦石慶以相丞及先人萬石積德謹行矦是也
最下則樂通以方術矦矣
按孝武之時虚中國以事四夷好大喜功之蔽也太
史公不斤開邊而引詩書稱征伐為非得已且曰功
臣受封侔于祖考其亦微詞與
禇孝孫曰太史公記事盡于孝武之事故復修記孝昭
以來功臣矦者編於左方令後好事者得覧觀成敗長
短絶世之適得以自戒焉
按功臣如霍光輔昭帝後立宣帝漢室以安金日磾
張安世杜延年皆忠謹有功傅介子斬樓蘭宣威異
域趙充國屯金城蔡義韋賢通經術為人主師黃霸
以循吏于定國為廷尉民自以不冤邴吉有德皇孫
終不自言皆人所未易能哉然惟光與安世日磾廢
立行權合變功莫大焉其餘亦贊决定策者也至或
出於告捕發覺逆謀以致封矦上官桀霍氏顯雲山
禹馬何羅楚王之屬適為用事者資也豈非時勢使
然歟此外外戚恩澤矦宣帝大母家史氏宣帝后兄
許氏太子妃家王氏是也惟酇矦續封以蕭何功第
一而驃騎將軍霍去病續封其後庶幾賞延于世之
義乎
按禇先生補孝昭以來功臣矦者而諄諄于其子孫
持滿守成之道可謂善矣獨舉龍頟矦(韓說)厚重謹信
果與韓嫣不同趣歟至稱其先起晉六卿至今八百
餘歲此與其論三代世表稱霍光為皇帝後者皆不
經宜司馬貞詆其蕪穢正史也
讀建元以來矦者年表補
高帝功臣及惠景間矦者皆兼同異姓敘之獨建元
以來分矦者年表王子矦表為二何也蓋是時征代
四出軍功既多支庶畢矦分邑又衆故分敘之以致
意也
漢表衛青霍去病入外戚夫二人皆以征討大功得
矦非以外戚矦也豈得與田竇同論又凡功廕紹封
丞相為侯固是恩澤但與宦者張澤方術欒大等輩
亦豈得竟無區别乎大抵分屬不倫不如史表合一
之為當也
存疑
索𨼆曰七十二國太史公舊今據表凡七十三國褚
孝孫補四國凡七十七國以軍功矦者三十三人補
三人以降矦者三十一人以功廕者三人以死事廕
者二人紹先代封者一人以丞相矦者二人補一人
以方術矦者一人班表載八十九人内武安周陽二
人史入景表仍八十七人計增十人海西矦李廣利
新時矦趙第承父矦續相如開陵侯成娩秺矦商丘
成重合矦莽通德矦景建題矦張富昌邘矦李壽丞
父矦孫王
禇少孫補孝昭時十二矦班表載功臣八人外戚恩
澤七人凡十五人計增三人陽平矦蔡義平陵矦范
明友成安矦郭忠蔡范禇入宣表郭忠缺按蔡義元
光元年九月為丞相矦是年四月昭帝崩六月立昌
邑王廿七日廢七月迎宣帝即位義封于九月依褚
入宣表為是范明友以昭帝元鳳四年七月封褚入
宣表非也班入昭表是
褚少孫補孝宣時二十九矦按班表功臣恩澤外戚
共載三十二人又隨父四人共三十六人計增七人
又除蔡義范明友班入昭表實增九人長羅矦常惠
合陽矦梁喜歸德矦先賢撣信成矦王定義陽矦温
敦爰氏矦便樂成陽矦劉德周子南君延年陽都矦
張彭祖孝孫既云修記何又缺而弗備也
