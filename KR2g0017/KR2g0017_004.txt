劉向古列女傳卷之四
貞順傳
召南申女
召南申女者申人之女也既許嫁于鄷夫家禮不備
而𣣔迎之女與其人言以為夫婦者人倫之始也不
可不正傳曰正其本則萬物理失之毫釐差之千里
是以本立而道生源潔而流清故嫁娶者所以傳重
承業継續先祖為宗廟主也夫家輕禮違制不可以
行遂不肯往夫家訟之于理致之于獄女終以一物
不具一禮不備守節持義必死不往而作詩曰雖速
我獄室家不足言夫家之禮不備足也君子以為淂
婦道之儀故舉而揚之傳而法之以絶無禮之求防
淫慾之行焉又曰雖速我訟亦不女從此之謂也
頌曰
召南申女貞一脩容夫禮不備終不肯從
要以必死遂至獄訟作詩眀意後世稱誦
宋恭伯姬
伯姬者魯宣公之女成公之妹也其母曰&KR1230;姜嫁伯
姬于宋恭公恭公不親迎伯姬迫于父母之命而行
既入宋三月廟見當行夫婦之道伯姬以恭公不親
迎故不肯聽命宋人告魯魯使大夫季文子如宋致
命于伯姬還復命公享之繆姜出于房再拜曰大夫
勤勞于遠道辱送小子不忘先君以及後嗣使下而
有知先君猶有望也敢再拜大夫之辱伯姬既嫁于
恭公十年恭公䘚伯姬寘至景公時伯姬嘗遇夜失
火左右曰夫人少避火伯姬曰婦人之義保傳不俱
夜不下堂待保傳来也保母至矣傳母未至也左右
又曰夫人少避火伯姬曰婦人之義傳母不至夜不
可下堂越義而生不如守義而死遂逮于火而死春
秋詳錄其事為賢伯姬以為婦人以貞為行者也伯
姬之婦道盡矣當此之時諸侯聞之莫不悼痛以為
死者不可以生財物猶可復故相與聚會于澶淵償
宋之所喪春秋善之君子曰禮婦人不得傳母夜不
下堂行必以燭伯姬之謂也詩云淑慎爾止不愆于
儀伯姬可謂不失儀矣
頌曰
伯姬心專守禮一意宫夜失火保傳不備
逮火而死厥心靡悔春秋賢之詳錄其事
衞宣夫人
夫人者齊侯之女也嫁于衞至城門而衞君死保母
曰可以還矣女不聽遂入持三年之喪畢弟立請曰
衞小國也不容二庖請碩同庖終不聽衞君使人愬
子齊兄弟齊兄弟皆𣣔與君使人告女女終不聽乃
作詩曰我心匪石不可轉也我心匪席不可卷也厄
窮而不憫勞辱而不苟然後能自致也言不失也然
後可以濟難矣詩曰威儀棣不可選也言其左右
無賢臣皆順其君之意也君子美其貞一故舉而列
之于詩也
頌曰
齊女嫁衞厥至城門公薨不反遂入三年
後君欲同女終不渾作詩譏刺䘚守死君
蔡人之妻
蔡人之妻者宋人之女也既嫁于蔡而夫有悪&KR0858;其
母將改嫁之女曰夫之不幸乃妾之不幸也柰何去
之適人之道一與之醮終身不改不幸遇悪疾不改
其意且夫采(采)芣苢之草雖其臭悪猶始于捋采之
終于懷襭之浸以益親况于夫婦之道乎彼無大故
又不遣妾何以得去終不聽其母乃作芣苢之詩君
子曰宋女之意甚貞而一也
頌曰
宋女專慤持心不碩夫有悪疾意猶一精
母勸去歸作詩不聽詩人美之以為順貞
黎莊夫人
黎莊夫人者衞侯之女黎莊公之夫人也既往而不
同𣣔所務者異未嘗得見甚不得意其傳母閔夫人
賢公反不納憐其失意又恐其已見遣而不以時去
謂夫人曰夫婦之道有義則合無義則去今不得意
胡不去乎乃作詩曰式微式微胡不歸夫人曰婦人
之道一而巳矣彼雖不吾以吾何可以離于婦道乎
乃作詩曰微君之故胡爲乎中露終執貞一不違婦
道以俟君命君子故序之以編詩
頌曰
黎莊夫人執行不衰莊公不偶行節及乖
傳母勸去作詩式微夫人守一終不肯歸
齊孝孟姬
孟姬者華氏之長女齊孝公之夫人也好禮貞一過
時不嫁齊中求之禮不備終不往躡男席語不及外
遠别避嫌齊中莫能備禮求焉齊國称其貞孝公聞
之乃脩禮親迎于華氏之室父母送孟姬不下堂母
醮房之中結其衿縭戒之曰必敬必戒無違宫事父
誡之東階之上曰必夙興夜寐無違命其有大妨于
王命者亦勿從也諸母誡之兩階之間曰敬之敬之
必終父母之命夙夜無怠爾之衿縭父母之言謂何
姑姊妹誡之門内曰夙夜無愆爾之衿鞶無忘父母
之言孝公親迎孟姬于其父母三顧而出親迎之綏
自御輪三曲顧姬與遂納于宫三月廟見而後行夫
婦之道既居久之公遊于琅邪華孟姬從車奔姬墮
車碎孝公使駟馬立車載姬以歸姬使侍御者舒帷
以自障蔽而使傳母應使者曰妾聞妃后踰閾必乘
安車輜軿下堂則從傳母保阿進退則鳴玉環佩内
餙則結紐綢繆野處則帷裳擁蔽所以正心一意自
歛制也今立車無軿非所敢受命也野處無衞非所
敢久居也三者失禮多矣夫無禮而生不若早死使
者馳以告公更取安車比其反也則自絰矣傳母救
之不絶傳母曰使者至輜軿已具姬氏蘇然後乘而
歸君子謂孟姬好禮禮婦人出必輜軿衣服綢繆既
嫁歸問女見弟不問男昆弟所以遠别也詩曰彼君
子女綢直如髮此之謂也
頌曰
孟姬好禮執節甚公避嫌遠别終不冶容
輦不並乘非禮不從君子嘉焉自古寡同
息君夫人
夫人者息君之夫人也楚伐息破之虜其君使守門
將妻其夫人而納之于宫椘王出遊夫人遂出見息
君謂之曰人生要一死而已何至自苦妾無須臾而
忘君也終不以身更貳醮生離于地上豈如死歸于
地下哉乃作詩曰榖則異室死則同穴有如不信死
如曒日息君止之夫人不聽遂自殺息君亦自殺同
日俱死椘王賢其夫人守節有義乃以諸侯之禮合
而葬之君子謂夫人說于行善故序之于詩夫義動
君子利動小人息君夫人不為利動矣詩云德音莫
違及尔同死此之謂也
頌曰
椘虜息君納其適妃夫人持固弥久不衰
作詩同穴思故忘新遂死不顧列于貞賢
齊杞梁妻
齊𣏌梁殖之妻也莊公&KR0670;莒殖戰而死莊公歸遇其
妻使使者弔之于路𣏌梁妻曰今殖有罪君何辱命
焉若令殖免于罪則賤妾有先人之弊廬在下妾不
得與郊弔于是莊公乃還車詣其室成禮然後去𣏌
梁之妻無子内外皆無五屬之親既無所歸乃枕其
夫之屍于城下而哭内諴動人道路過者莫不為之
揮俤十日而城為之崩既葬曰吾何歸矣夫婦人必
有所倚者也父在則倚父夫在則倚夫子在則倚子
今吾上則無父中則無夫下則無子内無所依以見
吾誠外無所倚以立吾節吾豈能更二哉亦死而已
遂赴溜水而死君子謂𣏌梁之妻貞而知禮詩云我
心傷悲聊與子同歸此之謂也
頌曰
𣏌梁戰死其妻收丧齊莊道弔避不敢當
哭夫于城城為之崩自以無親赴淄而薨
椘&KR0685;伯嬴
伯嬴者秦穆公之女椘&KR0685;王之夫人昭王之母也當
昭王時椘與吴為伯莒之戰吴勝椘入至郢昭王亡
吴王闔閭盡妻其後宫次至伯嬴伯嬴持刀曰妾聞
天子者天下之表也公侯者一國之儀也天子失制
則天下亂諸侯失節則其國危夫婦之道固人倫之
始王教之端是以眀王之制使男女不親授受坐不
同席食不共器殊椸枷異巾&KR0808;所以遠之也若諸侯
外淫者絶卿大夫外淫者放士庶人外淫者宫割夫
然者以為仁失可復以義義失可復以禮男女之失
亂亡興焉夫造亂亡之端公侯之所絶天子之所誅
也今君王棄儀表之行縦亂亡之欲犯誅絶之事何
以行令訓民且妾聞生而辱不若死而榮若使君王
棄其儀表則無以臨國妾有淫端則無以生世一舉
而兩辱妾以死守之不敢承命且凡所𣣔妾者為楽
也近妾而死何楽之有如先殺妾又何益于君王于
是吴王慙遂退舍伯嬴與其保阿閉永巷之門皆不
释兵三旬秦救至昭王乃復矣君子謂伯嬴勇而精
一詩曰莫莫葛纍施于條枚豈弟君子求福不回此
之謂也
頌曰
闔閭勝椘入厥宫室盡妻後宫莫不戰慄
伯嬴自守堅固專一君子美之以為有節
椘昭貞姜
貞姜者齊侯之女椘昭王之夫人也王出遊留夫人
漸臺之上而去王聞江水大至使使者迎夫人忌持
其符使者至請夫人出夫人曰王與宫人約令召宫
人必以符今使者不持符妾不敢從使者行使者曰
今水方大至還而取符則恐後矣夫人曰妾聞之貞
女之義不犯約勇者不畏死守一節而已妾知從使
者必生留必死然棄約越義而求生不若留而死耳
于是使者取符則水大至臺崩夫人流而死王曰嗟
夫守義死節不為苟生處約持信以成其貞乃號之
曰貞姜君子謂貞姜有婦節詩云淑人君子其儀不
忒此之謂也
頌曰
椘昭出遊留姜漸臺江水大至無符不来
夫人守節流死不疑君子序焉上配伯姬
椘白貞姬
貞姬者椘白公勝之妻也白公死其妻紡績不嫁吴
王聞其美且有行使大夫持金百鎰白璧一雙以聘
焉以輜軿三十乘迎之將以為夫人致幣白妻辭之
曰白公生之時妾幸淂充後宫執箕箒掌衣履拂枕
席託為妃匹白公不幸而死妾願守其墳墓以終天
年今王賜金璧之聘夫人之位非愚妾之所聞也且
夫棄義從𣣔者汚也見利忘死者貪也夫貪汚之人
王何以為哉妾聞之忠臣不借人以力貞女不假人
以色豈獨事生若此哉于死者亦然妾既不仁不能
從死今又去而嫁不亦太甚乎遂辭聘而不行吴王
賢其守節有義號曰貞姬椘君子謂貞姬廉㓗而誠
信夫任重而道遠仁以為巳任不亦重乎死而後巳
不亦遠乎詩云彼美孟姜德音不忘此之謂也
頌曰
白公之妻守寡紡績吴王美之聘以金璧
妻操固行雖死不易君子大之美其嘉績
衞宗二順
衞宗二順者衞宗室靈王之夫人而及其傳妾也秦
滅衞君乃封靈王世家使奉其祀靈王死夫人無子
而守寡傳妾有子傳妾事夫人八年不衰供飬愈謹
夫人謂傳妾曰孺子養我甚謹子奉祀而妾事我我
不聊也且吾聞主君之母不妾事人今我無子于禮
斥絀之人也而得留以盡其節是我幸也今又煩孺
子不改故節我甚内慙吾碩出居外以時相見我甚
便之傳妾泣而對曰夫人𣣔使靈氏受三不祥耶不
幸早終是一不祥也夫人無子而婢妾有子是二不
祥也夫人𣣔出居外使婢子居内是三不祥也妾聞
忠臣下君無怠&KR0786;時孝子養親患無日也妾豈敢以
小貴之故變妾之節哉供養固妾之職也夫人又何
勤乎夫人曰無子之人而辱主君之母雖子𣣔爾衆
人謂我不知禮也吾終碩居外而已傳妾退而謂其
子曰吾聞君子處順奉上下之儀脩先古之禮此順
道也今夫人難我將𣣔居外使我居内此逆也處逆
而生豈若守順而死哉遂𣣔自殺其子泣而守之不
聽夫人聞之&KR0794;遂許傳妻留終年供養不衰君子曰
二女相譲亦誠君子可謂行成于内而名立于夫世
矣詩云我心匪后不可轉也此之謂也
頌曰
衞宗二順執行咸固妾子雖代供養如故
夫人慙辭請求出舍終不肯聽禮甚有度
魯寡陶嬰
陶嬰者魯陶門之女也少寡飬幼孤無強昆弟紡織
為産魯人或聞其義將求焉嬰聞之恐不得兔作歌
眀已之不更二也其歌曰黃鵠之早寡兮七年不雙
鵷&KR1450;獨宿兮不與衆同夜半悲鳴想其故雄天命早
寡兮獨宿何傷寡婦念此兮泣下數行嗚呼哉兮死
者不可忘飛鳥尚然兮况于貞良雖有賢匹兮終不
重行魯人聞之曰斯女不可得巳遂不敢復求嬰寡
終身不改君子謂陶嬰貞一而思詩云心之憂矣我
歌且謠此之謂也
頌曰
陶嬰少寡紡績養子或𣣔取焉乃自修理
作歌自眀求者乃止君子稱揚以為女紀
梁寡高行
高行者梁之寡婦也其為人榮于色而美于行夫死
早寡不嫁梁貴人多争𣣔娶之者不能得梁王聞之
使相聘焉高行曰妾夫不幸早死先狗馬填溝&KR0676;妾
守飬其孤幼曾不得專意貴人多求妾者幸而得免
今王又重之妾聞婦人之義一往而不改以全貞信
之節念忘死而趨生是不信也貴而忘賤是不貞也
棄義而從利無以為人乃援鏡持刀以割其鼻曰妾
巳刑矣所以不死者不忍幼弱之重孤也王之求妾
者以其色也今刑餘之人殆可釋矣于是相以報王
大其義高其行乃復其身尊其號曰高行君子謂高
行節禮專精詩云謂予不信有如皎日此之謂也
頌曰
高行處梁貞專精純不貪行貴務在一信
不受梁聘劓鼻刑身君子高之顯示後人
陳寡孝婦
孝婦者陳之少寡婦也年十六而嫁未有子其夫當
行戍夫且行時囑孝媍曰我生死未可知幸有老母
無他兄弟備吾不還汝肯養吾母乎媍應曰諾夫果
死不還婦飬姑不衰慈爱愈固紡績以為家業終無
嫁意居喪三年其父母哀其年少無子而早寡也將
取而嫁之孝婦曰妾聞之信者人之幹也義者行之
節也妾幸淂離襁褓受嚴命而事夫夫且行時屬妾
以其老母既許諾之夫受人之託豈可棄哉棄託不
信背死不義不可也母曰吾憐女少年早寡也孝婦
曰妾聞寧載于義而死不載于地而生且夫養人老
母而不能䘚許人以諾而不能信將何以立于世夫
為人婦固養其舅姑者也夫不幸先死不淂盡為人
子之禮今又使妾去之莫飬老母是眀夫之不肖而
著妾之不孝不孝不信且無義何以生哉因𣣔自殺
其父母懼而不敢嫁也遂使飬其姑二十八年姑死
葬之終奉祭祀淮陽大守以聞漢孝文皇帝高其義
貴其信美其行使者賜之黃金四十斤復之終身
號曰孝婦君子謂孝婦備于婦道詩云匪直也人秉
心塞淵此之謂也
頌曰
孝婦處陳夫死無子母將嫁之終不聽母
專心養姑一醮不改聖王嘉之號曰孝婦
劉向古列女傳卷之四終
