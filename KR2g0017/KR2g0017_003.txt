劉向古列女傳卷之三
仁智傳
密康公母
密康公之母姓魏氏周共王遊于洷上康公從有三
女奔之其母曰必致之王夫獸三爲群人三爲衆女
三爲粲王田不取群公行下衆王御不参一族夫粲
美之物歸汝而何德以堪之王猶不堪况尔小醜乎
康公不獻王滅密君子謂密母爲能識微詩云無巳
太康職思其憂此之謂也
頌曰
密康之母先識盛衰非刺康公受&KR1662;不歸
公行下衆物滿則損俾獻不聽密果滅殞
椘武鄧曼
鄧曼者武王之夫人也王使屈瑕為將伐羅屈瑕號
莫敖與群帥悉楚師以行闘伯比謂其御曰莫敖必
敗舉趾高心不固矣見王曰必濟師王以告夫人鄧
曼曰大夫非衆之謂也其謂君撫小民以信訓諸司
以德而威莫敖以刑也莫敖狃于蒲騷之役將自用
也必小羅君若不鎮撫其不設備乎扵是王使賴人
追之不及莫敖令于軍中曰諫者有刑及鄢師次亂
濟至羅羅與盧戎擊之大敗莫敖自經荒谷群帥囚
于治父以待刑王曰孤之罪也皆免之君子謂鄧曼
為知人詩云曾是莫聽大命以傾此之謂也王伐隨
且行告鄧曼曰余心蕩何也鄧曼曰王德薄而禄厚
施鮮而得多物盛必衰日中必移盈而蕩天之道也
先王知之矣故臨武事將發大命而蕩王心焉若師
徒毋虧王薨于行國之福也王遂行䘚于樠木之下
君子謂鄧曼為知天道易曰日中則昃月盈則虧天
地盈虛與時消息此之謂也
頌曰
椘武鄧曼見事所興謂瑕軍敗知王將薨
識彼天道盛而必衰終如其言君子揚称
許穆夫人
許穆夫人者衞懿公之女許穆公之夫人也初許求
之齊亦求之懿公將與許女因其傳母而言曰古者
諸侯之有女子也所以苞苴玩弄繋援于大國也言
今者許小而遠齊大而近若今之世強者為雄如使
邊境有寇戎之事維是四方之故赴告大國妾在不
猶愈乎今舍近而就遠離大而附小一旦有車馳之
難孰可與慮社稷衞侯不聽而嫁之于許其後翟人
攻衞大破之而許不能救衞侯遂奔走涉河而南至
椘丘齊桓往而存之遂城椘丘以居衞侯扵是悔不
用其言當敗之時許夫人馳驅而弔唁衞侯因疾之
而作詩云載馳載馳歸唁衞侯驅馬悠悠言至于曹
大夫䟦涉我心則憂既不我嘉不能旋反視爾不臧
我思不遠君子善其慈惠而遠識也
頌曰
衞女未嫁謀許與齊女諷母曰齊大可依
衞君不聽後果遁逃許不能救女作載馳
曹僖氏妻
曹大夫僖負羈之妻也晉公子重耳亡過曹恭公不
禮焉聞其駢脅近其舍伺其將浴設帷薄而觀之負
羈之妻言于夫曰吾觀晉公子其從者三人皆國相
也以此三人者皆善戮力以輔人必得晉國若得反
國必覇諸侯而討無禮曹必為首若曹有難子必不
免子胡不早自貳焉且吾聞之不知其子者視其父
不知其君者視其所使今其從者皆卿相之僕也則
其君必伯王之主也若加禮焉必能報施矣若有罪
焉必能討過子不早圖禍至不久矣負羈乃遺之壺
飡加璧其上公子受飡反璧及公子反國伐曹乃表
負羈之閭令兵士無敢入士民之扶老携幼而赴其
閭者門外成市君子謂僖氏之妻能遠識詩云既眀
且哲以保其身此之謂也
頌曰
僖氏之妻廉智孔白見晉公子知其興祚
使夫饋飡且以自託文伐曹國䘚獨見釋
孫叔敖母
椘令尹孫叔敖之母也叔敖為嬰兒之時出遊見兩
頭蛇殺而埋之歸見其母而泣焉母問其故對曰吾
聞見兩頭蛇者死今者出遊見之其母曰蛇今安在
對曰吾恐他人復見之殺而埋之矣其母曰汝不死
矣夫有隂德者陽報之德勝不祥仁除百禍天之處
高而聽卑書不云乎皇天無親惟德是輔爾嘿矣必
興于楚及叔敖長為令尹君子謂叔敖之母知道德
之次詩云母氏聖善此之說也
頌曰
叔敖之母深知天道叔敖見蛇兩頭岐首
殺而埋之泣恐不及母曰隂德不死必夀
晉伯宗妻
晉大夫伯宗之妻也伯宗賢而好以直辨凌人每朝
其妻常戒之曰盗憎主人民愛其上有爱好人者必
有憎妬人者夫子好直言枉者悪之禍必及身矣伯
宗不聽朝而以喜色歸其妻曰子貌有喜色何也伯
宗曰吾言于朝諸大夫皆謂我知似陽子妻曰實榖
不華至言不餙今陽子華而不實言而無謀是以禍
及其身子何喜焉伯宗曰吾𣣔飲諸大夫酒而與之
謀爾試聽之其妻曰諾于是為大會與諸大夫飲既
飲而問妻曰何若對曰諸大夫慕子若也然而民之
不能戴其上久矣難必及子子之仕固不可易也且
國家多貳其危可立待也子何不預結賢大夫以託
州犁焉伯宗曰諾乃得畢羊而交之及欒不忌之難
郤害伯宗譛而殺之畢羊乃送州犂于荆遂得免焉
君子謂伯宗之妻知天道詩云多將熇熇不可救薬
此之謂也
頌曰
伯宗凌人妻知且亡數諫伯宗厚許畢羊
屬以州犂以免咎殃伯宗遇禍州犁奔荆
衞靈夫人
衞靈公之夫人也靈公與夫人夜坐聞車聲轔轉至
闕而止過闕復有聲公問夫人曰知此謂誰夫人曰
此&KR1355;伯玉也公曰何以知之夫人曰妾聞禮下公門
式路馬所以廣敬也夫忠臣與孝子不為昭昭變節
不為冥冥惰行蘧伯玉衞之賢大夫也仁而有智敬
以事上此其人必不以闇昧廢禮是以知之公使視
之果伯玉也公反之以戲夫人曰非也夫人酌觴再
拜賀公公曰子何以賀寘人夫人曰始妾獨以衞為
有蘧伯玉爾今衞復有與之齊者是君有二臣也國
多賢臣國之福也妾是以賀公驚曰善哉遂語夫人
其實焉君子謂衞夫人眀于知人道夫可欺而不可
罔者其眀智乎詩云我聞其聲不見其人此之謂也
頌曰
衞靈夜坐夫人與存有車轔轔中止闕門
夫人知之必伯玉焉維知識賢問之信然
齊靈仲子
齊靈仲子者宋侯之女齊靈公之夫人也初靈公娶
于魯聲姬生子光以為太子夫人仲子與其娣戎子
嬖于公仲子生子牙戎子請以牙為太子代光公許
之仲子曰不可夫廢常不祥聞諸侯之難失謀夫光
之立也列于諸侯矣今無故而廢之是專絀諸侯而
以難犯不祥也君心悔之在我而已仲子曰妾非讓
也誠禍之萌也以死爭之公終不聽遂逐太子光而
立牙為太子高厚為傳靈公&KR0858;高厚欲迎牙及公薨
崔杼立光而殺高厚以不用仲子之言禍至扵此君
子謂仲子眀扵事理詩云聽用我謀庶無大悔仲子
之謂也
頌曰
齊靈仲子仁智顯眀靈公立牙廢姬子光
仲子強諫棄嫡不祥公既不聽果有禍殃
魯臧孫母
臧孫母者魯大夫臧文仲之母也文仲將為魯使至
齊其母送之曰汝刻而無恩好盡人力窮人以為威
魯國不容子矣而使子之齊凡好將作必扵變動害
子者其于斯發事乎汝其戒之魯與齊通壁壁隣之
國也魯之寵臣多怨汝者又皆通于齊高子國子是
必使齊圖魯而拘汝留之難乎其免也汝必施恩布
惠而後出以求助焉于是文仲託于三家厚士大夫
而後之齊齊果拘之而興兵𣣔&KR0670;魯文仲隂使人遺
公書恐得其書乃謬其辭曰歛小器投諸台食獵犬
組羊裘琴之合甚思之臧我羊羊有母食我以同魚
冠纓不足帶有餘公及大夫相與議之莫能知之人
有言臧孫母者世家子也君何不試召而問焉于是
召而語之曰吾使臧子之齊今特書来云爾何也臧
孫母泣下襟曰吾子拘有木治矣公曰何以知之對
曰歛小器投諸台者言取郭外萌内之扵城中也食
獵犬組羊裘者言趣饗戰闘之士而繕甲兵也琴之
合甚思之者言思妻也臧我羊羊有母是善告妻善
飬母也食我以同魚同者其文錯錯者所以治鋸鋸
者所以治木也是有木治保于獄矣冠纓不足帶有
餘者頭亂不得梳飢不得食也故知吾子拘而有木
治矣扵是以臧孫母之言軍于境上齊方遣兵將以
&KR0670;魯聞兵在境上乃還文仲而不伐魯君子謂臧孫
母識高見遠詩云陟彼屺兮瞻望母兮此之謂也
頌曰
臧孫之母刺子好威必且遇善使援所危
既厚三家果拘于齊母說其書子遂得歸
晉羊叔姬
叔姬者羊舌子之妻也叔向叔魚之母也一姓楊氏
叔向名肹叔魚名鮒羊舌子好正不容于晉去而之
三室之邑三室之邑人相與忀羊而遺之羊舌子不
受叔姬曰夫子居晉不容去之三室之邑又不容于
三室之邑是于夫子不容也不如受之羊舌子受之
曰為肹與鮒亨之叔姬曰不可南方有鳥名曰乾吉
食其子不擇肉子常不遂今肹與鮒童子也随大夫
而化者不可食以不義之肉不若埋之以眀不與于
是乃盛以甕埋壚隂後二年攘羊之事發都吏至羊
舌子曰吾受之不敢食也彂而視之則其骨存焉都
吏曰君子哉羊舌子不與攘羊之事矣君子謂叔姬
為能防害遠疑詩曰無曰不顯莫予去覯此之謂也
叔向𣣔娶于申公巫臣氏夏姬之女美而有色叔姬
不𣣔娶其族叔向曰吾母之族貴而無庶吾懲舅氏
矣叔姬曰子靈之妻殺三夫一君一子而亡一國兩
卿矣爾不懲此而反懲吾族何也且吾聞之有竒福
者必有竒禍而有甚美者必有甚悪今是鄭穆少妃
姚子之子子貉之妹也子貉早死無後而天鐘美于
是將必以是大有敗也昔有仍氏生女髮黑而甚美
光可監人名曰玄妻楽正䕫娶之生伯封宕有豕心
忿戾母期貪婪無饜謂之封豕有窮后羿滅之䕫是
用不祀且三代之亡恭太子之廢皆是物也汝何以
為哉夫有美物足以移人苟非德義則必有禍也叔
向懼而不敢娶&KR0685;公強使娶之生楊食我食我號曰
伯碩生時侍者謁之叔姬曰長姒産男叔姬往視之
及堂聞其號也而還曰豺狼之聲也狼子野心今將
滅羊舌氏者必是子也遂不肯見及長與祁勝為亂
晉人殺食我羊舌氏田是遂滅君子謂叔姬為能推
類詩云如彼泉流無淪胥以敗此之謂也叔姬之始
生叔魚也而視之曰是虎目而豕啄鳶眉而牛腹谿
&KR0676;可盈是不可饜也必以賂死遂不見及叔魚長為
國贊理邢侯與雍子争田雍子入其女扵叔魚以求
直邢侯殺叔魚與雍子于朝韓宣子患之叔向曰三
姦同罪請殺其生者而戮其死者遂族邢侯氏而尸
叔魚與雍子于市叔魚䘚以貪死叔姬可謂知矣詩
云貪人敗類此之謂也
頌曰
叔向之母察于情性知人之生以窮其命
叔魚食我皆貪不正必以貨死果䘚分争
晉范氏母
晉范氏母者范獻子之妻也其三子遊于趙氏趙蕳
子乘馬園中園中多株問三子曰奈何長者曰眀君
不問不為亂君不問而為中者曰爱馬足則無爱民
力爱民力則無爱馬足少者曰可以三德使民設令
伐株于山將有馬為也巳而閑囿示之株夫山遠而
囿近是民一悦矣夫險阻之山而伐&KR0685;地之株民二
悦矣既畢而賤賣民三悦矣簡子從之民果三悦少
子伐其謀歸以告母母喟然嘆曰終滅范氏者必是
子也夫伐功施勞鮮能布仁乘偽行詐莫能久長其
後智伯滅范氏君子謂范氏母為知難夲詩曰無忝
皇祖式救爾後此之謂也
頌曰
范氏之母貴德尚信小子三悦以詐與民
知其必滅鮮能有仁後果逄禍身死國兮
魯公乘姒
魯公乘姒者魯公乘子皮之姒也其族人死姒哭之
甚悲子皮止姒曰安之吾今嫁姊矣已過時子皮不
復言也魯君𣣔以子皮為相子皮問姒曰魯君𣣔以
我為相為之乎姒曰勿為也子皮曰何也姒曰夫臨
喪而言嫁一何不習禮也後過時而不言一何不逹
人事也子内不習禮而外不逹人事子不可以為相
子皮曰姒𣣔嫁何不早言姒曰婦人之事唱而後和
吾豈以𣣔嫁之故數子乎子誠不習扵禮不逹扵人
事以此相一國據大政何以理之譬猶揜目而别黑
白也掩目而别黑白猶無患也不逹人事而相國非
有天咎必有人禍子其勿為也子皮不聽䘚受為相
居未期年果誅而死君子謂公乘姒緣事而知弟之
遇&KR0852;也可謂智矣待禮然後動不苟觸情可謂貞矣
詩云籜兮籜兮風其吹汝叔兮伯兮唱予和汝又曰
百爾所思不如我所之此之謂也
頌曰
子皮之姊眀事分禮子皮相魯知其禍𧺫
姊諫子皮殆不如止子皮不聽䘚為宗恥
魯&KR0238;室女
&KR0238;室女者魯&KR0238;室邑之女也過時未適人當穆公時
君老大子幼女倚柱而嘯旁人聞之莫不為之慘者
其隣人婦從之遊謂曰何嘯之悲也子𣣔嫁耶吾為
子求偶&KR0238;室女曰嗟乎始吾以子為有知今無識也
吾豈為不嫁不樂而悲哉吾憂魯君老大子幼隣婦
笑曰此乃魯大夫之憂婦人何與焉漆室女曰不然
非子所知也昔晉客舍吾家繋馬園中馬佚馳走踐
吾葵使我終歲不食葵鄰人女奔随人亡其家倩吾
兄行追之逄霖水出溺流而死令吾終身無兄吾聞
河潤九里漸洳三百步今魯君老悖太子少愚愚偽
日起夫魯國有患者君臣父子皆被其辱禍及衆庶
婦人獨安所避乎吾甚憂之子乃曰婦人無與者何
哉鄰婦謝曰子之所慮非妾所及三年魯果亂齊楚
攻之魯連有寇男子戰闘婦人轉輸不得休息君子
曰遠矣&KR0238;室女之思也詩云知我者謂我心憂不知
我者謂我何求此之謂也
頌曰
&KR0238;室之女計慮甚玅維魯且亂倚柱而嘯
君老嗣幼愚悖姦生魯果優亂齊伐其城
魏曲沃負
曲沃負者魏大夫如耳母也秦立魏公子政為魏太
子魏哀王使使者為太子納妃而美王將自納焉曲
沃負謂其子如耳曰王亂于無别汝胡不匡之方今
戰國強者為雄義者顯焉今魏不能強王又無義何
以持國乎王中人也不知其為禍耳汝不言則魏必
有禍矣有禍必及吾家汝言以盡忠忠以除禍不可
失也如耳未遇門會使于齊負因欵王門而上書曰
曲沃之老婦也心有所懷碩以聞扵王王召入負曰
妾聞男女之别國之大節也婦人脆于志窳于心不
可以邪開也是故必十五而笄二十而嫁早成其號
謚所以就之也聘則為妻奔則為妾所以開善遏淫
也節成然後許嫁親迎然後随從貞女之義也今大
王為太子求妃而自納之于後宫此毀貞女之行而
亂男子之别也自古聖王必正妃匹妃匹正則興不
正則亂夏之興也以塗山亡也以末喜殷之興也以
有㜪亡也以妲巳周之興也以大姒亡也以褒姒周
之康王夫人晏出朝關雎𧺫興思得淑女以配君子
夫雎鳩之鳥猶未嘗見乘居而匹處也夫男女之盛
合之以禮則父子生焉君臣成焉故為萬物始君臣
父子夫婦三者天下之大綱紀也三者治則治亂則
亂今大王亂人道之始棄綱紀之大大國五六南有
強楚西有横秦而魏國居其間可謂僅存矣王不憂
此而從亂無别父子同女妾恐大王之國政危矣王
曰然寡人不知也遂與太子妃而賞負三十鍾如耳
還而爵之哀王勤行自修勞来國家而齊椘強秦不
敢加兵焉君子謂魏負知禮詩云敬之敬之天維顯
思此之謂也
頌曰
魏負聰逹非刺哀王王子納妃禮别不眀
負欵王門陳列紀網王能自脩䘚無敵兵
趙將括母
趙將馬服君趙奢之妻趙括之母也秦攻趙孝成王
使括代廉頗為將將行括母上書言于王曰括不可
使將王曰何也曰始妾事其父父時為將身所奉飯
者以十數所友者以百數大王及宗室所賜幣者盡
以與軍吏士大夫受命之日不問家事今括一旦為
將東向而朝軍吏吏無敢仰視之者王所賜金帛歸
盡蔵之乃曰視便利田宅可買者王以為若其父乎
父子不同執心各異碩勿遣王曰母置之吾計已决
矣括母曰王終遣之即有不稱妾得無随乎王曰不
也括既行代廉頗三十餘日趙兵果敗括死軍覆王
以括母為仁智詩曰老夫灌灌小子矯矯匪我言耄
爾用憂謔此之謂也
頌曰
孝成用括代頗拒秦括母獻書知其覆軍
願止不得請罪止身括死長&KR0685;妻子得存
劉向古列女傳卷之三終
