劉向古列女傳卷之八
周郊婦人
周郊婦人者周大夫尹固所遇于郊之婦人也周赧
王之時王子朝怙寵為亂與敬王争立敬王不得入
尹固與召伯盈原伯魯附于子朝春秋魯昭二年六
月晉師納王尹固與子朝奉周之典藉出奔之數日
道還周郊婦人遇郊尤之曰處則勸人為禍行則數
日而反是其過三歲乎至昭公二十九年京師果殺
尹固君子謂周郊婦人悪尹氏之助亂知天道之不
祐示以大期終如其言詩云取辟不遠昊天不忒此
之謂也
陳辯女
辯女者陳國採桑之女也晉大夫觧居甫使于宋道
過陳遇採桑之女止而戲之曰女為我歌我將舍汝
採桑女乃為之歌曰墓門有棘斧以斯之夫也不良
國人知之知而不已誰昔然矣大夫又曰為我歌其
二女曰墓門有梅有鶚萃止夫也不良歌以訊止訊
予不顧顛倒思予大夫曰其梅則有其鶚安在女曰
陳小國也攝乎大國之間因之以飢餓加之以師旅
其人且亡而况鶚乎大夫乃服而释之君子謂辯女
貞正而有辭柔順而有守詩云既見君子樂且有儀
此之謂也
聶政姊
齊勇士聶政之姊也聶政母既終獨有姊在及為濮
陽嚴仲子刺韓相侠累所殺者數十人恐禍及姊因
自披其面抉其目自屠刎而死韓暴其尸于市購問
以千金莫知為誰姊曰弟至賢爱妾之軀滅吾之弟
名非弟意也乃之韓哭聶政尸謂吏曰殺韓相者妾
之弟軹深井里聶政也亦自殺于尸下晉趙椘衛聞
之曰非獨聶政之勇乃其姊者烈女也君子謂聶政
姊仁而有勇不去死以滅名詩云死喪之威兄弟孔
懷言死可畏之事唯兄弟甚相懷此之謂也
王孫氏母
王孫氏母者齊大夫王孫賈之母也賈年十五事齊
閔王國亂閔王出見弑國人不討賊王孫母謂賈曰
汝朝出而晚来則吾倚門而望汝汝暮出而不還則
吾倚閭而望汝今汝事王王出走汝不知其處汝尚
何歸乎王孫賈乃入市中而令百姓曰淖齒亂齊國
弑閔王欲與我誅之者袒右市人從者四百人與之
誅淖齒刺而殺之君子謂王孫母義而能教詩云教
誨爾子式榖似之此之謂也
陳嬰母
漢棠邑侯陳嬰之母也始嬰為東陽令大居縣素信
為長者秦二世之時東陽少年殺縣令相聚數千人
欲立長帥未有所用乃請陳嬰嬰謝不能遂強立之
縣中㴀之得二萬人𣣔立嬰為王嬰母曰我為子家
婦聞先故不甚貴今暴淂大名不祥不如以兵有所
屬事成猶得封侯敗則易以亡可無為人所指名也
嬰從其言以兵屬項梁梁以為上柱國後項氏敗嬰
歸漢以功封棠邑侯君子曰嬰母知天命又能守先
故之業流祚後世謀慮深矣詩曰貽厥孫謀以燕翼
子此之謂也
王陵母
漢丞相安國侯王陵之母也陵始為縣邑豪高祖微
時兄事陵及高祖𧺫沛陵亦聚黨數千以兵屬漢王
項羽與漢為敵國得陵母置軍中陵使至則東嚮坐
陵母欲以招陵(陵)母既而私送使者泣曰為老妾語
陵善事漢王漢王長者無以老妾故懷二心言妾已
死也乃伏劒而死以固勉陵項羽怒烹之陵志益感
終與高祖定天下位至丞相封侯專爵五世君子謂
王陵母能棄身立義以成其子詩云我躬不閱遑恤
我後終身之仁也陵母之仁及五世矣
張湯母
漢御史大夫張湯之母也湯以文法事漢孝武帝為
御史大夫好勝陵人母數責怒性不能悛改後果為
丞相嚴青翟及三長史所怨會趙王上書言湯罪繫
廷尉丞相及三長史共致其罪遂自殺昆弟諸子𣣔
厚葬之母曰湯為天子大臣被悪言而死亦何厚葬
載以牛車有棺而無槨天子聞之曰非此母不生此
子乃盡案誅三長史丞相嚴青翟自殺君子謂張湯
母能克已感悟時主詩云彼美孟姜德音不忘此之
謂也
雋不疑母
漢京兆尹雋不疑之母也仁而善教為京兆尹行縣
錄囚徒還其母輒問所&KR0685;反母喜笑飲食言語異于
他時或無所出母怒為之不食由是故不疑為吏不
嚴不殘君子謂不疑母能以仁教詩云昊天疾威敷
于下土言天道好生疾威虐之行于下土也
楊夫人
楊夫人者漢丞相安平侯楊敞之妻也漢昭帝崩昌
邑王賀即帝位淫亂大將軍霍光與車騎將軍張安
世謀𣣔廢賀更立帝議已定使大司農田延年報敞
敞驚懼不知所言汗出浃背徒曰唯唯而已延年出
更衣夫人遽從東廂謂敞曰此國之大事今大將軍
議已定使九卿来報君侯君侯不疾應與大將軍同
心猶與無决先事誅矣延年從更衣還敞夫人與延
年参語許諾請奉大將軍教令遂共廢昌邑王立宣
帝居月餘敞薨益封三千五百戶君子謂敞夫人可
謂知事之機者矣詩云辰彼碩女令德来教此之謂
也
霍夫人顯
霍夫人顯者漢大將軍博陸侯霍光之妻也奢淫虐
害不循軌度光以忠慎受孝武皇帝遺詔輔翼少主
當孝宣帝時又以立帝之功甚見尊寵人臣無二顯
有小女字成君欲貴之其道無由會宣帝許后當産
疾顯乃謂女監淳于衍曰婦人㝃乳大故十死一生
今皇后當㝃身可因投薬去之使我女得為后冨貴
共之衍承其言擣附子碎太醫大丸中持入遂藥弑
許后事急顯以情告光光驚愕業已治衍奏因令上
署勿論顯遂為成君衣𥙷治入宫具果立為后是時
許后之子以正適立為太子顯怒嘔血不食曰此乃
帝在民間時子安得為太子即我女有子反當為王
耶復教皇后令毒殺太子皇后數召太子食保阿輒
先嘗之光既薨子禹嗣為博陸侯顯改更光時所造
塋而侈大之築神道為輦閤幽閉良人奴婢又治第
宅作乘輿輦畫繡絪黃金塗為薦輪侍婢以五采
絲輓顯遊戲又與監奴馮子都淫亂禹等縦弛日甚
宣帝既聞霍氏不道又弑許后事泄顯恐怖乃謀為
逆欲廢天子而立禹發覺霍氏中外皆腰斬而顯棄
市后廢處昭臺宫詩云廢為殘賊莫知其尤言肆扵
嚴延年母
河南大守東海嚴延年之母也生五男皆有吏材至
二千石東海號曰萬石嚴嫗延年為河南太守所在
名為嚴能冬月傳属縣囚論府下流血數里河南號
曰屠伯其母常從東海来𣣔就延年臘到洛陽適見
報囚母大驚便止都亭不肯入府延年出至都亭謁
母閉閤不見延年免冠頓首閤下母乃見之因責數
延年曰幸偹郡守專治千里不聞仁義教化有以全
安愚民顧乘刑罰多刑殺人𣣔以致威豈為民父母
之意哉延年服罪頓首謝因為御歸府舍母畢正席
已謂延年曰天道神明人不可獨殺我不自意老當
見壮子被刑戮也行矣去汝東海掃除墓地耳遂去
歸郡見昆弟宗族復為言之後歲餘為府丞所章結
延年罪名十事下御史案騐遂棄延年于市東海莫
不稱母賢智君子謂嚴母仁智信道詩云心之憂矣
寧自今矣其嚴母之謂也
漢馮昭儀
漢馮昭儀者孝元帝之昭儀右將軍光禄勲馮奉世
之女也元帝二年昭儀以選入後宫始為長使數月
為美人生男是為中山孝王美人為婕妤建昭中上
幸虎圈鬪獸後宫皆從㷱逸出圈攀檻𣣔上殿左右
貴人傳昭儀皆驚走而馮婕妤直當㷱而立左右格
殺㷱天子問婕妤人情皆驚懼何故當㷱對曰妾聞
猛獸得人而止妾恐至御坐故以身當之元帝嗟嘆
以此敬重焉傳昭儀䓁皆慙眀年中山王封乃立婕
妤為昭儀随王之國號中山太后君子謂昭儀勇而
慕義詩云公之媚子從公于狩論語曰見義不為無
勇也昭儀兼之矣
王章妻女
王章妻女漢京兆尹王仲卿之妻及其女也仲卿為
書生學于長安獨與妻居疾病無被卧牛衣中與妻
訣泣涕妻呵怒曰仲卿尊貴在朝廷誰愈于仲卿者
今疾病困厄不自激昂乃反涕泣何鄙也後章仕宦
至京兆尹成帝舅大將軍王鳳秉政專榷章雖為鳳
所舉意不肯附會有日食之變章上封事言鳳不可
任用事成當上妻止之曰人當知足獨不念牛衣中
流涕時耶章曰非女子所知書遂上天子不忍退鳳
章由是為鳳所䧟事至大逆收繫下獄章有小女年
十二夜號哭曰&KR0685;日坐獄上聞呼囚數常至九今八
而止我君素剛先死者必我君也眀日問之果死妻
子皆徙合浦鳳薨後成都侯王商為大將軍閔章無
罪白還其妻子財産田宅衆庶給之君子謂王章妻
知卷舒之節詩云昊天巳威予慎無罪言王為威虐
之政則無罪而遘咎也
班婕妤
班婕妤者左曹越騎班况之女漢孝成皇帝之婕妤
也賢才通辨始選入後宫為少使俄而大幸為婕妤
成帝遊于後庭嘗欲與婕妤同輦辭曰觀古圖画賢
聖之君皆有名臣在側三代之末主乃有女嬖今𣣔
同輦得無似之乎上善其言而止太后聞而喜曰古
有樊姬今有班婕妤每誦詩及窈窕德象女師之萹
必三復之每進見上䟽依古禮自鴻嘉之後成帝稍
隆于女寵婕妤進侍者李&KR0685;&KR0685;得幸立為婕妤帝曰
始䘙皇后亦從微𧺫乃賜&KR0685;姓曰䘙所謂䘙婕妤也
其後趙飛燕姊妹有寵驕妬譛訴婕妤云挟邪詛祝
考問班婕妤曰妾聞死生有命富貴在天修正尚未
蒙福為邪𣣔以何望且使鬼神有知不受不臣之訴
如其無知訴之何益故弗為也上善其對而憐閔之
賜黃金百斤時飛燕驕姤婕妤恐久見危求供養皇
太后于長信宫上許焉婕妤退處東宫作賦自傷曰
承祖考之遺德兮荷性命之淑靈登薄軀于宫闕兮
充下陳于後庭蒙聖皇之渥惠兮當日月之盛眀揚
光烈之翕赫兮奉隆寵于增成既過幸于非位兮竊
庶幾乎嘉時每寤寐而累息兮申佩襍以自思陳女
圖而鏡鑑兮顧女史而問詩悲晨婦之作戒兮哀褒
豔之爲尤美皇英之女舜兮榮任姒之母周雖愚陋
其靡及兮敢舍心而忘兹歴年歲而悼懼兮閔繁華
之不滋痛陽禄與祐館兮仍襁褓而離災豈一人之
殃咎兮將天命之不可求白日忽以移光兮遂奄莫
而昧幽猶被覆載之厚德兮不廢捐于罪郵奉供養
于東宫兮託長信之未流供&KR0904;掃于帷幄兮永終死
以爲期碩歸骨于山足兮依松栢之餘休重曰潜玄
宫兮幽以清應門閉兮禁闥扃華殿塵兮玉階苔中
庭萋兮綠草生廣屋蔭兮帷幄暗房櫳虛兮風冷冷
感帷裳兮發紅羅紛綷縩兮紈素聲神眇眇兮密龍
處君不御兮誰為荣俯視兮丹墀思君兮履綦仰視
兮雲屋雙涕下兮横流顧左右兮和顔酌羽觴兮消
憂惟人生兮一世忽一過兮若浮已獨嚮兮高眀處
生民兮極休勉娱精兮極樂與福禄兮無期禄衣白
華自古兮有之至成帝崩婕妤充奉園陵薨因葬園
中君子謂班婕妤辭同輦之言盖宣后之志也進李
&KR0685;于同列樊姬之德也释詛祝之譛定姜之知也求
供養于東宫寡李之行也及其作賦哀而不傷歸命
不怨詩云有斐君子如切如磋如琢如磨瑟兮僴兮
赫兮喧兮有斐君子終不可諠兮其班嫥妤之謂也
趙飛燕姊娣
趙飛燕姊娣者成陽侯趙臨之女孝成皇帝之寵姬
飛燕初生父母不舉三日不死乃收養之成帝嘗微
行出過河陽主樂作上見飛燕而悦之召入宫大幸
有女弟復召入俱爲婕妤貴傾後宫乃封父臨爲成
陽侯有頃立飛燕爲皇后其弟爲昭儀飛燕爲后而
寵衰昭儀寵無比居昭陽舍其中廷彤朱殿上&KR0238;砌
皆銅沓黃金塗白玉階璧往往爲黃金釭函藍田璧
玉眀珠翠羽餙之後宫未嘗有焉姊娣專寵而悉無
子嬌媚不遜嫉姤後宫帝幸許美人有子昭儀聞之
謂帝曰常紿我從中宫来今許美人子何從生懟以
手自擣以頭擊柱從床上自投地涕泣不食曰今當
安置我𣣔歸爾帝曰我故語之反怒為亦不食昭儀
曰陛下自如是不食謂何陛下常言約不負汝今許
美人有子竟負約謂何帝曰約以趙氏故不立許氏
使天下無出趙氏之上者無憂也乃詔許氏夫人令
殺所生兒革篋盛緘之帝與昭儀共視復緘封以御
史中丞印出埋獄垣下中宫史曹宫字偉能御幸生
子帝復用昭儀之言勿問男女殺之宫未殺昭儀怒
掖庭獄丞藉武因中黃門奏事曰陛下無繼嗣子無
貴賤唯留意帝不聽時兒生八九日遂取去殺之昭
儀與偉能書及藥令自死偉能得書曰果欲姊娣擅
天下且我兒額上有壮髮似元帝今兒安在巳殺之
乎乃飲藥死自後御幸有子者輒死或飲藥自墮由
是使成帝無嗣成帝既崩援立外藩仍不繁育君子
謂趙昭儀之凶嬖與褒姒同行成帝之惑亂與周幽
王同風詩云池之竭矣不云自濱泉之竭矣不云自
中成帝之時舅氏擅外趙氏專内其自竭極盖亦池
泉之勢也
漢孝&KR0685;王后
漢孝&KR0685;王后者安漢公太傅大司馬王莾之女孝&KR0685;
皇帝之后也為人婉淑有節行&KR0685;帝即位后年九歲
莾秉政欲只依霍光故事以女配帝設詐以成其禮
諷皇太后遣長楽少府宗正尚書令納采太師大司
徒大司空以下四十人皮弁素積而告宗廟眀年春
遣司徒司空左右將軍奉乘輿法駕迎皇后于安漢
公第司徒授璽綬登車稱警蹕時自上林延夀門入
未央前殿群臣就位行禮畢大赦天下賜公卿下至
趨宰執事皆有差后立歲餘&KR0685;帝崩後數年莾篡漢
位后年十八自劉氏廢嘗稱疾不朝會莾敬惮哀傷
意𣣔嫁之令立國將軍孫建世子豫將醫往問疾后
大怒笞鞭旁侍御因廢疾不肯𧺫莾遂不敢強也及
漢兵誅莾燔燒未央宫曰何面目以見漢家自投火
中而死君子謂&KR0685;后體自然貞淑之行不為存亡改
意可謂節行不虧汚者矣詩曰髧彼兩髦實惟我儀
之死矢靡他此之謂也
更始韓夫人
漢更始韓夫人者更始皇帝劉聖公之夫人也佞謟
邪媚嗜酒無禮初王莾之末更始以新市&KR0685;林下江
之衆𧺫自立為更始將軍兵威日盛遂自立為帝以
紹漢統及申屠建討莾首詣宛更始視之曰不如此
當與霍光䓁韓夫人曰不如此帝那得之其佞巧得
更始意如此更始既惰于政事而韓夫人嗜酒淫色
日與更始醉飽沉湎乃令侍中于幃幕之内詐為更
始與群臣語群臣知非更始聲莫不怨恨尚書奏事
韓夫人曰帝方對我飲樂正用是時来奏事由是綱
紀不攝諸侯離叛赤眉入關不能制乃將妻子奉天
子璽綬降于赤眉為赤眉所殺詩云彼昏不知一醉
日富其更始與韓夫人之謂也
梁鴻妻
梁鴻妻者右扶風梁伯淳之妻同郡孟氏之女其姿
貌甚醜而德行甚修鄉里多求者而女輒不肯行年
三十父母問其所𣣔對曰𣣔節操如梁鴻者時鴻未
娶扶風世家多碩妻者亦不許聞孟氏女賢遂求納
之孟氏盛餙入門七日而禮不成妻跪問曰竊聞夫
子高義斥數妻妾亦巳偃蹇數夫今来而見擇請問
其故鴻曰吾欲得衣裘褐之人與共遁世避時今若
衣綺綉傳黛墨非鴻所碩也妻曰竊恐夫子不堪妾
幸有隠居之具矣乃更麄衣椎䯻而前鴻喜曰如此
者誠鴻妻也字之曰德曜名孟光自名曰運期字俟
光共遯逃覇陵山中此時王莾新敗之後也鴻與妻
深隱耕耘織作以供衣食誦書弹琴忘富貴之樂後
復相將至會稽賃舂為事雖襍庸保之中妻每進食
舉案齊眉不敢正視以禮修身所在敬而慕之君子
謂梁鴻妻好道安貧不汲(汲)于榮樂論語曰不義而
富且貴扵我如浮雲此之謂也
眀德馬后
眀德馬后者漢眀帝之后伏波將軍新息忠成侯馬
援之女也少有岐嶷之性年十三以選入太子家接
待同列以承至尊先人後已彂于至誠由此見寵時
及政事后推心以對無不當理意有所未安則眀陳
其故是時後宫未有妊育者常言繼嗣當時而立廌
逹左右如恐弗及其後宫有進見者輒奉養慰納之
其寵益進者與之愈隆是時宫中尚無人事皆自爲
舞衣袿裁成手皆瘃裂終未嘗與侍御者私語防僮
御襍繒或因有所訢恐萬分見于顔色故預絶其漸
其慎微如是永&KR0685;三年有司奏立長秋官以率八妾
上未有所言皇太后曰馬貴人德冠後宫即其人也
遂登后位身衣大練御者秃裙不緣率皆羌胡倭越
未嘗請舊人僮使諸王親家朝請望見后袍極麄䟽
反以為綺就視乃笑后曰此繒染色好故用之耳老
人知者無不嗟息性不喜出入游觀未嘗臨御忩又
不好音樂上時幸苑囿離宫以故希從輒戒言不宜
晨𧺫及禽因陳風邪霧露之戒辭意甚備上納焉誦
易經習詩論春秋略說大義讀椘辭不竟賦誦過耳
疾浮華聽言觀論輙擿發其要讀光武皇帝本紀至
扵獻千里馬寳劒者上以馬駕鼓車劒賜騎士手不
持珠玉后未嘗不嘆息時有椘獄因證相引繋者甚
多后恐有卑詞妄相覆冐承間為上言之惻然感動
于是上衣夜起彷徨思論所納非臣下得聞后志在
克巳輔佐不以私家干朝廷兄為虎賁中郎弟黃門
侍郎訖永&KR0685;世不遷當眀帝體不安召黃門侍郎防
奉参醫薬夙夜勤勞及帝崩后作起居注省去防参
醫藥事公卿諸侯上書言宜遵舊典封舅氏太后詔
曰外戚横恣為世所傳永&KR0685;中常自簡練知舅氏不
可恣不令在樞機之位今水旱連年民流滿道至有
飢餓而施封拜失宜不可且先帝言諸王財今半椘
淮陽王吾子不當與先武帝子䓁今柰何欲以馬氏
比隂氏乎吾自束脩異𣣔上不負先帝下不虧先人
之德身服大練縑裙食不求所丼左右旁人皆無香
薰之餙但布帛耳如是者𣣔身帥衆也以為外親見
之當傷心自克但反共言太后素自喜儉前過濯龍
門上見外家問起居車如流水馬如游龍蒼頭衣綠
褠領䄂正白顧視旁御者遠不及也亦不譴怒但絶
其歲用冀以默止讙耳知臣莫若君况親屬乎人之
所以𣣔封侯者𣣔以禄食飬其親奉脩祭祀身温飽
祭祀則受大官之牲郡國既珍司農黍稷身則衣御
府之餘繒尚未足耶必當得一縣上令長楽宫有負
言之責内亦不愧于世俗乎先是時城門越騎校尉
治母喪起墳微大後大后以為言惶懼即時削减成
墳上下相承俱奉法度王主諸家莫敢犯禁廣&KR0685;鉅
鹿樂成王入問起居見車騎鞍勒皆純黑無金銀采
餙馬不踰六尺章帝緣太后意白賜錢五百萬新&KR0685;
主衣紺縞直領讁以不得厚賜于是親戚被服如一
教化不嚴而從以躬親率先之故也置織室蚕室濯
龍中后親往来占視于内以為娱楽教諸小王試其
誦論衎衎和樂日夕論道以終厥身其視養章帝過
所生章帝奉之竭盡孝道君子謂德后在家則可為
衆女師範在國則可為母后表儀詩云惟此惠君民
人所瞻秉心宣猷考慎其相此之謂也
梁夫人媳
梁夫人媳者梁竦之女樊調之妻漢孝和皇帝之姨
恭懷皇后之同産姊也初恭懷后以選入掖庭進御
于孝章皇帝有寵生和帝立為太子竇后母養焉和
帝之生梁氏喜相慶賀聞竇后竇后驕恣欲專恣害
外家乃誣䧟梁氏時竦在本郡安定詔書收殺之家
屬移九真後和帝立竇后崩諸竇以罪悪誅放媳從
民間上書自訟曰妾同産女弟貴人前充後宫蒙先
帝厚恩得見龍乘皇天授命育生眀聖托體陛下為
竇憲兄弟所譛訴而破亡父竦冤死年獄體骨不掩
耳今老母孤弟遠徙萬里獨妾脫身竄伏草野嘗恐
殁命無由自逹今遭陛下神聖之德攬統萬里憲兄
弟奸悪伏誅海内黯然各得其所妾幸蘇息我目更
視敢昧死自陳父既湮沒不可復生母垂年七十弟
棠䓁遠在絶域不知死生碩乞母弟還本郡收葬竦
枯骨妾聞文帝即位薄氏蒙逹宣弟紀統史氏復興
妾自悲既有薄史之親獨不得蒙外戚餘恩章䟽上
天子感悟使中常侍掖庭令襍訊問知事眀審引見
應對上泣涕賞賜義姊媳既美有節行又首追比事
上甚善之稱梁夫人擢媳夫樊調為郎中遷羽林郎
將恭懷后喪乃改殯于承光宫葬為陵追謚竦為褒
親愍侯徵還母及弟䓁及既到乃封侯食邑三千戶
君子謂梁夫人以哀辭發家開悟時主榮父之媿還
母萬里為家門興三國之祚使天子成母子之禮詩
云世之不顯厥猶翼翼思皇多士生此王國此之謂
也
劉向古列女傳卷之八終
