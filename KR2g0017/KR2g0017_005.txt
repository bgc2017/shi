劉向古列女傳卷之五
節義傳
魯孝義保
孝義保者魯孝公稱之保母臧氏之寡也初孝公父
武公與其二子長子括中子戲朝周宣王宣王立戲
為魯太子武公薨戲立是為懿公孝公時號公子稱
最少義保與其子俱入宫養公子稱括之子伯御與
魯人作亂攻殺懿公而自立求公子稱于宫將殺之
義保聞伯御將殺稱乃衣其子以稱之衣卧于稱之
處伯御殺之義保遂抱稱以出遇稱舅魯大夫于外
舅問稱死乎義保曰不死在此舅曰何以得免義保
曰以吾子代之義保遂以逃十一年魯大夫皆知稱
之在保于是請周天子殺伯御立稱是為孝公魯人
高之論語曰可以託六尺之孤其義保之謂也
頌曰
伯御作亂由魯宫𧺫孝公乳保臧氏之母
逃匿孝公易以其子保母若斯亦誠足恃
椘成鄭瞀
鄭瞀者鄭女之嬴媵椘成王之夫人也初成王登臺
臨後宫宫人皆傾觀子瞀直行不顧徐步不變王曰
行者顧子瞀不顧王曰顧吾以女為夫人子瞀復不
顧王曰顧吾又與女千金而封若父兄子瞀遂不顧
于是王下臺而問曰夫人重位也封爵厚禄也一顧
可以得之可得而遂不顧何也子瞀曰妾聞婦人以
端正和顔為容今者大王在臺上而妾顧則是失儀
節也不顧告以夫人之尊示以封爵之重而後顧則
是妾貪貴樂利以忘義理也苟忘義理何以事王王
曰善遂立以為夫人處期年王將立公子商臣以為
太子王問之于令尹子上子上曰君之齒未也而又
多寵子既置而黜之必為亂矣且其人蠭目而豺聲
忍人也不可立也王退而問于夫人子瞀曰令尹之
言信可從也王不聽遂立之其後商臣以子上救蔡
之事譛子上而殺之子瞀謂其保曰吾聞婦人之事
在于饋食之間而巳雖然心之所見吾不能蔵夫昔
者子上言太子之不可立也太子怨之譛而殺之王
不眀察遂辜無罪是白黑顛倒上下錯&KR0861;也王多寵
子皆𣣔得國太子貪忍恐失其所王又不眀無以照
之庶嫡分争禍必興焉後王又𣣔立公子職職商臣
庶弟也子瞀退而與其保言曰吾聞信不見疑今者
王必將以職易太子吾懼禍亂之作也而言之于王
王不應其以太子為非吾子疑吾譛之者乎夫見疑
而生衆人孰知其不然與其無義而生不如死以眀
之且王聞吾死必寤太子之不可釋也遂自殺保毋
以其言通于王是時太子知王之𣣔廢之也遂興師
作亂圍王宫王請食㷱蟠而死不可得也遂自經君
子曰非至仁孰能以身試詩曰舍命不渝此之謂也
頌曰
子瞀先識執節有常興于不顧䘚配成王
知商臣亂言之甚強自嫌非子以殺身盟
晉圉懷嬴
懷嬴者秦穆公之女晉惠公太子之妃也圉質于秦
穆公以嬴妻之六秊圉將逃歸謂嬴氏曰吾去國數
年子父之接忘而秦晉之友不加親也夫鳥飛反鄉
狐死首丘我其首晉而死子其與我行乎嬴氏對曰
子晉太子也辱于秦子之𣣔去不亦宜乎雖然寡君
使婢子侍執巾&KR0808;以固子也今吾不足以結子是吾
不肖也從子而歸是棄君也言子之謀是負妻之義
也三者無一可行雖吾不從子也子行矣吾不敢泄
言亦不敢從也子圉遂逃歸君子謂懷嬴善處夫婦
之間
頌曰
晉圉質秦配以懷嬴圉將與逃嬴不肯聽
亦不泄言操心甚平不告所從無所阿傾
椘昭越姬
椘昭越姬者越王勾踐之女椘昭王之姬也昭王燕
遊蔡姬在左越姬参右王親乘駟以馳逐遂登附社
之臺以望雲夢之囿觀士大夫逐者既驩乃頋謂二
姬曰樂乎蔡姬對曰樂王曰吾碩與子生若此死又
若此蔡姬曰昔敝邑寡君固以衆黎民之役事君王
之馬足故一婢子之身爲苞苴玩好今乃比于妃嬪
固碩生俱樂死同時王頋謂史書之蔡姬許從孤死
矣乃復謂越姬越姬對曰樂則樂矣然而不可久也
王曰吾碩與子生若此死若此其不可得乎越姬對
曰昔者吾先君莊王淫樂三年不聽政事終而能改
䘚霸天下妾以君王為能法吾先君將改斯樂而勤
於政也今則不然而要婢子以死其可得乎且君王
以束帛乘馬取婢子于弊邑寡君受之太廟也不約
死妾聞之諸姑婦人以死彰君之善益君之寵不聞
其以苟從其闇死為榮妾不敢聞命于是王寤敬越
姬之言而猶親嬖蔡姬也居二十五年王救陳越姬
從王病在軍中有赤雲夹日如飛鳥王問周史史曰
是害王身然可移移于將相將相聞之將請以身禱
于神王曰將相之扵孤猶股肱也今移禍焉庸為去
是身乎不聽越姬曰大哉君王之德以是妾碩從王
矣昔日之遊燕樂也是以不敢許及君王復于禮國
人皆將為君王死而况于妾乎請碩先驅狐狸于地
下王曰昔之遊樂吾戲耳若將必死是彰孤之不德
也越姬曰昔者妾雖口不言心既許之矣妾聞信者
不負其心義者不虛設其事妾死王之義不死王之
好也遂自殺王病甚讓位于三弟三弟不聽王薨于
軍中蔡姬竟不能死王弟子閭與子西子期謀曰母
信者其子必仁乃伏師閉壁迎越姬之子㷱章立是
為惠王然後罷兵歸葬昭王君子謂越姬信能死義
詩曰德音莫違及爾同死越姬之謂也
頌曰
椘昭遊樂要姬從死蔡姬許王越姬執禮
終獨死節群臣嘉美維斯兩姬其德不比
盖將之妻
盖之偏將丘子之妻也戎伐盖殺其君令于盖群臣
曰敢有自殺者妻子盡誅丘子自殺人救之不淂死
既歸其妻謂之曰吾聞將節勇而不果生故士民盡
力而不畏死是以戰勝攻取故能存國安君夫戰而
忘勇非孝也君亡不死非忠也今軍敗君死子獨可
生忠孝忘于身何忍以歸丘子曰盖小戎大吾力畢
能盡君不幸而死吾固自殺也以救故不淂死其妻
曰曩日有救今又何也丘子曰吾非爱身也戎令曰
自殺者誅及妻子是以不死死又何益于君其妻曰
吾聞之主憂臣辱主辱臣死今君死而子不死可謂
義乎多殺士民不能存國而自活可謂仁乎憂妻子
而忘仁義背故君而事強暴可謂忠乎人無忠臣之
道仁義之行可謂賢乎周書曰先君而後臣先父母
而後兄弟先兄弟而後交友先交友而後妻子妻子
私愛也事君公義也今子以妻子之故失人臣之節
無事君之禮棄忠臣之公道營妻子之私愛偷生苟
活妾䓁恥之况于子乎吾不能與子蒙恥而生焉遂
自殺戎君賢之祠以大牢而以將禮葬之賜其弟金
百鎰以為卿而使别治盖君子謂盖將之妻㓗而好
義詩曰淑人君子其德不回此之謂也
頌曰
盖將之妻據節銳情戎既滅盖丘子獨生
妻恥不死陳設五榮爲夫先死䘚遺顯名
魯義姑姊
魯義姑姊者魯野之婦人也齊攻魯至郊望見一婦
人抱一兒携一兒而行軍且及之棄其所抱抱其所
携而走山兒隨而啼婦人遂行不顧齊將問兒曰走
者爾母耶曰是也母所抱者誰也曰不知也齊將乃
追之軍士引弓將射之曰止不止吾將射爾婦人乃
還齊將問所抱者誰也所棄者誰也對曰所抱者妾
兄之子也所棄者妾之子也見軍之至力不能兩護
故棄妾之子齊將曰子之于母其親爱也痛甚于心
今释之而反抱兄之子何也婦人曰已之子私爱也
兄之子公義也夫背公義而嚮私爱亡兄子而存妾
子幸而得幸則魯君不吾畜大夫不吾養庶民國人
不吾與也夫如是則脅肩無所容而累足無所履也
子雖痛乎獨謂義何故忍棄子而行義不能無義而
視魯國于是齊將按兵而止使人言于齊君曰魯未
可伐也乃至于境山澤之婦人耳猶知持節行義不
以私害公而况于朝臣士大夫乎請還齊君許之魯
君聞之賜婦人束帛百端號曰義姑姊公正誠信果
于行義夫義其大哉雖在匹婦國猶頼之兄以禮義
治國乎詩云有覺德行四國順之此之謂也
頌曰
齊君攻魯義姑有節見軍走山棄子抱姪
齊將問之賢其推理號婦為義齊兵遂止
代趙夫人
代趙夫人者趙簡子之女襄子之姊代王之夫人也
簡子既葬襄子未除服馳登夏屋誘代王使厨人持
斗以食代王及從者行斟隂令宰人各以一斗擊殺
代王及從者因舉兵&KR0685;代地而迎其姊趙夫人夫人
曰吾受先君之命事代王今十有餘年矣代無大故
而主君殘之今代巳亡吾將奚歸且吾聞之婦人執
義無二夫吾豈有二夫哉𣣔迎我何之以弟慢夫非
義也以夫怨弟非仁也吾不敢怨然亦不歸遂泣而
呼天自殺于磨笄之地代人皆懷之君子謂趙夫人
善處夫婦之間詩云不僣不賊鮮不為則此之謂也
頌曰
惟趙襄子代夫人弟&KR0670;滅代王迎取其姊
姊引義理稱說節禮不歸不怨遂留野死
齊義继母
齊義继母者齊二子之母也當宣王時有人闘死于
道者吏訊之被一創二子兄弟立其傍吏問之兄曰
我殺之弟曰非兄也乃我殺之期年吏不能决言之
于相相不能决言之于王王曰今皆赦之是縦有罪
也皆殺之是誅無辜也寡人度其母能知子善悪試
問其母聽其所𣣔殺活相召其母問之曰母之子殺
人兄弟欲相代死吏不能决言之于王王有仁惠故
問母何所𣣔殺活其母泣而對曰殺其少者相受其
言因而問之曰夫少子者人之所爱也今𣣔殺之何
也其母對曰少者妾之子也長者前妻之子也其父
疾且死之時屬之于妾曰善飬視之妾曰諾今既受
人之託許人以諾豈可以忌人之託而不信其諾耶
且殺兄活弟是以私爱廢公義也背言忌信是欺死
者也夫言不約束已諾不分何以居于世哉子雖痛
乎獨謂行何泣下沾襟相入言于王王美其義高其
行皆赦不殺而尊其母號曰義母君子謂義母信而
好義㓗而有讓詩曰愷悌君子四方爲則此之謂也
頌曰
義繼信誠公正知禮親假有罪相讓不巳
吏不能决王以問母據信行義䘚免二子
魯秋潔婦
㓗婦者魯秋胡子妻也既納之五日去而官于陳五
年乃歸未至家見路傍婦人採桑秋胡子悅之下車
謂曰若曝採桑吾行道遠碩託桑蔭下飡下齎休焉
婦人採桑不輟秋胡子謂曰力田不如逄豊年力桑
不如見國卿吾有金碩以與夫人婦人曰嘻夫採桑
力作紡績織絍以供衣食奉二親飬夫子吾不碩金
所碩卿無有外意妾亦無淫佚之志收子之齎與笥
金秋胡子遂去至家奉金遺母使人喚婦至乃向採
桑者也秋胡子慙婦曰子束髮辭親往仕五年乃還
當所悅馳驟揚塵疾至今也乃悦路傍婦人下子之
糧以金予之是忘母也忘母不孝好色淫佚是汚行
也汚行不義夫事親不孝則事君不忠處家不義則
治官不理孝義並忘必不遂矣妾不忍見子改娶矣
妾亦不嫁遂去而東走投河而死君子曰潔婦精于
善夫不孝莫大于不爱其親而愛其人秋胡子有之
矣君子曰見善如不及見不善如探湯秋胡子婦之
謂也詩云惟是𥚹心是以爲刺此之謂也
頌曰
秋胡西仕五年乃歸遇妻不識心有淫思
妻執無二歸而相知恥夫無義遂東赴河
周主忠妾
周主忠妾者周大夫妻之媵妾也大夫號主父自衞
仕于周二年且歸其妻淫于鄰人恐主父覺其淫者
憂之妻曰無憂也吾為毒酒封以待之矣三日主父
至其妻曰吾為子勞封酒相待使媵婢取酒而進之
媵婢心知其毒酒也計念進之則殺主父不義言之
又殺主母不忠猶豫因陽僵覆酒主大怒而笞之既
已妻恐媵婢言之因以他過笞𣣔殺之媵知將死終
不言主父弟聞其事具以告主父主父驚乃免媵婢
而笞殺其妻使人隂問媵婢曰汝知其事何以不言
而反幾死乎媵婢曰殺主以自生又有辱主之名吾
死則死耳豈言之哉主父高其義貴其意將納以為
妻媵婢辭曰主辱而死而妾獨生是無禮也代主之
處是逆禮也無禮逆禮有一猶愈今盡有之難以生
矣𣣔自殺主聞之乃厚幣而嫁之四鄰爭娶之君子
謂忠妾為仁厚夫名無細而不聞行無隠而不彰詩
云無言不醻無德不報此之謂也
頌曰
周主忠妾慈惠有序主妻淫僻藥酒毒主
使妾奉進僵以除賊忠全其主終蒙其福
魏節乳母
魏節乳母者魏公子之乳母秦攻魏破之殺魏主瑕
誅諸公子而一公子不得令魏國曰得公子者賜金
千鎰匿之者罪至夷節乳母與公子俱逃魏之故臣
見乳母而識之曰乳母無恙乎乳母曰嗟乎吾柰公
子何故臣曰今公子安在吾聞秦令者有能得公子
者賜金千鎰匿之者罪至夷乳母儻言之則可以得
千金知而不言則昆弟無類矣乳母曰吁我不知公
子之處故臣曰我聞公子與乳母俱逃母曰吾雖知
之亦終不可以言故臣曰今魏國亦破亡族已滅子
匿之尚誰為乎母吁而言曰夫見利而反上者逆也
畏死而棄義者亂也今持逆亂而以求利吾不為之
且夫凡為人養子者務生之非為殺之也豈可利嘗
畏誅之故廢正義而行逆節哉妾不能生而令公子
擒也遂抱公子逃于深澤之中故臣以告秦軍秦軍
追見争射之乳母以身為公子蔽矢著身者數十與
公子俱死秦王聞之貴其守忠死義乃以卿禮葬之
祠以大牢寵其兄為五大夫賜金百鎰君子謂節乳
母慈惠敦厚重義輕財禮為孺子室于宫擇諸母及
阿者必求其寬仁慈惠温良恭敬慎而寡言者使為
子師次為慈母次為保母皆居子室以飬全之他人
無事不得往夫慈故能爱乳狗搏人伏鷄搏狸恩出
于中心也詩云行有死人尚或墐之此之謂也
頌曰
秦既滅魏購其子孫公子乳母與俱遁逃
守節執事不為利違遂死不顧名號顯遺
梁節姑姊
梁節姑姊者梁之婦人也因失火兄子與其巳子在
大中欲取兄子輙得其子獨不得兄子火盛不得復
入婦人將自趣火其人止之曰子本𣣔取兄之子惶
恐䘚悮得爾子中心謂何何至自赴火婦人曰梁國
豈可戶告人曉也被不義之名何面目以見兄弟國
人哉吾𣣔復投吾子為失母之恩吾勢不可以生遂
赴火而死君子謂節姑姊㓗而不汚詩曰彼其之子
舍命不渝此之謂也
頌曰
梁節姑姊㩀義執理子姪同内火大發𧺫
𣣔出其姪輒得厥子火盛自投眀不私巳
珠崖二義
二義者珠崖令之後妻及前妻之女也女名初年十
三珠崖多珠繼母連大珠以為繋臂及令死當送喪
法内珠入于關者死継母棄其繋臂珠其子男年九
歲好而取之置之母鏡奩中皆莫之知遂奉喪歸至
海關關候士吏搜索淂珠十枚于繼母鏡奩中吏曰
嘻此值法無可柰何誰當坐者初在左右顧心恐母
云置鏡奩中乃曰初當坐之吏曰其状何如對曰君
不幸夫人觧繋臂棄之初心惜之取而置夫人鏡奩
中夫人不知也繼母聞之遽&KR0858;行問初初曰夫人所
棄珠初復取之置夫人奩中初當坐之母意亦以初
為實然憐之乃因謂吏曰碩且待幸無劾兒兒誠不
知也此珠妾之繋臂也君不幸妾觧去之而置奩中
迫奉喪道遠與弱小俱忽然忘之妾當坐之初固曰
實初取之繼母又曰兒但譲耳實妾取之因涕泣不
能自禁女亦曰夫人哀初之孤欲強活初身夫人實
不知也又因哭泣泣下交頸送葬者盡哭哀慟傍人
莫不為酸鼻揮涕關吏執筆書劾不能就一字關候
垂泣終日不能忍决乃曰母子有義如此吾寕坐之
不忍加文且又相譲安知孰是遂棄珠而遣之既去
後乃知男獨取之也君子謂二義慈孝論語曰父為
子隠子為父隠直在其中矣若繼母與假女推讓争
死哀感傍人可謂直耳
頌曰
珠崖夫人甚有母恩假繼相讓維女亦賢
納珠于關各有伏愆二義如此為世所傳
邰陽友姊
友娣者邰陽邑任延夀之妻也字季兒有三子季兒
兄季宗與延夀争葬父事延夀與其友田建隂殺季
宗建獨坐死夀會赦乃以告季兒季兒曰嘻獨今乃
語我乎遂振衣𣣔去問曰所與共殺吾兄者為誰延
夀曰田建田建已死獨我當坐之汝殺我而巳季兒
曰殺夫不義事兄之讐亦不義延夀曰吾不敢留汝
碩以車馬及家中財物盡以送汝聽汝所之季兒曰
吾當安之兄死而讐不執與子同枕席而使殺吾兄
内不能和夫家又縦兄之讐何面目以生而戴天復
地乎延夀慙而去不敢見季兒季兒乃告其大女曰
汝父殺吾兄義不可以留又終不復嫁矣吾去汝而
死善視汝兩弟遂以身自經而死馮翊王讓聞之大
其義令縣復其三子而表其墓君子謂友姊善復兄
讐詩曰不僣不賊鮮不爲則季兒可以爲則矣
頌曰
季兒樹義夫殺其兄欲復兄讐義不可行
不留不去遂以自殃馮翊表墓嘉其義明
京師節女
京師節女者長安大昌里人之妻也其夫有讐人𣣔
報其夫而無道徑聞其妻之仁孝有義乃劫其妻之
父使要其女為中譎父呼其女告之女計念不聽之
則殺父不孝聽之則殺夫不義不孝不義雖生不可
以行于世𣣔以身當之乃且許諾曰旦日在楼上新
沐東首卧則是矣妾請開戶牖待之還其家乃告其
夫使卧他所因自沐居楼上東首開戶牖而卧夜半
讐家果至斷頭持去眀而視之乃其妻之頭也讐人
哀痛之以為有義遂释不殺其夫君子謂節女仁孝
厚扵恩義也夫重仁義輕死亡行之高者也論語曰
君子殺身以成仁無求生以害仁此之謂也
頌曰
京師節女夫讐劫父要女問之不敢不許
期處既成乃易其所殺身成仁義冠天下
