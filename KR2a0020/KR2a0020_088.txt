魏書卷八十八
齊魏收撰
列𫝊良吏第七十六
張恂鹿生張應宋世景路邕
閻慶允明亮杜纂裴佗竇瑗
羊敦蘇淑
罷侯置守歴年永久統以方牧仍世相循所以寬猛為
用庇民調俗但廉平常迹聲問難高適時應務招響必
速是故搏擊為侯起不旋踵儒弱貽咎錄用無時此則
已然於前世矣後之為吏與世沉浮叔季澆漓姦巧多
緒所以蒲密無為之化難見其人有魏初拓中州兼幷
疆域河南關右遺黎未純擁節分符多出豐沛政術治
風未能咸允雖動貽大戮而貪虐未悛亦由網漏吞舟
時挂一目高祖肅明綱紀賞罰必行肇革舊軌時多奉
法世宗優游而治寬政遂往太和之風頗以陵替肅宗
馭運天下淆然其於移風革俗之美浮虎還珠之政九
州百郡無所聞焉且書其為時所稱者以著良吏云爾
張恂字洪讓上谷沮陽人也隨兄袞歸國參代王軍事
恂言於太祖曰金運失御劉石紛紜慕容竊號山東苻
姚盗器秦隴遂使三靈乏響九域曠君大王樹基玄朔
重明積聖自北而南化被燕趙今中土遺民望雲冀潤
宜因斯會以建大業太祖深器異厚加禮焉皇始初拜
中書侍郎幃幄密謀頗預參議從將軍奚牧略地晉川
拜鎮遠將軍賜爵平臯子出為廣平太守恂招集離散
勸課農桑民歸之者千戶遷常山太守恂開建學校優
顯儒士吏民歌詠之於時喪亂之後罕能克厲惟恂當
官清白仁恕臨下百姓親愛之其治為當時第一太祖
聞而嘉歎太宗即位賜帛三百匹徵拜太中大夫神瑞
三年卒年六十九恂性清儉不營産業身死之日家無
餘財太宗悼惜之贈征虜將軍幷州刺史平臯侯謚曰
宣
子純字道尚襲爵鎮遠將軍平臯子坐事爵除
純弟代字定燕陳留北平二郡太守卒贈冠軍將軍營
州刺史謚曰惠侯代所歴著清稱有父之遺風
代子長年中書博士出為寧遠將軍汝南太守有郡民
劉崇之兄弟分析家貧惟有一牛爭之不決訟於郡庭
長年見之悽然曰汝曹當以一牛故致此競脱有二牛
各應得一豈有訟理即以家牛一頭賜之於是郡境之
中各相誡約咸敦敬讓太和初卒於家
子琛字寳貴少有孝行歴武騎常侍羽林監太子翊軍
校尉卒
子略武定中左光祿大夫
鹿生濟陰乘氏人父夀興沮渠牧犍庫部郎生再為濟
南太守有治稱顯祖嘉其能特徵赴季秋馬射賜以驄
馬加以青服彰其廉潔前後在任十年時三齊始附人
懷苟且蒲博終朝頗廢農業生立制斷之聞者嗟善後
歴徐州任城王澄廣陵侯元衍征東安南二府長史帶
淮陽太守郯城鎮將年七十四正始中卒追贈龍驤將
軍兗州刺史
張應不知何許人延興中為魯郡太守應履行貞素聲
績著聞妻子樵采以自供高祖深嘉其能遷京兆太守
所在清白得吏民之忻心焉
宋世景廣平人河南尹飜之第三弟也少自修立事親
以孝聞與弟道璵下帷誦讀博覽羣言尤精經義族兄
弁甚重之舉秀才對策上第拜國子助教遷彭城王勰
開府法曹行參軍勰愛其才學雅相器敬高祖亦嘉之
遷司徒法曹行參軍世景明刑理著律令裁決疑獄剖
判如流轉尚書祠部郎彭城王勰每稱之曰宋世景精
識尚書僕射才也臺中疑事右僕射高肇常以委之世
景既才長從政加之夙勤不怠兼領數曹深著稱績頻
為左僕射源懷引為行臺郎廵察州鎮十有餘所黜陟
賞罰莫不咸允遷徙十鎮别置諸戍明設亭候以備北
虜懷大相委重還而薦之於世宗曰宋世景文武才略
當今寡儔清平忠直亦少其比陛下若任之以機要終
不減李沖也世宗曰朕亦聞之尚書令廣陽王嘉右僕
射高肇吏部尚書中山王英共薦世景為國子博士尋
薦為尚書右丞王顯與宋弁有隙毁之於世宗故事寢
不報尋加伏波將軍行滎陽太守鄭氏豪横號為難治
濟州刺史鄭尚弟遠慶先為苑陵令多所受納百姓患
之世景下車召而謂之曰與卿親宜假借吾未至之前
一不相問今日之後終不相捨而遠慶行意自若世景
繩之以法遠慶懼棄官亡走於是竂屬畏威莫不改肅
終日坐於廳事未嘗寢息縣史三正及諸細民至即見
之無早晚之節來者無不盡其情抱皆假之恩顔屛人
密語民間之事巨細必知發姦擿伏有若神明嘗有一
吏休滿還郡食人雞豚又有一幹受人一帽又食二雞
世景叱之曰汝何敢食甲乙雞豚取丙丁之帽吏幹叩
頭伏罪於是上下震悚莫敢犯禁坐弟道璵事除名世
景友于之性過絶於人及道璵死哭之哀切酸感行路
形容毁悴見者莫不歎愍歲餘母喪遂不勝哀而卒世
景嘗撰晉書竟未得就
子季儒遺腹生弱冠太守崔楷辟為功曹起家太學博
士明威將軍曾至譙宋之間為文弔嵇康甚有理致後
夜寢室壊壓殞年二十五時人咸傷惜之
路邕陽平清淵人世宗時積功勞除齊州東魏郡太守
有惠政靈太后詔曰邕蒞政清勤善綏民俗比經年儉
郡内饑饉羣庶嗷嗷將就溝壑而邕自出家粟賑賜貧
窘民以獲濟雖古之良守何以尚兹宜見霑錫以垂奬
勸可賜龍廐馬一匹衣一襲被褥一具班宣州鎮咸使
聞知邕以善治民稍遷至南青州刺史而卒
閻慶允不知何許人為東秦州敷城太守在政五年清
勤厲俗頻年饑饉慶允歲常以家粟千石賑恤貧窮民
賴以濟其部民楊寳龍等一千餘人申訟美政有司奏
曰案慶允自蒞此郡惠政有聞又能自以已粟賑恤饑
饉乃有子愛百姓之義如不少加優賚無以厲彼貪殘
又案齊州東魏郡太守路邕在郡治能與之相埒語其
分贍又亦不殊而聖旨優隆賜以衣馬求情即理謂合
同賞靈太后卒無襃賞焉
明亮字文德平原人性方厚有識幹自給事中歴員外
常侍延昌中世宗臨朝堂親自黜陟授亮勇武將軍亮
進曰臣本官常侍是第三清今授臣勇武其號至濁且
文武又殊請更改授世宗曰今依勞行賞不問清濁卿
何得乃復以清濁為辭亮曰聖明在上清濁故分臣既
屬聖明是以敢啓世宗曰九流之内人咸君子雖文武
號殊佐治一也卿何得獨欲乖衆妄相清濁所請未可
但依前授亮曰今江左未賓書軌宜一方為陛下授命
前驅拓定吳會官爵陛下之所輕賤命微臣之所重陛
下方收所重何惜所輕世宗笑曰卿欲為朕拓定江表
揃平蕭衍揃平拓定非勇武莫可今之所授是副卿言
辭勇及武自相矛楯亮曰臣欲仰稟聖規運籌而定何
假勇武方乃成功世宗曰謀勇二事體夲相須若勇而
無謀則勇不獨舉若謀而無勇則謀不孤行必須兼兩
乃能制勝何得云偏須運籌而不復假勇乎亮曰請改
授平遠將軍世宗曰運籌用武然後遠人始平卿但用
武平之何患不得平遠也亮乃陳謝而退後除陽平太
守清白愛民甚有惠政聲績之美顯著當時朝廷嘉其
風化轉汲郡太守為治如前譽宣遠近二郡民吏迄今
追思之卒孝昌初贈左將軍南青州刺史初亮之在陽
平屬相州刺史中山王熙起兵討元义時幷州刺史城
陽王徽亦遣使詣亮密同熙謀熙敗亮詭其使辭由是
徽竟獲免二年詔追前效重贈平東將軍濟州刺史拜
其子希遠奉朝請
亮從弟遠儀同開府從事中郎
杜纂字榮孫常山九門人也少以清苦自立時縣令齊
羅喪亡無親屬收瘞纂以私財殯葬由是郡縣摽其門
閭後居父喪盡禮郡舉孝廉補豫州司士稍除積努將
軍領衆詣淮迎降民楊葙等修立楚鎮招納山蠻李天
保等五百戶從征新野除騎都尉又從駕夀春勅纂緣
淮慰勞豫州刺史田益宗率戶歸國使纂詣廣陵安慰
初附賑給田廩從征新野及南陽平以功賜爵井陘男
賞帛五百匹數日之中散之知友時人稱之又詣赭陽
武陰二郡課種公田隨供軍費除南秦州武都太守正
始中遷漢陽太守並以清白為名又隨都督楊椿等詣
南秦軍前招慰逆氐還除虎賁中郎將領太倉令遭母
憂去職久之除伏波將軍復為太倉令尋除寧遠軍陰
陵戍主延昌中京師儉勅纂監京倉賑給民廩肅宗初
拜征虜將軍清河内史性儉約尤愛貧老至能問民疾
苦對之泣涕勸督農桑親自檢視勤者賞以物帛惰者
加以罪譴弔死問生甚有恩紀還以夲將軍除東益州
刺史無御邊威略羣氐反叛以失民和徵還遷太府少
卿除平陽太守後將軍太中大夫正光末清河人房通
等三百人頌纂德政乞重臨郡詔許之孝昌中為葛榮
圍逼纂以郡降榮榮令纂入信都慰喻都督李瑾欲斬
刺史元孚德纂還出又勸榮以水灌城榮遂以纂為常
山太守至郡未幾榮滅定州刺史薛曇尚以纂老舊令
護博陵鉅鹿二郡纂以疾辭少時卒於家纂所歴任好
行小惠蔬食敝衣多涉誣矯而輕財潔已終無受納為
百姓所思號為良守永熙中贈平北將軍殷州刺史天
平四年重贈本將軍定州刺史
裴佗字元化河東聞喜人其先因晉亂避地涼州苻堅
平河西東歸桑梓因居解縣焉父景惠州别駕佗容貎
魁偉隤然有器望少治春秋杜氏毛詩周易並舉其宗
致舉秀才以高第除中書博士轉司徒參軍司空記室
揚州任城王澄開府倉曹參軍入為尚書倉部郎中行
河東郡事所在有稱績還拜尚書考功郎中河東邑中
正世宗親臨朝堂拜員外散騎常侍中正如故轉司州
治中以風聞為御史所彈尋會赦免轉征虜將軍中散
大夫為趙郡大守為治有方威惠甚著猾吏姦民莫不
改肅所得俸禄分恤貧窮轉前將軍東荆州刺史郡民
戀仰傾境餞送至今追思之尋加平南將軍蠻酋田盤
石田敬宗等部落萬餘家恃衆阻險不賓王命前後牧
守雖屢征討未能降欵佗至州單使宣慰示以禍福敬
宗等聞佗宿德相率歸附於是闔境清晏寇盜寝息邊
民懷之襁負而至者千餘家尋加撫軍將軍又遷中軍
將軍在州數載以疾乞還永安二年卒遺令不聽請贈
不受賻襚諸子皆遵行之佗性剛直不好俗人交游其
投分者必當時名勝清白任真不事家産宅不過三十
步又無田園暑不張蓋寒不衣裘其貞儉若此六子
讓之字士禮武定末中書侍郎
讓之弟諏之字士正早有才學司徒記室參軍天平末
入於關西
竇瑗字世珍遼西遼陽人自言本扶風平陵人漢大將
軍竇武之曾孫崇為遼西太守子孫遂家焉曾祖堪慕
容氏漁陽太守祖表馮文通成周太守入國父冏舉秀
才早卒普泰初瑗啓以身階級為父請贈詔贈征虜將
軍平州刺史瑗年十七便荷帙從師游學十載始為御
史轉奉朝請兼太常博士拜大將軍太原王爾朱榮官
因是為榮所知遂表留瑗為北道大行臺左丞以軍功
賜爵陽洛男除員外散騎常侍瑗以拜榮官賞新昌男
因從榮東討葛榮事平封容城縣開國伯食邑五百戶
後除征虜將軍通直散騎常侍仍左丞瑗乞以容城伯
讓兄叔珍詔聽以新昌男轉授之叔珍由是位至太山
太守尒朱世隆等立長廣王曄為主南赴洛陽至東郭
外世隆等遣瑗奏廢之瑗執鞭獨入禁内奏曰天人之
望皆在廣陵願行堯舜之事曄遂禪焉由是除征南將
軍金紫光祿大夫敷奏偘然前廢帝甚重之出帝時為
廷尉卿及釋奠開講瑗與散騎常侍溫子昇給事黃門
侍郎魏季景通直散騎常侍李業興竝為擿句天平中
除鎮東將軍金紫光祿大夫尋除廣宗太守治有清白
之稱廣宗民情凶戾前後累政咸見告訟惟瑗一人終
始全潔轉中山太守加征東將軍聲譽甚美為吏民所
懷及齊獻武王班書州郡誡約牧守令長稱瑗政績以
為勸厲焉後授使持節夲將軍平州刺史在州政如治
郡又為齊獻武王丞相府右長史瑗無軍府斷割之才
不堪稱職又行晉州事既還京師上表曰臣在平州之
日蒙班麟趾新制即依朝命宣示所部士庶忻仰有若
三章臣聞法象巍巍乃大舜之事政道郁郁亦隆周之
軌故元首股肱可否相濟聲教之聞於此為證伏惟陛
下應圖臨㝢握紀承天克構洪基會昌寳歷式張琴瑟
且調宮羽去甚刪泰革弊遷澆俾高祖之德不墜於地
畫一既歌萬國歡躍臣伏讀至三公曹第六十六條母
殺其父子不得告告者死再三返覆之未得其門何者
案律子孫告父母祖父母者死又漢宣云子匿父母孫
匿大父母皆勿論蓋謂父母祖父母小者攘羊甚者殺
害之類恩須相隠律抑不言法理如是足見其直未必
指母殺父止子不言也若父殺母乃是夫殺妻母卑於
父此子不告是也而母殺父不聽子告臣誠下愚輙以
為惑昔楚康王欲殺令尹子南其子棄疾為王御士而
上告焉對曰泄命重刑臣不為也王遂殺子南其徒曰
行乎曰吾與殺吾父行將焉入曰臣乎曰殺父事讎吾
不忍乃縊而死注云棄疾自謂不告父為與殺謂王為
讎皆非禮春秋譏焉斯盖門外之治以義斷恩知君殺
父而子不告是也母之於父同在門内恩無可掩義無
斷割知母將殺理應告父如其已殺宜聽告官今母殺
父而子不告便是知母而不知父識比野人義近禽獸
且母之於父作合移天既殺已之天復殺子之天二天
頓毁豈容頓默此母之罪義不在赦下手之日母恩即
離仍以母道不告鄙臣所以致惑今聖化淳洽穆如韶
夏食椹懷音梟獍猶變况承風稟教識善知惡之民哉
脱下愚不移事在言外如或有之可臨時議罪何用豫
制斯條用為訓誡誠恐千載之下談者諠譁以明明大
朝有尊母卑父之論以臣管見實所不取如在淳風厚
俗必欲行之且君父一也父者子之天被殺事重宜附
父謀反大逆子得告之條父一而已至情可見竊惟聖
主有作明賢贊成光國寧民厥用為大非下走頑蔽所
能上測但受恩深重輒獻瞽言儻蒙收察乞付評議詔
付尚書三公郎封君義立判云身體髮膚受之父母生
我勞悴續莫大焉子於父母同氣異息終天靡報在情
一也今忽欲論其尊卑辨其優劣推心未忍訪古無據
母殺其父子復告母母由告死便是子殺天下未有無
母之國不知此子將欲何之案春秋莊公元年不稱即
位文姜出故服虔註云文姜通兄齊襄與殺公而不反
父殺母出隠痛深諱朞而中練思慕少殺念至於母故
經書三月夫人遜於齊既有念母深諱之文明無讎疾
告列之理且聖人設法所以防淫禁暴極言善惡使知
而避之若臨事議刑則䧟罪多矣惡之甚者殺父害君
著之律令百王罔革此制何嫌獨求削去既於法無違
於事非害宣布有年謂不宜改瑗復難云尋局判云子
於父母同氣異息終天靡報在情一也今欲論其尊卑
辨其優劣推心未忍訪古無據瑗以為易曰天尊地卑
乾坤定矣又曰乾天也故稱父坤地也故稱母又曰乾
為天為父坤為地為母禮喪服經曰為父斬衰三年為
母齊衰朞尊卑優劣顯在典章何言訪古無據局判云
母殺其父子復告母母由告死便是子殺天下未有無
母之國不知此子欲將何之瑗案典律未聞母殺其父
而子有隠母之義既不告母便是與殺父天下豈有無
父之國此子獨得有所之乎局判又云案春秋莊公元
年不稱即位文姜出故服虔注云文姜通於兄齊襄與
殺公而不反父殺母出隠痛深諱朞而中練思慕少殺
念至於母故經書三月夫人遜於齊既有念母深諱之
文明無讎疾告列之理瑗尋注義隠痛深諱者以父為
齊所殺而母與之隠痛父死深諱母出故不稱即位非
為諱母與殺也是以下文以義絶其罪不為與殺明矣
公羊傳曰君殺子不言即位隠之也朞而中練父憂少
衰始念於母略書夫人遜於齊是内諱出奔猶為罪文
傳曰不稱姜氏絶不為親禮也注云夫人有與殺桓之
罪絶不為親得尊父之義善莊公思大義絶有罪故曰
禮也以大義絶有罪得禮之衷明有讎疾告列之理但
春秋桓莊之際齊為大國通於文姜魯公讁之文姜以
告齊襄使公子彭生殺之魯既弱小而懼於齊是時天
子衰微又無賢覇故不敢讎之又不敢告列惟得告於
齊曰無所歸咎惡於諸侯請以公子彭生除之齊人殺
公子彭生案即此斷雖有援引即以情推理尚未遣惑
事遂停寝除大宗正卿尋加衛將軍宗室以其寒士相
與輕之瑗案法推治無所顧避甚見讎疾官雖通顯貧
窘如初清尚之操為時所重領夲州大中正以夲官兼
廷尉卿卒官贈本將軍太僕卿濟州刺史謚曰明
羊敦字元禮太山鉅平人梁州刺史祉弟子也性尚閑
素學涉書史以父靈引死王事除給事中出為本州别
駕公平正直見有非法敦終不判署後為尚書左侍郎
徐州撫軍長史永安中轉廷尉司直不拜拜洛陽令後
為鎮南將軍金紫光禄大夫遷太府少卿轉衛將軍廣
平太守治有能名姦吏跼蹐秋毫無犯雅性清儉屬歲
饑饉家餽未至使人外尋陂澤採藕根而食之遇有疾
苦家人解衣質米以供之然其為治亦尚威嚴朝廷以
其清白賜榖一千斛絹一百匹興和初卒年五十二吏
民奔哭莫不悲慟贈都督徐兗二州諸軍事衛大將軍
吏部尚書兗州刺史謚曰貞武定初齊獻武王以敦及
中山太守蘇淑在官奉法清約自居宜見追褒以厲天
下乃上言請加旌錄詔曰昔五袴興謠兩岐致詠皆由
仁覃千里化洽一邦故廣平太守羊敦故中山太守蘇
淑並器業和隠幹用貞濟善政聞國清譽在民方藉良
才遂登高秩先後凋亡朝野傷悼追旌清德蓋惟舊章
可各賞帛一百匹穀五百斛班下郡國咸使聞知
子隠武定末開府行參軍
蘇淑字仲和武邑人也立性敦謹頗涉經傳兄夀興坐
事為閹官夀興後為河間太守賜爵晉陽男及夀興將
卒遂冒養淑為子熙平中襲其爵除司空士曹參軍尋
轉太學博士厲威將軍員外散騎侍郎轉奉車都尉領
殿中侍御史因使於冀州會高乾邕執刺史元嶷據城
起義淑贊成其事乾邕以淑行武邑郡未幾尒朱汝歸
(疑)率兵將至淑於郡逃還京師後除左將軍大中大夫
行河陰令出除樂陵内史淑在郡綏撫甚有民譽始經
二周謝病乞解有詔聽之民吏老幼訴乞淑者甚衆後
歴滎陽太守亦有能名加中軍將軍司空從事中郎興
和二年拜中山太守三年卒於郡淑清心愛下所歴三
郡皆為吏民所思當時稱為良二千石武定初贈衛大
將軍都官尚書瀛州刺史諡曰懿齊獻武王追美清操
與羊敦同見優賞
子子且襲武定中齊獻武王廟丞
史臣曰(闕)
魏書卷八十八
魏書卷八十八考證
竇瑗𫝊遼西遼陽人遼陽北史作陽洛夲書地形志
遼西郡領縣三有陽樂無遼陽今以下文以軍功賜
爵陽洛男証之應從北史但陽樂陽洛未知孰是
魏書卷八十八考證
