魏書卷四十一
齊魏收撰
列傳第二十九
源賀
源賀自署河西王秃髮傉檀之子也傉檀為乞伏熾磐
所滅賀自樂都來奔賀偉容貎善風儀世祖素聞其名
及見噐其機辯赐爵西平侯加龍驤將軍謂賀曰卿與
朕源同因事分姓今可為源氏從擊叛胡白龍又討吐
京胡皆先登䧟陳進號平西將軍世祖征涼州以賀為
鄉導詔問攻戰之計賀對曰姑臧城外有四部鮮卑各
為之援然皆是臣祖父舊民臣願軍前宣國威信示其
福禍必相率歸降外援旣服然後攻其孤城拔之如反
掌耳世祖曰善於是遣賀率精騎歴諸部招慰下三萬
餘落獲雜畜十餘萬頭及圍姑臧由是無外慮故得專
力攻之涼州平遷征西將軍進號西平公又從征蠕蠕
擊五城吐京胡討蓋吳諸賊皆有功拜散騎常侍從駕
臨江為前鋒大將賀為人雄果每遇彊寇輒自奮擊世
祖戒之曰兵凶戰危不宜輕犯卿可運籌處分勿恃身
力也賀本名破羌是役也世祖曰人之立名宜其得實
何可濫也賜名賀焉拜殿中尚書南安王余為宗愛所
殺也賀部勒禁兵静遏外内與南部尚書陸麗決議定
策翼戴高宗令麗與劉尼馳詣苑中奉迎高宗賀守禁
中為之内應俄而麗抱高宗單騎而至賀乃開門高宗
卽位社稷大安賀有力焉轉征北將軍加給事中以定
策之勲進爵西平王高宗卽位班賜百僚謂賀曰朕大
賚善人卿其任意取之勿謙退也賀辭固使取之賀唯
取戎馬一疋而已是時斷獄多濫賀上書曰案律謀反
之家其子孫雖養他族追還就戮所以絶罪人之類彰
大逆之辜其為劫賊應誅者兄弟子姪在遠道隔關津
皆不坐竊惟先朝制律之意以不同謀非絶類之罪故
特垂不死之詔若年十三已下家人首惡計謀所不及
愚以為可原其命沒入縣官高宗納之出為征南將軍
冀州刺史改封隴西王賀上書曰臣聞人之所寳莫寳
於生全德之厚者莫厚於宥死然犯死之罪難以盡恕
權其輕重有可矜恤今勍寇遊魂於北狡賊負險於南
其在疆場猶須防戍臣愚以為自非大逆赤手殺人之
非其坐贓及盜與過誤之愆應入死者皆可原命謫守
邊境是則已斷之體更受全生之恩徭役之家漸蒙休
息之惠刑措之化庶幾在兹虞書曰流宥五刑此其義
也臣受恩深重無以仰荅將違闕庭豫增係戀敢上瞽
言唯加裁察高宗納之已後入死者皆恕死徙邊久之
高宗謂羣臣曰源賀勸朕宥諸死刑徙充北番諸戍自
爾至今一歲所活殊為不少生濟之理既多籩戍之兵
有益卿等事朕致何善意也苟人人如賀朕治天下復
何憂哉顧憶誠言利實廣矣羣臣咸曰非忠臣不能進
此計非聖明不能納此言賀之臨州鞫獄以情徭役簡
省武邑郡姦人石華告沙門道可與賀謀反有司以聞
高宗謂羣臣曰賀誠心事國朕為卿等保之無此明矣
乃精加訊檢華果引誣於是遣使者詔賀曰卿以忠誠
欵至著自先朝以丹青之潔而受蒼蠅之汗朕登時研
檢已加極法故遣宣意其善綏所莅勿以囂謗之言致
損慮也賀上書謝書奏高宗顧謂左右曰以賀之忠誠
尚致其誣不若是者可無愼乎時考殿最賀治為第一
賜衣馬器物班宣天下賀上表請代朝議以賀得民情
不許在州七年乃徵拜太尉蠕蠕寇邊賀從駕追討破
之顯祖將傳位于京兆王子推時賀都督諸軍屯漠南
乃馳傳徵賀賀既至乃命公卿議之賀正色固執不可
卽詔賀持節奉皇帝璽綬以授高祖是歲河西勑勒叛
遣賀率衆討之䧏二千餘落倍道兼行追賊黨都朱于
等至枹䍐大破之斬首五千餘級虜男女萬餘口雜畜
三萬餘頭復追綂萬高平上邽三鎮叛勑勒至于金城
斬首三千級賀依古今兵法及先儒耆舊之說略採至
要為十二陳圖以上之顯祖覽而嘉焉賀以年老辭位
詔不許又詔都督三道諸軍屯于漠南是時每歲秋冬
遣軍三道竝出以備北寇至春中乃班師賀以勞役京
都又非禦邊長計乃上言請募諸州鎮有武健者三萬
人復其徭賦厚加賑恤分為三部二鎮之間築城城置
萬人給彊弩十二床武衛三百乘弩一床給牛六頭武
衛一乘給牛二頭多造馬槍及諸器械使武略大將二
人以鎮撫之冬則講武春則種殖竝戍竝耕則兵未勞
而有盈畜矣又於白道南三處立倉運近州鎮租粟以
充之足食足兵以備不虞於宜為便不可歲常舉衆連
動京師令朝廷恒有北顧之慮也事寢不報又上書稱
病篤乞骸骨至于再三乃許之朝有大議皆就詢訪又
給衣藥珍羞太和元年二月療疾於温湯高祖文明太
后遣使者屢問消息太醫視疾患篤還京師賀乃遺令
勑諸子曰吾頃以老患辭事不悟天慈降恩爵逮於汝
汝其毋傲吝毋荒怠毋奢越毋嫉姤疑思問言思審行
思恭服思度遏惡揚善親賢遠佞目觀必眞耳屬必正
誠勤以事君清約以行已吾終之後所葬時服單櫝足
申孝心芻靈明器一無用也三年秋薨年七十三贈侍
中太尉隴西王印綬諡曰宣賻雜綵五百疋賜輼輬車
及命服溫明袐器陪葬于金陵
長子延性謹厚好學初以功臣子拜侍御中散賜爵武
城子西治都將卒贈涼州刺史廣武侯諡曰簡
子鱗襲
延弟思禮後賜名懷謙恭寬雅有大度高宗末為侍御
中散父賀辭老詔懷受父爵拜征南將軍尋為持節督
諸軍屯於漠南還除殿中尚書出為長安鎮將雍州刺
史清儉有惠政善於撫恤劫盜息止流民皆相率來還
歲餘復拜殿中尚書加侍中參都曹事又督諸軍征蠕
蠕六道大將咸受節度遷尚書令參議律令後例降為
公除司州刺史從駕南征加衛大將軍領中軍事以母
憂去職賜帛三百疋穀千石十九年除征北大將軍夏
州刺史轉都督雍岐東秦諸軍事征西大將軍雍州刺
史景明二年徵為尚書左僕射加特進時有詔以姦吏
犯罪每多逃遁因眚乃出竝皆釋然自今已後犯罪不
問輕重而藏竄者悉遠流若永避不出兄弟代徙懷乃
奏曰謹按條制逃吏不在赦限竊惟聖朝之恩事異前
宥諸流徙在路尚蒙旋反況有未發而仍遣邊戍按守
宰犯罪逃走者衆禄潤旣優尚有兹失及蒙恩宥卒然
得還今獨苦此等恐非均一之法如臣管執謂宜免之
書奏門下以成式旣班駮奏不許懷重奏曰臣以為法
貴經通治尚簡要刑憲之設所以網羅罪人苟理之所
備不在繁典行之可通豈容峻制此乃古今之達政救
世之恒規伏尋條制勲品已下罪發逃亡遇恩不宥仍
流妻子雖欲抑絶姦途匪為通式謹按事條侵官敗法
專據流外豈九品已上人皆貞白也其諸州守宰職任
清流至有貪濁事發逃竄而遇恩免罪勲品已下獨乖
斯例如此則寬縱上流法切下吏育物有差惠罰不等
又謀逆滔天輕恩尚免吏犯微罪獨不蒙赦使大宥之
經不通開生之路致壅進違古典退乖今律輒率愚見
以為宜停書奏世宗納之其年除車騎大將軍涼州大
中正懷奏曰南賊遊魂江揚職為亂逆肆厥滛昏月滋
日甚貴臣重將靡有孑遺崇信姦回昵比閹豎内外離
心骨肉猜叛蕭寶融僭號於荆郢其雍州刺史蕭衍勒
兵而東襲上流之衆已逼其郊廣陵京口各持兵而懷
兩望鍾離淮隂竝鼎峙而觀得失秣陵孤危制不出門
君子小人竝罹灾禍延首北望朝不及夕斯實天啓之
期吞并之會乘厥蕭墻之釁籍其分崩之隙東據歴陽
兼指瓜步緣江鎮戍達於荆郢然後奮雷電之威布山
河之信則江西之地不刃自來吳會之鄉指期可舉昔
士治有言皓若暴死更立賢主文武之官各得其任則
勍敵也若蕭衍克就上下同心非直後圖之難實亦揚
境危逼何則壽春之去建鄴七百而已山川水陸彼所
諳利脱江湘無波君臣效職藉水憑舟倏忽而至壽春
容不自保江南將若之何今寶卷邑居有土崩之形邊
城無繼援之兆清蕩江區寔在今日臣受恩既重不敢
不言詔曰不君不臣江南常弊有粟不食其在斯矣上
天將欲亡之諸蕃又願取之人事天道孰云匪會但以
養害仁者不為且十月五日衍軍已達大航其大傷小
亡之勢久應有決假令天罰寳卷衍兵獲進則衍之主
佐又是亂亡遺孽皇靈其能久祐之乎今之所矜者正
以南黔企德邊書繼至殄悴之氓理須救接若爾者揚
州兵力配積不少但可速遣任城委以處分别加慰勉
令妙盡邊算也以衍事克遂停懷又表曰昔世祖昇遐
南安在位出拜東廟為賊臣宗愛所弑時高宗避難龍
潛苑中宗愛異圖神位未定臣亡父先臣賀與長孫渴
侯陸麗等表迎高宗纂徽寶命麗以扶負聖躬親所見
識蒙授撫軍大將軍司徒公平原王興安二年追論定
策之勲進先臣爵西平王皇興季年顯祖將傳大位於
京兆王先臣時都督諸將屯於武川被徵詣京特見顧
問先臣固執不可顯祖久乃許之遂命先臣持節授皇
帝璽綬於高祖至太和十六年麗息叡狀私書稱其亡
父與先臣援立高宗朝廷追錄封叡鉅鹿郡開國公臣
時丁艱草土不容及例至二十年除臣雍州刺史臨發
奉辭面奏先帝申先臣舊勲時勑旨但赴所臨尋當别
判至二十一年車駕幸雍臣復陳聞時蒙勑旨征還當
授自宫車晏駕遂爾不白竊惟先臣遠則援立高宗寶
歴不墜近則陳力顯祖神器有歸如斯之勲超世之事
麗以父功而獲河山之賞臣有家勲不霑茅社之賜得
否相懸請垂裁處詔曰宿老元臣云如所訴訪之史官
頗亦言此可依比授馮翊郡開國公邑九百戶又詔為
使持節加侍中行臺巡行北邊六鎮恒燕朔三州賑給
貧乏兼採風俗考論殿最事之得失皆先決後聞自京
師遷洛邊朔遙遠加連年旱儉百姓困敝懷銜命巡撫
存恤有方便宜運轉有無通濟時后父于勁勢傾朝野
勁兄于祚與懷宿昔通㛰時為沃野鎮將頗有受納懷
將入鎮祚郊迎道左懷不與語卽劾祚免官懷朔鎮將
元尼須與懷少舊亦貪穢狼籍置酒請懷謂懷曰命之
長短由卿之口豈可不相寬貸懷曰今日之集乃是源
懷與故人飲酒之坐非鞫獄之所也明日公庭始為使
人檢鎮將罪狀之處尼須揮淚而已無以對之懷旣而
表劾尼須其奉公不撓皆此類也懷又表曰景明以來
北蕃連年災旱高原陸野不任營殖唯有水田少可菑
畝然主將參僚專擅腴美瘠土荒疇給百姓因此困敝
日月滋甚諸鎮水田請依地令分給細民先貧後富若
分付不平令一人怨訟者鎮將已下連署之官各奪一
時之禄四人已上奪禄一周北鎮邊蕃事異諸夏往日
置官全不差别沃野一鎮自將已下八百餘人黎庶怨
嗟僉曰煩猥邊隅事尠實少畿服請主帥吏佐五分減
二詔曰省表具恤民之懷已勑有司一依所上下為永
準如斯之比不便於民損化害政者其備列以聞時細
民為豪彊陵壓積年枉滯一朝見申者日有百數所上
事宜便於北邊者凡四十餘條皆見嘉納正始元年九
月有告蠕蠕率十二萬騎六道竝進欲直趨沃野懷朔
南寇恒代詔懷以本官加使持節侍中出據北蕃指授
規略隨須徵發諸所處分皆以便宜從事又詔懷子直
寢徽隨懷北行詔賜馬一匹細鎧一具御矟一枚懷拜
受訖乃於其庭跨鞍執矟躍馬大呼顧謂賓客曰氣力
雖衰尚得如此蠕蠕雖畏壯輕老我亦未便可欺今奉
廟勝之規總驍捍之衆足以擒其酋帥獻俘闕下耳時
年六十一懷至雲中蠕蠕亡遁懷旋至恒代案視諸鎮
左右要害之地可以築城置戍之處皆量其高下揣其
厚薄及儲糧積仗之宜犬牙相救之勢凡表五十八條
表曰蠕蠕不羈自古而爾遊魂鳥集水草為家中國患
者皆斯類耳歴代驅逐莫之能制雖北拓榆中遠臨瀚
海而智臣勇將力算俱竭胡人頗遁中國以疲于時賢
哲思造化之至理推生民之習業量夫中夏粒食邑居
之民蠶衣儒步之士荒表茹毛飲血之類鳥宿禽居之
徒親校短長因宜防制知城郭之固暫勞永逸自皇魏
綂極都於平城威震天下德籠宇宙今定鼎成周去北
遙遠代表諸蕃北固高車外叛尋遭旱儉戎馬甲兵十
分闕八去歲復鎮隂山庶事蕩盡遣尚書郎中韓貞宋
世量等檢行要險防遏形便謂準舊鎮東西相望令形
勢相接築城置戍分兵要害觀農積粟警急之日隨便
翦討如此則威形增廣兵勢亦盛且北方沙漠夏乏水
草時有小泉不濟大衆脱有非意要待秋冬因雲而動
若至冬日冰沙凝厲遊騎之宼終不敢攻城亦不敢越
城南出如此北方無憂矣世宗從之今北鎮諸戍東西
九城是也遷驃騎大將軍時武興氐王楊紹先叔集起
反叛詔懷使持節侍中都督平氐諸軍事以討之須有
興廢任從權計其邢巒李煥竝禀節度三年六月卒年
六十三詔給東園祕器朝服一具衣一襲錢二十萬布
七百疋蠟三百斤贈司徒冀州刺史兼吏部尚書盧昶
奏太常寺議諡曰懷體尚寬柔器操平正依諡法柔直
考終曰靖宜謚靖公司徒府議懷作牧陜西民餘惠化
入總端貳朝列歸仁依諡法布德執義曰穆宜諡穆公
二諡不同詔曰府寺所執竝不克允愛民好與曰惠可
諡惠公懷性寬容簡約不好煩碎恒語人曰為貴人理
世務當舉綱維何必須太子細也譬如為屋但外望高
顯楹棟平正基壁完牢風雨不入足矣斧斤不平斵削
不密非屋之病也又性不飲酒而喜以飲人好接賓友
雅善音律雖在白首至宴居之暇常自操絲竹懷有七
子
長子規字靈度中書學生羽林監襲爵年三十三卒
子肅襲卒
子紹襲景明初詔復王爵尋除隴西郡開國公卒於光
禄大夫贈度支尚書冀州刺史諡曰文
子文遠襲齊受禪例降
規弟榮字靈竝年三十二卒於司徒掾贈光州刺史
榮弟徽字靈祚年二十八卒於直閤將軍特贈洛州刺
史諡曰質
徽弟元諒出後懷弟奐卒贈代郡太守
元諒弟子雍字靈和少好文雅篤志於學推誠待士士
多歸之自祕書郎除太子舍人涼州中正肅宗踐阼以
宮臣例轉奉車都尉遷司徒屬轉太中大夫司徒司馬
除恒農太守遷夏州刺史時沃野鎮人破落汗拔陵首
為反亂所在蜂起綂萬逆胡與相應接子雍嬰城自守
城中糧盡煮馬皮而食之子雍善綏撫得士心人人戮
力無有離貳以饑饉轉切欲自出求糧留子延伯據守
寮屬僉云今天下分析寇賊萬重四方音信莫不斷絶
俄頃之間變在不意何宜父子如此分張未若棄城俱
去更展規略子雍泣而謂衆曰吾世荷國恩早受藩寄
此是吾死地更欲何求然守禦以來歲月不淺所患乏
糧不得制勝吾今向東州得數月之食還與諸人保全
必矣遂自率羸弱向東夏運糧延伯與將士送出城外
哭而拜辭三軍莫不嗚咽子雍行數日為朔方胡帥曹
阿各拔所邀力屈見執子雍乃密遣人齎書間行與城
中文武云大軍在近努力圍守必令諸人福流苗裔又
勑延伯令共固守子雍雖被囚執雅為胡人所敬常以
民禮事之子雍為陳安危禍福之理勸阿各拔令降阿
各拔將從之未果而死拔弟桑生代總部衆竟隨子雍
降時北海王顥為大行臺子雍具陳賊可滅之狀顥給
子雍兵馬令其先行時東夏合境反叛所在屯結子雍
轉鬭而前九旬之中凡數十戰仍平東夏徵税租粟運
於綂萬於是二夏漸寧及蕭寶夤等為賊所敗賊帥宿
勤明達遣息阿非率衆邀路華州白水被圍逼關右騷
擾咫尺不通時子雍新平黑城遂率士馬并夏州募義
之民擕家席卷鼓行南出賊帥康維摩擁率羌胡守鋸
谷斷&KR0008;裳橋子雍與交戰大破之生禽維摩又攻賊帥
契官斤於楊氏堡破之子雍出自西夏漸至於東轉戰
千里至是朝廷始得其委問除散騎常侍使持節假撫
軍將軍都督兼行臺尚書復破賊帥紇單步胡提於曲
沃堡肅宗璽書勞勉之子雍在白水郡復破阿非軍多
所斬獲詔遣侍中尚書令城陽王徽於潼關宣旨慰勞
除中軍將軍金紫光禄大夫給事黃門侍郎封樂平縣
開國公邑一千戶還洛以葛榮久逼信都詔假子雍征
北將軍為北討都督時相州刺史安樂王鑒據鄴反勑
子雍與都督李神軌先討之子雍行達湯隂鑒遣弟斌
之夜襲子雍軍不克奔敗而返子雍乘機繼進徑圍鄴
城與裴衍神軌等攻鑒平之改封陽平縣開國公增邑
千五百戶進號鎮東將軍遂與裴衍發鄴以封葛榮而
信都城陷除子雍冀州刺史餘官如故子雍以冀州不
守上書曰賊中甚飢專仰野掠今朝廷足食兵卒飽暖
高璧深壘勿與爭鋒彼求戰則不得野掠無所獲不盈
數旬可坐制凶醜時裴衍復表求行詔子雍與衍速進
子雍重表固請如謂不可乞令裴衍獨行若不賜解求
停裴衍苟逼固行取敗旦夕詔不聽遂與衍俱進至陽
平郡東北漳曲榮率賊十萬來逼官軍子雍戰敗被害
年四十朝野痛惜之贈車騎大將軍儀同三司雍州刺
史公如故永安中重贈司空諡曰莊穆
長子延伯出後從伯
次子士則早亡
士則弟士正士規竝坐事死
次楷字士質小字那延襲武定中齊文襄王府參軍齊
受禪例降
延伯初為司空參軍事時南秦民吳富反叛詔以河間
王琛為都督延伯叔父子恭為軍司延伯為綂軍隨子
恭西討戰必先鋒子恭見其年幼常訶制之而不能禁
子雍在夏州表乞兵援詔延伯率羽林一千人赴之城
鬭野戰勇冠三軍子雍之向東夏留延伯城守付以後
事延伯與兵士共分湯菜防固城隍及子雍為胡所執
合城憂懼延伯乃人人曉喻曰吾父吉凶不測方寸焦
爛實難裁割但奉命守城所為處重若以私害公誠孝
竝闕諸君幸得此心無虧所寄於是衆感其義莫不勵
憤朝廷聞而嘉之除龍驤將軍行夏州事封五城縣開
國子食邑三百戶卒能固守及後刺史至延伯率領義
衆還赴子雍共平黑城在&KR0008;棠橋戰先鋒陷陳身擒維
摩及至白水首摧阿非隨子雍至都進爵浮陽伯增封
百戶為諫議大夫假冠軍將軍别將隨子雍北討與葛
榮戰殁時年二十四贈持節平北將軍涼州刺史開國
如故
子孝孫襲齊受禪爵例降
子雍弟子恭字靈順聰慧好學初辟司空參軍事司徒
祭酒尚書北主客郎中攝南主客事蕭衍亡人許周自
稱為衍給事黃門侍郎朝士翕然咸共信待子恭奏曰
徐州表投化人許團并其弟周等究其牒狀周列云已
蕭衍黃門侍郎又稱心存山水不好榮宦屢曾辭讓貽
彼赫怒遂被出為齊康郡因爾歸國願畢志嵩嶺比加
採訪略無證明尋其表狀又復莫落案牒推理實有所
疑何者昔夷齊獨往周王不屈其志伯況辭禄漢帝因
成其美斯實古先喆王必有不臣之人者也蕭衍雖復
崎嶇江左竊號一隅至於處物未甚悖禮豈有士辭榮
祿而苟不聽之哉推察情理此則孟浪假蕭衍皆狂不
存雅道逼士出郡未為死急何宜輕去生飬之土長辭
父母之邦乎若言不好榮官志願嵩嶺者初届之日卽
應杖策尋山負帙㳂水而乃廣尋知已遍造執事希榮
之心已見逃宦之志安在昔梁鴻去鄉終傭吳會逢萌
浮海遠客遼東竝全志飬性逍遙而已考之事實何其
懸哉又其履歴清華名位高達計其家累應在不輕今
者歸化何其孤廻設使當時怱遽不得擕將及其來後
家貲産業應見簿歛尊卑口累亦當從法而周兄弟怡
然嘗無憂慼若無種族理或可通如有不坐便應是衍
故遣非周投化推究二三真偽難辨請下徐揚二州密
訪必令獲實不盈數旬玉石可覩於是詔推訪周果以
罪歸闕假稱職位如子恭所疑河州羌却鐡忽反殺害
長吏詔子恭持節為行臺率諸將討之子恭嚴勒州郡
及諸軍不得犯民一物輕與賊戰然後示以威恩兩旬
間悉皆降欵朝廷嘉之正光元年為行臺左丞廵行北
邊轉為起部郎明堂辟雍竝未建就子恭上書曰臣聞
辟臺望氣軌物之德既高方堂布政範世之道斯遠是
以書契之重理冠於造化推尊之美事絶於生民至如
郊天饗帝蓋以對越上靈宗祀配天是用酬膺下土大
孝莫之能加嚴父以兹為大乃皇王之休業有國之盛
典竊惟皇魏居震綂極總宙馭宇革制土中垂式無外
自北徂南同卜維於洛食定鼎遷民均氣候於寒暑高
祖所以始基世宗於是恢構按功成作樂治定制禮乃
訪遺文修廢典建明堂立學校興一代之茂矩標千載
之英規永平之中始創雉構基趾草昧迄無成功故尚
書令任城王臣澄按故司空臣沖所造明堂樣并連表
詔荅兩京模式奏求營起緣期發旨卽加葺繕侍中領
軍臣义物動作官宣贊授令自兹厥後方配兵人或給
一千或與數百進退節縮曾無定準欲望速了理在難
克若使專役此功長得營造委成責辦容有就期但所
給之夫本自寡少諸處競借動即千計雖有繕作之名
終無就功之實爽塏荒茫淹積年載結架崇構指就無
兆仍令肄胄之禮掩仰而不進養老之儀寂寥而不返
構厦止於尺土為山頓於一簣良可惜歟愚謂召民經
始必有子來之歌興造勿亟將致不日之美況本兵不
多兼之牽役廢此與彼循環無極便是輟創禮之重資
不急之費廢經國之功供寺館之役求之遠圖不亦闕
矣今諸寺大作稍以粗舉竝可徹減專事經綜嚴勒工
匠務令克成使祖宗有薦配之期蒼生覩禮樂之富書
奏從之除冠軍將軍中散大夫又領治書侍御史秦益
氐反詔子恭持節為都督河間王琛軍司以討之事平
仍行南秦州事及六鎮反以子恭兼給事黃門郎持節
慰勞還拜河内太守加後將軍平絳蜀反丹谷清廉二
路險澁不通以子恭為當(闕字)郡别將俄而建興蜀復反
相與連勢進子恭為持節散騎常侍假平北將軍征建
興都督仍兼尚書行臺與正平都督長孫稚合勢進討
大破之正平賊帥范明遠與賊帥劉牙奴竝面縛請降
事平除平南將軍豫州刺史尋加散騎常侍撫軍將軍
武泰初郢州刺史元願達以城降蕭衍詔徵都督尉慶
賓還京師回衆隸子恭以討之衍將夏侯夔率衆數萬
來宼遠近不安夔乘勢分兵遂逼新蔡自攻毛城子恭
隨方應援賊竝破走蕭衍豫州刺史夏侯亶復遣四將
率衆三萬入圍南頓北攻陳項子恭遣軍禦之賊復奔
退加鎮南將軍又兼尚書行臺子恭勒衆渡淮徙民於
淮北立郡縣置戍而還蕭衍直閣將軍軍主胡智達等
八將與其監軍閻次洪入宼屯於州城東北四十餘里
子恭擊破之斬智達生擒次洪元顥之入洛也加子恭
車騎將軍子恭不敢拒之而頻遣間使參莊帝動靜未
幾顥敗車駕還洛進征南將軍兼右僕射假車騎將軍
後加散騎常侍板橋蠻文石活石忌麤受蕭衍印節扇
誘黨類據險寇竊子恭躬率將士徑襲其柵數日之中
殱殪略盡諸蠻欵服咸求輸税徵拜右光禄大夫給事
黃門侍郎仍本將軍錄其前後征討功封臨潁縣開國
侯食邑六百戶加散騎常侍俄遷侍中尒朱榮之死也
世隆度律據斷河橋詔子恭為都督以討之出頓於大
夏門北尋而太府卿李苗夜燒河橋世隆退走仍以子
恭兼尚書僕射為大行臺大都督尋遷衛將軍假車騎
將軍率諸將於太行築壘以防之旣而尒朱兆率衆南
出子恭所部都督史仵龍羊文義開柵降兆子恭退走
為兆所破衆旣退散兆因入洛子恭竄于緱氏仍被執
送俄而見釋前廢帝初除驃騎將軍左光祿大夫侍中
如故尋授散騎侍郎都督三州諸軍事本將軍假車騎
大將軍行臺僕射荆州刺史以與定策之勲封臨汝縣
開國子食邑三百戶時叛蠻雷亂清受蕭衍兖州刺史
章綬入為宼掠諸蠻從之置立郡縣子恭討平之永熙
中入為吏部尚書加驃騎大將軍以子恭前在豫州戰
功追賞襄城縣開國男食邑二百戶又論子恭餘效封
新城縣開國子食邑四百戶子恭尋表請轉授第五子
文盛許之天平初除中書監三年拜魏尹又為齊獻武
王軍司元象元年興和二年贈都督徐兖二州諸軍事
驃騎大將軍尚書左僕射司空公兖州刺史諡曰文獻
子彪字文宗子恭存日轉授臨潁縣開國侯武定末太
子洗馬
彪弟文瑤武定中襲襄城縣開國男齊受禪爵竝降
子恭弟纂字靈秀員外散騎侍郎累遷征虜將軍通直
散騎常侍涼州大中正轉大府少卿建義初遇害河陰
年三十七贈散騎常侍征北將軍定州刺史
懷弟奐字思周少而謹密初為中書學生隨父討勑勒
有斬獲之功遷中散前後使檢察州鎮十餘所皆有功
績除長樂太守以母老解官歸養卒無子
史臣曰源賀堂堂非徒武節而已其翼戴高宗庭抑禪
讓殆社稷之臣也懷幹略兼舉出内有聲繼迹賢考不
墜先業子雍效立夏方身亡冀野惜乎
魏書卷四十一
魏書卷四十一考證
源賀傳時年二十四二監本誤三(臣人龍)按本傳云
子雍戰敗被害年四十今延伯隨父北討與葛榮戰
同時戰殁安有父年四十而子已三十四耶今依别
本改
掩仰而不進仰字疑抑字之訛
元象元年興和二年贈都督徐兖二州諸軍事(臣人)
(龍)按孝靜帝紀卽位之五年改元元象其明年又改
元興和元象元年句下當脱一卒字蓋子恭卒於元
象元年至興和二年乃卹贈也
魏書卷四十一考證
