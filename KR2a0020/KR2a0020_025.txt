魏書卷二十五
齊魏收撰
列傳第十三
長孫嵩長孫道生
長孫嵩代人也太祖賜名焉父仁昭成時為南部大人
嵩寬雅有器度年十四代父統軍昭成末年諸部乖亂
苻堅使劉庫仁攝國事嵩與元他等率部衆歸之劉顯
之謀難也嵩率舊人及鄉邑七百餘家叛顯走將至五
原時寔君之子亦聚衆自立嵩欲歸之見于烏渥稱逆
父之子勸嵩歸太祖嵩未决烏渥回其牛首嵩僶俛從
之見太祖于三漢亭太祖承大統復以為南部大人累
著軍功後從征中山除冀州刺史賜爵鉅鹿公歴侍中
司徒相州刺史封南平公所在著稱太宗即位與山陽
侯奚斤北新侯安同白馬侯崔宏等八人坐止車門右
聽理萬幾故世號八公晉將劉裕之伐姚泓太宗假嵩
節督山東諸軍事𫝊詣平原緣河北岸列軍次於畔城
軍頗失利詔假裕道裕於舟中望嵩麾蓋遺以酃酒及
江南食物嵩皆送京師詔嵩厚答之又𠡠簡精兵為戰
備若裕西過者便率精銳南出彭沛如不時過但引軍
隨之彼至崤陜間必與姚泓相持一死一傷衆力疲敝
比及秋月徐乃乘之則裕首可不戰而懸於是叔孫建
等尋河趣洛遂入關嵩與建等自成臯南濟晉諸屯戍
皆望塵奔潰裕剋長安嵩乃班師太宗寢疾問後事於
嵩嵩曰立長則順以德則人服今長皇子賢而世嫡天
所命也請立乃定策禁中於是詔世祖臨朝監國嵩為
左輔世祖即位進爵北平王司州中正詔問公卿赫連
蠕蠕征討何先嵩與平陽王長孫翰司空奚斤等曰赫
連居上未能為患蠕蠕世為邊害宜先討大檀及則收
其畜産足以富國不及則校獵隂山多殺禽獸皮肉筋
角以充軍實亦愈於破一小國太常崔浩曰大檀遷徙
鳥逝疾追則不足經久大衆則不能及之赫連屈丐土
宇不過千里其刑政殘虐人神所弃宜先討之尚書劉
潔武京侯安原請先平馮䟦帝默然遂西廵狩後聞屈
丐死關中大亂議欲征之嵩等曰彼若城守以逸代勞
大檀聞之乘虚而寇危道也帝乃問幽微於天師寇謙
之謙之勸行杜超之贊成之崔浩又言西伐利嵩等固
諫不可帝大怒責嵩在官貪汚使武士頓辱尋遷太尉
久之加柱國大將軍自是輿駕征伐嵩以元老多留鎮
京師坐朝堂平斷刑獄薨年八十諡曰宣王後高祖追
錄先朝功臣以嵩配饗朝庭
子頽善騎射彎弓三百斤襲爵加侍中征南大將軍有
罪黜為戍兵後復爵薨諡曰安王
子敦字孝友位北鎮都將坐黷貨降為公高祖時自頌
先世勲重復其王爵薨諡簡王
子道字念僧襲爵久之隨例降為公位右衛將軍卒諡
慎
子悦襲爵建義初復本王爵尋降為公位光禄少卿卒
贈司空
長孫道生嵩從子也忠厚廉謹太祖愛其慎重使掌幾
密與賀毗等四人内侍左右出入詔命太宗即位除南
統將軍冀州刺史後取人美女以獻太宗切責之以舊
臣不加罪黜世祖即位進爵汝隂公遷廷尉卿從征蠕
蠕與尉眷等率衆出白黑兩漠間大捷而還世祖征赫
連昌道生與司徒長孫翰宗正娥清為前驅遂平其國
昌弟定走保平凉劉義隆遣將到彦之王仲德寇河南
以救定詔道生與丹陽王太之屯河上以禦之遂誘義
隆將檀道濟邀其前後追至歴城而還除司空加侍中
進封上黨王薨年八十二贈太尉諡曰靖道生廉約身
為三司而衣不華飾食不兼味一熊皮鄣泥數十年不
易時人比之晏嬰第宅卑陋出鎮後其子弟頗更修繕
起堂廡道生還歎曰昔霍去病以匈奴未滅無用家為
今彊寇尚遊魂漠北吾豈可安坐華美也乃切責子弟
令毁宅其恭慎如此世祖世所在著績每建大議多合
時機為將有權略善待士衆帝命歌工歴頌羣臣曰智
如崔浩廉如道生及年老頗惑其妻孟氏以此見譏與
從父嵩俱為三公當世以為榮
子抗位少卿早卒
抗子觀少以壯勇知名後襲祖爵上黨王時異姓諸王
襲爵多降為公帝以其祖道生佐命先朝故特不降以
征西大將軍假司空督河西七鎮諸軍討吐谷渾部帥
拾寅遁蔵焚其所居城邑而還高祖初拜殿中尚書侍
中吐谷渾又侵逼復假觀司空討降之後為征南大將
軍薨諡曰定葬禮依其祖靖王故事陪葬雲中金陵
子冀歸六歲襲爵降為公高祖以其幼承家業賜名稚
字承業稚聰敏有才藝虚心愛士為前將軍從高祖南
討授七兵尚書太常卿右將軍世宗時侯剛子淵稚之
女壻剛為元义所厚故稚驟得轉進出為撫軍大將軍
領揚州刺史假鎮南大將軍都督淮南諸軍事蕭衍將
裴邃虞鴻襲據夀春稚諸子驍果邃頗難之號曰鐵小
兒詔河間王琛總衆援之琛欲決戰稚以雨久更須持
重琛弗從遂戰為賊所乘稚後殿初稚既總彊兵久不
決戰議者疑有異圖朝廷重遣河間王琛及臨淮王彧
尚書李憲等三都督外聲助稚内實防之會鮮于脩禮
反於中山以稚為大都督北討尋以本使達鄴城詔稚
解行臺罷大使遣河間王琛為大都督酈道元為行臺
稚遣子子裕奉表稱與琛同在淮南俱當國難琛敗臣
全遂生私隙且臨機奪帥非算所長書奏不納琛與稚
前到呼沱稚未欲戰而琛不從行達五鹿為脩禮邀繫
琛不赴之賊總至遂大敗稚與琛竝除名尋而正平郡
蜀反復假稚鎮西將軍討蜀都督頻戰有功除平東將
軍復本爵後除尚書右僕射未幾雍州刺史蕭寳夤據
州反復以稚為行臺討之稚時背疽未愈靈太后勞之
曰卿疹源如此朕欲相停更無可寄如何稚答曰死而
後已敢不自力時子彦亦患脚痺扶杖入辭尚書僕射
元順顧相謂曰吾等備位大臣各居寵位危難之日病
者先行無乃不可乎莫有對者時薛鳳賢反於正平薛
脩義屯聚河東分據鹽池攻圍蒲坂東西連結以應寳
夤稚乃據河東時有詔廢鹽池税稚上表曰鹽池天資
賄貨密邇京畿唯須寳而護之均贍以理今四境多虞
府蔵罄竭然冀定二州且亡且亂常調之絹不復可收
仰惟府庫有出無入必須經綸出入相補略論鹽稅一
年之中凖絹而言猶不應減三十萬匹也便是移冀定
二州置於畿甸今若廢之事同再失臣前仰違嚴旨不
先討關賊而解河東者非是閑長安而急蒲坂蒲坂一
陷沒失鹽池三軍口命濟贍理絶天助大魏兹計不爽
昔高祖昇平之年無所乏少猶創置鹽官而加典護非
為物而競利恐由利而亂俗也况今王公素餐百官尸
禄租徵六年之粟調折來歲之資此皆出人私財奪人
膂力豈是願言事不獲已臣輙符司堅將尉還率所部
依常收稅更聽後𠡠稚克寳夤將侯終德寳夤出走雍
州平除雍州刺史莊帝初封上黨王尋改馮翊王後降
為郡公遷司徒公加侍中兼尚書令大行臺仍鎮長安
前廢帝立遷大尉公錄尚書事及韓陵之敗斛斯椿先
據河橋謀誅尒朱使稚八洛啟帝誅世隆兄弟之意出
帝初轉太傅錄尚書事以定策功更封開國子稚表請
回授其姨兄廷尉卿元洪超次子惲初稚生而母亡為
洪超母所撫養是以求讓許之出帝入關稚時鎮虎牢
亦隨赴長安稚妻張氏生二子子彦子裕後與羅氏私
通遂殺其夫棄張納羅羅年大稚十餘歲妬忌防限稚
雅相愛敬旁無姻妾僮侍之中嫌疑致死者乃有數四
羅生三子紹遠士亮季亮兄弟皆廉武稚少輕俠闘鷄
走馬力争殺人因亡抵龍門將陳興德家會赦乃免因
以後妻羅前夫女吕氏妻興德兄興恩以報之
子彦本名儁有膂力以累從父征討功封槐里縣子出
帝與齊獻武王構隙加子彦中軍大都督行臺僕射鎮
弘農以為心膂後從帝入關子彦少常墜馬折臂肘上
骨起寸餘乃命開肉鋸骨流血數升言戲自若時以為
踰於關羽
子裕位衛尉少卿
魏書卷二十五
魏書卷二十五考證
列𫝊第十三魏收書闕後人所補
長孫嵩𫝊見太祖於三漢亭三北史作二
長孫道生𫝊子抗抗北史作瓬
魏書卷二十五考證
