凡例
一我
國家建邦啟土
肇迹東方
創業始基地靈效瑞其古今沿革自應詳臚本末用以昭
傳信而正羣訛謹擬首立部族一門凡在古為肅
慎在漢為三韓在魏晉為挹婁在元魏為勿吉在
隋唐為靺鞨新羅渤海百濟諸國在金初為完顔
部及明代所設建州諸衛並為考據異同訂析訛
誤博稽史傳參証羣書分目提綱各加按語俾源
流分合指掌瞭然
一按唐史所載渤海置五京十三府其上京龍泉
府即肅慎故地而黑水靺鞨入朝亦嘗置燕州勃
利州及黑水府諸名目其後若遼置東京黃龍府
金置上京會寧府分設郡邑俱詳載二史地理志
中至元時猶有肇州之稱碁布星羅遺跡尚頗可
攷謹擬次立疆域一門凡史册所載諸城鎮村寨
之屬各按原書方位證以現在地理形勢件繫條
分詳加辨證務使圖經所紀條貫咸該至遼金宫
室建置一切古蹟應行考据者均即載入疆域一
門用徵故實
一按白山黑水其名始見于北史而顯著于金源
至
本朝受
命龍興實為朱果發祥之地鍾神毓慶靈蹟昭然而諸史
或稱太白山或稱徒太山或稱完水或稱室建河
稱謂多殊名實易舛允宜詳悉核訂至若松花江
即唐書之粟末水寕古塔即唐書之忽汗水亦為
勝地名川向来紀載紛淆均資考覈謹擬次立山
川一門以現在
大清一統志
盛京通志所載据今證古析異定譌其或古有今不
可考者則别為存疑附之于末
一史稱東方仁謹道義所存樸厚之源上追隆古
我
朝肇基東土舊德敦龐超軼前代即如祀
神之禮無異于豳人之執豕酌匏三代遺風由兹可覩而
參稽史乘其儀文習尚亦往往同符如左傳稱肅
慎之矢可以見俗本善射之原後漢書稱三韓以
石頭可以見俗用卧具之訛松漠紀聞稱金燕
飲為軟脂蜜糕可以見俗尚餅餌之始其他足資
引証者尚多謹擬次立
國俗一門博引典籍分條臚考以著淳風所本源遠
流長洵與周公之陳七月金世宗之歌土風取義
維均足以訓行奕禩
一金時官制如渤極烈之為貝勒謀克之為穆昆
猛安之為明安雖沿誤相仍而溯源可考又自新
羅渤海已肇興文字金之初年用契丹字太祖熙
宗作女真大小字其制漸備維時設女真進士科
經書皆有譯觧今遺製已湮而碑刻間存至我
太祖高皇帝創制國書義藴精微允為制作之極則謹擬
約舉大凡附列
國俗一門之後用以垂信方来
一
國家扶輿積慶俶造丕基長白肇興實為邠岐舊壌
今敬謹考核一以近
發祥初地者為定至若
王師順動以後經營遼瀋卜宅定都凡
盛京地方建置規模及山川地理已具詳
開國方略
盛京通志諸書中是編請毋庸兼載以恊體制
一恭讀
御製文集盛京賦三韓考諸篇及
巡幸盛京吉林諸詩什苞括典故剖晰舛譌詢足折衷
羣言垂示千古謹擬于書中各條内恭錄載入永昭
定論
欽定滿洲源流考
