欽定滿洲源流考卷七
部族(七)
完顔
五代
金史世紀金之先出靺鞨(另條見前)氏古肅慎(另條見前)
地也五代時附屬于契丹在南者籍契丹曰熟
女真在北者不在契丹籍號生女真(按滿洲語稱國初)
(所屬曰佛滿珠謂舊滿洲也新附編入旗分者曰伊徹滿珠謂新滿洲也此所云生熟盖即新)
(舊之意)生女真地有混同江長白山所謂白山黑
水也金之始祖諱哈富(舊作函普)初從高麗來(按通考及)
(大金國志皆云本自新羅來姓完顔氏考新羅與高麗舊地相錯遼金史中往往二國互稱不)
(為分别以史傳按之新羅王金姓相傳數十世則金之自新羅來無疑建國之名亦應取此金)
(史地理志乃云以國有金水源為名史家附會之詞未足憑耳)居完顔部布爾
噶(滿洲語叢柳也舊作僕今改正)水之涯生二男長曰烏嚕
(舊作烏魯)次曰斡魯遂為完顔部人至獻祖徙居海
古勒(蒙古語行軍殿後也舊作海古今改正)水耕墾樹藝始築室
有棟宇之制自此遂定居于阿勒楚喀水之側
矣(按金史云國言金曰安出虎以安出虎水源于此故名金源考滿洲語稱金曰愛新與安)
(出虎音不相涉大金國志亦祗言國産金及有金水源其以安出虎為金蓋作史者強加附會)
(猶黑水掬之微黑鴨渌江色若鴨頭之論耳金自始祖四遷至此後為上京故地實與今阿勒)
(楚喀拉林河源相近詳見下疆域門)六世至景祖稍役屬諸部修
弓矢偹噐械前後願附者衆鄂敏(舊作斡冺)水富察
(舊作蒲察)部特克新特布(舊作泰神忒保)水完顔部圖們(舊作)
(統門按圖們江在今寕古塔城南六百里源出長白山)水完特赫(舊作温廸痕)
部舍音(舊作神隠)水完顔部(按此二完顔部盖族姓之散居者)皆相
繼來附
大金國志金國本名珠里真(謹按所本朝舊稱滿珠屬曰珠申)
(與珠里真音相近但微有緩急之異寔皆肅慎之轉音也)後訛為女真或曰
慮真肅慎氏之後渤海(另條見前)之别族也唐貞觀
中靺鞨來中國始聞女真之名(按通考云五代時始稱女真據)
(此則唐時已有是稱矣)世居混同江之東長白山下南隣
高麗北接室韋西界渤海東瀕海三國志所謂
挹婁(另條見前)元魏所謂勿吉(另條見前)唐所謂黑水靺
鞨者今其地也其屬分六部有黑水契丹目為混
同江(按混同即松阿哩江雖下流與黑龍江會實係二水此合為一亦誤)居江之
南者謂之熟女真以其屬契丹也江之北為生
女真亦有受宣命號太師者契丹自賓州混同
江北八十里建寨以守之契丹恐女真為患誘
豪右數千家處之遼陽之南使不得與本國往
來謂之哈斯罕(滿洲語藩籬也志云不得與本國往來寔有防閑之義舊作合)
(蘇欵又作曷蘇館今改正)東北分界入山谷至涑沬江(按涑沬即)
(混同而志並稱盖誤以混同為黑龍江也)中間所居之女真隸咸州
兵馬司謂之輝發(舊作回覇亦作回拔案咸州在今威遠英峩門之間東北)
(至松阿哩江約六七百里今有輝發河因國初尼瑪察部人旺吉努于河邊築城以居號輝)
(發國盖猶沿其稱也)極遠而野居者謂之黃頭女真又居
涑沬江之北寕江州之東地方千餘里戶十餘
萬族帳散居山谷無國名自推豪傑為長小者
千戶大者數千戶蓋七十二部落之一也或云
金祖本新羅人號完顔氏傳至太祖以其國産
金及有金水源故稱大金(按志但言有金水源未嘗以安出虎為金)
(考金源之稱始於遼中京有金源縣以地有金甸為名金元並因之在今喀喇沁右翼地則金)
(源之稱固與安出虎無涉且金本紀載太祖建國之詔曰賓鐵雖堅終亦變壊惟金不變于是)
(國號大金是併未嘗因水取名矣)
通考女真盖古肅慎氏五代時始稱女真後避
契丹主宗真諱更為女直俗訛為女質按巴堅
(舊作阿保機)吞北方三十六國此其一也
遼
通考按巴堅遷女真豪右數千家於遼陽南而
著籍焉謂之哈斯罕哈斯罕者熟女真也隸咸
州兵馬司者謂之輝發輝發者非熟女真亦非
生女真也自涑沫江之北寕江之東地方千餘
里戶十餘萬無大君長亦無國名小者千戶大
者數千則謂之生女真宋建隆後屡遣使來淳
化時契丹伐女真女真衆纔萬人而弓矢精勁
又為灰城以水淋之為堅冰不可上距城三百
里燔其積聚設伏於山林間契丹既不能攻城
野無所取遂引騎去大為山林之兵掩襲殺戮
大中祥符三年契丹征高麗道由女真女真復
與高麗合兵拒之契丹大敗而還自天聖後屬
契丹世襲節度使兄弟相傳其帥本新羅(另條見前)
人號完顔氏女真服其練事以首領推之自哈
富(觧見前此又作龕福今併改按此所載諸名與金史異同者頗多今俱從金史改正仍注)
(原文於下後同)以下班班可紀哈富生烏嚕(舊作訛魯)烏嚕
生雅哈(舊作洋海)雅哈生蘇赫(舊作随闊)蘇赫生實魯寔
魯生呼蘭(舊作胡來)呼蘭三子伯曰和勒博(舊作核里頗)
叔曰富勒蘇(舊作蒲剌束)季曰伊克(舊作楊割)伊克聚族
帳最多謂之伊克太師能用其人遂稱強諸部
賦歛調發刻箭為號事急者三刻之粟粥燔肉
為食上下無異品和勒博四子長曰烏魯斯(舊作)
(吳喇束)次太祖次太宗次曰賽音(舊作撒也)永昌八年
秋太祖盡得遼東長春兩路始稱皇帝建元天
輔改國號大金
契丹國志女真國乃肅慎故區也地方數千里
戶口萬餘無大君長立首領分主部落地饒山
林契丹於長春路置東北統軍司黃龍府置兵
馬都部署司咸州置詳兖(舊作詳穏)司分隸之黃頭
女真皆山居號哈斯(案此又合二部為一盖契丹志為葉隆禮所撰傳聞)
(之詞未得其真也)其人勇鷙契丹每出戰皆被以重札
令前驅
契丹國志東南五節度熟女真部族共一萬餘
戶皆處山林尤精弋獵其地南北七百餘里東
西四百里西北至東京五百餘里又次東南至
熟女真國其地東西八百餘里南北千餘里居
民皆處山林耕養屋宇與五節度同無首領統
轄至東京二百餘里東北至生女真國居民屋
宇耕鑿言語衣装與熟女真並同精於騎射前
後屡與契丹為患契丹亦設防偹南北二千餘
里沿邊創築城堡屯守其南界西南至東京六
百里
遼史營衛志阿延(滿洲語尊大也舊作奥衍今改)女真部聖宗
以女真戶置隸北府節度使屬西北路招討使
司戍鎮州境自北至河西部皆俘獲諸國之民
初隸諸宫戶口蕃息置部訖於五國皆有節度
使伊德(舊作語有力也舊作乙典今改)女真部聖宗以女真戶
置隸南府居高州北國外十部有長白山部
遼史兵衛志伊德女真部隸西南路招討司又
有東北路女真兵馬司又高州屬國軍有北女
真南京女真女真哈斯罕輝發
金
金史本紀收國元年正月壬申朔羣臣奉上尊
號是日即皇帝位上曰遼以賓鐵為號取其堅
也賓鐵雖堅終亦變壊惟金不變不壊金之色
白完顔部色尚白於是國號大金改元收國(案金)
(開國以後具詳金史兹不復載)
大金國志女真靺鞨之後也其國在元魏齊周
之時稱勿吉至隋稱靺鞨地直長安東北六千
里東瀕海分為數十部有黑水白山等名後為
奚契丹所攻部族分散其居混同江之上者初
名女真乃黑水舊部
大金國志女真在契丹東北隅地饒山林國初
之時族帳散居山谷地千餘里無城郭居止自
後并遼得大遼全盛之地深入中原舉大江以
北皆有之疆宇始廣矣
元
元史地理志開元路古肅慎之地隋唐曰黑水
靺鞨後屬渤海渤海寖弱黑水復有其地即金
祖之部落也元初立開元南京二萬戶府又設
軍民萬戶府五分領混同江南北之地(並見後疆域門)
其居民皆碩逹勒逹(舊作水逹逹今改正)女真之人各仍
舊俗以射獵為業設官牧民随俗而治
謹按金始祖本從新羅來號完顔氏所部稱完
顔部新羅王金姓則金之遠𣲖出於新羅所居
有白山黑水南北之境二千里而遥固與
本朝肇興之地輪廣相同大金國志言金國本名
珠里真與
本朝舊稱所屬曰珠申相近實即肅慎之轉音也
五代以後盡得靺鞨舊部於是女真之名始著
考之遼史有繫籍不繫籍之分繫籍者惟遷居
遼陽之南數千家所謂哈斯罕大王不繫籍者
亦間有節度太師之號所謂長白山太師輝發
部太師是也金景祖亦曾受遼太師之稱而終
不肯受印繫籍遼人於邊境南北距千二百里
築城置戍蓋其震懾兵威者至矣自始祖八世
十帝遂至太祖應運造邦滅遼臣宋迹其初起
衆未滿千洵由山川鍾毓騎射精嫻故能所向
無前光啟方夏也竒功偉績具詳金史兹錄其
開國時舊部分合之由而完顔氏之隸籍八旗
者具載姓氏通譜至若上京及呼爾哈海蘭諸
路建置之詳則别載於後疆域門云
建州
唐
新唐書渤海傳率賓故地為率賓府領華益建
三州(按建州之名始見於此考率賓故地在今吉林烏拉境遼地理志云康州世宗遷率)
(賓人戶置所屬有率賓縣志云本渤海率賓府地考遼康州及率賓縣俱屬顯州為渤海顯德)
(府地在今廣寕境當亦遷率賓人戶所置非故府地盖遼志固别有率賓府在涑州定理之間)
(也又鴨渌江本名益州江則益州亦去長白不遠渤海建州固與國初所統之地相近矣)
遼
遼史營衛志孝文皇太弟敦睦宫以渤海(另條見前)
建瀋巖三州戶置屬州三建瀋巖(按此為建州移于西北之)
(始志云以三州戶置明非渤海建州之舊率賓故地在遼為東京此屬中京遼史所謂在靈河)
(之南者是也)
遼史地理志中京道興中府本號霸州彰武軍
節度制置建霸宜錦白川等五州建州保静軍
節度使唐武德中置昌樂縣太祖完葺故壘置
州(按此云置不言仍渤海之舊其非率賓故地明矣)漢乾祐元年石晉
太后詣世宗求於漢城側耕墾自贍許於建州
南四十里給地五十頃州在靈河之南(按靈河以元一)
(統志考之當即凌河)屡遭水害聖宗遷於河北唐崇州故
地初屬武寕軍隸永興宫後屬敦睦宫統縣二
永霸永康(按此則建州再移於遼聖宗時其在靈河之南者遼初所置州城是也在)
(靈河之北者自聖宗以後至金元相承不改考大清一統志在今喀喇沁及土默特地故城)
(在土默時右翼西南一百二十里周二里餘四門與喀喇沁左翼毗連明屬三衛)
契丹國志節鎮三十三處有建州
金
金史地理志建州保靖軍刺史遼初名軍曰武
寕後更今名金因之領縣一永霸(唐昌黎縣地)
大金國志刺史七十五處有建州(按金承遼舊非渤海建州)
(故地也)
元
元史地理志大寕路唐初屬營州貞觀中置饒
樂郡遼為中京大定府金因之元初為北京路
總管府領川建等十州元至元七年改北京為
大寕仍領川建等州(按元承遼金之舊非明時之建州也)
元一統志金上京城古肅慎(另條見前)氏地按圖册
所載京之南曰建州京之西曰賓州又西曰黃
龍府北曰肇州府之東曰永州曰昌州延州東
北曰呢嚕干城皆渤海遼金所置州縣並廢城
址猶存海蘭河經故建州東南一千里入於海
混同江北流經故建州五十里會諸水東北流
經故上京下逹五國頭城(按此所云故建州盖渤海之舊在金上京)
(之南者金之上京自開元東抵寧古塔自長白北抵阿勒椘喀幅員甚廣考金地理志云上京山)
(有長白青嶺水有阿勒椘喀混同江拉林河皆在今吉林境又云東至呼尔哈路六百三十里)
(西至肇州五百五十里東南至海蘭路一千八百里呼尔哈河在寕古塔城旁海蘭河在寕古)
(塔城南四百十里據四至以求其中則金上京正在今吉林城東北阿尔椘哈阿旁而渤海之)
(建州東去松花江北流之所五十里東南去海蘭河一千里亦在吉林境眀初土人猶沿舊稱)
(耳又按境大清一統志海蘭河有五皆在寕古塔吉林内一入呼爾哈河三入混同江皆去)
(海遠惟在寕古塔城南四百一十里源出無名山者東流會布爾哈圖河入海元志所云海蘭)
(應即指此也並詳後疆域及山川門)
元一統志碓觜河在大寕路金源縣西東南入
建州境合於靈河凌河在大寕路興中州源出
龍山縣經本州下流逹建州境大凌河自建州
界流經興中州東南下流入義州境凌水在大
寕府建州南五里自富庶縣流至本境四十里
入興中界一云發源龍山縣南八十里東北流
百里入利州界又北經富庶縣東南三十里入
建州境(按此所云建州盖元時大寕所領即遼時以渤海建州人戶移置者在凌河南)
(者故城在錦縣西北在凌河北者故城在土默特右翼西南皆非渤海之舊也金源龍山富庶)
(並元大寕路屬縣今屬喀喇沁土默特界)
明實錄永樂二年置建州衛十年置建州左衛
宣德七年置建州右衛
謹按建州為
本朝岐邠故地州置於渤海本在今吉林境至遼
時一移於凌河之南再移於凌河之北金元相
承置節度刺史而建州遂在今錦州邊外喀喇
沁土默特之間大抵東土州郡之名多始於渤
海而移於遼遼志所載襲渤海之名而易其地
者十居七八如率賓府遼遷其人戶於今廣寕
謂之率賓縣而其故地仍有率賓府在涑州定
理之間涑州以涑沫江名定理府據一統志為
興京而率賓府與之相連則所領之建州寔即
國初所統之建州也以元一統志考之其祗稱建
州者屬興中府在凌河南北為遼金所置眀屬
烏梁海其稱故建州者近混同江北流之所即
渤海所置是州雖已移而故地相傳舊稱尚在
眀初因以名衛耳迨我
肇祖原皇帝始居赫圖阿拉是為
興京寔右衛之地舊邦
新命王迹
肇基恢天作之
鴻模啟億年之
景運嗣後若棟鄂哲陳蘇完及海西之烏拉哈逹輝發
葉赫長白山之訥殷珠舍哩以至瓦爾喀呼爾
哈黑龍江諸部並入版圖東極使犬諾羅諸部
罔不率先臣服
東京
盛京以次
締創
出震
乘乾有開必先矣
附金史姓氏考
按金史所載姓氏均與滿洲氏族相合第譯對字
訛今悉據八旗姓氏通譜改正仍依百官志所載
序次如左
完顔(金始祖自新羅來居完顔部因以為氏)
温特赫(舊作溫廸罕今改正史云圖們江水温赫特部景祖時來附)
瓜爾佳(舊作夾谷)
布薩(舊作僕散)
珠格(舊作术虎又作凖葛今併改)
伊勒圖(舊作移剌答)
沃哷(舊作斡勤)
旺札卜(舊作斡凖把)
阿布哈(舊作阿不罕)
珠嚕(舊作卓魯)
輝特(舊作回特)
輝罕(舊作黑罕)
輝羅(舊作會蘭)
徹木衮(舊作沉谷)
賽密哷(舊作塞蒲里)
烏克遜(舊作烏古孫)
舒爾都(舊作石敦)
卓特(舊作卓陀)
烏蘇(占舊作阿厮凖)
博提斯(舊作匹獨思)
博爾濟克(舊作潘术古)
烏實拉(舊作暗石剌)
舒古蘇(舊作石古若)
珠爾罕(舊作綴罕)
光嘉喇(舊作光吉剌)(以上皆封金源郡)
費摩(舊作裴滿)
圖克坦(舊作徒丹)
温都(舊作温敦)
烏凌阿(舊作兀林答)
阿克占(舊作阿典)
赫舍哩(舊作紇石烈)
納喇(舊作納蘭)
富珠哩(舊作孛术魯)
珠勒根(舊作阿勒根)
納哈塔(舊作納合)
實嘉(舊作石盞)
布希(舊作蒲鮮)
瓜爾佳(舊作古里甲)
阿達(舊作阿迭)
尼瑪蘭(舊作聶摸欒)
穆延(舊作抹撚)
納塔(舊作納坦)
烏蘇(舊作兀撒惹)
烏新(舊作阿鮮)
拜格(舊作把古)
温都遜(舊作温古孫)
諾延(舊作耨盌)
色赫哩(舊作撒合烈)
烏色(舊作五塞)
哈薩喇(舊作和速嘉)
納雅(舊作能偃)
阿里(从原文)
巴爾(舊作班兀里)
尼沙(舊作聶散)
富色里(舊作蒲速烈)(以上皆封廣平郡)
烏庫里(舊作烏古論)
烏雅(舊作兀顔)
鈕祜禄(舊作女奚烈)
通吉(舊作獨吉)
洪果(舊作黃摑)
延札(舊作顔盞)
博和哩(舊作蒲古里)
必喇(舊作必蘭)
斡哩(舊作斡雷)
都克塔(舊作獨鼎)
尼瑪哈(舊作尼龐窟又作尼龐古今併改)
托羅特(舊作拓特)
赫舒(舊作合散)
沙逹喇(舊作撒答牙)
阿蘇(舊作阿速)
薩察(舊作撒剗)
卓多穆(舊作凖土谷)
納木都魯(舊作納諸魯)
雅蘇貝(舊作業速布)
額蘇哩(舊作安煦烈)
爱新(舊作爱申)
納克(舊作拿可)
古勒渾(舊作貴益昆)
斡色(舊作温撒)
索歡(舊作梭罕)
呼雅(舊作霍域)(以上皆封隴西郡)
唐古(舊作唐括又作同古今併改)
富察(舊作蒲察)
珠嘉(舊作木甲)
蒙古(以原文又作蒙刮亦作蒙括今併改)
伯蘇(舊作蒲速)
鄂屯(舊作奥屯)
錫默(舊作斜邜)
愛滿(舊作諳蠻)
都克塔哩(舊作獨虎术魯)
摩年(舊作磨輦)
伊年(舊作益輦)
托諾(舊作帖暖)
蘇伯林(舊作蘇孛輦)(以上皆封彭城郡)
欽定滿洲源流考卷七
