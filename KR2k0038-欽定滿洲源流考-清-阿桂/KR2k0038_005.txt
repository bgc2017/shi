欽定四庫全書
欽定滿洲源流考卷一
部族(一)
謹按我
國家誕膺
景命肇啟大東毓瑞凝祥同符雅頌皇皇乎元鳥之生商
高禖之啟稷矣恭考
實錄自
始祖定三姓之亂建國鄂多理城即以滿洲建號繼繼繩
繩鍾靈篤慶洪惟
肇祖原皇帝創業於赫圖阿喇之地爰及
景祖覲光揚烈乃舉五嶺以東蘇克素護河以西諸部而
撫綏之迨我
太祖高皇帝天錫智勇懋建大勲既克圖倫遂收棟鄂
太宗文皇帝鴻圖式廓遐邇景從東北諸部盡為臣僕稽
諸古昔若肅慎夫餘三韓靺鞨伯濟新羅渤海女
真諸國㳂革可徵淮南子云東方多君子之國信
矣臣等謹立部族一門先臚舉史冊所載各條參
以今之考證或訂其音轉之訛或稽其分合之迹
斷自肅慎為始而仍弁
國號於簡端以著統
尊溯源之義云
滿洲
按滿洲本部族名恭考
發祥世紀長白山之東有布庫哩山其下有池曰布勒瑚
里相傳三天女浴于池有神鵲銜朱果置季女衣
季女含口中忽已入腹遂有身尋産一男生而能
言體貌竒異及長天女告以吞米果之故因錫之
姓曰愛新覺羅名之曰布庫哩雍順與之小舠且
曰天生汝以定亂國其往治之天女遂凌空去于
是乘舠順流至河步折柳枝及野蒿為坐具端坐
以待時長白山東南鄂謨輝之地有三姓争為雄
長日搆兵相仇殺適一人取水河步歸語衆曰汝
等勿争吾取水河步見一男子察其貌非常人也
天不虚生此人衆皆趨問答曰我天女所生以定
汝等之亂者且告以姓名衆曰此天生聖人也不
可使之徒行遂交手為舁迎至家三姓者議推為
主遂妻以女奉為貝勒居長白山東鄂多理城建
號滿洲是為
國家開基之始以
國書考之滿洲本作滿珠二字皆平讀我
朝光啟東土每歲西藏獻丹書皆稱
曼珠師利大皇帝翻譯名義曰曼珠華言妙吉祥也又作
曼殊室利大教王經云釋迦牟尼師毘盧遮那如
來而大聖曼殊室利為毘盧遮那本師殊珠音同
室師一音也當時
鴻號肇稱實本諸此今漢字作滿洲盖因洲字義近地名
假借用之遂相沿耳實則部族而非地名固章章
可考也
御製全韻詩
天造皇清發祥大東山曰長白江曰混同峻極襟帶福萃
靈鍾山頂有潭闥門名揚(叶亘長白山高二百餘里綿千餘里雄觀峻極扶)
(輿靈氣所鍾山之上有潭曰闥門周八十里源深流廣鴨綠混同愛滹三江出焉)三天女者
降而浴躬神鵲含果吞以娠中錫之姓名母遂凌空
(山之東有布庫哩山其下有池曰布勒瑚里相傳有三天女曰恩古倫次正古倫次佛庫倫浴于池有神)
(鵲含米果置季女衣季女含口中忽已入腹遂有身尋産一男生而能言體貌竒異及長母告以吞米果)
(之故因錫之姓為愛新覺羅名之曰布庫哩雍順與小舠桑之母遂凌空去)有取水人見
訝異徵(叶)交手舁歸推為主國(叶)三姓定亂鄂多城
崇號建滿洲
開基肇宗(天男乘舠順流而下至河步登岸折柳及蒿為坐具端坐其上其地有三姓争為雄長搆兵仇殺有)
(取水河步者見而異之歸語人曰汝等勿争吾取水河步見一男子察其貌非常人也天必不虚生此人)
(衆往視皆以為異因詰其由來答曰我天女所生天男生我以定汝等之亂者且告其姓名衆曰此天生)
(聖人也不可使之徒行乃交手為舁迎至家三姓者議推為國主以女百里妻之奉為貝勒其亂乃定遂)
(居長白山東鄂多理城國號滿洲是為開基之始按滿洲清字本作滿珠我國家肇基于東故西藏每歲)
(獻丹書皆稱曼珠師利大皇帝至今漢字作滿洲者盖因洲字義近地名假借用之遂相㳂從俗云)元
鳥商室帝武周家(叶)
聖必有啟異揆同風
右長白山發祥
肅慎(一作息慎又作禝慎)
虞
竹書紀年帝舜有虞氏二十五年息慎氏來朝
貢弓矢
史記虞帝紀云南撫交阯北發西戎析枝渠搜
氐羌北山戎發息慎
周
汲冡周書王會解云西面者正北方稷慎大麈
孔子家語武王克商肅慎氏貢楛矢
尚書序成王既伐東夷息慎來賀
尚書傳王俾榮伯作賄肅慎之命
史記孔子世家有隼集于陳庭楛矢貫之石砮
矢長尺有咫陳湣公使使問仲尼仲尼曰隼來
遠矣此肅慎之矢也
後漢書康王之時肅慎復至
漢
後漢書古肅慎國在夫餘東北千餘里東濱大
海
淮南子海外三十六國有肅慎氏
三國
三國志魏書明帝青龍四年肅慎貢楛矢
晉
晉書肅慎國東北有山出石其利入鐵將取之
必先祈神周武王時獻其楛矢石砮逮于周公
輔成王復遣使入賀爾後千餘年雖秦漢之盛
莫之致也及文帝作相魏景元末來貢楛矢魏
帝詔歸於相府賜其王傉雞錦罽緜帛至武帝
元康初復來貢獻元帝中興又詣江左貢其石
砮成帝時復通使於石季龍
南北朝
册府元龜宋孝武帝大明三年肅慎國獻楛矢
按肅慎之名著于周初考竹書紀年有虞舜二
十五年息慎獻弓矢之文史記虞帝紀亦稱北
發息慎鄭元注曰息慎或謂之肅慎周書王會
解又作稷慎息稷與肅音轉之訛其為一國無
疑由來固已遠矣秦漢之盛史無傳焉後漢書
挹婁傳則云即古肅慎似其名至漢而止然魏
晉時間通使聘史官皆以肅慎書之則不得云
東漢無肅慎也要之負山襟海地大物博又風
氣樸淳故歷虞夏商周迄魏晉傳世二千餘年
不絶范蔚宗謂冠弁衣錦噐用爼豆誠非虚語
特自漢以後始有岐稱耳宋劉忠恕稱金之姓
為米里真夫北音讀肅為湏湏朱同韵里真二
字合呼之音近慎盖即肅慎之轉音而不知者
遂以為姓
國初舊稱所屬曰珠申亦即肅慎轉音漢人不知
原委遂岐而二之猶之或為稷慎或為息慎其
實一也至于自漢魏以後所稱部名則分條詳
係于後云
夫餘(一作扶餘)
御製夫餘國傳訂訛
近閱四庫全書内元郝經續後漢書所作夫餘國列
傳其官有馬加牛加之名訝其誕詭不經疑有舛誤
因命館臣覆勘其說寔本之後漢書及三國魏志夫
餘傳之文于是嘆范蔚宗陳夀之徒不識方言好竒
逞妄疑誤後人而更惜郝經之失于裁擇也其傳曰
國以六畜名官有馬加牛加猪加狗加諸加别主四
出道有敵諸加自戰下戶擔粮飲食之信如其言則
所謂諸加者何所取義乎史稱夫餘善養牲則畜牧
必蕃盛當各有官以主之猶今蒙古謂典羊之官曰
和尼齊和尼者羊也典馬者曰摩哩齊摩哩者馬也
典駝者曰特默齊特默者駝也皆因所牧之物以名
其職特百官中之一二誌夫餘者必當時有知夫餘
語之人譯其司馬司牛者為馬家牛家遂訛為馬加
牛加正如周禮之有羊人犬人漢之有狗監耳若必
以六畜名官寓相貶則郯子所對少皥氏鳥名官為
鳥師而鳥名又何以稱乎蔚宗輩既訛家為加又求
其說而不得乃強為之辭誠不值一噱總由晉宋間
人與外域道理遼阻于一切音譯素所不通遂若越
人視秦人之肥瘠率憑耳食為傅會甚而至借惡詞醜
字曲肆其其詆毁之私可鄙孰甚且蔚宗以附彭城
王義康謀反伏誅陳夀索米為人作佳傳其人皆不
足取其言又何足據乎苐後漢書三國志久經刊行
舊文難以更易因命于續後漢書中改加為家並為
訂其踳謬如右
謹按馬加牛加之說始于范蔚宗陳夀歷代史
志襲謬承訛至郝經續後漢書猶㳂用之盖當
時音譯未通曲為傅會更千百年未有能知其
妄者恭讀
御製夫餘國傳訂訛指加為家字之誤近例之蒙古
典羊典馬之官遠徵諸周禮羊人犬人之掌設
官分職至理所存古今一揆也蔚宗輩之貽誤
後人盖非淺鮮矣臣等敬錄冠簡端以示萬世
折衷之準其自後漢以下諸書凡有關夫餘事
實者仍以次條列云
漢
後漢書夫餘國在元菟北千里地方二千里最
為平敞以員柵為城有宫室倉庫以六畜名官
有馬加牛加狗加其邑落皆主屬諸加
册府元龜夫餘國本濊地也漢武帝元朔元年
以其地為滄海郡數年乃罷至元封三年滅朝
鮮分置樂浪臨屯元莵真番四郡至昭帝始元
五年罷臨屯真番以并樂浪元菟元莵復徙居
句麗自單單大嶺(後漢書作單大嶺魏志通考與此同)已東悉屬
樂浪後以境土廣遠復分嶺東七縣置樂浪東
部都尉
後漢書建武二十五年夫餘王遣使奉貢光武
厚答報之于是使命歲通永寧元年遣嗣子尉
仇台詣闕順帝永和元年其王來朝帝作黃門
㰻吹角抵□以遣之桓帝延熹四年遣使朝賀
貢獻靈帝熹平中復奉章貢
册府元龜漢安帝延光元年夫餘王遣使貢獻
又獻帝延康元年遣使貢獻
通考漢安帝永初五年夫餘王始將步騎七八
千人入樂浪桓帝永康元年王夫台將二萬人
侵元莵
三國志夫餘在長城之北去玄菟千里國有君
王皆以六畜名官有馬加牛加猪加狗加犬使
犬使者使者邑落有豪民民下戶皆為奴僕諸
加别主四出道大者主數千家小者數百家有
敵諸加自戰下戶俱擔糧飲食之漢末公孫度
雄長海東夫餘王尉仇台更屬遼東時句麗鮮
卑強度以夫餘介其間妻以宗女(按郝經續後漢書與此同)
(不複載)
三國
三國志夫餘王尉仇台死簡位居立無適子有
孽子麻余麻余死其子依慮年六歲立以為王
魏略夫餘其國殷富自先世以來未嘗破壞
魏略昔北方有稾離之國(按稾離後漢書作索離注云索音度洛反)
(通典作槖離梁書作櫜離非高句麗之高麗也惟隋書直作高麗合為一國誤)其王者
侍婢有身王欲殺之婢云有氣如鷄子來下我
故有身後生子名曰東明東明善射王恐奪其
國也欲殺之東明走南至施掩水(後漢書作掩㴲水注云今)
(高麗中有盖斯水疑此水是也梁書作掩𢃄水)以弓擊水魚鼈浮為橋
東明得渡因都王夫餘之地
晉
晉書夫餘在元菟北千餘里其王印文稱濊王
之印國中有古濊城武帝時頻來朝貢至太康
六年為慕容廆所襲破其王依慮死子弟走保
沃沮有司奏護東夷校尉鮮于嬰不救夫餘失
于機略詔免嬰以何龕代之明年夫餘後王依
羅遣詣龕求率見人還復舊國龕上列遣督郵
賈沈以兵送之廆又要之于路沈與戰大敗之
羅得復國
南北朝
梁書高句驪其先出自東明東明本櫜離王之
子王欲殺之東明走至夫餘而王焉
隋書夫餘王嘗得河伯女閉于室内為日光隨
而照之感而遂孕生一大卵有一男子破□而
出名曰朱蒙夫餘之臣咸請殺之其母以告朱
蒙朱蒙東南走遇一大水朱蒙曰我是河伯外
孫日之子也今有難而追兵且及如何得渡于
是魚鼈積而成橋朱蒙遂渡朱蒙建國號高句
麗
隋書百濟(另條詳後)之先出自高麗其王有侍婢生
東明及長王忌之東明懼逃至淹水夫餘人共
奉之東明之後有仇台者篤于仁信始立其國
于帶方故地漢遼東太守公孫度以女妻之漸
以昌盛為強國初以百家濟海因號為百濟
北史朱蒙者其俗言善射也(按今滿洲語稱善射者謂之卓琳莽)
(阿卓與朱音相近琳則齒舌之餘韵也莽阿二字急呼之則音近蒙是傳寫雖訛音解猶有可)
(考也)夫餘王狩于田以朱蒙善射給一矢殪獸甚
多夫餘之臣謀殺之朱蒙乃與焉違等二人走
至紇升骨城(後周書作紇斗骨城)居焉號曰高句麗
魏書豆莫婁國在勿吉國北千里去洛六千里
舊北夫餘也在失(失通考作室)韋之東或言本濊地
也
通典百濟即後漢末夫餘王尉仇台之後延興
二年其王餘慶上表云臣與高麗先出夫餘
唐
唐書高麗者出自夫餘之别種也百濟國本亦
夫餘之别種
通典高麗得夫餘地置夫餘城後屬于渤海(叧條)
(詳後)
通考渤海以夫餘故地為夫餘府
遼史地理志唐時契丹逹呼爾(舊作大賀今從八旗姓氏通譜)
(改)氏蠶食夫餘靺鞨(另條詳後)之區地方二千餘里
按高麗出自夫餘夫餘出自索離索讀如槖故
或書為槖槖形似櫜故又轉為櫜櫜與稾音同
故魏略及遼志復作稾與高麗實二國也夫餘
在高麗北稾離又在夫餘北故東明南走而至
夫餘朱蒙亦南走而至高麗然其事彷彿相同
或傳聞之有一誤也隋書謂夫餘王尉仇台始
立國于帶方自後遂稱百濟後魏時百濟所上
書亦云先與高麗源出夫餘自晉以後百濟王
之姓名有夫餘腆夫餘豐夫餘隆盖真以夫餘
為姓矣後漢書稱夫餘在元菟北千里南接高
接高麗東接挹婁本濊地故魏略云夫餘王印
文曰濊王之印謂本濊地而夫餘居之其舊國
為豆莫婁在勿吉北千里是夫餘始在極北後
乃兼有南陲唐初地入于高麗高麗既滅屬于
渤海為夫餘府其後見于史志者若遼之通州
安遠軍龍州黃龍府金之隆州利涉軍元之開
元路皆其故地(並詳後渤海條及疆域門)稾離國見于遼史
為韓州鳳州俱在今開原西北境外與挹婁實
唇齒之邦也
欽定滿洲源流考卷一
