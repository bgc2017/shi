欽定滿洲源流考卷二
部族(二)
挹婁(一作□樓)
漢
後漢書挹婁古肅慎之國也在夫餘(條詳見前)東北
其邑落各有大人處于山林之間自漢興以後
臣屬夫餘
册府元龜挹婁地多山險人形似夫餘善乘船
北沃沮畏之每夏藏于巖穴至冬船道不通乃
下居邑落
三國
三國志挹婁在夫餘東北千餘里人多勇力土
氣寒劇于夫餘古之肅慎氏國也自漢以來臣
屬夫餘夫餘責其租賦重以黃初中叛之夫餘
數伐之其人衆雖少所在山險隣國人畏其弓
矢卒不能服也
通考挹婁即古肅慎之國也其國在不咸山北
魏常道鄉公景元末來貢楛矢石砮弓甲貂皮
之屬
晉
晉書肅慎一名挹婁在不咸山北其國東北有
山出石其利入鐡將取必先祈神武帝元康初
來貢元帝中興又詣江左貢其石砮至武帝時
通貢于石季龍四年方達
唐
新唐書渤海(另條詳後)本粟末靺鞨姓大氏高麗滅
率衆保挹婁之東牟山地直營州東二千餘里
遼史地理志大氏始保挹婁之東牟山有乞乞
仲象者渡遼水自固武后封為震國公後自稱
震王
五代史武后時乞乞仲象子祚榮立因並有乞
四比羽之衆四十萬人據挹婁
遼
遼史地理志瀋州昭德軍雙州保安軍定理府
皆故挹婁國地(按瀋州昭德軍今承德縣雙州保安軍今鐡嶺縣定理府在今)
(興京境内)
金
大金國志北接室韋西界渤海鐡離東瀕海三
國志所謂挹婁地也
按挹婁之名始于後漢考之史傳即古肅慎氏
晉書所謂肅慎一名挹婁是也至南北朝始别
有勿吉靺鞨(勿吉靺鞨俱另條詳後)之稱而舊名之見于
簡冊者猶有可考如遼之瀋州雙州定理府金
之挹婁縣皆僅指一隅非其全部元史稱瀋陽
路為挹婁故地似矣而于開元路則云古肅慎
地隋唐曰靺鞨又似岐而二之者盖魏晉以前
部族未分魏晉以後釐而為七族愈繁而地愈
廣容有非舊部之名所能該者矣至金史地理
志謂瀋州本遼定理府為挹婁故壤考遼志則
瀋州之外别有定理府亦屬挹婁之地遼之定
理實唐時渤海所建至金已廢又金志稱瀋州
挹婁縣本遼舊興州常安縣考遼志東丹城北
至挹婁縣范河二百七十里則遼時已有挹婁
縣盖郡邑雖移而幅員有定今見于
盛京通志者若承德若鐵嶺若吉林若寧古塔自
奉天府治極于東北胥挹婁地也又明一統志
載洪武二十九年設左右千戸于懿路城永樂
八年復設中千戸于懿路城其廢址今在鐵嶺
縣城南六十里又有站名懿路亦作伊魯當即
遼金挹婁縣之遺今滿洲語謂巖穴之穴為葉
嚕與伊魯音相近可知當時命名之義而音轉
傳訛歷代遂有互異究之遺址可尋正猶陶之
為陶邱豳之為豳亭焉爾
三韓
御製三韓訂謬
嘗讀後漢書三韓傳稱辰韓人兒生欲令頭扁皆押
之以石訝其說之悖于理而肆為詭誕以惑世也夫
以石押頭壮夫且不能堪而以施之初墮地之小兒
實非人情所宜有間考三韓建國本末諸史率多牴
牾以方位凖之盖在今奉天東北吉林一帶壤接朝
鮮與我國朝始基之地相近國朝舊俗兒生數日即
置卧具令兒仰寝其中久而腦骨自平頭形似扁斯
乃習而自然無足為異辰韓或亦類是耳范蔚宗不
得其故從而曲為之解甚矣其妄也且如漢人生兒
常令側卧久而左右角平頭形似狹蒙古人生兒以
韋帶束之木板植立于地長則股形微箕此亦皆習
而自然無足為異藉如蔚宗所言豈漢人蒙古亦皆
以石押之令其頭狹而股箕乎若夫三韓命名史第
列馬韓辰韓弁韓(亦曰弁辰)而不詳所以稱韓之義陳夀
魏志直云韓地韓王魚豢魏略且以為朝鮮王凖冒
姓韓氏其為附會尤甚盖國語及蒙古語皆謂君長
為汗韓與汗音相混史載三韓各數十國意當時必
有三汗分統之史家既不知汗之為君而庸鄙者至
譌韓為族姓何異扣槃捫籥以喻日哉且中外語言
不通不能強為詮解者勢也今夫天昭昭在上人皆
仰之然漢語謂之天國語謂之阿卜喀蒙古語謂之
騰格里西番語謂之那木喀回語謂之阿思滿以彼
語此各不相曉而人之所以敬與天之所以感則無
弗同若必一一以漢字牽附臆度之能乎不能夫韓
與汗音似義殊謬而失之誣猶可也至于以石押頭
之謬實悖于理斯不可也然則余之三韓訂謬之作
烏容已乎哉
謹按三韓雖與漢時諸郡毗連然音譯多訛往
往以漢字轉相附會于是異說分岐至范蔚宗
有生兒以石押頭之論誕妄不經莫斯為甚矣
恭讀
御製三韓訂謬以國語蒙古語證韓之當為汗而即
漢人蒙古習俗之不同并推及
國朝生兒仰寝卧具見理之至常而無足怪審音
知義曠若發蒙據事揆情瞭如指掌誠非歷代
紀載家所能窺測也謹錄冠諸書之前以昭凖
則
漢
漢書朝鮮傳真番辰國欲上書見天子朝鮮雍
閼弗為通(師古曰辰謂辰韓之國也)
通典三韓後漢時通焉一曰馬韓二曰辰韓三
曰弁韓(晉梁二書作弁辰)馬韓在西有五十四國其北
與樂浪南與倭接辰韓在東十有二國其北與
濊貊接弁辰在辰韓之南亦十有二國其南亦
與倭接凡七十八國百濟(另條詳後)是其一國焉大
者萬餘戶小者數千家各在山海間地合方四
千餘里東西以海為限皆古之辰國也馬韓最
大共立其種為辰王都目支(魏志作月支通考作自支)國盡
王三韓之地其諸國王先皆是馬韓種人
後漢書馬韓邑落雜居無城郭辰韓耆老自言
秦之亡人避苦役適韓國馬韓割東界地與之
或名之為秦韓有城柵屋室諸小别邑各有渠
帥貿易以鐡為貨兒生欲其頭扁皆押之以石
弁辰與韓辰雜居城郭衣服皆同其人形皆長
大美髮而刑罰嚴峻初朝鮮王準為衛滿所破
乃將其餘衆走入海攻馬韓破之遂立為韓王
準後滅絶馬韓人復自立為辰王
魏略朝鮮王凖為衛滿所破走入海中其子及
留在國者因冒姓韓氏凖王海中不與朝鮮相
往來
魏略初右渠(朝鮮王衛滿之孫)未破時朝鮮相歷谿卿
以諫右渠不用東之辰國時民随出居者二千
戶亦與朝鮮真番不相往來至王莽時廉斯鑡
為辰韓右渠帥欲來降出其邑落見一人其語
非韓人問之曰我等漢人名戶來我等軰千五
百人伐材木為韓所得積三年矣辰鑡因將戶
來出詣樂浪郡郡令鑡乘大船入辰韓取戶來
伴輩尚得千人其五百人已死辰韓曰我當出
贖直耳乃出辰韓萬五千人弁韓布萬五千疋
鑡收取直還郡
册府元龜漢建武二十年韓國廉斯人蘇馬諟
等詣樂浪貢獻帝封蘇馬諟為廉斯邑君使屬
樂浪郡四時朝謁
後漢書本紀建武二十年韓國人率衆詣樂浪
内附(注辰韓卞韓馬韓謂之三韓國也)
通考靈帝末韓濊並盛郡縣不能制百姓苦亂
多流亡入韓者獻帝建安中公孫康分屯有有
鹽縣(屯有有塩兩縣並漢遼東所屬)以南荒地為帶方郡遣公
孫模張敞等收集遺民興兵伐韓濊舊民稍出
是後韓遂屬帶方郡
三國
魏志韓在帶方之南東西以海為限南與倭接
其地方可四千里有三種一曰馬韓二曰辰韓
弁韓辰韓者古之辰國也馬韓在西其民土著
各有長帥大者名臣智散在山海間無城郭凡
五十餘國總十萬餘戶辰王治月支國魏景初
中明帝密遣帶方太守劉昕樂浪太守鮮于嗣
越海定二郡諸韓國臣智加賜邑君印綬其次
與邑長部從事吴林以樂浪本統韓國分割辰
韓八國以與樂浪吏譯轉有異同臣智激韓忿
攻帶方郡﨑離營時太守弓遵樂浪太守劉茂
興兵伐之遵戰死二郡遂滅韓辰韓在馬韓東
自言避秦役來適韓國今有名之為秦韓者始
有六國分為十二國弁辰亦十二國又有諸小
别邑各有渠帥總四五萬戶其十二國屬辰王
辰王常用馬韓人作之世世相繼土地肥美弁
辰與韓雜居亦有城郭衣服居處與辰韓同其
瀆盧國與倭接界十二國亦有王
晉
晉書馬韓居山海之間凡有小國五十六所武
帝太康元年二年其王頻遣使貢方物七年八
年十年又頻至太熙元年詣東夷校尉何龕上
獻咸寧三年復來明年又請内附辰韓常用馬
韓人作主雖世世相承而不得自立明其流移
之人故為馬韓所制也太康元年其王遣使貢
方物二年復來朝貢七年又來
通考三韓自咸寧三年來貢明年又請内附其
王來朝自後無聞盖為百濟新羅(另條詳後)所吞併
南北朝
梁書辰韓始有六國稍分為十二新羅其一也
馬韓有五十四國百濟其一也
唐
舊唐書百濟國為馬韓故地
宋
宋史定安國本馬韓之種為契丹所破其帥糾
合餘衆保于西鄙建國改元自稱定安開寳三
年其王烈萬華因女真遣使入貢
遼
遼史地理志高州三韓縣辰韓為扶餘弁韓為
新羅馬韓為高麗開泰中聖宗伐高麗取三國
之遺人置縣
按三韓統名辰國自漢初已見後為新羅百濟
所併其七十八國之名備載于魏志國名多繫
以卑離二字如監奚卑離内卑離辟卑離如來
卑離以滿洲語考之當為貝勒之轉音正猶汗
之訛為韓而三汗之統諸貝勒于體制洽相符
合也至馬韓亦作慕韓辰韓亦作秦韓弁韓亦
作弁辰又作卞韓尚書傳扶餘馯並稱正義謂
馯即韓也當時祗以諧音並非漢語范蔚宗始
稱為韓國韓人魏志遂有韓地韓王之目甚者
至訛為韓氏又如弁韓在三韓中記載獨少考
史記真番注謂番音普寒切遼東有潘汗縣或
即弁韓之轉音亦未可定或有以三韓為高麗
者盖因宋史高麗傳有崇寧後鑄三韓通寳之
文又遼史外紀遼時常以三韓國公為高麗封
號遂謂三韓之地盡入高麗不知高麗之境亦
屬三韓所統當時假借用之未經深考耳至遼
之三韓縣乃取高麗俘戶所置並非其故壤也
勿吉
南北朝
魏書勿吉在高麗北舊肅慎國也邑落各自有
長不相總一其人勁悍常輕豆莫婁諸國延興
中遣使乙力支朝貢太和初又貢馬五百匹自
云其國先破高句麗十落密共百濟謀從水道
并力取高句麗來請其可否詔三國宜共和順
勿相侵擾九年復遣使侯尼支朝獻十二年遣
使貢楛矢方物十七年遣使婆非等五百餘人
朝獻景明四年遣使俟力歸(北史作侯力歸)興和二年
遣使石久云(北史作石文云)等貢方物至于武定不絶
北史勿吉一曰靺鞨(另條詳後)其部𩔖凡七種其一
號粟米部與高麗接勝兵數千多驍武其二伯
咄部在粟末北勝兵七千其三安車骨部在伯
咄東北其四拂湼部在伯咄東其五號室部在
拂湼東其六黑水部在安車西北其七白山部
在粟末東南勝兵並不過三千而黑水部尤勁
自拂湼以東矢皆石鏃即古肅慎氏也
册府元龜魏孝文延興五年勿吉國遣使朝獻
又太和二年十年並遣使朝貢十二年勿吉國
貢楛矢石砮十七年遣使朝獻又宣武景明四
年正始四年勿吉國貢楛矢又永平元年二年
三年並遣使朝貢四年延昌元年貢楛矢延昌
二年三年七月九月並朝貢四年孝平熙平二
年貢楛矢神龜元年二年朝貢東魏孝静帝天
平三年興和二年三年武定二年四年五年北
齊武平三年並遣使朝貢
隋
太平寰宇記隋初靺鞨國有使來獻謂即勿吉
也
通考隋開皇初勿吉遣使貢獻文帝厚勞之其
國與隋懸隔惟粟末白山為近
唐
舊唐書靺鞨盖肅慎之地後魏謂之勿吉
太平寰宇記貞觀初伯咄安車骨入號室部高
麗破後並歸渤海惟黑水部全盛分為十六部落
通考拂湼亦稱大拂湼開元天寳間八來獻鯨
晴貂鼠白兔
新唐書渤海本粟末部姓大氏
五代
五代史黑水靺鞨本號勿吉當後魏時見中國
盖古肅慎氏之地也其衆為分數十部而黑水
最處其北尤勁其部族世次史皆失其紀
遼
遼史營衛志國外十部有長白山部
金
金史世紀景祖稍役屬諸部自白山之屬以至
五國之長皆聽命
金史世紀勿吉古肅慎地也元魏時勿吉有七
部太祖敗遼兵于境使梁福烏達喇(舊作斡答喇)招
諭渤海人曰女真渤海本同一家皆勿吉之七
部也
北盟錄女真所居之地東瀕海南接高麗西接
渤海鐡離北近室韋三國所謂挹婁元魏所謂
勿吉是也
按勿吉始見于北魏亦謂之靺鞨故魏書為勿
吉傳隋書為靺鞨傳而北史傳云勿吉一名靺
鞨其事則實為一國盖南北音殊譯對互異併
不得謂一國而二名也第自唐武德以前則勿
吉與靺鞨互稱武德以後則黑水一部獨強分
為十六部始專稱靺鞨而粟末部自萬歲通天
以後改稱震國又稱渤海無復目為勿吉者矣
今靺鞨渤海各具專條取史傳之稱勿吉者繋
屬于此至伯咄五代史太平寰宇記作汩咄拂
寰宇記作拂湼(按滿洲語謂朋友曰固楚與汩咄音同謂羣處之羣曰佛寕與)
(拂捏音同兩句相連即朋友之意當時二部命名應取諸此而音字傳說遂不畫一耳又按佛)
(寕清文作□合下一字尼音二字合切漢字無恰者借用寧字譯之)考遼史地
理志為紫蒙縣為興平軍為始平軍地粟末部
以粟末水得名即今之松阿哩江白山今長白
山滿洲語謂之果勒敏珊延阿琳黑水今黑龍
江滿洲語謂之薩哈連烏喇詞異義同尤信而
可徵也至諸史咸稱七部中黑水尤勁扶輿之
氣鍾厚於兹益以徵我
國家出震方行霆驅電掃八旗勁旅有勇知方所
由來者遠矣
欽定滿洲源流考卷二
