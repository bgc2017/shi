欽定四庫全書
欽定滿洲源流考卷十九
國俗(四)
物産
御製盛京土産襍詠十二首(有序)
盛京山川渾厚土壤沃衍盖扶輿旁薄鬱積之氣
所鍾洵乎天府之國而
佑唘我國家億萬年靈長之
王業也是以地不愛寶百産之精咸稡於斯農殖蕃滋井
里熙阜而且瓌珍可以耀采嘉珉可以興文豐毳
可以章身靈苖可以夀世矧採於山獵於原䱷於
江不可勝食不可勝用稽古圖經志乘罕得而詳
焉余昔再莅陪都頌揚
光烈惟物産闕而未詠兹展謁
珠邱三至此地念夫豳風之陳衣食生民之溯藝植撫百
昌而昭大美亦述
祖德者所不能忘也爰舉十二事各紀以詩且系之引具
梗概云
五榖
地脈厚則榖寶滋黍稷稻梁菽麥之𩔖植無不宜
畆獲數石而斗直三錢故百室盈而四鬴充歲以
為常
神臯五榖種皆宜后稷穡同有相之略異豳風躬耒
耜兼精立政詰戎師高原下隰秋常穫萬廩千倉歲
可期内地流民成土著胥吾赤子率聽(平聲)其(盛京可耕之土)
(甚多畿輔山左無業窮氓挈侣至者咸墾藝安居久之悉成土著日積日多雖于本地淳樸古風有礙然)
(太平日久戶口蕃孽藉此以飬無萬窮黎故向有禁之之例而未嘗嚴飭也)
東珠
東珠出混同江及烏拉寧古塔諸河中勻圓瑩白
大可半寸小者亦如菽顆王公等冠頂飾之以多
少分等秩昭寶貴焉
出蚌隂精稱自古大東毓瑞未前聞混同鴨綠(二江名)
圓流夥合浦交州獨産分取自珠軒供賦役(採珠者乃打牲)
(烏拉&KR0694;衣下食糧人戶合數人為一起謂之珠軒以四月乘舟往至八月回各以所得之珠納之於官如)
(供賦然)殊他蜑戶效殷勤緯蕭亦識留名喻沽譽難更
舊制云
人葠
深山邃谷中葠株滋茁歲産既饒世人往往珍為
上藥蓋神臯鍾毓厥草效靈亦王氣悠長之一徵
耳
奥壤靈區産草神三椏五葉邁常倫即今上黨成凡
品自昔天公葆異珍(昔陶弘景稱人參上黨者佳今惟遼陽吉林寧古塔諸山中所)
(産者神效上黨之參直同凡卉矣)氣補那分邪與正(人葠固能扶羸濟弱然余謂其)
(助正氣即助邪火而人多思籍以滋補每受其害而不悟亦足嗤矣)口含可别偽和真
文殊曰能活能殺冷笑迷而不悟人
松花玉
混同江産松花玉色淨綠細膩温潤可中硯材發
墨與端溪同品在歙阬之右
長白分源天漢江(混同江發源長白山國語曰松阿哩江松阿里漢語天河也俗呼為)
(松花江而金史乃有宋瓦江之稱皆音轉之訛耳)方流瑞氣孕靈厖琢為硯
佐文之焕較以品知歙可降起墨益毫功有獨匪奢
用樸德無雙昨来偶製龍賓譜寶重三朝示萬邦(近集)
(内府所蔵硯繪圖系說輯為西清硯譜而松花玉硯則擇其曾經皇祖皇考題識及余所銘詠)
(者入之)
貂
烏拉諸山林中多有之索倫人以捕貂為恒業歲
有貢額第其等以行賞冬時供御用裘冠王公大
臣亦服之以昭章采
東瀛物産富難詳美毳猶稱貂鼠良食喜松皮和栗
實色惟重黑乃輕黃(貂豐厚純黑者為上紫次之黃又次之毛潤澤而香則以喜食)
(松栗之實故也)蝨談敝困蘇季子狗盗獻嗤齊孟嘗狐白那
堪相比擬名裘黼黻佐朝章(貂裘可作常服三品以上大臣及京堂翰詹官)
(皆得用之若為端罩惟以供御餘則皇子諸王亦得用為朝祭之服)
鹿
地多崇山茂林鹿蕃息而肥腯麋鹿尤他所罕覯
扶餘之鹿所以稱美唐書也
長白神山夏育夥(鹿以四五月遇雨生麛交以八九月)攜麛就暖出林
窠(長白山崇地冷鹿以夏月山中避炎至秋冬乃成羣就暖向盛京圍場而来)取之無盡
用不竭賜以有常受者羅(將軍等冬日行圍所獲麅鹿山積擇其肥者以進歲)
(率千餘年節頒賜羣臣受者如拜割鮮之惠焉)抱朴稱来經目少趙高指處
戒心多分明角觧非同麈月令傳文早定訛(月令謂仲夏鹿)
(角解仲冬麋角解今試之鹿與吉林之麋無不解角於五月已知月令之訛後見南苑所育之)
(麈實於冬至始觧角盖古人不便麋與麈耳經文不可易因改正靈臺時憲並為鹿角觧說以訂其誤)
熊羆
盛京多窩集茂密蓊翳連林數十里熊羆每跧伏
其中熊趫捷而羆憨猛皆獸之絶有力者甲戌行
圍並曾殪之羆重千餘斤熊亦及半
小者為熊大者羆羆惟東土始逢之(熊各處皆有羆惟吉林盛京始)
(有他處所無也)蟄時居穴或居木(熊羆冬令皆入蟄不食熊小或居木孔羆大則居穴)
(也)夢裏得祥必得兒力士刺須十始勝(刺&KR0849;者不過五人一排向)
(於盛京圍中使力士刺熊羆非十人不能勝蓋其力倍於虎也)封駝負覺一難支獸
哉何自觧人語異苑徒傳子路竒
堪達漢
堪達漢出黑龍江似鹿而大其角可作射韘色如
象牙而堅白勝之韘間環以黑章一綫即角中之
通理以點細密而勻正者為最
音義率同爾雅□(爾雅釋獸鹿絶有力□音義俱相相近而□字佩文韵未收今據廣)
(韵用)鹿中絶有力頎然垂胡固以樊纓比(堪達漢國語馬樊纓也是)
(獸項下懸肉相似因以得名)戴角猶勝象决鐫履洳迅行如蹴雨
逢岡遲進似騰烟(是獸生山中而喜水行水則速行山則遲亦異聞也)和闐玉
韘夥新詠(嘗命玉工仿角韘琢玉剏為之及和聞歲貢美玉每擇其精好者製為韘屢有題詠)數
典於斯未可捐
海東青
羽族之最鷙者有黑龍江之海東青焉身小而健
其飛極高能擒天鵝搏免亦俊於鷹鶻
鷙鳥從来有窟窠海東青窟鮮逢他(鷹鵬皆有窠巢多緣峭壁為之)
(人不能上惟海東青從未見其窠也)徒傳飛至滄&KR0801;左亦自投於叢樾
羅鶻骨雕周早輸健蠅營狗苟底須多禽中&KR0849;也却
愁燕演雅名言可會麽(輟耕錄載演雅言海東青羽中虎也燕能制之羣集緣撲)
(即墜云云以小制大物性往往如此亦猶黃腰啖虎之類也)
鱏鰉魚
盛京之魚肥美甲天下而鱏鰉尤竒巨口細睛鼻
端有角大者丈計重可三百斤冬日輦以充庖備
賜亦有售於市肆者都人分鱠之目為珍品
物巨其中目小者可知賦性必良馴即如雪象殊常
獸自合江鰉異别鱗蹲岸釣難投美餌鑿冰射要繋
長緡(魚出黑龍等江非釣所能得捕之者以綱圍至岸邊伺魚首向岸挽強射之魚負痛一躍而上)
(至陸地即易于掩取冬日或鑿冰以捕則必繫長䋲於箭以掣取之)頽然陳處欣兼惜
倍勝椎牛饗衆人
松子
松子諸山皆産而窩集中所産更勝盖林多千年
之松高率數百尺枝幹既茂故結實大而芳美亦
足徵地氣滋培之厚也
窩集林多各種松中生果者亦希逢大雲遥望鋪一
色寶塔近瞻湧幾重(松子生松塔中其形下豐上銳層瓣鱗砌望之如窣堵每各瓣)
(藏一粒既熱則瓣開而子落)鱗砌蚌含形磊落三稜五粒味甘濃
偓佺曾遺(去聲)堯弗受小矣子房學步蹤
温普
温普國語譯漢音書之山中果也形似樝味丼而
酢或借榅桲字書之考花木記以榅桲為梨别種
則徒取音近固不相類耳
山果還將山密浸(去聲)大于北地小于南(關内山樝大如弹丸製之)
(可供殽核關外如熱河一帶之山樝小不及半亦不中食盛京所産温普大小介乎二者之間蜜漬之)
(可以致遠)實成露結而霜降味合梅酸與蔗甘可口已教
述莊子狀形却覺漏嵇含地靈氣厚誠
天府動植飛潜物普覃
周禮職方氏東北曰幽州其利魚鹽其畜宜
四擾其穀宜三種(注四擾馬牛羊豕三種黍稷稻案幽州山鎮為醫無閭正)
(属遼東之地而魚鹽之利榖畜之饒與諸史所載並同謹首錄此條以徵物産蕃滋之自)
後漢書夫餘國土宜五榖出名馬赤玉貂豽(注豽)
(似豹無前足)大珠如酸棗
後漢書挹婁有五榖麻布出赤玉好貂好養豕
後漢書馬韓人知田蠶作綿布出大栗如梨有
長尾雞尾長五尺辰韓土地肥美宜五榖知蠶
桑作縑布國出鐵凡諸質易皆以鐵為貨
後漢書東沃沮土肥美背山向海宜五榖善田
種有貂布魚鹽海中食物
後漢書濊知種麻養蠶作綿布樂浪檀弓出其
地又多文豹有果下馬高三尺乘之可於果下
行海出從魚(案三國志作斑魚)
三國志夫餘土地宜五榖不生五果其國善養
牲出名馬赤玉貂貁美珠珠大者如酸棗
三國志挹婁俗好養豬出赤玉好貂今所謂挹
婁貂是也
三國志馬韓其民土著種植知蠶桑作綿布禽
獸草木略與中國同出大栗大如梨又出細尾
雞其尾皆長五尺餘弁韓土地肥美宜種五榖
及稻曉蠶桑作縑布國出鐵諸市買皆用鐵如
中國用錢
三國志濊有麻布蠶桑作綿其海出斑魚土地
饒文豹又出果下馬漢桓時獻之
晉書肅慎氏有馬不乘但以為財産而已(案遼金軍)
(制非近敵不乘戰馬所以惜馬力也肅慎氏之制當亦如此)無牛羊多畜豬
績毛以為布有樹名雒常若中國有聖帝代立
則其木生皮可衣其國東北有山出石其利入
鐵(案山海經云肅慎之國有樹名曰雄常中國常有聖帝代立則此木生皮可衣也晉書作雒)
(字形相近傳寫致異又或作頟常考字書雒頟二字相通與額同)
晉書夫餘國地宜五榖出善馬及貂豽美珠珠
大如酸棗
晉書辰韓地宜五榖俗饒蠶桑善作縑布
冊府元龜魏景元三年肅慎獻其國弓三十張
長五尺五寸楛矢長一尺八寸石砮三百枚皮
骨鐵雜鎧二十領貂皮四百枚(案元戚輔之遼東志略云肅慎)
(東北山出石其利如鐵取以為鏃即石砮而楊賓柳邊紀略以為楛木令寧古塔居人或得之)
(呼爾哈河長三四寸色黑或黃或微白有文理非鐡非石相傳為肅慎故矢云云盖楊賓誤以)
(石砮為楛木也)
通考挹婁有五榖牛馬麻布出赤玉好貂國東
北有山出石其利入鐵將取之必先祈神
魏書百濟國有五榖
魏書勿吉國無牛有車馬有粟及麥穄菜則亦有
葵水氣鹹凝鹽生樹上有鹽池多豬無羊嚼米
醖酒飲能至醉有虎豹羆狼
梁書新羅土地肥美宜植五榖多桑麻作縑布
周書百濟土田下濕氣候温暖五榖雜果蔬菜
及酒醴餚饌藥品之属多同於内地唯無駞驢
騾羊鵝鴨等物
北史百濟賦稅以布絹絲麻及米䓁量歲豐儉
輸之土田下濕氣候温暖人皆山居有巨栗其
五榖雜果菜蔬及酒醴餚饌之属多同於内地
唯無駞騾驢羊鵝鴨等
北史新羅田甚良沃水陸兼種其五榖果菜鳥
獸物産略與内地同
北史勿吉國土多粟麥穄菜則有葵水氣鹹生
鹽於木皮之上亦有鹽池其畜多豬無羊嚼米
為酒飲之亦醉
隋書百濟國有五榖牛豬雞厥田下濕有巨栗
隋書靺鞨土多粟麥穄水氣鹹生鹽于木皮之
上其畜多豬嚼米為酒飲之亦醉
隋書新羅田甚良沃水陸兼種物産輿華同
舊唐書百濟國武德四年其王遣使来獻果下
馬貞觀十一年遣使來獻鐵甲雕斧
舊唐書新羅國大歷八年遣使來獻金銀牛黃
魚牙紬朝霞紬等
舊唐書靺鞨其畜宜豬富人至數百口
新唐書百濟國武德間獻明光鎧
新唐書新羅國畜無羊少驢驘多馬開元中其
王興光獻果下馬朝霞紬魚牙紬海豹皮又上
異狗馬黃金美髢諸物
新唐書黑水靺鞨其畜多豕無牛羊有粟麥土
多貂鼠白兔白鷹有鹽泉氣蒸薄鹽凝樹顛開
元天寶間來獻鯨睛貂鼠白兔皮
新唐書渤海俗所貴者太白山之兔南海之昆
布柵城之豉夫餘之鹿鄚頡之豕率賓之馬顯
州之布沃州之緜龍州之紬位城之鐵盧城之
稻湄沱之鯽果有九都之李樂游之梨(案九都當是丸)
(都樂游當是樂浪之訛)
冊府元龜武德七年百濟獻光明甲貞觀十三
年百濟獻金甲雕斧永徽四年新羅獻金總布
開元七年靺鞨獻鯨鯢魚睛貂鼠皮白兔貓皮
十年渤海獻鷹十一年新羅王遣使獻果下馬
及牛黃人參頭髮朝霞紬魚牙紬鏤鷹鈴海豹皮
金銀等十七年渤海靺鞨獻鷹鯔魚十八年渤
海靺鞨獻海豹皮五張豹鼠皮三張瑪瑙盞一
馬三十匹二十二年新羅王遣其姪来獻小馬
兩匹狗三頭金百兩銀二千兩布六十匹牛黃
二十兩人参二斤頭髮一百兩海豹皮一十六
張二十五年渤海来獻鷹鶻二十六年渤海靺
鞨獻豹鼠皮一千張乾文魚一百口天寶七載
黑水鞨靺獻金銀及六十綜布魚牙紬朝霞紬
牛黃頭髮人參
唐會要靺鞨土多貂鼠皮骨咄角白兔白鷹等
五代史女真地多牛鹿野狗釀麋為酒其南海
曲有魚鹽之利其北出大魚契丹仰食又多黑
白黃貂鼠皮北方諸國皆仰足
宋會要新羅地宜槖駞水牛出人參水銀麝香
松子榛子石決明松塔子防風白附子茯苓大
小布毛施布草席鼠毛筆
通志新羅土地肥美宜植五榖多桑麻果菜鳥獸
物産略與華同
通考百濟氣候温暖五榖雜果菜蔬多同内地
其海島出黃漆樹似小棕樹而大六月中取汁
漆物器若黃金其光奪目
通考新羅土地肥美宜植五榖多桑麻果菜畜
無羊多馬有果下馬朝霞紬魚牙紬海豹皮
通考濊其海出斑魚皮
諸蕃志新羅地宜槖駞水牛不用錢以米博易民
家器皿悉以銅為之地出人參水銀麝香松子
榛子石決明松塔子防風白附子茯苓大小布毛
施布銅磬瓷器草席鼠毛筆等商舶用五色纈
絹及建本文字博易
契卅國志女真國地饒山林田宜麻榖土産人
參蜜蠟珠玉金銀細布松實白附子禽有鷹鸇
海東青之類獸多牛馬麋鹿野狗白彘青鼠貂
鼠
契丹國志女真東北與五國為隣五國之東接大
海出名鷹自海東来者謂之海東青小而俊健
能擒天鵝瓜白者尤以為異
契丹國志寧江州𣙜場以北珠人參生金松實
白附子蜜蠟麻布之類為市
契丹國志新羅國貢進物件金器二百兩金抱
肚一條五十兩金紗羅五十兩金鞍轡馬一匹
五十兩紫花綿紬一百匹白綿紬五百匹細布
一千匹麄布五千匹銅器一千斤法清酒醋共
一百瓶腦先茶十斤籐造器物五十事成形人
參不定數細紙墨不定數
契丹國志烏舍(舊作屋惹今改正觧見前)阿里瑪(舊作阿里眉今改正)
(觧見前)國每年貢大馬蛤珠青鼠皮貂鼠皮膠魚
皮蜜蠟等物鐵驪國貢馬蛤珠鷹鶻青鼠皮貂
鼠皮膠魚皮靺鞨國以鷹鶻鹿細白布青鼠貂
鼠皮大馬膠魚皮等與契丹交易
程大昌演繁露契丹主滔爾河釣牛魚以占歲
松漠記聞每春冰始泮遼主必至寧江州鑿冰
釣魚
金史會寧府歲貢秦王魚又貢豬二萬大定間
俱罷之海蘭路舊貢海葱大定間罷之遼陽府
土産白兔師姑布鼠毫白鼠皮人參白附子(案秦)
(王二字即鱏鰉之誤)
金史遼金故地濱海多産鹽上京東北二路食
肇州鹽率賓路食海鹽臨潢之北有大鹽濼烏
爾古實壘(觧並見前)部有鹽池皆足以食境内之民
大定二十一年併遼東等路諸鹽場為兩鹽司
各行其地北京宗錦之鹽行本路及臨潢府肇
州泰州之鹽與接壌者亦預焉二十四年帝在
上京謂丞相烏庫哩元忠等曰舊率賓以東食
海鹽夫餘呼爾哈等路食肇州鹽初定額萬貫
今增至二萬七千若罷鹽引添竈戶庶可易得
二十五年還自上京謂宰臣曰朕聞遼東凡人
家食鹽無引目即以私治罪細民徐買食之何
由有引因為之罷遼東鹽使司
通考女真國地多良馬獸多野豬野牛驢之𩔖
以牛䭾物有紫青貂鼠皮北珠良犬及俊鷹海
東青海東青者小而健能擒天鵝爪白者尤以
為異出於五國之東
大金國志女真土産人參蜜蠟北珠生金細
布松實白附子禽有鷹鷂海東青之𩔖獸多牛
馬麋鹿野狗白彘青鼠貂鼠無蠶桑惟多織布
喜耕種
松漠記聞寧江州多草木如桃李之𩔖皆成園
至八月則倒置園中封土數尺覆其枝幹季春
出之厚培其根否則凍死
松漠記聞㮦柃木有文縷可愛多用為椀
松漠記聞西瓜形如扁蒲而圓色極青翠經歲
則變黃其瓞𩔖甜瓜味甘脆中有汁尤冷常攜
以歸可留數月但不能經歲亦不變黃色有久
苦目疾者曝乾服之而愈
松漠記聞鹿頂合燕以北者方可車須是未觧
角之前才觧角血脉通冬至方觧(案鹿角觧於五月此云冬)
(至盖洪皓之誤)好者有人字不好者成八字有髄眼不
實北人謂角為鹿角合頂為鹿頂合南鹿不實
定有髓眼不可車北地角未老不至秋時不中
松漠聞聞麋角與鹿角不同麋角如駝骨通身
可車却無紋鹿頂骨有紋上下無之亦可熏成
紋
北盟錄女真土多林木田宜麻榖以耕鑿為業
土産名馬生金大珠人參及蜜蠟細布松實白
附子禽有鷹鸇海東青獸多牛羊麋鹿白彘青
鼠貂鼠花果有白芍藥西瓜海多大魚螃蠏
北盟錄宋崇道熙寧之間競尚北珠北珠者皆
北中来𣙜場相貿易美者大如弹子而小者若
梧桐子皆出遼東海汊中每八月望月色如晝
則珠必大熟乃以十月方採取珠蚌而北方沍
寒九十月堅冰厚已盈尺鑿冰沒水而捕之又
又有天鵝能食蚌則珠藏其嗉焉有俊鶻號海
東青者能擊天鵝人既以鶻而得天鵝則於其
嗉得珠焉海東青者出五國之東東接大海自
海東而来者謂之海東青小而俊健爪白者尤
以為異每歲發甲馬千餘人即海東巢穴取之
與五國戰鬭而後得
馬擴茒齋自敘混同江以北不種榖麥所種止
稗子自過嬪辰州東京迤北絶少麥麫每晨及
夕各以射到禽獸薦飯同州地宜穄黍東望大
山云新羅山其間出人參白附子
周麟之海陵集有梁大使者先朝内侍也入館
傳旨賜金蘭酒二瓶銀魚牛魚二盤牛魚出混
同江其大如牛(案此即鱏鰉也宋人呼為牛魚耳)
周必大二老堂雜志牛魚一尾之直與牛同周
樞密麟之使金金主愛之享以所釣牛魚非舊
例也樞密糟其首以歸獻於朝同館王龜齡目
為魚頭公
元史産金之所遼陽省曰大寧開元産銀之所
遼陽省曰大寧産珠之所曰碩達勒達産銅之所
曰大寧産硃砂水銀之所遼陽省曰北京至元十
三年於遼東雙城採金延祐四年遼陽惠州銀洞
三十六眼立提舉司辦課又至元十一年命於
松阿哩江愛呼江採珠至元十五年撥採木夫
一千戶于遼陽錦瑞州採銅硃砂水銀在北京
者至元十一年命以率賓人戶于濟喇敏之地
採煉
元史遼陽之鹽太宗丁酉年始命北京路徵收
課税所以大鹽泊硬鹽立隨車隨引載鹽之法
每鹽一石價銀七錢半帶納匠人米五升癸夘
年海蘭路歲辦課白布二千匹率賓路布一千
匹至元四年立開元等路運司三年禁東京懿
州硬鹽不許過塗河界
元史肇州產魚哈喇巴圖爾為宣慰使得魚九
尾皆千斤來獻
明統志遼東土産鹽鐵榛(各衛皆出)松子(三萬衛出)茶(海州衛出)
海絲菜(復州衛出)人參荆芥白附子五味子(俱遼東都司出)
暖木樺木銀(俱海州各衛出)箭(出三萬衛者尤佳)滑石(海州衛出)
水獺皮(東寧海州各衛出)貂鼠皮青鼠皮(俱東寧衛出)八梢
魚(金州衛出)黃鼠(海州衛出)蠣房肋魚(俱金州衛出)
欽定滿洲源流考卷十九
