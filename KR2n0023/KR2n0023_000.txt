蘭亭續考目錄類二(金石之屬)
提要
(臣)等謹案蘭亭續考二卷宋俞松撰松字夀
翁(案俞庭椿亦字夀翁二人同人謹附同在宋末而實非一人謹附識於此)自署
曰吳山蓋錢塘人後有自跋稱甲辰書於景
歐堂蓋淳祐四年也其仕履無考惟高宗臨
本跋内有承議郎臣松之語其終於是官與
亦莫得而詳焉是書蓋繼桑世昌而作故名
曰續考跋内所稱近歲士人作蘭亭攷凡數
萬言名流品題登載略盡者即指世昌之書
然書中體例與世昌迥異上卷兼載松所自
藏與他家藏本下卷則皆松所自藏經李心
傳題跋者其跋皆淳祐元年至三年所題以
宋史心傳本傳考之蓋其罷祠之後寓居臨
安時也前卷所載跋語知辨永嘉之誤而仍
沿筆陣圖所云羲之三十三歲書蘭亭之說
其無所斷制與世昌相等然朱彛尊曝書亭
集有是書跋稱其跋語條暢不類董逌輩之
晦澁則賞鑒家固亦取之至心傳題跋尤熟
于史事如宋祁摹碑青社諡法諸條皆足以
備考核非徒紀書畫也又宋史心傳本傳載
其淳祐元年罷祠而其初入史館因言者論
罷則不載其歲月今是書跋内有紹定之季
罷史職歸嵓居語則知其罷在紹定末年亦
足以補史闕焉乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
