洛陽伽藍記卷五後魏楊衒之撰
城北
禪虛寺在大夏門御道西寺前有閱武場歲終農隙甲
士習戰千乘萬騎常在於此有羽林馬僧相善觝角
戲擲戟與百尺樹齊等虎賁張車渠擲刀出樓一丈
帝亦觀戲在樓恒令二人對為角戲中朝時宣武場
大夏門東北今為光風園苜蓿生焉
凝圓寺閹官濟州刺史賈璨所立也在廣莫門外一里
御道東所謂永平里也注即漢太上王廣處遷京之
初創居此里值母亡捨以為寺地形高顯下臨城闕
房廡精麗竹栢成林實是淨行息心之所也王公卿
士来遊觀為五言者不可勝數洛陽城東北有上高
里殷之頑民所居處也高祖名聞義里遷京之始朝
士住其中迭相譏刺竟皆去之唯有造瓦者止其内
京師瓦器出焉世人歌曰洛陽城東北上高里殷之
頑民昔所止今日百姓造瓮子人皆棄去住者耻唯
冠軍將軍郭文遠遊憩其中堂宇園林匹於邦君時
隴西李元謙樂(一作能)雙聲語常經文遠宅前過見其
門閥華美乃曰是誰第宅遇佳婢春風出曰郭冠
軍家元謙曰此(一作凡)婢雙聲春風曰儜奴慢罵元謙
服婢之能於是京邑翕然傳之聞義里有燉煌人宋
雲宅雲與惠生俱使西域也神龜元年十一月冬太
后遣崇立寺比丘惠生向西域取經凡得一百七十
部皆是大乘妙典初發京師西行四十日至赤嶺即
國之西疆也皇魏關防正在於此赤嶺者不生草木
因以為名其山有鳥鼠同穴異種共𩔖鳥雄鼠雌共
為隂陽即所謂鳥鼠同穴發赤嶺西行二十三日渡
流沙至吐谷渾國路中甚寒多饒風雪飛沙走礫舉
目皆滿惟吐谷渾城左右煖於餘處其國有文字况
同魏風俗政治多為夷法從吐谷渾西行三千五百
里至鄯善城其城自立王為吐谷渾所吞今城内主
是吐谷渾第二息寧西將軍總部落三千以禦西胡
從鄯善西行一千六百四十里至左末城城中居民
可有百家土地無雨决水種麥不知用牛耒耜而田
城中圖佛與菩薩乃無胡貌訪古老云是呂光伐胡
所作從左末城西行一千二百七十五里至末城城
傍花果似洛陽惟土屋平頭為異也從末城西行二
十二里至捍𡡉城南十五里有一大寺三百餘衆僧
有金像一軀舉高丈六儀容超絶相好炳然面恒東
立不肯西顧父老傳云此像本從南方騰空而来于
闐國王親見禮拜載像歸中路夜宿忽然不見遣人
尋之還来本處即起塔封四百戶供灑掃戶人有患
以金箔貼像所患處即得隂愈後人於像邊造丈六
像者及諸宫(一作像)塔乃至數千懸綵幡蓋亦有萬計
魏國之幡過半矣幡上隸書多云太和十九年景眀
二年延昌二年惟有一幡觀其年號是姚秦時幡從
捍𡡉城西行八百七十八里至于闐國王頭著金冠
似雞幘頭後垂二尺生絹廣五寸以為飾威儀有鼓
角金鉦弓箭一具戟二枝槊五張左右帶刀不過百
人其俗婦人袴衫束帶乘馬馳走與丈夫無異死者
以火焚燒收骨葬之上起浮圖居喪者剪髮劈面以
為哀戚髮長四(一作五)寸即就平常惟王死不燒置之
棺中遠葬於野立廟祭祀以時思之于闐王不信佛
法有商將一比丘石(一作名)毘盧旃在城南杏樹下向
王伏罪云今輙將異國沙門来在城南杏樹下王聞
忽怒即往看毘盧旃旃語王曰如来遣我来令王造
覆盆浮圖一軀使王祚永隆王曰令我見佛當即從
命毘盧旃鳴鐘告佛即遣羅睺羅變形為佛從空而
現真容王五體投地即於杏樹下置立寺舍畫作羅
睺羅像忽然自滅于闐王更作精舍籠之令覆瓮之
影恒出屋外見之者無不回向其中有辟支佛靴於
今不爛非皮非繒莫能審之案于闐國境東西不過
三千餘里神龜二年七月二十九日入朱駒波國人
民山居五穀甚豐食則麯麥不立屠殺食肉者以自
死肉風俗言音與于闐相似文字與波羅門同其國
疆界可五日行遍八月初入漢盤陀國界西行六日
登葱嶺山復西行三日至缽盂城三日至不可依山
其處甚寒冬夏積雪山中有池毒龍居之昔有商人
止宿池側值龍忿怒呪殺商人盤陀王聞之捨位與
子向烏場國學婆羅門呪四年之中盡得其術還復王
位復呪池龍龍變為人悔過向王王即徙之葱嶺山去
此池二千餘里今日國王十三世祖自此以西山路欹
側長(一作危)坂千里懸崕萬仞極天之阻實在於斯太行
孟門匹茲非險崤關隴坂方此則夷自發葱嶺步步
漸高如此四日乃得至嶺依約中下實半天矣漢盤
陀國正在山頂自葱嶺已西水皆西流(一本多入海二字)世
人云是天地之中人民决水以種聞中國田待雨而
種笑曰天何由可共期也城東有孟津河東北流向
沙勒葱嶺高峻不生草木是時八月天氣已冷北風
驅雁飛雪千里九月中旬入鉢和國高山深谷嶮道
如常國王所住因山為城人民服飾惟有氈衣地土
甚寒窟穴而居風雪勁切人畜相依國之南界有大
雪山朝融夕結望若玉峰十月之初至□噠國土田
庶衍山澤彌望居無城郭游軍而治以氈為屋随逐
水草夏則随凉冬則就溫鄉土不識文字禮教俱闕
隂陽運轉莫知其度年無盈閏月無大小用十二月
為一歲受諸國貢獻南至牒羅北書勑□東被于闐
西及波斯四十餘國皆来朝賀王張大氈帳方四十
步周迴以氍毹為壁王著錦衣坐金牀以四金鳳皇
為牀腳見大魏使人再拜跪受詔書至於設會一人
唱則客前後唱則罷會惟有此法不見音樂□噠國
王妃亦著錦衣垂地三尺使人擎之頭戴一角長八
尺竒長三尺以玫瑰五色裝飾其上王妃出則輿之
入坐金牀以六牙白象四獅子為牀自餘大臣妻皆
随傘頭亦似有角團圓下垂狀似寳蓋觀其貴賤亦
有服章四夷之中最為強大不信佛法多事外神殺
生血食器用七寳諸國奉獻甚饒珍異按□噠國去
京師二萬餘里十一月初入波斯國境土甚狹七日
行過人民山居資業窮煎風俗凶慢見王無禮國王
出入從者數人其國有水昔日甚淺後山崩截流變
為二池毒龍居之多有災異夏喜暴雨冬則積雪行
人由之多致艱難雪有白光照耀人眼令人閉目茫
然無見祭祀龍王然後平復十一月中旬入賒彌國
此國漸出葱嶺土田嶢崅民多貧困峻路危道人馬
僅通一直一道從鉢盧勒國向烏場國銕鎻為橋縣
虚為渡下不見底旁無挽捉倏忽之間投軀萬仞是
以行者望風謝路耳十二月初入烏場國北接葱嶺
南連天竺土氣和暖地方數千民物殷阜疋臨淄之
神州原田膴膴等咸陽之上土鞞羅施兒之所薩埵
投身之地舊俗雖遠土風猶存國王精進菜食長齋
晨夜禮佛擊鼓吹貝琵琶箜篌笙簫備有日中巳後
始治國事假有死罪不立殺刑惟徙空山任其飲啄
事涉疑似以藥服之清濁則驗随事輕重當時即决
土地肥美人物豐饒百穀盡登五果繁熟夜聞鐘聲
遍滿世界土饒異花冬夏相接道俗採之上佛供養
國王見宋雲云大魏使来膜拜受詔書聞太后崇奉
佛法即面東合掌遥心頂禮遣解魏語人問宋雲曰
卿是日出人也宋雲答曰我國東界有大海水日出
其中實如来旨王又問曰彼國有聖人否宋雲具說
周孔莊老之德次序蓬莱山上銀闕金堂神僊聖人
竝在其上說管輅善卜華陀治病左慈方術如此之
事分别說之王曰若如卿言即是佛國我當命終願
生彼國宋雲於是與惠生出城外尋如来教跡水東
有佛晒衣處初如来在烏場國行化龍王瞋怒興大
風雨佛僧伽梨表裡通濕雨止佛在石下東面而坐
晒袈裟年歲雖久彪炳若新非直條縫明見至於細
縷亦彰乍往觀之如似未徹假令刮削其文轉明佛
坐處及晒衣所竝有塔記水西有池龍王居之池邊
有一寺五十餘僧龍王每作神變國王祈請以金玉
珍寳投之池中在後涌出令僧取之此寺衣食待龍
而濟世人名曰龍王寺王城八十里有如来履石之
跡起塔籠之履石之處若水踐泥量之不定或長或
短今立寺可七十餘僧塔南二十步有泉石佛本清
淨嚼楊柳植地今成大樹胡名曰婆樓城北有陀羅
寺佛事最多浮圖高大僧房逼側周匝金像六千(一作)
(十)軀王年常大會皆在此寺國内沙門咸来雲集宋
雲惠生見彼比丘戒行精苦觀其風範特加恭敬遂
捨奴婢二人以供灑掃去王城東南山行八日如来
苦行投身餵虎之處高山巃嵸危岫入雲嘉木靈芝
叢生其上林泉婉麗花綵曜目宋雲與惠生割捨行
資於山頂造浮圖一所刻石隸書銘魏功德山有收
骨寺三百餘僧王城南一百餘里有如来昔作摩休
國剝皮為紙拆骨為筆處阿育王起塔籠之舉高十
丈拆骨之處髄流著石觀其脂色肥膩若生王城西
南五百里有善持山甘泉美果見於經記山谷和暖
草木冬青當時太簇御辰温風已扇鳥鳴春樹蝶舞
花叢宋雲遠在絶域因矚此芳景歸懷之思獨軫中
腸遂動舊疹纏綿經月得婆羅門呪然後平善山頂
東南有太子石室一口兩房太子室前十步有大方
石云太子常坐其上阿育王起塔記之塔南一里太
子草菴處去塔一里東北下山五十步有太子男女
遶樹不去婆羅門以杖鞭之流血灑地處其樹猶存
灑血之地今為泉水室西三里天帝釋化為師子當
路蹲坐遮嫚□之處石上毛尾爪跡今悉炳然阿周
陀窟及門子供養□(一作盲)父母處皆有塔記山中有
昔五百羅漢牀南北兩行相向坐處其次第相對有
大寺僧徒二百人太子所食(一作養)泉水北有寺恒以
驢數頭運糧上山無人驅逐自然往還寅發午至每
及中飡此是護塔神渥婆僊使之然此寺昔日有沙
彌常除灰因入神定維那輓之不覺皮連骨離渥婆
僊代沙彌除灰處國王與渥婆僊立廟圖其形像以
金傅之隔山嶺有婆奸寺夜义所造僧徒八十人云
羅漢夜义常来供養灑掃取薪凡俗比丘不得在寺
大魏沙門道榮至此禮拜而去不敢留停至正光元
年四月中旬入乾陀羅國土地亦與烏場國相似本
名業波羅國為□噠所滅遂立勑懃為王治國已来
已經二世立性凶㬥多行殺戮不信佛法好祀鬼神
國中人民悉是婆羅門種崇奉佛教好讀經典忽得
此王深非情願自恃勇力與罽賓爭境連兵戰鬭己
歷三年王有鬭象七百頭一負十人手持刀楂象鼻
縛刀與敵相擊王常停境上終日不歸師老民勞百
姓嗟怨宋雲詣軍通詔書王凶慢無禮坐受詔書宋
雲見其遠夷不可制任其倨傲莫能責之王遣𫝊事
謂宋雲曰卿涉諸國經過險路得無勞苦也宋雲答
曰我皇帝深味大乘遠求經典道路雖險未敢言疲
大王親總三軍遠臨邊境寒暑驟移不無頓弊王答
曰不能降服小國愧卿此問宋雲初謂王是夷人不
可以禮責任其坐受詔書及親往復乃有人情遂責
之曰山有高下水有大小人處世間亦有尊卑□噠
烏場王竝拜受詔書大王何獨不拜王答曰我見魏
主則拜得書坐讀有何可怪世人得父母書猶自坐
讀大魏如我父母我亦坐讀書於理無失雲無以屈
之遂將雲至一寺供給甚薄時跋提國送獅子兒兩
頭與乾陀羅王雲等見之觀其意氣雄猛中國所畫
莫參其儀於是西行五日至如来捨頭施人處亦有
塔寺二十餘僧復西行三月(一作日)至辛頭大河河西
岸上有如来作摩竭大魚從河而出十二年中以肉
濟人處起塔為記石上猶有魚鱗紋復西行十三日
至佛沙伏城川原沃壤城郭端直民戶殷多林泉茂
盛土饒珍寳風俗淳善其城内外凡有古寺名僧德
衆道行高竒城北一里有白象宫寺内佛事皆是石
像裝嚴極麗頭數甚多通身金箔炫耀人目寺前繫
白象樹此寺之興實由兹焉花葉似棗季冬始熟父
老𫝊云此樹滅佛法亦滅寺内圖太子夫妻以男女
乞婆羅門像胡人見之莫不悲泣復西行一日至如
来挑眼施人處亦有塔寺寺石上有迦葉佛跡復西
行一日乘船渡一深水三百餘步復西南行六十里
至乾陀羅城東南七里有雀離浮圖道榮𫝊云城東
四里推其本源乃是如来在世之時與弟子遊化此
土指城東曰我入湼槃後三百年有國王名迦尼色
迦此處起浮圖佛入湼槃後三百年来果有國王字
迦尼色迦出遊城東見四童子累牛糞為塔可高三
尺俄然即失道榮𫝊云童子在虛空中向王說偈王
怪此童子即作塔籠之糞塔漸高挺出於外去地四
百尺然後止王始更廣塔基三百餘步道榮𫝊云三
百九十步從此構木始得齊等道榮𫝊云其高三丈
悉用文木為陛階砌櫨拱上搆衆木凡十三級上有
鐵柱高三尺金槃十三重合去地七百尺道榮𫝊云
鐵柱八十八尺八十圍金盤十五重去地六十三丈
二尺施功既訖糞塔如初在大塔南三步婆羅門不
信是糞以手探看遂作一孔年歲雖久糞猶不爛以
香泥填孔不可充滿今天宫籠蓋之雀離浮圖自作
以来三經天火所燒國王脩之還復如故父老云此
浮圖天火所燒佛法當滅道榮𫝊云王修浮圖木工
既訖猶有鐵柱無有能上者王於四角起大高樓多
置金銀及諸寳物王與夫人及諸王子悉在上燒香
散花至心精神然後轆轤絞索一舉便到故胡人皆
云四天王助之若其不爾實非人力所能舉塔内物
事悉是金玉千變萬化難得而稱旭日始開則金盤
晃朗微風漸發則寳鐸和鳴西域浮圖最為第一此
塔初成用真珠為羅網覆於其上後數年王乃思量
此珠網價值萬金我崩之後恐人侵奪復慮大塔破
壊無人脩補即解珠網以銅鑊盛之在塔西北一百
步掘地埋之上種樹樹名菩提枝條四布密葉蔽天
樹下四面坐像各高丈五恒有四龍典掌此珠若興
心欲取則有禍變刻石為銘囑語將来若此塔壊勞
煩後賢出珠修治雀離浮圖南五十步有一石塔其
形正圓高二丈甚有神變能與世人表吉凶觸之若
吉者金鈴鳴應若凶者假令人摇撼亦不肯鳴惠生
既在遠國恐不吉反遂禮神塔乞求一驗於是以指
觸之鈴即鳴應得此驗用慰私心後果得吉反惠生
初發京師之日皇太后勑付五色百尺幡千口錦香
袋五百枚王公卿士幡二千口惠生從于闐至乾陀
所有佛事處悉皆流布至此頓盡惟留太后百尺幡
一口擬奉尸毘王塔宋雲以奴婢二人奉雀離浮圖
永充灑掃惠生遂减割行資妙簡良匠以銅摹寫雀
離浮圖儀一軀及釋迦四塔變於是西北行七日渡
一大水至如来為尸毘王救鴿之處亦起塔寺昔尸
毘王倉庫為火所燒其中粳米燋然至今猶在若服
一粒永無瘧患彼國人民湏禁日取之道榮𫝊云至
那迦羅阿國有佛頂骨方圓四寸黃白色下有孔受
人手指閃然似仰蜂窠至耆賀濫寺有佛袈娑十三
條以尺量之或短或長復有佛錫杖長丈七以水筩
盛之金箔其上此杖輕重不定值有重時百人不舉
值有輕時一人勝之那竭城中有佛牙佛髮竝作寳
函盛之朝夕供養至瞿羅羅鹿見佛影入山窟十五
步四面向戶遥望則衆相炳然近看瞑然不見以手
摩之惟有石壁漸漸却行始見容顔挺特世所希有
窟前有方石石上有佛跡窟西南百步有佛浣衣處
窟北一里有目連窟窟北有山山下有大佛手作浮
圖高十丈云此浮圖䧟入地佛法當滅并為七塔七
塔南石銘云如来手書胡字分明於今可識焉惠生
在烏場國二年西胡風俗大同小異不能具錄至正
元二年二月始還天闕衒之按惠生行記事多不盡
錄今依道榮𫝊宋雲家記故竝載之以備缺文
京師東西二十里南北十五里戶十萬九千餘廟社宫
室府曹以外方三百步為一里里開四門門置里正
二人吏四人門士八人合有二百二十里寺有一千
三百六十七所天平元年遷都鄴城洛陽餘寺四百
二十一所北邙山上有馮王寺齊獻武王寺京東石
關有元領軍寺劉長秋寺嵩高中有閒居寺□禪寺
嵩陽寺道場寺上有中頂寺東有升道寺京南關口
有石窟寺靈巖寺京西瀍澗有白馬寺照樂寺如此
之寺既郭外不在數限亦詳載之
洛陽伽藍記卷五
