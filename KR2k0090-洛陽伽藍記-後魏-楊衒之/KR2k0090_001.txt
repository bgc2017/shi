洛陽伽藍記卷一後魏楊衒之撰
城内
永寧寺熙平元年靈太后胡氏所立也在宫前閶闔門
南一里御道西其寺東有太尉府西對永康里南界
昭玄曹北鄰御史臺閶闔門前御道東有左衛府府
南有司徒府司徒府南有國子學堂内有孔聖像顔
淵問仁子路問政在側國子南有宗正寺寺南有太
廟廟南有護軍府府南有衣冠里御道西有右衛府
府南有太尉府府南有將作曹曹南有九級府府南
有太社社南有凌隂里即四朝時藏冰處也中有九
層浮圖一所架木為之舉高九十丈有刹復高十丈
合去地一千尺去京師百里巳遥見之初掘基至黃
泉下得金像三十(一作千)軀太后以為信法之徵是以
營建過度也刹上有金寳瓶容二十五石寳瓶下有
承露金盤三十重周匝皆垂金鐸復有鐵鏁四道引
刹向浮圖四角鏁上亦有金鐸鐸大小如一石甕子浮
圖有九級角角皆懸金鐸合上下有一百二十鐸浮
圖有四面面有三戶六窗戶皆朱漆扉上有五行金
釘合有五千四百枚復有金環鋪首殫土木之功窮
造形之巧佛事精妙不可思議繡柱金鋪駭人心目
至於高風永夜寳鐸和鳴鏗鏘之聲聞及十餘里浮
圖北有佛殿一所形如太極殿殿中有丈八金像一
軀中長金像十軀繡珠像三軀織成五軀作功竒巧
冠於當世僧房樓觀一千餘間雕梁粉壁靑璅綺疏
難得而言栝栢松椿扶疎拂簷藂竹香草布護階墀
是以常景碑云湏彌寳殿兜率淨宫莫尚於斯也外
國所獻經像皆在此寺寺院墻皆施短椽以瓦覆之
若今宫墻也四面各開一門南門樓三重通三道去
地二十丈形製似今端門圖以雲氣畫彩仙靈綺錢
靑鏁輝赫麗華拱門有四力士四獅子飾以金銀加
之珠玉裝嚴煥炳世所未聞東西兩門亦皆如之所
可異者唯樓二重北門一道不施屋似烏頭門四門
外樹以青槐亘以綠水京邑行人多庇其下路斷飛
塵不由奔雲之潤淸風送涼豈籍合歡之發詔中書
舍人常景為寺碑文景字永昌河内人也敏學博通
知名海内太和十九年為高祖所噐拔為律學博士
刑法疑獄多訪於景正始初詔刊律令永作通式勑
景共治書侍御史高僧裕羽林監王元龜尚書郎祖
瑩員外散騎侍郎李琰之等撰集其事又詔太師彭
城王勰靑州刺史劉芳入預其議景討正科條商𣙜
古今甚有倫序見行於世今律二十篇是也又共芳
造洛陽宫殿門閣之名經途里邑之號出除長安令
時人比之潘岳其後歷位中書舍人黃門侍郎祕書
監幽州刺史儀同三司學徒以為榮焉景入參近侍
出為侯牧居室貧儉事等農家唯有經史盈車滿架
所著文集數百餘篇給事封暐伯作序行於世裝飾
畢功明帝與太后共登之視宫内如掌中臨京師若
家庭以其目見宫中禁人不聽升衒之嘗與河南尹
胡孝世共登之下臨雲雨信哉不虚時有西域沙門
菩提達摩者波斯國胡人也起自荒裔来遊中土見
金盤炫日(一作目)光照雲表寳鐸含風響出天外歌詠
讚歎實是神功自云年一百五十歲歷涉諸國靡不
周遍而此寺精麗閻浮所無也極佛境界亦未有此
口唱南無合掌連日至孝昌二年中大風發屋拔樹
刹上寳瓶随風而落入地丈餘復命工匠更鑄新瓶
建義元年太原王尒朱榮總士馬於此寺榮字天寳
北地秀容人也世為第一領民酋長博陵郡公部落
八千餘家有馬數萬匹富等天府武泰元年二月中
帝崩無子立臨洮王世子釗以紹大業年三歲太后
貪秉朝政故以立之榮謂并州刺史元天穆曰皇帝
晏駕春秋十九海内士庶猶曰幼君况今奉未言之
兒以臨天下而望昇平其可得乎吾世荷國恩不能
坐看成敗今欲以鐡馬五千赴哀山陵兼問侍臣帝
崩之由君竟謂如何穆曰明公世跨并肆英武志略
雄才傑出部落之民控弦一萬若能行廢立之事伊
霍復見今日榮即共穆結異姓兄弟穆年大榮兄事
之榮為盟主穆亦拜榮於是密議長君諸王之中不
知誰應當璧遂於晉陽人各鑄像不成唯長樂王子
攸像光相具足端嚴特妙是以榮意在長樂遣蒼頭
王豐入洛約以為主長樂即許之共剋期契榮三軍
縞素揚旌南出太后聞榮舉兵召王公議之時胡氏
專寵皇宗怨望假入議者莫肯致言唯黃門侍即徐
紇(舊作統)曰尒朱榮馬邑小胡人才凡鄙不度德量力
長戟指闕所謂窮轍拒輪積薪候燎今宿衛文武足
得一戰但守河橋觀其意趣榮懸軍千里兵老師敝
以逸待勞破之必矣后然紇言即遣都督李神軌鄭
季明等領衆五千鎮河橋四月十一日榮過河内至
高頭驛長樂王從雷陂北渡赴榮軍所神軌季明等
見長樂王往遂開門降十二日榮軍於芒山之北河
廵顥登皇帝位改年曰建武元年顥與莊帝書曰大
道既隐天下匪公禍福不追與能義絶朕猶庶幾五
帝無取六軍正以糠粃萬乘錙銖大寳非貪皇帝之
尊豈圖六合之富直以尒朱榮往歲入洛順而勤王
終為魏賊逆刅加於君親鋒鏑肆於卿宰元氏少長
殆欲無遺已有陳恒盗齊之心非無六卿分晉之計
但以四海横流欲篡未可暫樹君臣假相拜置害卿
兄弟獨夫介立遵養待時臣節詎久朕覩此心寒遠
投江表泣請梁朝誓在復耻風行建業電赴三川正
欲問罪於尒朱出卿於桎梏恤深怨於骨肉解蒼生
於倒懸謂卿眀眸擊節躬来見我共叙哀辛同討凶
羯不意駕入城臯便爾北渡雖廹於兇手勢不自由
或貳生素懷棄劒猜我聞之永歎撫衿而失何者朕
之於卿兄弟非遠連枝分葉興滅相依假有内䦧外
猶禦侮况我與卿睦厚偏篤其於急難凡今莫如棄
親即讐義將焉據也且尒朱榮不臣之跡暴於旁午
謀魏社稷愚智同見卿乃眀白疑於必然託命豺狼
委身虎口棄親助賊兄弟尋戈假獲民地本是榮物
若克城邑絶非卿有徒危宗國以廣寇仇快賊莽之
心假卞莊之利有識之士咸為慙之今國家隆替在
卿與我若天道助順誓兹義舉則皇魏宗社與運無
窮儻天不厭亂胡羯未殄鴟鳴狼噬薦食河北在榮
為福於卿為禍豈伊異人尺書道意卿宜三復義(一作)
(兼)利是圖富貴可保徇人非慮終不食言自相魚肉
善擇元吉勿貽後悔此黃門即祖榮之詞也時帝在
長子城太原王上黨王来赴急六月帝圍河内太守
元桃湯車騎將軍宗正珍孫等為顥守攻之弗克時
暑炎赫將士疲勞太原王欲使帝幸晉陽至秋更舉
大義未决召劉助筮之助曰必克於是至眀盡力攻
之如其言桃湯珍孫並斬首以殉三軍顥聞河内不
守親率百僚出鎮河橋特遷侍中安豐王延眀往守
硤石七月帝至河陽與顥隔河相望太原王命車騎
將軍尒朱兆潛師渡河破延明於硤石顥聞延明敗
亦散走所將江淮子弟五千人莫不解甲相泣握手
成别顥與數十騎欲奔蕭衍至長社為社民斬其首
傳送京師二十日帝還洛陽進太原王天柱大將軍
餘官亦如故進上黨王太宰餘官亦如故永安三年
逆賊尒朱兆囚莊帝於寺時太原王位極心驕功高
意侈予奪臧否肆意帝怒謂左右曰朕寧作高貴鄉
公死不作漢獻帝生九月二十五日詐言産太子榮
穆並入朝莊帝手刅榮於光明殿穆為伏兵魯暹所
殺榮世子部落大人亦死焉榮部下車騎將軍尒朱
陽都等二十人随入東華門亦為伏兵所殺唯右僕
射尒朱世隆素在家聞榮死總榮部曲燒西陽門奔
河橋至十月一日隆與榮妻北鄉郡長公主至芒山
馮王寺為榮追福薦齋即遣尒朱侯討伐尒朱那律
歸等領胡騎一千皆白服来至郭下索太原王尸喪
帝升大夏門望之遣主書牛法尚謂歸等曰太原王
立功不終隂圖釁逆王法無親已依正刑罪止榮身
餘皆不問卿等何為不降官爵如故歸曰臣從太原
王来朝陛下何忽今日枉致無理臣欲還晉陽不忍
空去願得太原王尸喪生死無恨發言雨淚哀不自
勝羣胡慟哭聲振京師帝聞之亦為傷懷遣侍中朱
元龍齎鐵券與世隆待之不死官位如故世隆謂元
龍曰太原王功格天地道濟生民赤心奉國神眀所
知長樂不顧信誓枉害忠良今日兩行鐵字何足可
信吾為太原王報仇終不歸降元龍見世隆呼帝為
長樂知其不欵且以言帝帝即出庫物置城西門外
募敢死之士以討世隆一日即得萬餘人與歸等戰
於郭外兇勢不摧歸等屡涉戎場便利擊刺京師士
衆未習軍旅雖皆義勇力不從心三日頻戰而遊魂
不息帝更募人斷河橋有漢中人李荀為水軍從上
流放火燒橋世隆見橋被焚遂大剽生民北上太行
帝遣侍中源子恭黃門即楊寬領步騎三萬鎮河内
世隆至高都立太原太守長廣王曄為主改號曰建
元元年尒朱氏自封王者八人長廣王都晉陽遣穎
川王尒朱兆舉兵向京師子恭軍失利兆自雷陂涉
渡擒莊帝於式乾殿帝初以黃河奔急謂兆未得猝
濟不意兆不由舟楫憑流而渡是日水淺不沒(一作及)
馬腹故及此難書契所記未之有也衒之曰昔光武
受命冰橋凝於滹水昭烈中起的盧踊於泥溝皆理
合於天神祇所福故能功濟宇宙大庇生民若兆者
蜂目豺聲行窮梟獍阻兵安忍賊害君親皇靈有知
鍳其兇德反使孟津由膝贊其逆心易稱天道禍淫
鬼神福謙以此驗之信為虛說時兆營軍尚書省建
天子金鼓庭設漏刻嬪御妃主皆擁之於幕鏁帝於
寺門樓上時十二月帝患寒隨兆乞頭巾兆不與遂
囚帝還晉陽縊於三級寺帝臨崩禮佛願不為國王
又作五言曰權去生道促憂来死路長懷恨出國門
含悲入鬼鄉隧門一時閉幽庭豈復光思鳥吟青松
哀風吹白楊昔来聞死苦何言身自當至太昌元年
冬始迎梓宫赴京師葬帝靖陵所作五言詩即為挽
歌詞朝野聞之莫不悲慟百姓觀者悉皆掩涕而已
永熙三年二月浮圖為火所燒帝登凌雲臺望火遣
南陽王寳炬錄尚書長孫稚將羽林一千捄赴火所
莫不悲惜垂淚而去火初從第八級中平旦大發當
時雷雨晦冥雜下霰雪百姓道俗咸来觀火悲哀之
聲振動京邑時有三比丘赴火而死火經三月不滅
有火入地尋柱周年猶有煙氣其年五月中有人從
象郡来云見浮圖於海中光明照耀儼然如新海上
之民咸皆見之俄然霧起浮圖遂隐至七月中平陽
王為侍中斛斯椿所使奔於長安十月而京師遷鄴
建中寺普泰元年尚書令樂平王尒朱世隆所立也本
是閹官司空劉騰宅屋宇奢侈梁棟踰制一里之間
廊廡充溢堂比宣光殿門匹乾明門博敞宏麗諸王
莫及也在西陽門内御道北所謂延年里劉騰宅東
有太僕寺寺東有乘黃署署東有武庫署即魏相國
司馬文王武庫東至閶闔宫門是也西陽門内御道
南有永康里里内復有領軍將軍元义宅掘故井得
石銘云是漢太尉荀彧宅正光年中元义專權太后
幽隔永巷騰為謀主义是江陽王繼之子太后妹壻
熙平初明帝幼沖諸王權上太后拜义為侍中領軍
左右令總禁兵委以腹心反得幽隔永巷六年太后
哭曰養虎自齧長虺成蛇至孝昌二年太后反政遂
誅义等沒騰田宅元义誅日騰已物故太后追思騰
罪發墓殘尸使其神靈無所歸趣以宅賜高陽王雍
建義元年尚書令樂平王尒朱世隆為榮追福題以
為寺朱門黃閣所謂僊居也以前廳為佛殿後堂為
講室金花寳蓋遍滿其中有一涼風堂本騰避暑之
處凄凉常冷經夏無蝇有萬年千歲之樹也
長秋寺劉騰所立也騰初為長秋令卿因以為名在西
陽門内御道北一里亦在延年里即是晉中朝時金
市處寺北有濛氾池夏則有水冬則竭矣中有三層
浮圖一所金盤靈刹曜諸城内作六牙白象負釋迦
在虛空中莊嚴佛事悉用金玉工作之異難可具陳
四月四日此像常出辟邪師子導引其前吞刀吐火
騰驤一面綵幢上索詭譎不常竒伎異服冠於都市
像停之處觀者如堵迭相踐躍常有死人
瑶光寺世宗宣武皇帝所立在閶闔城門御道北東去
千秋門二里千秋門内道北有西游園園中有凌雲
臺即是魏文帝所築者臺上有八角井高祖於井北
造涼風觀登之遠望目極洛川臺下有碧海曲池臺
東有宣慈觀去地十丈觀東有靈芝釣臺累木為之
出於海中去地二十丈風生戶牖雲起梁棟丹楹刻
桷圖寫列僊刻石為鯨魚背負釣臺既如從地踊出
又似空中飛下釣臺南有宣光殿北有嘉福殿西有
九龍殿殿前九龍吐水成一海凡四殿皆有飛閣向
靈芝往来三伏之月皇帝在靈芝臺以避暑有五層
浮圖一所去地五十丈僊掌凌虚鐸垂雲表作工之
妙埓美永寧講殿尼房五百餘間綺疏連亘戶牖相
通珍木香草不可勝言牛筋狗骨之木雞頭鴨脚之
草亦悉備焉椒房嬪御學道之所掖庭美人並在其
中亦有名族處女性愛道場落髮辭親来依此寺屏
珍麗之飾服修道之衣投心八正歸誠一乘永安三
年中尒朱兆入洛陽縱兵大掠時有秀容胡騎數十
入瑶光寺淫穢自此後頗獲譏訕京師語曰洛陽男
兒急作䯻瑶光寺尼奪作壻瑶光寺北有承明門有
金墉城即魏氏所築晉永康中惠帝幽於金墉城東
有洛陽小城永嘉中所築城東北角有魏文帝百尺
樓年雖久遠形製如初高祖在城内作光極殿因名
金墉城門為光極門又作重樓飛閣遍城上下從地
望之有如雲也
景樂寺太傅清河文獻王懌所立也懌是孝文皇帝之
子宣武皇帝之弟閶闔南御道西望永寧寺正相當
寺西有司徒府東有大將軍高肇宅北連義井里義
井里北門外有桑樹數十株枝條繁茂下有甘井一
所石槽鐵罐供給行人飲水庇隂多有憩者有佛殿
一所像輦在焉雕刻巧妙冠絶一時堂廡周環曲房
連接輕條拂戶花蘂被庭至於大齋常設女樂歌聲
繞梁舞袖徐轉絲管寥亮諧妙入神以是尼寺丈夫
不得入得往觀者以為至天堂及文獻王薨寺禁稍
寬百姓出入無復限礙後汝南王悦復脩之悦是文
獻之弟召諸音樂逞伎寺内竒禽怪獸舞忭殿庭飛
空幻惑世所未覩異端竒術總萃其中剝驢投井植
棗種瓜湏臾之間皆得食之士女觀者目亂睛迷自
建義已後京師頻有大兵此戲遂隐也
昭儀尼寺閹官等所立也在東陽門内一里御道南東
陽門内道北太北倉導官二署東南治粟里倉司官
屬住其内太后臨朝閽寺專寵宦者之家積金滿堂
是以蕭忻云高軒斗升者盡是閹官之[婺-矛+牙]婦胡馬鳴
呵者莫不黃門之養息也忻陽平人也愛尚文籍少
有名譽見閽寺寵盛遂發此言因即知名為治書侍
御史寺有一佛二菩薩塑工精絶京師所無也四月
七日常出詣景眀景明三像恒出迎之伎樂之盛與
劉騰相比堂前有酒樹麵木昭儀寺有池京師學徒
謂之翟泉也衒之按杜預注春秋云翟泉在晉太倉
西南晉太倉在建春門内今太倉在東陽門内此地
今在太倉西南明非翟泉也後隐士趙逸云此地是
晉侍中石崇家池池南有綠珠樓於是學徒始寤經
過者想見綠珠之容也池西南有願會寺中書舍人
王翊捨宅所立也佛堂前生桑樹一株直上五尺枝
條横遶柯葉傍布形如羽蓋復高五尺又然凡為五
重每重葉椹各異京師道俗謂之神桑觀者成市施
者甚衆帝聞而惡之以為惑衆命給事中黃門侍郎
元紀伐之其日雲霧晦冥下斧之處血流至地見者
莫不悲泣寺南有宜夀里内有苞信縣令段暉宅地
下常聞鐘聲時見五色光明照於堂宇暉甚異之遂
掘光所得金像一軀可高三尺有二菩薩趺上銘曰
晉大始二年五月十五日侍中中書監荀勖造暉遂
捨宅為光明寺時人咸云此荀勖舊宅其後盜者欲
竊此像像與菩薩合聲喝賊盜者驚怖應即殞倒衆
僧聞像呌聲遂来捉得賊
胡統寺太后從姑所立也入道為尼遂居此寺在永寧
南一里許寳塔五重金刹高聳洞房周匝對戶交疏
朱柱素壁甚為佳麗其寺諸尼帝城名德善於開導
工談義理常入宫與太后說法其資養緇流從無比
也
修梵寺在靑陽門内御道北嵩明寺復在修梵寺西竝
雕墻峻宇比屋連甍亦是名寺也修梵寺有金剛鳩
鴿不入鳥雀不棲菩提達磨云得其真相也寺北有
永和里漢太師董卓之宅也里南北皆有池卓之所
造今猶有水冬夏不竭里中太傅錄尚書長孫稚尚
書右僕射郭祚吏部尚書邢鸞廷尉卿元洪超衛尉
卿許伯桃梁州刺史尉成興等六宅皆高門華屋齋
館敞麗楸槐蔭途桐楊夾植當世名為貴里掘此地
者輙得金玉寳玩之物邢鸞家常掘丹砂及錢數十
萬銘云董太師之物後卓夜中随鸞索此物鸞不與
之經年鸞遂卒矣
景林寺在開陽門内御道東講殿疊起房廡連屬丹檻
炫日繡桷迎風實為勝地寺西有園多饒竒果春鳥
秋蟬鳴聲相續中有禪房一所内置祗洹精舍形製
雖小巧構難比加以禪閣虛靜隐室凝䆳嘉樹夾牖
芳杜匝階雖云朝市想同巖谷静行之僧繩坐其内
飡風服道結跏數息有石銘一所國子博士盧白頭
為其文白頭一字景裕范陽人也性愛恬静丘園放
傲學極六經說(一作疏)通百氏普泰初起家為國子博
士雖在朱門以注述為事注周易行之於世也
建春門内御道南有勾盾典農籍田三署籍田南有司
農寺御道北有空地擬作東宫晉中朝時太倉處也
太倉南有翟泉周廽三里即春秋所謂王子虎晉狐
偃盟於翟泉也水猶澄清洞底明淨鱗甲潛藏(一作泳)
辨其魚鼈高祖於泉北置河南尹中朝時步廣里也
泉西有華林園高祖以泉在園東因名蒼龍海華林
園中有大海即漢天淵池池中猶有文帝九華臺高
祖於臺上造清涼殿世宗在海内作蓬莱山山上有
僊人館上有釣臺殿竝作虹蜺閣乘虚来往至於三
月褉日季秋九辰皇帝駕龍舟鷁首遊於其上海西
有藏冰室六月出冰以給百官海西南有景山殿山
東有羲和嶺嶺上有溫風室山西有姮娥峯峯上有
露寒館竝飛閣相通凌山跨谷山北有元武池山南
有清暑殿殿東有臨澗亭殿西有臨危臺景陽山南
有百果園果列作林林各有堂有僊人棗長五寸把
之兩頭俱出核細如鍼霜降乃熟食之甚美俗傳云
出崑崙山一曰西王母棗又有仙人桃其色赤表裏照
徹得嚴霜乃熟(一作得霜即熟)亦出崑崙山一曰王母桃也
奈林南有石碑一所魏明帝所立也題云苗茨之碑
高祖於碑北作苗茨堂永安中年莊帝馬射於華林
園百官皆来讀碑疑苗字誤國子博士李同軌曰魏
明英才世稱三祖公幹仲宣為其羽翼但未知本意
如何不得言誤也衒之時為奉朝請因即釋曰以蒿
覆之故言苗茨何誤之有衆咸稱善以為得其旨歸
奈林西有都堂有流觴池堂東有扶桑海凡此諸海
皆有石竇流於地下西通榖水東連陽渠亦與翟泉
相連若旱魃為害榖水注之不竭離畢滂潤陽榖泄
之不盈至於鱗甲異品羽毛殊𩔖濯波浮浪如似自
然也
洛陽伽藍記卷一
