洛陽伽藍記地理𩔖七(古蹟之屬)
提要
(臣)等謹按洛陽伽藍記五卷後魏楊衒之撰
劉知幾史通作羊衒之晁公武讀書志亦同
然隋志亦作楊與今本合疑史通悮也其里
貫未詳據書中所稱知嘗官撫軍司馬耳魏
自太和十七年作都洛陽一時篤崇佛法刹
廟甲於天下又永熙之亂城郭邱墟武定五
年衒之行役洛陽感念廢興因捃拾舊聞追
叙故蹟以成是書以城内及四門之外分叙
五篇叙文之後先以東面三門南面三門北
面二門各署其新舊之名以提綱領體例絶
為明晰其文穠麗秀逸煩而不厭可與酈道元
水經注肩隨其兼叙爾朱榮等變亂之事委
曲詳盡多足與史傳参証其他古蹟藝文及
外國土風道里採摭繁富亦足以廣異聞劉
知幾史通云秦人不死知苻生之厚誣蜀老
猶存知葛亮之多枉蜀老事見魏書毛修之
傳秦人事即用此書趙逸一條知幾引據最
不苟知其說非鑿空也他如解魏文之苗茨
碑糾戴廷之之西征記考据亦皆精審惟以
高陽王雍之樓為即古詩所謂西北有高樓
上與浮雲齊者則未免固於說詩為是書之
瑕纇耳據史通補註篇稱除煩則意有所恡
畢載則言有所妨遂乃定彼榛楛列為子注
若蕭大圜淮海亂離志羊衒之洛陽伽籃記
是也則衒之此記實有自註世所行本皆無
之不知何時佚脫然自宋以來未聞有引用
其註者則其刊落已久今不可復考矣乾隆
四十二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洛陽伽藍記自叙
三墳五典之說九流百代之言竝理在人區而義兼天
外至於一乘二諦之原三明六通之旨西域備詳東土
靡記自頂日感夢滿月流光陽門飾豪眉之像夜臺圖
紺髮之形爾来奔競其風遂廣至晉永嘉惟有寺四十
二所逮皇魏受圖光宅嵩洛篤信彌繁法教愈盛王侯
貴臣棄象馬如脱屣庶士豪家捨資財若遺跡於是招
提櫛比寳塔駢羅争寫天上之姿競摸山中之影金刹
與靈臺比高廣殿共阿房等壯豈直木衣綈繡土被朱
紫而已哉暨永熙多難皇輿遷鄴諸寺僧尼亦與時徙
至武定五年歲在丁卯余因行役重覽洛陽城郭崩毁
宫室傾覆寺觀灰燼廟塔丘墟墻被蒿艾巷羅荆棘野
獸穴於荒階山鳥巢於庭樹遊兒牧䜿躑躅於九逵農
夫耕稼藝黍於雙闕麥秀之感非獨殷墟黍離之悲信
哉周室京城表裏凡有一千餘寺今日寮廓鐘聲罕聞
恐後世無傳故撰斯記然寺數最多不可遍寫今之所
錄上大伽藍其中小者取其詳世諦事因而出之先以
城内為始次及城外表列門名以遠近為五篇余才非
著述多有遺漏後之君子詳其闕焉
大和十七年後魏高祖遷都洛陽詔司空公穆亮營造
宫室洛陽城門依魏晉舊名
東面有三門北頭第一門曰建春門漢曰上東門阮籍
詩曰步出上東門是也魏晉曰建春門高祖因而不改
次南曰東陽門漢曰東中門魏晉曰東陽門高祖因而
不改次南曰青陽門漢曰望京門魏晉曰清陽門高祖
改為青陽門
南面有三門東頭第一曰開陽門初漢光武遷都洛陽
作此門始成而未有名忽夜中有柱自来在樓上後瑯
琊郡開陽縣言南門一柱飛去使来視之則是也遂以
開陽為名自魏及晉因而不改高祖亦然次西曰平昌
門漢曰平門魏晉曰平昌門高祖因而不改次西曰宣
陽門漢曰津(一木多一陽字)門魏晉曰津(一作宣)陽門高祖因而
不改
西面有四門南頭第一門曰西明門漢曰廣陽門魏晉
因而不改高祖改為西明門次北曰西陽門漢曰雍門
魏晉曰西明門高祖改為西陽門次北曰閶闔門漢曰
上西門有銅璇璣玉衡以齊七政魏晉曰閶闔門高祖
因而不改次北曰承明門承明者高祖所立當金墉城
前東西大道遷京之始宫闕未就高祖住在金墉城城
西有上南寺高祖數詣寺沙門論議故通此門而未有
名世人謂之新門時王公卿士常迎駕於新門高祖謂
御史中尉李彪曰曹植詩云謁帝承明廬此門宜以承
明為稱遂名之
北面有二門西頭曰大夏門漢曰夏門魏晉曰大夏門
嘗造三層樓去地二十丈洛陽城門樓皆兩重去地百
尺惟大夏門甍棟干雲東頭曰廣莫門漢曰穀門魏晉
曰廣莫門高祖因而不改廣莫門以西至於大夏門宫
觀相連被諸城上也
一門有三道所謂九軌(一作九逵)
洛陽伽藍記自叙
