洛陽伽藍記卷二後魏楊衒之撰
城東
明懸尼寺彭城武宣王勰所立也在建春門外石樓南
榖水周圍遶城至建春門外東入陽渠石橋橋有四
柱在道南銘云漢陽嘉四年將作大匠馬憲造逮我
孝昌三年大雨頽橋柱始埋沒道北二柱至今猶存
衒之按劉澄之山川古今記戴延之西征記竝云晉
太康元年造此則失之遠矣按澄之竝生在江表未
游中土假因征役暫来經過至於舊事多非親覽聞
諸道路便為穿鑿誤我後學日月已甚有三層塔一
所未加莊嚴寺東有中朝時常滿倉高祖令為租場
天下貢賦所聚蓄也
龍華寺宿衛羽林虎賁等所立也在建春門外陽渠南
寺南有租場陽渠北有建陽里里有土臺高三丈上
作二精舍趙逸云此臺是中朝旗亭也上有二層樓
懸鼓擊之以罷市有鐘一口撞之聞五十里太后以
鐘聲遠聞遂移在宫内置凝閒堂前講内典沙門打
為時節初蕭衍子豫章王綜来降聞此鐘聲以為竒
異遂造聽鐘歌三首行傳於世綜字世讚偽齊昏主
寳卷遺腹子也寳卷臨政淫亂吳人苦之雍州刺史
蕭衍立南康王寳融為主舉兵向秣陵事既克捷遂
殺寳融而自立寳卷有美人吳景暉時孕綜經月衍
因幸景暉及綜生認為己子小名緣覺封豫章王綜
形貌舉止甚似昏主其母告之令自方便綜遂歸我
聖闕更改名曰讚字世務始為寳卷追服三年喪明
帝拜綜太尉公封丹陽王永安年中尚莊帝姉夀陽
公主字莒犁公主容色美麗綜甚敬之與公主語常
自稱下官授徐州刺史加開府及京師傾覆綜弃州
北走時尒朱世隆專權遣取公主至洛陽世隆逼之
公主罵曰汝等敢辱天王女乎我寧受劍而死不為
逆賊所汚世隆怒之遂縊殺之
瓔珞寺在建春門外御道北所謂建陽里也即中朝時
白社池董威輩所居處里内有瓔珞慈善暉和通覺
暉元宗聖魏昌熙平崇真因果等十寺里内士庶二
千餘戶信崇三寳衆僧刹養百姓所供也
宗聖寺有像一軀舉高三丈八尺端嚴殊特相好畢備
士庶瞻仰目不暫瞬此像一出市井皆空炎光騰輝
赫赫獨絶世表妙伎雜樂亞於劉騰城東士女多来
此寺觀看也
崇真寺比丘惠凝死一七日還活經閻羅王檢閱以錯
名放免惠凝具說過去之時有五比丘同閱一比丘
云是寳明寺智聖坐禪苦行得升天堂有一比丘是
般若寺道品以誦四十卷湼槃亦升天堂有一比丘
云是融覺寺曇謨冣講湼槃華嚴領衆千人閻羅王
云講經者心懷彼我以驕凌物比丘中第一麄行今
唯試坐禪誦經不問講經其曇謨最曰貧道立身以
来惟好講經實不闇誦閻羅王勑付司即有青衣十
人送曇謨最向西北門屋舍皆黑似非好處有一比
丘云是禪林寺道弘自云教化四輩檀越造一切經
人中像十軀閻羅王曰沙門之體必湏攝心守道志
在禪誦不干世事不作有為雖造作經像正欲得他
人財物既得他物貪心即起既懷貪心便是三毒不
除具足煩惱亦付司仍與曇謨最同入黑門有一比
丘云是靈覺寺寳明自云出家之前嘗作隴西太守
造靈覺寺成即棄官入道雖不禪誦禮拜弗缺閻羅
王曰卿作太守之日曲理枉法劫奪民財假作此寺
非卿之力何勞說此亦付司青衣送入黑門太后聞
之遣黃門侍郎徐紇依惠凝所說即訪寳明寺城東
有寳明寺城内有般若寺城西有融覺寺禪林靈覺
等三寺問智聖道品曇謨最道弘寳明等皆實有之
議曰人死有罪福即請坐禪僧一百人常在殿内供
養之詔不聽持經像沿路乞索若私有財物造經像
者任意凝亦入白鹿山居隐脩道自此以後京邑比
丘悉皆禪誦不復以講經為意出建春南門外一里
餘至東石橋西北而行晉太康元年造橋南有中朝
時牛馬市刑嵇康之所也橋北大道西有建陽里大
道東有綏民里里内有河間劉宣明宅神龜年中以
直諫忤旨斬於都市訖目不瞑尸行百步時人談以
枉死宣明少有名譽精通經史危行及於誅死
魏昌尼寺閹官瀛州刺史李次夀所立也在里東南角
即中朝牛馬市處也刑嵇康之所東臨石橋此橋南
北行晉太康元年中朝時市南橋也澄之等蓋見此
橋銘因而以橋為太康初造也
石橋南道有景興尼寺亦閹官等所共立也有金像輦
去地三尺施寳蓋四面垂金鈴七寳珠飛天伎樂望
之雲表作工甚精難可揚㩁像出之日常詔羽林一
百人舉此像絲竹雜伎皆由旨給
建陽里東有綏民里里内有洛陽縣臨渠水縣門外有
洛陽令楊機清德碑綏民里東崇義里里内有京兆
人杜子休宅地形顯敞門臨御道時有隐士趙逸云
是晉武時人晉朝舊事多所記錄正光初来至京師
見子休宅歎息曰此宅中朝時太康寺也時人未信
遂問寺之由緒逸云龍驤將軍王濬平吳之後始立
此寺本有三層浮圖用磚為之指子休園中曰此是
故處子休掘而驗之果得磚數十萬兼有石銘云晉
太康六年歲次乙已九月甲戍朔八日辛已儀同三
司襄陽侯王濬敬造時園中果菜豐蔚林木扶疎乃
服逸言號為聖人子休遂捨宅為靈應寺所得之磚
還為三層浮圖好事者遂尋問晉朝京師何如今日
逸曰晉時民少於今日王侯第宅與今日相似又云
自永嘉已来二百餘年建國稱王者十有六君皆遊
其都邑目見其事國滅之後觀其史書皆非實錄莫
不推過於人引善自向苻生雖好勇嗜酒亦仁而不
殺觀其治典未為凶暴及詳其史天下之惡皆歸焉
苻堅自是賢主賊君取位妄書生惡凡諸史官皆是
𩔖也人皆貴遠賤近以為信然當今之人亦生愚死
智惑已甚矣人問其故逸曰生時中庸之人耳及其
死也碑文墓誌莫不窮天地之大德盡生民之能事
為君共堯舜連衡為臣與伊臯等跡牧民之官浮虎
慕其清塵執法之吏埋輪謝其梗直所謂生為盜跖
死為夷齊妄言傷正華辭損實當時構文之士慙逸
此言步兵校尉李澄問曰太尉府前磚浮圖形製甚
古猶未崩毁未知蚤晚造逸云晉義熙十二年劉裕
伐姚泓軍人所作汝南王聞而異之拜為義父因而
問何所服餌以致長年逸云吾不閒養生自然長夀
郭璞常為吾筮云壽年五百歲今始逾半帝給步挽
車一乘遊於市里所經之處多記舊跡三年以後遁
去莫知所在崇儀里東有七里橋以石為之中朝杜
預之荆州出頓之所也七里橋東一里郭門開三道
時人號為三門離别者多云相送三門外京師士子
送去迎歸常在此處
莊嚴寺在東陽門外一里御道北所謂東安里也北為
租場里内有駙馬都尉司馬恍濟州刺史介宣幽州
刺史李真奴豫州刺史公孫驤等四宅
秦太上君寺胡太后所立也在東陽門二里御道北所
謂暉文里里内有太保崔光太傅李延實冀州刺史
李韶祕書監鄭道昭等四宅竝豐堂崛起高門洞開
趙逸云暉文里是晉馬道里延實宅是蜀主劉禪宅
延實宅東有脩和宅是吳王孫皓宅李韶宅是晉司
空張華宅當時太后正號崇訓母儀天下號父為秦
太上公母為秦太上君為母追福因以名焉中有五
層浮圖一所修刹入雲高門向街佛事莊飾等於永
寧誦室禪堂周流重疊花林芳草遍滿階墀常有大
德名僧講一切經受業沙門亦有千數太傅李延實
者莊帝舅也永安年中除青州刺史臨去奉辭帝謂
實曰懷甎之俗世號難治舅宜好用心副朝廷所委
實答曰臣年廹桑榆氣同朝露人間稍遠日近松丘
臣已久乞閒退陛下渭陽興念寵及老臣使夜行罪
人裁錦萬里謹奉明敕不敢失墜時黃門侍即楊寬
在帝側不曉懷甎之義私問舍人温子昇子昇曰聞
子尊兄彭城王作青州刺史問其賓客從至青州云
齊土之民風俗淺薄虚論高談專在榮利太守初欲
入境皆懷甎叩首以美其意及其代下還家以甎擊
之言其向背速於反掌是以京師謠語曰獄中無繫
囚舍内無青州假令家道惡腹中不懷愁懷甎之義
起在於此也潁川荀濟風流名士高鑒妙識獨出當
世清河崔叔仁稱齊士大夫曰齊人外矯仁義内懷
鄙吝輕同羽毛利等錐刀好馳虛譽阿附成名威勢
所在側肩競入求其榮利甜然濃於四方慕勢最甚
號齊士子為慕勢諸郎臨淄官徒有在京邑聞懷甎
慕勢咸共耻之唯崔孝忠一人不以為意問其故孝
忠曰營丘風俗太公餘化稷下儒林禮義所出今雖
凌遲足為天下模楷荀濟人非許郭不識東家雖復
莠言自口未宜榮辱也
正始寺百官等所立也正始中立因以為名在東陽門
外御道西(一作南)所謂敬義里也里内有典虞曹簷宇
清淨美於叢林衆僧房前高林對牖青松綠檉連枝
交映多有枳樹而不中食有石碑一枚背上有侍中
崔光施錢四(一作七)十萬陳留侯李崇施錢二十萬自
餘百官各有差少者不減五千巳下後人刊之敬義
里南有昭德里里内有尚書僕射游肇御史尉李彪
兵部尚書崔林幽州刺史常景司農張倫等五宅彪
景出自儒生居室儉素惟倫最為豪侈齋宇光麗服
玩精竒車馬出入逾於邦君園林山池之美諸王莫
及倫造景陽山有若自然其中重巖複嶺嶔崟相屬
深蹊洞壑邐逓連接高林巨樹足使日月蔽虧懸葛
垂蘿能令風煙出入﨑嶇石路似壅而通峥嶸澗道
盤紆復直是以山情野興之士游以忘歸天水人姜
質志性疎誕麻衣葛巾有逸民之操見偏愛之如不
能已遂造亭山賦行傳於世其辭曰今偏重者愛昔
先民之重由樸由純然則純樸之體與造化而津梁
濠上之客柱下之史悟無為以明心託自然以圖志
輙以山水為富不以章甫為貴任性浮沈若淡兮無
味今司農張氏實踵其人巨量煥於物表夭矯洞達
其真青松未勝其㓗白玉不比其珍心托空而栖有
情入古以如新既不專流蕩又不偏華尚卜居動静
之間不以山水為忘庭起半邱半壑聽以目達心想
進不入聲榮退不為隐放爾乃决石通泉拔嶺巖前
斜與危雲等竝危與曲棟相連下天津之高霧納滄
海之遠烟纖列之狀一如古崩剥之勢似千年若乃
絶嶺懸坡蹭蹬蹉跎泉水紆徐如浪峭山石高下復
危多五尋百拔十步千過則知巫山弗及未審蓬莱
如何其中煙花露草或傾或頽霜幹風枝半聳半垂
玉葉金莖散滿階墀燃目之綺裂鼻之馨既共陽春
等茂復與白雪齊清或言神明之骨隂陽之精天地
未覺生此異人焉識其中羽徒紛泊色雜蒼黃綠頭
紫頰好翠連芳白䴒生於異縣丹足出自他鄉皆遠
来以臻此藉水木以翺翔不憶春於沙漠遂忘秋於
高陽非斯人之感至伺候鳥之迷方豈下俗之所務
入神怪之異趨能造者其必詩敢往者無不賦或就
饒風之地或入雲多之處氣嶺與梅岑随春之所悟
遠為神僊所賞近為朝士所知求解脱於服佩預参
次於山垂子英游魚於玉質王喬繫鵠於松枝方丈
不足以妙詠歌此處態多竒嗣宗聞之動魄叔夜聽
此驚魂恨不能鑽地一出醉此山門别有王孫公子
遜遁容儀思山念水命駕相随逢岑愛曲值石凌欹
庭為仁智之田故能種此石山森羅兮草木長育兮
風煙孤松既能却老半石亦可留年若不坐卧兮於
其側春夏兮其遊陟白骨兮徒自朽方寸心兮何所
憶
平等寺廣平武穆王懷捨宅所立也在青陽門外二里
御道北所謂孝敬里也堂宇宏美林木蕭森平臺複
道獨顯當世寺門外金像一軀高二丈八尺相好端
嚴常有神驗國之吉凶先炳祥異孝昌三年十二月
中此像面有悲容兩目垂淚遍體皆濕時人號曰佛
汗京師士女空市里往而觀之有比丘以淨綿拭其
淚湏臾之間綿濕都盡更換以它綿俄然復濕如此
三日乃止明年四月尒朱榮入洛陽誅戮百官死亡
塗地永安二年三月此像復汗士庶復往觀之五月
北海王入洛莊帝北廵七月北海王大敗所將江淮
子弟五千盡被俘虜無一得還永安三年七月此像
悲泣如初每經神驗朝夕惶懼禁人不聽觀之至十
二月尒朱兆入洛陽擒莊帝崩於晉陽在京宫殿空
虚百日無主唯尚書令司州牧樂平王尒朱世隆鎮
京師商旅四通盜賊不作建明二年長廣王從晉陽
赴京師至郭外世隆以長廣本枝疎遠政行無聞逼
禪與廣陵王恭恭是莊帝從父兄也正光中為黃門
侍郎見元义秉權政歸近習遂佯啞不語不預世事
永安中遁於上洛山中州刺史泉企執而送之莊帝
疑恭奸詐夜遣人盜掠衣物復拔刀劍欲殺之恭張
口以手指舌竟乃不言莊帝信其真患放令歸第恭
常住龍華寺至時世隆等廢長廣而立焉禪文曰皇
帝咨廣陵王恭自我皇魏之有天下也累聖開輔重
基衍業奄有萬邦光宅四海故道溢百王德漸無外
而孝明晏駕人神乏主故柱國大將軍大丞相太原
王榮地實封陜任惟外相乃心王室大懼崩淪故推
立長樂王子攸以續絶業庶九鼎之命日隆七百之
祚惟永然羣飛未寧横流且及皆狼顧鴟張岳立基
趾丞相一麾大定海内而子攸不顧宗社讐忌勲德
招聚輕俠左右壬人遂虐甚剖心痛齊鉗齒豈直金
板告怨大鳥感德而已於是天下之望俄然已移竊
以宸極不可久曠神器豈容無主故權從衆議暫馭
兆民今六軍南邁已次河浦瞻望帝京赧然興愧自
惟薄寡本枝疎遠豈宜仰異天情俯乖民望惟王德
表生民聲高萬古往以運屬殷憂時遭多難卷懷積
載括囊有年今天眷眀德民懷奥主歷數永集歌訟同
臻乃徐發樞機副兹竚屬便敬奉璽綬歸於别邸王
其寅踐成業允執其中雖休勿休日慎一日敬之哉
敬之哉恭讓曰天命至重歷數匪輕自非德恊三才
功濟四海無以入選帝圖允當師錫臣既寡昩識無
先遠景命雖降不敢仰承乞收成旨以允愚衷又曰
王既德應圖籙僉屬攸歸便可允執其中入光大麓
不勞揮遜致爽人神恭凡讓者三於是即皇帝位改
號曰普泰黃門侍郎邢子才為赦文叙述莊帝枉殺
太原王之狀廣陵王曰永安手翦強臣非為失德直
以天未厭亂故逢成濟之禍謂左右將詔来朕自作
之直言門下朕以寡德運屬樂推思與億兆同兹大
慶賜眚之科一依恒式廣陵杜口八載至是始言海
内庶士咸稱聖君於是封長廣為東海王世隆加儀
同三司尚書令樂平王餘官如故贈太原王相國晉
王加九錫立廟於芒嶺首陽上舊有周公廟世隆欲
以太原王功比周公故立此廟廟成為火所災有一
柱焚之不盡後三日雷雨震電霹靂擊為數段柱下
石及廟瓦皆碎於山下復命百官議太原王配饗司
直劉季明議云不合世隆問其故季明曰若配世宗
於宣武無功若配孝明親害其母若配莊帝為臣不
終為莊帝所戮以此論之無所配也世隆怒曰卿亦
合死季明曰下官既為議臣依禮而言不合聖心俘
翦惟命議者咸歎季明不避強禦莫不歎伏焉世隆
既有忿言(一本無季明不避強禦十七字)季明終得無患初世隆北
叛莊帝遣安東將軍史五(一作忤下同)龍平北將軍楊(一作)
(羊)文義各領兵三千守太行嶺侍中源子恭鎮河内
及尒朱兆馬首南向五龍文義等率衆先降子恭見
五龍文義等降亦望風潰散兆遂乘勝逐北直入京
師兵及闕下矢流王室至是論功五龍文義各封一
千戶廣陵王曰五龍文義於王有勲於國無功竟不
許時人稱帝剛直彭城王尒朱仲遠世隆之兄也鎮
滑臺表用其下都督瑗為西兖州刺史先用後表廣
陵答曰已能近補何勞遠聞世隆侍宴每言太原王
貪天之功以為已力罪亦合死世隆等愕然自是已
後不敢復入朝輙專擅國權兇慝滋甚坐持臺省家
總萬機事無大小先至隆第然後施行天子恭已南
面無所干預永熙元年平陽王入纂大業始造五層
塔一所平陽王武穆王少子詔中書侍郎魏收等為
寺碑文至二年二月五日土木畢功帝率百僚作萬
僧會其日寺門外有石像無故自動低頭復舉竟日
乃止帝躬来禮拜怪其詭異中書舍人盧景宣曰石
立社移上古有此陛下何怪也帝乃還宫七月中帝
為侍中斛斯椿所使奔於長安至十月終而京師遷
鄴焉
景寧寺太保司徒公楊椿所立也在青陽門外三里御
道南所謂景寧里也高祖遷都洛邑椿創居此里遂
分宅為寺因以名之制飾甚美綺柱珠簾椿弟慎冀
州刺史慎弟津司空竝立性寬雅貴義輕財四世同
居一門三從朝貴義居未之有也普泰中為尒朱世
隆所誅後捨宅為建中寺出青陽門外三里許道北有
孝義里里西北角有蘇秦塚塚傍有寳明寺衆憎常
見秦出入此塚車馬羽儀若今宰相也孝義里東即
是洛陽小寺北有車騎將軍張景仁宅景仁會稽山
隂人也正光年初從蕭寳寅歸化拜羽林監賜宅城
南歸正里民間號為吳人坊南来投化者多居其内
近伊洛二水任其習御里三千餘家自立巷寺(一作市)
市所賣口味盡是水族時人謂為魚鱉寺也景仁住
此以為恥遂徙居孝義里焉時朝廷方欲招懷荒服
待吳兒甚厚褰裳渡於江者皆居不次之位景仁無
汗馬之勞高官通顯永安二年蕭衍遣主書陳慶之
送北海入洛陽僣帝位慶之為侍中景仁在南之日
與慶之有舊遂設酒引邀慶之過宅司農卿蕭彪尚
書右丞張嵩竝在其座彪亦是南人唯有中大夫楊
元慎給事中大夫王㫬是中原士族慶之因醉謂蕭
張等曰魏朝甚盛猶曰五胡正朔相承當在江左秦
皇玉璽今在梁朝元慎正色曰江左假息僻居一隅
地多濕蟄攢育蟲蟻壃土瘴癘蛙龜共穴人鳥同羣
短髮之君無杼首之貌文身之民禀叢陋之質浮於
三江棹於五湖禮樂所不沾憲章弗能革雖復秦餘
漢罪雜以華音復閩楚難言不可變改雖立君臣上
慢下暴是以劉劭殺父於前休龍淫母於後悖逆人
倫禽獸不異加以山隂請婿賣夫朋淫於家不顧譏
笑卿沐其遺風未沾禮化所謂陽翟之民不知癭之
為醜我魏膺籙受圖定鼎嵩洛五山為鎮四海為家
移風易俗之典與五帝而竝跡禮樂憲章之盛凌百
王而獨高豈卿魚鱉之徒慕義来朝飲我池水啄我
稻粱何為不遜以至於此慶之等見元慎清辭雅句
縱横奔發杜口流汗含聲不言於後數日慶之遇病
心上急痛訪人解治元慎自云能解慶之遂憑元慎
元慎即口含水噀慶之曰吳人之鬼住居建康小作
冠帽短製衣裳自呼阿儂語則阿傍菰稗為飯茗飲
作漿呷啜鱒羹唼嗍蠏黃手把荳䓻口嚼梹榔乍至
中土思憶本鄉急手(一作急急後同)速去還爾丹陽若其寒
門之鬼(闕)頭猶脩網魚漉鱉在河之洲咀嚼菱藕捃
拾雞頭蛙羹蚌臛以為膳羞布袍芒履倒騎水牛沅
湘江漢鼓棹遨遊随波遡浪噞喁沈浮白苧起舞揚
波發謳急手速去還爾揚州慶之伏枕曰楊君見辱
深矣自此後吳兒更不敢解語北海尋伏誅其慶之
還奔蕭衍衍用為司州刺史欽重北人特異於常朱
异怪而問之曰自晉宋以来號洛陽為荒土此中謂
長江以北盡是代人昨至洛陽始知衣冠士族竝在
中原禮儀富盛人物殷阜目所不識口不能傳所謂
帝京翼翼四方之則如登泰山者卑培塿涉江海者
小湘沅北人安可不重慶之因此羽儀服式悉如魏
法江表士庶競相模楷裒衣博帶被及秣陵元慎弘
農人晉冀州刺史嶠六世孫曾祖泰從宋武入關為
上洛太守七年背偽来朝明帝賜爵臨晉侯廣武郡
陳郡太守贈涼州刺史謚烈侯祖撫明經為中博士
父辭自得丘壑不事王侯叔父許河南令蜀郡太守
世以學行著聞名高州里元慎情尚卓逸少有高操
任心自放不為時羈樂山愛水好游林澤博識文淵
清言入神造次應對莫有稱者讀老莊善言玄理性
嗜酒飲至一日神不亂常慷慨歎不得與阮籍同時
生不願仕宦為中散常辭疾退閒未嘗修敬諸貴亦
不慶弔親諸貴為交友故時人弗識也或有人慕其
高義投刺在門元慎稱疾高臥加以意思深長善於
解夢孝昌元年廣陵王元淵初除儀同三司總衆十
萬討葛榮夜夢著衮衣倚槐樹而立以為吉徵問於
元慎曰三公之祥淵甚悦之元慎退還告人曰廣陵
死矣槐字是木傍鬼死後當得三公廣陵果為葛榮
所殺追贈司空公終如其言建義初陽城太守薛令
伯聞太原王誅百官立莊帝棄郡東走忽夢射得雁
以問元慎元慎曰卿執羔大夫執雁君當得大夫之
職俄然令伯除為諫議大夫京兆許兆夢盜羊入獄
問於元慎曰君當得陽城令其後有功封陽城侯元
慎解夢義出萬途随意會情皆有神驗雖令與侯小
乖按令今百里即是古諸侯以此論之亦為妙著時
人譬之周宣及尒朱兆入洛陽即棄官與華隂隐士
王騰周游上洛山孝義里東市北殖貨里里有太常
民劉胡兄弟四人以屠為業永安年中胡殺豬豬忽
唱乞命聲及四隣隣人謂胡兄弟相毆闘而来觀之
乃豬也即舍宅為歸覺寺合家人入道焉普泰元年
此寺金像生毛眉髮悉皆具足尚書左丞魏季景謂
人曰張天錫有此事其國遂滅此亦不祥之徵至明
年而廣陵被廢死
洛陽伽藍記卷二
