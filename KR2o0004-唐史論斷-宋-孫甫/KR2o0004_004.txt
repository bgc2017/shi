附錄
歐陽文忠公所作墓誌節文
公博學強記尤喜言唐事能詳其君臣行事本末以推
見當時治亂每為人說如身履其間而聽者曉然如目
見故學者以謂閱歲讀史不如一日聞公論也所著唐
史記七十五卷論議宏贍書未及成卒於家公既卒詔
取其書藏秘府
蘇東坡荅李方叔書節文
錄示孫之翰唐論僕不識之翰今見此書凜然得其為
人至論褚遂良不譛劉洎太子瑛之廢由張說張巡之
敗緣房琯李光弼不當圖史思明宣宗有小善而無人
君大略皆舊史所不及議論英發暗與人意合者甚多
又讀歐陽文忠公志文司馬君實跋尾益復慨然然足
下欲僕别書此文入石以為之翰不朽之託何也之翰
所立於世者如此雖無歐陽公文可也而況欲託字畫
之工以求信於後世不已陋乎
曾南豐所作行狀節文
公博學強記其氣温其貌如不能自持及與人言反覆
經史上下千有餘年貫穿通洽不可窺其際而退視其
家初未嘗蓄書蓋既讀之終身多不忘也所著唐史記
七十五篇以謂已之所學治亂得失之說具於此可以
觀公之志也公殁有詔求其書
曾南豐經進隆平集節文
孫甫字之翰許州人天聖五年同學究出身八年再舉
登進士第杜衍在樞密府薦之除秘閣校理累擢天章
閣待制河北都轉運使留侍講卒年六十贈右諫議大
夫著唐史書七十五卷每言唐君臣行事以推見當時
治亂若身履其間聞者釋然
曾南豐寄之翰古詩一首
孫侯腹載天下書崔嵬豈啻重百車伏羲以來可悉數
孰若自作何有餘更能議論恣傾倒萬里一瀉崐崘渠
誰為胸中斡太極元氣浩浩隨卷舒昔來諫官對天子
何穢不欲親芟鋤不容乃獨見磊落出走北海飄長裾
孫侯風節何所似雪洗八荒看太虛親如國忠眼不顧
舊若張禹手所除歸來已絶褒貶筆進用祗調敷倉儲
合持詩書白虎論更護日月金華居萬世深根固社稷
百年舊叟休田廬素識孤生愛茅屋久將老母求山砠
秋歸願事九江獲夜出未倦安豐漁孔明苟欲性命遂
孟子豈病王公疎塵埃未得見此樂太息一付西江魚
