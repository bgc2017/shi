司馬温公題跋
孫公昔著此書甚自重惜常别緘其藁於笥必盥手然
後啟之謂家人曰萬一有水火兵刃之患他財貨盡棄
之此笥不可失也每公私少間則增損改易未嘗去手
其在江東為轉運使出行部亦以自隨過亭傳休止輒
取修之宣州有急變乘驛遽往不暇挈以俱行既行後
金陵大火及轉運廨舍弟之子察親負其笥避於沼中
島上公在宣州聞之亟還入門問曰唐史在乎察對曰
在乃悦餘無所問自壯年至於白首及成亦未嘗示人
文潞公執政嘗從公借之公不與但錄魏徵姚崇宋璟
論以與之況他人固不得而見也元豐二載察自陽翟
來洛陽以書授光曰伯父平生之志萃於此書朝廷先
嘗取之留禁中不出今没二十餘年家道益衰大懼此
書散逸不傳於人故錄以授子光昔聞公有是書固願
見而未之得得之驚喜曰子貺我兼金不如顧無以為
報請受而藏之遇同好則傳之異日或廣布於天下使
公之德業煒燁於千古庶幾亦足以少報乎時冬至後
五日洓水司馬光書
諫議孫公以淵源之學忠讜之論被遇昭陵遂擢寘諫
苑嘗稱唐太宗規模法制有三代王者之風故平生多
喜言唐事每嘆舊史猥雜不足以垂戒後世乃倣春秋
編年法修成唐史記七十五卷其間善惡昭然可為龜
鑑者因著論以明之篇目凡九十有二皆君相之事業
臺諫之紀綱非徒為是區區空言也其史記全書自公
殁取留禁中世所可得而見者論斷而已予家藏是本
久矣朅來掌教延平會朝廷寬鏤書之禁應本朝名士
文集有益於學者皆許流傳乃出此書與學錄鄭待聘
參考舊史重加審訂鋟木於泮宫以與學者共焉因念
自古賢人君子著書立言蓋將以明道言之所傳道之
所以明也是書成於嘉祐之初迄今百有餘歲而後顯
豈其傳若有所待耶乃若公進退出處之大概見於涑
水廬陵南豐東坡四先生之論述可以表信於世兹不
復叙云紹興丁丑十月既望新安張敦頤書
凖嘗見此書於周南仲家乃蜀本也後徧求之而未得
至此見友人劉和甫有此書欲求得之乃云此書舊鋟
板於其家塾因鬱攸之變不復存矣慨嘆久之校正其
本鋟板於東陽倅廳之雙檜堂以廣其傳端平乙未郡
丞黃凖命工鋟板
