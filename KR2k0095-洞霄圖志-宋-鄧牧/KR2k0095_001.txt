洞霄圖志卷一
宋鄧牧撰
宫觀門
夫得道之士以無何爲鄉太虚爲家日月之光華烟雲
之變化湖海山嶽之浩瀚嵯峨不過目睫間所寄物爾
何待占一丘一壑之勝營一宫一室之安與編戶襍處
於人間世耶良由古道日微淳風不競馳情嗜欲者豈
知有清靜可宗抗志功名者豈信有神仙可學是故太
上設教聖皇潛心黃帝問道崆峒堯見四子藐姑射於
是周穆草樓發其源漢武竹宫桂館昌其流乃有祕宇
殊庭瑶臺金牓散布寰宇幾與五城十二樓俱高不特
鍊汞烹鉛以蘄冲舉聲金振玉以迓禎祥而鳬舄凌風
翠旌導月往往薄游其間使夫志士辭榮貪夫棄慢頓
悟有身之患樂皈衆妙之門豈非移風易俗之大樞機
尊道貴德之大條貫哉道經載四海之内凡大小洞天
三十有六福地七十有二而洞霄咸有一焉舊志以爲
與嵩山崇福獨爲天下宫觀稱首地望之重他莫敢比
信矣天造地設者固不以人力爲消長然歴代崇奉之
制不可無傳也叙宫觀第一
洞霄宫
兹山爲大滌玄蓋洞天天柱福地在杭州餘杭縣南一
十八里郡志云漢武帝元封三年始建宫壇於大滌洞
前投龍簡爲祈福之所經今一千五百餘年矣唐高宗
弘道元年本山潘先生奉勑面南建天柱觀四維壁封
千步禁樵採爲長生之林中宗朝賜觀莊一所後有朱
法師改北向乾寧二年錢武肅王與閭丘先生相度山
勢復改爲甲向今宫基是光化二年錄圖表奉詔旨褒
嘉見天柱觀記錢氏納土時嘗改天柱宫宋真宗祥符
五年因陳文惠公堯佐奏改洞霄宫賜仁和縣田一十
五頃悉蠲租稅并賜鐘磬法具等歲度童行一人應天
慶等節設醮本州應辦支費青詞朱表學士院撰進呈
訖内降修奉仁宗天聖四年詔道院詳定天下名山洞
府凡二十處杭州洞霄宫大滌洞爲第五仍命每歲投
龍簡遇祈禱封降御香遣中使或郎官入山政和二年
住持都監何士昭以宫宇頽圮詣汴京陳乞奉旨賜度
牒三百道兩淛轉運司經理後因方臘之變廢於兵火
高宗南渡紹興二十五年發帑出金重建昊天殿於東
廡後殿左闢通明館本宫住持兼領焚修於此孝宗乾
道二年三月德夀太上皇洎顯仁皇太后臨幸慶成遇
庚申甲子聖節帝后本命係朝廷請降設醮本宫書記
撰青詞奏承修奉官差軍士守衛後奏罷軍士以山麓
之民充佃火防虞理宗淳祐七年靈濟通真先生孫處
道奏請賜錢益市恒産以禆贍用由是山門規制愈崇
廣矣政和間援唐天柱觀例經尚書禮部給洞霄宫印
記寧宗慶元二年知宫陳以明以歲久漫滅重給宋國
初聖節道場應奉本縣文武官僚入山建散諸山僧咸
至立班自南渡後惟道士就本宫建散而縣官止於普
救寺行事凡宰執大臣丐閒去位者以提舉臨安府洞
霄宫繫銜咸淳甲戌冬防虞弗慎延燎一空至元丙子
後重建未完復燬於甲申之夏今自甲申後再新宫宇
規模視昔愈壯專一爲國焚修告天祝夀每遇天夀聖
節道場依例就宫建散蒙管領江南諸路道教所總攝
江淮荆襄等路道教所以名山事實聞奏至元十八年
欽奉聖旨護持山門至元二十三年十一月欽奉聖旨
護持及本山諸宫觀元貞元年兀貞二年大德三年節
次奉宣命授本宫住持提點及提舉知宫兼管本山諸
宫觀事大德八年六月又欽奉護持及諸宫觀蒙中書
禮部鑄給杭州路洞霄宫提點所印信宇内名山自五
嶽之外所在天有八柱而已其五在方外既不可考今
見於中國者三而洞霄之盛爲歴代所崇奉幾於與五
嶽俱尊又非舒州夀陽所可企及豈偶然者故列敘於
篇首
通真門
兹門不在餘杭縣四門數内宋紹興年間建謂由此入
洞霄也至元年間重建先是宋淳祐年間住山貝大欽
買石甃路夾樹林木一十八里至九鎻山門
九鎻山門
在九鎻山外未至宫三里扁九鎻山三大篆字甚竒古
程俱書
外門
衝九鎻山大路道龍鳳二洞直上爲棲真洞路自路口
折入會仙橋過翠蛟亭左右厓石夾道勢若䨇闕門直
其會扁洞天福地宋理宗淳祐七年賜書
䨇牌門
自外門入度玄同橋兩門對峙左篆天柱泉有池在焉
右篆大滌洞洞所從入也
三門
宋紹興三十二年内帑賜錢造至元戊寅山隠齋建癸
已年本齋重建仍造天香亭於後故所無也
虚皇壇
在正殿前舊志云唐景福二年錢武肅王按當時儀式
疊甃開壇請閭丘先生三元奏籙於此大德庚子增修
廣之
三清殿
即郭真君結茅之地殿前三松其所手植今不存矣錢
王遷坐庚向甲蓋指此也宋政和間方臘之變惟徽宗
本命殿獨存住持道士金致一奉旨改爲三清殿聖像
乃汴京孟成忠所塑號爲絶技至元庚寅復建壯麗殆
過於昔有桂柏相間列峙前向
昊天閣
在東廡後宋紹興二十五年内帑賜錢造殿大德辛丑
重建爲閣四山環抱最爲登覽勝處
璇璣殿
在庫院東建炎間建至元辛已迴紫齋建
佑聖殿
舊在正殿左建炎間建至元辛已怡雲齋建於三門東
偏
祠山張帝祠
舊在宫門外西阜開禧間内庭賜神像及左右侍從景
定間移建三門右至元庚辰壺隠齋建辛卯本齋重建
龍王仙官祠
在西廡後宋建炎間建賜額嘉應廟至元壬午清虚齋
建今洞天福地二仙官併祠於此從古制也祠下撫掌
泉與大滌泉源通俱號龍井初以宋紹興九年内旨詣
洞投鐡簡得雨封善應侯勑曰朕惟山林川谷出雲氣爲
風雨者必加禮秩以謹奉祠矧兹洞天神靈所宅屈伸
變化呼吸風雲若時愆陽旋施膏澤有司言狀寵錫侯
封用孚惠於烝黎以欽承於涣綍可特封善應侯慶元
三年加封善應靈濟侯嘉泰元年加封善應靈濟昭貺
侯端平三年加封善應靈濟昭貺廣福侯又特封靈澤
公
雲堂
在西廡後延接十方雲水宋淳祐咸祐間高道雲會相
傳爲口實今南北高士來游來居亦不减於昔日也
旦過寮
在雲堂右雲游僧暫憩之地
諸亭
曰翠蛟曰飛玉曰清音曰翠微曰採芝曰九曲見山水
門曰谷口曰石室見洞府門曰祥光曰宜霜曰聚仙見
古跡門
白鹿山房
在石室頂先是陸汞仲嘗家石室東偏因爲道院朱妙
行修鍊其地凡二十年尸觧去是後有天目阮先生居
之有泉州陳道士者緣山屈曲開逕結茅相依發土得
竒石甚多一帶凡百餘步狀若步障中更兵火阮陳亦
亡去大德甲辰建山房於此有記
廨院二所
一在餘杭縣西南半里大溪之上後唐長興四年建名
天柱廨院宋咸淳年間重修門前有梓林夏日隂翳可
愛在三門東偏
法堂
在正殿後宋開禧元年内帑賜錢造寧教賜書演教堂
扁至元乙酉重建左右兩石天造地設後有蒼崖横峙
因加人力疊成峯巒中作小洞洞中小路委曲尤為勝
絶
方丈
在演教堂後
庫院
在東廡至元乙酉重建丹泉流注其間唐李玄卿所記
新池在焉
齋堂
在西廡大德戊戍重建
道院
在西廡後古有三院曰上清曰精思曰南陵今分爲十
有八齋中瞰一池諸齋環嚮池水盈涸往往亦關休咎
左廡七齋曰山隠曰山素曰岫隠曰嵩隠曰怡雲曰粟
隠則上清院𣲖曰迴紫則南陵院𣲖右廡四齋曰清隐
曰谷隠曰盤隠則上清院𣲖曰清虚則南陵院𣲖正面
七齋曰壺隠曰橘隠曰悠然曰閒隠曰學隠則上清院
𣲖曰怡然曰碧壺則精思院𣲖選道堂在西廡後至元
乙酉年重建
至道宫
在餘杭縣北三十里曹橋西唐文明元年建初名福業
觀潘尊師成道於此雲笈所載者宋治平三年改今額
前有古松一圍兩合抱後有苦杏二大與松埒鷺鸛巢
集其上厨院有宋熙寧間所鑄巨鑊四畔識歲月及施
錢姓氏隠士葉玄文詩云猶存巨鑊記熙豐翠靄春深
古路通千百舂鋤一株樹野田飛下雪花風
龍德通仙宫
在餘杭縣市南南唐文懿趙公汝談嘗卜居於此至元
癸未住山郎如山愛其溪山之勝罄已資更宫宇一新
花木亭池冠於一時天師演道靈應冲和玄靜真君爲
書宫額
元清宫
在臨安縣錦南鄉地名新路住山舒元一故廬所在至
元甲午即其地建宫樓閣巍峩山水環抱視爲甲觀
冲天觀
在九鎻山門外東天柱山新址先是宋咸淳間住山龔
文焕建於德清之青坡至元壬午知宫事周允和更建
此處今住山沈多福疏鑿泉石栽植松梅頗有徜徉登
眺之趣有記錢塘葉玄文隠於是二十年大德丙午正
月成道仙去
洞晨觀
在餘杭縣東郭河上安樂山東爲陳季卿故址季卿餘
杭人世傳遇終南山仙翁以竹葉為舟者宋景定癸亥
住山貝大欽建松竹掩映流水迴環植梅一塢扁無盡
春先是接待最盛有記
元陽觀
在天柱步南三里大滌山後宋咸淳間住山吳處仁建
至元辛已改向重興山深林密門徑瀟然頗有塵外意
但游者罕至焉
冲真觀
在湖州路長興州晉葛仙翁鍊丹之地宋咸淳間本宫
道士周國夀以古額興建至元甲午住持周貴生修盖
一新周迴流水松竹古檜老桂爲佳翫焉
龍德觀
在嘉興路澉浦鎮宋景定間本宫道士劉應善建與海
涯相接爲士民祈禱之所
玄同觀
在杭州城癸辛街先是楊府瞰碧園有蘭亭茂林修竹
之趣至元癸已住山郎如山建道院大德辛丑改爲玄
同觀
明星宫
在餘杭縣東二里明星瀆之上至元辛卯本宫道士史
得芳建道院曰來清大德丙午改明星宫
洞陽觀
在台州寧海縣東隅大德癸卯本宫道士楊應世買張
氏宅改建
岳祠道院
在餘杭縣南湖之上先是爲土人聞武功圃後施地建
祠遥望西溪諸山森然拱立祠旁小阜曰鳳凰山以形
似名巨石林立流水周旋幾百餘折葛仙翁丹竈據其
上下可羅坐數人有亭臨流對之今建道院於祠右扁
名鳳山道院
清真道院
在東天柱嶺青檀山之陽宋咸淳間知宫事朱特立建
泉石清勝可觀
凝真道院
在九鎻外墓塢至元壬午本宫道士姚崇道自城居移
建於此
若虚道院
在餘杭縣市西舊爲沃氏居至元戊子住山曹至堅得
其地建院
通明道院
在餘杭縣相塢至元乙丑本宫道士金自吉建爲奉先
報本之處
益清道院
在臨安縣地名後洪至元壬午本宫道士何自清建
紫清庵
在上塢青梓隴山下至元乙酉本宫道士徐允熙建
碧壺庵
在李塢石玉山下宋咸淳間副宫李元綱建
溪山庵
在天柱步大德丁酉副宫金常清建
閒隠庵
在來賢巖後青山下至元已丑本宫道士王允升建
學院庵
在天柱嶺西至元辛卯本宫道士陸繼修建
太平庵
在臨安縣大德甲辰道士徐元英建
集虚書院
在餘杭縣東五里碧塘福地有巨井一所世傳葛仙翁
鍊丹於此元貞丙申道士孟宗寶建院爲游居講習之
處翰林學士張伯淳書扁隠士鄧牧心作記紫陽山方
回詩云天地春藏凍核中時來蜂蝶閧東風萬端變化
根無極一點靈明裹太空妙處千江分朗月飄然六合
點冥鴻守玄知嘿交龍虎肯泥丹爐子午紅錢塘仇山
村詩云築舍東臯野水濱空中生白座中春了知空洞
元無物須信清明自有神幽徑草花聊適趣閒窗筆硯
不留塵酒經丹訣非吾事萬卷書藏一老身
洞霄圖志卷一
