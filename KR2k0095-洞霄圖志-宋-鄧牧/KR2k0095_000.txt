洞霄圖志地理類七(古蹟之屬)
提要
(臣)等謹案洞霄圖志六卷宋鄧牧撰牧字牧
心錢塘人能詩工文宋末與謝翺友善入元
後隠居屏跡人稱文行先生洞霄宫在餘杭
縣大滌洞天岩壑深秀為七十二福地之一
宋世嘗以前宰執之奉祠者領提舉事政和
中唐子霞作真境錄記其勝後不𫝊端平間
有續錄今亦無考牧於大德巳亥入洞霄止
超然館住持沈多福為營白鹿山房居之遂
屬牧偕本山道士孟宗寳搜討舊籍作為此
志凡六門曰宫觀曰山水曰洞府曰古跡附
以異事曰人物分列仙高道二子目曰碑記
門各一卷前有元教嗣師吳全節及多福二
序後有錢塘葉林台州李洧孫二跋牧為文
章本高曠絶俗故所錄皆詳略有法惟不載
宋提舉官姓名頗嫌遺缺近時朱彝尊至作
記以補之然其筆力簡峭雅與山志相稱足
資研賞不獨取備故實而巳牧成此書在大
德乙巳至明年丙午春牧巳化去而此書第
五卷後附住持知宫等題名有及丙午六月
後事疑為道流所增入又人物門有牧及葉
林二傳前題續編二字亦不知續之者為何
人蓋相傳刊本款式如此惟書稱圖志而今
乃有志無圖則當為傳寫者所脱佚矣乾隆
四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洞霄圖志序
大德九年夏予奉旨搜賢知葉玄文鄧牧心隱餘杭人
柱山即而徵之固辭不起因得極山中竒偉絶特之觀
後六年代祀南來道士孟集虚出所編洞霄圖記山川
之竒秀嵓洞之深杳宫宇之沿革人物之挺特昔耳目
之未及者今一覽無遺是編行乎世集虛于兹山之功
亦懋矣况其賢而文沖澹不衒其師介石沈公端雅有
容疊膺綸命典領本山人稱其懷山之洞天福地歷漢
晉唐宋聞人世出今介石師友如淵珠山玉輝潤泉石
信乎山川之勝亦繫乎其人凡居者游者苟不潔㳙身
心恪遵太上清静之教嚴釐祝弘至道以重兹山是增
林慚澗負介石師友之心事予併發之於是乎書至大
三年六月旦日玄教嗣師吳全節序
夫誌書者所以叙事物之源委本末名數凡目靡不登
載故貴乎廣記備言使往者有傳来者有徵也大滌天
柱為東南一大勝槩其可紀者不少而宋政和間唐子
霞作真境錄己不可考端平間所輯亦復疎略余懼靈
跡竒聞久將湮没遂俾道士孟宗寶隱士鄧牧心相與
蒐羅舊籍詢咨故老考訂作洞霄圖志凡山川標致之
勝宫館規制之詳仙聖遊化之跡英賢紀述之美皆收
拾而無遺非但游息于斯洞見今古而足跡未能至者
一覩此志便𦕈𦕈然如行翠蛟白鹿間有頡頏飛霞之
想亦滌心一助也時大德九年乙已十一月望日大滌
住山介石沈多福謹書
