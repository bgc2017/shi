䟦
天地氣鍾江山靈炳述紀所由者爛然星陳迷軒轅駕
期汗澷遊何人躬接兹賞大滌洞天自漢來世名牋籙
道顯玄元棲真牝谷之士執青節駐鶴裝德不泯絶歷
歲既久不能縷緝住山介石終日乾乾定為洞霄志委
心雲孫孟集虛攀迷途顧中峯漸磨成集宿心遂矣便
便夸毗之子悠悠白頭名利盛衰之感咄咄誰曷由纂
懿流光於斯為盛肯堂肯播弗棄基矣後之人後之人
不越卬敉不亦宜乎大德乙已冬至前三日大滌隱人
錢塘本山葉林儒藻父謹跋
十洲有志存而勿論可也如洞天福地固在職方之内
而雲笈之書不過舉其凡目或間見於郡國圖誌又語
而不詳其瑰偉之觀靈異之蹟湮没於雲煙縹緲林麓
莽蒼間者何限亦博物洽聞之士所病也况大滌之境
為東南最集虛孟尊師患紀載之闕承師命撰洞霄圖
志俯仰採拾彙成六卷語詳事核而大滌之勝於是乎
大備余竊讀而有感焉兹山自東晉而名漸著往往皆
遺世絶俗者於焉逍遥迨宋中葉而後琳庭瓊館始峥
嶸甲于一方而主領兹山者亦名秩便蕃矣今又際遇
國朝崇奬玄教龍光赫奕其聲華氣槩視昔日為尤盛
然而昔之所謂霞舉之流顧迺淵潜而不露何耶豈果
山川夙水旋轉有時耶抑亦神仙混跡人間固未易識
也當俟暇日青鞋布襪往扣雲扄試酌蛟亭之水酹山
靈而問之上章閹茂中元台李洧孫䟦
