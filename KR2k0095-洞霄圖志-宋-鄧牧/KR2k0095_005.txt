洞霄圖志卷五
宋鄧牧撰
人物門
昆山之石不皆美玉而美玉自是而生麗水之沙不皆
精金而精金從此而得求駿良駃騠者必之冀野求豫
章楠梓者必之晉山誰謂紺髮方瞳鶴骨松貌之士而
不由名山出哉昔者廣成子高卧於崆峒庚桑楚尸居
於畏壘三茅上征於句曲兩籛輕舉於武夷夫豈獨其
人之卓異如此亦山川之靈發之故我郭許二真君鍊
質窮谷飛神層霄後世有志者聞而慕之結荆誅茅成
道而去者未易悉數耳目所接不過千百之什一爾其
有被褐懷玉自同凡夫湮没不傳者盖多也對泉石而
遐想凌煙霞而浩歌我軰亦若人爾豈不與之精神皎
皎想往來於六合之外哉敘人物第五
列仙
晉
靈曜郭真君
郭文字文舉河内軹人年十三歴華隂山石室中得石
函即神虎内真紫元丹章也後晉室亂乃入餘杭大滌
山伐木倚林苫覆爲舍不置四壁時猛獸害人先生獨
居十餘年無害鹿裘葛巾區種菽麥或採箬以貿鹽酪
有餘即施貧人一日有虎張口向之先生視其口有横
骨乃引手探去明旦虎置一鹿舍外適有獵人來宿因
指與之後虎服役如僕從令負箬随行常置於鳳凰山
側先生貨藥歸晚虎嘷今名其地嘷亭時餘杭令顧公
颺與葛洪共造其舍擕與俱歸贈以韋袴褶一具不受
手植三松與虎游息樹下王導聞其名遣人迎之不馭
舟車荷擔徒行導置之西園朝士咸往觀焉頽然箕踞
傍若無人温嶠問曰人皆有六親相娛先生棄之何樂
曰本行學道不謂遭世亂欲歸無路爾又曰饑思食壯
思室自然之理先生獨無情乎曰思由憶生不憶故無
情又問先生獨居窮山死爲烏鳶所食奈何曰埋藏者
食於螻蟻復何異又問猛獸害人先生獨不畏耶曰人
無害獸心則獸亦不害人又問世不寧則身少安先生
不出濟世乎曰非野人之所能知也後復逃歸吳地記
載先生嘗坎木書之上曰金雄記下曰金雌記蓋䜟晉
祚也餘杭圖經云檢先生區種處尚在坎木處有泉亦
稍湮塞梁乾化三年七月封靈曜真君今臨安冲虚宫
武康郭林餘杭天真仙洞亦各有遺迹
贊曰典午雲擾之人入山苫覆一室豈云求安箕踞
西園在朝聚觀尚役猛虎何畏逹官葛翁忘言温生
慚顔千古大滌山空月寒
歸一許真君
許邁字叔玄一名暎後改名玄字遠游七世祖肇後漢
安帝時爲光禄勲永初中大饑人相食肇救活四百八
人永建元年拜司徒子訓孫相並爲三公至神仙者八
人先生與旌陽令遜護軍長史穆皆再從兄弟早與王
右軍父子周旋及楊羲和真人結神明之交永和二年
入臨安西山登巖茹芝渺然自得有終焉之志即今大
滌也嘗謂餘杭山是洞庭西門潛通五嶽與右軍書曰
自山隂至臨安多有金堂玉室仙人芝草左元放之徒
漢末諸得道者在焉後於山中師王世隆著詩十二首
論神仙事初以書棄妻即孫驃騎之女妻有書答之載
丹臺錄中其後妻亦入山得道先生四十八於大滌中
峯丹成天降玉童白鹿下迎而去垂語弟子云吾有丹
一劑藏山中無骨箬下異日有緣者得之梁乾化三年
封歸一真君今有昇天壇在中峯宋政和間猶有卿雲
簫吹往來
贊曰隂德育德篤生真材結神明交葆毓聖胎十載
天壇功圓道賅不有帝鄉吾何歸哉白鹿無迹金丹
久埋隠隠簫吹卿雲往來
唐
潘先生
先生不知何許人亦不詳其名字遍游山川愛天柱止
焉自郭許二君仙去泉石荒蕪元封古壇亦且湮没先
生慨然發憤請諸朝唐高宗夙聞其名爲勑創天柱觀
仍以四維之中壁封千步禁斷樵採爲長生之林錢武
肅碑略載其事蓋漢武建壇後歴年雖久不過名山而
巳至先生乃建爲宫觀傳道至今非所謂真師者哉後
於曹橋福業觀成道事見雲笈
贊曰元封建壇不可復稽晉人遺迹煙草離離先生
得道志尋幽棲一旦金碧照映山溪名林長生樵採
莫窺登覧嘗慨神游何之
葉天師
葉法善字道元括蒼人三世爲道士身長九尺能厭劾
百鬼卜居本州卯酉山有巨石横道行者紆逕避之遂
投以神符石自起高宗召入問道時睿宗明皇紀年廟
號已先知之先天中拜鴻臚卿員外置封越國公舍景
龍觀僚庶受籙者不可勝數開元中與明皇於中秋夜
共游月宫還過潞州取玉笛請上奏一曲仍投金錢城
中越旬日潞州奏中秋夜有天樂臨城兼獲金錢以進
年一百有七歲後羽化葬於松陽百官縞素送之初天
師得道來游天柱適錢塘江有巨蜃溺舟經涉者苦之
青山鎮長沈愈來迎於是往焉時潮信未至投丹篆江
際戮之以鐡簡鎮於江心遂絶其患至今舟檝無虞皆
受賜天師也已而回山平居二十餘載嘗役鬼神建講
堂觀門外聽法者雲集有仙花靈鶴之祥載古跡門
贊曰神道設教受知明皇入覲顧問出從翺翔高高
月宫不見漁陽人謀何及夫數適當夜半鬼工山中
講堂遺迹已化兹人不亡
吳天師
吳筠字貞節華隂人祖玄舉孝廉父元亨峽州刺史先
生通經誼美文詞舉進士不中性高介不能與時俯仰
天寳初召至京師明皇與語甚悦自請隸道士乃入嵩
山依潘師正究其術與李白於高天師壇參受上清畢
法初所與帝言皆名教世務帝問其道對曰深於道者
無如老子五千文復問神仙治鍊對曰此野人事積歲
月求之非人主宜留意求還嵩山及復過江而漁陽兵
起識者以爲知幾後居餘杭天柱山精思有感行教於
江漢其文章與李白相上下凡四百五十卷禮部侍郎
權德輿集為序大歷十三年於宣城道觀焚香尸解弟
子邵翼元奉喪歸葬於天柱山西麓私諡宗玄先生初
天師嘗語其徒云我死當遷神於天柱石室蓋太上俾
我鍊蛻之處故從之女冠王真一亦先生弟子纔十餘
歲即絶粒誦黃庭經天寶間於天柱山得道今先生有
天柱觀碣留山中
贊曰貞節深悟道德五千漁陽騁兵知幾超先飛舄
南渡煙塵漲天勞我華隂息我于宣巖巖石室書劍
藏焉與誰同調錦袍謫仙
司馬天師
司馬承禎字子微號白雲子河内温人也晉宣帝弟太
常馗之後唐襄州刺史仁最之子居天台山事師正潘
先生傳辟榖導引術無不通後與陳子昂盧藏用宋之
問王維孟浩然王適畢構李白賀知章為方外十友睿
宗召之延問其術對曰爲道日損損之又損以至於無
爲夫心目所知見每損之尚不能已況攻乎異端而增
知慮哉帝曰治身則爾治國若何對曰國猶身也故游
心於淡合氣於漠順物自然而無私焉而天下治矣帝
嗟嘆久之乞還山賜寶琴霞帔公卿賦詩送之常侍徐
彦博總而爲序曰白雲記盧藏用早隱終南山後登朝
見先生將還指終南曰此中大有佳處何必天台對曰
以僕觀之仕宦之捷徑爾藏用有慚色明皇召入内殿
問以道多秘不傳女真謝自然沉海欲詣蓬萊求師至
一山見道士謂曰天台司馬承禎名在丹臺身居赤城
真良師也自然遂還求之得度冲舉一旦謂弟子曰吾
於玉霄峯東望蓬萊常有真仙降駕今爲青童君所召
須往矣俄頃蜕去詔贈銀青光禄大夫諡貞一先生帝
親爲製碑韋渠牟作傳文集行於世初天師常往來天
柱山故錢氏碑曰被褐幽人據梧高士挹澄泉之味息
青蘿之隂葉天師法善朱法師君緒吳天師筠暨天師
齊物司馬天師承禎夏侯天師子雲皆棲神物表繼踵
雲根出爲帝王之師歸作神仙之侣
贊曰晉室神胄寄身赤城霞帔辭顯丹臺著名播以
聲詩有唐公卿東望蓬萊列仙降迎女真氏謝聞道
服膺一日乘雲渺焉上征
夏侯天師
夏侯子雲不詳其字從峩眉山來年二十狀貌甚古投
司馬天師門下夙興夜寐勤侍巾盥凡十數年未嘗一
日怠缺與物無競不屑世務其師愛之如子及師羽化
乃於大滌山中築藥圃種芝术之屬嘗言古聖人以上
藥養神中藥養性下藥遣病可使人神靈可使人性明
可使人病愈有藥圃詩云綠葉紅英遍仙經自討論偶
移岩畔菊耡斷白雲根好作詩輒棄其稿故罕有傳者
或縱神游目熙熙自得歸院則掩戶經日寂無所聞有
隣院道士窺見一草衣人同坐亦瞑目不語至暮啓關
伺之則無所見天復中乘異獸歸隠東峯不知所在
贊曰司馬之門入室者希峩眉山人狀貌魁竒頳甲
紺芽黃精紫芝采采餘閒臨流詠詩異獸可馭東峯
何之千古莫識誰爲草衣
朱法師
朱君緒字法滿餘杭縣人年十八入道居玉清觀閉戸
下帷終日燕坐而已後以玉清地廹喧囂不可久處乃
拂衣入天柱山數年道成一日微疾倏起命水澡浴具
冠褐焚香端坐暨齊物朱韜光等知當羽化跪泣而辭
師曰吾於彭殤存亡齊之久矣悲忻顧戀何有於其間
哉然道妙寂寂感者通焉神理冥冥契者昭焉吾言之
矣汝知之矣言訖而逝時開元八年五月二十九日也
贊曰道妙寂寂神理冥冥心曉所悟下帷玉清晚入
天柱積年道成談笑觀化身如羽輕奚悲殤子奚羡
老彭萬古一電誰爲死生
暨天師
暨齊物字子虚師玉清觀朱法師君緒受法籙神符秘
方救物不怠後随入大滌山精思院剏垂象樓三間又
名書樓積書數千卷其上日以著述爲事每講貫玄學
聽者歎服錢氏賜度弟子對曰樂靜久矣不願有之王
曰師必鬼神侍衛凡徒何爲哉所居室壁東西各置一
竅採煉日月光華每語人云吾將復往羅浮石樓矣一
旦不知所之
贊曰精思古院強學不息書樓插天萬卷委積罷書
何爲飲月潄日面腴玉華腹果金液神游八表不假
羽翼羅浮石樓一往無迹
閭丘玄同先生
閭丘方遠字大方舒州人生州之天柱山下二十九歲
師香林左元澤既得道巳乃遍尋名山至餘杭天柱異
而止焉蓋餘杭與舒州咸有天柱山傳記所載天有八
柱者也錢武肅王師事之號玄同先生唐景福二年爲
築上清壇榜草堂每三元開受法籙乾寧二年與先生
相度地理改觀基爲甲向營建一新表奏其道業於朝
昭宗累詔不起乃就加命服賜號妙有大師光化三年
親製觀記稱先生朝修虔懇科戒精嚴實紫府之表儀
乃清都之輔弼加以降神之地即舒州之天柱山也身
生天柱之前往修天柱之下察其符契信不徒然蓋摭
薦章語天復二年二月十四日沐浴焚香端坐返真顔
色不變有異香三日方散是夜武肅王夢先生騎鶴訪
别明日訃至及就壙但空棺而已後有人見於廬阜自
言我捨大滌歸隠灊山天柱源也先是太平青領書自
漢于真人傳授卷帙浩繁複文隠秘先生鈔爲二十卷
文約旨博學者便之弟子夏隠言等十人受思真鍊神
之旨今道院僅十八齋而𣲖出先生者十有四焉
贊曰降神古舒得道餘杭兩柱擎天千里相望殊庭
翼翼命服煌煌鶴背永訣貍首空藏先生曷歸匡廬
阻長厥有神孫百世彌昌
鄭冲素先生
鄭元章字博文幼號神童十五歲辭親學道依真系大
師李歸李特爲建星壇授上清畢法精修不倦景福二
年與玄同先生同居天柱山精思院武肅王因命入開
元宫啓建壇籙門下受度弟子一百三十餘人王表奏
朝廷云啓建日有彩雲臨壇仙鶴五百餘隻旋繞空中
昭宗賜紫衣號正一大師冲素先生累乞歸山王親駕
送於郊外至精思院旬日間忽沐浴端坐語門人曰今
洞庭使者在此迎吾吾當去矣汝等精勤戒行勿為諸
惡翛然而逝體柔如生享年六十有八王命府官縞素
葬於本山
贊曰唐武肅王貫德尊道師贊閭丘肆闡玄教靈鶴
回翔綵雲縹緲紫衣䟽榮正一畀號星壇甫撤洞庭
已召勒名豐碑泉石有耀
宋
常先生
常中行錢塘人師河南馮德之形貌竒偉落魄不拘檢
好飲酒及音律篋無留金所有一簫一笛而巳常曰隂
符經有強兵戰勝之道非外事也亂吾真者不能入即
戰勝爾多往來餘杭浣坎得錢悉市酒有趙道人啖瓦
礫如餅餌先生一見愛之引入卧内對飲逹旦每醉則
袒肩曰皮如鐡肉如石皆從修養得治平四年六月語
弟子沈日益曰吾不久居此偃卧俄頃起曰嗟乎吾未
能出即於几案間設鑑一水盂一時時取視之神色怡
然越三日而逝葬天柱峯下明年正月往杭州見故人
胡逹夫值不在留刺而去胡他日聞先生解化亟求其
刺已失所在是歲遠日或芟壙草見兩竅墐啓驚請衆
觀之探以杖空空如也歲餘其徒有邂逅於茅山者
贊曰忘情杯觴寄興音律強兵戰勝厥有竒術隠几
懸解對鏡神出馬鬛無恙鶴形巳失逢人句曲不異
平日何年吹簫重過石室
喻冲和先生
喻天時字齊仲號蟾華子自幼肄業洞霄政和間以詩
科試中選精天文歷數䜟緯醫藥之學至驅雷召雨旋
著靈異宣和間勑住信陽軍神霄萬夀宫朝廷屢遣使
降香祈禱有感賜號冲和先生淳熙三年之徽州太守
沈君禮遇之一日别太守云上天召我朝廷亦召我且
赴上天召也第去之日疾雷大雨毋恐居旬日信然太
守具其狀上聞而朝廷果欲召之且遣使矣先是嘗語
其徒曰我死歸雷部爲仙君治世間不平事是時以雷
雨爲驗其徒奉喪歸藏於大滌山棲真洞側
贊曰齊仲博學聞名政和黃冠入試以詩擢科坐檄
雷雨不煩撝呵中使函香屢至巖阿宣室耿耿玉樓
峩峩回顧下土不平謂何
陸石室先生
陸維之字永仲一名凝字子才餘杭人少以計偕入汴
道遇異人謂曰秀才難望科第不如還山贈以丹一粒
且戒俟緩急用之及下第歸舟循汴河風激浪怒且將
覆追憶前語以丹投之風浪始息河上有呼其姓名者
則所遇異人也自是有超世之志隠於大滌山之石室
人因以石室稱之逍遙林谷詩酒自娛嘗觀潮錢塘有
酹江月詞云遠山一帶遡晴空極目天涯浮白楓落鴉
飜談笑處不覺雲濤横席酒病方蘇睡魔猶殢一掃無
留迹吳帆越棹恍然飛上空碧長記草賦梁園凌雲筆
勢倒三江秋色對此驚心空悵望老作紅塵閒客别浦
煙平小樓人散回首千波寂西風歸路爲君重噴霜笛
高宗嘉賞欲召見辭疾不赴及上退處北宫嘗幸大滌
憲聖亦偕行上問山中詩客或以維之對進其行卷上
讀數首太息曰布衣入翰林可也欲歸與孝宗言之憲
聖曰山林隠士必不求名強之出山乃大勞苦遂止未
幾以疾卒太博關注子東贈先生詞序云吾鄉陸永仲
博學高才自其少時有聲場屋今棲白鹿洞下絶葷酒
屏世事自放塵埃之外行將六十而有嬰兒之色非得
道者能如是乎乃作水調歌頭一闋詞云鳳舞龍蟠處
玉室與金堂平生想望真境依約在何方誰信許君丹
竈便與吳君遺劍只在洞天傍若要安心地須是遠名
場幾年來開林麓建山房安眠飽飯清坐無事可思量
洗盡人間憂患看盡仙家風月和氣滿清揚一笑塵埃
外雲水遠相忘先生嘗進百論有石室小隠集三卷臨
終了然書一詩云岳南之館白雲端鳳笛龍簫徹廣寒
一鶴曉飛冲碧落羣仙笑倚玉闌干
贊曰永仲逍遥觴詠自娛年過六十髮青顔朱金丹
勿餌玉堂勿居空負石室平生著書鳳笛龍簫洋洋
騰虚笑領羣仙薄游帝都
王元素先生
王樸字元素其先北京大名府人避地轉徙至臨安愛
金岫山川之勝因家焉初蜀之青城有方士五結侣東
南游至浙右中一人忽曰吾塵緣猶未斷更當為人子
三紀揖衆别去莫知所之先生父球以積善聞鄉里室
潘氏孕及月一夕夢偉丈夫衣冠甚古跨白鹿入門驚
寤而生先生方在襁褓口吻常咿嚶若有所誦人以葷
茹啖之輙摇手作麾去狀既長丰神峻整未嘗學詩而
觸景吟詠不凡及冠苦不願娶父母呵責不得巳受命
婚之夕婦至乃從間道出走家人遍索得之野外力挽
以歸既得子而婦喪長嘯曰吾責已塞况有三弟可與
父母訣矣遂棄家結茅大滌山石室與隠士陸永仲隣
居講求修真鍊養之術有間則更唱迭和見者咸謂興
寄飄飄真不食煙火語後歸省親其舍傍有嶺一綫之
蹊臨懸崖千仞往來苦之先生贊其父闢爲夷塗翼以
闌楯以便行者訖工乃歸未幾沐浴趺坐而化年果三
十六永仲遣報其家翼日父母俱來忽舉首開目微哂
復瞑陸君讃其像曰彭氏之夀顔氏之夭誰得誰失春
花秋草山雲卷舒水月昏曉本自不動彈指中了瘞於
石室之麓有一白鹿呦呦循行塜上忽不見其徒以其
字私諡玄素先生
贊曰青城故人長揖别去積善之家夢巳驚寐既償
宿因復遠所怙結交石室究竟龍虎三十六年如旦
斯暮呦呦白鹿空繞獨墓
楊先生
楊廼誠字叔閑潼州人爲州之定光觀道士東游襄漢
荆吳久而息大滌山中形貌頎偉顔如渥丹目光射人
帶索苴布寒暑如一飲酒至斗不醉或終日坐林中無
知者名聞當時高宗居德夀宫召見與語甚悦慈福太
后問道要以師事之爲築室於宫之通明館側又建庵
西湖延祥觀以便往來棲息有旨促召則麻鞋入見淳
熙初力乞西歸越三載旨遣使往唁方見其坐蛻旋具
奏内修黃籙追嚴之命高士何守澄進青章有云仙凡
相遠罔知修短之期道俗雖殊固有師資之禮
贊曰山林高蹈不釣聲名爲帝者師亦何足榮斗酒
一布浩歌徒行鶴歸大滌蟬蛻通明斷夢西湖飛神
南冥青章追慕九重至情
陳寢虚先生
陳君良孫南渠人童年得道隠居杭吳山修煉丹成獨
喜天柱每與幽人韻士往來其間常離地三尺懸虚而
卧因號寢虚先生窮冬積雪浴溪澗中略無寒色自餘
靈異不可殫紀有紫極觀過天柱山詩云道在吾身宇
宙寬朝踰雲岫暮雲關丹靈不服春風轉欲度世人那
得閒
贊曰列子御風先生寢虚風尚有托虚獨安居至人
行世匪血肉軀其中不有外焉取餘人以爲幻我以
爲如紛紛談仙勿誑迷愚
朱妙行先生
朱真靜字復常杭臨安人自幼好學丹經玄文一覧輙
通其意每春自擕籃入山摘茶有客至掌擎為供不事
茶具真率可想見嘗隨意行經宿忘返諸徒方驚憂忽歸
云吾游大滌洞遇道人碧巾黃衣相擕至馴虎巖下坐
語移時而巳不謂經宿也題壁間曰經書那得語虚無
荆棘林中有坦塗不遇異人真口訣誤人錯下死工夫
一日整冠裳謝同衣遂登石室宴坐垂二十載名聞於
朝遣中使召不起初先生入山猛獸巨蛇屢至左右舉
手麾之悉遯去有病者扣門求救嘘氣按摩無弗愈者
淳祐癸卯夏語諸徒曰吾卜中元别此山矣及期書偈
曰去來如一真性湛然風收雲散月在青天趺坐而化
膚瑩眼碧不異生時理宗聞之哀悼賜宸翰特贈妙行
先生
贊曰丹經萬卷讀者茫昧復常一閱意領神會抱玄
石室二十餘載猛虎伏藏巨蛇引退揮偈脫穎趺坐
委蛻青天湛然素月常在
按茲山自晉逮今已千百餘年其間得道仙去甚衆矣
綿歴歲月之久無復可稽茲編所得僅一十八人而巳
然又有作者雖未敢遽儕仙列其或事業可稱於時文
章可傳於後亦不敢聽其冺沒因别為高道傳以誌不
朽云
高道
唐
白威儀先生
白元鍳不詳其字西川成都府人高祖君敏武德功臣
父洪演高蹈不襲封娶申屠氏生一子即先生也玄宗
幸蜀時爲威儀道士住上皇觀志在絶俗逍遥遐舉周
覧山川訪前賢高蹈之躅得餘杭天柱觀止焉四十年
矣元和十二載八月解化瘞於天柱山大滌洞東北嘗
有山中十詠
贊曰有志絶俗白公威儀自蜀來南名山棲遲玄酒
味淡大音聲希積四十年無人見知山中遺老傳誦
十詩適興而巳不矜能之
宋
馮先生
馮德之字幾道河南人少習儒業書無不讀京師號馮
萬卷不慕聲利棄家入道被旨住杭州洞霄宫時公卿
皆以詩餞行宋真宗銳意玄教盡以秘閣道書出降餘
杭郡俾知郡戚綸漕使陳堯佐選先生及冲素大師朱
益謙等修校成藏以進號雲笈七籖初詩人潘閬與先
生爲道義交任泗州參軍卒先生囊其骨歸葬天柱山
錢易銘潘墓具載其事
贊曰幾道一諾生死不負相與逍遥道交有故不遠
千里歸骨天柱宫牆西偏突兀潘墓幾年雲笈修善
校誤學仙志士讀者玄悟
唐先生
唐君名子霞未詳其字宋政和間入道洞霄宫性嗜讀
書尤長著述謂大滌洞天歴千五六百年其間幽人勝
士高行危言不得有傳於世私切痛之乃著書名大滌
洞天真境錄其自序曰大哉五嶽爲天下之鎮自餘山
川籍其名者洞天福地爾蓋真仙所宅靈氣自生昭然
若雲從龍風從虎使其居者神清性悟而虚無有歸實
玄風之可鄉也杭則餘杭縣西一十八里有天柱山宫
曰洞霄者自漢武帝志崇道學立爲真靖之場修生高
士靡不棲遲於此宫有五洞交扃九峯廻挹千崖萬谷
秀聚其中泉飛彤厦之簷雲鎻碧壇之角祥光雲湧嘉
木返於春枝撫掌泉靈神丹藏於翠箬誠姑射之令壤
歟由是聲流方外恨不能泠然御風引千里於頃刻爾
蓋雖朝士大夫駿馭之游亦未得探其異迹於戲勝槩
千百年來終乏采錄無以發其藴奥又安得目擊而足
履之哉僕非其人濫居林下或聞一水一石欣然親往
銘在心目今既得矣匪敢自私遂覈成卷帙雖不足進
之作者庶爲尋幽之一鑑爾時政和壬辰十一月望日
序後遠游莫知所終
贊曰大滌名山歴載二千問其故實荒草斷煙先生
發憤搜討成編後來遺逸藉兹有傳孰爲富貴孰爲
神仙自古文章如日行天
石正素先生
石自方字元矩饒州鄱陽人師冲寂大師孔守容爲道
士長七尺餘龐眉秀髯大耳高顴音聲如鐘莊靜淡泊
有深沉之思經史百氏無不通尤嗜莊列書眉山陸維
忠授丹訣往來西山廬阜與方外隠逸以琴酒自適嘗
自號渾淪道人時虚靜天師作庵於龍虎戲珠峯先生
至即下榻榜曰渾淪庵虚靜被召拉先生偕行居無何
返故廬朝廷方求巖穴竒士部使者以先生聞強起至
京師徽宗幸寳籙宫講所先生在焉上望見儀狀魁偉
召前問從何來對曰草野臣無他技能江東使者以臣
應詔即日授金壇郎主杭州洞霄蓋宣和元年冬也明
年七月至宫四方學道者翕然從之冬十月盗起嚴徽
間明年正月破臨安縣官吏散走其徒亦治舟請行先
生曰吾被天子命主此宫守死吾職也公等第去巳而
賊至先生正色叱之遂遇害門人程用光叩閽言死事
狀上閔其忠賻錢三十萬贈正素大夫制書云勑故金
壇郎石自方頃者盗嘯浙東侵犯隣壤而居官任職者
往往驚遁爾典司真館秉志不回叱罵兇徒遂至蹈難
賜頒賻賚超進道階非獨勸死節者之榮而亦爲偷生
者之愧時東南死事者才三數人士大夫以此高之平
生有詩文數百篇以先生死節洞霄號石洞霄曲肱先
生熊彦詩作石洞霄傳
贊曰舍生取義名教所美山林間人人不望此宣和
東南嘯聚蠭起望風逃遁守土猶爾元矩正色罵賊
以死璽書褒嘉永耀青史
葉靈一先生
葉彦球錢塘人崇寧間受度尋師方外遡長江上荆漢
浮沅湘訪天師遺跡南游吳越過閩廣徘徊羅浮以歸
遂走京師寓寶籙宫復還洞霄由是銳意教法飛章走
檄禍福之驗聳動當世至安吉之烏鎮鎮南有地爽塏
乃卜居焉以符水爲民禳禬疾無不愈鄉人敬信冠履
雲集經營之初富者出財貧者出力故宫殿廊廡金碧
煥爛賜額曰崇福宫先生兩領洞霄晩益精勵賜號虚
靜靈一大師於蛻龍洞之傍築室老焉天台虞公似良
榜曰歸雲夀八十四無疾而終
贊曰遠行求師足半四方飛章籲天休咎立彰冠履
襍遝金碧焜煌至今殊庭福庇一鄉築室終老蛟龍
洞傍誰榜歸雲虞公似良
何冲靖先生
何士昭餘杭人自幼有修真志師上清大洞道士胡處
邦受度戒行精勤學學不倦凡慕道者悉歸焉政和間
被旨典宫事親詣京師奏請蒙賜度牒三百道令本路
漕臣應辦工役一新宫宇道侣雲集號爲全盛重和元
年十二月五日召其徒告曰吾歸矣弟子環侍至夜半
方就榻聞異香盈室亟視已趺坐而逝時境内往往聞
鐘聲後二日探囊得一紙書頌云五十年住人世靈臺
不染纖瑕壬午三更子時天開萬里無霞蓋是日壬午
也賜號冲靖大師
贊曰冲靖居山戸外履滿乃奉綸書聿新琳館午夜
鐘聲回薄天半四筵涕泗九重歎惋錦囊遺頌去住
懸斷彼哉塵人疾病則亂
李明素先生
李洞神字雲友杭之新城人自幼不茹葷酒嗜黃老學
七歲入洞霄受度刻意道法戒行嚴潔中年走淮海謁
徐神翁密有所得歸屏人事宴坐林下高宗賜號明素
俾主寧夀觀未幾乞還山授右街道錄主洞霄宫孝宗
踐位召使拜章旋即昭格乾道九年正月晦日草别書
遺同道偃然而寂嘉興錢公敘其行業刊於遺像有云
周流六虚去來自若死而不亡先生有之贊曰去知而
愚性含太初視有若無心包太虚生而神悟密契道樞
死而神在起頌遺書
贊曰詖行浮辭坐掩當世而不容僞生死之際明素
遺形如脫敝屣歴歴别書遍告同志兩朝寵遇一枕
夢寐獨與神翁徜徉天地
陳汝和先生
陳希聲字震甫臨安人師凝妙大師金致一以行業清
高際遇高宗授右街鍳義俾主洞霄宫提綱嚴肅奬拔
後進一時學者向風乾道二年三月車駕臨幸山中扈
從登游東西巖洞賜御書度牒號凝和大師又書度人
經賜焉淳熙三年九月談笑而寂夀六十有九
贊曰昔宋高皇駕幸名山希聲從游東西兩巖從容
談玄喜動天顔御書道經照耀人寰鼎湖既遠華表
不還惟有喬木曾聞珮環
徐棲霞先生
徐冲淵字叔靜姑蘇人自號棲霞子嘗浪迹江湖間淳
熙中被召居太一宫高士齋已而奉詔典洞霄通明館
久之會孝宗居重華宫召寘佑聖觀凝神齋嘗奉命和
御製秋懷詩二篇詩云東壁星辰爛不收夜涼河漢截
天流芙蓉院靜琴三叠翡翠簾開月一鈎黃屋非心辭
大寶碧雲有意思高秋金聲玉振掩前作漢祖空懷猛
士憂天末虹蜺晚未收龍池新雨漲清流鷗緣適意頻
依渚魚不貪香懶上鈎賸喜三邊無警報况當萬寶得
成秋嘯歌高蹈羲皇上不復深貽海内憂又令進西游
詩表云臣伏以頃歲蒙恩薄技已塵於淵鍳邇辰奉詔
陳言尚簡於帝心深慚瓦釜之鳴叠溷黃鍾之奏伏念
臣知識椎鈍質性卑昏哦松愧處士之風夢草乏騷人
之思綠蓑青篛徜徉霅水之煙波破帽蹇驢潦倒灞橋
之風雪自是結繩樞之手初非聯石鼎之才敢期誤徹
於聽聰遂使叨承於顧問兹蓋伏遇陛下篤實光輝日
新其德聰明睿知足以有臨學問淵源決汝漢而排淮
泗文章鼓吹動天地而感鬼神創百世之規模冠四始
之風雅以臣么麽逢辰休明雖聖度謙冲博采芻蕘之
論而天威咫尺妄干斧鉞之誅拜手陳詞俯躬待罪臣
所有西游集雜詩類成兩編謹昧死随表上進以聞上
覧之謂侍臣曰近世士大夫詩有不及者時豫章玉隆
觀主席方虚高士謝守顥荐於郡即日具禮走京師迎
之居歲餘假化朝奉郎府倅丘公探搜其詩數百篇刻
觀中號經進西游集
贊曰嗟嘆文章與時窮通棲霞以詩顯淳熙中西游
兩編上聞四聰當饋嘉歎有古人風雪案風檠斧鑿
心胷不入里耳永慚秋蟲
俞怡然先生
俞延禧字德厚臨安人受度於洞霄宫自號竹林道人
襟韻洒落善丹青高宗賜御衣象簡遷授道秩後以古
澗松進孝宗御製詩賜曰犖确奔流瀉玉虹凛然雲幹
擬蟠空紅塵車馬稠如織夢入蒼煙萬壑風嘗自寫神
恩平郡王見之賜讚曰日角月淵天賜怡然丹青妙筆
秉鑑自傳妙中之妙玄中之玄不知誰氏子乃玉京之
謫仙孝宗又賜以怡然二字俾主寧夀觀未幾乞還山
復俾知洞霄宫随亦退閒住通明館翛然棋局間話以
自養淳熙十四年二月十五日與道侣對棋拈子稱好
著而化高士徐冲淵弔云千里雲煙三尺畫百年生死
一枰棋
贊曰竹林道人蚤歲善畫際遇兩朝馳譽天下蒼煙
萬壑千古無價進非奔競退亦瀟洒晚寄棋枰坐遣
餘暇一子欲落稱賞而化
王純素先生
王思明號竹庵臨安人爲王冲素弟子性嗜書編錄滿
案餘閒寄興風雅與龔冲妙章清隠潘怡雲結山中吟
社當世重之寧宗慶元間賜純素大師同領宫事放翁
陸公游喜與交爲撰洞霄宫碑謝别放翁詩云還丹一
粒如粟大點鐡成金金不壊服之冲舉騎蒼龍直上九
霄觀世界君藏此藥天下知鬼神正眼那得窺歸磨蒼
石寶君施文章與此元無異真跡尚在夀七十餘卒有
竹庵詩稿棲真洞神光記
贊曰兹山文章遠者莫稽近世具體放翁一碑先生
力請久乃得之觀所與交其人可知手抄千卷劫火
灰飛有可傳者竹庵集詩
龔冲妙先生
龔大明字若晦仁和人七歲讀書一再過輙成誦其家
與洞霄胡先生志行族相隣先生省親竒之引歸度爲
弟子弱冠遇異人得修煉旨神采秀發積三十餘年升
山中主席力辭弗獲強起應緣者四十年自宴坐外以
吟詠自適有南軒稿平淡清逸可觀先是山中留題至
多久皆散滅至君始裒爲集併刻洞天真境錄寧宗聞
其名召至禁中齋修感格及丐歸上曰卿居洞天與此
間孰勝對曰陛下居天上洞天臣不過人間洞天爾安
可相方然人身自有洞天神明居之貴賤一理存存於
中不爲外邪客氣所據則道同仙聖足以無愧於洞天
之居上稱善賜紫衣賜號冲妙大師遺金幣甚厚還山
建法堂復賜書演教堂扁理宗朝以國事擾攘遣内臣
劉世亨等諭旨欲鑄鐘以卜休咎賫金五十兩白金五
百五十兩令合精銅爲之一鼓而就發音清越詔降内
帑設普天醮謝恩併鐘樓改作由是宫宇一新嘉熙丁
酉秋語其徒曰吾住山緣事畢矣遂掩關不問世事宴
坐累月明年仲春扶杖出山徧詣親舊若告别者歸經
夕而逝容貌如生夀七十有一
贊曰天柱名山騷士必至古詩存者千不一二先生
采錄刻板行世自兹題詠罔有失墜惜哉生晚不及
唐季勿問厥餘斯已竒事
孫靈濟先生
孫處道字元素餘杭人穎異肥晳總角有出塵志嘗夢
幢節迎導入大宫闕主者勞問殷勤若有囑付未幾随
父入天柱山指樓閣曰此正疇昔夢見者師冲妙先生
嘆曰天意昌吾大滌使爾來耶長通老列莊書精琴棋
嗜丹青序升主席賜號靈濟通真大師歴二十七年以
常産素薄請於朝理宗賜度牒買田陽羡築塘立圩不
數月集事又賜璉川田以益之爲書洞天福地四字仍
賜書清靜經一卷至今冠裳雲集供給不匱皆其力也
平日與朱復常談論相契復常既得道尸解君以行實
奏聞得贈妙行先生景定甲子彗星見東南每夜起觀
咨嗟謂左右曰應在今冬吾不及見矣七月十七日召
徒衆戒飭特異常日俄頃整衣冠端坐而逝年六十有
二是歲冬理宗升遐其言悉驗
贊曰元素蚤年夢游勝地來見洞天宫闕不異惡知
一夢非真造詣二十七年非真夢寐我田既闢我庾
不匱後人安居毋忽所自
貝徐二先生
貝大欽號懶雲餘杭人入道洞霄住山三十年延納雲
水日親視厨饌無闕典得陳季卿故址建洞晨觀修黃
籙普度餘萬名自邑至宫十八里道路﨑嶇行者以爲
病君捐資買石甃爲夷塗理宗賜號靈一大師逮龐眉
皓首徜徉泉石間如神仙中人夀八十六而終其徒徐
應庚亦餘杭人好學日抄夜誦卒成才同衣稱徐白眉
贊貝君甃路親董工役不避寒暑增土築塘架石爲梁
夾路樹林木閱五年成亦解化夀五十餘自景定至今
四十餘年行者如在圖畫其師弟子之功不可没也
贊曰天柱入邑十有八里道路嶇&KR0706;行者病矣孰能
夷之君師弟子五載成功千功如砥洞晨瓢笠來者
如水後人勉旃勿怠初志
洞霄圖志卷五
