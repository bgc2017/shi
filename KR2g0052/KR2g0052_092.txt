閩中理學淵源考卷九十二
廣平府知府李清馥撰
正嘉以後諸先生學派
按黃氏乾行陳氏裒皆以儒學顯著而立朝又卓然
餘或求師取友或建白當時固皆特立有守君子矣
郡守周懷玉先生璞
周璞字懷玉福寧人嘉靖四年舉于鄉從呂涇野講學
以潛心力行見稱判廣州覈市舶斥絶常賂陞上思知
州諄諄講論蠻俗一變經營物力以築城門歲成一門
四門成擢思恩同知尋擢知府首戒九司曰地方多事
皆因爾輩爭立今若覬紊繼法毋貸吕馬者岑猛黨也
聚衆為梗兵備曰有周守在毋憂旬月馬服罪且納金
為謝累却之入覲乞休不允徑歸粤民兩齎撫按檄至
州促復任竟不起璞與人交若飲醇有過婉諷俾自悟
而中介有不可徇者著一石摘藁與弟珉同以孝友稱
(閩書)(通志)
縣令吳汝礪先生鈺
吳鈺字汝礪福寧人教諭宣城卻贄恤貧師鄒東廓守
益汪東麓佃講學淑士令公安以不阿歸宦槖蕭然書
十數篋而已叔㻑孤寒鈺為立嗣勻以己産兄鐸死無
子敬禮寡嫂弟鏻早逝撫其二孤庠友程珩疾革偕周
璞旦夕省侍及沒珩妻李亦亡偕璞舉其二喪焉(閩書)
郡守黃大同先生乾行
黃乾行字大同福寧人父子厚青田訓導嚴直不阿子
四長乾清恂恂孝友會試下第製絹衣父知詰之跪伏
自責乾德知宣平鋤強戢吏乾行舉嘉靖三十二年進
士授行人歴戸部郎中出守重慶誨士阜俗卒于官所
著有禮記春秋日錄四方傳之乾行倜儻負義兄乾清
病夜覓醫于鄉遇虎不顧乾清子復早卒為昏嫁其孫
及孫女弟乾道夭無子養其婺終身(閩書)
兵備陳邦進先生褎
陳褎字邦進寧德人嘉靖二年進士選侍御史劾胡侍
郎提督大同逗遛疏立獻廟疏廖冢宰私閣臣所親因
乞終養十餘年起復巡按江西夏言為相欲毁民居以
益苑囿書以諷之云費鵝湖之變幾至滅族相公方締
歡魚水當造福子孫霍韜嘆曰真御史也左遷韶州推
官復謫判泗州久之為慈谿令毁淫祠以祠吳相闞澤
唐相房琯之有功德於慈者陞廣西兵備有平獞賊功
尋致仕著禮記正蒙騮山集行世(通志)(閩書)
訓導薛宗舉先生公應
薛公應字宗舉嘉靖十七年貢士訓導盱眙教諸生
以躬行實踐之學三年乞休子孔洵事公應孝有士行
學者稱為企泉先生
李先生中美
李中美福寧人博學好禮雖盛暑衣冠儼然嘉靖晏
駕中美蔬素三日與袁槱林子燧陳喜談詩著詩書
玉篇直音(閩書)
張美中先生絅
張絅字美中參議蘭曾孫也惇尚孝友篤志讀書長
於詞賦阮雲塘陳鰲溪以文章氣節相高時號三傑
(閩書)
袁先生槱
袁槱福寧人天禄公裔樂易俶儻輕財仗義入深山中
苦躭經史與李中美談詩教子學古諸兄弟服其友愛
(閩書)
陳希和先生喜
陳喜字希和福寧人績學渾樸蚤喪父獨事母孝養至
老不衰母年高多病躬伴母寢晨昏温凊衣食櫛盥至
牏厠瑣猥未嘗假他人年九十四(閩書)
閩中理學淵源考卷九十二
