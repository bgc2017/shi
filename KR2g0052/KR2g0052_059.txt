閩中理學淵源考卷五十九
廣平府知府李清馥撰
東林蔡氏家世學派
按蔡文莊先生先世家惠安之東林里至元代有處
士諱惠者始徙晉江是為先生始祖先生嘗自述其
高祖大略謂高祖世安公諱潤與朱都憲公為友都
憲嘗語先生云吾及識乃高祖實一時善士曾祖諱
輝中永樂甲午鄉試祖諱𢡟德不仕父諱觀慧為允元
公先生為佚老會記言在會凡十七人而允元公為
之長一時在列皆鄉之望文行表表出等夷而萃為
一會則允元公為鉅人長德以肇基啓後有以哉泉
南自紫陽而後人文之盛實倡起於文莊是文莊先
生之家世淵源尤後學不可不追尋所自焉
蔡允元先生觀慧
蔡觀慧字允元晉江人文莊公清父也既受文莊封與
鄉里耆舊為逸樂會文莊撰記略曰誌書載吾泉風俗
淳厚人樂為善宋時人物最盛其出而樹勲業播聲實於
當世者固已班班可考其在林泉意亦當有高人逸士志
節風流之可以表世而範俗者而未之有紀也我朝百
餘年來治教休明人物復熾然以盛矣然前此之仕而
歸休與夫不仕而既老者率亦多匆匆竟日擾擾卒歲而
已鮮有能自取樂於分内者間有之亦未能倡為是會
以同於衆也又曰今日逸樂之所以有會以逸而樂耳
蓋視九老耆英之遺意而不敢盡同也在會凡十七人
以齒序則家君為之長爵尊而兼齒者通政致仕張公
也次則封主事黃公暨循齋黃先生怡齋賀先生三陳
先生史吳包翁留顧董林楊列位先生皆鄉之望也文
行表表出等夷而悉萃為一會嗚呼亦盛矣會之言曰
朋友者五倫之一道義者百行之根凡我在會之人有
善相勸有過相規有疑事則相質其有憂患亦相與為
力也豈徒逸樂云乎哉又曰會之位惟尚齒會之儀不
尚豐月必再會不疎不數也或於所居或於所游之
地惟其所宜也盖始於弘治辛亥四月望至於今十
有一年矣而未嘗有一日之曠惟值水旱或凶歉則
暫輟此又與衆庶同其憂而不膠於逸樂也又曰吾
人之會所以序天倫之樂事而亦有三益之遺規存
焉不可無以傳之後生輩也乃合衆議請張公記之
時各錄一通置之座隅以遺後之人而張公辭曰此
正後生輩所宜用心者適某以侍養歸自京師張公
乃屬家君命甚為之家君遂授以其事如此并列諸公
名于左張公名苗黃公名齊黃先生名績賀先生名騰
三陳先生名政名襲名淮史先生名隲吳先生名瑤包
先生名哲翁先生名裕留先生名昆顧先生名美董先
生名鳳儀林先生名澤楊先生名溥家君名某亦封主
事(閩書)(蔡文莊公集)
舉人蔡先生存畏
蔡存畏字思危文莊公長子生而聰穎稍長能文弘治
十一年鄉薦
舉人蔡先生存微
蔡存微字嘉靖四年鄉薦
寺丞蔡先生存遠
蔡存遠字思毅嘉靖五年進士累任吉安松江二府推
官官至太僕寺丞按朱氏經義考嘉靖八年存遠在松
江府推官任奏獻進士蔡文莊清易經蒙引後發禮部
看詳遂議行福建提學副使將易經蒙引訂証明白
發刊書坊存遠所著有周易正說
郡守蔡先生如川
蔡如川字繼之文莊公曾孫萬歷元年鄉薦累官尋甸
知府以礦税抗内監逮詔獄廷杖卒贈光禄寺少卿
文莊蔡虚齋先生清學派
按明代盛時理學大明前輩言北方之學起自澠池
曹氏河津薛氏南方之學發自康齋吳氏而閩中則
虚齋先生實倡之先文貞公撰虚齋先生祠記曰吾
閩僻在天末自朱子以来道學之正為海内宗至明
代成化後虚齋先生崛起温陵首以窮經析理為事
非孔孟之書不讀非程朱之說不講其於傳注也句
談而字議務得朱子當日所以發明之精意盖有勉
齋北溪諸君子得之口授而訛誤者而先生是評是
訂故前輩遵巖王氏謂自明興以来盡心于朱子之
學者虚齋先生一人而已自時厥後紫峰陳先生次
崖林先生(按公初藁尚有净峰張先生)皆以里閈後進受業私淑
泉州經學遂蔚然成一家言時則姚江之學大行于
東南而閩士莫之遵其掛陽明弟子之錄者閩無一
焉此以知吾閩學者守師說踐規矩而非虚聲浮燄
之所能奪然非虚齋先生其孰開之哉今經學久晦
士大夫好尚趨向龐而不純浮華之徒轉相夸毗獨
至蒙引存疑淺說通典諸書則行於海内家習而人
尚之翕如也故嘗以為吾閩之學獨得漢儒遺意明
章句謹訓詁專門授業終身不背其師言者漢儒之
學也師心任智滅裂鹵莽者近代之學也是二者孰
古孰今孰醇孰漓後之君子必有辨之者矣讀先公
叙述閩學源流起衰救弊誠今日學者之律令格式
也兹撮其略著於篇端
文莊蔡虚齋先生清
蔡先生諱清字介夫晉江人成化十三年福建鄉試第
一晉江之山鳴如玉磬者三日二十年成進士即乞假
歸講學水陸僧寺江南之士多來從遊事親讀書之外
未嘗急求仕進他日為其母寫容母愀然曰吾聞母以
子貴今汝舉進士有年矣吾猶故巾幗先生聞言大傷
之即赴選得禮部主事是為弘治初元吏部尚書王恕
重其學行奏改為吏部稽勲主事時與談論諮訪先生
因上管見二劄於恕言今朝廷之患在紀綱廢弛以至
士風日弊民力日絀當大有以振作之乃可銷境内之
憂静疆場之警又薦引名士劉大夏等三十餘人恕皆
納用庶吉士鄒智論事下獄罪且不測先生急白於大
司寇何喬新得疏救智得謫官嶺南居之丁内艱服除
吏部有不悦者以補禮部祠祭司員外郎乞便飬陞南
吏部文選郎中一日心動乞終養至家兩月而其父沒
人謂孝感自是家居授徒不出每遇親忌痛哭流涕終
日不御酒肉宗族内外有貧乏者恒賙恤之正德改元
即家起江西提學副使時宸濠方圖不軌凡朔望藩臬
官皆先朝宸濠次日乃謁孔子廟先生至力請僚屬同
日行禮先謁廟後朝王宸濠生日令藩臬官着朝服賀
先生曰臣子見君則朝服無見王者去韍而入宸濠大
怒一日宴藩臬官宸濠嘲先生曰公乃不能作詩先生
對曰某平生於人無私盖私與詩音相近宸濠益銜之
其後奏求護衛已得請矣同官有傾先生者謂先生獨
有後言宸濠聞之欲誣以非議詔旨之罪先生正色對
遂疏乞致仕宸濠尚陽善挽留之且欲以女妻其子先
生力辭歸時劉瑾方專權駕引名士以掩人心不數月
復起為南京國子監祭酒朝命未至而先生已卒時正
德三年也年五十六先生氣清色和外簡内辨始即之
使人忘其鄙吝及與之久妄消躁息與論天下古今一
以禮義折斷其言剴切精深嘗曰學宜養正性持正行
故飭躬約禮動準古人以六經為入門四子為標準四
儒為真派而反身用力本之靜虚之地故初時主於靜
後主於虚謂天下之理以虚而入亦以虚而應以格物
不外讀書讀書當以虚心涵泳切己體察八字為要訣
因以虚名其齋其教人也以看書思索義理為先不獨
語言文字盖謂聖人作經以明道學者因傳注以求經
實從體驗身心而洞見道體者又曰宋儒之道至朱子
始集大成朱子之學不明則聖賢之道不著故與其徒
著四書蒙引易蒙引諸書皆推原朱子之意以歸聖賢
本旨為密箴五十餘條皆反身自檢之功友善寗永貞
林俊孫交楊廉丁璣江朝東而師事何喬新其言易則
師三山林玼傳其易者則同邑陳氏琛至今言易者皆
宗之弘治閒士大夫理學中輟永貞廉璣朝東與先生
皆起稀曠之後而先生與廉尤為獨得恭肅黃氏光昇
曰泉自朱子簿同安之後私淑雖多而惟先生為得其
宗泉南一時人物之盛皆先生所造就也雖歷仕未盡
儒者之用而有教人數世之澤焉萬歷中僉都御史詹
公仰庇請易名謚文莊大學士李公廷機復請贈禮部
侍郎
國朝雍正二年從祀孔子廟廷(明史公集)(閩書學蔡文莊明儒案)
備考
羅整菴曰蔡介夫中庸蒙引論鬼神數段極精其
一生做窮理工夫且能力行所學蓋儒林中之傑出
者
于氏孔兼曰宋儒語錄荆川先生業有梓行不容復贅
我朝先輩遺言尚缺如也予於中得其人之純正不雜
者以列名因錄其言之精實可傳者以垂訓若關中薛
敬軒玉峯魏莊渠兩先生其最也外此而吳康齋陳白
沙蔡虚齋諸公非後先之頡頏者乎予身在堂下而此
十先生者(曹月川薛敬軒吳康齋胡敬齋陳白沙蔡虛齋魏莊渠吕涇野尤西川徐養齋)皆堂
上人也愧學未窺斑而輒敢次第其言如左緣考其行
則皆屋漏如斯大廷亦如斯者也蚤歲如斯晚節亦如
斯者也斯之謂躬行君子予之竊有志未逮者也此外
名賢非無見道之語而或其人尚存者不可徑述議論
未定者不可漫述言足聽聞而中多疵累者又不敢輕
述雖有掀揭之勲名懸河之才辨予終不敢雷同而附
和之蓋析理有毫釐之差謬必千里論學有邊旁之見
義多滲漏嚴學派者審之
楊氏廉贊曰平生所志惟在儒術舉業理學會萃為一
蒙引之作藩垣置筆辯如江河守則以訥朱之於吕嘗
誄其歿酷類成公詞寡人吉閩學中興公多倡率
司訓黃先生逵(弟正)
黃逵晉江人為粤東新興司訓與弟正皆受易於蔡文
莊先生之門舉一子曰誾誾之子曰衷以孝稱衷之子
曰喬鏜弟正成化十年鄉薦官推官(何鏡山集)
同知張國信先生元璽
張元璽字國信其先在宋末屬浦賊亂避地於晉江
登瀛里宋亡隠軒伯玉終身不仕祖福父旺成化中舉
人孝養二母推財弟晜未受官卒璽痛先志弗遂
少小即知力學游蔡文莊門以妙悟見稱與陳紫峰
琛李筠溪墀王一臞宣號稱四傑弘治中領鄉書除
滄州學正端軌興文士習頓化流賊陷滄州城閉齋自
守賊相戒勿犯居民傍學宫者藉以安堵遷國子
監學正擢建昌同知未任卒元璽學有深造淡於世
味居官貧薄沒後僅負郭田數畝士大夫以為難(舊郡)
(志)(閩書)(李衷一先生集)
郡守王子鋒先生鍭
王鍭字子鋒號□山晉江深滬人天資穎敏遊蔡文莊
之門篤志勵學登弘治九年進士第自是滬海之士彬
彬矣初試宜興令均徭役時賦斂摘奸蠧臺使者最其
等陞南京大理寺評事轉寺正讞獄明慎晉惠州知府
政聲嘖嘖未幾歸脩祠宇練鄉壯禦賊以保鄉里鄉人
皆誦其賜云(顧新山集)
副使黃潛虚先生天爵
黃天爵字希仁南安人少從蔡文莊受業誼最篤因自
號潛虚弘治十二年進士甫觀政即以親老乞歸省旋
丁外艱服闋授戸部主事歷郎中陞廣東副使有滯獄
疑於法爵至訊服人稱其神尤喜奬拔善類粤人畏而
愛之丁内艱歸起補湖廣副使留心學政水利士民勒
石頌德乃堅請致仕營宅西埔即蔡文莊所授地其師
弟子古誼盖如此歲奉祀事甚謹待異母兄弟如一族
中老貧幼學咸推槖惠之愛母家陳尤摯撫遺孤嫁女
喪葬購廬代奉其先焉性寡言笑外直内寬未遇時嘗
同莊恭人歸寧時襟兄李已貴顯禮待頗異莊恭人促
歸以激之及貴恭人尚留憾而爵已忘之矣功姪河清
在銓部時常欲推以督學爵力辭焉人益服其品行云
(南安志)
文學黃允静先生明
黃明字允静晉江諸生也潛心易學弱冠游蔡文莊之
門時聶貞襄豹倡學閩中明從游為高弟(閩書)
提舉曾子遜先生大有
曾大有字子遜仙遊人從蔡文莊學以鄉薦授德州學
正歷廣東市舶提舉克著廉聲乞歸田里産業多歸之
兄弟貧族嘗著勸學錄以訓士又有資仕蛙見二錄
(閩書)
同知傅石涯先生浚
傅浚字汝源南安人凱之子性謹厚弘治十二年進士
授戶部主事為逆瑾矯旨削籍瑾敗起工部虞衡員外
郎進郎中理薊州鐵冶釐革宿弊改都水司出納不徇
私請卿長固位賂中官屢索餘羡浚不應為所排出為
山東轉運同知暴卒官舍其詳見子檝傳按陳紫峰祭
文略曰先生闇淡訥訥未嘗修飾表暴以示諸人盖虚
齋其師敬齋其父古意古心傳受有素加以天資樸實
與道為鄰故能茹苦受辛必由向上路必作君子人不
肯以其胸中之耿耿者而自混於流俗之塵又曰先生
之所以取諸父師而成之者如此可不謂之能後乎今
行人君檝又將盡述其得諸先生者而大發之可不謂
之有後乎惟是賢哲凋謝斯道寥落而在吾黨則不能
以不哀也(閩書)(陳紫峰先生文集)
縣令尤見齋先生復
尤復字純卿號見齋晉江人正德庚午舉人受業蔡文
莊公官石埭知縣有惠政(温陵先正姓氏爵里)
教諭蕭叔岡先生崑
蕭崑字叔岡將樂人從蔡文莊受易正德丁夘舉于鄉
授淳安教諭尋補績溪己夘聘粤闈分試途次為濠逆
所執欲降之崑慷慨言曰殿下違祖分干天命復欲辱
義士乎竟不屈死(道南源委)
方伯留朋山先生志淑
留志淑字克全晉江人忠宣正之裔年十八受業蔡文
莊之門一見稱其遠器未弱冠領鄕薦弘治十八年舉
進士授温州府推官折疑獄快輿論擢刑部主事歷郎
中以才望推守杭州浙有鎮守太監畢真者故寧庶人
宸濠羽翼也志淑悉其匪測狀白臺察監司隂制之真
一夕搆市人火其居延燒二千餘家意欲因而起變戕
殺官吏志淑閉門不出第遣地方撲滅傳報諸衙官毋
往看火數日濠反報聞真將發益急志淑提民兵伏門
外與諸監司入見真曰知府造我反耶志淑曰無是也
第府中役從太多公心跡難白公宜散遣之諸監司競
為言真倉卒不得已呼其衆出民兵盡執而置之獄奏
聞逮真伏誅武宗率師親征宸濠且道徽州憲臣以志
淑有幹濟才改守徽使備行在供億至郡止候駕丁夫
罷民間諸所措備惟令人持直前途隨方隨時僱募供
應公私晏然時有執檄從府中門入稱奉旨擒惡人某
者志淑疑其詐令傳中醉之潛發其封白頭而已論坐
如法徽郡大治遷湖廣按察副使尋轉布政司參政銅
盤嶺洞賊起志淑先察擒土民為藏匿若干人凡報賊
者輒弗令返繇是聲息不通乃令集兵以待指
麾分道直逼賊壘月餘外給不繼賊困乃降歲
大饑志淑自請行所活甚衆屬有腴田數百頃
為水所决志淑按其地使人疏導之築堤植柳
為固民呼曰留公堤歷補江西按察使逾月轉
浙江右布使數日卒志淑才學兼懋疑獄剖折
如流公暇會諸生學宫習禮考樂建尊經閣&KR0869;書
教士所至以學為政聲績迥異云子元復鄉薦善繼
父志(閩書)(通志)(舊郡志)(新郡志藳)
教諭吳秉衡先生銓
吳銓字秉衡晉江人從蔡文莊學嘉靖初貢士授博羅
訓導陽春教諭平居嗜學而持身以禮無惰容無偽言
無私謁妄求取為學官集士有美質者親為講授夜則
挈供其行視皆翕然勸興以疾歸咸思慕之蔡公元偉
稱温陵人物謂朱簡庵鑑李木齋聰蔡虚齋清陳紫峰
琛張净峰岳黃逸所孟偉林龍峰同顧新山珀林六川
性之與銓數公雖名位不同皆無愧鄉先生也(按閩書洪富傳)
(富為諸生時受學蔡文莊之門人若吳銓林同二公今從洪傳增入文莊學派)
僉事李筠溪先生墀
李墀字獻忠晉江人正德三年進士官終僉事王氏慎
中祭之文曰肆公之學鈎深探賾孔孟微言羲文奥畫
宿師積疑渙然冰釋虚齋先正教人以易公早及門遂
參所得師承原本文有法式師所著書公廣其刻傳于
西人施及遐側肆公之政善斷能聽始評棘寺讞審衡
鏡色詞有稽徵以法令陟為蜀臬風裁獨正䋲奸摘隠
不事鈎鉅秉憲持體與御史諍坐此失官既去乃詠如
公之藴不究其施人莫不憤公善自怡葆光頥和林泉
娛熙老而益康介此純禧從以孫子實教書詩桑榆之景
宴樂且宜壽豈令終靡有憾遺(王遵巖先生集)
長史楊楓山先生孟洪
楊孟洪字裕卿晉江人少補郡庠弟子員事虚齋蔡先
生講易得其微旨以易經領正德丁夘鄉薦明年戊辰
會試春官入乙榜授江西寧州學正推所聞於師者以
授其人無不信服丙子召為國子助教甫一年以懶菴
足疾乞歸侍四年而懶菴歿服闋復為國子又六年戊
子春由國子奏補德府右長史王常聽用其言府事多
所釐正癸巳轉左長史時年六十餘矣屢求歸王輒留
之至于再三王度其終不可留乃聽始虚齋門下士無
慮百十人顧常愛孟洪言辭容止及論事之長謂其他
日必能為政其後所至皆以溫恭詳欵為人所愛重事
有難處者為之剖畫咸中肯綮無拂於理而後行故終
其身於事鮮有敗失尤仗義能濟人急丁夘赴秋試漳
士有道死而無殯資者時且鬱熱人無敢視孟洪親為
之殯以已資助而遣之其在分寧寧庶人方起獄擠鄭
山齋以南昌教授王某亦莆人也并擠之禁絶所與往
來孟洪常使人問視其家人以是稱孟洪為長者晚作
别墅於楓山盖有終焉之志嘉靖甲午年卒(按王遵巖為雙泉處)
(士墓志云蔡虚齋先生高弟數人楊孟洪其一也張淨峯先生撰墓志)
謝先生弘(附高鳳崘)
謝弘高鳳崘安溪人受學于蔡文莊文莊字弘曰汝器
字鳳崙曰瑞周必其嚮學之士惜其不名於時(安溪縣志)
遺佚蔡鶴峰先生烈
蔡烈字文繼龍溪人少廪於庠往從晉江蔡文莊學文
莊與語大悦比歸授以蔡氏太極圖解既又從莆田陳
氏茂烈游語以心體流行于日用間要常見得參前倚
衡氣象遂大省悟即辭廪隠於鶴鳴山之白雲洞學者
稱為鶴峰先生時年三十二郡守勸之仕對曰昔漆雕
子自謂未信若某豈徒未信已哉實且未見也嘉靖癸
巳以遺佚應薦力辭母老不赴御史李元陽檄府為建
書院又辭不受忽所居之山如雷鳴者三日而烈卒烈
初性剛方晚年充養和粹終日危坐非劇病無惰容其
學一宗程朱以窮理力行為實主敬為要嘗游武夷山
寓考亭精舍數日而歸曰脚根自此定矣提學邵銳聞
而訪之談論終日蔬食相對副使柯喬嘗與劇談道體
潛天潛地烈徐應曰道固察乎天地而端則始於夫婦
若屋漏無愧則天地自位邑簿詹道請論心烈請論事
曰孔門求仁未嘗出事外也堯舜之道孝弟而已矣夫
子之道忠恕而已矣豐學士熙謫戍鎮海見烈嘆曰先
生不言躬行某心醉矣朱提學衡稱曰力行好學老而
不倦漳南又一布衣也所著有孝經定本大學格物致
知傳道南錄朱子晚年定論諸儒正論大儒粹言讀書
錄等書(閩書)(道南源委)(漳郡志)
孝廉黃先生鉞
黃鉞南安人孝廉也講學蔡文莊之門為東南弟子師
(閩書)
教授蔡體順先生祐
蔡祐字體順晉江人三歲而孤其母梁氏艱貞守之梁
見閩書閨閣志祐數歲哀不見父掩泣發憤稍長讀書
敏記深研抽心繹腑如絲有緒循而緝之丈引尋續出
與人說証喻參伍窮極條貫卒有要倫從田南山受蔡
虚齋易學既盡得田氏易復以新得疑義往質虚齋曰
我學如是最好朱文公家禮講肄行之其於作堂寢具
器服物品貧不能如志而意常合其造次必于禮度舉
鄉貢一赴禮部不第就銓養母得新寧教諭母艱服除
改海寧遷湖州學教授致仕祐所至教士皆悦附動變
其諭新寧時上官檄視邑篆省文書所宜施行上聞下
施且行且請不取邑中一物會其母病思笋有持餽者
遂受之邑人以為特事其自海寧徙湖士争畫像乞留
衣帶去湖亦如之子克廉(閩書)
姚德輝先生
姚(闕)字德輝漳浦人事實未詳蔡文莊曾與書曰古
云三十年前好用工吾人年且三十矣將奈何昔項羽
之救趙也既渡河沉船破釜持三日糧示士卒必死無
還心一戰勝之由此遂霸天下夫羽無足言也然能决志
用勇直於死中求生如此是亦學者所當師其一節而
未可以人廢也漳浦姚德輝從予游將歸求予言以警
其惰予姑為借粗喻之會見陳進忠其亦以是語之也
(蔡文莊公集)
郭文博先生
郭(闕)字文博籍貫事實未詳蔡文莊曾與書曰承文博
書拳拳欲得京師中好文字議論以為進學之助吾自到
京一向匆匆未有可以答來意惟冡宰王公某舉朝士大
夫皆以為方今第一等人吾頗辱其教愛時召至書軒賜
之談論間及書史多有可發吾人志意者因憶數段錄寄
(錄第九段)曰公問今學者滿天下何故異才難得予對言是固
有由也上之人所以飬之者本未盡其道下之人又幸際時之
昇平而售之急耳以生所見言之如生稍知章句訓詁人
便舉而進之於學宫矣未幾作經義甫成篇便得補廩以
為當然矣又未幾作三場文字纔可讀便廹廹期中舉中
進士矣一中進士則官已到手或無暇於學或自謂無用
學矣其仕而能學者無幾且又或有扞格之患蓋識見既
淺踐履必薄規為必粗非所謂俟其熟而食之者也况自幼
入小學而其所學者多非學做人之實事人才之不如古者
以此故雖有異質者亦不能成異才生等躬坐此病今日雖
知悔前之失實蹈扞格之患矣公曰然吾兒子承裕今年二
十三丙午年已中舉然吾未欲其急於仕且令静覽羣
書閒閱世務冀他日得實用耳此一段似有益於吾輩
故詳錄之按文博先生傳文莊易學授之門徒林坦齋
文明林别見郡西林氏家學不另列學派焉(蔡文莊公集何鏡)
(山公集)
洪元達先生
洪(闕)字元達籍貫事實未詳蔡文莊曾與書(錄其三)曰
春秋胡氏傳夏時冠周月之說雖非後學所敢輕議然
每讀之覺其曲折費力終未能愜然於心或意經所書
王正月者蓋謂時王之正月明其非夏時商時所謂正
月耳謂自夏商以前便已有三正迭用之事矣夏啟聲
有扈之罪云怠棄三正可見矣故夫子於春秋有王正
之文歟想王正二字亦有自来不必是孔子所立也(錄其)
(四)曰夏時冠周月之說朱子當時又嘗疑之其說見春
秋大全註云文定春秋說夫子以夏時冠月以周正紀
事謂如公即位依舊是十一月只是孔子改作春正月
某便不敢信據今周禮有正月有正歲則周實是元改
作春正月夫子所謂行夏之時只是為他不順欲改從
建寅耳愚謂據朱子說則周時之所謂春非夏時之所
春亦明矣此說與今胡傳不同(蔡文莊公集)
訓導黃伯馨先生芹
黃芹字伯馨龍巖人喜怒不形端謹無惰從學蔡文莊
正德元年以歲貢授海陽訓導身教端謹學者宗之郡
邑有疑事咸就質焉以親老乞歸所著有易圖識漏易
經口訣史圖纂要家禮易行等書(閩書)(漳郡志)
教授李碩遠先生世浩
李世浩字碩遠平和人敦樸好古少游蔡文莊門創家
規正宗法脩鄉約建聚賢堂設義倉惓惓于和鄉睦族
以歲貢歷官寧波府教授士心悦服子文察字廷謨精
思力學究心樂律嘉靖中以歲貢倅遼州廉節自持奏
樂律解章數萬言上大悦令如議酌行授太常典簿終
思恩同知(閩書)
丘省菴先生璦
丘璦晉江人受易蔡文莊著易說皇極管鑰諸書學者
稱省菴先生子養浩官終都御史以風節著(閩書)
文學李君佐先生仕弼(以下私淑)
李仕弼字君佐晉江人善治經為諸生祭酒遠從伊洛
近守文莊體裁自家淵源往哲學者師之
閩中理學淵源考卷五十九
