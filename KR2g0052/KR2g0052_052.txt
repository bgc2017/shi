閩中理學淵源考卷五十二
廣平府知府李清馥撰
林三復林絅齋顧在軒三先生學派
按林三復林絅齋顧在軒三先生皆當時宿望稽經
核行具有師承澹軒本其家學又能師資有道詩禮
龐厚之澤之所滙萃豈非草昧初開人文一時哉
教諭林三復先生圭
林圭字信玉又號三復學者稱三復先生曾祖棟與其
父應成同登宋咸淳進士父師說蔭授縣尉圭洪武初
薦明經為莆邑訓導陞寧國教諭永樂間應召修大典
以老請賜冠帶致仕圭天性孝友元季兵亂相尋幼支
門戸治堂從婚嫁又葬其父族七喪妻族四喪修其祖
祠與高曾而下祖墓從父家大疫藥疾殯死無忌畏路
遇疾者挈共載或偕舍館而食一布袍四十年正學道
風為時推首凡六典文衡所指授殿元林環探花黃𤾉
庶吉士楊慈郎中顧孟喬數十名輩皆其弟子有三世
門下者圭治經有師法工古文詞逹官至莆者必禮其
廬鄉後進多問業焉年九十四卒所著三復集幾百卷
百不存一宗孫俊贊曰龍起淮甸雲風景從卓彼鴻碩
為世儒宗藏聲處下一教始終完中粹行式其章縫維
道其南維易其東徂徠明復我公其逢(林見素集撰三復公贊)
侍講林絅齋先生環
林環字崇璧莆田人唐九牧葦之裔幼聰慧過人閱書
多成誦尤精伏氏經方在澤宫時文章已為人所重永
樂四年廷試第一授翰林修撰明年陞侍講預修永樂
大典兩考會試聲名籍甚十三年扈從廵幸卒於北京
年四十環負材曉世務特為成祖所器一時儒碩亦厚
重之沒無不悼惜焉所著有絅齋集二十二卷
教諭顧在軒先生文
顧文字在中别號在軒幼穎敏日記四五千言及長該
貫經史時稱博學為文章簡朗秀整洪武中以儒士薦
為興化訓導秩滿遷教諭歴任將樂金華九江三邑典
文衡於江西湖廣皆名得士宣德初致仕正統間卒祭
酒李時勉為作小傳族子孟喬
參議黃澹軒先生常祖
黃常祖字邦經莆田人父震號梅東精易學為莆士師
常祖少習之始遊郡庠又從顧在軒林三復二先生治
尚書學復卒業殿元林絅齋之門修詞知名遠出流輩
永樂壬辰進士授刑部主事員外嘗有進天書者五日
不得報懼而自刎詔旨疑有他冤鞫其居停婦將抵死
常祖原實平反丁内艱服闋工部尚書吳中董營建奏
為其屬採木於山西湖廣時督促嚴急常祖為上為下
悉心殫智有周御史者共事不法入劾罷之事竣歸省
以楊文敏薦陞山西布政參議招徠流亡民悉復業平
陽界有盗聚千人為害推誠諭之皆降附尋致仕年八
十六卒彭韶志常祖墓言韶入郡學獲見前輩風致及
其時禮俗大槩老成樸素遠浮蕩驕奢之習時若會元
陳公舜用郡守方公廷訓鄭公季述及澹軒黃公皆朝
野鉅望公於居室不增一椽尤謂舊俗繁重澹軒常祖
號也(閩書)
庶常楊惠叔先生慈
楊慈字惠叔少孤母鄭守節撫之性穎悟粹於經學永
樂戊子鄉試第一明年會試第二辛夘廷對二甲第一
選翰林庶吉士是年七月卒年才三十慈軀幹豐偉志
氣軒昂恒以科第文詞為儒者末事人惜其早夭有文
集五卷(莆田志)
郎中顧玉湖先生孟喬學派
按先生在當時遠近皆造門受業志稱其經學得傳
及門多士今未得編考惟彭惠安公送先生之子文
潛之任廣州序有曰某晚從顧先生受學則惠安亦
曾經問業者今列之學派焉
郎中顧玉湖先生孟喬
顧孟喬莆田人正統七年進士引疾告歸善治經遠近
皆造門受業七年方赴廷試意在急流占官錄增年至
十餘歲授刑部主事改南京刑部郎致仕孟喬在官雖
處刑名錢榖不廢傳習經其指教多所成就若歴城太
宰尹公旻乃侍其先公閩中游宦日受業者士大夫咸
仰其善教云(閩書)(彭惠安集)
尚書彭從吾先生韶
彭韶字鳳儀莆田人天順元年進士授刑部主事成化
初為員外郎疏論僉都御史張岐不稱風紀請召用王
竑李秉葉盛忤旨下錦衣獄得釋尋進郎中外戚周彧
與畿内民争田上使韶往勘韶歸劾奏之疏入詔以田
歸民而責韶等方命復下詔獄科道官交章捄得釋當
是時韶與何喬新同官並有重召一時稱何彭遷四川
副使安岳扈氏焚滅劉姓一家二十一人定遠曹氏殺
其兄一家十有二人皆以疑獄久淹韶一訊得實咸伏
辜十一年陞本司按察使鎮守雲南太監錢能進金燈
擾道路韶劾之不報十四年陞廣東左布政使疏薦陳
獻章於朝時朝廷屢遣中官採辦土物韶屢有陳奏復
以論太監梁芳事忤旨調貴州吏部尚書尹旻屢薦韶
可大用尋擢右副都御史廵撫蘇松嘉湖等處二十一
年以星變求言韶應詔陳言條上漸不見終四事言内
臣貢獻皇妃加於嫡后陛下褒賞其家幾與先帝后家
等一也内臣日增數至萬計利源兵柄盡付其手作奸
犯科一切不問二也四方貢物通番航海科擾百姓驚
動四夷三也六卿大臣並加師保諸寺監卿兼領高官
及其休去月廪歲輿徧施凢鄙四也時已召為大理卿
及是疏上道改右副都御史廵撫順天等處兼整飭薊
北軍務韶復累有建白孝宗即位臣僚交薦韶與王恕
等人望所屬召為刑部右侍郎元年嘉興百戸陳輔為
亂陷府城大掠遁入太湖遣韶廵視韶追敗輔衆殱其
渠魁因劾罷守臣一人事遂定留治浙韶請鹽課有宿
逋者酌其年歲久近量蠲與減復減處州及泰順縣礦
課歲萬八百有竒事竣還朝圖進竈戸窮苦之狀凢八
復條陳六事戸部覆議通行為例從之明年轉吏部左
侍郎與尚書王恕甄人才覈功實仕路為清其冬彗星
見詔問羣臣時政得失軍民利病韶復疏言宦官太盛
不可不早裁損又請午朝無循故事凢時政得失軍國
重情乞令臣僚就御前面議取旨並見嘉納其年陞刑
部尚書安遠侯柳景鎮守兩廣都御史秦紘發其賍以
萬計有旨逮問詔抵景於法又皇親張巒塋墳逾制韶
皆抗疏極論但下所司而已韶蒞部三年昌言正色秉
節無私與王恕及喬新稱三大老而為貴戚近習所疾
大學士劉吉徐溥亦不善之韶志不能盡行連疏乞休
上勉留再三乃允命乘傳歸有司給月米歲夫如制明
年南京地震御史宗彛等言韶喬新張珍謝鐸陳獻章
章懋彭程俱宜召用不報又明年卒年六十六溥猶當
國僅予諡惠安贈太子少保韶平生孝友誠敬暮年名
德益尊正德初林俊為江西都御史為請諡因言臣聞
韶喬新少隸刑曹並名時選積官俱至尚書韶忠亮懿
醇喬新貞方恭慎儒術吏事兩所精究共學古人之清
同任天下之重韶沒贈諡備加仰見聖天子優寵至意
但文正忠節韶皆足當不審何取惠安之義不類韶平
生無以服世信後乞下議更諡事雖不行士論當焉韶
所著有國朝名臣贊及莆陽成都志政訓等書子濬舉
人族子甫(明史)(通志)(閩書)(吾學編)
行人方柳東先生澥學派
莆之名族如方如林英傑踵生載之志書傳為盛事
抑由累世績學敦行為有本歟然年代寖遠即師友
所漸遺緒亦寥寥莫攷方柳東先生以禮學著於時
號稱耆宿溯其家學尚矣
行人方柳東先生澥
方澥字源深莆田人宋仁岳之後正統四年進士授行
人年五十餘矣隠然老儒猶執經講說不已扣問者紛
如酬告罔倦平生尤䆳禮學動止語默不少苟嘗嘆文
公家禮雖經諸儒註釋而去取或晦朝代遷改而冠服
不同於是作家禮旁附書首列圖而條析於下其高弟
柯潛嘗序行之未六十求致仕歸抱經固窮未嘗輕入
城府學者稱為柳東先生莆俗自水南徐資茹先生家
冠婚喪祭依約家禮至澥又篤是書鄉人多化之卒年
八十三孫岳有文名以南御史言事左遷泰州判官陞
常德府同知柯氏潛祭文略曰猗歟先生吾儒之琛持
行純正積學宏深又曰考德問業邦人偕來時雨所化
罔不為才至於遐方亦沾膏馥瞻仰斗山委心而服年
餘八十進德彌隆俯仰無怍以夀考終(莆陽文獻巖閩書柯竹集)
朱體光先生煜學𣲖
朱體光先生煜
朱煜字體光始育而聲嗄及長自分不堪世用乃閉戸
讀書以修身行善為事年十七輙為鄉人師少保翁世
資學士吳希賢布政周瑛參議朱文環副使丘山僉事
楊琅皆出其門里嘗有疑獄太守潘本愚以書請曰先
生盛德厭人心願得一言而决煜陳說無隠情潘守深
然之繼復有請竟以疾辭後二子愷悌俱進士煜累贈
南京戸部郎中(莆田志)
少傅翁資甫先生世資
翁世資字資甫父瑛翰林檢討掌國子助教事樂易喜
酒姻黨皆親資舉進士授戸部主事政暇輙繙閱舊案
究其利弊涉獵廣記因而明習典故條例因革悉所諳
練大為部堂諸卿佐所重丁外艱歸景泰改元尚書金
濓奏起復之固辭終制服闋復除舊官遂委典各司章
奏未幾陞署郎中適江南水災屬世資勘驗因奏免應
天太平寧國安慶廬州等府及建陽宣城等衛税糧五
十萬餘石芻束倍之且檄所司賑恤英宗復位之元年
大臣多罷上識世資可大用遂擢工部右侍郎三年内
織染局言蘇杭五府織造上供文綺七千疋未就合别
遣督又賞賜不足宜加造七千疋世資謂東南水潦民
苦艱食朝廷宜樽節之因與尚書趙榮左侍郎霍瑄議
減其半榮瑄皆有難色世資曰倘得罪某請以父子三
人當之疏請上疑其要譽推主議者下世資錦衣獄貶
知衡州至則决疑獄新廟學修石鼓書院立便民倉百
廢具舉衡衛帥有戾法者世資稍抑之遂誣其怨望逮
至京上不直衛帥復世資官成化元年陞江西布政使
適廣東寇發王師南下有議令江西轉餉計非用十萬
人不可世資令齎銀就廣東糴之且為奏蠲民賦百七
十餘石五年陞都察院右副都御史廵撫山東明年秋
東土大饑發廩勸分遣官賑恤八年遷戸部侍郎十三
年奉勅總督京通等處倉場明年進本部尚書世資久
處計司出入劑量懸合事宜以年及請老加太子少保
給驛歸有司給月米歲夫賜勅曰朕聞羲易繫終吉之
辭禮經明進退之節卿累疏求去盖得節於禮經朕既
允而復陞者亦欲錫卿終吉之福君臣上下不各盡與
卿歸其篤念乎此優游田里化導鄉人俾後賢觀法風
俗淳厚則足副朕眷遇之懷時人榮之卒贈太子少傅
世資居官四十餘年謙約和厚善兄弟廣交遊家無餘
貲兄世用貴州參議居官廉慎世用子淕令太和御史
有事於縣淕持不可坐免歸(閩書)
僉事楊朝重先生琅
楊琅字朝重舉天順鄉試第一登進士授監察御史憲
廟登極詔書停罷鎮守内臣中外欣悦既改元有貢獻
希復者琅極言内臣不可預政倖門不可輕啓復與陳
恭愍選論劾兵部尚書馬昂翰林學士倪謙請起兵部
尚書王竑召還給事中王徽修撰羅倫等俱不報時號
敢言御史出按江浙二藩静重不苛擢山東按察僉事
提調學政適歲歉癘疫大作廵撫大臣以地廣民饑命
琅與藩臬分道出賑琅精心受事行至東阿染疾既革
自起更衣冠端坐舟中乃卒諸生哀感醵賻以歸琅居
家孝友蒞官端介篤學善文兼工書法從子國本(閩書)
閩中理學淵源考卷五十二
