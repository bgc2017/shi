閩中理學淵源考卷四十三
廣平府知府李清馥撰
副使林廷珍先生玭學派
按明初學者多屬朱門派緒其傳習說經猶存宋元
間諸儒家法三山林氏以易學倡教東南虚齋時弱
冠為諸生以僉憲臨江周公虚白命得登其門卒之
經學大明為有明一代經師之首海内宗之厥後陳
紫峰林次崕蘇紫溪逓衍其緒以易學成一家言於
是泉南習易者家絃戶誦虚齋嘗言閩中易學獨盛
於東南視他經倍蓰蓋推本先生倡明之功為多也
又虚齋撰公墓志載公以進士侍親家庭昆季七人
一門子姓負經術名士林者亦數十人歸休後杜門
教子孫讀書告戒使循理安分不得席勢凌物故子
弟勤約隠忍無一毫浮豔氣習又曰先生幼穎敏出
羣而沉篤嗜學讀書率至夜分又能以身體之以心
騐之最得聖賢遺趣其紬繹造言襯貼之義以闡發
學者自閩中及江寧两浙之士及門受業者殆不可
計數焉今錄學派并著其家學載於篇
副使林廷珍先生玭
林玭字廷珍侯官人天順八年進士甫釋褐以親老乞
終養家居十有七年以易學倡教東南從游者屨滿蔡
文莊清亦往師焉既終大事赴京授刑部主事陞浙江
按察僉事弘治庚戌景寧賊嘯聚剽掠旁及閩中政和
浦城諸邑衆議屬玭剿捕玭發屬縣兵分駐要害以精
銳千餘人直臨其穴破之遁入據松溪險隘衆難之玭
曰賊勢已蹙攻之必下遂追逐得其渠魁斬戮數百人
餘黨尚有散匿山谷者衆請盡殱玭恐濫及無辜出示
准其投降又有遂昌黃岩等賊聚衆至萬人聞之膽寒
玭又預為形勢疑之皆自解散陞雲南副使憫舊俗獉
狉為别名分重禮教風俗一更以年老乞休許之玭行
誼政治本自過人而文學復優所至上下翕然歸重其
卒也自有位以至鄉民咸痛惜之(道南源委)(閩書)
督學林廷玉先生瑭
林瑭字廷玉侯官人貌古冲晦葆有於無舉於鄉十年
不赴後登成化辛丑進士授行人遷御史言慎名器厚
國本七事為上所嘉納後出廵雲南言孟密不當立安
撫階亂事出萬學士乖違程尚書依附馬序班受賕鎮
守所漁利十汰八九狐鼠薰灌殆盡代者心不樂然敬
憚之曰吾閱御史多矣無如林者𠫭將縱麾下私於崖
奪印殺人瑭覈實論罪降調數官恭將坐落職閒住安
乃者土官子土官坐事死獄中通把利其田言乃謀叛
普顯者土官弟嫂氏虞爭官誣以通黑脚夷三千入寇
皆繋獄十餘年被累死者百計土人懼其出則飛語讙
呶無敢白者瑭駁曰乃叛從者何人寇何鄉黑脚夷至
三千時當有飛報征調事豈得自默乃顯得安置四川
轉督學南畿一時學者相慶得師卒於官人稱之曰林
道學南畿以瑭同真西山德秀列祀學宫(閩書)
陳氏家世學派
按陳氏叔剛父仲昌世家榮繡里林默齋先生嘗撰
其筠軒記稱仲昌耕讀自樂不求聞知於人四子皆
玉立夙成而長叔剛尤穎異再考讀本傳皆講治經
學卓然有立故著其家學焉再按叔剛先生傳少從
訓導劉氏九疇受春秋從諭德林誌學古文九疇先
生未詳林氏誌已别見不另錄云
陳仲昌先生週
陳週字仲昌閩縣人嗜學問通春秋好為詩所居石潭
之上種竹萬箇結亭栖隠嘗倚竹而歌曰修竹兮青青
中虚兮外直素節兮貞姿寒暑兮一色泠泠風兮朝夕
余舍之兮焉適子叔剛叔紹孫煒
侍讀陳先生叔剛
陳叔剛名棖以字行閩縣人少從訓導劉九疇受春秋
永樂十九年舉進士依親讀書從諭德林誌學古文宣
德初召擢監察御史預修成仁二廟實錄遷翰林院修
撰篤學勤官守丁母憂廬墓終喪復故職纂修宣廟實
錄上初御經筵選儒臣充講叔剛與焉後陞侍讀聞父
病乞歸省居一年得疾邅父喪疾益甚竟卒年四十七
叔剛温雅潔慤出言行事皆有思裁為文亦復如是見
人過密規而疏覆之遇良時飲酒賦詩襟懷洒如也與
安福劉忠愍球最善弟叔紹子煒(閩書)(通志)
副使陳先生叔紹
陳叔紹以字行精春秋學少無宦情有司欲以明經辟
弗就也劉忠愍雅善叔剛故聞叔紹名以屬督學者令
補弟子員時年三十餘矣於是始有仕進意舉正統十
年進士選監察御史景泰初朝廷多故臺中建白彈擊
皆叔紹率先陞湖廣按察副使卒叔紹有孝行母病嘗
糞騐差劇叔剛没孤煒甫十歲叔紹撫成之(閩書志)(通)
布政陳文耀先生煒
陳煒字文耀閩縣人天順四年進士成化初選監察御史
出按南畿尋命督北畿學為人操履清正學問該博所
至以表名賢正風俗為務在臺中號敢言錦衣衛門逹
者自英廟時恃寵竊權屢興大獄莫誰何煒疏逹諸奸
利狀詔投嶺表中外快之南京給事中王徽以疏語稍
侵閣臣外遷煒復為申救由是陳御史直聲震朝廷遷
江西副使歴按察使晉右布政使江右俗素多訟煒屢
折疑獄善為鉤距以得其情然煒雖號明察而用意甚
厚惟恐濫時盗越獄有欲罪守卒故縱當死三十七人
煒不可逸一盗而死者三十七人非法之平也竟從减
論弋陽樂平二邑人爭陂久不决煒為權其利樂平民
得决水溉田萬餘畆而代弋陽輸賦若干二邑便之其
知大體周物情多此𩔖尚書彭韶嘗稱煒有澄不清撓
不濁之量云晉浙江左布政使卒於官(越章錄)
閩中理學淵源考卷四十三
