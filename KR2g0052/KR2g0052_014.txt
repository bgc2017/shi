閩中理學淵源考卷十四
廣平府知府李清馥撰
蔡貞白先生蒙叟學派
蔡公以宿儒倡教於國初傳稱其學博古通今里中
達官顯仕皆北面焉蓋亦一時人師也
助教蔡貞白先生蒙叟
蔡蒙叟閩縣人博古通今𨼆居教授弟子從遠方至者
常滿諫議陳從易洎里中顯達者十餘人皆北面焉郡
守李欣薦授本州助教年八十餘卒號貞白子著繩子
三卷凡五十七篇
博士吳儀之先生千仞
吴千仞字儀之侯官人師事蔡蒙叟為高弟文雅風流
鄉邦仰之累官太常博士知虔州卒
丘憲古先生程學派
經義攷云少海鄭氏自言其學出於富沙丘先生按
丘氏之學莫可攷惟馬公廷鸞稱少海所著易卦疑
難圖讀之時有會心必宿儒所著觀此亦可溯其師
說之源流也鄭氏傳之潘冠英潘籍貫未詳待攷
進士丘憲古先生程
丘程字憲古政和二年進士建陽人按朱氏經義攷馮
椅曰憲古之學傳鄭東卿東卿之學傳潘冠英潘說在
十三卦處内象極當而少海所撰無之蓋聞之鄉人于
公梁國輔于親授之於潘也沙隨程迥可久曰丘先生
嘗有詩曰易理分明在畫中誰知易道盡難窮不知畫
意空箋註何異丹青欲畫風其學傳之東卿云(朱竹坨經義攷)
(志建寧府選舉目)
主簿鄭少海先生東卿
鄭東卿字少海侯官人紹興二十七年特奏名為永嘉
簿所著有易卦疑難圖按朱氏經義考陳振孫曰其書
以六十四卦為圖外及六位皇極先天卦氣等圖各附
一論說未有繫辭解自言其學出於富沙丘先生以為
易理皆在畫中於是日畫一卦週而復始久而後有所
入又馬廷鸞曰此書本五行卦氣之說而象數義理出
焉無朱子發之之瑣碎戴師愈之矯偽讀之時有會心
者又董真卿曰東卿自稱合沙漁父大易約解九卷易
說二卷宋志及馮氏作周易疑難圖三十卷紹興丁巳
自為序(朱氏經義考郡志選舉目)
邵宋舉先生整學派
按邵彦明先生清傳關西之學子宋舉先生整從合
沙鄭少海學又整偕從子秀山景之從籍溪胡先生
學箕裘厥有由來矣再按閩書邵整字宋舉古田人
自稱蒙谷遺老攷道南原委及閩中諸志乘俱同獨
邵氏宏簡錄作劉整入在元儒詳攷其傳劉整字宋
舉古田人亦稱蒙谷遺老其餘俱符疑是錯誤且整
之父在北宋時從關西遊則整南宋以後人物也或
别有劉姓亦未可知但不應籍貫俱同獨姓氏異耳
再按合沙為三山舊名云
邵宋舉先生整
邵整字宋舉古田人自號蒙谷遺老與族人景之以家
學自相友教授生徒百餘人少從合沙鄭少海學易傳
六十四卦圖說及春秋元經其纂集圖序甫訖而卒道
南統緒謂整及景之亦胡籍溪學派(閩書緒道南統)
州守蘇顒之先生大璋
蘇大璋字顒之古田人父鴻以陰德聞大璋少穎悟年
十餘通周易大義事母孝慶元進士嘉泰中邑大水墊
溺饑饉大璋方舉進士上章乞常平使者躬為賑濟民
頼存活司教道州闡揚正學召試館職除秘書正字累
遷著作郎轉對力言禁錮偽學之非忤大臣意累乞外
知吉州子士穆知福安縣(閩書志新三山)
陳世德先生光學派
按永春桃源志乘載朱子曾至其處至今尚有留墨
意其時蔡氏兹鍳識朱子有場屋之知陳氏光蘇氏
升又與朱子同登進士第而陳氏知柔又友誼最篤
者必經過訪無疑也公與休齋文靖義兼師友皆為
一時典型之望稽文獻者於此邦尤惓惓焉
僉判陳世德先生光
陳光字世德家永春民蘇里之碧溪妙齡力學潜𨼆幽
僻閉戶讀書手不釋卷歲首則裹糧從師歲暮方歸侍
赴鄉試榜黜無愠色即就市鬻紙歸同行詢之云欲備
抄寫同行不覺嗤笑光答曰後三歲復大比後果登紹
興戊辰進士第與朱子同年嘗進經筵講解丞相梁克
家舊從受業休齋陳知柔與之為友手抄六經解一字
差誤即毁其板復手抄之其誠敬學問如此尤工為古
文所居之山人以文章名之官封州僉判權知新州
承務郎高東溪先生登學派
漳江之學至北溪得紫陽之傳而逓衍繁盛然在靖
康間時有東溪高先生者以忠言志節著聲朱子涖
漳曾新其祠宇又為之記言先生學博行高志節卓
然有頑廉懦立之操其有功於世教豈可與𨼆忍回
護以濟其私而自託於孔子之中行者同日語哉按
東溪之學亦一時倡起之師也
承務郎高東溪先生登
高登字彦先漳浦人少孤力學刻志勵行宣和間為太
學生金人犯京師與陳東等上書乞斬蔡京童貫王黼
梁師成李邦彦朱勔等六賊以謝天下廷臣復建和議
割三鎮奪种師道李綱兵柄公與東再抱書詣闕軍民
不期而會者數萬帥臣王時雍縱兵欲盡殱之公與十
人屹立不動欽宗即位擢吳敏張邦昌為相敏白李邦
彦無辜乞復用公上言陛下以東宫踐祚人人跂足以
觀新政柰何相吳敏張邦昌復再納邦彦大失天下之
望人心自此離矣自是章凡五上皆不報因謀南歸初
金人至六館諸生將遁去公與林邁等請隨駕金人退
師敏遂諷學官羅織公等屏斥還鄉紹興二年廷對極
意盡言無所顧忌有司惡其直授下州文學尋有旨附
第五甲乃授廣東富川主簿憲臣董棻聞其名檄讞六
郡獄復命兼賀州學事公請復學舍舊田又抵囚於法
秩滿士民乞留不獲歸至廣新興大饑帥連南夫曰撫
彫瘵者莫如高主簿遂檄往發廪賑貸全活萬計因奏
辟終其任紹興八年赴政事堂審察遂上疏萬言作蔽
主蠧國害民各上下二篇上之高宗稱善下中書秦檜
惡其譏已格之授静江府古縣令至静江廣西帥沈晦
問公何以治縣公條十餘事晦曰此古人之政今日詐
疑不可行也對曰忠信可行蠻貊患誠不至耳豪民秦
琥武斷鄉曲持吏短長公白置之法一郡稱快古縣秦
檜父舊治檜實生此帥胡舜陟謂公祠之公曰檜為相
無狀曷以祠為舜陟怒移荔浦丞康寧代公適公亦以
母病乞去舜陟遂創檜祠而自為記且摭秦琥事誣以
專殺罪逮捕詣獄適舜陟先以事下獄死矣事卒白勑
還家至廣漕帥鄭鬲趙不棄辟公攝歸善令委考試潮
州公摘經史要語命題策閩浙水災所由皆屬意時事
時丞相趙鼎在潮謂曰天下主文多矣未有如公忠誠
愛君者留語終日郡守季仲文馳達檜檜怒坐以舜陟
所奏取旨編管容州省符下漳州公適歸舊𨼆與學者
講論州遣使臣謝大作持示之公讀畢即上馬大作曰
少入告家人無害也公曰君命敢稽耶大作愕然比夜
廵檢領百卒挾兵刃至公曰若賜死亦當拜勑乃就法
大作感公忠義為泣下奮劒叱廵檢曰汝欲何為省符
在我手無他語也吾當以死捍之公至謫所授徒自給
種植蔬竹為終焉之計聞朝廷政事少失輒顰蹙不樂
大則慟哭隨之容本窮陬聞公至執經從者數百人為
講大學中庸之旨教方行而疾作臨卒所言皆天下大
計公事母至孝嘗奉母舟行阻風方念乏晨羞忽有白
魚躍入其學以慎獨為本所著有家論等篇及東溪集
後二十年丞相梁克家以其事聞追復迪功郎胡銓為
作忠辨後五十年朱子守漳為作祠堂記奏加褒贈(閩書)
(名宏簡錄臣傳)
主簿林實夫先生宗臣
林宗臣字實夫龍溪人乾道二年進士受業高東溪登
之門官至主簿一見陳安卿淳心異之謂曰子所習科
舉耳聖賢大業則不在是因授以朱文公所編近思錄
安卿卒為儒宗實夫啟之也
戶曹黃葉叔先生京
黃京字葉叔龍溪人紹興二年進士初在郡學與高登
相友善至是又同舉進士登調桂嶺簿京調連州戶曹
並以清白稱秩滿歸里聞登以直言斥恬無仕進意時
年未四十性樂施予所識闕乏者厚賙之鄉里稱為長
者
縣令李康成先生則學派
按清漳志稱先生等聚徒講學文章行誼各有可觀
列之儒林其徒如楊彦侯諸公皆其卓然者也今附
於後
縣令李康成先生則
李則字康成龍溪人少孤力學試太學不得志浩然東
歸教授生徒至百餘人如楊汝南李恂諸公皆師事之
累薦鄉書前列紹興十二年以特科授桂嶺簿攝富川
令調德化令所至皆有惠政轉通直郎致仕公學兼得
之蘇程二家其教人必以仁義為本自號益壯翁
縣令楊彦侯先生汝南
楊汝南字彦侯龍溪人擢紹興十五年進士郡守李彌
遜竒其材勉就宏詞科中書以其文崛竒不署至是登
第初調贑州教授改廣州教授摭詩春秋中庸要語著
經說三十篇以授學者乃進表於朝祭酒楊椿覧之曰
真今之師範也即薦改秩知福州古田縣以廉平公勤
自警尤以教化為先務脩學舍置學田俾諸生質疑問
難亹亹不倦又造安福橋長六十丈以濟涉者與廬陵
楊萬里以節義相勉與高登尤相友善扁其所居堂曰
不欺自號快然居士鄉居講學戸外屨常滿焉其文章
語意清新有騷人典則云
縣令李顧言先生恂
李恂字顧言龍溪人性敏好學舉進士任縣尉以捕盗
賞改知晉江縣後知邵武軍以宮觀致仕初恂登第與
史浩同甲及浩當軸累召不起時論高之子必直必正
皆廕補官必直任興化軍
郡守葉嗣忠先生廷珪學派
按嗣忠先生為一時名彦在泉郡治績綽有政聲志
乘載公知泉州清静簡易時通淮門之河塞通淮門
者水門也郡城諸水故趨巽方環學宫而東之未有
汲潮汐引之入者紹興十六年守葉公闢通淮門引
入舟檝直抵學宫前語人曰十年後當有大魁至期
梁文靖克家應之後去官郡人祠於清源下洞其為
宰時不拜張邦昌偽詔大節尤卓然平昔與朱公喬
年相友善在温陵與傅公安道相往復其門徒如陳
正獻諸公皆為一時碩彦今列其學泒著於篇
郡守葉翠巖先生廷珪
葉廷珪字嗣忠號翠巖甌寧人少嗜書貧無可讀其曾
祖以差役至京傾槖市歸因得盡讀之政和五年累除
武邑丞時興燕山之役廷珪三部軍餉一粒不食轉知
德興縣張邦昌偽詔至不肯拜中興後差知福清縣縣
瀕海民困鬻鹽廷珪創增鹽錢稍獲其便又有煮鹽利
害圖及書州縣往往遵用之召為太常寺丞輪對乞搜
訪遺書補中秘府高宗嘗問方今禮樂之事廷珪以兵
革未息禮樂未遑為對秦檜聞之不說未幾出知泉漳
二州廷珪性喜讀書肄業郡學升貢上庠登名桂籍入
仕四十餘年未嘗一日去手每聞士大夫家有異書無
不借讀讀無不終卷嘗恨無貲不能盡寫作數十大冊
擇其可用者手抄之名曰海錄文多者為海錄雜事細
碎者為海錄碎事其未知故事所出者為海錄未見事
其事物興造之原為海錄事始其詩人佳句曾經前軰
稱道者為海錄警句圖其有事跡著見作詩之繇為海
錄本事詩獨碎事文字最多初謂之一四錄言其自一
至四字有可取者皆錄之後改為碎事每讀文字見可
錄者信手錄之既知泉州公餘無事因取類之為門七
十五為卷二十有二事多新竒未經前人引用者復好
為詩與吏部員外郎朱喬年以詩相善喬年議論少許
可獨喜稱廷珪詩在泉中與傅自得一見如平生會即
談詩一日誦其所作郡齋羅漢詩示自得末句云幾多
雁鶩行間吏衙退頻來禮釋迦自得謂廷珪予每讀韋
蘇州詩今朝郡齋閒欲問楞迦字未嘗不廢卷太息想
像蘇州之風流藴藉而知其當時之政泉故劇郡公使
吏軰優游如此此可觀公廷珪欣然以為會心之友按
續文獻通考載廷珪篤學醇雅葉顒陳俊卿黃祖舜皆
出其門云(郡志通續文獻考)
正簡葉子昂先生顒
葉顒字子昂顗弟紹興二年進士由南海簿累遷司農
丞以薦召對除將作監簿出知處州青田令獻羨錢百
萬顒詰令何從得羨命以代本縣民戸輸納夏租歴陞
右司諫孝宗即位擢吏部侍郎權尚書論典選一途衣
冠之所從出而吏胥得權其柄是使入銓曹與吏為市
出銓曹與民為市也乃編上七司條例一書孝宗悅著
為令乾道初召對便殿問卿當官何先對曰清廉臣分
公忠實要孝宗曰卿無忘此言除端明殿學士拜參知
政事兼同知樞密院事武臣梁俊彦請税沙田蘆場奏
罷戸部侍郎請两淮行鐵錢力持不可尋進尚書左僕
射兼樞密使引薦汪應辰王十朋陳良瀚等十人可備
執政禁從臺諫之選又極論龍大淵曾覿竊弄威福二
人俱斥去會冬至郊雷雨作孝宗手詔飭大臣顒引漢
故事上印綬即日出關抵家卒贈少師諡正簡(福建通志)
莊定黃繼道先生祖舜
黃祖舜字繼道福清人宣和六年進士累任至軍器監
丞入對言縣令付銓曹專用資格曷若委郡守汰其尤
無良者上然之權守尚書屯田員外郎徙吏部員外郎
出通判泉州將行言抱道懷德之士不應讀書干禄乞
自科舉後有學行脩明孝友純篤者縣薦之州州延之
庠序以表率多士其卓行尤異者州以名聞亦鄉舉里
選之意下其奏禮部遂留為倉部郎中遷左司郎中權
刑部侍郎兼詳定勅令司兼侍講進論語講義上命金
安節校勘安節言其書詞義明粹乃令國子監板行故
資政殿學士楊愿家乞遺表恩祖舜言愿陰濟秦檜中
傷善類因寢其命秦熺卒贈太傅祖舜言熺預其父檜
議今不宜贈帝傳之秩追奪之遷同知樞密院事金主
亮侵淮劉汜敗王權走上將誅權以厲其餘祖舜言權
罪當誅汜不容貸劉錡有大功聞其病已殆權汜誅錡
必愧忿以死是國家一敗兵而殺三將得無快於敵乎
上嘉納薨於官諡莊定所著有易說國風小雅說禮記
說歴代史義及遺文十五卷(新郡志)
(按朱子語類卷一百一内載五峯說區以别矣用禮記勾萌字音林少穎亦曾說與黃祖舜來如此)
(是祖舜亦似從少穎講論者其受學未詳待攷)
閩中理學淵源考卷十四
