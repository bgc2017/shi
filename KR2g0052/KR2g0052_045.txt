閩中理學淵源考卷四十五
廣平府知府李清馥撰
恭敏馬孔養先生森學派
三山學派傳習源流尚矣王信伯開洛學之先林少
穎續紫陽之緒厥後黃勉齋肩紫陽學統逓有傳人
至今稱朱門派的者曰何王金許萃於金華然而閩
之派别薪傳未艾也元明以来逓相祖述至成化以
後人材輩出矣自吳聞過林尚默羅宗讓林德敷而
後如恭敏馬公恭介鄭公尤篤守師說典型屹峙今
著其師友派系載於篇再按朱氏經義考謂恭敏亦
守心學之說與朱蔡有違言者而本傳稱其究心程
朱之學今以本傳為據
恭敏馬孔養先生森
馬森字孔養懷安人嘉靖十四年進士授戸部主事𣙜
九江關以廉能著歴知太平府雪冤獄裁中璫减供億
治行甲江南轉江西副使進按察使尋轉左布政使副
都御史廵撫其地森久歴江右多惠政時創三殿疏請
南糧改折省民間數萬金召為刑部侍郎尋改戶部坐
累徙大理卿與刑部尚書鄭曉左都御史周延得時稱
貫城三平遷右都御史戶部尚書以疾乞休穆宗登極
起為戶部上令太監崔敏取戶部銀六萬兩買金進用
森言先帝時買金二千日積月累僅能足數尋詔停止
以此金暫貯太倉今於數日内得滿一萬臣知不能也
且祖宗時御札皆下閣臣轉示各部院無司禮徑傳者
更望率由舊章上乃止旋以母老乞終養賜馳驛歸服
除屢薦不起初森為考官時夏言壻出其門欲介之見
言謝不往嚴嵩聞而悦之森亦不附為徐階所重遂引
用之居恒講明理學與歐陽德鄒守益羅洪先相質正
要以程朱為宗其為侍郎歸值閩卒兩倡亂森角巾野
服出諭之随觧散臨武劉堯誨撫閩議復夫甲庫役法
森備陳其害議遂寢繼撫閩者南海龐尚鵬欲行條鞭
法森力贊决其卒也賜祭葬贈太子少保諡恭敏郡人
立報功祠於九仙山祀之所著有四書口義書經敷言
周易說義春秋伸義辨疑地理正宗文集奏議若干卷
子熒歘熒字用昭以父蔭為南京都督府都事雅善文
辭歘貢士能詩(閩書)(明史)(通志)
郭建初先生造卿
郭造卿字建初父萬程見縉紳母氏見閨閤造卿為諸
生器於父友馬恭敏森今受業羅文恭洪先之門閩中
倭起客遊吳越胡少保宗憲李襄敏遂禮致之新安汪
司馬道昆撫閩一見竒其文而高其行禮為上客而戚
都護繼光在閩有平寇功枉車騎於造卿甚委心焉大
司馬葉夢熊起家為其邑令欲延造卿署中度不能屈
乃館之蕭寺訂盟莫逆夢熊去而夢熊之侄名春及者
為惠安令邀定其政書葉氏二公交造卿惟恐不及也
造卿廩諸生例尚不及計偕會徐中行子與攝閩學強
遣計偕為儀郎所格造卿謂郎執例固當郎亦素聞造
卿名更過從相稱慕久之卒業北雍王文肅錫爵時為
祭酒臨其舍遇以博士或邀造卿試中書不從文肅大
稱善居頃之中行以閩觀察使入覲而戚繼光鎮薊門
交辟造卿為客造卿曰徐公於我厚厚在吾親蓋俎豆
我父旌表我母我不可不往則之徐既至徐不久卒造
卿為治喪立後傳其遺文去之其故所守汀郡哭徐公
祠下繪像樹碑復為請祠於其鄉乃曰吾於徐公盡矣
束裝見戚於薊門戚為造卿督築館漢莊請草燕史未
竟戚去造卿曰吾不可廢成勞令後世無復知有戚將
軍遂留竣事官廩之造卿不受也其時夢熊正分部盧
龍塞從班荆道中而維揚顧養謙者以中丞鎮薊為造
卿治其館所樂飲造卿為養謙畫海漕活遼人以十餘
萬計造卿名僅籍太學所知交盡當世名卿賢士大夫
擘畫成敗論古今得失源委九邊三輔列藩阨塞夷險攻
守所宜如列眉觀火行不齎書問以典故疑義及竒事僻語
莫有能難者久於塞上人親附之欲留之不得晚歸故
山婆娑麟巖石竺靈源間輙命酒呌呼人莫窺其意
恭介鄭環浦先生世威
鄭世威字中孚號環浦福建長安人幼凝重寡言笑年
十三即惡流俗紛華題其齋曰志樂顔瓢貧甘范甑弱
冠舉於鄉嘉靖八年成進士會臺臣闕詔從諸進士推
擇衆競趨之世威曰纔脱章句躐司耳目耶獨不赴銓
除戶部主事一日忽心動疏請改南以便父養未得命
而訃至免喪補刑部晉員外郎恤刑秦中釋冤獄九十
六人擢為廣西按察僉事尋改廣東丁内艱復除江西
貴溪夏言再召入相諸司往賀開角門延入世威便却
退呼閽者曰相國尊然奈何令邦大夫縮縮旁趨還吾
刺去爾閽者開中門乃入言未子也廵撫汪元錫偕言
有事上清宫以祝釐為名實為相祈子世威從諸司往
拜前視祝詞乃知之遂不拜出轉浙江布政恭議言再
相世威復不與諸司郊迓轉江西按察副使時分宜嚴
嵩代夏相勢強甚族黨虣横莫敢問世威輙用三尺䋲治
有抵重法者獄具矣傅廵撫撼於嚴將改論世威持不
能奪熊憲副者嚴姻也以輕直占廢寺田千餘畆世威
鬻以賑饑熊持相手書求救不得遷四川恭政念嵩終
螫已投檄歸歸而薪粲不贍畊鋤自力怡然安之懸車
十六年而嵩敗中外交薦起湖廣參政南京右通政隆
慶初擢都察院右僉都御史左副都御史華亭相徐階
為王守仁學廷議有舉守仁從祀者世威廼疏言王守
仁當世豪傑恭之名臣無愧謂其紹周程宗孔孟則平
生庸德有不足矣且其率天下徑趨直行使聖門講學
明理之功屏棄不用將有毫釐差而千里失者與守仁
同時講學者泰和羅欽順惠安張岳世稱賢大夫兩嘗
指擊其謬守仁辨不能絀蓋守仁以名勝欽順岳以實
勝實之與名相去遠矣文貞不是也顧其事亦寢時新
建學方盛行諸貴人見其疏弗善也廼以為南吏部侍
郎名雖擢而實遠之歲餘乃召入刑部未幾有詔採合
浦珠及滇南珍石世威疏請上納忠諫崇節儉不報江
陵為政厲威權以屬禮頥使九卿世威行意自若一無
所阿承時時嘆曰吾方壯時迕貴溪分宜幾䧟虎口今
老矣安能以僅免之身而便辟唯諾新貴人前哉遂堅
意乞休得旨致仕歸而耕鋤如故里中不知侍郎云生
平以慎獨為要力行為宗與人交久要不忘一切脂韋
緣飾語籠罩欵曲狀不獨有所恥而不肯為亦其性有
所執而不能為者其學一以濓洛為宗取六籍及儒先
語日誦繹之錄其精者獨證於心曰直諒為友嚴師為
師展也宋儒實獲我私年八十二卒賜祭墓贈尚書謚
曰恭介禮官言其歴官權貴之鄉媚竈是恥辭榮寂寞
之野杜門自高晉江黃恭肅銘其墓謂中孚有一介不
取之廉然飲人以和弗為谿刻其學不立門戶而淵源
可紹真儒之統所著有四書問答長樂乘岱陽彙稿藏
於家(閩書)(越章錄)
通判林世獻先生廷琛
林廷琛字世獻懷安人嘉靖十四年進士授戶部主事
四奉命督税大著廉名朝中為之語曰林主事何稜稜
官理所至一片冰歴郎中監崇文税缺人部尚書梁材
復使綰之曰必君乃可有倚勢觸禁者廷琛置不顧會
朝正後諸後至者率向閽人為好語廷琛不能也坐謫
判鎮江兩院交薦有南寧之命會權奸别有所擠持旨
未下有欲為廷琛私營賂者廷琛知而峻止之曰此豈
林世獻平生遂棄官歸原憲懸鶉子桑濕突晏如也司
徒馬森曰余海内知交稱廉介者汶上吳嶽南雄譚太
初吾閩則鄭世威林廷琛其最矣
閩中理學淵源考卷四十五
