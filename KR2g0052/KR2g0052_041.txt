閩中理學淵源考卷四十一
廣平府知府李清馥撰
三山明初諸先生學派
嘗聞三山前輩言晉安襟帶列郡數世枌榆百年
桑梓流風善政猶有存者自李氏椅常氏衮而後
若蔡忠惠李忠定梁文靖諸公遺教未冺而一時
閩産逓有碩彦大賢接踵繼起山川啟運人傑挺
生章章如是今考自洪永以降風氣初開諸儒說
經考道尚有典型三山舊志曾言明初諸子其學
多以濓洛為宗正嘉間新進後起一唱百和晉安
諸先正不敢倍其師說盖自鄭氏景初而下闡明
道術演繹聖真修己誨人篤學力行庶幾升洙泗
之堂尊博約之訓矣兹錄國初諸儒本傳其門徒
尚待考訂至正嘉以後迄於隆萬而下按時世分
錄之大抵世道升降消長學術之淳漓繋之矣尚
論者溯厥源流尚有可稽焉乾隆丙子九月望
日
司訓鄭景初先生旭
鄭旭字景初閩縣人居家孝友有信義其學主以五經
旁獵子史與王偁林誌友善以學行辟為國子掌儀太
祖選德望十人傅東宫旭名第二後以蜚語謫吏雲南
餘二十年建文中薦起為高安訓導所著有詩經總旨
初學提綱咏竹稿等書(閩書考)(道南源委)(分省人物)
編修陳先生景著
陳景著名湜以字行閩縣人舉永樂十三年進士第三
人授翰林院編修預修五經四書性理大全以母老乞
便養改福州教授生徒多所造就(閩書)
御史游伯方先生義生
游義生字伯方連江人洪武二十一年進士仕御史議
論慷慨太祖欲撒亞聖配享義生極諫忤旨繋獄死(道南)
(源委)
恭議孫庭秀先生芝
孫芝字庭秀連江人洪武中以歲貢授慶都知縣陞沔
陽知州太祖從劉三吾之議欲削孟子書如視君寇讐
聞誅獨夫等語共八十五條不以命題取士芝上疏極
論以為不可其議遂息歴官山西參議乞歸(道南源委)
(閩書)
恭政鄭先生居貞
鄭居貞侯官人洪武中舉明經歴河南左𠫭政與方正
學孝孺友善孝孺教授漢中居貞作鳳雛行贈之孝孺
難作居貞亦坐死所著有閩南關隴歸来檜庭諸稿孫
垍亦能詩(閩書)
學正鄭先生濟
鄭濟閩縣人任嘉定教諭儋州學正日進諸生與啟廸
所著四書書經講解行世(閩書)
按察洪遵道先生順
洪順字遵道懷安人永樂二年進士時初選翰林庶吉
士二十八人以比二十八宿順與焉引見上勉以立志
進學久之授刑部主事有李將軍者詐取囚金反誣吏
張緣受之同列畏李之強皆欲坐緣順曰李固可畏緣
不可憐耶竟坐李仁宗監國稱其廉潔持法賜勑褒嘉
未幾左遷行人尋命與修五經四書性理大全諸書丁
艱起復陞山東按察僉事時山東邅唐賽兒之亂順至
剗理冤抑撫循凋瘵青州有趙訓𨗳年老無僕妾諸生
為娶一婦時時&KR1196;酒詈趙諸生張剛惡婦無禮殺之尋
迯去婦家訟趙抵罪獄已具順讞獨心疑召諸生詢之
惟剛三月不至齋舍退而訊之剛自伏曰公神人也諸
生娶此婦以事吾師而背戾若此恐師老命懸此人是
以殺之今師存剛死固所甘心順義其所為請於朝趙
得釋而剛亦免死歲旱蝗發賑倉儲數萬不待上報尋
陞按察使命下而卒從弟英(閩書)
遺佚鄧子靜先生定
鄧定字子静閩縣人洪武初與兄誠並徵遺佚誠應聘
定獨不出削跡東郊結廬竹嶼同時名士如王恭陳亮
鄧誠陳申相與詠賡有畊隠二卷(閩書)
侍郎薩廷圭先生琦
薩琦字廷圭閩縣人舉宣德五年進士選翰林庶吉士
授編修預修仁廟實錄陞禮部右侍郎詹事府少詹事
為人狷潔不苟合學有源委(閩書)
主事鄭汝明先生亮
鄭亮字汝明閩縣人宣德八年進士仕戶部主事有文
名家居學徒造門問業孫伯和(閩書)
訓導游汝哲先生宣
游宣字汝哲連江人天順中恩貢授博羅訓導成化初
上疏以宋熊禾闡明儒教表章經旨宜隨楊羅諸儒後
從祀廟庭下廷議大學士彭時言禾原籍建陽立祠致
祭為宜從之以父老乞歸養禮部言宣年力未衰教職
修明乞宣年俸一半着原籍支領代養其親庶臣職子
道兩無虧缺此特典也士林榮之(通志)
孝廉高秦仲先生淮
高淮字秦仲長樂人永樂丁酉舉人貫通三禮嘗代邑
令作諭俗文為時所稱以鄉舉入都時同里姻舊多居
要地淮自守嚴正不往謁居國學數歲以祖母父母春
秋高乞歸養自稱竹所老人著書三十餘卷觧縉馬鐸
為之序(新福州府志)
教諭曾先生師孔
曾師孔懷安人景泰癸酉鄉薦初授嘉善諭再補合肥
師孔宅心嚴正問學有淵源勢利聲華未嘗一涉胸臆
諸生貧者往往捐常祿助之兩地弟子交稱為良師
閩中理學淵源考卷四十一
