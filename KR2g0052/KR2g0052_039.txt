閩中理學淵源考卷三十九
廣平府知府李清馥撰
邵武黃存齋諸先生學派
邵武諸賢學派源委卓乎可述而以經學詩學專門
名家者尤可尚已黃氏鎮成之篤志聖學陳氏士元
之隠節黃氏清老之通經李氏應龍之師表李氏學
遜之易學黃氏元實之凝重嗜學致命遂志黃氏大
昌父子之隠德危氏德華之不慕榮達嚴氏儀卿之
精深詩學皆表表為世羽儀兹特錄其著者列之篇
端
貞文黃存齋先生鎮成
黃鎮成字元鎮邵武人年弱冠即厭棄榮利慨然以聖
賢道學自勵號存齋學者稱存齋先生延祐間科目行
再試有司不合遂築室城南名南田畊舍作詩寫懷曰
白日不停馭頽波竟東馳忽忽年歲改念此將安歸我
欲驅車行太行路嶮巇我欲駕方舟滄海無津涯豈不
顧行邁出門慎所之有田南山下可以供盛粢中廬在
中田可以談詩書上探羲皇際下及商周時聖賢尚淪
落微生亦何疑懷哉羡門子千載以為期部使者聞其
賢相繼論薦不應後以執政薦授江西路儒學提舉命
下而卒集賢定諡曰貞文處士所著有尚書通考周易
通義中庸章旨性理發蒙秋聲集(閩書錄)(通志)(宏簡)
著述
先生尚書通考叙曰書載二帝三王之政政者心與事
之所形也是故道德仁聖統乎心制作名物達於事内
外之道合而帝王之政備矣然統乎心者先後古今脗
合無二達於事者儀章器物因革無存故求帝王之心
易而考帝王之事難矧後儒稽古不過以周為據而秦
人滅學周典亦多殘缺廼欲以不完之文上徵隆古之
舊斯益難矣昔紫陽之教每語學者謂如堯舜典歷象
日月星辰律度量衡五禮六樂禹貢山川洪範九疇之
𩔖湏一一理會令透盖讀書窮理即器會道乃學者之
當務也余方授兒輩以書間或有問不容立答則取關
涉考究者會萃抄撮或不可言曉者規畫為圖以示之
至衆家之說有所不通則間述己見以附於下如舊圖
舊說巳備者不復贅出其有未盡則隨條辨析焉歲
月積累寖成卷帙乃次其顛末以便考尋名曰尚書通
考竊謂學有本末道無精粗禮樂官名聖人猶問則讀
是經者安得不求其故哉方將就正於博洽君子然後
退授於家俾為格致之助亦庶乎紫陽夫子之教云爾
陳暘谷先生士元
陳士元邵武人與黃鎮成同時以文為友隠居不仕有
武陽志略武陽耆舊詩宗學者號暘谷先生黃氏鎮成
撰武陽耆舊宗唐詩集序曰宗唐詩者武陽耆舊之所
作也詩以唐為宗詩至唐而備也盖自唐虞賡歌為雅
頌之正至五子之歌有風人之旨三百篇源流在是下
至楚騷漢魏而流於六朝至唐復起開元天寶之間極
盛矣一本温柔敦厚雄渾悲壯而忠臣孝子之情傷今
懷古之意隠然見於言外可以諷誦而得之矣宋諸大
家務自出機軸而以辨博廹切為詩去風雅頌反遠矣
及其弊也復有一𩔖衰陋破碎之辭相尚為竒豈不
為詩之厄哉吾鄉自滄浪嚴氏奮臂特起折衷古今凡
所論辨有前輩所未及者一時同志之士更唱迭和以
唐為宗而詩道復昌矣是時家各有集惜行世未久海
田換代六丁取將暘谷陳君士元網羅放失得數十家
大懼湮没俾鎮成芟取十一刊刻傳遠一以見一代詩
宗之盛一以見吾邦文物之懿陳君是心可不謂賢者
我朝文治復古諸名家傑作齊驅盛唐是編之行適其
逢也敢述卷端
提舉黃子肅先生清老
黃清老字子肅邵武人黃五經之後也通經博文元泰
定四年進士累應奉翰林文字同知制誥國史院編修
官遷奉訓大夫出為湖廣行省儒學提舉學者自遠從
之率多成就稱樵水先生著春秋經旨四書一貫數十
卷詩存者數千篇有盛唐之風蘇天爵為作碑云(閩書經)
(義考)
李玉林先生應龍
李應龍字玉林光澤人西山先生郁之後博學有節操
為時師表至元間薦為白鹿洞書院山長及漳州路教
授俱不赴所著有春秋纂例孝經集註四書講義(閩書)
李先生學遜
李學遜邵武人忠定公九世孫也博學洽聞善天文尤
䆳於易為文典雅有法所著有易精觧中星儀象等圖
(閩書)
文學黃延美先生元實
黃元實字延美邵武人少酷嗜學性凝重寡言終日危
坐不少傾倚天歷初試浙闈中式授郡文學以剡薦未
授而歸邑有妖民為亂令延元實議討賊賊奄至遂遇
害(通志)
黃退圃先生大昌(子公紹)
黃大昌字退圃邵武人黃永存之孫隠德不仕所著有
兼山語錄子公紹字直翁宋咸淳元年進士所著有韻
會(閩書)(邵武郡志)(通志)
危先生德華
危德華光澤人博覽經史不慕榮達善属文精於詩按
志乘邑令金川姚伯和叙德華詩集略曰予來宰是邦
得卓行之士一人曰危德華者孤介特立隠居北溪以
學業教授諸生不求聞達值元季喪亂草竊暴横奔走
竄伏靡有寧日故其發言興懷未免悲憤激烈其所以
嫉奸邪崇節義尊君親上之心炳然著見於言意之表
噫先生家貧矣而其志益貞年艾矣而其詩益豪自非
飬之有素者其能若是耶(邵武郡藝文志)(閩書)
嚴儀卿先生羽
嚴羽字丹丘一字儀卿邵武莒溪人自號滄浪逋客其
為人粹温中有竒氣嘗問學於包克堂自風騷而下講
究深到即雜出古人之詩隠其姓名舉以相試悉能辨
别其世代門戸自號滄浪逋客有滄浪集二卷同族有
嚴仁好古博學嚴參號三休居士俱高尚世號三嚴云
羽詩雖祖唐人然其體裁勻密詞調清壯無一語軼䋲
尺之外同時台人戴石屏深加奬重其子鳳山鳳山子
子野半山邑人上官閬風吳潜夫朱力菴吳半山黃則
山盛傳宗派殆與黃山谷江西詩派無異(閩書)(郡志)
(按志乘載與滄浪論詩者同里有吳陵字景先上宫偉長號閬風山人吳夢易字潜夫朱正中字叔大號)
(力菴黃裳號則山正中子汝賢字志學俱以詩鳴傳中所謂盛傳宗派者此數人餘俟考)
閩中理學淵源考卷三十九
