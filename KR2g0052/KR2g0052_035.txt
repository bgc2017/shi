閩中理學淵源考卷三十五
廣平府知府李清馥撰
三山郭梅西諸先生學𣲖
按元代去宋季未遠其時師資講習此邦淵源回溯
尤近今讀郭氏梅西歐陽氏以大陳氏希說陳氏奎
甫諸先生傳記述簡册渺無師資源流可考只著其
略而已惟時勉齋瓜山正卿子武諸賢相去百年未
遠故家文獻之餘豈無一二可推而得其端緒何至
傳中援証迄無一辭及之而私淑其一二耶然考傳
中四先生師道甚立則彼時傳習之徒亦必多有可
紀惜載籍浸湮無從考證耳今錄四先生著之篇首
存其師範以待他日考訂增入云
純德郭梅西先生隚
郭隚字德基長樂人父正子號存齋宋紹定中進士教
授廉州著春秋傳論十卷隚幼孤弱冠己為人師至元
中舉遺逸授泉山書院山長遷興化路教授改吳江州
再調興化未行卒學者私諡曰純德先生為人䟽通慷
慨謹直簡易為子以孝為父以慈與人交彌久而孚談
經明白統貫不刻鑿為異於四書易皆有述概詩若文
和平而沉深著有梅西集二十卷(閩書)
(按福州府選舉志郭正子字飬正紹定五年壬辰進士登徐元杰榜本州解元廉州教授閩書英舊選舉)
(目次載亦同及檢閱朱氏經義考春秋彙載郭氏隚小傳云長樂縣志郭隚字德基宋紹定進士至元中)
(泉山書院山長云云竟遺却父郭正子名字以紹定進士属之其子矣盖郭正子宋人也郭隚元人也未)
(知經義考引用時傳寫脫落抑長樂志本屬脫誤因恐讀經義考者不詳郭公隚出處大節謹標出以待)
(考訂者審之乾隆戊子四月上澣清馥謹書)
歐陽以大先生侊
歐陽侊字以大長樂人隠居著述動循禮法學者師焉
著四書釋疑五經旨要性理字辨格物啟蒙忠孝大訓
女範幼學等書子潮舉莆田教諭通五經稱五經先生
(道南源委)
陳希說先生有霖
陳有霖字希說長樂人至正中築鄉約堂於藍田書院
之旁中祀先聖以朱吕二先生配朔望舉行藍田鄉約
使隣里子弟講學於中嘗與歐陽侊往來論道尚書貢
師泰為作義士記(三山新志)
陳奎甫先生仲文
陳仲文字奎甫長樂人隠居山林性嗜學敦孝友與族
子潔建書堂于藍橋林壑中以程朱正學倡鄉人課其
文行名為義學(閩書)(通志)
林文敏諸先生學𣲖
余讀林氏清源大同書院記知彼時私淑於考亭者
深矣傳中載與盧氏琦陳氏旅林氏以順稱閩中文
學考諸君子秉道立德師資可藉皆互有發明陳氏
旅後從虞公邵菴卒業晚歲所造殆未可以文士而
輕置之也元代紀載不備多失紀錄其於潛德之英
湮没多矣故今亦就元史文學隠逸中並採可進於
道德者錄出如陳氏旅楊氏載鄭氏東起林氏泉生
皆不得而闕遺之也兹緝其大略著于篇
文敏林清源先生泉生
林泉生字清源永福人與盧琦陳旅林以順稱閩中文
學天歷庚午進士授福清州同知適山海寇充斥以計
殱之轉泉州經歴民負酒稅繫者多瘐死悉破械出之
令船商私釀者代償歴漳州推官畬洞相戒勿犯擢知
福清州會紅巾寇連江帥府檄泉生禦之乃創保甲置
屯柵立誅鹽丁謀亂者七人捕殺長樂謀内應者三十
餘人先發制之賊遂驚潰福清俗好殺孤幼誣訟求賄
泉生立連逮親鄰法民不敢犯除翰林待制以母老辭
累遷行省郎中汀寇負固久不下往招撫得渠帥歸召
為翰林直學士知制誥卒諡文敏泉生邃於春秋工詩
文多權略有將才屢建武功然以志略自負不能下人
以此多得謗者後稍自晦抑署其齋曰謙牧晚益折節
更號覺是軒為文宏健雅肆詩豪宕遒逸所著有春秋
論斷及覺是集二十卷(三山新志)(聞過齋撰墓志)
學諭鄭子經先生杓
鄭杓字子經永福人宋鄭富曾孫泰定中辟南安學諭
與陳旅為文字友嘗著春秋觧義覧古編次夾漈餘聲
樂府又有衍極五篇衍極記載三篇其書自蒼頡迄蒙
古凡古文籀隸以極書法之變皆有論定陶鎔歴代之偏
駁會歸一藝之純粹福建宣撫使齊伯亨採而上之即
城東第宅作衍極堂以藏其書吳聘君與弼稱其考論
最正宋端儀又謂其書中若九德若正邪若四時餘閏
之属又其所自得者(閩書)(莆陽文獻)
鍾元長先生耆德
鍾耆德字元長閩縣人博極羣書詩文渾雄嚴整家貧
不娶授徒養親晚經至正之亂舊業蕩盡恨缺甘旨親
没哀毁幾滅處二弟順德明德怡怡如也有自省錄養
正集等書明德清詞懿行與兄齊名(閩書)
林以寧先生清
林清字以寧長樂人經明行修泰定間年七十餘屢辟
不就賜號梅隠處士又有林清閩縣人宋亡不仕匿跡
山寺變姓名能詩孫誌見明代學𣲖(閩書)
鄭先生東起
鄭東起福清人舊名震龍家居教授常百餘人為文章
有氣魄元憲使程鉅夫名其集曰自然機籟亦善字書
學者多寶愛之(閩書)
教授敖君善先生繼公
敖繼公字君善長樂人後寓家吳興築一小樓坐卧其
中冬不爐夏不扇出入進止皆有常度日從事經史吳
下名士多從之游初仕定成尉以父任當補京官讓於
弟尋擢進士對策忤時相遂不仕益精討經學而尤長
於三禮嘗以魯高堂生傳士禮十七篇即今儀禮也生
之傳既不存而王肅袁凖陳銓蔡超宗田僧紹諸家註
亦未流傳於世鄭康成舊註儀禮疵多醇少學者不察
因復刪定取賈䟽及先儒之說補其闕文附以己見名
曰儀禮集說凡十七卷成宗大德中以浙江平章高彦
敬薦擢信州教授未任卒趙孟頫倪淵皆師事之(宏簡錄)
(閩書)(三山志)
鄭叔起先生震(子所南)
鄭震後更名起字叔起號菊山連江人道學君子早年
場屋不遇客京師三十餘年晚為安定和靖二書院山
長又開講於平江無錫伏闕論史嵩之淳祐丁未鄭清
之再相震登其門罵曰端平敗相何堪再壞天下被執
與子女俱下獄京尹趙與籌縱之鄭罷相乃免與林獻
齋周伯弱為行輩詩有倦遊藁仇山村選四十首為清
雋子所南作家傳云得詩十五篇此盖流落交遊間者
所南未之見也(宋詩抄)(三山志忠義)
鄭所南字憶翁一名思肖以太學生應博學宏詞會元
兵南下所南猶叩闕上書元之人争物色之遂變名曰
思肖僑寓吳下時時望臨安舊都野哭若狂終身誓不
見朝士有鐵函經藏蘇州承天寺古井中以久旱浚井
得一函錮之再重中有書一卷名曰心史其藏書之日
為德祐元年明崇禎庚辰始出人異之(福州通志州府志)(蘇)
藍仲晦先生光
藍光字仲晦原江西臨川人受業吳澄與危素為同門
友素薦引之適仲謙參政江西辟光從事以功授南安
路知事轉閩照磨尋陞檢校綜理閩清邑事改行省都
事因家於閩後素復為明侍從官薦光光謝病不起深
衣幅巾家居教授五十餘載以節終年九十九葬賢沙
(通志)
莆陽劉原範諸先生學𣲖
余讀原範先生衍極書知考道問學者深矣惟時莆
中淵源最正艾軒之遺榘紫陽之流徽正獻忠肅之
家學萃集斯土故有元一代授學傳經之儒託跡於
斯未易一二數也再方氏伯載出陳忠肅公文龍之
門似應附忠肅宋季遺民故不及錄云
劉原範先生有定
劉有定字能静莆田人其先與夙朔同出元豐進士佖
遠孫少貧性剛直不嗜榮進沉潜志學嘗著衍極書五
篇又原範吟三十七章司業吳源謂其推闡圖書之秘
發揮象畫之妙究極前後體用之所以然一部全易也
學者稱原範先生
陳浮丘先生紹叔
陳紹叔字克甫莆田人幼好學終日危坐一室俯讀仰
思嘗為學者講論璣衡遂揉木為儀象以示之既而鑄
銅倣古制又别制器象天體虛其中而髹之列周天度
數而以鈿螺填之揭南北二極凡天河星宿皆列其名
使夜視之與天象合圍四尺五寸有竒名曰小天至於
河圖洛書太極通書律歷制度靡不研究有外集百餘
卷題曰浮丘集學者稱浮丘先生(按黃氏海道南統緒入元儒今從之)
黃潜崗先生方子
黃方子字潜崗莆田人著論語講義(按道南源委列之著書目内其事實)
(待考)
教授顧子元先生長卿
顧長卿字子元莆田人以薦歴福州路教授嘗移書助
教陳旅責其不作宋遼金三史旅以書示學士虞集曰
江南有此秀才大不易得及謁選京師會開局修三史
長卿即以所自著史藁上中書得辟史局以議不合移
疾去(通志)
總管朱原道先生文霆
朱文霆字原道莆田人泰定中進士由甌寧縣尹至泉
州路總管致仕博學洽聞宋文憲濓稱其文言醇而理
彰著有葵山集(宏簡錄)
教諭林先生重器
林重器莆田人為教諭開明聖賢藴奥循循善誘著四
書典要詩經意說見三山流寓(三山志)
林子泉先生以辨(弟以順)
林以辨字子泉莆田人祖應成見宋潘炳學派以辨通
易書春秋尤善說詩皇慶中詔以科目取士以辨不苟
求進究心程朱之學弟以順字子睦元至治進士累官
同知福州總管府事
縣丞方遂初先生德至
方德至字遂初宋公權之孫幼能讀先世書長而求諸
三古四聖人及宋程朱二氏之經之傳沉潜厭飫豁然
以通至正間登第授永嘉丞家貧授徒養親與其婦廖
相安羈窮淡苦中後廖雙盲德至永嘉代歸父母堅欲
其别娶德至婉辭邑人義之(閩書)
山長林先生善同
林善同宋福州守枅四世孫好學工詞賦授泉山書院
長元亡不仕明初以賢良官召起以祖母年老辭既復
起之行至建州寄所作顧氏義妾詩有有妾猶知遵禮義
此身那肯負綱常之句竟死于道(閩書)
閩中理學淵源考卷三十五
