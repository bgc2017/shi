閩中理學淵源考卷七十一
廣平府知府李清馥撰
文節李九我先生廷機學派
孟子言君子之澤五世而斬後世率以此而論鄉國
汙隆盛衰之運溯其流風餘澤以究人物終始其大
致無或爽者明代成化後蔡文莊獨倡宗風隆萬以
降學術分判遺澤寖微矣文節私淑鄉先生之教以
禮律身以儉範俗其砥礪廉隅猶可以風世也前輩
嘗言公和氣盎然無復谿刻一切科名勳業之盛澹
若高禪蕭然數椽中角巾布履不異儒素談及平生
事自授徒至直閣進退出處之論詳哉其言之余讀
燕居錄名臣錄家訓諸書仰見典型風節學問源流
非僅以茹蘗見長世有謂公刻而隘者豈為確論耶
平昔諄諄於薛文清一人其所志所學可想矣余因
考彼時風尚波靡而吾郡故老尚有典型也故不禁娓
娓述之按公集中與往復相砥勉者有楊氏貫齋文
恪黃氏九石諸公為後進楷模貫齋二公已另見餘
附交友中待考焉
文節李九我先生廷機
李廷機字爾張號九我晉江人幼稟氣薄就塾後猶夜
啼筋浮睛露鄉父老謂非壽相父母亦憂之然沉靜寡
言永日不思睡十歲從黃默堂先生一日以狀元宰相
命題破曰名魁天下之選身近天子之光先生喜甚命
同學北面揖之隆慶四年順天鄉薦第一歸讀書永春
山中再詣公車張居正延教子不赴戊寅移家授經於
毘陵就館座師申時行者二年萬歷十一年會試第一
殿試第二人授編脩十四年夏持節封趙藩過家置義
田贍族人葺先塋葬族人并友人不能葬者累官宮坊
侍皇太子講學每四鼓入長安門寒暑風雨不輟二十
四年陞祭酒以整齊嚴肅約士曰此高皇帝之訓今人
不守高皇帝訓輙遠引敷教在寬之文夫所謂寬者乃
多方勞來輔翼欲其自得之謂豈以縱弛哉陞南京吏
部右侍郎署部事二十七年典京察無偏私嘗兼攝戶
工二部事綜理精密奏行軫恤行戶四事商困大蘇外
城陵垣多所繕葺他如皇城公署廟祠牌坊橋梁一一
脩治費皆取節縮公帑竒羨不以煩民或諷以儒臣不
宜親俗事曰有俗人無俗事天下國家事何可言俗也
時浙人李文政結交近侍廷機告御史寘之法改北禮
部左侍郎在禮部時妖書事起捕治甚嚴時歸德沈鯉
四明沈一貫二相不協會有言楚王假王者江夏郭正
域為禮部右侍郎所見復與四明相左江夏訐四明遂
成郄江夏引疾去四明之人因借江夏以傾歸德上謂
妖書實出江夏手逮訊江夏從人乳媪下多官廷訊五
日不决上怒甚詔責會問官有朋友情深君臣義薄之
語多官計無所出江夏危甚廷機獨以身保任江夏為
之翼護會緹騎緝得皦生光者即以坐之衆在疑信間
猶豫未决御史沈裕言於厰璫曰事不决縉紳荼毒矣
廷機是御史言生光亦慨然承伏獄上其事後乃决而
江夏保無恙署禮部四年立簡易之條以便宗室减外
貢入京人數以省邊傳飭殿試之規以閑進士定殿試
之期以便歲貢剏屋以居官施衲以活凍宗藩有所訴
請立為明白遂不至賄求胥吏請托中官諸宗德之為
立生祠四區上雅重廷機三十二年朝覲之期上於禁
中謂左右曰此時京官不忙惟趙世卿李廷機不與外
吏相接也褒以忠慎恭勤三十五年以禮部尚書兼東
閣大學士入參機務廷機三辭始受命謝恩疏言人臣
惟知有主苟可自致於主者無不盡有益於主者無不
為不知有身不知有家不知有交遊往來不知有毁譽
得喪必無一念不可與主知必無一事不可對主言以
是内省有不可則止之訓焉在事九月言者蠭涌遂决
意求退上屢詔勉留且遣鴻臚卿及同官宣諭趣出堅
臥不起待命首尾五年乃屏處荒廟廷臣猶有繁言至
四十年九月疏已百二十餘上乃陛辭出都待命同官
葉向高言廷機已行不可再挽乃加太子太保賜道里
費乘傳以行人護歸四十四年卒年七十五贈少保諡
文節廷機繫閣籍六年秉政止九月無大過平生遇事
有執尤廉潔自授徒至直閣蕭然數椽中角巾布履不
異儒素平居言論動稱古人在詞林惟禮節事體咨前
輩至行已居官則曰擇善而從可也秀才時館於何憲
副元述家何自道居官朝參之勤心志之故仕宦三十
年不敢以憚勞養安失禮怠事交游餽餉一切辭却第
以節約當治生曰羔羊之詩誦大夫節儉正直夫惟節
儉正直出焉雅慕清净畫一之理欲朝列之間遵令甲
守職掌省議論以奉法循理為先其時士大夫重氣誼
尚建白時時軼越所守官而廷機不喜之以此攻之者
衆且急卒之清節皦然不可得而誣也自言曰予在政
府九閱月惟主張四川撤兵全活黔蜀生靈省饟運俾
安疆臣兄弟不至為播州之續此一事差足報國耳所
著有四書臆說春秋講章通鑑性理刪宋賢事略編大
明國史國朝名臣言行錄燕居錄文集二十八卷學者
稱九我先生九我者廷機早失父母取蓼莪之章以自
號也(明名臣言行錄序明史八公撰燕居稿)(新舊郡志)(閩書)(蔣)
備考
蔣氏德璟撰燕居錄序曰某少時嘗一再見文節李公
於家蕭然數椽中角巾布履不異儒素而談平生事自
授徒至直閣進退出處之詳及議代藩安邊撫酋諸大
政若以璟為可教者已出燕居錄性理纂家訓家禮授
之最後以宋賢事彙見遺曰此宋前輩事可師法璟心
識之而先君子亦數言公為南少宰時署戶工諸曹勤
於吏職諸曹郎敬畏之核倉庫繕城工歲省金錢數萬
計南公卿嘗語公曰公詞林旦晚且相此俗事不足問
公曰有俗人無俗事天下國家事何言俗也世或疑公
清而隘及余以諸生見則和氣盎然無復谿刻一切科
名勳業之盛淡若高禪其署柱間用前輩語曰見故人
而一笑自有餘歡念平生之百為亦無可恨晏裘幾敝
白頭辭天子歸與陶徑就荒黃菊待主人久矣蓋璟一
再見而恍然得公之深也比璟踵入詞林叨貳春官見
公所釐次宗藩條例後人奉若蓍龜所購官房十八座
可萬餘金皆節裁部羨蠧為之在辟雍亦各購有官房
其意欲使官各有居以養其廉而公家數椽即中人産
猶不如也身為廉吏而又能節縮浮費以養人之廉其
非徒清可知今諸子貧不能供饘粥而耳視者猶以隘
疑之不亦異乎公入直纔數月自擬薛文清嘗抗疏云
臣學瑄足矣及公沒而葉公文忠馳數百里拜墓下省
其家無一物歎曰真不愧文清也嗟乎令公而盡其用
與文忠相左右當必有不可量者璟既與同鄉刻公集
而二雲曾使君復刻公燕居錄以授公子計部百菴君
璟與計部兄弟遊見其廉靖有公風因序所受知於公
者以見前輩下士之誼而凡讀是錄者時以一通置之
座右其於學亦思過半矣
縣令王在雲先生雍
王雍字在雲德化人受業李文節以明經宰浙之雲和
冰蘖著聞調富沙歸田二十餘年為鄉先生正直不阿
邑有利病輙為别白邑侯亦蓍蔡奉之甚為時推重置
義租以供宗族祭祀(德化邑志)
郡守李大堂先生雲階
李雲階字大堂德化人初負篋從王都易學繼師李文
節萬歷二十五年舉北闈授華容令建劉忠宣大夏祠
恤黎淳之後各置祀田若干頃剖决冤獄裁抑勢豪無
所回撓歴四薦已署部職竟被多口量遷吉安同知郭
青螺鄒南臯兩公皆器重之數攝府篆復代𣙜湖關却
例金五千餘為窮民償逋賦兩臺交薦以忤當事致仕
歸家居課讀立社論文指示不倦有書數種藏于家(新郡)
(志)(邑志)
通判單巖泉先生輔
單輔字巖泉德化人年少力學從李文節游由恩貢任
廣東廉州合浦縣清介執法不阿任六年不取合浦一
珠遷通判解綬居鄉家無臧獲妻自炊子自傳茶飯供
客李文節高之為舉鄉賢(邑志)
庶子黃九石先生國鼎
黃國鼎字敦柱號九石潛之孫萬歷二十六年進士選
庶常授編脩使封楚藩毫不受遺會島夷謀互市璫高
寀受賄國鼎移書撫軍逐之李文節病臥荒廟中平昔
相善之人多引去甚至有排擊自明非黨者國鼎間一
日一視或再卒以此中蜚語國鼎不致辨上疏求去歴
右春坊右庶子兼侍讀辭歸後六年再召不起卒國鼎
温良雅度外若易與中實難犯好人之善不能庇人之
過喜行善事著有易經初進四書質問
郡佐黃谷谿先生懋中
黃懋中字有及南安人河清之姪萬歷丁丑選貢入成
均積資出令粤之封川革除舊規遷學廟復學塘魚租
歲給師生秩滿擢判瓊念親老不欲渡海移檄歸養未
幾父訃至服闋補蘇州判掌織造鹽局一切常例毫不
苟取署吳縣釋久繫冤獄三載報政堅意乞休兩臺登
之薦剡不為少挽歸家鍵戶著書有司至厚者弗干以
私自號谷谿子初年與蘇紫溪李文節温晦吾柯立臺
劉國徵為文字交氣意相勵年九十三卒封川士民祀
之名宦焉李文節先生序其文徵私志曰黃君有及與
余為文字交有年辛亥余自内閣賜歸君時過余山莊
相與談往事嘗欲借國朝實錄觀之予謂君且負良史
才何不取郡邑志雌黃之以憲今啟後實錄不必觀可
也越數時君書來謂有所脩南安文徵私志蓋邑志久
廢姑脩之以備野史以其副投余觀之屬余為序云(南安)
(邑志)(文徵私志序)
閩中理學淵源考卷七十一
