閩中理學淵源考卷八
廣平府知府李清馥撰
文節林艾軒先生光朝學𣲖
陳正獻公曰閩中洛學之興肇自建劍而莆儒風之
盛自紹興以來四五十年崇尚洛學艾軒先生實作
成之林公希逸曰自南渡後洛學中微朱張未起以
經行倡東南使知聖賢心不在訓詁者自莆南夫子
始莆南者艾軒先生也朱子曰這道理易晦而難明
某少年過莆見林謙之與方次雲說一種道理說得
精神為之踊躍鼓動退而思之至忘寢食後來過莆
二公已往無有能繼其學者矣劉後村曰以言語文
字行世非先生意也先生乾淳間大儒國人師之文
公於當世之學間有異同惟於先生加敬于時朝野
語先生不以姓名皆曰艾軒觀此則公之從游陸公
子正淵源程氏之學其時豈特為莆所宗仰哉先生
曾與楊次山手札自言與方次雲論晉代人物如寒
蟬孤潔不入俗調心甚樂之方云此數人來孔子之
門恐一日着脚不定乃悟夫子之門為人物凖的千
歲人物要入得此窠樣中乃為無愧耳此又先生與
方氏默會孔門親切之訓者也維時莆之宗𣲖發自
艾軒其平日師友講習多從事於經術行檢使人知
聖賢心不在文字訓詁間也聖學湮廢寥寥千載於
孔門德行之科莫能尋討契合而不知其體認於學
問根柢淵源未易窺也朱子嘗釋善言德行之說謂
所言皆其自已分上事故當時惟顔閔以上從事此
工夫自洛閩之學興師弟講切無非此義而一發千
古之矇方林二公得程氏緒餘殆窺見此旨歟乾隆
辛未四月望後一日書
文節林艾軒先生光朝
林光朝字謙之莆田人學者稱艾軒先生少有聲場屋
再舉禮部不第不復以得失為意聞吳中陸子正學出
尹和靖遂往從之自是專心聖賢踐履之學通六經貫
百氏出入起居必中規矩歸莆設講於東井紅泉四方
來學者無慮數百稱為南夫子蓋先生之學一傳為林
亦之再傳為陳藻三傳為林希逸其為教以身為律以
道德為權輿不專習詞章為進取計平生未嘗著書其
於聖賢微旨有得於師傳者惟口授學者使之心通理
解嘗曰道之全體存乎太虚六經既發明之後世註解
固已支離若復增加道愈遠矣又曰日用是根株言語
文字是註脚學者須求之日用求之不已則察乎天地
隆興元年年五十始以進士及第授袁州司戶參軍乾
道三年龍大淵曾覿以潛邸恩倖進先生與劉朔以名
儒薦對頗及二人罪由是改知永福縣而大臣論薦不
已召試館職為秘書省正字歴著作郎進國子司業兼
太子侍讀九年張說再除簽書樞密院先生不往賀遂
以顯謨閣出為廣西提點刑獄淳熙元年移廣東以擊
殺茶寇功拜國子祭酒四年孝宗幸國子監命講中庸
大稱善面賜金紫除中書舍人兼侍講時吏部郎謝廓
然以曾覿薦賜同進士出身除殿中侍御史命從中出
先生愕然曰是輕臺諫羞科目也立封還詞頭孝宗度
先生必不奉詔改權工部侍郎請外遂以集英殿脩撰
出知婺州引疾提舉江州興國宫年六十五卒諡文節
先生老儒通達世務負士望甚重出使入朝徇義忘私
無田宅以遺妻子在後省久未有建明吕東萊私謂所
知曰未知此老若為收煞及繳駁謝廓然除命乃喜曰
此舉過江後未有也先生既没朱文公嘗嘆曰某少年
過莆見林謙之方次雲說得道理極精細為之踴躍鼓
動退而思之至忘寢食後來再過則二公已没更無一
人能繼其學者矣陳正獻公曰莆儒風特盛自紹興以
來四五十年士始知洛學而以行義脩飭聞於鄉里者
艾軒實作成之也有集二十卷陳氏宓謂其森嚴奥美
上參經訓下視騷辭劉氏克莊亦謂高處迫檀弓穀梁
平處與韓並驅林氏俊曰艾軒不獨道學倡莆詩亦莆
之祖用字命意無及者後付雖工其深厚未至也按先
生嘗師事同郡林霆林公深於象數之學者所著有易
論詩書語錄中庸解等集(莆陽文獻林閩書集朱子語類貞肅)
文略
與朱編脩元晦曰前此數得來書祝耕老有五夫便人
去令來取書因循如許言之愧甚去年過黃亭只相隔
得三二日所欲道者亦何數唯耿耿比承除書之下此
在公論以為太遲不知賢者出處自有時直道之信善
類增氣見教恭而安數語乃是從根株上說過來别後
對此如一對面語但所謂與虞仲達及此一節更記憶
不上是日說數件語當不止此耳林用中聞以館舍處
之得質正所聞而求所未聞甚善復之到官已三月偶
疾唾中有血雜出令人憂懸也
與楊次山曰某授徒三十年不過為場屋舉子之習學
問一事雖稍涉其涯而所以作語及所以傳授於人唯
是一律豈敢輒出場屋繩尺之外也某年近二十未知
龜山所遺後來者為何書及隨計走都下此說一歴耳
又二三年中乃得之是時有周先生尹先生諄諄然八
九十歲人乃文靖公一輩流也王信伯得之於龜山施
廷先得之於信伯廷先吾友也廷先每說洞庭之野有
一人吾所畏當買舟同一見之不及見此人廷先死矣
傷哉廷先每對人道說必為之出涕廷先乃吾亡友方
正字次雲之友某以次雲六兄之故遂定交某幼歲聞
李太白石曼卿之為人即踴躍道其事又初讀晉書見
一樣人物如寒蟬孤潔不入俗調此心甚樂之一日對
次雲說古人如此終是不俗六兄云此數人來孔子之
門恐一日着脚不定某乃悟夫子之門為人物凖的千
歲人物要入得此窠樣中乃為無愧耳
詩
送别湖北漕李秘監仁甫詩曰文字眇煙雲過眼徒浩
浩所有未見書惜哉吾已老子雲客長安陳迹如一掃
同叔向來人我生苦不早亦聞青城山斯翁為有道瞿
塘不可上秋夢長顛倒白日來西崑一見自應好縱譚
百代前至境非枯槁多為開口笑明日生懷抱黃鶴有
高樓怳如事幽討攬轡逢道州聽書下下考周南勿留
滯掇拾供史藁分手重酸辛璠璵衆所寳十日不得面
何為太草草
備考
陳正獻公俊卿撰艾軒祠堂記略曰淳熙壬寅夏四月
永嘉林仲元來守此邦以厚風俗敦教化為本闔郡之
士咸造於庭曰莆雖小壘儒風特盛自紹興以來四五
十年士始知洛學而以行義脩飭聞於鄉里者艾軒先
生實作成之也先生學通六經旁貫百代蚤游上庠已
而思親還里開門教授四方之摳衣從學者歲率數百
人其取巍科登顯仕者甚衆先生之為教以身為律以
道德為權輿不專習詞章為進取計也其出入起居語
默問對無非率禮蹈義士者化之間有經行井邑而衣
冠肅然有不可犯之色人雖不識望之知其為艾軒弟
子也莆之士風豈無所自先生殁已六年人思其矩範
願得立為祠宫春秋薦以苾芬以慰邦人之思太守乃
擇南城隙地為屋十六楹丹艧一新因謀刻歲月謁記
於予予於艾軒游四十年所謂三益之友其可辭乎
明貞肅氏俊撰艾軒文選序略曰吾家艾軒先生崛起
南服專志聖賢于時遺儒陸子正施廷先嘗學和靖龜
山先生特從指授以上紹伊洛之傳窮博而會之要絶
意著述東井倡道盡羣俊而朋來之四方年五十始奏
名十一轉而至中舍平茶寇講中庸一再為孝宗褒奬
坐封還詞頭改工部侍郎以集英脩撰知婺州提舉興
國宫以卒先生長晦翁一十六歲晦翁商略理道獨先
生意合嘉其精細退若有得請質時見於書兑澤南軒
於易有所異為晦翁獨與其繳駁新端也東萊曰平生
保任此老不負諡文節也君子謂允去今三百五十年
祠久圯墓之田易數姓穉弱二孫稀落可念龍坡之為
仰止書院馮公行健雷公孟升意也俊偕汝華謀曰先
生嘗同晦翁講道以齒則兄以道則友晦翁固道學淵
源先生亦道學名𣲖一方而名天下稱南夫子無異詞
宜並祀雷喜白之馮暨貳暨大巡宣司監司督學議可
並祀二先生侍以莆高弟子而復梓其文以傳云
侍講陳英仲先生士楚(以下門人)
陳士楚字英仲莆田人從學林公光朝登乾道八年進
士調臨江戶曹攝新喻縣政化大洽改秩調侯官丞相
周必大薦之以國子監簿召對孝宗奬其誠實紹熙初
除宗正丞兼嘉王府直講一日百官已趣班雪大作宰
相索表稱賀援筆立就朝士稱嘆青宫開經筵講周書
無逸章其解稼穡艱難曰百穀麗於土荄萌既敷方有
實三農力於田莠草既除方有秋以諷小人妨君子之
意夀皇傳諭曰陳直講說書議論精詳理致深奥得師
儒之道除右侍郎右史退葺御書閣扁陽春堂揖壺樓
觀稼亭皆宸筆揮洒慶元改元除侍講林希逸守莆祠
艾軒綱山樂軒于穀城山後人以士楚侑饗云(莆陽文獻閩書)
主簿黃季野先生芻
黃芻字季野莆田人少從林艾軒學志行高古自劉夙
劉朔林亦之而下皆推讓焉登紹興二十一年進士第
調懷安簿未上卒二劉葬之表其墓(莆陽文獻閩書)
推官卓進之先生先
卓先字進之莆田人少從林艾軒學年十五拔鄉解紹
興四年年四十以特科調龍溪主簿歲旱疫多所全活
累遷建寧軍節度推官歲亢旱松溪政和建陽浦城四
邑仰食下流客米府禁米舟出城先争曰四邑非建民
耶平生居官廉静言論據經與人寡合陳宓鄭爚許與
特甚而傅伯成尤敬重之族孫得慶(莆陽文獻閩書)
魏天隨先生几
魏几字天隨福清人從林艾軒以克己復禮問艾軒曰
五湖明月因以穎悟賦丹霞夾明月有半白在梨花之
句人以半白梨花郎目之其昆仲有雪堂天游亦名士
也(閩書志三山郡)
林載德先生阿盥
林阿盥字載德福清人林高諸孫也從林艾軒學苦六
經無所入至欲投江死艾軒稱之謂魚鹽中膠鬲(閩書三)
(山郡志)
陳先生叔盥
陳叔盥福清人少從林艾軒講學出揖客而容頳艾軒
曰心不負人面無頳容叔盥悟而自克遂以行誼名(閩書)
(郡三山志)
傅景初先生蒙
傅蒙字景初仙遊人少從林艾軒學工詞賦兼五經孝
宗朝嘗上萬言書退而講學龍池以淑後進(閩書志仙遊邑)
教授林恭之先生肅
林肅字恭之仙遊人淳熙三年進士少有文名與傅蒙
遊林艾軒之門試教官科授臨安教授卒(仙遊邑志閩書)
提舉楊似之先生興宗
楊興宗字似之長溪人祖惇禮字穆仲興宗少師事鄭
夾漈後執經林謙之之門登紹興三十年進士調鉛山
簿孝宗登極上封事末陳以守為攻之策時相湯思退
主和議使人要曰若登對無立異當以美職相處郤之
累書抵東府力争孝宗嘉其志除武學博士丞相陳俊
卿舉充館職條對時弊歴遷校書郎與林謙之同校文
省殿擢鄭僑蔡幼學陳傅良時稱得人脩四朝會要歴
遷司勲郎論張說不當與趙汝愚同拜不報又駁楊和
王存中封爵太優忤時相虞允文乞祠出守處州大有
政聲除知温州改嚴州終湖廣提舉著有自觀文集(閩書)
林先生恂如
林恂如莆田人少從林艾軒學嘗傾貲殫力脩築木蘭
坡之南岸堤祖國鈞建紅泉學延族子艾軒為師焉(閩書)
判官林井伯先生成季(以下家學)
林成季字井伯艾軒從子有學行從朱子游朱子深器
重之所與筆札甚多趙忠定禮為上客每事必咨仕興
國軍判官(莆陽文獻)
備考
劉後村䟦趙忠定公朱文公與林井伯帖某為童子時
受教於先友井伯林丈初筮主靖安簿辱授印焉卷中
諸帖昔皆嘗見後三十餘年復從君保陳君見之蓋先
友冡上之木已拱而其家亦益落矣感今念昔不勝悲
慨當乾淳間艾軒先生與忠定相君同館井伯丈以艾
軒猶子為忠定上客所交皆當世名人而於朱張吕三
君子尤厚忠定帖雖家事瑣碎亦謀焉文公帖如黨論
之興大愚之貶衡陽之薨皆當時大變故士大夫掩耳
不敢聞公獨諄諄然赴告於井伯丈一太學生未脱韋
布而隱然任世道之隆替受諸老之付囑可不謂賢哉
初餘干縣尹有憾於忠定謫命下祖昔人憾萊公元城
故智張皇特甚井伯丈適在吳中先馳書以報忠定賴
以自安嗚呼使遇良史筆之豈減於陳仲弓郭有道耶
漕舉吳省齋先生澥(以下交友)
吳澥字清臣龍溪人兩請鄉舉有聲又請漕舉及同文
館舉澥著述甚富援筆立成皆極精妙與陳知柔林光
朝諸公為莫逆交知柔嘗擊節稱賞謂其貌古心古學
古文古三山林子晦亦嘆其為天下竒才學者師之稱
省齋先生有省齋集行世(道南源委閩書)
縣令陳元榘先生昭度
陳昭度字元榘興化人紹興五年進士第為尤溪主簿
部使者檄令捃摭屬吏細過昭度憮然拂衣去閒居讀
書著文十餘年不出與鄉大夫林迪為忘年友艾軒林
光朝次雲方翥正字劉夙兄弟皆嘗至其家登堂拜母
誼均兄弟既而教授藤州藤地鄙遠俗尚庳陋昭度勵
士以致知謹獨之學由是士競於學知所指歸改知長
樂縣未上卒昭度淵源濓洛為文得古法簡嚴閑淡理
致深遠艾軒志其墓謂不緣師授視横渠為同時獨曉
者(莆陽文獻閩書)
鄭夾漈先生樵
鄭樵字漁仲興化人父國器太學生嘗鬻已田築蘇洋
陂人食其德没於姑蘇樵年十六徒步歸葬自是謝絶
人事結廬越王山下閉戶誦習卜築草堂夾漈居之久
之出遊名山大川搜竒訪古遇藏書家必留借讀夜則
仰觀星象寒暑寢食為之都忘一時名人如李綱趙鼎
張浚皆器重之初為小學經旨禮樂文字天文地理蟲
魚草木方書之學皆有論辨紹興十九年上書曰草萊
臣鄭樵昧死百拜獻書皇帝陛下臣本山林之人入山
結茅欲讀古今之書通百家之學討六藝之文而為羽
翼忽忽三十年著述之功百不償一不圖晚景獲見太
平松筠之節不改歲寒葵藿之心難忘日下恭惟陛下
留心聖學篤志斯文擢用儒臣典司東觀内外之藏治
有條理百代之典燦然可觀臣伏觀秘書省歲歲求書
之勤臣雖身在草萊亦欲及時效兹尺寸謹繕寫十六
部百四十卷恭詣簡院投進其餘卷帙稍多望賜睿旨
許臣料理餘續當上進得展盡底藴詔以其書藏秘府
歸而益厲所學從者二百餘人尋喪母哀毁廬墓部使
者舉孝廉者三舉遺逸者二皆不就二十七年以侍講
王綸賀允中薦應召明年上殿奏言臣處山林三十餘
年脩書五十種皆已就其未成者臣取歴代之籍始三
皇卒五季彙緝為一名曰通志體參馬遷法則稍異謹
摭其要覽十二編名曰脩史大例先上之帝曰聞卿名
久矣敷陳古學自成一家何相見之晚耶授右迪功郎
禮兵部架閣為御史葉義問所劾力乞還山改監南嶽
還家論著閱四年通志就詣闕請上會高宗幸建康命
為樞密院編脩官尋兼攝簡詳諸房文字因求入秘書
省繙閱典籍詔許於三館假書觀之陸務觀以為一時
快事又坐言者寢及駕歸繳進通志而樵卒時年五十
九矣生平枯淡好施居鄉累歲不一詣守令筆札雖詔
從官給未嘗取也見人寸善推譽如有不及有來質問
者為之顛倒數於當路薦林光朝林彖學者稱夾漈先
生詩文有谿西集五十卷(莆陽文獻閩書)
州守蔣元肅先生雝
蔣雝字元肅仙遊人少博學強記下筆輒數千言曲盡
其妙鄉先輩宋藻舉經傳扣雝随問隨答每以南方夫
子稱之設席郡庠戶履常滿與林光朝同時十人俱知
名號莆陽十先生登紹興二十一年進士教授泉州守
王十朋見其文大加賞識雝因作夢仙賦以獻十朋曰
長卿大人太白大鵬之比也又撰時政十議十朋嘆曰
此經世之文矣後知江隂軍再知通州以郡人張次山
坐與程明道邵康節同好惡得罪及陳瑩中任德翁嘗
遷謫於此合為堂祀之扁曰三賢以厲風俗秩滿入覲
首言江東鹽課較之淳熙七年出入之數虧二萬緡主
筴者方以衍課增秩上矍然曰某人欺朕因訪本末雝
口誦指畫應對如響上曰卿材通練合以蒲郡處卿雝
拜謝上目其背方面材也將除贑州為宰執所沮退居
樸鄉十餘年凡四請祠以夀終著有樸齋文集子祈從
子有秋(仙遊邑志閩書)
徵士方直甫先生秉白
方秉白字直甫莆人隱居教授林謙之方次雲劉賓之
復之諸名士皆其友也孝宗朝以孝廉薦不起郡守趙
彦勵嘗辟脩莆陽志有草堂文集(閩書)
州守方先生漸
方漸莆田人重和元年進士紹興中判韶州知梅湖南
恩歴官朝散郎平生清白無十金之産所至挾書自隨
積至數千卷皆手自纂定就寢不解衣林謙之質之答
曰夜或有尋討便不懷安為小屋三間以藏其書榜曰
富文鄭節仲嘗就讀焉子林鄉貢進士孫其義曾孫應
發(莆陽縣志)
文介林綱山先生亦之學𣲖
按先生師事艾軒三十餘年莆人推先生嗣講席後
先生之學授之陳樂軒藻亦嗣綱山講席林氏希逸
創三先生祠奉祀并錄其遺文所謂三先生者莆南
林公光朝福清林公亦之陳公藻也惜三先生之學
至希逸林氏而無傳矣葉文忠公向高曰王信伯再
傳而亦之又再傳而希逸星辰没矣源流正學溯於
前脩固皆同為洛學淵源也於乎懿哉
文介林綱山先生亦之
林亦之字學可閩縣人盛年挾策遊四方卒不契去之
紅泉謁林艾軒光朝而師之左右三十餘年遂為高弟
艾軒卒莆人推亦之嗣講席艾軒之學一本躬行亦之
戶外履幾半於師矣或勸其著書答之詩曰講學紅泉
不著書只將心學授生徒趙汝愚帥閩辟入東井書堂
待以賓禮上其學業於朝命未下卒學者稱綱山先生
一曰魚月先生著論語考工記毛詩綱山詩集景定間
林希逸追舉其賢贈迪功郎賜諡曰文介子簡字綺伯
莆中劉克莊少師之(閩書)
文遠陳樂軒先生藻
陳藻字元潔福清人師林亦之得艾軒經學之傳為時
通儒遂嗣亦之講席藻家貧篤志於學不求人知入則
課妻子耕織出則誘生徒絃誦登山臨水而已學者稱
樂軒先生所著有語孟莊子杜詩解并詩集景定間門
人林希逸薦其賢贈迪功郎賜諡曰文遠(閩書志三山新)
中書林竹溪先生希逸
林希逸字肅翁號鬳齋福清人師事陳藻藻之學出於
林亦之亦之出於林光朝其授受遠有源委登端平二
年進士為平海軍節度推官以清白稱淳祐中遷秘書
省正字入對乞信任給諫又乞早决大計以慰人望理
宗皆開納歴翰林權直學士兼崇政殿說書以直秘閣
知興化軍下車首詔學者云自南渡後洛學中微朱張
未起以經行倡東南使知聖賢心不在訓詁者自莆南
夫子始初疑漢儒不達性命洛學不好文辭使知性與
天道不在文章外者自福清兩夫子始學者不可不知
信從也因立三先生祠祀之併鋟其遺文以傳莆南夫
子者林光朝兩夫子者亦之藻也景定四年舉亦之及
藻為有道之士又舉林光遇幼承父澤奉親不仕並乞
褒崇詔有司為三人樹表書諡並祀之學宫希逸官司
農少卿終中書舍人所著有易講春秋正附篇考工記
解竹溪稿子泳歴興化倅國子監丞劉克莊序希逸詩
宋自光朝三傳至希逸比之于師槁而華矣明代郭萬
程曰自道學興辭命多鄙光朝之門獨為斐然閩自楊
氏道南蓋光朝可接羅李之宗惜時儒未深知者至希
逸而亡傳矣(閩書三莆陽文獻山新志)
朝奉嚴坦叔先生粲
嚴粲字坦叔一曰明卿邵武莒溪人精毛氏詩箋註嘗
自註詩曰嚴氏詩緝朱文公詩傳多采其說焉(邵武郡志)
(按嚴氏粲自序詩緝在理宗淳祐戊申去朱子捐館之歲已四十八年林氏希逸撰嚴氏詩緝序言)
(華谷嚴君坦叔早有詩名江湖間甲辰余抵京以同舍生見時出詩緝語我其說大抵與老艾合遂)
(求全書而讀之今以序詩之年考之亦後於朱子四十餘年嚴氏本傳所言朱子採其說者自邵武)
(郡志如此今讀詩緝中所引用諸說凡朱氏曰者皆文公朱子之說嚴氏採朱子之說而立傳者反)
(謂朱子採其說相沿承誤似無可疑今錄原序并林序二篇附後俟考訂者再詳之)
備考
嚴氏粲自序詩緝曰二兒初為周南召南受東萊義誦
之不能習余為緝諸家說句析其訓章括其旨使之瞭
然易見既而友朋訓其子若弟者競傳寫之困於筆劄
胥命鋟之木此書便童習耳詩之興幾千年於此矣古
今性情一也人能會孟氏說詩之法涵泳三百篇之性
情則悠然見詩人言外之趣毛鄭以下且束之高閣此
書覆瓿可也淳祐戊申夏五月華谷嚴粲序
林氏希逸詩緝序曰六經皆厄於傳疏詩為甚我朝歐
蘇王劉諸鉅儒雖罷落毛鄭舊說争出新意而得失互
有之東萊吕氏始集百家所長極意條理頗見詩人趣
味然疎缺渙散要未為全書蓋詩於人學自為一宗筆
墨蹊徑或不可尋逐非若他經然其流既為騷為選為
唐古律而吾聖人所謂可以興觀羣怨孟子所謂以意
逆志者悉付之明經家艾軒林先生嘗曰鄭康成以三
禮之學牋傳古詩難與論言外之旨矣艾軒終身不著
書遺言間得於前一輩鄉長老客遊二十年未有印此
語者華谷嚴君坦叔早有詩名江湖間甲辰余抵京以
同舍生見時出詩緝語我其說大抵與老艾合且曰吾
用於此有年非敢有以臆决摭諸家而求其是要以發
昔人優柔温厚之意而已余既竦然起敬遂就求全書
而讀之乃知其鈎貫根葉疏析條緒或會其旨於數章
或發其微於一字出入窮其機綜排布截其幅尺辭錯
而理意曲而通逆求情性於數千載之上而興寄所在
若見其人而得之至於音訓疑似名物異同時代之後
前制度之纖悉訂證精密開卷瞭然嗚呼詩於是乎盡
之矣易盡於伊川春秋盡於文定中庸大學語孟盡於
考亭繼自今吾知此書與並行也然則華谷何以度越
諸子若是哉余嘗得其舊藁五七言幽深夭矯意具言
外蓋嘗窮諸家閫奥而獨得風雅餘味故能以詩言詩
此牋傳所以瞠若乎其後也余曰艾軒惜不見子君曰
子又豈容遺艾軒之言故不自揆而為之叙云爾是年
十有二月竹溪鬳齋林希逸書
閩中理學淵源考卷八
