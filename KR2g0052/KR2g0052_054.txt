閩中理學淵源考卷五十四
廣平府知府李清馥撰
恭清陳時周先生茂烈學派
按白沙之學明代諸公共議之謂其近於禪學然其
高風素節亦可追已時周先生師事白沙其省身克
己之錄未知與師門宗旨如何攷之林公見素誌公
墓曰隠衷粹行對天地而質鬼神其人品在黃憲管
寧之右當時莆中諸公推許亦無異詞其操履可想
矣
恭清陳時周先生茂烈
陳茂烈字時周莆田人也先世瑞安人曾大父以軍功
隸興化衛總旗於是遂為莆人茂烈方髫年繼父戎役
厲志不與羣兒伍晝入署夜歸則讀書祖母憐其孱弱
亟止之乃覆燈默誦不輟年十八慨然嘆曰善學聖人
者莫如顔曾顔之克己曾之省身夫非學之法歟作省
克錄自考弘治九年第進士嘗使廣東一切餽贐悉卻
之是時新會陳獻章以理學倡東南茂烈則往執弟子
禮語累日獻章甚喜告以學須静一於是退作静思錄
佩其言終身為吉安理官十餘年入為監察御史袍服
樸素騎一牝馬身若無官顧獨繫風紀之重有尚書佀
子受賂而崔志端者亦為尚書故道流也皆以内援蟠
結不能去茂烈再劾佀罷之崔仍留茂烈意未得而會
其母張年七十有七老矣遂疏乞終養去家居身自治
畦一奚奴拾薪服食麄糲夜卧不能具一帷短牀敝席
漠如也太守以其作苦遣二力助之三日白守曰是使
野人多事且溢口食也遣還茂烈雖不究於仕然故具
經濟才其在吉安持大體開至誠廸以民彛上下信服
有婦嫠家富族人利其貲誣婦且别適特為白之令終
所至民有嫁妾者妾娠緣妻悍去之比生子歸承父業
族羣争不决乃驗以女兄特類争者遂服時守張嚴鷙
而茂烈以寬佐之當道或深文皆徐為申釋明允公恕
既去而有遺思力耕養母者若而歲銓部稔其行清苦
奏改晉江教諭以資養辭既而守臣復上其孝行貧苦
狀武宗嘉之詔視侍郎潘禮故事月給米三石茂烈復
辭古人行傭負米皆以為親臣即貧應未至此且母年
八十有六來日無多願以身力作報母囏勞不願當廪
賜上不允間四歲母卒茂烈抱疾強起號泣寢地疾遂
亟未幾亦卒所産惟一女以身後屬司寇林俊俊為治
其喪立族子遠揚為後海内大夫士聞而傷之御史王
應鵬以狀聞謂茂烈廉如石守道而所養獨純孝如徐
仲車而所處尤困天子悼焉詔所司表宅里曰孝廉仍
恤其家茂烈嚮道甚蚤比聞新會之教契悟亦深安貧
樂志泰然自足日坐斗室究極五經四書之旨以身體
驗隨得隨錄嘗曰儒有向上工夫詩文特土苴耳嘗與
友人論學書曰承示胡敬齋書日不釋手議論精切用
心良苦假所修如之當於吾道中求之也恨生晚而未
考其世焉至於論白沙一峰二先生與丘文莊張東白
頗有抑揚盖一時之言而非盖棺之論也文莊二公吾
不及知一峰之志節尚矣白沙之學而疑其禪非真知
白沙者也人一心也其用一耳士以記誦辭章競科名
日趨於下矣向上將誰主耶世方以是相率任道者憂
之故曰古人棄糟粕糟粕非真傳又曰莫笑世間無著
述真儒不是鄭康成正懼其功倍於小學而妨此大道
也白沙之初見康齋而歸也閉戸窮盡古今典籍又築
臺静坐不出閾外者數年深潛静思真積力久心悟理
融而自得之妙非人所能知也敬齋亦學於康齋同門
者也諒未及面而資麗澤之益又未知其發言之由無
怪乎其作疑也自今攷之敬齋懼學者舍下學而躐於
上逹若白沙則懼學者逐口耳而忘乎身心也竊嘗細
玩尊德性道問學一章學聖賢之法備矣然人之氣禀
不一清者知之勝淳者行之勝無偏廢焉所入異而所
造一矣安得起敬齋於九原相與細詳又曰萬物備於
我反而求之於心身無限欠缺無限病痛至於中之欺
慊冷煖自知若夫愧影愧衾嚴切之功無踰於此烈雖
鄙薄每自檢點勉循規矩今事至教先以治病為急若
病去藥除則終身之訓也其持論如此林貞肅俊曰時
周領悟既深而充養益熟隠衷粹行對天地而質鬼神
第其人品當在黃憲管寧之右焉天啓辛酉諡恭清(越章)
(錄)(莆陽文獻)
教諭郭約之先生克一
郭克一字約之惠安人為人坦夷有志趣嘗講學於莆
以弟子禮見如賓陳先生先生語以為學當涵養本原
不在枝葉繁辭克一深佩服之領正德癸酉鄉薦癸未
試春官乙榜授歸善教諭歸善學在郭外殿宇敝壊諸
生徒寄空籍於學分齋肄業之規弛甚克一慨然振而
興之倡率諸尚義者鳩材募功重新學舍俾士有歸息
而嚴立條教以約束之躬為講說經旨士心竦然諸司
行部至惠州者莫不嘆賞居三年丁母憂歸卒於家(邑志)
侍郎鄭山齋先生岳
鄭岳字汝華號山齋莆人南湖先生露之裔七歲而孤
頼母林兄嵎食貧而撫教之踰弱冠登弘治六年進士
授刑部主事論囚東市錦衣千戸張福恃勢越坐岳奏
論語涉中貴旨下詔獄堂官疏救得釋轉員外郎湖廣
按察僉事宗藩侵民田累奏不决岳竟歸之民荆岳歲
饑設法賑活甚衆常德守刑貨黷濫捕其左右置之法
守解印綬去南臺會薦天下方面官十七人岳與焉正
德初擢廣西兵備副使征黑松洞奏捷調廣東尋擢江
西按察使振揚風紀為逆濠所忌連擢其地左右布政
使濠横奪民田億萬計民設寨聚守濠諷總制剿以兵
岳力沮之副使李夢陽御史江萬實相訐奏下藩臬會
勘岳欲平其理而夢陽務求勝濠從而嗾之執岳憲司
舊役考掠誣岳用公堂銀文致送濠禁錮事聞下鎮廵
勘報濠左右夾持成獄臺省暨江西撫臣交疏其枉遣
大理寺卿燕忠給事中黎奭覆勘竟為濠所陷自誣服
罷後濠反伏誅起四川左布政使以母喪未終制不赴
嘉靖初陞右副都御史廵撫江西至則民擁道聚觀手
額相慶岳奏賑恤受兵郡縣定討逆功及贈祀死事之
臣皆報可甫三月擢大理寺卿輔臣以擁立世宗功議
封伯岳遺書内閣所厚蔣冕勸其辭避林俊以司寇召
至協衷守法一無所假勘事陜西正總兵官李隆罪前
後凡四上疏皆切時政陞兵部侍郎大同兵變赦而復
叛岳密令總兵桂勇斬首惡數人事遂定已而勘報及
大璫弟姪名岳駁正之權倖側目又以議禮忤旨奪俸
言官風聞媒糵其短因力請致仕歸凢十五年卒於家
岳嚴毅端諒好禮勤書老猶不懈尤喜奬掖後進事寡
母甚孝念兄鞠哀恩罄官俸以報搆蒲坂祖祠益祭田
治先世諸墓至於開渠造橋建社有利於鄉族者槩不
惜費所著有山齋净藁吟藁奏議駁藁莆陽文獻莆陽
志略等書享年七十二子泓字士流初為逆濠所陷謫
戍赦回蔭授詹事府錄事疏歸終養(莆陽縣志騏撰本傳)(柯維閩書)
閩中理學淵源考卷五十四
