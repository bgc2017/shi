閩中理學淵源考卷七十六
廣平府知府李清馥撰
郡西林氏家世學派
郡西林氏家學舊矣何司徒為林坦齋先生傳曰有
泉先輩之盛士專一經者弟子聚而師之楷其模範
而守其訓詁終身無所改徙以故師名其家士名其
學文獻之盛所由來也盖自成化以後蔡虚齋修明
易學士得聆其緒論轉相授受其傳浸廣林先生受
易於郭公文博其一也又曰先生所說書已焚草今
不傳矣乃質行不愧怍於俯仰廣文與志唯君繼述
有道之盛皆先生開之夫立德君子烏在尚言耶兹
錄其家學著于篇再素菴先生稱省菴為伯祖未知
族派之詳姑附待考
文學林坦齋先生文明
林文明别字坦齋少受易於郭文博而文博受易於蔡
文莊公虚齋文明襃衣博帶與諸弟子雍容講說陳
紫峯先生與之相重統會聖真窮討理窟旁及詩文
靡不闡究弱冠為諸生教人反復諄切句析條分悉
盡其誠而規矩嚴密無所假借閱史籍見忠臣孝子
貞夫義婦遺事輒掩卷垂涕得一善言隨筆劄記為
人講論不暢不休以此得宗仰諸生間幹質魁梧與
之處油油若無皂白至是非義利嶄然辨毫髮事父
母切至孝敬不違伏臘祭祀洒掃焚香終老忘倦邑
中饑疫流行家無宿食量力推賑於親友往來恤問
亡少却避鄉有不平得一言而退其篤行如此所講
四書易經故有草說皆手自訂定及見紫峰淺說通
典曰足以傳矣吾不能有加也臨沒取而焚之草說
遂廢子敦忠孫學曾
教授林錦山先生敦忠
林敦忠字恕甫晉江人生稟至性母陳氏蚤歿權厝叢
間每朔旦輙省視哀哭如成人長為諸生步趨舉止折
矩準繩同業生望見輙目為有道先生敦忠生平論學
一以躬行為主督學奉新蔡公國珍嘗集諸生講學于
清源山中諸生羣有問難敦忠拱手徐前曰今之學者
基無尋尺而臨深為高自謂聖賢作用不知中行難得
若狂若狷須求一箇入頭狂者天資洒落地位儘高若
狷者痛自刮磨掃却枝葉從本源著力亦自覺有洒落
處此狷之可幾於狂也所謂踏實地人也蔡稱善者久
之其論學如此應歲貢授南陵司訓已遷諭海澄教授
興化所至皆立模楷諸生翕然敬信接人恂恂一團和
氣而於義利之關斬如海澄為生祠南陵莆陽伐石紀
德歿後三庠並祀名宦泉祀鄉賢子學曾别見學閔并
孫維暹俱見科目志黃文簡銘其墓曰德行恂恂召伯
春居今行古任定祖史氏傳之標儒林寥寥千古公為
伍(舊郡志)(墓志)
司徒林省菴先生學曾學派
林素菴曰吾郡自蔡文莊而後行脩學富必推黃恭
肅(光昇)風清塵絶必推李文節(九我)至若居官居鄉如寒
潭秋月心嚴為師老而不倦則吾伯祖省菴先生一
人而已馥按明自隆萬以後異說蠭起公之學雖兼
尚餘姚然其教授生徒獨稟朱子小學教人成法步
趨不失年耄不衰其維持風氣造就髦士之功偉矣
於時會龐雜之日能獨守典型於不墜亦一時砥柱
中流也
司徒林省菴先生學曾
林學曾字志唯號省菴晉江人萬歷二十年進士授南
康司李擢為吏部郎周歴四司疏陳東南水患乞遇災
思儆亟簡賢才共濟時艱尋引疾歸甲寅起為太常少
卿天啟中累官戶部尚書致仕歸問業者屨滿閩省直
指使者張巡撫熊特疏于朝略云林某孔孟真詮周朱
正派不愧理學名儒年踰八十猶朝夕講誦不輟學者
羣然宗之比之蔡文莊而其厚德雅量殆𩔖先代文潞
公韓魏公之為人宜特加優禮恩錫部覆奉旨命有司
遵照存問閩自司馬林文安瀚至學曾百二十年僅
再見焉崇禎甲戌年卒年八十八學曾孝友天植學
業庭授盖方髫齡已卜為有道氣象生平自誓一字
不輕出一錢不輕入歴官所任皆以趙清獻一像自
隨苞苴請託望風遠却聞神宗時每呼曰林秀才其
以清白受知如此居恒與李文節相嚮慕文節被攻
時人勸避之學曾恬然如故嘗語人曰吾鄉不可一
日無文節使少年後進有所敬憚宦三十餘載未嘗
一刺投有司雖至親不少假借室僅蔽風雨門可羅
雀兒童走卒咸知有林夫子年逾七十猶燃夜讀書
或達旦不寐終日危坐未嘗跛倚逢人循循善誘開
陳懇至曠若發蒙焉所著有史評警語潔身亭說皆
論學正派又有孝經詮解批點小學編諸書(新郡志通志)
(林氏筍堤集跋語)
銓部林素菴先生孕昌學派
按素菴先生為吾郡明季舊獻視鏡山何公為前輩
與石齋黃公八公蔣公為同年友榕檀問答公為之
序皆同時互相觀摩講切其學本之伯氏省菴司徒
考省菴與公皆談姚江之學然省菴自授徒至耄年
奉朱子小學書為高曾矩矱絶無肖似王學者素菴
則平生景慕文清文成文莊三先生纂輯三公遺書
不但誦說其文而已是時閩中典型師友猶有可稽
如莆有金石社漳有榕檀吾泉鏡山何公倡學於恥
躬社省菴林公講說於不二精舍布衣季&KR0802;黃公栖
隠於昇文社而素菴則讀書於筍江在兹社嘗自撰
在兹社序曰筍江在兹山房余小子所草搆耕隠鳩
子弟讀書其中者也每慨末俗虚名焦心正學不講
有言及身心性命之故者輒指之為迂詆之為偽而
後生新進粗知章句便膾炙李秃翁之書言以翻案
為竒行以跅&KR1375;為高釀成輕薄漸為世道之憂思一
起而維之顧余非其人也觀素菴自叙結社之志可
見彼時俗波靡公盖維持于不墜者爾又公嘗集子
弟月三會講說經義旁及史學其門人張拱宸何承
都等緝成名曰經史耨義又著周易解義筍堤集諸
書著作甚夥今考其門徒姓氏著于編
銓部林素菴先生孕昌
林孕昌字為磐號素菴晉江人祖雲龍隆慶丁卯舉人
官至運同晚好讀易手評二程及易傳時與布衣黃季
&KR0802;論學必依程朱虚齋正派年九十終為諸生時即志
濂洛關閩之學天啟二年進士歴官吏部文選司郎中
其秉銓衡澄叙官方疏䘏直節薦揚理學諸名臣後以
避璫黨忤權貴借他事下詔獄百日歸家立朝僅兩歲
已而三徵不出里居講學從游者屨滿所著有易史象
解廣占續小學春秋易義泉山小志經史耨義旦氣箴
語錄在兹會語筍堤集未梓者有論語耨義尚書三禮
三百篇藁前後戊巳自鏡錄雁山集等書(童氏子煒撰春秋易義序)
(新郡志)
林素菴先生問問錄節鈔
問問錄小引
學之需問久矣言博學者繼以審問舜大智也而曰
好問今人迺有學而無問矣夫子以好學下問稱孔
文子風世也非為文子也學不講是吾憂問弗知又
烏能措乎中州張得一先生來按吾閩慨然以倡學
明道為己任巡方事竣則偕參知曾二雲先生進筍
江社諸友於羅一峰先生書院而提誨之已復出上
問錄三十則見示若謂滿目皆上也何處是下愚拜
受讀之不覺起舞曰有是哉學問兩字復明於今日
也夫皇華之詩諏謀度詢皆問也乃察吏安民而外
更為崇儒横經之舉則斯問也不獨振風紀且勵風
化矣愚不敏承問宜有所答而慚未能因抒管見而
再申問焉遂名之曰問問錄尚冀有道君子之再有
以教予也
問未發之中解說猶易尋認甚難不認得如何執得此
探本窮源之論也愚謂未發非属玄虚人身實實有箇
中體如花之有根如水之有源雖發矣而有未發者存
焉雖不發矣而有能發者存焉所謂天命之性無極而
太極天地之大本是也人身實實有箇太極却被私欲
蔽錮憧憧勞擾未發之中從何識認惟日夜所息至平
旦之候一夢甫終衆緣未乘天地清寧之氣來與我接
此時良知好惡烱烱不昧已隠具發而中節體段矣在
天為平旦在人為未發此孟夫子旦氣二字程子謂其
大有功於後學也李延平教人静中觀未發氣象夫静
則孰有静於平旦者從此尋認從此下手用戒慎恐懼
工夫使一日之間無非旦氣之流行推之應事接物隨
處提醒隨處迫現則不獨静可觀未發動亦可觀未發
矣不知可備葑採否
問致知格物格字即有恥且格之格當化字看此論極
是夫格致之說紛紛莫定久矣愚謂當先繹大學本文
明明德於天下至先致其知工夫已盡乃不曰先格其
物而曰在格物實無所用工夫矣盖知即明體如日月
當空明鏡在懸著不得一物無論惡物著不得即善物
亦著不得也格字即格君心之格人終日為物所障故
知體不現物格而知自致猶塵去而鏡自空也看來格
去與格化與陽明格不正以歸於正意似相合不審有
當否
問子何以孝臣何以忠俱莫為莫致之光景便是天命
之性此解最為妙悟人但知子臣弟友為庸言庸行故
日用習而不察不知其所以然處皆天也静思默想何
等竒妙即如人終日目視耳聽手持足行習為固然亦
安知為天所命迨觀盲聾者之無以與於視聽痿痺者
之無以與於持行然後知天之錫我者竒而厚我者至
也子思子將天命說入庸德使人不苦玄虚復將庸德
歸到天載使人不厭平易
問吾輩下工夫一味枯静終無著落愚見亦是如此程
子曰不哭底孩兒誰抱不得虚齋先生云若是真學問
文章須見於威儀之際與夫日用之常若是真道德性
命須見於治家之法與夫當官之政不則閉門静坐亦
虚耳然先輩每教人静坐想為脚跟未定者先下一砭
此法亦可細參否
問忠恕是仁字脈絡歸仁見一貫光景何以知之曰即
以克己兩字知之也夫忠為中心恕以如心此己不克
則一團窒礙到處荆棘己心不能如人心人心不能如
己心仁從何歸一從何貫乎愚嘗謂一字堯舜以來相
傳之意而貫字為聖門獨標之宗一以貫三字内實實
有克己工夫故告淵以克己而授參賜以一貫其道一
也然否
問愛之一途未足盡仁仁性體也發而為愛則情也仁
體不可見惟惻隠為仁之端故以愛字歸之要亦有不
拘拘於愛者舜舉十六族而誅四凶何其愛十六族而
不愛四凶耶總以行吾仁而已此說可相證否
問夫子處處言仁却不曾露出仁字抑夫子與諸賢言
仁者屢矣乃以為罕言仁何也夫子所言非求仁之工
夫則為仁之作用若仁體渾淪實口角形容不出只可
静參默會耳然否
問讀書須句句收合自家身上此是讀書要法人身自
具有太極具有儀象具有姤復兩卦但非讀書窮理亦
體驗不出如周子著太極之書遡之無極而其用工夫
處只定之以中正仁義而主静張子西銘本於乾父坤
母而其用工夫處則以不媿屋漏為無忝存心養性為
匪懈邵伯温謂乾坤為大父母故能生八卦姤復為小
父母故能生六十四卦然復之中行姤之&KR0877;章皆隠隠
示人以處身處世之法此數者收合自家身上即他書
不讀亦可矣如何如何
問惟怒難忍惟過難覺此兩語聖賢學脈也顔子亞聖
得力處惟不遷怒不貳過忍則能不遷覺則能不貳矣
薛文清嘗言二十年治一怒字尚不能消磨王汝止曰
心有所向便是欲有所見便是妄如此用功檢點庶幾
無過然否
童先生子煒
童子煒林氏素菴門人其序素菴春秋易義略曰煒方
髫齡即炙先生之教受知特深日與彙翁世兄同硯席
親承提命立雪春風者數十載兹復與彙翁同宦一方
適易義一書正在剞劂煒因得效校讐之役聊述生平
有得於易義之旨以誌授受淵源之有自如此(童氏撰林素菴)
(春秋易義序)
王氏家世學派
按郡先輩楊氏輿撰彦衡王公銓神道碑稱王氏之
門世篤忠貞家全孝友今考公在靖難時奮身殉節
其孫桓庠生早逝妻李氏為吾六世祖樸菴公之女
誓守節教督其子是為東軒公熺其媵洪氏不字從
李氏老世號雙節顧新山先生諸公撰志傳詳矣東
軒首以儒學顯著其子居南公文昇孫三揆公鏞漢
冶公鍔皆以理學稱東軒居南又以雙孝著同郡先
正王公用汲何公鏡山許公宗鎰並娓娓作傳述之
厥後孫曾某為寧粤軍門贈東軒居南為安東伯考
其家世累葉濟美自遜國迄季明與國咸休無極此
可以觀德矣兹著其家學纂錄前輩所紀述者著于
編
司訓王東軒先生熺
王熺字仕顯號東軒曾祖銓靖難時以忠節著父桓郡
庠生早逝母李氏安溪旌義李公森之女矢志守節督
教其子讀書其媵洪氏不字以從李氏老世號雙節熺
資稟聰穎博學多識事其母以孝聞父墓患水熺哀哭
幾絶改葬焉追服斬衰蔬粥廬墓母死毁瘠治葬復廬
墓三年正德十三年以貢授廣東瀧水訓導瀧水僻陋
士鮮知學首以明倫敬身為教以經義啟迪之俗尚鬼
信禨熺刪定家禮教之任官五載乞休歸恒言稱母訓
母好施熺雖貧每新糓升必播精遺四鄰忌日必哀其
生辰雖年七十不敢受子弟上夀禮如忌日肇慶郡志
載名宦顧新山先生志其墓子文昇亦以孝稱(顧新山先生撰)
(墓志)(何鏡山先生撰王先生父子傳)
王居南先生文昇
王文昇字子騰號居南熺之季子也凝定有至性自
少即不為凡兒嬉戲十三歲隨父司鐸於廣父患疾
祈以身代躬湯藥少愈乞休歸途疾轉劇值寇警旅
寓郭外又有水患文昇竭力護持設床褥卧父床離
水僅尺許文昇立侍水中三日父疾愈亦無恙洎父
歾毁瘠致哀如禮嫡母陶繼母李事之盡歡生母鄭
疾思荔非其時迨荔熟而母逝則終身弗食焉公於
祀事虔甚潔脩思慕澘然涕出感母鄭獨子之言中
年議納妾初捐金納一女同安人既至詢已許人盖
儒生也昇不敢近亟物色儒生歸之不責原金其重
義如此生平勤學強識動遵矩矱不愧衾影談吐必
稱古人性和粹莊重口不出暴戾媟狎之言每詫兒
輩仕無崇卑毋以墨敗法課子雖以舉子業而視世
之繁華靡競口習行違者弗善也嘗戒子遺言曰吾
泉前輩林龍峰近輩王嵎齋此二先生者人皆謂之
樸實頭學者正當樸實上用工夫做到精微細密地
位便是真正聖賢大抵人品好者都樸實不好者都
不樸實好人又有幾樣者全看他學問如何耳昇之
著述可摭入性理者甚多許公宗鎰王公用汲並為
撰志傳子鏞鍔皆以實行理學著聲後以曾孫某貴
贈安東伯(許公宗鎰撰本傳)(王公用汲撰墓志)
孝廉王三揆先生鏞
王鏞字庚鑄號三揆旌孝文昇子幼醇謹長有志聖
賢之學覃精會思手筆識之萬歷十六年舉于鄉七
上春官不第無意世途抱遺經以終老歲丁未下第
歸遊山東卒濟南逆旅舍家僮圖輕裝取所著書焚
之喪至其弟鍔驚問其故大慟而摉家篋中者次之
(今見鏡山所撰傳中附載數十條)鏞自少知孝五歲請父取筆作書
即書老萊子孝奉二親七大字執父喪每餐二合米
數葉菜合煑之陳布衣欲潤題其齋曰今世誰有如
王庚鑄行古人道執父喪蔬粥三年未嘗一啟齒笑
庚鑄真孝子矣鏞沉静堅忍渾厚洪深得失不分喜
怒不形其言訥訥其貌迂迂而大義所在必為必止
賁育不能奪也趙撫軍欲求賢師以嘱觀察觀察求
得鏞而鏞己先受聘甘廣文所固辭卻之廣文曰此
吾上官足下奈何重名義慢吾上官而使見怪我乎
不得已往館三年未嘗以一事干其梗節大槩𩔖此
所著有天彝淑世編及語錄諸書先輩何鏡山先生
撰本傳其言曰吾泉理學之盛自蔡文莊陳布衣而
後興起者僅僅其當吾身所見者三人焉布衣陳欲
潤諸生林甫任孝廉王鏞云後以孫某貴贈安東伯
(何鏡山先生撰本傳)
明經王漢冶先生鍔
王鍔字淑甫號元液天性孝友少慧穎居南公一言即
服之終身竭力養志幾微周悉父歾毁瘠骨立喪祭如禮
與兄鏞事嫡母曲盡孝敬事生母雖孝然終嫡母世不
敢與齒事兄稟命步趨惟謹歲藉教授弟子吚唔自給
操持極嚴介平生志學以居敬窮理為務讀古人書卷
不去手雖終老明經而實以斯文正脈為己任言動不
苟後學負笈相踵自癸巳受學李見羅徐匡嶽潜心著
述有四書五焚存稿易經七削存稿詩經三百大意及
時習諸說等書與林省菴諸公同脩府志一時名士如
鄭孩如李衷一何匪莪諸公並稱許以為後學楷式設
教江右勉諸生實行與廣文孝廉凃世葉門人吳文盛
講論不輟獨坐一室不夜分不寐卒之前一日猶以吾
未見剛章未脱藁命姪燦記之學者稱為漢冶先生(林省)
(菴先生撰本傳)
安海黃氏家世學派
馥按黃氏之先自正德間通判公為陽春令其仁澤
流徽數世矣毅菴尊人菊山公又以詩古文辭名與莊公一
俊王公遵巖相善王公獨稱其詩與駢語為長平昔庭訓皆
根本禮教故毅菴立朝清節屏斥中涓書牘出處本末毅然
有執猶足窺其家學大端也兹錄其家世大略著於篇首
同知黃菊山先生伯善
黃伯善字未詳號菊山晉江人以詩賦古文詞名與莊
一俊王道思二公相善王公獨稱其詩與駢語為長庭
訓根本禮教不及㞐積嘗言曰吾行不能矯俗但自信
無一横錢又曰吾未敢即謂君子然不敢為小人此足
窺行已大端矣所著有菊山文集十卷菊山詩集二十
卷讀書彙記八卷連枝集十卷詞賦雜體四卷蔵于家
子憲清孫汝良
同知黃以憲先生憲清
黃憲清字以憲晉江人嘉靖甲子舉人隆慶初知陽春
縣縣屬萬山中亡命窟穴桴鼓數起官皆挾兵自衛憲
清一意撫循嘗奉詔清覈民田盤跚橇楯跋履皆徧所
至茹糗席蓐不以供應煩民五閱月而田之溢於舊額
者幾倍然惟按舊籍纔足而止歲賦十二三民大便之
立石著為令復革奏籍例金遷廉州同知珠海故多盜
設有戈船守兵墨者縱兵入海詭云游徼而陰與為市
憲清無寇輙出者罪之再攝雷廉守篆並以節愛稱丁
外艱歸卒子汝良
宗伯黃毅菴先生汝良
黃汝良字名起號毅菴晉江人萬歷十四年進士選庶
常授編脩纂脩國史使趙藩王簡踞欲殿外安節汝良
堅執入殿中禮畢即行餽贈一無所受轉南司業復移
北有監生為巨璫私人偃蹇無狀欲按之挾巨璫書至
汝良曰國學四方觀瞻且司成無與中涓通書例如法
責懲擢東宫日講官每敷引古今隨事披陳東宫喜動
顔色進大司成天啟初轉南禮部侍郎乞歸乙丑起禮
部尚書掌詹事崇禎初逆奸既殄首疏抗言楊左諸臣
宜加封䘏要典一編亟宜焚毁奏入陛見陳時務八要
遂致政歸著有樂律志冰署筆談野紀朦搜河干集子
慶華崇禎舉人孫光祉康熙補科舉人署甌寧教諭(雍正)
(九年郡志藁)
閩中理學淵源考卷七十六
