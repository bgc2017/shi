閩中理學淵源考卷八十一
廣平府知府李清馥撰
布衣陳剰夫先生真晟學派
按陸清獻公問學錄曰吾學編以胡敬齋陳剰夫附
于白沙之傳此其失莫甚焉敬齋雖與白沙同遊康
齋之門然其學固非白沙所及陳剰夫著程朱正學
纂要雖其教人專一靜坐陳清瀾謂其學識未及胡
敬齋只是狷介之士然亦非白沙禪學之比而乃以
附白沙之傳何哉按此陸清獻公衞道之嚴也白沙
雖與敬齋共學于康齋實同門而異戸布衣先生其
用功實從主一之訓入其學術端默沈潛持守有餘
前輩楊氏廉以為和靖之徒明史傳謂其潛思靜坐
其學近吳康齋陸公以為狷介之士殆確論歟
布衣陳剰夫先生真晟
陳真晟字剰夫漳浦人浦濱海患倭洪武間其先世自
泉中調戍漳之鎮海衞因家焉先生丰格高聳神氣肅
清望之非塵埃中人也年十七八即能自拔于俗厭末
作之蠧心惡異端之害道專心致志以儒為業入長泰
山中從進士唐泰治舉子業業成薦于有司至省試聞
有司防察過嚴無待士禮遂辭歸自是不復以科舉為
事務為聖賢踐履之學初讀中庸做存養省察工夫覺
無統緒繼讀大學始知為學次第又讀大學或問見朱
子博採主敬諸說以補小學工夫始知敬者乃大學之
基本也及求其所以為敬則見程子以主一釋敬以無
適釋主一始于敬字見得親切乃實下工夫推尋此心
之動靜而務主于一靜而主於一則靜有所養而妄念
不作矣動而主于一則動有所持而外誘不奪矣嘗語
人曰大學誠意章為鐵門關難過主一二字乃其玉鑰
匙也蓋意有善惡若發于善而一以守之則所謂惡者
退而聽命矣又曰人于此學若真知之則行在其中矣
蓋以知之真則處善安循理樂其行甚順然而氣質有
偏勝嗜欲有偏重二者用事其順而易者反逆而難矣
此聖門論學於學問思辨之後又加以篤行也天順三
年用伊川故事詣闕上程朱正學纂要其書首採程氏
學制次採朱子論說補正學工夫次作二圖一著聖人
心與天同運次著學者心法天之運次言立明師補正
學輔皇儲隆教本數事以終圖說之意書未上先上疏
乞召見而陳其說不報及書上奉旨禮部看了來說署
部事侍郎鄒幹漫不知其說云何其事遂寢歸家讀提
學使者頒行勅諭教條有合於程朱教法喜曰此學校
正教也然學校雖崇正教而科舉不定正考雖有正教
不行也因採勅諭中要語參以程氏學制吕氏鄉約朱
氏貢舉私議作正教正考會通定考德為六等考文為
三等各有按例可據而行又纂長書以告當道諸君子
諸君子亦不能推行其說其事又寢凡先生學有所得
者至是皆無所遇聞臨川吳聘君名欲往質之乃貨其
家之直得五金攜其兄子以行戒之曰我死即瘞于道
題曰閩南布衣陳某墓足矣行至南昌張東白元禎止
之宿叩其所學大加稱許曰某敢僭謂斯道自程朱以
來惟先生得其真吳許二子亦未是如聘君者不可見
亦不必見也遂歸鎮海初創戎壘自先生為學而儒術
始正自先生與莆人李文舉諸先輩講行文公家禮而
風俗始正先生生於鎮海遷於龍巖晚定居於漳之玉
洲自以布衣詣闕上書因號布衣學者稱為布衣先生
成化十年卒年六十有四後十年學使周孟忠為文以
祭郡守彭桓立石官道傍以表之題曰大明闕下兩上
書請補正學泉南布衣陳先生墓所著有布衣存稿藏
于郡齋(道南源委行閩書林氏雍撰實)(家譜傳)(郡志)(明史)
布衣先生文
答周公載
所論欲搜剔聖賢微言緒論而紬繹之以庶幾深乎道
殆是也蓋搜繹亦窮理之事大學之要莫先於窮理豈
不信然然以程朱之學揆之要必先求其所以能紬繹
之者以為之本然後可也若無其本則雖欲勉強以紬
繹之亦不可得也蓋義理之聚於物猶蠶絲之聚於繭
至精深微密者也今欲紬繹之於繭為易蓋引其緒以
出於外者也於物理為難實游其心以入於内者也故
苟非先養其心使有剛銳精明純一之氣則安能入其
微步其精以詣其極隨其表裏精麄之處無不到而脱
然盡得其妙於吾胸中乎妙有不盡得則雖曰紬繹猶
未紬繹也如一物有十分道理已繹到八九分則一二
分繹不得此一二分正其所謂精妙者也精妙者既不
能繹則其所繹者八九分皆其麄者耳得其麄昧其精
雖謂之全未紬繹亦可也且但一物不能繹則物物皆
不能繹譬如印板但印出一張糊糢則張張皆糊糢心
麄之病何以異此苟如此而欲望深於道殆難矣矧道
不惟精深實且廣大蓋合衆精深而為一廣大者也故
既不能析之極其精則必不能合之盡其大所謂物有
未格則知有未至者此也然所以合之者又須此心先
有廣大之量然後能也故先儒曰入道莫如敬未有能
致知而不在敬者又曰涵養須用敬進學在致知所謂
敬者豈非涵養此心使動而窮夫理則有剛銳精明純
一之氣靜而合夫理又有高明廣大之量者乎凡此皆
有真實工夫做到至處所謂聖學也程朱之學入道有
門進道有階升堂觀奥皆有明轍惟此最為要法誠不
可不先講而力求者也
夫學一也豈有道俗之分所以分者在乎心而已矣故志
乎義則道心也志乎利則俗心也以道心而為俗學則
俗學即道學以利心而為道學則道學即俗學只在義
利之間而已矣惟在朝廷則不然朝廷風化攸繫故以
道學鼓天下則天下皆道學而義風盛以俗學鼓天下
則天下皆俗學而利習熾此程朱所以皆欲朝廷革俗
習而崇義方有以也若君子自學苟立志有定則無不
可者也何俗為
答何椒
今之學者皆言居敬多只是泛泛焉若存若亡而無主
一無適之則是未嘗居程子之敬也皆言窮理亦只是
泛泛焉務多讀書而無即事窮理之精則是未嘗窮程
子之理也
蔡九峯之學未得為淳只觀其自序乃以窮神知化與
獨立物表者並言亦可見矣若物之表果有一個獨立
者則是莊列之玄虚康節謂老子得易之體正亦同此
是皆於體用一原顯微無間之旨見得不透徹故也
備考
張淨峰先生為鎮海衞鄉賢祠記略云景泰天順間布
衣陳公翠渠周公二先生同時産於鎮海皆以學行有
聞于天下二公蓋為聖賢義理之學者嘗聞布衣少食
貧業作末藝一日遇鄉校聞講中庸戒懼謹獨若有會
於心者遂棄其業從之既復讀大學格物致知之訓知
其與中庸相發明又知其工夫真切不越乎敬之一字
故其學以默坐澄心反躬踐履為本於章句文義蓋有
不數數然者翠渠自業舉子時已不安於俗學之陋其
學自六經四子天文律歷字畫及方外之書無所不究
而每以辨析精微洞見本原為歸宿之地蓋二先生之
所自得及其所從入如此鎮海故戎壘自二先生後人
始知學至為立博士弟子員以教養之嘉靖乙酉豐一
齋先生熙謫戍是壘嘗舉二先生之學為學者言之既
又以祠事言提學使者度隙地為屋三間並祠二先生
既成馳書于岳俾記之岳之先世蓋嘗講于翠渠者而
布衣之言論風旨亦嘗竊聞其大略如此又曰當二先生
時士大夫以講學有聞者多矣為說皆務高遠考其要
歸能無憾於後學者蓋鮮獨二先生之學粹然本於考
亭無議也昔朱子有言曰子思以來教人之法惟有尊
德性道問學兩事為用力之要然學者性質趣識不能
盡同大抵多因其所近者而入誠能兼取二先生之所
用力而反之於身以審其先後之端如病者用藥隂陽
寒熱期中病源而不至于偏勝則庶乎有合於聖人之
行無愧於二先生矣布衣名某字某泉人翠渠名某字
某莆人初築壘時調二郡之人戍守之蓋守者子孫云
蕺山劉氏曰一者誠也主一敬也主一即慎獨之說誠
由敬入也剰夫恐人不識慎獨義故以主一二字代之
此老學有本領故立言諦當如此是故東白得真之言
亦定論也
郎中林蒙菴先生雍
林雍字萬容龍溪人景泰五年進士授行人以母老乞
歸養終喪起就職憲宗初政上疏勸脩德格天親賢講
學復請進周惇頤程顥程頤朱熹于顔曾思孟之後列
為八配又請祀陳淳兩廡並不報遷為司正先是諸行
人出使往往以賄聞雍厲操先諸公諸公皆自愛惜屬
吏部考察雍獨不赴曰使某不勝任黜之可也安能隨
行俛首言科目籍貫耶陞駕部郎中未幾乞歸命下忻
然就道長安縉紳賢之相與詠歌其事歸結廬龍山從
布衣陳先生真晟相師友日與徒侣講明正學謀之林
僉憲克賢姜郡守諒建祠祀北溪芝山麓又與鄉人月
為一會脩藍田吕氏鄉約累徵不起年七十餘卒陳先
生真晟稱雍學始終本末有序有要督學周公孟忠稱
其居官冰蘗未老乞歸清風高節海内傾仰漳人謂北
溪之後得正學之傳者真晟與雍二人而已學者稱為
蒙菴先生(閩書)(漳郡志)
備考
周翠渠送林蒙菴序略曰先生學平實不矯飾以為偽
處事多委曲詳慎無直遂每公退坐一室左圖右書檢
點其身心自慮念之微以達於事為之著務合於道義
間有不合如被穢在躬力褫去之乃止嘗語瑛曰凡學
不過欲得此心而已心不可外天理人事以求之也處
人事以合天理則此心得矣若厭人事而慕高虚惡積
累而求超脱皆非學也
侍郎魏仲禮先生富
魏富字仲禮龍溪人少孤學于布衣陳真晟翰林謝璉
之門成化丙戌進士授監察御史繼按廣東林蠻洞蜒
為厲廉得不法吏若干人置于理蠻蜒皆復隸編戸遷
浙江按察司副使重舞文告訐之禁有縣令為豪猾所
誣久坐繫同官莫敢直富直而釋之脩蕭山諸暨石塘
堤以捍田發粟賑嘉湖寧台饑存活萬餘人陞江西按
察使擢右僉都御史巡撫順天畿内地中貴人及將領
守臣多操利匿亡互相倚援富部分將領授以成算一
時無犯者疾作乞歸後起用南京大理卿正德改元陞
刑部右侍郎乞致仕給驛歸富歴仕四十餘載隨事盡
職未嘗立異譽輒隨之疏衣糲食自奉泊如焉(閩書郡志)
丁迂峰先生世平
丁世平字迂峰龍溪人從學陳布衣布衣詣闕上書世
平詩送之曰先生學趣似陶淵嗜酒忘形老益堅心借
程朱五百載道憂孔孟三千年一笻策破關山月雙棹
撑開泗水天歌詠歸來吾與點半生辛苦付恬然(閩書)
嘉隆以後諸先生學派
紀道範先生孚兆
紀孚兆字道範海澄人僻處海陬卓然自奮極力營辦
以事父母授徒他鄉朔望歸省有餽送懷歸父母色不
豫率妻蔣跪問必得其懽居喪悲痛不入卧房廬墓三
年衣冠古樸與人拜酬輒命子弟執往不屬童僕所教
生徒皆以正學為本兼及當世之務晚年以程朱為的
其學益進如蔡烈林一陽潘鳴時皆傾心下之所著有
心極圖說妻蔣事姑愛謹(閩書韋布)
陳欽齋先生鳴球
陳鳴球字舜夫詔安人性至孝兒時即定省如禮家貧
力學不事口耳嘗與湛甘泉論體認工夫謂工夫無處
不貫然下手處不可不知甘泉大嘆服之後又與薛中
離講明良知之旨證吾心之無二球明于理學而於天
文隂符諸書尤為精曉所著道心圖體認要解及欽齋
集外有陣圖解其卒也友人林士章題其石曰明處士
欽齋陳先生之墓(郡志)
州判潘徵求先生鳴時
潘鳴時字徵求海澄人家貧就外傅樵採以資學業讀
書龍嶺巖得王文成傳習錄讀之遂負篋吳會謁王龍
溪畿錢緒山德洪歸來自以為有得也益聚徒講論行
鄉約積義倉練鄉兵為政枌榆間會五寨草寇發竟以
鄉兵擒之隆慶戊辰領恩貢入太學歸則講徒日衆久
之叙選判信陽州以拂當道謝去逾年卒所著有讀易
偶見語錄等編門人吳道濓蘇攀等為創祠南山寺之
東偏祀之(閩書)(郡志)
縣令林復夫先生一陽
林一陽字復夫漳浦人嘉靖甲午鄉薦為學以居敬窮
理為宗謂道至程朱有何不盡何須别立教門及判濟
南調霍邱令皆有惠政以不諧於時遷藩幕歸嘗曰惟
敬勝怠惟勤補拙惟儉養廉所著有論學義又善臨池
大書有晦菴白沙筆致
孝廉高先生則賢
高則賢龍溪人貌古行樸動法古人性沈密善講解嘗
持周易本義程子易傳端坐雲洞中一年始出作易解
士多宗之為文覃思至深能抒寫其所自得晚貢成均
萬歷己卯舉順天林宗伯士章延之西席都下諸公皆
願識其人而賢即世矣
閩中理學淵源考卷八十一
