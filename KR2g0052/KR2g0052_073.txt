閩中理學淵源考卷七十三
廣平府知府李清馥撰
文山黃氏家世學派
吾郡隆萬間耆舊典型於時蔚起而恬澹清脩立身
本末有進退大節則共稱文簡黃公也公之學術宗
奉紫陽鄒氏元標謂其平生服膺蔡文莊規矩尺寸
不踰考公立朝建沃忠言匡持君德丰采德業為世
名臣實無愧於文莊矣至退歸林下敦禮耆舊奬掖
後生闡發潛德崇厚禮教敬讀田亭草諸製述仰見
正學源流實有關世教之作原其家學皆本于守軒
朴齋溯逸齋而上積功累德至公而丕恢前烈其後
嗣踵起者學使靜谷公潤中為最著茲特錄其先世
所以肇基孝弟敦說詩書以貽厥後人者以風世焉
處士黃逸齋先生賢
黃賢字彦德號逸齋晉江人元處士天麟公其初祖也
生五齡母沒鞠于繼母孫氏天資純懿孝養逾於所生長
即知讀書好禮維持家務勤儉治生家用是裕且樂施予
周急里閈少年不事事者必喻以為善人多化之長子應
豋永樂二年進士次惠抱德不仕(田亭草家譜傳節錄)
黃守軒先生禮
黃禮字廷文號守軒逸齋公曾孫天性至孝而尤篤於
信義鄉閭稱之少孤父墳湮沒後籲天祈神大號于隣
墳者三日忽有龐眉老叟指示其處果得證騐相傳為
孝感焉家庭之間其教不嚴而肅嘗訓子曰惟謹厚可
遠怨惟質實可動人其識之(田亭草家譜傳節錄)
文簡黃儀庭先生鳳翔
黃鳳翔字鳴周號儀庭晚更號止菴晉江人少小即警
敏絶人觀書沉潛經目成誦笥腹不忘稍長習胡氏春
秋學於學博蔣與泉鳳翔習其師說本經據傳折衷以
己意弱冠即以善春秋聞郡中時王遵巖慎中方設比
論文誘教後進得鳳翔藝造廬訪之鳳翔以髫年攝衣
冠見不懾不廹步止從容遵巖益大竒與坐語曰生年
少而文章氣概俱高異日者必魁天下遂致鳳翔為諸
郎文社交辛酉鄉薦第四自是益肆力文章與臬長張
洞齋藩伯洪心齋對壘角藝隆慶戊辰成進士殿試第
二人明泉中及第自鳳翔始授編脩教習内書堂亡何
以疾假里居三載還朝旋丁外艱歸萬歷丙子補故官
與脩世宗實錄成進脩撰充經筵官五年同考會試首
相張居正奪情起復取中旨罪諸言臣怒新進士鄒元
標特甚欲斃之杖下鳳翔昌言於朝曰此孤忠即不使
生奈天下綱常何囑門人多方調護鄒得不死頃之有
編管諸言事章奏之役鳳翔慨然任之悉編入無隱諱
庚辰春居正欲鳳翔再與同考使次相喻意望錄其二
子鳳翔固辭不赴借奉使益藩避去及壬午秋以次當
主試南畿少宰王篆亦欲如張相旨托鄉貴人為先容
復謝不往尋遷中允累陞南京國子祭酒省母歸起補
北監時方校刻十三經注疏鳳翔上言頃陛下去貞觀
政要進講禮經甚善但讀曾子言孝則當珍護聖躬講
學記言學則當緝熙聖學察月令篇則當勤勵聖治繹
世子篇則當豫建皇儲疏入上嘉納之尋擢禮部右侍
郎兼侍讀學士會洮河告警疏言多事之秋陛下宜屏
游宴親政事以圖安攘為今大計惟用人理財二端宋
臣有言平居無直言敢諫之臣則臨難無敵愾致命之
士頃吏部員外郎鄒元標直聲勁節銓司特擬召用而
聖意頓改于前建言遷謫諸臣如潘士藻孫如法亦擬
量移而疏皆中寢士氣日摧言路日塞平居祗懷祿養
臨難孰肯捐軀為國哉昔宋藝祖欲積縑二百萬易敵
人首太宗移上供物為用兵養士之資今戶部歲進二
十萬初非舊額積為上供陛下富有四海奈何自營私
蓄又竊見都城市觀金碧熒煌歲時齋醮絡繹道路經
費賚予外廷莫知與其要福於冥漠之鬼神孰若廣施
於孑遺之民命况東南財力已竭西北邊務方殷誠國
民交病之日疏入上不能用是時儲位久虚廷臣屢請
册立久未得命上意欲國本之定發自宸衷密諭王家
屏以明歲舉行且無令外廷知之家屏傳語禮部鳳翔
遂與尚書于慎行左侍郎李長春具册立儀以請上怒
各奪俸三月并責閣臣不密之失廷臣無敢復言鳳翔
獨抗疏爭之不報遂乞休歸壬辰起禮部左侍郎旋改
吏部已復陞南禮部尚書以母老辭再疏乃優詔許之
甲午起復原官更力陳母老准以新銜在籍候用母沒
遂不復出甲寅有旨特起而鳳翔已卒年七十有六訃
聞予恤典贈太子少保天啟初諡文簡李氏光縉曰公
居官耿介自守所履清班善地未嘗為政府私人華亭
興化身出其門一事之以道史館諸公以文章行誼相
引重有之不能欵布腹心初抑於江陵偃蹇郎官十餘
年及進宫僚淹滯留都旋歸旋起屢起屢辭則公出處
之道可知矣公通籍四十七年立朝僅十三年在里居
者三十餘年養晦躭寂絶無愠色布衣菲食匡坐小齋
不蓄古物書畫亦無園池臺榭之觀用器無雕鏤居室
不漆堊林泉多年庭可張羅足跡罕及公門或時以時
事枉直利病公言之天性孝友子孫三十餘人訓之以
禮悉遵教如之學術一禀紫陽務躬行實踐不設道學
之名官中秘時退食之暇惟有楗戶讀書老而家居猶
然故苞孕極富而譔著獨多嘗自言友天下士則不足
尚友古人則有餘壬子春郡守陽公纂脩郡乘請公為
總裁同事林省菴何匪莪蘇石水光縉亦涉筆其門公
曰先輩行誼可稱不妨廣為蒐羅第勿作過情之譽則
瑕瑜自不相掩凡所進退人物公不自疏舉以公之共
事者公但受成而已然每一傳成必經折衷或自再著
書成人或病其太寬而直道固存矣公意在寬嚴之間
其硜硜為公所包容多矣然有執益堅持益力者公亦
不難虚已夫然後知公之心也鄒氏元標謂公服膺蔡
文莊學尺寸不踰數十年出處之正不淄不磷何氏喬
遠稱公平易忠孝狷介謹嚴為太羹元酒布帛菽粟之
先正楷範信知言也所著有嘉靖大政記大政編年錄
田亭草等書子淳中門廕潤中顥中等俱見科目志(閩書)
(鏡明名臣言行錄山撰行略)(新舊郡志)(李衷一撰本傳)(何)
提學黃靜谷先生潤中
黃潤中字嗣雨號靜谷文簡公第六子也少穎敏崇禎
十年進士初任刑部主事轉禮部員外郎旋出督學中
州矢公矢慎所甄拔皆單寒竒士是時烽火相聞絃誦
之聲寂然潤中多方誘掖士氣日振未幾有廣東惠潮
之命欣然就道旋歸里杜門著書晚節嗜學卒時年七
十有一所註解易義杜律禹貢解諸編藏于家(田亭草家譜誌)
(傳錄)
鴻臚史觀吾先生朝賓學派
按觀吾先生清脩直節前輩論之詳矣咫亭詹公在
南雍時嘗禀學於先生其後與鱗泉王公用汲愚菴
郭公惟賢並以抗疏直言先後顯著洊登九列為世
名臣云
鴻臚史觀吾先生朝賓
史朝賓字應之别號觀吾少隨父商崖公宏璉讀書質
遲重強力苦識學成為文章演漾汪洋登嘉靖二十六
年進士第授刑部主事久之以員外郎署司篆兵部郎
楊繼盛疏論嚴嵩納賄蠧國十大罪上怒甚杖繼盛百
下之獄嘉靖三十二年也先是獄未下嵩子世蕃私以
意授其黨李天榮令預囑朝賓曰必得楊甘心焉即與
美擢朝賓正色曰有高皇帝之律在何可枉也吾寧失
官無寧失律及議獄時司寇以下惴惴不知所出朝賓
遂擬傅奏事不實律以進部尚書何鰲謂曰更有一比
盍思之翼日復尚書曰有之則有減於此尚書乃自比
其律且云傅此庶得當朝賓持不可獄數日未上事益
急尚書曰急矣雷霆不測如君所執誠是夫固為俱靡
耳盍以待後解而侍郎王學益直曰司官徇名予老矣
於是當以詐傳令旨罪絞自為藁授朝賓朝賓既爭不
得請署奏末云楊繼盛語雖詿誤心實無他惟陛下憫
其狂愚謫發遠戍庶以全好生之仁奏入繼盛竟坐大
辟尚書侍郎奪俸而朝賓降三級外調泰州判方繼盛
下獄時薦紳相見脇息不敢語及繼盛杖瘡甚同年提
獄禁不許關通獄之上朝賓自分重譴與繼盛俱死耳
諸公有入獄勞問繼盛者繼盛都閉目不言及朝賓至
瞪視曰史應之耶費心多矣朝賓當往泰州别繼盛書
曰遇公之事當以死爭賓不死者尚冀公不死也楊復
書曰某批奸人腸恨不即死公何苦哉公其珍重判泰
州三年量移揚州久之遷南戶部以艱歸服闋補工部
郎分署張秋鎮通商惠民久之嵩敗徐文正階當事乃
以河南僉事擢尚寶少卿尋改南大理丞旋復徙應天
府丞久之轉鴻臚卿卒詔賜諭祭朝賓居常訥訥至臨
大事决大利害屹然山立不移嘗稱民生利害之端非
有惻怛忠誠之心不能體察吾身利害之端非有正直
剛毅之守不能鎮定故其所至無論中外並皭然不滓
卓有樹立而其最彰明較著者在不屈嚴相與部長持
忠愍獄士論韙之歿之日宦槖蕭然居屋數椽不蔽風
雨所著有觀吾集及史氏内範藏於家學者稱曰觀吾
先生云(舊郡志)(閩書)(李衷一撰本傳)
司訓洪積齋先生猷學派
按文簡史公撰洪先生周易翼義敘云余家世受易
先君子嘗有撰次未就稍長獲遊積齋洪先生之門
而始有會也先生束髮窮經老而逾篤至晚年而後
論說始定又曰邇來士習好異異說曹興不獨與文
莊紫峰二先生刺謬浸尋而操戈紫陽矣二先生書
皆已布之學宫日為異論所蝕予嘗求其書於里塾
不得以為恨於是先生子孝廉子愚出其家藏梓之
福安黌舍俾小子序而行之先生之說行即二先生
之說行也先生淵源於蔡陳而宗朱子之義故云翼
義云今錄其派繫載于篇
司訓洪積齋先生猷
洪猷字文振號積齋世家晉江錢㠘里猷性資強毅厚
於彛常藩身必以禮遇事尤奮發敢任斷詞正言卓有
任道之質而學足以充之弱冠喪父奉母并撫諸弟殫
厥心身家貧不支以舌耕佐費一切婚嫁咸取給焉蚤
以學名從遊之士數舍而至士相遇講述鮮不名猷之
學者平昔毅然能尊師重道其學則繇紫峰虚齋以上
遡考亭條分理解塾師箋析之外又復推緣傳註以印
合聖賢宗旨誠意諄諄顧不自立門戶直於講藝中提
掇身心實際用證聖功文章絶去華飾根諸理奥久之
司訓江右之南安一如教閩士旨貧生脩勢每從謝却
間贍之餼律人以恥養人以名言凖履繩居一載當道
旌為廣文冠遽疾卒門人史文簡繼偕誌其墓所著有
易經翼義四書說約子啟哲萬歷丁酉鄉薦(纂史文簡撰墓志)
方伯洪鏡潭先生澄源
洪澄源字子定號鏡潭富之從孫萬歷十四年進士授
戶部主事歴郎中時資深當守郡而桂林守缺里人秉
銓或謂可謁銓曹易一名都毋桂也澄源笑不答於是
擢守桂林在郡半年謁謝不一行廉仁著聞擢貴州按
察副使備兵畢節時宣慰安疆臣地廣兵強澄源外制
以法内推以心疆臣畏服播酋楊應龍為變朝廷出師
征之命疆臣出征助戰中丞郭子章委澄源監其軍安
與楊實相唇齒内懷觀望數張皇以撼澄源不為動疆
臣乃進兵攻應龍於大水田大破之斬首無算應龍敗
入海囤踰月授首論功賜金帛陞貴州按察使踰年轉
雲南左布政使未赴卒澄源平昔逡巡樂易及其受脤
臨戎有壯夫弗克為者惟不擇利害為趨舍蓋自卻謁
銓圖大郡時預見之矣故強酋阻夷莫不歸心其忠誠
有以孚之也史文簡贊曰李文節公不輕許可而獨稱
澄源制安平播為仁者之勇有百世之功信然哉(新郡志改)
(本)(參史文簡撰本傳)
副使許賜山先生學派
按賜山先生易學一時推重文節李公曾撰墓志追
述無異辭其所學所守固可信者矣
副使許賜山先生天琦
許天琦字大正食廩德化後歸晉江其先世有許稷者
舉唐貞元進士賜告歸讀書清源山中因顔其讀書處
曰賜恩今為賜恩巖而天琦號賜山不忘祖也嘉靖四
十一年進士歴工科給事中贊署長疏止鰲山燈費又
疏海防四事轉刑科給事中疏刑名弊源六事既而疏
劾兩廣總督其人倚奥援中天琦乃出天琦廣東參議
備兵惠州年餘擢滇副憲備金騰兵金騰多雜夷天琦
至以化誨為務日進諸生講學羣民庶立鄉約俾相訓
廸俗稍稍變方四閱月而嬰疾卒天琦有至性又方嚴
無所狎眤絶不為人干請其為給諫時某學子介鄉嫗
持八百金為壽天琦叱去之平生獨喜說書講易多自
得箋註外一時學者以為指南仕宦所至英髦秀士執
經請業屨滿戶外所著有周易管見續宋史斷行于世
李文節撰公墓志言每見公說書講易多發前人所未
發其議論老誠識大體不尚沽激其操行斤斤檢押外
不錯寸趾也既貴嗇陋儉約蕭然故諸生時一絹袍十
八年云(纂李文節撰墓志)
蔣敬齋先生際春
蔣際春字君育别號敬齋世家於泉之福全濱海獨以
詩書絃誦著聞父赤山公好行其德開子姓以儒多彬
彬者子二際春其仲也際春讀書質魯而敏悟王遵巖
特竒其文嘗曰摩空白鶴非樊中物也與兄伯沂泉公
禀學于賜山許先生是時賜山坐皋皮講易邑賢豪爭
北面獨賞識于際春所著有四書日抄易經記註並膾
炙人口惜無年而卒子光彦孫德璟(纂李衷一先生集)
史氏家世學派
按黃恭肅撰史方齋墓志稱史氏先世自寧波入閩
數傳至旌孝公仕傳以孝行著成化中詔旌其門方
齋即仕傳公元孫與觀吾禮齋少受業伯父商崖公
日講四書周易不襲時師皮膚說務根極聖賢垂訓
本旨商崖事實未能詳然按其家世亦以見當時父
兄之教肅而成之為多迨後大鴻臚朝賓有不可奪
大節方齋兄弟以高蹈名德稱其後嗣踵出為世名
臣碩輔皆本于家學云
訓導史商崖先生宏璉
史宏璉别號商崖晉江縣學嘉靖間司訓金壇以子朝
賓官贈刑部主事餘事實未詳按觀吾公朝賓方齋公
朝宜禮齋公朝富皆少受學於商崖公其家庭牖教大
略詳見方齋公墓志(泉郡萬歷志)(史氏雲臺稿)
藩伯史方齋先生朝宜
史朝宜字直之黃恭肅撰公墓誌曰公嘗自言少受業
於伯父商崖公日講四書周易不襲時師皮膚說務根
極聖賢垂訓本旨翌日答而未悉必使反而更思索之
復未悉者責之既悉方與續講後章自是循循孜孜愈
久愈覺意味深長公讀書之法然也公既得書意味遂
以身膺而服之自綱常倫理之大以至謁見取受一事
一物之微苟有畔於聖賢垂訓義理僩然不使少加於
其身也弱冠補弟子員屢試高等士慕公者競學步其
舉子業公曰是筌蹄耳君等遜志聖賢義理意見既充
詞自足以達之抑士君子立身天地間道德功業職分
重矣奚區區舉業效習為也淳菴公患瘡臥牀公躬理
藥餌時湯粥扶持起居者五餘月至目不交睫歿而哀
且毁執喪必如禮制廬墓讀書者三年嘉靖三十二年
登進士第授淮安山陽令山陽田土多荒而賦額廣民
多流移當路督計嚴急催徵艱甚公以帑藏備賑饑之
蓄遣糴於江南湖北間招賑其流移者而代輸其所逋
負蓋存活淮民莫可計數是時倭奴入寇趙文華視師
海上獵賄郡邑比過淮公防守封疆保定居民供帳一
如常禮送不出境趙恚甚既廉知為苦節吏置之旋丁
母憂服闋補戶部主事是時東粤亦病倭珠厓孤懸海
島守臣率以賄敗朝議遴公以行比至杜絶陋習撫安
疲民崇風教以正酣淫之俗肅官箴以剔貪殘之吏其
治狀為置守以來第一在郡三載即拜公廣東按察副
使晉參浙藩總東粤憲東粤之民服其威信不怒而嚴
陞湖廣右布政楚為江陵相之鄉公覩江陵規局槩以
刑名慘刻斵國家元氣不能媕阿任職未數月引疾乞
休楚撫固留公廼自馳使特疏再疏司銓者覆請得旨
回籍調理且云病痊之日撫按具奏起用公歸治小書
室於陋巷仍讀書其中時與禮齋廬居雲臺先塋側以
山林泉石為樂足跡未嘗及當道之門時閩撫楚黃州
人也以理學相雅重或勸公時致通問可藉薦起復公
曰則如勿止止而復仕且援焉非夫矣易稱不恒其德
或承之羞而欲予以羞自承乎竟無隻字往復蓋公清
貞之節道義之守終始不易如此初淳菴公宏珂方生
公時卜者言當為盛世高蹈名儒非徒功名富貴士也
信不誣矣公閱歴仕路二十四年骯髒直道自號方齋
以見志享年六十有八所著有易說及詩文子繼偕裒
輯傳之凡十二卷弟朝富鄉會試同榜歴官永州守以
清望著聲亦引疾歸卒年九十鄉人以比漢二疏焉(纂黃)
(恭肅撰墓志)
郡守史瑞巖先生朝鉉
史朝鉉字貫之號瑞巖晉江人隆慶二年進士父宏詢
歴壽沅二州知州朝鉉隨行官邸自沅歸從許賜山天
琦受易日以所口授者輯而成書後梓行於武塘官舍
朝鉉為人性端介潔脩澹尚初令嘉善每蒞政容止儼
然人不敢干以私書座右曰公生明嚴生威二者為官
箴要訣編審按戶輕重布之強家無所假貸加意作人
授南吏科給事中盡却例儀任三載侃侃多糾繩而劾
大璫申信疏十罪南中人德之萬歷乙亥復筦大計適
同年戶垣余懋學者疏時政四江陵憾為刺已内批予
削籍而移忮朝鉉未幾而湖州命遂下朝鉉夷然之任
時方溽暑至則躬閱繫囚不待訊爰書而湔雪冤濫者
十餘輩其處脂不膩一一如為令時後民思之以配前
守黃氏樞并城隍神而三焉(纂史文簡撰墓志)
文簡史聯岳先生繼偕
史繼偕字世程號聯岳晉江人萬歷壬辰進士殿試第
二人授翰林院編脩率同官請册立東宫開館講學不
報詔使兩粤盡蠲軍興諸賦還陞侍讀轉中允未幾由
南司業遷南少宰兼署戶禮工三部力請盤庫盗帑積
弊改詹事疏請致仕家居一年起為吏部侍郎東閣大
學士時神宗深居不出繼偕每會廷臣請視朝并力陳
備兵措餉不報旋致政歸熹宗即位屢遣行人促入朝
視事甫閱月以延綏捷加太子太保兼文淵閣大學士
為阮大鋮所忌從中擠之引年疏十八上乃得歸卒於
家(新郡志)
閩中理學淵源考卷七十三
