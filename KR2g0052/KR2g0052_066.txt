閩中理學淵源考卷六十六
廣平府知府李清馥撰
童含山先生學派
按先生為紫峰陳氏高弟當時以易學鳴考志乘未
見本傳僅見何怍菴祭先生文惓惓於師授之旨而
稱述其踐履精純蓋先正之卓然者兹錄其祭文著
之篇端尚待補傳焉
童含山先生
童(闕)字(闕)號含山温陵人何怍菴祭之文曰恭惟
夫子天生木鐸昔在紫雲脫屨盈幄嘗升講座抽關啓
鑰朗然高論聽者聳服隨才高下藝文商𣙜所經識取
靡不騰躍某時在列年方總丱莫知端倪但仰山嶽言
雖諄諄未嘗領略高乎堅乎至今踧踖追數舊遊後先
彫落爰有蔡生立雪游酢手書頌德如寫衷膜使其尚
存必有制作以表丹青以昭宿昔𦕈予小子自慚寡弱
伏自宦歸時侍几屩是歲之春忽蒙枉泊示我歌吟若
有所托夫子逝矣今何可復惟是夫子學問淵澤授自
紫峰以溯伊洛短檠對静圓木示覺踐履精純孝弟有
綽病叟載歌吁嗟命薄敬此誄章以懷棫樸
朱荒山先生軫學派
按泉自明初諸先正多治易至先生專治毛詩泉人
業詩者多宗之維時庠塾間篤尚經學諄諄講明轉
相付受猶不失傳習家法爾
朱荒山先生軫
朱軫字朝矩號荒山晉江人祖伯父都憲簡菴公占其命
書喜曰兒當大吾宗比壯長身玉立言笑不苟動止有
容儀補邑庠弟子員治詩經是時蔡虛齋易學盛行于
泉詩道幾絶軫獨與其師友三五人潛心講究久之有
所自得不為時文窘束而於詩人性情及文公傳註融
會通貫自成一派泉人業詩者多從之屢困場屋晚年
猶不廢講究軫襟懷坦夷與人無城府居家孝友燕居
必以禮雖對妻子僮僕亦無惰容尤留心世務非止於
經學專門者門人張天衢狀其行(張净峯先生撰墓忠)
翁比軒徐泗涯易愧虛丘潛軒諸先生學派
按四先生一時師表也翁徐未詳易氏為蔡文莊高
弟已别見丘氏潛軒夀民住儒林里與李坦齋鄰而
相友善故一泉稟學焉
丘潛軒先生夀民
丘夀民别號潛軒晉江人有嵓之父夀民家故貧而深
於經術四方爭致為弟子師設席安平安平距郡城再
舍而遥按衷一李氏曰正德中贈光祿丘潛軒先生家
吾儒林里與先大父贈公坦菴鄰而相友善先考主政
一泉公稟學於先生之門先生設臯比安平先考負笈
從之於師門為高足云(節錄李衷一先生撰丘兖泉有嵓行狀)
推官李一泉先生仁
李仁字静甫號一泉夙慧七歲日誦百餘言長習易旁
及諸經貧不能購書借輒成誦有欲試其才者與經
幾百期以片晷歸仁如期歸之隨叩隨應無隻字遺其
善強識如此仁先受業於翁比軒易愧虛徐泗崖丘潛
軒諸公最後禀學於從父實渠公時易愧虛倡明蔡虛
齋易學士從遊者無慮百數而獨器仁尠少可教年二
十補文學掌故與石江莊公韋亭徐公小洛何公結社
東湖之濱諸公皆一時知名士獨嚴重仁每一牘成人
人灑然異也仁為文根極於理不以怪迂相高戊子上
賢書久之謁選授惠州府推官悉捐宿業與兄弟無所
間在職嚴刑憲洗冤獄却餽遺三歲奏最擢司農郎值
邊急轉餉如流一切按法不可干以私卒時撿囊中僅
書數十卷而已蘇氏濬曰余聞之長老曰世廟初年士
風未彫其人𩔖多峭直自遂純而不緇蹈必擇地事不
避難遇權貴人直藐視之不與俱上下先生其人哉濬
不及侍先生然與若子光縉游即之穆穆叩之冷冷至
臨大事屹然如山則猶之乎見先生也(蘇紫溪撰墓志閩書)
閩中理學淵源考卷六十六
