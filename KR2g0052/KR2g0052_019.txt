閩中理學淵源考卷十九
廣平府知府李清馥撰
朱子興化門人并交友
按莆儒風之盛得中州派的先於七閩者始於方景
通先生峻與其子元寀交識程大中公薰炙於二程
之學深矣艾軒林氏亦聞其風而興起者至朱子之
學興宗仰徧於海隅若陳若方受學彌勵厥後習尚
醇篤忠節林立其士風家法盛衰興廢之變昭然可
覩矣嗚呼君子之澤豈獨五世而斬哉
通判余景思先生元一
余元一字景思興化軍仙遊人娶三山黃御史瑀之女
遂與瑀子幹師事文公始見之日以仁義禮智信分作
五論及自著文為贄間與幹講論有異同輒以質諸文
公嘗有答余景思書見文公别集淳熙五年登第歴奉
議郎知泉州同安縣嘗立蘇緘祠於其故居文公甚喜
之為縣以清嚴稱終池州通判弟宗龜同登進士(考亭)
(淵源錄)(莆陽文獻)
(按文公少年時過莆即獲交林謙之方次雲後與陳正獻魏公龔大參公又極厚莆中傳朱子之學)
(者方陳二家子弟最盛其餘諸賢亦多彬彬林立見於集中往復書札可考文公與景思書云魯叔)
(兄弟幾人今皆年幾何莫亦能自卓立否欲作書慰之以病未能當俟後便也按魯叔為朱魯叔也)
(其兄弟事實未詳朱子别集曾載有答書錄姓氏見後)
林若時先生得遇
林得遇字若時興化仙遊人一日發憤鬻産裹糧至武
夷參拜文公文公令日講論語集註頓悟明理能文及
文公歿復往會葬暮年與同縣陳沂相友善
黃子洪先生士毅
黃士毅字子洪自興化徙吳中士毅自幼嗜學知向上
為聖賢事業慶元中學禁方嚴徒步入閩遵朱子命日
觀一書夜叩所見告以静坐勿雜喚醒勿昏居數月授
以大學章句而歸終其身從事於斯號稱有得著述甚
多譔次朱子書說七卷文集一百五十卷語類一百三
十八卷又嘗類注儀禮未克成書知府王遂為買宅以
居稱為考亭名士同郡名儒黃邃又謂之有道君子云
興化有壺公山以壺山自號
文學鄭子上先生可學
鄭可學字子上莆田人幼而文冠而孤力學好修累舉
進士不第裹糧千里從學於朱先生先生一見恨相遇
之晚握手評議如夙友焉道同氣合率終歲一歸歸則
以書質所疑有問斯答皆聖賢所未發之旨朱先生守
臨漳虚子弟之師席俾之西向而坐既歸則又以書招
之且致諸子弟慕向不忘之意四方學者至即有問必
使子上正之而仕之來南者命必見子上而後行諸公
名人皆欲招致子上不可得吕祖謙李命傳詹徽之廖
德明皆加敬愛與人交氣和而清竟日端坐不見怠容
誠信温恭其所誨誘皆為名士前後三奉大對嘉定辛
未勅授忠州文學是歲冬廖德明為廣帥招致郡齋明
年壬申秋親友勉子上調選方信儒時守舂陵與之偕
行至豫章卒於豐城年六十二所著有春秋博議十卷
三朝北盟舉要一卷師說十卷詩數百篇子上不喜為
詩遇時感發時出一二不多作學禁興登朱門者畏避
退縮子上獨相從於寂寞之濱(考亭淵源錄)
(按朱子語錄姓氏鄭子上錄文公語在紹興二年辛亥所聞時文公年六十二其從學另考)
博士傅至叔先生誠
傅誠字至叔仙遊人汶淇從子幼知讀書有雋聲年十
九以書見泉之鄉先生黃維之大奇之後淳熙八年登
進士第誠生平自讀書外無他嗜好所與語者悉皆好
學清介之士非此弗與之文初調永春尉辨陳介珪之
冤與上官忤因納告勅於憲臺求去介珪卒得直侍郎
黃艾被旨使北壯誠有守奏辟以行歸除廣東賢幹改
知青陽縣尋除提轄文思院時參政張巖開府於京口
奏辟戴溪與誠同幕凡著述皆出其手後歸朝不一跡
權門累循常調遷太常博士真德秀時為正字每數日
輒相過談論古今事移晷方去寧宗朝輪對其略曰臣
觀自古常有披草莽而立朝廷者况今陛下承中興以
來三聖相承之業乎假如渡江初年幸未有定止荆吳
陜蜀三方不相聞知陛下將不能有所運動乎古昔王
者微弱如東晉重鎮擁兵上流朝廷奔命故不得已而
姑息今陛下之所駕馭又非有奸雄桀黠之才微寸效
可紀何所牽制而寬假至是乎假有如中興二三大將
軍校號為某家人恃功驕蹇陛下將有所號令之乎又
曰今日之事奄奄如氣息僅續之人略無一朝奮起之
勢浸有百年消削之憂或有聞而嘆息或有聞而竊笑
者嘆息者有憂朝廷之心竊笑者有輕朝廷之意良由
縉紳風俗之不振脂韋留連富貴之心有餘而感慨自
立以身許國之意不足顧光景而計升沈風迹淪胥人
心輕玩其弊固至此也
縣令林同叔先生灃
林灃字同叔仙遊人為建州幕廉勤自持朱文公嘉其
操行書問往復相期甚厚知崇安縣清静不擾縣圃産
芝池蓮雙花並蒂歲以大稔縣丞楊霓為記其事民立
祠曰林長官(閩書)
朱先生渷
朱渷仙遊人與弟涓溉俱遊文公門
朱先生魯叔
朱魯叔
傅夢良先生公弼
傅公弼字夢良
傅先生敬子
傅敬子
傅先生毅誠
傅毅誠
侍郎黃伯耆先生艾
黃艾字伯耆莆田人乾道八年廷對第二人朱子知漳
州奏行經界朝議未定公言天下之大公卿百官之衆
議一經界三年不成若更有大事將若之何乃詔行之
寧宗即位為右正言兼侍講及朱子罷講筵公因進講
問故寧宗曰始除熹經筵耳今乃事事欲聞公懇請再
三不聽除中書舍人改刑部侍郎以待詔終著尚書講
義
閩中理學淵源考卷十九
