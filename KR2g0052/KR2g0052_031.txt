閩中理學淵源考卷三十一
廣平府知府李清馥撰
温陵曾氏家世學派
嘗考曾氏家世自集賢曾公會暨魯公公亮父子繼
起偉望碩德奕世相承宋史論魯公以靜重鎮浮練
達老成歸之行狀載公居家謹嚴雖在高位常屈已
下士自布衣至公相以清約自持其家率公之教脩
廉隅力學問如寒士觀此其積厚流光自有本也其
後嗣賢碩輩出如天隠先生恬嘗從龜山楊文靖上
蔡謝顯道諸先生講切問學有上蔡語錄二夲秦檜
當國時不為詘至南渡後公之從孫從龍歴官恭知
政事不附史彌遠以節槩顯著其家運盛衰與國運
相為終始宋亡蒲壽庚附元為中書左丞辟宋故臣
之在泉者復其官維時秉節不赴者甚夥而曾氏一
門與莊氏留氏傅氏時稱四府確守臣軌說者謂曾
氏謀舉義兵後族姓為夀庚所殺多半逃徙莊留諸
裔亦不受其官皆節槩之卓卓者故共錄之以著家
世源流之遠云
宗丞曾天隠先生恬
曾恬字天隠魯公公亮元孫少從楊龜山謝上蔡陳了
翁劉元城諸賢遊為存心養性之學紹興中仕至大宗
正丞秦檜當國守正不為詘求外祠得主管台州崇道
觀有上蔡語錄二卷(新郡志)(閩書)
少師曾君錫先生從龍
曾從龍字君錫晉江人魯公公亮四世從孫初名一龍
慶元五年進士第一寧宗為改今名授簽書奉國軍節
度判官累官起居舍人兼太子右諭德使金還轉官疏
言州郡累月闕守而以次官權攝彼自知非久何暇盡
心幸而除授民望其至如渴仰飲足未履境又復他罷
矣郡帑所入歲有常數而每易一守供帳借請少當不
下萬緡然則輕於易置公私俱受其病欲望明詔二三
大臣郡守有闕即時進擬求避憚行者悉杜絶之開禧
間匄外知信州戍卒行掠境内從龍寘于法索得婦人
衣命梟於市聞者肅然嘉定初召還以右史攝西掖論
駁剴切訓辭典嚴遷禮部侍郎充金國生辰使執禮不
撓還為刑部尚書嘉定六年秋隂雨召對乞放繋囚脩
德政畜人材飭邊備寧宗善其言七年拜禮部尚書知
貢舉疏奏比來循習成風文氣不振學不務根柢辭不
尚體要涉獵未精議論疎陋綴緝雖繁氣象萎薾詔下
其疏風勵中外進端明殿學士簽書樞密院事十二年
參知政事疾胡榘憸壬排沮正論奏陳其罪榘嗾言者
劾罷奉祠既而起知建寕府丁内艱服除改湖南安撫
使厚重鎮俗清明監物峒獠讐殺嚴兵壓境示以威信
在鎮二年節正費却私例創平糶倉新廟立學以養士
湘人勒石紀德改知隆興府復請祠端平元年授資政
殿大學士累遷參知政事兼同知樞密院事時有二京
之役極論南兵輕進易退未幾言騐進知樞密院兼恭
知政事明年冬敵窺襄淮警報沓至遂以樞密院使督
視江淮荆襄軍馬䟽言邊面遼遠聲援不接請並建二
閫詔許專督江淮以荆襄属魏了翁既而朝論患邊用
不給遲其行有旨留之樞筦命了翁併領督府未幾了翁
亦罷從龍以始志不遂憂悒致疾卒理宗震悼輟朝遣使
臨奠贈少師從龍秉心忠實有特操當史彌遠用事時
絶不相附士論尤歸焉真文忠曰公以慶元掄魁嘗陪
輔先帝大政令名粹德薦紳宗之弟用虎天麟治鳳皆
為顯仕(萬歷郡志)(新郡志)(宋史)(真文忠公集)
備考
真西山先生潭州重脩大成殿記略曰資政殿學士清
源曾公以廊廟之舊作牧於星沙厚重鎮俗如嶽之弗
搖清明鑒物如湘之不波歲未期而百度脩衆志服環
九郡五十城既帖帖無事則思所以驅其人於禮樂之
域者顧瞻黌序先賢先師之位在焉而廟殿規模大𩔖
浮屠氏公為蹙然弗寧乃属郡學職詒書于南宫舍人
鍾君震考辟雍制度為圖以來命掾吏之才者眡其役
撤去陪厦敞為新宫凡二十有六楹昔之闇欝倏焉亢
爽於嚴奉祀事為宜於是宫墻外内巍然奐然州學正
迪功郎鍾景仁等以書來諗曰自侯之蒞吾土也嘗一
新其學矣而斯獨未之及意者其有待乎今雖成於公
固亦侯之志願有以識之某惟疇昔之役蓋嘗自謂盡
矣而堂皇門闥之易見者皆莫之察而重以累公況於
休戚情偽之窈微其不屬耳目者何限某於是竊有感
焉而又以自媿也故不復辭而書其事然惟公之斯舉
也徒以儒者之宫而𩔖浮屠之制猶思所以正之況今
之世華居而貊道儒名而墨行者滔㴞皆是其可熟視
而莫之救乎推公之志使一日盡行其學於天下必將
息邪距詖而楊墨賊仁義無君父之教不得騁也必將
尊王黜伯而管商申韓矜權智騖功利之說不得施也
儒者之功必至於是而後有以為天常人紀之重非公
孰任之公以慶元掄魁嘗陪輔先帝大政令名粹德薦
紳宗之其治潭之政多可書今皆不書獨書所以幸乎
潭之士者
温陵留氏家世學派
按宋寧宗時偽學禁起時以周公必大趙公汝愚王
公藺與忠宣留公四人為首後趙公罷相竄永州朱
子落職蔡季通竄道州周公貶秩而公亦落職罷祠
貶邵州居住與諸賢一時同為進退矣朱子語𩔖載
公曾以書問詩集傳數處文公以書示學者曰他官
做到這地位又年齒之高如此雖在貶所亦不曾閒
度日公等豈可不惜寸隂又朱子集中與公往復書
問皆極推許焉林氏次崕稱公出入三朝一時相業
建儲之議視趙忠定為是邵陽之貶適表平生非不
幸也賢子賢孫萃於一門天之福善久而未艾云今
錄其著者載於篇
忠宣留仲至先生正
留正字仲至從效六世孫紹興三十年第進士授南恩
州陽江縣尉用番禺守龔茂良薦赴都堂審察宰相虞
允文竒之薦於上召對公言國家右文略武祖宗以天
下全力困於西夏承平日久邊不為備今當改轍使文
武並用孝宗嘉歎久之知循州陛辭言士大夫名節不
立國家緩急無所倚仗靖康之難死義者少因亂謀利
者多今欲恢復當崇尚名節上益喜明日諭輔臣留正
奏事議論耿耿可與京秩除軍器監簿累官考功郎中
擢起居舍人尋權中書舍人光宗自東宫朝顧見公謂
左右曰脩整如此其人可知廼請於上兼太子左諭德
公言本朝記注進御非設官本意乞自今免奏御詔從之
除中書舍人兼侍講淳熙元年權兵部侍即六月除給
事中時諸路水災公抗疏以克謹天戒感召和氣導迎
景福為言而又願加察於君子小人之辨疏入上動容
稱嘆是冬兼權吏部尚書公言用人莫先論相陛下意
在恢復而任相位者未能稱塞望精選人才與圖大計
時相不樂會浙東謀帥以顯謨閣直學士知紹興府尋
進龍圖閣直學士四川制置兼知成都府公平羌酋之
亂以簡素化民及詔赴行在歸裝僅書數簏人服其清
除端明殿學士參知政事同知樞密院事孝宗密諭内
禪意拜右丞相一日奏事皇太子參决侍立上顧謂太
子曰留正純誠可託光宗禪主管左右春坊姜特立以
随龍恩擢知閤門聲勢浸張公列其招權預政狀乞賜
斥逐孝宗聞之曰真宰相也紹熙元年進左丞相時嘉
王感疾公言陛下僅一皇子隔宫墻外非便宜蚤正儲
位入居東宫又疏言之甚懇再月不報檢漢文帝紀及
本朝真仁二朝典故并吕誨張方平兩疏節其要語繳
奏上不豫外議洶洶公與同列間至福寧殿奏事處分
得宜人情以安進封申國公上疾浸平公乞歸政不許
夀皇聖政錄成進少保封衛國公李端友以椒房親手
詔除郎公繳還不納復執奏曰昔館陶公主為子求郎
明帝不許今端友依憑内援恐累聖德姜特立除淛東
副總管尋召赴行在公引唐憲宗召吐&KR0691;承瓘事奏言
臣與特立勢難两立乞罷相上批成命已行朕無反汗
卿宜自處公即待罪六和塔又奏近年不知何人進把
定之說遂至每事堅執不顧是非言路塞則萬幾壊非
所以愛宗社&KR0819;進前後錫賚及告勑待罪范村乞歸田
里不許會冬至將上夀聖太后尊號册寳以公為禮儀
使上遣左司徐誼諭旨公復入都堂視事禮成拜少傅
封魯國公公力辭五年正月孝宗疾革公數請車駕過
宫一日上拂衣起公引裾泣諫隨至福寧殿門退上疏
言極激切孝宗崩光宗以疾未能執喪公率同列屢奏
乞蚤正嘉王儲位忽手詔朕歴事歲久念欲退閒公得
之駭懼因朝佯仆于庭謂同列曰奉請本意只乞建儲
今未蒙批依降詔忽奉廢疾之札此豈臣下所敢聞請
對復不報即出國門上表請老表入而趙汝愚遂以内
禪請於憲聖公謂建儲詔未下而遽及禪位他日两宫
間必有難處者議與汝愚異以肩輿五鼓逃去及寧宗
立召還以公為大行攅宫總護使入賀請車駕一出慰
安人心及定夀康宫於南内撤去新增禁旅詔悉從之
進少保公力辭不拜言陛下勉徇羣情以登大寳當示
天下以不得已之意實非頒爵之時上從公請於是貴
近欲論功者始不悅韓侂胄浸謀預政數詣都堂公使
省吏諭之曰此非知閤日往來之地侂胄怒而退亟謀
去公會公以事失上意侂胄從而間之八月手詔罷公
以少師觀文殿大學士判建康府尋又以張淑椿言落
職慶元元年上知公力請建儲得大臣體御批復職二
年以劉德秀言又罷初劉德秀自重慶入朝未為公所
知謁主客范仲黼請為先容公薄其為人除大理簿德
秀憾之至是為諫議大夫論公四大罪褫職自是彈劾
無虚歲張釜又言之責授中大夫光禄卿分司西京邵
州居住尋詔與量移南劍州許自便以次復原官致仕
嘉泰元年進封魏國公二年復少保觀文殿大學士開
禧二年七月薨年七十八贈太師寳慶三年諡忠宣公
德器端重操守凝固出入中外五十餘年屢典大藩率
以清素周公必大貽公書以趙清獻之清張忠定之定
擬之孝宗晚始察公忠誠及内禪付屬光宗光宗在御
三年公為相持法度愛名器甄别人品首引趙汝愚共
政用黃裳為翊善號稱得人公退門庭肅然無敢干以
私者素嗜書垂白不倦黃勉齋與陳書復書曰留丞相
晚年日課朱先生詩傳朱先生每對人輒稱服而朱子
與留公書亦云質疑請益乃有十年之遲不能不慨然
其間云所著有詩文奏議外制二十卷行於世子恭丙
&KR3173;碩孫元英元剛(郡志家永春志留氏乘紀略)(閩書)(宏簡錄)
學士留端父先生&KR3173;
留&KR3173;字端父正第三子端厚有度正諸子&KR3173;最賢歴知
邵州奏蠲和糶入為司農寺丞使金察其勢必亡歸陳
備邊五策除度支郎提點湖南江西刑獄移知廣州請
鬻鈔以弭鹽寇端平中除直龍圖閣奉祠卒初姪元剛
嘗欲建義塾不遂後&KR3173;輟其遺業三之一建義莊贍鄂
公直下諸孫之貧者(泉州府志)
知州留茂潛先生元剛
留元剛字茂潛博聞強記為文竒峭開禧三年試博學
宏詞科與真西山同選有司書西山卷曰宏而不博書
元剛卷曰博而不宏寧宗善其文並置異等除國子錄
嘉定初遷秘閣校理累遷直學士院嘗言今日有貧國
貧民而無貧士夫遷軍器少監權起居舍人言國朝左
右史立御座後今乃在朵殿東乞復侍立脩明舊法嘉定
更化以後大臣寖謀固位元剛慨然有振刷斯世之志會
以内艱去起知温州勤恤民隠百廢皆脩發奸&KR0933;伏人
服精敏移知贑州罷元剛早負盛名自擬大用已乃欎
欎不適築圃北山號雲麓吟唱其間有雲麓集(閩書)
推官留純仁先生東
留東字純仁登鄉舉入國學景炎丙子以兩登極恩賜
同進士出身授肇慶司法恭軍廉勤有聲陞從事郎清
海軍節度推官未幾改帶行國子編較平海軍節度推
官宋亡杜門不仕至元辛卯錄宋故臣授桂陽縣丞及
乳泉縣尹俱辭不就子伯惠授將仕郎孫天錫授泉州
路儒學教授亦不赴明初進士何德舉贊東有身元心
宋為古逸民之語(閩書)
留王卿先生瑞
留瑞字玉卿精春秋為經學師同時精春秋者有顔桂
叔芳精周禮者有鄭華君實(閩書)
備考
朱子答留丞相書曰李通判歸出示所賜手教拜領伏
讀慰幸已深至於垂喻諄複勤懇則又竊仰德盛禮恭
樂取諸人不難舍己之意蓋有一介布衣之士所不易
者歎慕感激所得多矣前此偶因垂問率易呈獻亦以
姑備燕申餘暇遮眼止睡之湏不謂乃蒙親賜點閱日
有程課以及終篇而斟酌取予詳審精切又有專門名
家所不逮者此周公執贄還贄之心畢公克勤小物之
意此所以為聖賢之盛節而非近世諸公所及也熹雖
凡陋然其用力於此不為不久而歴選平生講磨論說
其得此於人蓋鮮不意臨老乃有遇於明公也更有他
書欲遂傾囷倒廪進於几下而私居乏人艱於繕寫少
假歲月當遂此心儻得一一悉蒙印證則亦足以自信
而無憾於方來矣顧所不能無恨者猶以登門之晚而
其質疑請益乃有十年之遲伏想明公於此亦不能不
慨然其間也謹因李倅還便奏記叙謝目昏不得謹好
尤以皇懼并乞矜察
温陵莊氏家世學派
林氏次崕曰莊少師學問足以名世議論足以經國
才猷足以立政天子傾心鼎鉉可待當軸一忤脫輻
隨之自古權臣之可畏若是哉彌邵兄弟立朝儘有
可觀宋祚既遷掛冠元武詩曰無念爾祖聿脩厥德
其斯人與其斯人與按少師在南渡為一時名臣史
稱負其有為之才卒奉祠去國志乘及道南源委俱
編入儒林之列元明以來後嗣踵起者多其培根抑
厚矣今錄其要者著於編
少師莊藻齊先生夏
莊夏字子禮永春人家貧早孤從兄晦學弱冠習禮經
郡博士張叔椿竒其文勉入上庠歲乙未入太學俞侍
郎烈嘗執經焉登淳熙八年進士授興國縣慶元六年
大旱詔求言夏上封事曰君者陽也臣者君之隂也今
威福下移此隂勝也積隂之極陽氣散亂而不收其弊
為火災為旱蝗願陛下體陽剛之德使後宫戚里内省
黃門思不出位此抑隂助陽之術也召為太常博士言
比年分藩持節詔墨未乾而改除坐席未温而易地一
人而歲三易節一歲而郡四易守民力何由而裕開禧
二年遷國子博士首陳邊釁不可妄開議者難之嘉定
更化歲薦饑以著作佐郎提舉擢江東常平倉發廪賑
流民多所全活除轉運判官踰年入為尚書郎遷軍器
監太府少卿出知漳州尋以宗正少卿召兼國史東宫
官直學士院兼太子侍讀時流民來歸復言荆襄兩
淮多不耕之田計口授地貸以廬屋牛具吾乘其始至
可以得其欲彼乘其不死可以㤀其勞兵民可合屯田
可成萬世一時也試中書舍人兼太子庶子左諭德訓
詞華潤論奏明切封還尤多又言金戰守不成規模不
定則和好之說得乘間入今日之患莫大兵冗乞行下
將帥令老弱自陳得以子若弟強壯者代其名粮寧宗
是之除兵部侍郎時宰相諱言邊事廟謨秘密人莫得
聞夏言西蜀潰卒宜討宜招江淮制閫宜分宜合山東
忠義宜刺宜汰乞詔侍從兩省臺諫與二三大臣為議
狀以聞忤柄國者意累䟽乞閒以寳謨閣待制奉祠進
煥章閣待制自號藻齋老人嘉定十二年封永春縣開
國男食邑三百戶所居在蓬萊山寧宗賜第府城始自
永春徙居晉江卒贈少師寧宗贊其像云天生美質學
業逍遥堅冰志操歴仕三朝忠言逆耳書史所表宗祀
繁衍百世不祧其被遇如此夏䆳於經學平生薦引多
名士洪啟䕫范鍾皆其客也所著有禮記解又有遺文
二十卷國史大事記十帙典故備志五帙子夢閣新城
宰夢序進士歴太常簿朝請大夫孫七人彌邵軍器監
彌堅登進士為編脩官彌大刑部郎中彌明進士(按黃文簡)
(公田亭草撰莊陽山國楨墓志稱公為少師忠敏公似諡忠敏矣志乘未見錄之待考閩書永春舊志)
監丞莊德脩先生彌邵(弟彌大)
莊彌邵字德脩以父序蔭補承務即監福州水口鎮擢
臨安府通判討平天目山寇以功權知安吉州有惠愛
除軍器監丞輪對首以進德修業為言且謂大廷之對
禮貌親而情意疏細旃之講誦說多而推行少上嘉納
之立朝多所論諫與弟彌大刑部郎中咸有聲宋亡棄
官歸田里時蒲夀庚降元為中書丞辟宋故臣之在泉
者復其官彌邵彌大改各路治中皆不赴(閩書志)(永春)
温陵傅氏家世學派
按傅氏自獻簡公堯俞以諫諍有聲家於濟源之上
猶子察靖康時奉使以忠義死國諡忠肅累贈少師
安道先生自得為忠肅公子也隨母南遷家於泉其
後子孫踵起多從朱子學最著者為忠簡公伯成
晚歲與李公訦楊公炳維持風教為温陵三大老考
南渡後李文肅公邴寄寓於泉其文推為中興第一
訦其後嗣也能傳家學見西山撰墓志文肅為傳公
外舅故竹隠父子文章師法多根源於此云
提刑傅至樂先生自得
傅自得字安道其先濟源人父忠肅公察遭靖康之難
以忠義死國事公幼穎悟讀書不數過輒成誦有至性
生十年而忠肅公薨哀號思慕若成人事母愛敬飭備
遭亂離遇父友陳公與義竒愛之撫其頂曰長必以文
名天下年十四賦玉界尺詩語意警拔李公邴大驚異
之因許歸以女既乃從母定家於泉州為晉江人家貧
夜燃薪與兄弟讀書或至達旦遂博通六經諸史百家
下筆為文輒數千言初用父蔭補承務郎三監潭州南
嶽廟乃為福建路提點刑獄時安撫司檄憲司以漳浦
兵所捕賊黨悉斬之公力爭乃命械繋諸縣分鞫獄成
以法誅其首數人蓋全活數百人丐祠秩滿通判漳州
改判泉州尋差知興化軍剖决無滯訟發姦摘伏猾吏
束手暇日延禮邦人士大夫之賢者郡以大治以不附
秦檜力請老母便郡歸飬檜怒授興化軍旋命以體究
泉守趙令衿納賄事被劾罷歸後两年諫官挾舊怨復
以前事為言遂奪公官徙融州為民至融杜門讀書
而中州人士官其土者亦皆以文字求指教居四年會
黃公祖舜給事東省知公前事首末力言於丞相陳康
伯以聞得内徙潮州未幾復聽自便孝宗登極復故官
未幾樞密林安宅又力薦於上除知漳州旋以少傅陳
公俊卿薦遂再除知興化軍陛辭論尉利捕盗之賞妄
執平民有至論死而不能自明者語未竟上遽曰今之
儒者例以不殺為仁然殺人者死公徐對曰臯陶稱大
舜之德曰與其殺不辜寧失不經上意亦悟即連稱曰
不辜則不可公退以語宰相時朝廷方議重強盗之法
以公言而止逮至興化治郡如前時會丁母憂歸公性
至孝以奉母故仕宦未嘗出閩中服闋再除知漳州奏
事稱旨留為吏部郎中然公素以吏事自喜而銓曹守
格法無所施為遂力乞外除直秘閣福建路轉運副使
陛辭上云素知卿有風力閩中多贜吏故命卿往公即
奏治道去泰甚閩中去朝廷遠吏不知奉法然取其甚
者一二人治之亦足以勵其餘上首肯之至治略如前
奏語然其候視極精明風采可畏愛吏亦不敢犯也尋
知建寧寧國二郡復為福建路轉運副使臨安闕帥上
命執政選有風力不阿權貴者為之執政擬二人以進
上獨指公以為可亟命召之除两浙西路提點刑獄時
年已六十餘矣自度性本剛介多與物忤不能俯仰於
俗乃上章乞閒不允得移浙東乃復求為祠官得主管
武夷山冲佑觀秩滿復知寧國府事以言者追論前體
究事予祠罷歸公性高簡不妄與人交家於泉五十年
杜門自守讀書奉親外無他為州太守之賢者如宋之
才王十朋周葵皆高仰之待以異禮而公月不過一詣
郡每留語談說道誼而已居閒無事唯讀書不輟客至
觴酒論文道說古今蒼頭白髮意氣偉然一日忽召所
善前昭武守黃君維之新安守石君起宗置酒卧内與
訣既而劇談詼笑歌呼如常時翌日遂不起時淳熙十
年秋八月也年六十有八積官朝奉大夫公於書無不
讀少治春秋中年讀詩至鴛鴦之二章因悟比興之體
間為子弟論說多得詩人本意故太常丞吳棫來官泉
州公聞其博通古學著書甚富相與往復不倦吳公悅
之請序其論語十說謫居讀易數日一周手書程氏傳
一通玩繹久之紙為之弊其於子史百氏之書嘗過目
者皆略成誦也識慮高遠機警絶人少時聞朝廷奪劉
光世軍更遣儒臣代將歎曰是必且敗事矣未幾而&KR1073;
瓊等果叛曾覿自福州召還公移書丞相陳福公為言
覿入必留留必為善人正論之害其後亦皆騐少從外
舅李草堂邴學為文得其指授微意既長刮磨灌溉其
氣骨雄健而關鍵謹嚴波瀾浩㵿而語意精切朱公韋
齋及張公浚葉公夢得汪公藻張公嵲得其文皆愛重
之汪公尤歎賞謂曰今世綴文之士雖多往往昧於體
製惟吾子為獨得之不懈古人可及也公晚歲始自次
輯其文定為三十有二卷為至樂齋文集蔵於家嘗為
韋齋先生文序曰某少時學詩以作詩之要扣公公不
以晚輩相遇而許從游念自少至老游南康父子間為
最久相知為最深其卒也文公為狀其行事西山真氏
曰傅氏自獻簡公堯俞以高文正學為元祐正臣一傳
而為忠肅再傳而為至樂又再傳而樞密大坡之兄弟
文章籙前後相望然傅氏之學雖本於獻簡而草堂李
公漢老又其外家也草堂之文為中興第一至樂父子
實獲其傳而大坡蚤歲執經於父友紫陽先生之門淵
源所漸則又出於伊洛顧不遠哉(朱子撰行狀齋新郡志稾朱韋先生)
(文集序)(真西山文集)
附遺文
韋齋先生文集序曰文章之工拙繋乎人時命之通塞
存乎天天人之適相合也為甚難是以古今負文章之
名者未必得貴仕而都公卿之位者又未必以文章顯
也故吏部員外郎韋齋先生朱公建炎紹興間詩聲滿
天下一時名公鉅卿交口稱薦詞人墨客傳寫諷誦如
不及予少時學詩嘗以作詩之要扣公公不以晚輩遇
我而許從游間宿於閩部憲臺從事官舍之東軒夜對
榻語蟬聯不休比晨起則積雨初霽西風凄然公因為
予舉簡齋開門知有雨老樹半身濕及韋蘇州諸生時
列坐共愛風滿林之句且言古之詩人貴衝口直致蓋
與彭澤把菊東籬下悠然見南山同一關鍵三人者出
處窮逹雖不同誦此詩則可見其人之蕭散清遠此殆
太史公所謂難與俗人言者予時心開神會自是始知
為詩之趣别去未幾而公下世予既為詩以哭公因求
其遺編伏而讀之愛其詩高遠而幽潔其文温婉而典
裁至表疏書奏又皆中於理而切事情廼喟然嘆曰公
之於詩文可謂至矣今世能言之士非不多也然淺則
及俚華則少實是無他徒從事於末而不知其本之過
也公幼小喜讀書綴文冠而擢第未嘗一日捨筆硯年
二十七八聞河南二程先生之遺論皆先賢未發之奥
始捐舊習朝夕從事於其間既久而所得益深故發於
詩文自然臻此非有意於求其工也使其得通顯於朝
廷施諸潤色而見於事業必有大過絶人者不幸位不
嫓德雖兩入東觀二為尚書郎卒不以其所長發抒
又不得年而沒天人之難合也如此可不太息也哉雖
然人定亦能勝天故公之嗣子今南康太守熹能紹公
之訓早踐世科而益篤志於伊洛之學安貧守道深山
窮谷之中者三十餘年明天子用寵嘉之即其家拜二
千石君懇辭不獲命強起視郡事逾年而政成訟簡一
旦走介二千里書抵予曰熹先人遺文江西遂將刊行
而未有序引冠篇首先友盡矣不孤之惠誠有望於門
下敢以為請予覽書悚然追思東軒之集恍如隔世而
緒言歴歴猶在公之木既拱而予蒼顔白髮摧然其亦
老矣愴歲月之不留懔餘年其無幾為之感慨不寐者
通夕而病憊廢書筆力衰退文不逮意獨念自少至老
游南康父子間為最久相知為最深得其父子之賢為
悉故不敢以不能為辭若夫公之詩文自足以行後
而傳遠豈待區區之鄙言頋子蚤歲承誨迨老無所成
得挂名集端以托不朽其媿且幸為何如哉公名松字
喬年韋齋蓋自號云淳熙七年夏四月既望河陽傅自
得序
忠簡傅景初先生伯成
傅伯成字景初自得子少從朱子學隆興元年與兄伯
夀同登進士第調連江尉授明州教授改知閩清縣淳
熙十年丁父艱服除知連江縣疏築水利溉田三千餘
頃民蒙其利慶元初為大府寺丞進言吕祖儉不當以
上書貶朱熹大儒不當目以偽學又言朋黨之敝起於
人主好惡之偏與權臣意不合出知漳州律已愛民悉
推朱子遺意而遵行之累遷工部侍郎時韓侂胄方議
開邊語尚秘伯成言天下之勢譬如乘舟中興且八十
年矣外而望之舟若堅緻歲月既久罅漏寖多苟安旦
夕猶恐覆敗況可徼倖以圖所難相府災同列相率往
唁或謂偶然伯成正色曰天意如此官師相規時也遂
陳三事一曰失民心二曰隳軍政三曰啟邊釁言甚痛
切進右司郎官出為湖廣總領朝議欲納金人之叛降
者伯成言不宜輕棄信誓乞戒將帥毋使生事御史中
丞鄧友龍遂劾伯成罷之嘉定元年召對面論前日失
於戰今日失於和策雖主和尤宜脩戰守之備進權戸
部侍郎拜左諫議大天在職五十餘日抗疏十有三皆
軍國大義史彌遠與左相不叶或致彌遠意欲使有所
彈劾謂將引以共政謝之曰吾豈傾人以為利哉疏奏
乞詔大臣以公滅私左遷權吏部侍郎以集英殿脩撰
知建昌府訴蔡元定冤俾得歸葬進寳謨閣待制知鎮
江府全活饑民瘞蔵野殍無數廉得圌山砦兵素結海
盗捕鞫無一逸者獄具貸死黥隸諸軍嘉定八年召赴
闕以病乞休除寳謨閣直學士通奉大夫致仕理宗即
位以先朝元老與楊簡同召賜金帶為太子竤廢進昭
明天常扶持人極之說彌遠甚惡之尋加寳文閣學士
提舉佑神觀奉朝請聞大理評事胡夢昱坐論事貶慼
然語所親曰向吕祖儉之謫吾為小臣猶嘗抗論今蒙
國恩叨竊至此安忍無言遂抗疏曰方今内無良吏田
里怨咨外無名將邊陲危急廉耻道喪風俗益媮賄賂
流行公私俱困正宜君臣上下憂邊恤民以彌禍亂奈
何以共工驩兜之罪加之言事之臣今廷臣無一人論
救萬一貶者死於瘴癘陛下有殺諫臣之謗史册書之
有累聖治不報明年加龍圖閣學士提舉鴻慶宫復辭
不受疾革手草遺奏朝服端坐而逝年八十有四贈開
府儀同三司端平三年諡忠簡伯成純實無妄表裏洞
逹每稱人善不啻口出語及奸人誤國邪𩔖害正詞色
俱厲真文忠德秀序其兄子度文云予昔徜徉盤谷竹
隠間傾公餘論蓋濟岱典型之舊伊洛源流之正萃於
公矣所著有竹隠居士集三十卷奏議十卷耋至六卷
子壅康壅知漳州能行父政康知南劍州(考亭淵源錄志弘簡錄郡)
(按文公紹興丙子與安道先生游九日山時文公年二十七至忠簡兄弟從游文公其年莫詳待考)
直閣傅仲孚先生康
傅康字仲孚晉江人少受學孟父伯夀為文贍典用父
任知古田縣猾胥匿簿書賦入日少康籍胥家出所匿
按覈得實邑計以饒召為司農丞知汀州徙南劍剏祠
堂祀周敦頥張載程灝程頥司馬光陳瓘楊時羅從彦
李侗朱熹廖德明黃幹諸君子籍廢寺田入書院以贍
生徒端平中累遷司農少卿兼右司諫習熟典章理宗
甚材之督府挾重權多難從之請引誼拒却朝倚為重
晚知袁州直徽猷閣致仕(閩書)
文肅李草堂先生學派
按濟岱李氏移家泉南數傳濟美志乘列雲龕之子
四曰縝曰維曰紀曰綸見於傳者縝綸二公而已孫
只訦一人真氏西山為撰墓碣今考訦之同輩尚有
誼為建康通守嘗以雲龕之遺文囑文公為序文公
逡巡謝却後通守之弟訦又以為請文公於是受其
書而為之序此見文公撰雲龕文集序末今述雲龕
閩中家學謹錄忠文贈運幹宜之詩附後待考
文肅李草堂先生邴
李邴字漢老濟州鉅野人崇寧五年進士累官起居中
書二舍人除給事中同脩國史直學士院遷翰林學士
未幾坐言者罷奉宫祠欽宗立除徽猷閣待制知越州
再落職予祠高宗初元復舊職踰年召為兵部侍郎兼
直學士院苖劉反露刃宫門上登樓撫諭邴亟趨前叱
二兇兇燄稍息又諭殿帥王元擊賊元唯唯邴扣宰相
朱勝非問計策傅等皆在邴反覆究詰人為之危邴無
懼色退勸勝非密引外援制賊又以大義責賊王世脩
太后垂簾旬餘朱勝非遂奏變故以來從官能助朝廷
者惟邴及鄭㲄協心於内誦言於外乃除邴翰林院學
士尋除端明殿學士同簽書樞密院遷尚書左丞未幾
恭知政事與吕頥浩論不合乞罷奉祠寓泉州幾二十
年因家焉邴天資高明積學深至早歴清要號稱文士
猝遇國難大節凛然罷政十七年避時相不復出讀書
作文雖病不廢延納後進教誘無倦稱人之善覆護所
短若親舊行己未至則質問再三使歸之正奉養簡薄
振恤宗族治家嚴而恕每愛徐孺子申屠子龍陶淵明
之為人晚棄世故深造以道累贈太師諡文敏後改諡
文肅有草堂後集一百卷號雲龕先生其事蹟詳宋史
子縝維紀綸孫訦按文公朱子曰公之家自少傅之第
四子樂靜先生諱昭玘者學於高郵孫公覺眉山蘇公
軾之門至太師公遂以文字行中朝有重名於政宣之
間及參大政又以忠節為詔所褒退而老於江海之上
餘二十年當世益高仰之文公為撰雲龕文集序另錄
備考於後云
備考
朱子撰雲龕李公文集序曰士君子所以立於斯世者
不難於文而難於實不難於小而難於大此吾所以每
竊有感於參知政事隴西文敏李公之文而病世之所
以知公者殊淺也蓋自我宋之興百有餘年累聖相承
專以文治而其盛極於崇觀政宣之間一時學士大夫
執簡秉筆專以文字相高其所以歌詠泰平藻飾治具
者雜然並出如金石互奏宫徵相宣未有能優劣之者
而李公以傑出之材雍容其間發大詔令草大牋奏富
贍雄特精能華妙愈出而愈無窮直將關衆俊之口而
奪之氣斯已竒矣然使公之所立獨恃此而無其實或
徒規規然務為小廉曲謹以投世俗之耳目而其大者
無稱焉則亦何足以名於一世而垂無窮哉而公扈蹕
臨安適遭己酉三月五日之變當是之時一旦猝然事
出非意羣公愕眙不知所以為策公獨挺身赴難神采
毅然折兇渠喻以大義退而隂贊宰府為所以離貳逆
黨尊復明辟之計者甚悉是以平賊之功雖由外濟而
高宗皇帝察公之忠首擢以為尚書左丞而又賜之手
札至有萬衆動色具臣&KR0804;顔之語嗚呼天地之間理義
之實孰有大於君臣之際者而公於是乃能竭其股肱
之力以有成功是其所立豈獨以其文而已哉然公功
成不居退而老於江海之上杜門終日絶口不道前事
雖所以告其子弟者亦常欿然退託如有不足之意是
以世之君子鮮或知之其所可考而必信者獨賴聖謨
神翰炳若日星是以天下之公論至於久而後定耳以
是觀之則世之獨以文字知公者豈非淺哉頃年公孫
故建康通守誼嘗以公之遺文屬熹為序熹以不文謹
謝不敢今年通守之弟齊安使君訦又以為請且曰訦
之請非有他獨願得一言以發明公之大節使後世之
知公者不獨以其文而已爾熹於是乃敢拜受其書而三
復焉因竊論其所感者如此以附篇後蓋公嘗受學於
其世父右史樂靜先生而樂靜之學又得之高郵孫中
丞眉山蘇承旨其丁寧付授之意今略見公所撰樂静
文集後語中有本者固如是也
朝請李伯玉先生縝(弟綸)
李縝字伯玉濟川巨野人隨父邴寓泉州因家晉江縝
生有異質年十二三賦盆池詩為故相何㮚所賞既長
益自植立務記覽為詞章其言奥雅靚深而深自閉匿
以父任補承務郎監南嶽廟除福建漕幕至官竟不一
歲兩易主管敦宗院以便養親未幾丁内外艱服除連
乞宗官舊秩為崇道祠官退處於家不復有仕進意方
是時秦檜當國猜暴匪測故家大族一羅飛語無不糜
碎縝雖棲遲冗散猶懼不得脫於是益務潛晦息絶交
游買園結廬自號萬如居士而為之傳其詞曰居士少
知讀書通訓詁不能浹洽如當世儒者然亦無所不讀
其於授受必以義接物必以誠逕情直行不屑毁譽雖
仕宦連蹇不遂視一時儕輩官尊禄厚而不肯一動其
心為敦宗凡三十年官不易而家益貧嘗誦其先訓曰
與其有求於人曷若無欲於已與其使人可賤不若以
賤自安以是當官及家食未嘗求人知而人之知之者
常出於意外性懶甚不喜為文酒酣興發時為詩以舒
懷至其行意擊節慷慨自以為未後於古人性謹密而
胷次蕭然無所適莫顧不喜與俗子語其胷懷夲趣如
此檜既死衆賢稍稍登用丞相陳魯公雅知縝推挽甚
力而不能致乃白以為通判福州事連帥汪公應辰亦
知縝賢禮敬之且不欲煩以事縝曰食焉而怠其事豈
吾心哉力請得復奉祠歸二年而卒時年五十有六有
集十卷梅百詠一篇蔵於家文公撰墓謁曰某之先君子
太史公嘗獲從太師公遊而辱知焉及某試吏泉之屬
邑又得拜公函丈每白事府下退輒詣公公必為置酒
留連竟日論說古今商略文字下至吏道物情利病纖
悉亦無不盡至於有所難言則其悼歎閔惻之情未嘗
不欎然見於眉睫之間某是以知公非真無意於世云
弟綸以父蔭授官所至有清操
運幹李宜之先生誼
李誼字宜之訦之兄按文公朱子撰雲龕文集述誼為
建康通守時以雲龕之遺文囑序文公謙讓却之後其
弟訦又請文公受其書始為之再按王忠文公龜齡贈
運幹李宜之誼詩曰謫仙苖裔自非凡家學端能嗣大
参一見便知空冀北三年長嘯滯周南(宜之家食甚久)絶畦翰
墨僕騷可請試言詞倚馬堪莫道南來槖無寳一編傳
得小雲龕讀其詩殆謹守家學者歟謹錄附考
待制李誠之先生訦
李訦字誠之號臞菴文肅公邴之孫文肅避地於泉因
家焉訦幼年逮事文肅寖長務博覽書史為文下筆輒
千言以文肅休致恩補承務郎既冠監潭州南嶽廟調
興化軍仙遊丞年少有能聲諸臺委以事多建白史文
惠當軸陳正獻梁文靖咸以書薦訦可用訦以親養不
樂遠去求通判漳州佐郡有治績旋擢知黃州宰相初
以姓名聞既對首論邊郡數易之弊乞放漢制令郡守
兼領武事遵祖宗久任邊將之法上意甚悅到郡會歲
饑遂以官錢募飢民開内澳六百丈民不告病而商客
以濟改知袁州蓄米二萬石名之曰州濟倉以備凶儉
如常平法遷䕫路提點刑獄未幾除轉運判官約束郡
縣省追胥理冤枉禁苛暴累遷大理寺卿修斷獄例以
麗死而獲生者以示好生之仁以生比而論死者存止
殺之義遂著為令權戶部侍郎再閱月起帥廣西一以
寬厚廉靖為本除集英殿修撰繼陞寳謨閣待制力求
出外遂以敷文閣待制知建寧府下車後諭民明長幼
上下之分以解紛爭俾知有禮一切行所無事甃官道
百二十里以避灘梗旋奉祠歸既退於家始買地臨河
築樓東偏扁其下曰臞菴嘉定十三年十月卒年七十
有七傅公撰行状真文忠公誌其墓曰某昔假守温陵
時公與寳謨閣直學士楊公炳顯謨閣直學士傅公伯
成以法從耆德居里社年皆垂八十矣泉人號三大老
歲時讌集龐眉華髮奕奕相照某以後進從之游蓋公
生中原名族能以文學政事世其家而清白廉介之節
終其身不少變世之稱公者以是而已至乃立朝正色
能言人之所不敢言則世或未之知也開禧初元公自
湖北召對首論建事立政必廣詢博採因言人言未同人
心未一苟不謀於衆而遽欲革焉殆恐發之易而收之
難時韓侂胄用事欲弄兵倖勝人情洶懼鄧友龍輩以
從臾傅會据要路帷幄近臣不敢發一語公新從遠方
來顧抗論如此識者韙其忠迨進貳版曹居獻納之地
既兵敗於外公移書侂胄乞正鄧友龍蘇師旦罪以示
天下士大夫以公言為難嗚呼公可謂剛正篤實之士
矣初公以伯父縝授所校西漢書朝夕諷誦其學雖不
顓名一家獨謂二程先生發明聖道之傳實先於黃遂
於黃立生祠且求朱文公先生之文以記之以示學者
趨嚮文肅公初諡文敏公謂建炎叱折兇渠褒詔具在
叶謀復辟忠烈嶢然既登朝請改之遂更用奉常考功
之議易敏以肅又以文肅遺稾鋟本於黃朱文公實為
之序云所著有文稾七十卷續通鑑長編分𩔖二十八
卷談叢七卷蔵於家子洪宗謹守有家法(述志按泉郡舊志載朱文)
(公與公友善為銘其墓考公卒於寧宗嘉定十三年時文公已沒廿年矣公之墓志為真文忠公所撰見西山)
(集今纂其略附此舊志相沿疑誤)
閩中理學淵源考卷三十一
