閩中理學淵源考卷七十二
廣平府知府李清馥撰
趙氏家世學派
按吾郡有明以來傳習諸經惟易獨多淨峰張氏嘗
言彼時蔡虚齋易學盛行于泉詩道幾絕惟朱氏軫
獨與師友潛心講究由是泉人業詩者多從之春秋
之學獨推趙氏家學為最著考宗伯文簡每述海内
學士知吾邑有特峰著春秋錄疑與蔡文莊四書易
經蒙引並為後學指南可與漢唐儒林相頡頏至尚
書尚有數家如林氏鴻儒黃氏光昇蘇氏鼎實黃氏
道煥莊氏竒顯皆著其說至三禮自元丘氏釣磯之
後成絕學矣明初如趙氏珤有禮經解疑之書厥後
楊氏道會有周禮詳節鄭氏維嶽有禮記解李氏如
玉有周禮會註亦多散佚莫考竊窺鄉先正敘述經
訓每勤懇備書可知彼時崇尚實學有兩漢儒林傳
經遺意蓋欲以一經之士入于繩墨其學術途轍必
出于一其所以移易耳目開拓心志以造就黨塾之
士者非無謂也前哲維持學術惓惓如此謹備書之
遺漏尚多偶舉記憶所及者錄焉
郎中趙惟德先生瑺
趙瑺字惟德晉江人少通春秋不務俗學而得聖人之
意成化丙午領鄉薦弘治元年進士授戶部主事歴員
外陞郎中監薊州太倉黃土諸倉壩上御馬諸廐臨清
鈔關皆秉正執法常祿外錙銖不染在官手不釋卷𣙜
關歸事親盡孝撫寡姊孤姪甚有恩環堵蕭然獨以行
誼經術遺訓子孫著有春秋管見孫恒
主事趙用甫先生日新
趙日新字用甫恒子隆慶五年進士好讀竒書署其齋
曰潛所以矯也筮仕分宜令有賢聲中讒改教旌德遷
國子博士歴戶部主事性介特不屑為阿匼以媚上官
視貴勢漠如以故仕路沉淪後乞歸終養卒弟日榮(黃文)
(簡撰墓志)
郎中趙因甫先生日崇
趙日崇字因甫恒子萬歷丙子舉人授南康令治民如
家疾苦纖細皆為區理遷應天司李積年滯牘剖决無
餘請托不行轉南刑部郎忌者中之謫新城令未幾以
母老告歸圖書四壁蕭然自樂而贖宗女撫孤甥義行
尤為鄉里所矜式(新郡志)
郡守趙特峰先生恒學派
馥嘗讀鏡山司徒文稱怍菴公之景慕先生若趨父
兄而奉蓍蔡而鏡山數過先生問業實亦以師禮事
之爾及讀田亭草又知文簡黃公亦私淑之列也觀
文簡之言曰某自曩受經時從學士先生訂繹疑義
剖析異同必曰特峰趙先生云何即未及門實私淑
焉今代遠風微所著曰春秋錄疑者聞郡友人尤氏
際坦家有其書其餘亦多散佚即當日門徒亦寥寥
莫考謹將文簡并鏡山二先生錄附焉儻後續考有
人再備列之夫前輩流風師表日久寖湮而稽經考
傳之事派别益難尋緒矣先生以經學貽謀一時多
聞蓄德之士多宗之而文簡鏡山二公尤為隆萬間
儒林典則傾心景慕豈僅獻老乞言哉文簡鏡山二
公之學另於家世學派敘述此不具論
郡守趙特峰先生恒
趙恒字志正號特峰晉江人祖瑺弘治元年進士歴官
皆有清望著春秋管見恒警穎負竒十三充弟子員家
傳春秋學謂胡氏春秋闡素王心法功令標以錄士而
末學穿求崖穴繁綴枝條如捕風射影奮然以推明經
術為己任著春秋錄疑讀書武夷山中建州士多就問
業嘉靖十七年成進士乞就教職得教授袁州督學使
者延主白鹿洞集諸郡㒞乂而師之遷國子監丞尋改
南都南中辟雍士請所著錄疑梓之居二載遷南戶部
主事尋進郎中是時承平久四方漕餉率重北而輕南
歲押運一二縣簿領之所積負以百萬計恒謂留都根
本地廥庾虚竭何以應猝請之司農陳儒疏部運之規
令諸省分漕以郡佐總漕以藩司各詣部庭稽覈如輦
下例疏上得請後遂載令甲恒居部署聲籍甚苐以鯁
介無援遷浙江鹽運司同知未幾擢守姚安姚安俗狃
淫僻恒為定婚娶之禮土酋歙然又嚴鑄銅之禁居九
月乞養親歸士民祠之名宦里居杜門寡接邦君式閭
存訪悉引疾避之交遊中以道義相期許者莫如同安
洪司寇朝選朝選為權奸所穽逮繫會城獄瀕發訣於
恒曰茲行也吾必死之嵇紹不孤無煩多囑恒呼其仲
子日榮命之曰若受洪先生國士知勉旃以報毋令魏
邵郭亮千載笑人日榮方馳謀槖饘則虎冠吏已毒斃
朝選諸親故無得近者日榮撞突而前殮其尸以歸人
咸稱日榮義士實稟前訓也蒞家儼勅雖燕閒必整冠
危坐對子孫終日無惰容或有軼越譴訶立至諸子孫
聯翩仕路顧多躓困又皆不屑營私恒每談及津津喜曰
吾道如是晚歲築精廬於茂趣山中足跡不窺城市覃
思著述秉燭讀書其文一以歐陽文忠為宗近述鄉先
生王遵巖之遺論醇然先正典型年九十四卒所著有
莊子涉筆史記涉筆與春秋錄疑並行于世其忠愛堂
稿經濟錄抄及文集若干卷藏于家子日新日榮日崇
孫世典世徵世攽等俱見科目志(舊郡志撰新郡志黃文簡墓志)
青陽莊氏家世學派
先文正公撰方塘先生傳曰泉郡之南聳起而特秀
者為紫帽山山之下村落繡錯巨宗名人輩出相望
往往為吾郡冠而青陽莊氏尤擅科甲人物之盛非
諸族所及也馥按莊之先系出永春桃源自宋少師
藻齋公賜第郡城因家焉其姪孫古山復自郡城遷
青陽青陽之有莊自古山始傳至方塘十一世矣考
方塘先生用賓其後為宫詹際昌羹若氏竒峰先生
偁其後為侍郎國楨陽山氏石山先生一俊其後為
脩撰履豐梅谷氏餘派系俱未及詳考其家世抑由
内行脩潔隱德弗耀累功積厚而致然歟其收名藴
發于後有以哉今錄其表著者載於篇
太僕莊方塘先生用賓
莊用賓字君采號方塘晉江人生而卓犖聰穎邑先達
陳紫峰琛聞其名召試庭草交翠論嗟異久之與后峰
氏壬春石山氏一俊同登嘉靖七年進士第初授行人
使蜀盡却藩國供餽給事中劉侃當使琉球以母老且
未子相持泣用賓奮然曰古有以柳易播者何人哉願
得身代未幾陟司副遷刑部員外郎出為浙江僉事用
賓為人木強又少戅嘗稱士為知己者用當昂首伸眉
論列天下事奚取局促效轅下駒為每遇權貴人直睨
之不能刓方為圓而於嫉惡尤甚不中意輙面頳怒目
甚或發憤呵叱之故卒為時所中太宰汪鋐生貴甚嘗
以事怒其屬長跪不解賓為不平愬之永嘉張相所汪
適從直房見之恚甚用是出之浙浙所轄寧紹台三郡
多權貴人一繩以法無敢輙居請者仕中不廢學多記
覽益精於文藝臨歲比時缺督學用賓署事校寧波郡
揭以袁元峰煒為第一時煒久困未知名即許其文首
天下已而果如其言餘姚令顧存仁以不阿權貴得謗
用賓廉知其賢特誇奬之遂得擢黃門以直諫顯視事
纔八月理冤獄靜譁伍奬拔廉吏所部肅然有屬官倚
勢貪横用賓執法治之拂巡鹽御史意疏劾用賓值汪
脩前憾遂從中覆罷用賓時年方三十一如是家食四
十餘載絶意仕進宦囊蕭然居鄉一介取予不苟孝親
睦族行鄉約開水利邑人愛敬鄉評至今重之自嘉靖
三十八年倭寇犯閩中連歲猖獗攻入興化府戕殺民
人無數沿海衞所相繼告陷而泉之劇賊黃元爵等因
機交煽自郡之内外所在皇皇勢且不保用賓為當事
畫策浚城濠部署城中守卒使各為營伍民心遂定城
頼以安當倭賊突犯時遠近村民爭入城逃生勢甚急
城門晝閉避寇者不得入幾相擁入水中用賓力請當
事願身守南門乃操管鑰坐城門外命開門内之而身
自當賊所活人以數萬計時賊野掠無所得奸民導之
發塜取贖用賓與其弟用晦募鄉兵後先殺賊多賊大
恨乃剜用賓父塜刦屍去用賓聞之拊膺號慟與用晦
徑走賊壘戰於南安雙溪賊大潰連破十三壘負父骸
歸賊追之用晦殿與其僕鬭死會僉事萬民英指揮歐
陽深以官兵繼至翼而前又大破賊前後斬倭首百有
十顆生擒一十四人奪回被擄生口二百七十餘人時
嘉靖壬戍五月初二也倭寇既潰黃元爵勢窮遂就撫
泉郡悉平當道屢上其事為冒功者掩抑久之未敘而
用賓終身不自論列萬歷二十二年倭寇朝鮮子鳳章
乃上言於朝下其事部議贈用賓太僕寺少卿官用晦
子百戶世襲以風勵天下士蓋去用賓破倭之年且四
十載矣其後曾孫際昌舉萬歷己未會試第一廷對復
第一人咸以為用賓開門活人之報際昌天啟中任脩
撰不附魏閹沉廢數年愍帝立起春坊庶子未幾卒以
風節故追贈詹事所著有周易解意一編黃文簡為之
序云(史館擬筆)(傅錦泉撰墓志)(先文正公撰本傳)
莊先生鳳章
莊鳳章晉江青陽人守闕上書言其父僉事方塘用賓
與其叔父用晦嘉靖中所為禦寇扞城狀晚歲有志斯
道游李見羅先生之門(何鏡山撰莊孝子述)
侍郎莊陽山先生國禎
莊國禎字君祉晉江人少竒穎王遵巖慎中器之妻以
女舉嘉靖四十一年進士授會稽令出諸生趙日新於
冤獄贊直指倡行條鞭法以卓異徵拜給事中先後疏
論大臣如郭宗臯游震得遲鳳翔皆夤緣有奥援者出
浙江按察僉事遷江西參議廣西副使復改視江西學
政累遷廣東按察使轉雲南江西左右布政丁外艱服
除補河南值兩河大祲白兩臺請發臨德倉改折漕糧
三歲倣趙閱道荒政選丞倅分地經理之民藉以全活
甚衆潞邸新開中貴人蒞事所為裁經費汰浮冗無少
假借事以就緒而民亦不告疲以資望擢副都御史巡
撫江西先一年水次年大旱復以河南例題請改折計
部初猶難之再疏得請晉南京刑部右侍郎旋改戶部
以内艱歸國禎器度端凝貌寬和而衷嚴整有屹然不
可奪者所至守官盡職循級而登不屑借譽養交以營
速化性坦夷樂道人善非意之加恬然不掛胸臆每謂
昔人理遣情恕兩言終身誦之可也為文喜典重深厚
而厭鈎棘為詩喜舂容雅渾而薄纖巧大都得遵巖之
指授為多歲時伏臘率宗之子孫敬共祀事每與人語
好稱引國家典制往哲節概行誼祖先以來積功累行
之跡旁及今昔人情善敗隆汙之變聽者聳然感動居
常所過從不過一二故人厚善者當路諸公及門未嘗
峻拒利病未嘗不以告里黨有負枉不能直者語次間
為直之然不任受德也卒年七十有八子懋華懋聲見
科目志(舊郡志)(新郡志)(黃文簡撰墓志)
郎中莊仁山先生士元
莊士元字君聘晉江青陽里人自童年端重不煩父師
教詔而言動盡有繩檢人稱謂莊家顔回閉戶下帷窮
探玩索庶幾深潛純粹之學嘉靖三十二年試春官編
脩胡公杰得其文以白大學士徐公亟加稱賞洎揭榜
置名第二時方試館職士元以濡迹權門為恥竟不入
選授知廣德州原本經術飾吏而政尚簡靜輕徭省訟
吏戢民安尤興學勸禮垂意作人廣德自前守歐陽南
野而後州人以士元並稱焉轉比部員外郎己未會試
檄入簾所得皆知名士給事吳時來抗章劾嚴相嵩逮
治獄士元為問官改擬謫戍當國怒甚持卷四日不下
然畏公議不果駁吳公得棲遲嶺外旋復柄用士元曲
全之力為多已而轉本部郎中曹銓預有江西督學之
注會當慮囚士元得命廣東行抵家已有足疾披閱招
移用是勞勩疾劇卒於高之化州士元寬宏簡默近於
仁者仁山乃其自號要其質與行誠足當之李氏叔元
曰敏德為泉南易宗而陳氏琛其傳心高弟蔡于省之
授莊士元李維徵之授蘇濬皆易學淵源云(清源文獻李叔元)
(青陽五先生傳贊)
莊明齋先生龍光
莊龍光字自昭别號明齋用賓冡孫甫四歲父沒少負
穎質九歲能屬文弱冠補弟子員嗣是祖父母及母繼
沒龍光以嫡冢持服不與棘試者十年時以積毁故遂
得疾病良已猶理故業沒時年三十有四龍光篤有至
性内行脩飭母病忘食飲非子手調進不御日侍匕箸
間間以文事出必歸上食食已復赴日數還往以為常
母不喜服藥籲天頌禱宛轉進之如是者五年母頼以
坐起比母沒事二叔父甚恭所有遺田悉推與之少時
師黃文振先生經術之外尤以行誼相慕合遇友人困
戹銳身救之乏者不待告賑之王生為舞文吏所陷竟
得直有司而金生妻子恒待以舉火龍光死交友無不
雪涕者而文振先生與金生各為之服視小功此以知
其義矣子二夢岳更名際昌重岳(史文簡雲臺藏稿)
詹事莊羹若先生際昌
莊際昌字景說號羹若曾祖用賓夢張襄惠岳投刺相
謁而際昌生因名夢岳以試更今名九歲善屬文十一
而孤萬歷己未會試廷試皆第一泉掄魁天下自宋己
未曾樞密從龍而後五百年始克再覩邦人士艷傳之
廷對制策一字偏傍偶誤被勘遂乞假歸天啟元年授
翰林院脩撰經筵展書起居注纂脩國史編葺六曹章
奏乙丑分校禮闈尋管理誥勅時魏璫擅權求為撰祠
記拒不應璫銜之視事數日奉使趙藩卻諸餽遺無所
納便道抵家丙寅秋當復命會脩三朝要典蹙然曰是
固欲以國史為刑書者奈何居詞垣受璫指使哉丁卯
天下大比士論資當衡文兩京親友勸駕長安中有促
之者曰公速來可步武三事也夷猶不赴會部推遷秩
為魏璫所擠奪職崇禎初璫誅即家起諭德道陞左庶
子至京召對陞侍讀兼記注官時懷宗勵精宵旰五漏
入侍率二鼓方罷際昌赴召時途中已得末疾用是困
&KR0629;卒于邸年五十二上聞心悼降旨莊際昌起廢詞臣
效勞卒官贈詹事蓋示優異云際昌胸次坦洞絶不為
矜倨態而性峭直好引掖後進孝友切至傷其弟重岳
孝廉早卒撫遺孤如己子終身茹素午惟一葷而已為
文泚筆立就初若不經思索而天動輒隨入仕若干年
里居強半族經倭難脩譜牒葺祠屋家居肅飭自將蒼
頭戢戢不敢問戶外事獨好為德于鄉嘗與鄉先輩合
力築溜石陡門濬新溪水道獨捐費二百金增舊規三
之二四十二鄉咸利之天啟末海氛不靖鄉人將遠竄
為立約編伍守望相助瀕海以安焉孫延裕好古鯁亮
有祖風(新郡志名史文簡撰墓志八閩掇記)(閩書)(林麟禎補)
脩撰莊梅谷先生履豐學派
按吾郡青陽莊氏世多令德代有偉人梅谷先生資
禀篤厚孝友肫至以文學著稱傳稱其力護趙公用
賢贈賻洪公朝選其扶持善𩔖誠可風世也再洪公
一事文簡黃公撰封翁小石公墓志謂公適竣事北
上與相值頌言出之且周旋禭賵或怵太史是相君
所甘心也而奈何強預人事封公獨寄聲慰曰兒即
以此得罪無恨老父亦無恨矣即此可想見家學之
槩餘鏡山先生敘文備詳云
脩撰莊梅谷先生履豐
莊履豐字中熙晉江人祖一俊仕浙江參政有詩才履
豐萬歷五年進士選庶吉士授翰林編脩轉脩撰尋題
注起居充經筵官丁外艱卒履豐天性至孝事父望槐
飲食起居惟恐傷之弟履朋舉進士為郎早天無嗣當
其病時度不可起中夜籲天願以身代為人長厚冲抑
見人一善若自己出或聞有過蓋覆周旋如其自計惟
恐失名而喪位其他所先容而汲引者惟恐人知至其
邁往之氣有時勃發必奮為義常熟趙檢討用賢抗疏
忤時相張居正杖闕下人多避聲迹履豐獨左右之同
郡洪司寇朝選為勞堪陷斃獄中適履豐還朝北上屬
所善為經紀禭賵乃去才具敏贍每有撰屬當食篝燈
率爾成文不勞草創而雋氣颷舉博達宏闊川湧嶽停
世人推服之弟履朋亦有雋聲(舊郡志集序)(何鏡山撰文)
閩中理學淵源考卷七十二
