閩中理學淵源考卷六十三
廣平府知府李清馥撰
僉事林次崕先生學派
按先生未及蔡文莊之門所學皆文莊之學也正嘉
間王學紛披專講良知之旨先生與净峰諸公獨守
師說所著朱陸異同之論可為後學折衷至批摘王
學誠不遺餘力矣其時温陵尚有王氏用汲三山鄭
氏世盛江右羅氏欽順皆與餘姚枘鑿而羅公尤與
先生往復稱同志先生之徒其著者洪氏朝選張氏
應星而洪為先生之壻鄭汝德謂其得先生之教為
多云
僉事林次崕先生希元
林希元字茂貞號次崕同安人正德十二年進士授南
京大理寺評事世廟登極條上新政八要大略言君道
急務在勤正學親正人而朝廷大政在息中官機務罷
中官鎮守所以清政本塞亂源通政司辦事接本進士
周祚言頃來章奏紛紜莫有如希元所陳者乞省覧施
行下所司議上優詔嘉納之其後天下鎮守内臣悉罷
先生啓之也遷寺正與堂官陳琳執議刑獄降泗州判
泗大饑朝廷發内帑賑濟先生悉心推行有嘯聚五百
人單車往諭皆解散適巡按劉御史醉而待先生稍倨
即棄官歸後方獻夫霍韜薦之起為寺正陞廣東按察
僉事奏屯鹽欵要及荒政叢言上可之通行天下改提
督學校申明學政訓士務在闡繹經傳劇寇王基作亂
時先生署按察篆督率府衛兵指授方略討平之陞南
大理寺丞世廟特簡用之上王政疏為目二十有一三
載改北京十三年大同軍叛殺主帥閉城先生上疏請
誅之朝議竟從撫明年遼東兵變窘辱巡撫先生復抗
疏極言往者大同姑息以生輕侮之弊上責其妄謫知
欽州欽接壤安南土荒民寡先生悉心經畫拊循之會
安南不貢朝廷方議征討擢先生海北兵備道而先生
上六疏主必征之策與當事所議不合罷歸然其後安
南惴惴歸命盡復四峝舊地論者謂先生之議足以奪
其魄焉先生慷慨鯁直讀書遲鈍而刻苦不懈研理釋
文極其精專束髮以來慨然有志當世一入仕路執其
所學用之經濟直以唐虞三代可追晚年退歸無日不
以讀書解經為事其學專主程朱嘗恨不得及虛齋先
生之門於良知新說尤所不喜晚復參訂諸儒所定大
學格物致知之說附以己見曰更正大學經傳定本并
所著四書易經二存疑疏上之且乞勑改正頒行竟以
此削籍然至今存疑二書學者宗尚不廢焉(行狀郡志)(舊新)
(郡志)(蔡氏獻臣撰本傳)(閩書)(道南源委)
巡撫洪芳洲先生朝選
洪朝選字舜臣(一作汝尹)同安人嘉靖二十年進士除南京
戶部主事出𣙜稅北新關課額既足便開通津梁恣往
來不復問事竣督放倉儲諸所規畫皆為後式一日思
所學未足上疏引疾客毘陵就唐荆川順之講學一年
始歸又就王遵巖慎中上下議論久之充然有得起為
南吏部郎出督學四川以公嚴校士素不為嚴嵩所喜
而徐文貞階深與之嵩敗遂以山西參政召入為太僕
少卿尋進僉都御史提督操江旋加副都御史巡撫山
東隆慶戊辰入為刑部侍郎遼王憲㸅者居國中荒滛
亡度其摧折士𩔖無纓緌貴顯張居正祖父故為遼府
&KR0552;戶嘗被王杖居正心恨之及秉政因私憾指遼藩有
叛謀議奪其國屬朝選往勘朝選還報王貪暴滛虐事
事有之實未嘗叛大拂居正意嗾言者劾朝選歸朝選
性剛介不能容人過失好言有司短長人多憚之者會
中丞耿定向撫閩素善朝選每咨以時政朝選傾心答
之亦無所諱答中偶及藩司支放邊戍月餉事左布政
勞堪知而深銜之勞刻深人也耿以憂去勞代之思洩
已憤以逢權相意而邑中子某更摭其無情事以報遂
具疏聞居正從中擬旨削籍逮訊之命旋下勞堪得密
報遂馳戎卒逮朝選下臬獄不二日斃之獄中親屬莫
得一跡晉江士趙日榮排獄門而入撫屍大慟收殮之
萬歷壬午春也堪下興化守某偕諸司理煆煉獄誣以
通夷接濟諸事報上居正大喜擢堪左副都御史協理
院事朝選子兢訟冤于朝居正矯旨杖之八十仍奪蔭
其夏居正暴卒朝紳稍稍誦朝選冤都諫李廷儀更條
上冤狀部議堪回籍奪職繼之甲申歲兢再訟父冤及
堪諸酷虐狀南安人黃御史師顔從中從曳方有旨下
堪部獄僅謫戍定海而里中子亦戍邊矣未幾詔復朝
選官致仕兢補蔭如故一時阿堪意煆獄相繼竄逐士
論稍伸猶以堪戌未盡辜宜正之典刑以謝朝選奈時
宰寘不問也朝選居官廉潔以名節自砥礪平生學行
政事卓然可稱其不能含章免禍亦所短歟(閩書郡志)(舊新)
(郡志)
郡守鄭汝德先生普
鄭普字汝德南安人舉嘉靖十一年進士授無錫知縣
無錫大邑也普初銓時倉皇周章若無措置日惟自檢
不敢有毫髮詭偽其後民與官相信縣門恒虛遂不覺
作縣之苦秩滿遷南戶部主事𣙜舟維揚用度以節待
商以寬擢雲南府知府未赴以父喪歸免喪侍母不忍
去居歲餘母病卒服除赴銓卒于都下無錫人聞之皆
相弔普嘗與林希元論易蓋君子體易只取其意不必
執定卦義何如如常德行習教事何與於坎只取一重
字意獨立不懼遯世無悶何與於大過只取一過字意
裒多益寡稱物平施分明是均平天下之道只取過而
當損有謙之意耳理氣道器之論如尊劄所言更何改
評整菴公尚未肯釋然相從甚矣舍己從人之難也然
其說破陽明數語真痛快可喜但陽明之學固有偏處
今人動輒排之亦未為是蓋人之為學隨其所見皆足
適道如象山晦翁二子學本不同自今觀之孰是孰非
而二先生亦未嘗明目相擊如今人也孔門諸子有侃
侃者有誾誾者有行行者有狂者有狷者有文學者有
政事者隨所長而各造其成今人無諸子毫末輒昂昂
然以聖賢自任擇古之有名於世者極力攻排謂是足
以驚人而峻已就使立論皆是於性分有何干涉此今
世講學者所以重得罪於世教而自取禍往往不少說
來說去只是成得箇惟口起羞四字耳其持論如此(閩書)
楊敬孚先生朝幹
楊朝幹别號時齋弱冠知力學慎擇師友其折衷諸說
率自心得引進後學講議文字往往必求古人精意作
為文章務在理到切實不騁浮靡其事直叟公愛慕不
衰孝心純篤且刻苦奮勵不以貧撓志寬仁恭恕不脩
邊幅不言而接人以敬凡四方賢哲與同邑鄉賢次峰
謝崑逸所黃偉咸相與為友又與次崕林公麗澤有年
其餘榮耀儒名者多所禮於其廬卒後友人教諭檢吾楊
復謚之曰敬孚先生所著有四書詩經集覽(林次崕撰本傳)
閩中理學淵源考卷六十三
