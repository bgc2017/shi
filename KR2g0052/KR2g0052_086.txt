閩中理學淵源考卷八十六
廣平府知府李清馥撰
成化以後諸先生學派
按熊氏熙為勿軒先生之裔少從三山林氏玭學易
與虛齋蔡氏同稱高弟若趙蘭溪旻楊天游應詔楊
文銳鏸黃元泰三陽傳稱其授徒傳業一時師廣而
門徒莫考矣其餘諸賢或以經術文學著稱或以功
績節概垂名皆表表可傳述者嘗考建安風氣宋時
開倡首於八閩自游胡朱蔡真熊數家以來遞衍宗
風中明以後人才稍替矣然其流風篤厚大抵質有
餘而文少遜其守儒服躋顯仕者規矩不踰豈非大
賢之烈哉
訓導熊文明先生熙
熊熙字文明建陽人弘治壬子鄉貢士宋勿軒裔孫少
從侯官林先生玭學易與晉江蔡虚齋先生同稱高弟
授翁源訓導後謝病歸門人感泣道左所著有四書周
易管見(閩書)
副使張摶南先生鵬
張鵬字摶南浦城人正德辛未進士授戸部主事督馬
厰劾中璫私貸影射之弊衆側目擠陷賴揚一清石珤
保持之武廟東巡鵬具疏諫止轉本部郎乞歸養嘉靖
初起用補兵部郎陞廣東按察副使監司欲以賄脱二
重獄堅執不從自免歸年八十卒鵬博覽羣書尤精理
學後祀鄉賢
教諭趙蘭溪先生旻
趙旻政和人嘉靖中以歲貢任高安訓導繼擢蘭溪教
諭續以年老解組諸生詣學使阮鶚保留鶚曰師德感
人如此耶遂改行祠為書院留講學三載乃歸歸則入
受業于湛文簡又二年擴明道學後進從遊甚衆嘉靖
壬戌遭倭厲聲罵賊不絶聲(閩書)
舉人楊天游先生應詔
楊應詔字邦彦建安人嘗讀書武夷天游峰因號天游
山人少時從其祖松宦學祖試叩所欲為應詔言欲盡
讀天下好書幹盡天下好事做盡天下好人年二十游
庠序謁朱文公祠仰而嘆曰他日不俎豆是非夫也年
三十一舉于鄉十上春官不第其時上春官時崑崙山
人張詩者見其文稱為司馬子長李太白復生應詔不
屑也久之遍遊趙齊魯間卒業南雍得奉常呂涇野柟
之學喜其淵源有本遂師事之歸而剏道宗堂華陽山
奉祀孔聖并顔曾思孟周程張朱諸賢及涇野其中揭
涇野所嘗著教壁間日與參對年友温陵蔡元偉亦潛
心斯道者遂自泉往建相聚砥磨而他諸名公若鄒東
廓守益王龍溪畿唐荆川順之魏莊渠校章介菴衮或
見而心合或聞而神往也應詔之學以寡慾正心為立
本以不愧天為歸的於古今壯猷竒烈忠義慷慨之事
崚嶒激發夢寐見之雖沉潛深靜之意少而心懷軒豁
殆亦聖門之為狂者所著有閩學源流及困學二錄又
有五經辨疑四書要義以發聖賢之旨有衛道錄以闢
禪有日史以自記子德輿睦州司訓有士行(按明儒學案傳後載)
(有楊天游集)(閩書)
文愍李時言先生默
李默字時言甌寧人正德十六年進士選翰林庶吉士
明年嘉靖改元修迎立功欲倣成祖封尚書茹瑺故事
擬執政封爵默上執政書規之改戸部主事陞兵部員
外郎差閱大同軍士戰馬鎮卒素剽悍動輒嘯呼胡侍
郎瓚銜命赴鎮經略措置乖方卒復譁默抗疏請亟易
帥變遂定調入吏部文選陞騐封郎中議復開國勲臣
誠意伯暨常李湯鄧四氏爵蔭真人邵元和以符術方
貴幸請封誥默奏勿予朝論韙之兩與文武會試得葛
守禮陸炳等多知名士當武試畢時就兵部宴因辨論
賓禮位次忤兵部尚書王憲憲疏劾默坐謫寧國府通
判默雖坐謫顧世宗心是默所持以此注識之矣默判
寧國周咨隠痒陶範髦俊纂修郡乘建靖難死亡陳尚
書祠精心受事不厭薄官守陞廣東僉事主屯鹽二政
陞雲南副使督學政首經術崇行誼購遺書廣厲學官
表賢者墓窮荒僻遠文學嚮風歴浙江參政按察使左
右布政大都端毅廉直所至有聲久之大臣以公輔器
薦起太常卿掌南京國子監祭酒事博士等官得備臺
諫選自默發之陞禮部右侍郎改吏部右侍郎尋轉左
庚戌秋燕京戒嚴默奉旨守正陽門調營兵五千畫守
甚設而奏令開門無困居人敵尋引去陞吏部尚書制
冢宰非部長卿有殊望者弗與世宗知默特以卿貳陟
異數也嚴嵩當事前此吏部率以疑事嘗嵩嵩得從
容持之默處置堅決莫能短長奏輒報可無有留端為
嵩地者遂與嵩郤久之遼東巡撫缺默推張布政臬臬
雖嵩鄉人而素疎上偶問嵩嵩遂力言不任上怒而先
是咸寧侯鸞以干請不售為密書疑上上遂罷默默歸
明年鸞以逆誅會吏部尚書員缺御批特令默復職召
直無逸殿許乘馬禁中眷注益隆未幾加太子少保復
兼翰林學士方有爰立之命相嵩每阻其進客有諷明
哲自保者默嘆曰吾備位公卿年幾六十尚復何求惟
有致身耳屬歲大計戒門下毋入一賓客即同直大臣
亦浹月不相往來相嵩無所得為人地以此滋不悦而
先是嵩子世蕃規機利多請託侵官隂執國政默微諷
嵩曰公身許國久墳墓濡降當在夢寐曷不令嗣君一
掃展嵩曰然吾將念之久之不遣復為請嵩曰孰令我
一子而不長侍膝下乎君數請去何言之亟也默曰外言
籍籍宜暫行以息之嵩忿然作色於是怨默益深會工
部侍郎趙文華當浙直禦寇欲攘功請視師及還報自
施勞伐謂本兵在掌握默不為引大失望乃摭部試策
題為謗訕而嵩主之誣奏下獄論死始張經赴西市默
頓足嘆人有先告嵩矣又數數於公卿間摧折文華過
當至是兩人引繩批根以償其所交惡夙憾默既得罪
踰年從獄中再上書世宗注覽久之縉紳大夫咸知天
威漸霽冀其復用而默溘然卒矣隆慶改元南吏科給
事中岑用賓等為默訟冤詔復太子少保吏部尚書兼
翰林學士遣官祭葬萬歷十三年追贈太子太保諡文
愍錄其孫銓為國子生默博學任節矜踔奮激言論截
烈屢蹈危機骯髒自如至于擘畫經濟揚㩁風雅亹亹
乎星貫川沛發為文章淵宏俊達有秦漢之風所著有
羣玉樓稿孤樹裒談建安人物傳朱子年譜諸書皆傳
于世(明史)(閩書)
訓導楊孟岳先生松
楊松字孟岳甌寧人正德中貢士授廣州府訓導作人
育才時時以禮教諸生學士黃佐為諸生時貧甚松却
其贄重遺贈之佐父善星歷人多竒中而松謂之曰子
占人多中余以文占汝子亦竒中如子矣佐果以其年
魁多士松以母喪歸貧甚莫自存也乃時時自謂宇宙道
義場中不曾饑餓倒人服闋復授廣之香山香山僻在
海隅士習樂游衍躭聲利松時時謂之曰陳公甫非汝
隣邑偉儒乎彼以一孝廉倡道白沙崛起南服至今江
門烟水白龍池之風月揭揭如在同時握鼎鼐持衡樞
者今安在也而况如諸生者樂游衍躭聲利哉諸生聞
言咸躍然感奮卒于官(閩書)
徐尚德先生驥
徐驥字尚德浦城人性恬靜日以經史自娛所著有洪
範解訂正及皇華詩一卷(通志)
縣令朱孔温先生煊
朱煊字孔温文公十世孫少警穎讀書日記數千餘言
舉鄉試非公事不履邑門令薛宗鎧嘆曰朱孔温真儒
裔也嘉靖初授江西永豐令永豐俗獷狠囂訟煊一鎮
以靜間有犯者必懲而婉諭之秩滿乞致仕囊無餘金
居家操行醇謹子姓侍立衣冠肅然
推官林子順先生命
林命字子順建安人嘉靖癸丑進士令溧陽金壇有聲
擢諫垣首疏議革冗官復條閩中致寇六事得借留都
積帑及閩中屯鹽之賦肆拾萬餘以充軍餉出參楚藩
晉廣東廉訪尋有忌者左遷金華推官量移南部遂解
組歸命禔身高潔居常撮集古人嘉言懿行為正氣錄
自警歴官十餘年一秉清白而憂國公忠議論封駁不
以詞色假人遇公正輒發憤所著有正氣錄十卷春秋
訂疑十二卷陽溪堂集十六卷(閩書)
侍郎騰汝載先生伯輪
騰伯輪字汝載甌寧人令番禺以德禮道民若嚴師在
上不敢一日遊蕩而嬉會兵鼎沸擊太守門諸司揵戶
避之伯輪出乃不至亂入為吏部郎出督學兩浙聲教
整嚴所掄錄號得人歴廣東按察使布政使粤人葉春
及以儗之先輩仕粤者莆田彭公韶臨海陳公選華容
劉公大夏蒼梧吳公廷舉擢都御史操江南京條上江
防八事督撫浙江值歲凶開倉煮粥令材官四出告糴
芻粟麕至力疏請改折漕綱停減織造並見報可颶風
起海鹽防海塘堤震壞設方略發帑脩築春汛海上忽
島夷集數艅艎將入犯急率諸將擊之捕首虜百事聞
恩賚有差頃之遘疾卒訃聞贈兵部左侍郎蔭一子諭
祭葬(閩書)
主事吳公度先生立
吳中立字公度浦城人舉隆慶辛未進士疏乞歸養
父没服闋遂絶意仕進以著述為事結廬武夷山中十
有七年越中太史張元忭入山訪之微諷以仕則曰士
各有志萬歷十五年南禮部尚書袁洪愈給事中周邦
傑巡按御史楊四知表其脩節詔府縣起送赴部辭乞
終隠貽相臣書曰昔唐元和進士費冠卿以禄不逮親永
懷罔極隠於池陽九華山長慶中御史李行修薦舉冠
卿力辭竟許終隠愚願效之吏部復言聖世禮賢首崇
恬退必使清節之臣得被寵榮乃可以廉頑立懦風勸
士人詔授禮部儀制司主事竢病痊錄用後推南寶丞
報至中立已逝矣所著有易銓古本學庸大旨論格物
書性氣說諸書(閩書)
縣令楊文銳先生鏸
楊鏸字文銳建安人繇貢士授靈武知縣事兄銑友愛
情切自少至老手不釋卷建安人士多出其門
通判黃元泰先生三陽
黃三陽字元泰建陽人黃端公之後繇恩貢任安吉州
同知罷運儲常例履畝均輸悉心經營兩視州縣篆廉
而有惠擢保定判卒于官吉人祀之三陽通易詩禮三
經弱冠便開講席從遊千數三經並授他如天文地理
隂陽醫卜靡不究心在官邸署蕭然一編自適所著有
易禮詩各講義(閩書)(道南源委)
田仕濟先生汝楫
田汝楫字仕濟建安人喜讀書尤攻性理之學每見地
上行蟻輒迂跡避之家畜雞豚非祀先奉親待賓不忍
耗殺時時出遊山水吟咏嘯傲盡醉而歸子忠(閩書)
巡撫魏禹卿先生濬
魏濬字禹卿松溪人萬歷甲辰進士初授戶部主事陞
郎中出為廣西提學陞江西副使尋乞歸起山東布政
司參議遷湖廣按察使時黔蜀交訌苗蠻礦徒表裏為
患濬諭以德意礦徒解散焚其巢千七百餘所陞江西
左布政擢都察院右僉都御史巡撫湖廣病卒年七十
二(通志)
訓導吳世憲先生從周
吳從周字世憲甌寧人博學善文以孝友為學使宗臣
所稱萬歷中應貢廷試第一訓導海鹽與友生商𣙜今
古致仕杜門所著有石匏集史辨書疑四卷
教授李去華先生韡
李韡字去華崇安人天啓貢士崇禎壬午試南雍第一
選福州教授棄官閉門謝人事著易導史略若干卷
閩中理學淵源考卷八十六
