閩中理學淵源考卷八十
廣平府知府李清馥撰
州守唐東里先生泰學派
唐公在明代國初沈潜經訓諸名德多出其門實倡
起之師也
州守唐東里先生泰
唐泰字師廓長泰人資稟迥異通曉五經尤䆳于易登
永樂十三年進士知祁州有惠政後以文學薦辟召赴
文淵閣試麒麟頌明倫論稱旨欲大用之因大駕北征
遂乞歸侍養四方之士受業日衆乃築草舍百餘間以
居之隨才誘誨皆有成就如陳布衣真晟謝侍郎璉林
脩撰震陳考功亹皆出其門著思誠齋銘學者稱東里
先生(道南源委)(郡志)
侍郎謝重器先生璉
謝璉字重器龍溪人宣德丁未廷試第三人除翰林院
編脩試詩稱旨嘗從謁長陵獻陵對述稼穡閭閻利弊
甚悉丁艱服除與脩宣宗實錄及令典聖鑒日歷諸書
因災異陳言請出宫人又請赦諸無辜及除連坐法尋
遷侍講正統十四年上言時政十五事中言石亨不可
專任尚書于謙知軍旅大臣胡濙堪付托事後若懸鑑
而築城龍巖建守禦亦璉所議也秩滿陞南京戶部右
侍郎創便宜六事為經久可行之規明年兼掌兵部務
時戶部郎陳秀坐誣下獄璉力争之秀乃得脱景泰癸
酉以疾卒于官詔遣中使涖喪諭祭葬故事翰林居養
優地徒以筆翰相高慷慨論朝政自璉始著有奏箋百
餘卷及玉堂蔵集
修撰林敦聲先生震
林震字敦聲長泰人事繼母至孝家貧力學每樵耕挾
書自隨卧樹下仰讀不輟宣德五年殿試第一人授翰
林脩撰正統二年以疾告歸娛心書史非公事不至郡
邑廣藩兩聘主試號稱得人卒于家(閩書)(郡志)
布政陳尚勉先生亹
陳亹字尚勉漳浦人師事唐師廓與陳剰夫為同門友
登正統元年進士歴官吏部郎中文章政事為時所重
威喇犯邊守臣失策作備邊禦戎策以獻天順四年廣
東盜起廷議必得陳某乃可除廣東布政使時英宗初
辟勵精圖治召入内殿賜宴遣之既至密相機宜討平
新興撫定德慶蓬州等峒賊患遂息以疾乞休著有經
籍要覽梅菴存藁羣從多以科第顯(道南源委)
閩中理學淵源考卷八十
