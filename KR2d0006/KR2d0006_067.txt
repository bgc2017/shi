通志卷六十二
宋右廸功郎鄭樵漁仲撰
食貨略第二
錢幣漕運鹽鐵茶鬻爵𣙜酤算緡
雜税平準(均輸)平糴(常平義倉)
錢幣
自太昊以來則有錢矣太昊氏高陽氏謂之金有熊氏
高辛氏謂之貨陶唐氏謂之泉商人周人謂之布齊人
莒人謂之刀謂之泉者言其形謂之金者言其質謂之
刀者言其器謂之貨謂之布者言其用古文錢字作泉
者其形如泉文一變而為刀器再變而為圜法太公作
九府圜法黃金方寸而重一斤錢圜函方輕重以銖布
帛廣二尺二寸為幅長四丈為疋以為貿易之制自圜
法流通於世民實便之故泉與刀並廢後人不曉其謂
也觀古錢其形即篆泉文也後世代以錢字故泉之文
借為泉水之泉其實泉之篆文下體不從水也先儒不
知夲末謂流於泉布於布寳扵金利扵刀此皆沿鑿之
義也錢所以權天下之利而便於民古人與金銀龜貝
相參為幣惟管仲之論詳焉以先王所以守財物御人
事而平天下者在乎此禹有五年之水湯有七年之旱
民之無饘有賣子者禹以歴山之金鑄幣以賑之湯以
莊山之金鑄幣以贖之周景王時患錢輕更鑄大錢徑
一寸二分重十二銖文曰大泉五十肉好皆有周郭以
勸農贍不足百姓蒙其利楚莊王以為幣輕更以小為
大百姓不便皆去其業孫叔敖為相市令言扵相曰市
亂人莫安其處行不定叔敖白於王遂令復如故而百
姓乃安也秦一中國之幣為二等黃金以溢為名上幣
(二十兩為溢改周一斤之制)銅錢質如周錢文曰半兩重如其文為
下幣而珠玉龜貝銀錫之屬為器飾寳蔵不為幣然各
随時而輕重無常漢興以為秦錢重難用更令民鑄莢
錢(如榆莢也錢重銖半徑五分文曰漢興)黃金一斤(復周之制更以斤名金)高后二
年行八銖錢(秦錢文曰半兩即八銖錢漢以其太重更鑄榆莢人患太輕至此復行八銖錢)六
年行五分錢(徑以五分用莢錢也)孝文五年為錢益多而輕乃更
鑄四銖錢其文為半兩除盗鑄錢令便民放鑄是時吳
以諸侯即山鑄錢富埒天子(文字與四銖同微重耳)後卒叛逆鄧
通大夫也以鑄錢(文字稱兩同四銖)財過王者故吳鄧錢布天
下孝武帝有事於四夷又徙貧民七十萬口扵新秦中
用度既廣出御府錢以贍不足而冶鑄或累萬金不佐
公家之急扵是天子與公卿議更錢造幣以贍用而摧
浮滛并兼之徒是時禁苑有白鹿而少府多銀錫乃以
白鹿皮方尺緣以藻繢為皮幣直四十萬王侯宗室朝
覲聘享必以皮幣薦璧然後得行又造銀錫為白金以
為天用莫如龍地用莫如馬人用莫如龜故白金三品
其一曰重八兩圜之其文龍名曰白選(漢志曰白撰)直三千
二曰以重差小方之其文馬直五百(以半斤之重差為三品此重六兩則)
(下品重四兩)三曰復小撱之其文龜直三百令縣官銷半兩
錢更鑄三銖錢文如其重盗鑄諸金錢罪皆死而吏民
之盗鑄白金者不可勝數有司言三銖錢輕易姦詐乃
更請郡國鑄五銖錢是為白金五銖錢四五年間郡國
姦鑄益多公卿請令京師官鑄赤仄(以赤銅為其郭)一當五賦
官用非赤仄不得行白金稍賤民不寳用縣官以令禁
之無益歲餘終廢不行其後二歲赤仄錢賤民巧法用
之不便又廢扵是悉禁郡國無鑄錢專令上林三官鑄
錢既多而令天下非三官錢不得行諸郡國前所鑄錢
皆廢銷之輸入其銅三官而民之鑄錢益少計其費不
能相當惟真工大姦乃盗為之宣帝時貢禹言鑄錢采
銅一歲十萬人不耕民坐盗鑄䧟刑者多富人蔵錢滿
室猶無厭足民心搖動棄夲逐末耕者不能半姦邪不
可禁原起扵錢疾其末者絶其夲宜罷采珠玉金銀鑄
錢之官毋復以為幣除其販賣租銖之律租税祿賜皆
以布帛及榖使百姓壹意農桑議者以為交易待錢布
帛不可尺寸分裂禹議亦寢自孝武元狩五年三官初
鑄五銖錢至平帝元始中成錢二百八十億萬餘云王
莽居攝變漢制以周錢有子母相權扵是始造大錢徑
一寸二分重十二銖文曰大錢五十又造契刀錯刀契
刀環如大錢身形如刀長二寸文曰契刀五百錯刀以
黃金錯其文曰一刀直五千與五銖錢凡四品並行莽
即真以為書劉字有金刀乃罷錯刀契刀及五銖錢而
更作金銀龜貝錢布之品名曰寳貨扵是為錢貨六品
銀貨二品龜寳四品貝貨五品布貨十品凡寳貨五物
六名二十八品鑄作錢布皆用銅殽以鏈錫文質周郭
放漢五銖錢云其金銀與他物雜色不純好龜不盈五
寸貝不盈六分皆不得為寳貨元龜為蔡非四民所得
居有者入太卜受直其後百姓憒亂其貨不行民私以
五銖錢市買莽患之下詔敢挾五銖錢者為惑衆投諸
四裔扵是農商失業食貨俱廢其後改易不常品名頗
衆不足記也及公孫述僭號扵蜀廢銅錢置鐵官鑄鐵
錢百姓貨幣不行後漢光武除王莽貨泉自莽亂後貨
幣雜用布帛金粟建武十六年馬援上書曰富國之夲
在扵食貨宜如舊鑄五銖錢帝從之扵是復鑄五銖錢
天下以為便及章帝時榖價貴縣官經用不足朝廷憂
之尚書張林言今非但榖貴百物皆貴此錢賤故爾宜
令天下悉以布帛為租市買皆用之封錢勿出如此則
百物皆賤矣帝用其言少時復止和帝時有上書言民
以貨輕錢薄故致貧困宜改鑄大錢事下四府羣寮及
太學能言之士孝廉劉陶上議曰當今之憂不在扵貨
在乎民饑盖民可百年無貨不可一朝有饑故食為至
急也議者不逹農殖之夲多言鑄冶之便或欲因緣行
詐以賈國利國利將盡取者争競造鑄之端扵是乎生
蓋萬人鑄之一人奪之猶不能給况今一人鑄之則萬
人奪之乎夫欲民繁財阜要在止役禁奪則百姓不勞
而足帝乃不鑄錢靈帝作五銖錢而為四出道連扵邊
緣有識者尤之董卓焚燒宮室乃劫鑾駕西幸長安悉
壊五銖錢更鑄小錢大五分盡取長安飛廉之屬充鼓
鑄其錢無輪郭文章不便時人由是貨輕而物貴榖一
斛至錢數百萬曹公為相扵是罷之還用五銖魏文帝
黃初二年罷五銖錢使百姓以榖帛為市買至眀帝時
錢廢榖用既久人間巧偽漸多競濕榖以要利作薄絹
以為市雖處以嚴刑而不能禁也司馬芝等舉朝大議
以為用錢非徒豐國亦所以省刑今若更鑄五銖於事
為便帝乃更立五銖錢至晉用之不聞有所改創(蜀先主劉)
(備攻劉璋與士衆約若事定府庫百姓孤無取焉及拔成都士衆皆捨干戈赴諸庫蔵取寳物軍用不足備甚)
(憂之西曹掾劉巴曰此易耳但當鑄錢一直百平諸物價令吏為官市備從之數月之間府庫充實文曰直百)
(亦冇勒為五銖者大小秤兩如一焉並徑七分重四銖吳孫權嘉平五年鑄大錢一當五百文曰大泉五百徑)
(一寸三分重十二銖而使吏民輸銅計鑄畢設盗鑄之科赤烏元年鑄一當千大錢徑一寸四分重十六銖故)
(呂蒙定荆州孫權賜錢一億錢既太貴但有空名民間患之後孫權下令曰往日鑄大錢云以廣貨故聽之今)
(聞人意不以為便其省之)晉元帝過江用孫氏赤烏舊錢輕重雜行
大者謂之比輪中者謂之四文吳興沈充又鑄小錢謂
之沈郎錢錢既不多由是稍貴孝武帝太元三年詔曰
錢國之重寳小人貪利銷壊無已監司當以為意廣州
夷人寳貴銅鼓而州境素不出銅聞官私賈人皆貪比
輪錢斤兩差重以入廣州貨與夷人鑄敗作鼓其重為
禁制安帝元興中桓元輔政立議欲廢錢用榖帛孔琳
之議曰聖王制無用之貨以通有用之財既無毁敗之
費又省運致之苦此錢所以嗣功龜貝歴代不廢者也
榖帛夲充衣食今分以為貨致損必多魏眀帝廢錢用
榖四十年矣終以不便故捨榖帛而復用錢此已然之
驗也元議遂不行宋文帝元嘉七年立錢置法鑄四銖
文曰四銖重如其文人間頗盗鑄多剪鑿古錢取銅帝
甚患之錄尚書江夏王義恭建議以一大錢當兩以防
穿鑿議者多同之遂以一錢當兩行之經時公私非便
乃罷自元嘉中鑄四銖錢輪郭形制與古五銖同價無
利百姓不資盗鑄孝武孝建初鑄四銖文曰孝建一邊
為四銖其後稍去四銖專為孝建三年尚書右丞徐爰
議曰貨薄民貧公私俱罄不有革造將大乏宜應式遵
古典收銅繕鑄納贖刊刑著在往策今宜以銅贖刑随
罪為品詔可之所鑄錢形式薄小輪郭不成就扵是民
間盗鑄者雲起雜以鉛錫並不牢固又翦鑿古錢以取
其銅錢既轉小稍違官式雖重制嚴刑人吏官長坐死
免者相係而盗鑄彌甚百物踊貴人患苦之乃立品格
薄小無輪郭者悉加禁斷時議者又以銅轉難得欲鑄
二銖錢顔竣陳三不可逮廢帝景和二年遂鑄二銖錢
文曰景和形式轉細官錢每出民間即模效之而大小
厚薄皆不及也無輪郭不磨翦鑿者謂之耒子尤薄輕
者謂之荇葉市井通用之永光元年沈慶之啓通私鑄
由是錢貨亂改一千錢長不盈三寸大小稱此謂之鵝
眼錢劣扵此者謂之綖環錢入水不沉随手破碎市井
不復斷數十萬錢不盈一掬㪷米一萬商貨不行眀帝
太始初惟禁鵝眼綖環其餘皆通用復禁民鑄官署亦
廢工尋又普斷唯用古錢齊高帝建元四年奉朝請孔
覬上書曰三吳國之關閫比歲被水潦而糴不貴是天
下錢少非榖穰賤此不可不察也鑄錢之弊在輕重屢
變重錢患難用而難用為無累輕錢患盗鑄而盗鑄為
禍深民所盗鑄嚴法不禁者由上鑄錢惜銅愛工也惜
銅愛工也者謂錢無用之器以通交易務欲質輕而數
多不慮其患也自漢鑄五銖錢至宋文帝四百餘年制
度有廢興而不變五銖者其輕重可法得貨之宜也上
乃使諸州大市銅欲更鑄會上崩乃止梁初惟京師及
三吳荆郢江湘梁益用錢其餘州郡則雜以榖帛交易
交廣之域則全以金銀為貨武帝乃鑄錢肉好周郭文
曰五銖重如其文而又别鑄除其肉郭謂之女錢二品
並行百姓或私以古錢交易有直百五銖五銖女錢太
平百錢定平一百五銖雉錢五銖對文等號輕重不一
天子頻下詔書非新鑄二種之錢並不許用而趨利之
徒私用轉甚至普通中乃議盡罷銅錢更鑄鐵錢人以
鐵賤易得並皆私鑄及大同以後所在鐵錢遂如邱山
物價騰貴交易者以車載錢不復計數而惟論貫商旅
姦詐因之以求利自破嶺以東八十為百名曰東錢江
郢以上七十為百名曰西錢京師以九十為百名曰長
錢中大同元年天子乃詔通用足陌詔下而人不從錢
陌益少至扵末年遂以三十五為百云陳初承梁喪亂
之後鐵錢不行始梁末又有兩柱錢及鵝眼錢于時人
雜用其價同但兩柱重而鵝眼輕私家多鎔鑄又間以
錫鐵兼以粟帛為貨至文帝天嘉五年改鑄五銖初出
一當鵝眼之十宣帝大建十一年又鑄大貨六銖以一
當五銖之十與五銖並行後還當一人皆不便乃相與
訛言曰六銖錢有不利縣官之象未幾而帝崩遂廢六
銖而行五銖以至陳亡而嶺南諸軍州多以鹽米布帛
交易俱不用錢云北齊神武霸政之初承魏猶用永安
五銖遷鄴已後百姓私鑄體制漸别遂各以為名有雍
州青赤梁州生厚緊錢吉錢河陽生澀天柱赤牽之稱
冀州之北錢皆不行交易者皆以絹布神武帝乃收境
内之銅及錢仍舊文更鑄流之四境未幾之間漸復細
薄姦偽競起文宣受禪除永安之錢改鑄常平五銖重
如其文其錢甚貴且制造甚精至乾明皇建之間往往
私鑄鄴中用錢有赤郭青熟細眉赤生之異河南所用
有青薄鉛錫之别青齊徐兖梁豫荆河等州輩類各殊
武平以後私鑄轉甚或以生鐵和銅至于齊亡卒不能
禁後周之初尚用魏錢及武帝保定元年七月乃更鑄
布泉錢以一當五與五銖並行是時梁益之境又雜用
古錢交易而河西諸郡或用西域金銀錢而官不禁建
德三年六月更鑄五行大布錢以一當十大收商賈之
利與布泉錢並行四年七月又以邊境之上人多盗鑄
乃禁五行大布錢不得出入四關其布泉錢聽入而不
聽出五年正月以布泉漸賤而人不用遂廢之初令私
鑄者絞從者遠配為戸齊平已後山東之人猶雜用齊
氏舊錢至宣帝大象元年十一月又鑄永通萬國錢以
一當千與五行大布及五銖凡三品並用隋高祖既受
周禪以天下錢貨輕重不等乃更鑄新錢背面肉好皆
有周郭文曰五銖而重如其文每錢一千重四斤二兩
是時錢既新出百姓或有私鎔鑄三年四月詔四面諸
關各付百錢為樣從關外來勘樣相似然後得過樣不
同者即壊以為銅入官詔行新錢已後前代舊錢有五
行大布永通萬國及齊常平所在勿用以其貿易不止
四年詔仍依舊不禁者縣令奪半年祿然百姓習用既
久猶不能絶五年正月詔又嚴其制自是錢貨始一所
在流布百姓便之是時見用之錢皆須和易錫鑞錫鑞
既賤求利者多私鑄之錢不可禁約其年詔乃禁出錫
鑞之處並不得私有採取十年詔晉王廣聽扵揚州立
五鑪鑄錢其後姦猾稍多漸磨鑪錢郭取銅私鑄又雜
以鉛錫遞相放效錢遂輕薄乃下惡錢之禁京師及諸
州邸肆之上皆令立榜置樣為准不中樣者不入扵市
十八年詔漢王諒聽扵并州立五鑪鑄錢是時江南民
間錢少晉王又請於鄂州白紵山有銅鑛處錮銅鑄錢
於是詔聽置十鑪鑄錢又詔蜀王秀聽扵益州立五鑪
鑄錢是時錢益濫惡乃令有司括天下邸肆見錢非官
鑄者皆毁之其銅入官而京師以惡錢貿易為吏所執
有死者數年之間私鑄頗息大業已後王綱弛紊巨姦
大猾遂多私鑄錢轉薄惡初每千猶重二斤後漸輕至
一斤或翦鐵鐷裁皮糊紙以為錢相雜用之貨賤物貴
以至於亡唐高祖即位仍用隋之五銖錢武德四年廢
五銖錢鑄開元通寳錢徑八分重二銖四參積十文重
一兩千文重六斤四兩仍置鑄錢監扵洛并幽益桂等
州秦王齊王各賜三鑪鑄錢右僕射裴寂一鑪議者以
新錢輕重大小最為折衷遠近甚便之後盗鑄漸起而
所在用錢濫惡顯慶五年九月以天下惡錢轉多乃令
所在官為市取之五惡錢酬一好錢百姓以惡錢價賤
私自蔵之候官禁之弛高宗又令以好錢一文買惡錢
兩文弊仍不息至乾封元年封岳之後又改造新錢文
曰乾封泉寳徑一寸重二銖六分仍與舊錢並行新錢
一文當舊錢十周年之後舊錢並廢初開元錢文給事
中歐陽詢制詞及書時稱其工其字含八分及篆隸體
其詞先上後下次左後右流俗謂之開通元寳錢及鑄
新錢乃同流俗乾字直上封字在左尋寤錢文之誤又
緣改鑄商賈不通米帛增價乃議却用舊錢二年正月
下詔曰開元通寳高祖創之太宗承之萬代之法也乾
封新錢更不須鑄仍令天下置鑄之處並鑄開元通寳
錢既而私鑄更多有將船㭖宿於江中鼓鑄所部不能
覺察錢復惡濫儀鳳四年四月令東都出遠年糙米及
粟就市給糴㪷别納惡錢百文其惡錢令少府司農毁
之是時鑄多錢賤粟貴扵是權罷少府鑄錢尋復舊則
天長安中揭樣於市令民間依樣用錢俄而簡擇難於
交易又降勑非穿穴及鐵錫銅液者並許用之自是盗
鑄蜂起有鎔錫以錢模夾之斯須則盈千百開元五年
知政事宋璟請禁天下惡錢行二銖四參錢時江淮錢
尤濫惡有官鑪偏鑪稜錢時錢等數色璟乃遣監察御
史蕭隠之充江淮使隠之乃令率戸出錢務加督責百
姓乃以上青錢充惡錢納之其小惡者或沉之扵江湖
以免罪戾扵是市井不通物價騰起流聞京師隠之貶
官璟因罷相張嘉貞知政事請不禁鑄錢弛其禁民乃
安之二十二年張九齡初知政事眀皇下其議左監門
衛錄事參軍劉秩上議曰古者以珠玉為上幣黃金為
中幣刀布為下幣今之錢即古之下幣也今若捨之任
人自鑄則上無以御下下無以事上遂陳五不可時黃
門侍郎裴耀卿等皆以為恐小人棄農逐利而濫惡更
甚事遂不行但下詔禁惡錢而已天寳中内作判官韋
倫請厚價募工由是役用减而鼓鑄多天下置九十九
鑪鑄錢絳州三十鑪楊潤宣鄂蔚各十鑪益鄧郴各五
鑪洋州三鑪定州一鑪約每鑪役丁匠三十人每年除
六月七月停作餘十月作十番每鑪約用銅二萬一千
二百二十斤白鑞三千七百九斤黑錫五百四十斤每
千錢除工匠外用銅鑞錫約價七百五十文每鑪歲鑄
錢三千三百緡約一歲計鑄錢三十二萬七千餘緡肅
宗乾元元年經費不給有司請鑄錢使第五琦鑄乾元
重寳錢徑一寸每緡十斤與開元錢參用以一當十二
月琦入為相又請更鑄重輪乾元錢一當五十二十斤
成貫詔可之於是新錢與開元乾元錢三品並行尋而
榖價騰貴米斗至七千餓死者相枕於道乃擡舊開元
錢以一當十减重稜乾元錢以一當三十緣人厭錢價
不定民間擡加價錢為虚錢長安城中競為盗鑄京兆
尹鄭叔清擒捕之數月間榜死者八百餘人上元元年
以重稜當五十錢减作三十以開元舊錢一當十寳應
元年改乾元重稜小錢一當二重稜大錢一當三尋又
改行乾元大小錢並以一當一自第五琦更鑄犯法者
日數百至是人甚便之鹽鐵轉運使劉晏以江淮諸州
任土所出皆賤弱難致之貨以輸京師不足償道路之
直扵是積之江淮易銅鉛薪炭廣鑄錢歲得十餘萬緡
輸京師及荆揚二州自是錢始增加大歴七年禁天下
鑄銅器建中元年戸部侍郎韓洄上言江淮錢監歲供
鑄錢四萬五千貫輸于京師度工用轉送之費每貫計
錢二千是夲倍利也今商州有紅崖冶出銅益多又有
洛源監不理久廢請增工鑿山以取銅興洛源錢監置
十鑪鑄之每歲計出錢七萬二千貫度工用轉送之費
貫計錢九百則利浮夲也其江淮七監請皆停罷從之
元和三年鹽鐵使李巽上言郴州平陽高亭兩縣之境
有平陽冶及馬迹曲木等古銅坑二百八十餘井今請
於郴州舊桂陽監置鑪兩所日鑄二十萬以年計之鑄
成七千萬貫有利扵人從之其年六月下蓄錢之禁又
以有銀之山必有銅鑛銅可資鼓鑄銀無益扵生民自
五嶺以北銀宜禁採惟課採銅資官鑄作四年京師用
錢每緡除二十陌扵是禁之又禁錢出嶺除採銀禁六
年制公私交易十緡以上即兼用段疋其年三月河東
節度使王鍔奏請扵蔚州加置至五鑪八年四月勑以
錢重貨輕出内庫錢五十萬貫令兩市收市布帛每端
疋估加十之一十二年禁蔵錢不得過五十緡十五年
八月中書門下奏令諸道公納銅器各納所在節度團
練防禦經略使給與價直仍令鑄錢長慶元年九月勑
泉貨之義所貴通流如聞比來用錢所在除陌不一與
其禁人之必犯未若從俗之所宜交易往來務令可守
其内外公私給用錢貨從今以後每千墊八十以用九
百二十為貫
漕運
秦欲攻匈奴運糧使天下飛芻輓粟起於黃腄(腄音誰東萊二)
(縣)琅琊負海之郡轉輸北河(北河今朔方之北河)率三十鍾而致
一石至漢興高皇帝時漕轉山東之粟以給中都官歲
不過數十萬石孝武建元中通西南夷作者數萬人千
里負擔饋糧率十餘鍾致一石其後東滅朝鮮置滄海
郡人徒之費擬西南夷又衛青擊匈奴取河南地(今朔方之)
(地)復興十萬餘人築衛朔方轉漕甚遠自山東咸被其
勞元光中大司農鄭當時言於帝曰異時關東運粟漕
水從渭中上道九百餘里度六月而罷若引渭穿渠起
長安傍南山下至河三百餘里度可三月而罷此損漕
省半天子乃令齊水工徐伯表發卒穿漕渠以運大便
利其後河東守番係言漕從山東西歲百餘萬石更底
柱之險敗亡甚多而亦頗費請穿渠引汾溉皮氏汾隂
下引河溉汾隂蒲坂下度可得五千頃故盡河壖棄地
度可得榖二百萬石以上榖從渭上與關中無異而底
柱之東可無復漕天子又以為然渠田數歲河徙渠田
遂廢其後人有上書欲通褒斜道(褒斜二水名褒水東流南入沔今漢中郡)
(褒城縣斜水北流入渭今武功縣及扶風郡)及漕事下御史大夫張湯湯聞
其事言抵蜀故道多坂廻遠今穿襃斜道少坂近四百
里而襃水通沔斜水通渭皆可以行船漕漕從南陽上
沔入襃襃之絶水至斜間百餘里以車轉從斜入渭如
此漢中之榖可致山東從沔無限便扵底柱之漕且襃
斜林木山箭之饒擬扵巴蜀天子然之拜湯子卬為漢
中守發數萬人作襃斜道五百餘里道果便近而水多
湍石不可漕孝宣即位百姓安土歲數豐稔榖石五錢
農人少利時耿夀昌以善為算能商功利得幸扵上五
鳳中奏言故事歲漕關東榖四百萬斛以給京師用卒
六萬人宜糴三輔弘農河東上黨太原等郡榖足可以
供京師可以省關東漕卒過半天子從其計御史大夫
蕭望之奏言夀昌欲近糴漕關内之榖築倉理船費直
二萬萬餘有動衆之功恐生旱氣人被其災夀昌習於
商功分銖之事其深計遠慮誠未足任宜且如故帝不
聽漕事果便魏齊王正始四年司馬懿使鄧艾行陳項
以東至夀春艾以為田良水少不足以盡地利宜開河
渠可以大積軍糧又通漕運之道懿從之乃廣開漕渠
東南有事與衆泛舟而下逹于江淮資食有儲而無水
害艾所建也晉武帝太始十年鑿陜南山决河東注洛
以通漕運雖有此詔而未成功懷帝永嘉元年修千金
堨於許昌以通運成帝咸和六年以海賊寇抄運漕不
繼發王公已下千餘丁各運米六斛穆帝時頻有大軍
糧運不繼制王公已下十三戸共借一人助度支運後
魏自徐揚内附之後仍世經略江淮扵是轉運中州以
實邊鎮百姓疲扵道路有司請扵水運之次随便置倉
乃於小平石門白馬津漳涯黑水濟州陳郡大梁凡八
所各立邸閣每軍國有須應機漕引此費役微省時三
門都將薛欽上言計京西水次汾華二州弘農河北河
東平陽等郡年常綿絹及貲麻皆折公物雇車牛送京
道險人弊費公損私略計華州一車官酬絹八疋三丈
九尺别有私人雇價布八十疋河東一車官酬絹五疋
二丈别有私人雇價布五十疋自餘州郡雖未練多少
推之遠近應不减此今求車取雇絹三疋市材造船不
勞採斫計船一艘舉十三車車取三疋合有三十九疋
雇作首并匠及船上雜具食直足以成船計一船䞉絹
七十八疋布七百八十疋又租車一乘官格二十斛成
載私人雇價遠者五斗布一疋近者一石布一疋准其
私費一車有布遠者八十疋近者四十疋造船一艘計
舉七百石准其雇價應有千四百疋今取布三百疋造
船一艘并船上覆理雜事計一船有䞉布千一百疋又
汾州有租庸調之處去汾不過百里華州去河不滿六
十里並令計程依舊酬價車送船所船之所運惟逹㵢
陂其陸路從㵢陂至倉門調一車雇絹一疋租一車布
五疋則於公私為便詔從之而未能盡行也孝文太和
七年薄骨律鎮將刁雍上表曰奉詔高平安定統萬(薄骨)
(律鎮今靈武郡統萬今朔方郡是也)及臣所守四鎮出車五千乘運屯榖
五十萬斛付沃野鎮以供軍糧臣鎮去沃野八百里道
多深沙輕車往來猶以為難設令載榖二千石每至深
沙必致滯䧟又榖在河西轉至沃野越渡大河計奉五
千乘運十萬斛百餘日乃得一返大廢生民耕墾之業
車牛艱阻難可全至一歲不過三運五十萬斛乃經三
年臣聞鄭白之渠遂引淮海之粟泝流數十周年乃得
一至猶稱國有儲糧民用安樂求扵&KR0008;&KR0008;山(在今平原郡高平縣)
(今笄頭山)河水之次造船二百艘二船為一舫一船勝二千
斛一舫十人計須千人臣鎮内之兵率皆習水一運二
十萬斛方舟順流五日而至自沃野牽上十日還到合
六十日得一返從三月至九月三返運送六十萬斛計
用人工輕於車運十倍有餘不費牛力又不廢田詔曰
知欲造船運榖一冬即大省人力既不費牛又不廢田
甚善非但一運自可永以為式隋文帝開皇三年以京
師倉廪尚虛議為水旱之備詔扵蒲陜虢熊伊洛鄭懷
邠衛汴許汝等水次十三州置募運米丁又於衛州置
黎陽倉陜州置常平倉華州置廣通倉轉相灌注漕關
東及汾晉之粟以給京師又遣倉部侍郎韋瓚向蒲陜
以東募民能扵洛陽運米肆拾碩經底柱之險逹于常
平者免其征戍其後以渭水多沙流有深淺漕者苦之
四年詔宇文愷率水工鑿渠引渭水自大興城東至潼
關三百餘里名曰廣通渠轉運通利關内頼之煬帝大
業元年發河南諸郡男女百餘萬開通濟渠自西苑引
榖洛水逹于河又引河通扵淮海自是天下利扵轉輸
四年又發河北諸郡百餘萬衆開永濟渠引沁水南逹
于河北通涿郡自是丁男不供始以婦人從役五年扵
西域之地置西海鄯善且末等郡(逐吐谷渾得其地並在今酒泉張掖晉昌郡之)
(北今悉為北狄之地)謫天下罪人配為戍卒大開屯田發西方諸
郡運糧以給之七年冬大會涿郡分江淮南兵配驍衛
大將軍來護兒别以舟師濟滄海舳艫數百里並載軍
糧期與大兵會扵平壤唐咸亨三年扵岐州陳倉縣東
南開渠引渭水入昇原渠通船栰至長安故渠開元十
八年眀皇問朝集使利害之事宣州刺史裴耀卿上便
宜曰江南戶口稍廣倉庫所資惟出征庸更無征防緣
水陸遥遠轉運艱辛功力雖勞倉儲不益竊見每州所
送租庸調等夲州正月二月上道至揚州入斗門即逢
水淺已有阻礙須停留一月以上三月四月以後始渡
淮入汴多屬汴河乾淺又船運停留至六月七月始至
河口即逢黃河水漲不得入河又須停一兩月待河水
小始得上河入洛即漕路乾淺船艘隘閙船載停滯備
極艱辛計從江南至東都停滯日多得行日少糧食既
皆不足折欠因此而生又江南百姓不習河水皆轉雇
河師水手更為損費伏見國家舊法往代成規擇制便
宜以垂長久河口元置武牢倉江南船不入黃河即扵
倉内便貯鞏縣置洛口倉從黃河不入漕洛即扵倉内
安置爰及河陽倉栢崖倉太原倉永豐倉渭南倉節級
取便例皆如此水通則随近轉運不通則且納在倉不
滯遠船不憂欠耗比扵曠年長運利便一倍有餘今若
且置武牢洛口等倉江南船至河口即却還夲州更得
其船充運并取所減脚錢更運江淮變造義倉每年剩
得一二百萬石即數年之外倉廪轉加其江淮義倉多
為下濕不堪久貯若無般運三兩年色變即給貸費散
公私無益疏奏不省至二十一年耀卿為京兆尹京師
雨水害稼榖價踴貴耀卿奏曰國家帝業夲在京師萬
國朝宗百代不易之所但為秦中地狹收粟不多儻遇
水旱便則匱乏往者貞觀永徽之際祿廪數少每年轉
運不過一二十萬石所用便足以此車駕久得安居今
昇平日久國用漸廣每年陜洛漕運數倍扵前支猶不
給陛下數幸東都以就貯積為國大計不憚劬勞皆為
憂民而行豈是故欲來往若能更廣陜運支入京倉廪
常有二三年糧即無憂水旱今日天下輸丁約有四百
萬人每丁支出錢百文充陜洛運脚五十文充營窖等
用貯納司農及河南府陜州以充其費租米則各随遠
近任自出脚送納東都至陜河路艱險既用陸脚無由
廣致若能開通河道變陸為水則所支有餘動盈萬計
且江南租船所在侯水始敢進發吳人不便河漕由是
所在停留日月既淹遂生隠盗臣請扵河口置一倉納
江東租米便扵船廻從河口分入河洛官自雇船載運
河運者至三門之東置一倉既屬水險即扵河岸傍山
車運十數里至三門之西又置一倉每運置倉即般下
貯納水通即運水細便止漸至太原倉泝河入渭更無
停留所省巨萬臣常任濟定冀等三州刺史詢訪故事
前漢都關内年月稍久及隋亦在京師緣河皆有舊倉
所以國用常贍若依此行用利便實深上大悅尋以耀
卿為黃門侍郎同中書門下平章事勑鄭州刺史河南
少尹蕭炅自江淮至京以來檢古倉節級貯納仍以耀
卿為轉運都使扵是始置河隂縣及河隂倉河清縣置
栢崖倉三門東置集津倉三門西置三門倉開三門北
山十八里陸行以避湍險自江淮西北泝鴻溝悉納河
隂倉自河隂候水調浮漕送含嘉倉又取曉習河水者
遞送納于太原倉所謂北運也自太原倉浮渭以實關
中凡三年運七百萬石省脚三十萬耀卿罷相後緣邊
運險澁頗有欺隠議者又言其不便事又停廢二十七
年河南採訪使汴州刺史齊澣以江淮漕運經淮水波
濤有沉損遂開廣濟渠下流自泗州虹縣至楚州淮隂
縣北十八里合于淮而踰時畢功既而以水流浚急行
旅艱險旋即停廢却由舊河二十九年陜州刺史李齊
物避三門河路急峻扵其北鑿石渠通運船為漫流河
泥旋填淤塞不可漕而止天寳三年左常侍兼陜州刺
史韋堅開漕河自苑西引渭水因古渠至華隂入渭引
永豐倉及三門倉米以給京師名曰廣運潭以堅為天
下轉運使(灞滻二水會扵漕渠每夏大雨輙皆填閼大歴之後漸不通舟)天寳中每歲
水陸運米二百五十萬石入關(舊扵河南路運至陜郡太原倉又運至永豐倉)
(及京師大倉開元初河南尹李傑始為陸運使從含嘉倉至太原倉置八遞場相去每場四十里每歲冬初起)
(運八十萬石後至一百萬石每遞用車八百乘分為前後交兩月而畢其後漸加至天寳七載滿二百五十萬)
(石每遞用車千八百乘自九月至正月畢天寳九載九月河南尹裴迥以遞重恐傷牛扵是又以遞場為交場)
(兩遞簡擇近水處為宿場天寳十載九月相州刺史李南金又上表曰臣以舊籍天下水陸估價車乘有綱運)
(各令官兵提廵共五十萬大率大歴之後以水陸運使兼防押四十萬石各押入關)
鹽鐵茶
鹽筴之利管子言之盡矣其所以相桓公霸齊鹽筴之
利也漢孝武中年大興征伐財用匱竭扵是大農工鹽
鐵丞孔僅東郭咸陽言山海天地之蔵宜屬少府陛下
弗私以屬大農佐賦願募民自給費因官器作煮鹽官
與牢盆(牢盆者煮鹽之器也)浮食奇民欲擅管山海之貨以致富
羡役利細民其沮事之議不可勝聽敢私鑄鐵器煮鹽
者釱左趾(釱音徒計及足鉗也)沒其器物郡不出鐵者置小鐵官
使屬在所縣使僅咸陽乘𫝊舉行天下鹽鐵作官府(主煮)
(鑄及出納)除故鹽鐵家富者為吏吏益多賈人矣卜式為御
史大夫見郡國多不便縣官作鹽鐵器苦惡價貴或彊
令民買之而船有算商者少物貴乃因孔僅言船算事
上不說孝昭元始六年令郡國舉賢良文學之士問以
民所疾苦教化之要皆對曰願罷鹽鐵酒𣙜均輸官無
與天下争利示以儉節然後教化可興御史大夫桑弘
羊難以為此國家大業所以制四夷安邊足用之夲往
者豪彊之家得管山海之利成姦偽之業家人有寳器
尚猶柙而蔵之况天地之山海乎夫權利之處必在山
澤非豪民不能通其利異時鹽鐵未籠布衣有朐邴人
君有吳王亦可見矣鹽鐵之利佐百姓之急奉軍旅之
費不可廢也扵是丞相奏曰賢良之士不眀縣官猥以
鹽鐵為不便宜罷郡國𣙜酤酒關内鐵奏可扵是利復
流下庶民休息孝元帝時嘗罷鹽鐵官三年而復之後
漢眀帝時尚書張林上言鹽鐵食之急者官自可鬻和
帝即位詔曰孝武𣙜收鹽鐵之利以奉師旅之費中興
以來猶未能革先帝恨之故遺戒罷鹽鐵之禁縱民煮
鑄入税縣官如故事布告天下獻帝建安初關中百姓
流入荆州者十餘萬家及聞夲土安寧皆企願思歸而
無以自業扵是衛覬議以為鹽者國之大寳自喪亂以
來放散今宜舊置使者監賣以其直益市犂牛百姓歸
者以供給之勸耕積粟以豐殖關中遠者聞之必多競
還魏武扵是遣謁者僕射監鹽官移司隸校尉居弘農
流民果還關中豐實後魏宣武時河東郡有鹽池舊立
官司以收税利先是罷之而人有富彊者專擅其用貧
弱者不得資益延興末復立監司量其貴賤節其賦入
公私兼利其後更罷更立至扵永熙自遷鄴後扵滄瀛
幽青四州之境傍海煮鹽滄州置竈一千四百八十四
瀛州置竈四百五十二幽州置竈百八十青州置竈五
百四十六又扵邯鄲置竈四計終歲合收鹽二十萬九
千七百八斛四斗軍國所資得以周贍矣後周文帝霸
政之初置掌鹽之政令一曰散鹽煮海以成之二曰監
鹽引池以化之三曰形鹽掘地以出之四曰飴鹽扵戎
以取之凡監鹽每池為之禁百姓取之皆為税隋開皇
三年通鹽池鹽井與百姓共之唐開元元年十一月左
拾遺劉彤上表曰臣聞漢孝武之時廐馬三十萬後宫
數萬人外討夷狄内興宮室殫費之甚實倍當今然而
古費多而貨有餘今用少而財不足者何也豈非古取
山澤而今取貧民哉取山澤則公利厚而人歸扵農取
貧民則公利薄而人去其業故先王作法也山海有官
虞衡有職輕重有術禁發有時一則專農二則饒國眀
皇令宰臣議其可否咸以鹽鐵之利甚益國用遂令將
作大匠姜師度戸部侍郎強循俱攝御史中丞與諸道
按察使撿責海内鹽鐵之課二十五年倉部格蒲州鹽
池令州司監當租分與有力之家營種之課收鹽每年
上中下畦通融收一萬石又屯田格幽州鹽屯每屯配
丁五十人一年收率滿二千八百石又成州長道縣鹽
井一所並節級有賞罰蜀道陵綿等十州鹽井總九十
所每年課鹽都當錢八千七百五十一貫(陵州鹽井一所課都當錢)
(二千六十一貫綿州井四所都當錢二百九十二貫資州井六十八所都當錢一千十三貫瀘州井五所都)
(當錢一千八百五十貫榮州井十二所都當錢四百貫梓州都當錢七百一十七貫遂州四百一十五貫閬州)
(一千七百貫普州二百七十八貫遂寧府都當錢二千七百九十三貫果州都當錢九千九百八十七貫卭州)
(都當錢三百七貫)初德宗納戸部侍郎趙贊議稅天下茶漆竹
木十取一以為常平夲錢至貞元八年鹽鐵使張滂奏
出茶州縣若山及商人要路以三等定估計税其一自
是歲得錢四十萬緡然水旱亦未嘗拯之也穆宗即位
兩鎮用兵帑蔵空虚鹽鐵使王播增天下茶稅率百錢
增五十及王涯判二使置𣙜茶使徙民茶樹扵官場焚
其舊積天下大怨武宗即位鹽鐵轉運崔珙增江淮茶
税是時茶商所過州縣有重稅或掠奪舟車露積雨中
諸道置邸以收稅謂之搨地錢故私販益起
鬻爵
漢孝文時晁厝說上曰欲人務農在扵貴粟貴粟之道
在扵使人以粟為賞罰今募天下入粟縣官得以拜爵
得以除罪如此富人有爵農人有錢粟有所洩夫能入
粟以受爵皆有餘者也取有餘以供上用則貧人之賦
可損所謂以有餘補不足令出而人利者也順扵人心
所補者三一曰主用足二曰民賦少三曰勸農功爵者
上之所擅出扵口而無窮粟者人之所種生扵地而不
乏夫得高爵與免罪人之所甚欲也使天下人入粟扵
邊以受爵免罪不過三歲塞下之粟必多矣扵是從厝
之言令人入粟邊六百石爵上造(第二等爵)稍增至四千石
為五大夫(第九等爵)萬二千石為大庶長(第十八等爵)各以多少
級數為差厝復奏言陛下幸使天下入粟塞下以拜爵
甚大惠也竊恐塞卒之食不足用大洩天下粟邊食足
以支五歲可令入粟郡縣矣(入諸郡縣以備凶災)足支一歲以上
可時赦勿收農人租如此德澤加扵萬民矣上從之孝
景帝時上郡以西旱復修賣爵令而裁其價以招人(裁謂)
(减省)及徒復作得輸粟扵縣官以除罪孝武帝元朔元年
外事四夷内興功利國用空竭乃募人能入奴婢以終
身復為郎增秩及入羊馬為郎始於此五年有司議令
民得買爵及贖禁錮免减罪請置賞官名曰武功爵(茂陵)
(中書冇武功爵一級曰造士二級曰閑輿衛三級曰良士四級曰元戎士五級曰官首六級曰秉鐸七級曰千)
(夫八級曰樂卿九級曰執戎十級曰政戾庶長十一級曰軍衛此武帝所置以寵軍功也顔師古云此下云級)
(十七萬凡直三十餘萬金茂陵書止十一級皆前漢之制至後漢和帝依級散其賞曰乃故制軍功也則計數)
(不足與夲文乖矣或者茂陵之書不說盡也)級十七萬凡直三十餘萬金請
買武功爵官首者試補吏先除千夫如五大夫(五大夫者舊二)
(十等爵之第九級也至此以上始免徭役故每先選以為吏千夫者乃武功十一等爵之第七也亦得免役今)
(則先除為吏比扵五大夫也)其有罪又减二等爵得至樂卿(樂卿者乃武功)
(爵第八言買爵惟得至第八)以崇軍功軍功多用超等大者封侯卿
大夫小者郎吏吏道雜而多端然官職耗廢矣元鼎初
豪富皆爭匿財不助縣官惟卜式數求入財天子乃超
拜式為中郎賜爵左庶長田十頃布告天下以風百姓
始令吏得入粟補官郎至六百石後桑弘羊請令民得
入粟補官及罪人贖令民能入粟甘泉各有差以復終
身所忠又言世家子弟富人或鬭雞走狗弋獵博戲亂
齊民乃徵諸犯令相引數千人名曰株送徒入財者得
補郎後漢孝安永初三年天下水旱用度不足三公奏
請令吏民入榖得關内侯靈帝懸洪都之榜開賣官之
路公卿以降悉有等差廷尉崔烈入錢五百萬以買司
徒刺史二千石遷除皆責助理宫室錢大都至二三千
萬錢不畢至自殺羊續為太尉時拜三公者皆輸東園
禮錢千萬令中使督之名為左騶其所往輙迎致禮厚
加贈賂續乃坐使人扵單席上舉緼袍以示之晉武帝
太康三年問劉毅曰卿以吾可方漢何主也對曰桓靈
之主帝曰吾雖德不及古人猶克已為理南平吳會一
同天下方之桓靈不亦甚乎對曰桓靈賣官錢入官庫
陛下賣官錢入私門以此言之乃不如也後魏明帝孝
昌二年初承喪亂之後倉廪空虚遂班入粟之制輸粟
八千石賞散侯六千石散伯四千石散子三千石散男
職人輸七百石賞一大階授以實官白人輸五百石聽
依第出身千石加一大階諸沙門有輸粟四千石入京
倉者授夲州統各有差唐至德二年七月宣諭使侍御
史鄭叔清奏承前諸使下召納錢物多給空名告身雖
假以官賞其忠義猶未盡才能今皆量文武才藝奏聞
便寫告身諸道士女道士及僧尼如納錢請准勑廻授
餘人并情願還俗授官勲邑號等亦聽又准敕納錢百
千文與眀經出身如曾受業粗通帖策修身慎行鄉曲
所知者量减二十千文如先經舉送到省落第者减五
十千文若粗識文字者准元敕處分未曾讀學不識文
字者加三十千其商賈准令所在收税如能據所有資
財十分納四助軍者便與終身優復如扵敕條外有悉
以家産助國嘉其竭誠待以非次如先出身及官資並
量資歴好惡各據夲條格例節級優加擬授如七十以
上情願授致仕官者每色内量十分減二分錢(時屬幽寇内侮)
(天下多虞軍用不充權為此制尋即停罷)
𣙜酤
漢孝武天漢三年初𣙜酒酤孝昭始元末丞相車千秋
奏罷酒酤賣酒斗四錢孝元時賈捐之上書曰昔孝文
時天下人賦四十丁男三年而一事今天下人賦數百
造鹽鐵𣙜酒之利以佐用度猶不能足而人困矣王莽
時義和魯匡言名山大澤鹽鐵錢布帛五均賖貸斡在
縣官惟酒酤獨未斡請法古令官作酒以二千五百石
為一率開一壚以賣(壚謂賣酒之區也以其一邊高形如壚故取其名也)月讎五
十釀為准一釀用麤米二斛麴一斛得成酒六斛六斗
除米麴夲價計其利而什分之以其七入官其三及糟
酨灰炭(胾酢醬也酨才伐反)給工器薪樵之費扵是置命士督五
均六斡而人愈病陳文帝天嘉中虞荔等以國用不足
奏請𣙜酤從之隋文帝開皇三年罷酒坊與百姓共之
唐廣德二年十二月敕天下州各量定酤酒戸随月納
稅除此外不問官私一切禁斷大歴六年二月量定三
等逐月稅錢並充市絹進奉建中三年制禁人酤酒官
司置店自酤收利以助軍費
算緡
漢孝武元狩四年自作皮幣鑄白金後商賈以幣之變
多積貨逐利扵是公卿言商賈之衆貧者蓄積無有皆
仰縣官異時笇軺車賈人緡錢皆有差請笇如故(緡絲也以)
(貫錢一貫千文出二十為笇也詩云維絲伊緡軺小車也)諸賈人末作貰貸買賣居
邑貯積諸物及商人取利者雖無市籍各以其物自占
(占隠度也各隠度其財物多少而為名簿送之扵官也占音之贍反)率緡錢二千而算一
(率計有二千錢者則出一笇也)諸作有租及鑄(以手力所作而賣也)率緡錢四千
而算一非吏比者三老北邊騎士軺車一笇(比例也身非為吏之)
(例非為三老非為北邊騎士而亦有軺車皆令之出一笇)商賈人軺車二笇船五丈
以上一算匿不自占占不悉戍邊入緡錢有能告者以
其半畀之天子既下緡錢令而尊卜式百姓終莫分財
佐縣官扵是楊可告緡徧天下中家以上大抵皆遇告
憲司理之獄少反者得民財物以億計奴婢十萬數田
大縣數百頃小縣百餘頃宅亦如之初大農管鹽鐵官
布多置水衡欲以主鹽鐵及楊可告緡上林財物衆乃
令水衡主上林上林既充滿益廣乃分緡錢諸官而水
衡少府大農太僕各置農官往往即郡縣比沒入田田
之其沒入奴婢分諸苑養狗馬禽獸及與諸官其後令
吏得入粟補官及罪人贖入粟甘泉不復告緡晉自過
江至扵梁陳凡貨賣奴婢馬牛田宅有文劵率錢一萬
輸估四百入官賣者三百買者一百無文劵者随物所
堪亦百分收四名為散估歴宋齊梁陳如此為常以人
競商販不為田業故使均輸欲為懲勵雖以此為辭其
實利在侵削(此亦笇緡之類)
雜稅
漢高帝十一年令諸侯王通侯常以十月朝獻及郡各
以其口數率人歲六十三錢以給獻費孝武元光六年
冬初算商車太初四年冬行回中徙弘農都尉治武關
稅出入者以給關吏卒食孝昭元鳳六年令郡國無斂
今年馬口錢(往時有馬口出斂今省之所謂租六畜)宣帝時耿夀昌奏請
增海租三倍天子從其計御史大夫蕭望之奏言故御
史屬徐宮家在東萊言往年加海租魚不出長老皆言
武帝時縣官嘗自漁海魚不出後予人魚乃出夫隂陽
之感物類相應萬事盡然宜且如故上不聽王莽令諸
取鳥獸魚鼈百蟲扵山林水澤及畜牧者嬪婦桑蠶織
絍紡績補縫工匠醫巫卜祝及他方伎商販賈人坐肆
列里區謁舍(謁舍若今客館)皆各自占所為扵其在所之縣官
除其夲計其利十一分之而以其一為貢末年盗賊羣
起匈奴侵寇大募天下囚徒人奴名曰豬突豨勇一切
税吏民貲三十而取一後漢靈帝時南宫災中常侍張
讓趙忠等說帝令斂天下田稅十錢以治宫室宋元嘉
二十七年後魏南侵軍旅大起用度不充王公妃主及
朝士牧守各獻金帛等物以助國用下及富室小人亦
有獻私財數千萬者揚南徐兖江四州富有之家資滿
五十萬僧尼滿二十萬者並四分換一過此率計事息
即還齊武帝時王敬則為東揚州刺史以會稽邊帶湖
海人無士庶皆保塘陂敬則以功力有餘悉評斂為錢
以送臺庫帝納之竟陵王子良上表曰臣忝會稽粗閑
物俗塘丁所上夲不入官良由陂湖宜壅橋路須通均
夫訂直人自為用若甲分毁壊則年一修改一限堅完
則終歲無役今乃通課此直悉以還臺租賦之外更生
一調致令塘路崩蕪湖源洩散害人損政實此為劇自
東晉至陳西有石頭津東有方山津各置津主一人賦
曹一人直水五人以檢察禁物及亡叛者荻炭魚薪之
類出津者並十分稅一以入官淮水北有大市自餘小
市十餘所備置官司稅斂既重時甚患之後魏眀帝孝
昌二年稅市入者人一錢其店舍又為五等收稅有差
北齊黃門侍郎顔之推奏請立關市邸店之税開府鄧
長顒贊成之後主大悅扵是以其所入以供御府聲色
之費軍國之用不在此焉稅僧尼令曰僧尼坐受供飬
遊食四方損害不少雖有薄斂何足為也後周閔帝初
除市門稅及宣帝即位復興入市之稅每人一錢隋文
帝登庸又除入市之稅唐開元十八年御史大夫李朝
隠奏請薄百姓一年税錢充夲依舊令高戶及典正等
捉随月收利將供官人料錢(自天寳末年盗賊奔突克復之後府庫一空及所在)
(屯師用度不足扵是遣御史康雲間出江淮陶銳往蜀漢豪商富戶皆籍其家資所有財貨畜産或五分納一)
(謂之率貸所收巨萬計蓋權時之宜其後諸道節度觀察使多率税商賈以充軍資雜用或扵其津濟要路及)
(市肆間交易之處計錢至一千以上者皆以分數稅之自是商旅無利多失業矣上元中勑江淮堰壊商旅牽)
(船過處凖斛㪷納錢謂之埭程大歴初諸州府應稅青苖錢每畆十文充百司手力資課三年十月十六日臺)
(司奏兵馬事緣上元十一年冬人民失業之後又其昨北寇未平之日百司支計不給每畆更加五文充大計)
(錢)
平準(均輸)
漢武帝征伐四夷國用空竭興利之官自此始也桑弘
羊為大農中丞管諸會計事稍稍置均輸以通貨物矣
(謂諸當所輸於官者皆令輸其土地所饒平其所在時價官更扵他處賣之輸者既便而官有利漢書百官表)
(大司徒屬有平凖令)元封元年桑弘羊為治粟都尉領大農盡管
天下鹽鐵以諸官各自市相與爭物故騰躍而天下賦
輸或不償其僦費乃請置大農部丞數十人分部主郡
國各往往縣置均輸鹽鐵官令遠方各以其物如異時
商賈所轉販者為置平凖扵京師盡籠天下之貨物貴
則賣之賤則買之如此富商大賈無所牟大利即反夲
而萬物不得騰踊故抑天下物名曰平凖天子以為然
而許之時南越初置郡數反發南方吏卒往誅之間歲
萬餘人帝數行幸所過賞賜用帛百餘萬疋錢金巨萬
計皆取足大農諸均輸一歲之中帛得五百萬疋人不
益賦而天下用饒後漢章帝時尚書張林上言宜自交
趾益州上計吏來市珍珤收採其利武帝所謂均輸也
(謂租賦并雇運之直官總取而官轉輸扵京故曰均輸也)詔議之尚書僕射朱暉奏
曰按王制天子不言有無諸侯不言多少食祿之家不
與百姓爭利今均輸之法與賈販無異鹽利歸官則下
窮怨布帛為租則吏姦盗誠非眀主所當宜行帝不從
其後用度益奢
平糴(常平)(義倉)
漢宣帝時數歲豐穰榖石至五錢農人少利大司農中
丞耿夀昌請令邊郡皆築倉以榖賤時增其價而糴以
利農榖貴時减價而糶名曰常平倉人便之上乃下詔
賜夀昌爵關内侯元帝即位罷之後漢眀帝永平五年
作常平倉晉武帝欲平一江表時榖賤而布帛貴帝欲
立平糴法用布帛市榖以為糧儲四年乃立常平倉豐
則糴儉則糶以利百姓宋文帝元嘉中三吳水潦榖貴
人饑彭城王義康立議以東土災荒人凋榖踊富商蓄
米日成其價宜班下所在隠其虛實令積蓄之家聽留
一年儲餘皆勒使糶貨為制平價此所謂常道行扵百
代權宜用扵一時也又緣淮歲豐邑地沃壤麥既已登
黍粟行就可折其估賦仍就交市三吳饑人即以貸給
使彊壯轉運以贍老弱未盡施行人賴之矣齊武帝永
眀元年天下米穀布帛賤上欲立常平倉市積為蓄六
年詔出上庫錢五千萬扵京師市米買絲綿紋絹布揚
州出錢千九百一十萬(揚州治建業今江寧縣也)南徐州二百萬(南徐)
(州治京口)各扵郡所市糴南荆河州二百萬(南荆河州治夀春)市絲
綿紋絹布米大麥江州五百萬市米胡麻荆州五百萬
郢州三百萬皆市絹綿布米大小豆大麥胡麻湘州二
百萬市米布蠟司州二百五十萬(司州治汝南今義陽郡是也)西荆
河州二百五十萬(西荆河州治歴陽)南兖州二百五十萬(南兖州治)
(廣陵)雍州五百萬市絹綿布米使臺𫝊並扵所在市易後
魏孝莊時秘書丞李彪上奏曰今山東饑京師儉臣以
為宜折州郡常調九分之二京師都度支歲用之餘各
立官司年豐糴積扵倉時儉則減私之十二糶之如此
人必力田以買官絹又務貯錢以取官粟年豐則常積
歲凶則直給明帝神龜正光之際自徐揚内附之後收
内兵資與人和糴積為邊備也北齊河清中令諸州郡
皆别置富民倉初立之日准所領中下戶口數得一年
之糧適當州榖價賤時斟量割當年義租充入(齊制每歲人出)
(租二石義租五㪷墾租送臺義租納郡以備水旱)榖貴下價糶之賤則還用所
糴之物依價糴貯後周文帝創置六官司倉掌辨九榖
之物以量國用足即蓄其餘以待凶荒不足則止餘用
足則以粟貸人春頒秋斂隋文帝開皇三年衛州置黎
陽倉陜州置常平倉華州置廣通倉轉相灌注漕關東
及汾晉之粟以給京師京師置常平監五年工部尚書
長孫平奏古者三年耕而餘一年之積九年作而有三
年之儲雖水旱為災人無菜色皆由勸導有方蓄積先
備請令諸州百姓及軍人勸課當社共立義倉收穫之
日随其所得勸課出粟及麥扵當社造倉窖貯之即委
社司執帳檢校每年收積勿使損敗若時或不熟當社
有饑饉者即以此榖賑給自是諸州儲峙委積至十五
年以義倉貯在人間多有費損詔曰夲置義倉止防水
旱百姓之徒不思久計輕爾費損扵後乏絶又北境諸
州異扵餘處靈夏甘瓜等十一州所有義倉雜種並納
夲州若人有旱歉少糧先給雜種及遠年粟十六年又
詔秦渭河廓豳隴涇寧原敷丹延綏銀等州社倉並扵
當縣安置又詔社倉准上中下三等稅上戶不過一石
中戸不過七斗下戶不過四斗唐貞觀初尚書左丞戴
胄上言曰水旱凶災前聖之所不免國無九年之儲蓄
禮經之所眀誡今喪亂之後戶口凋殘每歲租米未實
倉廪随即出給纔供當年若遇凶災將何賑恤故隋開
皇立制天下之人節級輸粟名為社倉終扵文皇得無
饑饉及大業中國用不足並取社倉以充官費故至末
塗無以支給今請自王公以下爰及衆庶計所墾田稼
穡頃畆每至秋熟准其見苖以理勸課盡令出粟稻麥
之鄉亦同此税各納所在為立義倉年榖不登百姓饑
饉當所州縣随便取給太宗從之自是天下州縣始置
義倉每有饑饉則開倉賑給高宗永徽二年九月頒新
各義倉據地取稅實是勞煩宜令戶出粟上上戸五石
餘各有差六年京東西市置常平倉高宗武太后數十
年間義倉不許雜用其後公私窘廹貸義倉支用自中
宗神龍之後天下義倉費用向盡開元二十五年定式
王公以下每年戸别據所種田畆别税粟二升以為義
倉其商賈戸若無田及不足者上上戶稅五石上中以
下遞减各有差諸出給雜種准粟者稻榖一斗伍升當
粟一斗其折納糙米者稻三石折納糙米一石四斗天
寳八載凡天下諸色米都九千六百六萬二千二百二
十石
和糴一百一十三萬九千五百三十石
關内(五十萬九千三百四十七石)
河東(十一萬二百二十九石)
河西(三十七萬一千七百五十石)
隴右(一十四萬八千一百四石)
諸色倉糧總千二百六十五萬六千六百二十石
北倉(六百六十一萬六千八百四十石)
太倉(七萬一千二百七十石)
含嘉倉(五百八十三萬三千四百石)
太原倉(二萬八千一百四十石)
永豐倉(八萬三千七百二十石)
龍門倉(二萬三千二百五十石)
正倉總四千二百一十二萬六千一百八十四石
關内道(百八十二萬一千五百一十六石)
河北道(百八十二萬一千五百四十六石)
河東道(三千五十八萬九千一百八十石)
河西道(七十萬二千六十五石)
隴右道(三十七萬二千七百八十石)
劒南道(二十二萬三千九百四十石)
河南道(五百八十二萬五千四百一十四石)
淮南道(六十八萬八千二百五十二石)
江南道(九十七萬八千八百二十五石)
山南道(十四萬三千八百八十二石)
義倉總六千三百一十七萬七千六百六十石
關内道(五百九十四萬六千二百一十二石)
河北道(一千七百五十四萬四千六百石)
河東道(七百三十萬九千六百一十石)
河西道(三十八萬八千四百三石)
隴右道(三十萬三十四石)
劔南道(百七十九萬七千二百二十八石)
河南道(千五百四十二萬九千七百六十三石)
淮南道(四百八十四萬八百七十二石)
江南道(六百七十三萬九千二百七十石)
山南道(二百八十七萬一千六百六十八石)
常平倉總四百六十萬二千二百二十石
關内道(三十七萬三千五百七十石)
河北道(百六十六萬三千七百七十八石)
河東道(五十三萬五千三百八十六石)
河西道(百六十六萬三千七百七十八石)
隴右道(四萬二千八百五十石)
劒南道(七萬七百四十石)
河南道(百二十一萬二千四百六十四石)
淮南道(八萬一千一百五十二石)
山南道(四萬九千一百九十石)
江南道(闕)
通志卷六十二
