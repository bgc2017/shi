通志卷二十七
宋右廸功郎鄭樵漁仲撰
氏族略第三
以邑為氏
周邑
祭氏(姬姓周公第七子所封其地今鄭州管城東北祭城是也周畿内之邑故祭氏世為周卿士子孫以)
(邑為氏又鄭有祭仲足以其地近於鄭故亦為鄭所并)尹氏(少昊之子封於尹城因以為氏子孫世為)
(周卿士食采於尹今汾州有尹吉甫墓即其地也古今人表尹夀為堯師漢有尹咸尹賞尹齊尹翁歸後漢有)
(尹敏晉有尹奉)蘇氏(己姓顓帝裔孫吳回為重黎生陸終陸終生昆吾封於蘇其地鄴西蘇城是也至周)
(武王用忿生為司冠邑於蘇子孫因以為氏世居河内又有拔略氏改為蘇氏虜姓也)毛氏(周文王之)
(子毛伯明之所封世為周卿士食采於毛子孫因以為氏趙有毛遂漢有毛公治詩趙人也為河間王博士毛)
(萇亦治詩人古川又有代北之族世為酋長)樊氏(姬姓周太王之子虞仲支孫仲山甫為周宣王卿士)
(食采於樊曰大侯因邑命氏其地一名陽樊今河南濟源東南三十八里皮城是也以樊皮居之故名皮城又)
(商人七族有樊氏仲尼弟子有樊遲魯人盖其後也)尋氏(亦作鄩曹姓古斟鄩之後或言與夏同姓今濰)
(州東五十里尚有鄩亭京相璠云斟鄩去鄩亭七里周有鄩□)單氏(周室卿大夫成王封蔑於單邑故為)
(單氏魯成公元年始見春秋晉侯使瑕嘉平戎於王單襄公如晉拜成襄十年傳曰王叔氏與伯輿爭政坐獄)
(於庭王叔不能舉其要辭故奔晉於是單靖公為政於王室代王叔也二十餘代為周卿士漢有功臣中牟侯)
(單左車傳封六代昌武侯單究傳封七代也)甘氏(夏時侯國酈道元云甘水東十里洛陽南有故甘城)
(世謂之鑒城一云周武王封同姓於畿内因氏焉甘昭公者周惠王之子也王子帶魯僖元年又封之於甘僖)
(二十四年傳曰甘昭公有寵於惠后惠后欲立之昭十二年甘簡公無子立其弟過將去成景之族丙申殺甘)
(悼公而立成公之孫鰌子孫以邑為氏秦有甘茂生羅楚有甘公撰星占漢義陽侯甘延夀吳將軍甘寧)緱
氏(周卿士食采之邑也又渴侯氏改為緱氏)榮氏(周大夫榮夷公其先食邑於榮杜預云鞏縣西有榮)
(錡澗周畿内地也又魯亦有榮氏漢有榮廣宋朝有榮諲為光禄卿望出樂安上谷太平登科有榮見素榮真)
(素榮輯今知臨安有榮薿)郗氏(音絺己姓青陽氏之後蘇忿生支子封郗邑因氏焉趙有郗疵今望出濟)
(南)鞏氏(今鞏縣也周卿士鞏簡公甸内侯也晉有鞏朔漢有侍中鞏攸宋朝鞏申為光禄卿望出山陽)
氾氏(音凡本亦作汎周大夫食采於汎因以為氏漢有汎勝之為黃門侍郎撰農書十二篇)謝邱
氏(風俗通周宣王支子食采謝邱漢書古今人表魯有謝邱章)營氏(風俗通周成王卿士營伯之後)
(也後漢有京兆尹營郃望出成陽宋朝有營道學究出身)劉氏(祁姓帝堯陶唐氏之後受封於劉其地今)
(定州唐縣也裔孫劉氏以能擾龍事夏后孔甲為御龍氏在商為豕韋氏在周為唐杜氏亦為杜伯以成王滅)
(唐而遷之於杜也今永興長安縣南十里下杜城是也至宣王滅其國杜伯之子隰叔奔晉為士師故為士氏)
(孫士會適秦後歸晉其處於秦者為劉氏此祁姓之劉也以國為氏又成王封王季之子於劉邑因以為氏杜)
(預云緱氏西北舊有劉亭按緱氏熙寧中省入河南偃師此姬姓之劉也以邑為氏姬姓之劉世為周卿士康)
(公獻公其後也祁姓之劉即士會之後周末家于魏又徙豐此班固之說也劉端字執嘉生四子伯仲季交季)
(即漢高祖也名邦漢自高祖至光武光武至獻帝享國四百二十五年又有東郡河南雕陰三族俱出匈奴之)
(族漢高祖以宗女妻冒頓其俗貴者皆從母姓因改為劉氏又漢賜項氏姓為劉氏)原氏(周文王第十六)
(子原伯之後封於河内今澤州沁水是其地也周有原莊公世為周卿士故以邑為氏魯有原壤陳有原仲晉)
(有原軫往往其族散在他國而以本國為氏者)召氏(或作邵姬姓召公食邑也杜預云扶風雍縣東南有)
(召亭雍今鳳翔天興此舊地也東仙之後其地在今王屋又周公封魯召公封燕雖各之國也然其後有留佐)
(周室者世為周卿士也周厲王時周德衰微兄弟道缺召穆公於東都收會宗族而作常棣之詩召簡公之後)
(不見春秋召與邵一氏而後世分為二齊有召忽漢功臣有召歐又南陽太守召信臣生馴孫林此單召者也)
(秦有邵不疑及汝南安陽之族皆從邑)
魯邑
臧氏(姬姓魯孝公之子公子彄食邑于臧因以為氏隠十年臧僖伯諫觀魚桓二年臧哀伯諫納郜鼎襄)
(二十四年臧紇為季氏廢長立庶被孟氏所譖斬鹿門之關以出奔邾乃立臧為致防而奔齊漢有燕王臧荼)
(城陽王太𫝊臧璋後漢二十八將城門校尉臧宫望出東海)郈氏(亦作后魯孝公八世孫成叔為郈大)
(夫因以為氏郈邑今鄆州須城東三十六里郈鄉亭是孔子弟子后處之邑漢有少府后倉古今人表作厚)
費氏(亦音祕姬姓懿公之孫費伯之邑也今沂州費縣西北二十里故費城是紂幸臣費仲夏禹之後也)
(楚有費無極又費連氏改為費氏虜姓也)郎氏(姬姓魯懿公孫費伯城郎因以居之子孫遂以為氏今單)
(州魚臺縣舊有郁郎亭是其地漢有郎含後漢中郎郎顗北海人石趙司空郎闓宋朝郎簡為侍郎錢塘人皇)
(祐登科郎淑蘇州人又有郎誼湖州人)柳氏(魯孝公之後孝公生子展展孫無駭生展禽字季為魯士)
(師諡曰惠食采於柳下故謂之柳下惠子孫以邑為氏楚滅魯仕楚秦并天下柳氏遷於河東)匡氏(魯匡)
(邑宰匡句須之後開封長垣縣西南十里匡邑故城亦屬衞又疑魯别有匡邑廬山記楚威王時有匡俗先生)
管氏(魯大夫食采於管因氏焉)鄆氏(魯大夫食采於鄆子孫氏焉鄆亦作運)落姑氏(魯大)
(夫食采於落姑因氏焉漢博士落姑仲異)鄒氏(子姓宋湣公之後正考父食邑於鄒生叔梁紇遂為鄒氏)
(其地今兖州鄒縣是也齊有鄒衍鄒忌望出范陽)卞氏(魯邑也今兖州泗水有卞城姓纂云曹叔振鐸)
(之後有支庶食采於卞因以氏焉然卞非曹邑之地魯有卞莊子楚有卞和南史儒林卞華宋朝卞衮為鹽鐵)
(副使)瑕邱氏(姬姓風俗通魯桓公庶子食采瑕邱漢有瑕邱申陽)矍相氏(魯大夫食采矍相因)
(氏姓苑云沛人)菟裘氏(史記秦嬴姓之後也其地魯邑今在兖州奉符)
晉邑
欒氏(姬姓晉靖侯孫欒賓食邑趙州平棘西北十六里古欒城是其地以邑為氏欒氏世為晉卿又齊有)
(欒氏姜姓齊惠公之後惠公子堅字子欒是以字為氏者漢有欒布又有尚書欒巴望出西河魏郡宋朝登科)
(有欒副)郄氏(姬姓晉之公族也晉大夫郄文子食邑於郄世為晉卿以邑為氏望出山陽宋朝登科郄)
(濟川真定人又景祐登科郄晉卿)苦氏(即郄氏郤犨亦號苦成于苦為别封之邑潛夫論苦成城在鹽)
(池東北越大夫苦成漢有苦灼為會稽太守音庫)祁氏(姬姓晉獻侯四世孫奚為晉大夫食邑于祁遂)
(以為氏其地即今大原祁縣是也猶有祁奚墓或云隰叔之後與士氏同族又祁亦姓也出黃帝後所謂伊祁)
(是也亦作耆望出太原樂陵宋朝登科祁高開封人又有祁融)荀氏(晉之公族也隰叔之後僖二十八年)
(荀林父將中軍故曰中行氏荀邑在絳州正平西十五里宣十二年荀林父與楚子戰于邲荀首趙同為下軍)
(大夫荀首食邑於智號曰智莊子襄十四年知朔生盈而死故荀氏同見又為田氏程氏輔氏荀本侯國姬姓)
(晉滅之以為邑荀侯之裔亦以國為氏)智氏(姬姓即荀氏荀首别食智邑又為智氏至荀瑶為趙魏所)
(滅故智氏亦謂荀氏望出河東天水陳留)輔氏(姬姓晉之公族也本荀氏又食邑於智故又為智氏智果)
(以智伯剛愎必亡其宗别為輔氏又晉大夫有輔躒漢有輔狼為尚書令今河東有此姓望出扶風宋朝登科)
(輔章無為軍人)續氏(姬姓晉大夫狐鞫居食采於續故謂之續簡伯又為續氏一云舜七友續牙之後漢)
(功臣表續相如封承父侯晉有續武威撰異物志石趙有太子少保續咸上黨河東襄陽並有此姓望出鴈門)
(宋元祐登科續渙若汝州人建炎續商賢兖州人近續觱為吏部郎)戲陽氏(晉邑也舊屬衞今相州安)
(陽縣永和鎮東二十五里戲陽城衞大夫戲陽速晉有戲陽扶為卿)函與氏(晉大夫范臯夷食采函與)
(因氏焉)邯鄲氏(嬴姓晉趙盾從父昆弟子曰趙穿食邑邯鄲因以為氏其地今為邑隸磁州漢有衞)
(尉邯鄲義)羊舌氏(姬姓晉之公族也靖侯之後食采於此故為羊舌大夫有四族皆彊家羊舌晉邑名)
(未詳其所或言羊舌氏姓季名果有人盗殺羊而遺其頭不敢不受受而埋之後盜事發詞連季氏乃掘而示)
(之以明已不食惟舌存而得免此不根之論也)羊氏(即羊舌氏之後春秋末始單為羊氏秦亂徙居泰山)
(戰國有羊千著書漢隴西功曹羊嘉宋朝登科羊奭濰州人)絳氏(晉絳縣老人之後其地在今絳州)
步氏(姬姓晉公族郄氏之後步陽食采於步遂以為氏仲尼弟子有步叔乘齊人又步鹿氏改為步氏朢)
(出潯陽宋朝登科步覺民河南府人)蒯氏(風俗通晉大夫蒯得之後又衞有蒯聵見左傳前漢有蒯徹又)
(有蕢氏同音宋初登科有蒯諤)彘氏(左傳士會支子士魴别食采於彘邑在平陽北號恭子)曲氏
(姬姓晉穆侯封少子成師于曲沃支孫氏焉今絳州曲沃即其地漢有代郡太守曲謙貨殖傳有曲叔後漢太)
(常卿曲仲尼唐貞元中陳許節度使曲環陜州人望出陜郡鴈門宋朝登科曲全昌和州人)范氏(陶唐)
(之裔歴虞夏商周成王遷之杜為伯宣王殺杜伯其子隰叔奔晉為士師故為士氏其子孫處隨及范故經傳)
(見三族焉范晉邑也其地濮州范縣是也范氏帝堯裔孫劉累之後伊祁姓自虞以上為陶唐氏夏為御龍氏)
(商為豕韋氏周為唐杜氏周衰奔晉為范氏按隰叔生士輿士輿生士蒍而釋例云士蔿杜伯之孫隰叔之子)
(也士蔿字子輿因疑此而為士輿也越有范蠡著書曰計然魏有范座項羽有范增居巢人)苖氏(芊姓)
(楚大夫伯棼之後伯棼以罪誅其子賁皇奔晉晉人與之苖因以為氏河内軹縣南苖亭即其地也漢有長水)
(校尉苖浦王莽時有苖訢東晉有苖願望出東陽)邴氏(亦作丙晉大夫邴豫食邑于邴因以為氏齊亦)
(有邴邑而亦有邴氏漢有博士邴丹丞相丙吉出魯國功臣表有高苑侯丙倩傳封八代又漢都尉李陵降匈)
(奴裔孫歸魏見於丙殿賜氏曰丙唐應公邴粲其後也與高祖有舊以其姓犯廟諱賜姓李)吾邱氏
(吾音魚即虞邱氏也晉大夫虞邱子著書楚莊王相虞邱子薦孫叔敖自代者)令狐氏(姬姓周文王子)
(畢公高之後有畢萬仕晉其子犨封於魏犨之子顆以獲秦將杜回功别封於令狐故為令狐顆其地在今猗)
(氏縣西十五里漢有令狐邁避王莽亂居敦煌生稱宋慶歴登科有令狐詠河中人元符有令狐相如鄆州)
(大觀有令狐皥如汝州人)溫氏(姬姓唐叔虞之後晉郤至為溫大夫號温季因以為氏按姓纂唐表皆言)
(唐叔虞之後以公族封於河内此即郤至之封言郤至食采于溫亦號温季一事分而為二誤矣温今河内温)
(縣是也漢功臣表温疥封椿侯疥孫何始居太原又有温忩氏改為温氏)揚氏(姬姓周宣王子尚父幽王)
(時封為揚侯為晉所滅其後為氏焉或曰周景王之後一云唐叔虞之後至晉武公孫于齊生伯僑歸周天子)
(封揚侯然傳言虞虢焦滑霍揚韓魏皆姬姓之國為晉所滅晉以為羊舌氏之邑此其明也揚雄自叙云伯僑)
(不知周何别也又云晉武公子伯僑生文文生突羊舌大夫也又云晉之公族食邑於羊舌凡三縣一曰銅鞮)
(二曰揚氏三曰平陽突生職職生五子赤肸鮒虎季夙赤字伯華為銅鞮大夫生子容肸字叔向亦曰叔譽鮒)
(字叔魚虎字叔羆號羊舌四族叔向晉太傅食采揚氏其地平陽揚氏縣是也叔向生伯石字食我以邑為氏)
(曰揚石黨於祁盈盈得罪於晉并滅羊舌氏叔向子孫逃于華山仙谷遂居華陰又有揚突後周賜姓獨孤氏)
(隋復本姓又有莫胡盧氏改為揚氏又煬帝誅揚元感改姓為梟氏)盂氏(晉大夫食采盂邑因氏焉其地)
(今為太原盂縣晉有盂丙衞有盂黶)壺氏(晉大夫邑也因以為氏其地今潞州黎城東壺口關是也衞有)
(壺黯漢有諫議大夫壺遂列仙傳有壺公)鞮氏(亦為銅鞮氏風俗通云晉有銅鞮伯華之後晉之别邑也)
(今屬威勝軍有故城及銅鞮宫遺址)遆氏(音帝今同州澄城多此姓本銅鞮氏避事改焉)緜氏(晉大)
(夫食采緜上因氏焉今大通監緜上縣是其地晉張方腹心有緜思又河南官氏志爾緜氏改為緜望出河南)
(梓潼)解氏(晉大夫解揚解狐之後其先食采於解今解州即其地漢有御史大夫解延年司隸校尉解光)
(又解毗氏改為解宋熙寧登科解澄開封人又有解九臯)州氏(風俗通云晉有州綽州賓其先食采于州)
(因以為氏其地今懷州武陟縣是也衞有公子州吁漢有州輔魏有州秦又淳于氏謂之州公其後亦為州氏)
(姜姓春秋時小國也)鄔氏(晉大夫鄔臧之後也食邑于鄔杜預云太原鄔縣宋登科鄔執權撫州人鄔大)
(昕惠州人)莢氏(風俗通莢成僖子晉大夫也見世本王僧孺百家志云荀永之娶平陽莢氏又漢藝文志)
(有夾氏春秋音莢)俠氏(即莢氏音莢韓侠累之後急就章有俠却敵)鄂氏(姬姓晉鄂侯之後以)
(居於鄂邑故支庶以為氏焉漢初功臣安平侯鄂千秋沛人又巴郡蠻七姓鄂其一也望出武昌焉)翼氏
(姬姓晉翼侯居翼城因氏焉漢諫議大夫翼奉東海下邳人)
衞邑
寗氏(姬姓衞武公生季亹食采於寗因以為氏杜云汲郡修武縣按修武今屬懷州武陟然獲嘉有寗城)
(周有寗越晉有寗嬴)元氏(左傳衞大夫元咺之後也咺食邑於元今大名府元城是其地子孫以邑為氏)
(又拓跋氏云黃帝子昌意之後昌意少子封居北土世為鮮卑君長宋書云李陵之後自昌意三十九世至昭)
(成皇帝什翼揵始號代王都雲中至道武皇帝始改號魏至孝文帝更為元氏都洛陽又有紇骨氏改為元氏)
(又有是云氏改為元氏又有景氏改為元氏)儀氏(衞大夫儀封人之後徐大夫儀楚陳大夫儀行父望)
(出晉陽)常氏(姬姓衞康叔支孫食邑於常因以為氏或言黃帝臣常先之後左傳越大夫常夀過漢有)
(右將軍長羅侯常惠宋朝登科有常九思又有常琪成都人又有恒氏避宋諱亦改為常)裘氏(衞大夫食)
(采於裘因氏焉或云本求氏改為裘望出渤海虢略)承氏(衞大夫承成之後見世本望出千乘)濮氏
(衞大夫食采於濮因而氏焉其地在澶州濮陽今新定有此姓望出魯國濮陽宋朝登科濮俊民開封人濮溫)
(其邵武人)戚氏(衞大夫食采於戚因氏焉其地在衞州頓邱昔賢有戚子著書漢高祖戚夫人生趙王如)
(意功臣表有臨轅侯戚鰓傳封七世望出齊郡宋建隆登科有戚維)汲氏(風俗通衞宣公太子伋之後居)
(汲因以為氏然汲衞邑也其大夫所治之邑又何必子伋為哉其地今衞州衞縣宋尚書郎汲熙載望出清河)
聶氏(衞大夫食采於聶因氏焉史記軹人聶政殺韓相侠累漢有太守聶良護羌校尉聶尚又有聶壹吳)
(志有將軍聶支石趙錄冉閔有中書令聶熊望出河東又新安)棗氏(本棘氏衞大夫棘子成之後避地改)
(為棗後漢有棗祗)商邱氏(衞大夫食邑於此漢有御史大夫秺侯商邱成又有商邱子胥高邑人見)
(列仙傳)五鹿氏(姬姓風俗通衞邑也晉公子重耳封舅犯於五鹿支孫氏焉漢有少府五鹿充宗代)
(郡成陽縣有五鹿氏)
鄭邑
馮氏(世本云歸姓鄭大夫馮簡子之後姓纂云周文王第十五子畢公高之後畢萬封魏支孫食采於馮)
(城因氏焉漢書云秦末馮亭為上黨太守入趙其宗族或留潞或在趙秦丞相去疾御史大夫劫漢博成侯母)
(擇並亭之後也至馮唐徙安陵為楚相弟騫自上黨徙杜陵孫奉世左將軍生譚逡野王立參野王左馮翊上)
(郡太守參宜鄉侯漢功臣又有閼氏侯馮解散穀陵侯馮谿傳封六代後漢司馬馮勤魏郡人馮衍杜陵人生)
(豹為尚書司空馮魴南陽人廷尉馮緄巴郡人)京氏(鄭武公少子改封於京謂之京城太叔因氏焉舊滎)
(陽京縣是其地後齊廢入滎陽其故城在縣東南二十里又李氏改為京氏望出譙國)
齊邑
閭邱氏(志籍不言所出然邾國有閭邱杜預云高平南陽縣北有顯閭亭本邾地為齊所并往往閭邱)
(氏食邑於此故以命氏釋例公子譜皆略惟世本詳焉盖春秋閭邱嬰之後也迨齊宣王時有閭邱卭閭邱光)
(漢有廷尉閭邱勲後漢太常閭邱遵魏有閭邱決著書十二篇晉有太常閭邱冲南陽太守閭邱羡)閭氏
(齊大夫閭邱嬰之後或單言閭氏從省文也又改為盧氏)隰氏(姜姓齊莊公子廖事桓公封於隰陰為大)
(夫故以為氏杜預云濟南有隰隂縣)崔氏(姜姓出齊丁公嫡子季子讓國於叔乙食采于崔遂為崔氏杜)
(預云濟南東朝陽縣西北有崔氏城是也季子生穆伯穆伯生沃沃生野八世孫夭僖二十八年晉侯宋公齊)
(國歸父崔夭次于城濮夭生杼宣十九年齊惠公卒崔杼有寵於惠公高國畏其偪也公卒而逐之書曰崔氏)
(出奔衞非其罪也成十七年齊侯使崔杼為大夫襄二十三年崔杼弑莊公崔杼生成及彊後妻生明嫡庶爭)
(立二十七年慶封使盧蒲嫳殺成及彊杼及其妻縊崔明奔魯生良十五世孫意如為秦大夫封東萊侯二子)
(伯基仲牟伯基居清河東武城仲牟居博陵安平並為著姓)盧氏(姜姓齊太公之後也齊文公之子高)
(高之孫傒食采於盧今齊州盧城是也因邑為氏秦有博士盧敖子孫家于涿水之上遂為范陽涿人漢有燕)
(王盧綰其裔也又有盧蒲氏出自桓公亦為盧氏皆齊之盧也按河南後魏官氏志有莫盧氏代姓也後改為)
(蘆復去艸又有范陽雷氏以盧雷聲近故亦改為盧焉又有三原閭氏准制改為盧氏又章仇大翼善天文隋)
(煬帝賜姓盧氏)鮑氏(姒姓不知所出或云夏禹之後有鮑叔仕齊食采於鮑因以為氏鮑叔字叔牙進管)
(仲於齊桓公遂覇諸侯其後有鮑牽曰鮑莊子為夫人聲孟子所譖靈公刖其足傳曰鮑莊子之智不如葵葵)
(猶能衞其足齊人召鮑國而立之定九年陽虎奔齊請伐魯鮑文子諫曰魯未可取也世為齊卿又俟力氏改)
(為鮑代姓也望出上黨東海)棠氏(姜姓齊桓公之後邑于棠曰棠公其後為棠氏又楚亦有棠邑大夫)
(伍尚之所封號曰棠君其後亦為棠氏)穰氏(風俗通田穰苴諸田之族穰所食之邑因以氏焉穰苴為)
(齊大司馬)晏氏(或云齊公族襄公二十九年吳季札聘于齊說晏平仲謂之曰子速納邑與政無邑與政)
(乃免於難故晏子因陳桓子納政與邑以免欒高之難漢有司隸校尉晏稱南燕有晏漢宋朝有宰相晏殊應)
(神童舉臨川人望出齊國)晝氏(風俗通齊大夫食采晝邑因氏焉)檀氏(姓纂云姜姓齊公族有食)
(瑕邱檀城因以為氏然瑕邱魯地也或齊之公族奔于魯者受邑乎檀也禮記魯有檀弓是其裔也又周卿士)
(檀伯逹六國時齊有檀子望出清河平盧高平)來氏(本作郲子姓商之支孫食采於郲因以為氏其後避)
(難去邑齊有來章秦末徙義陽之新野風俗通楚有來英漢功臣表[車犬]侯来蒼[車犬]音待宋朝登科來章磁州人)
菑氏(齊邑也見姓苑孔融集菑莊青州人為北海望族)盆氏(齊邑也盆成子之後漢盆謐為中郎)
(將望出齊郡)即墨氏(齊將田單守即墨支孫氏焉漢書儒林傳城陽相即墨成)即氏(風俗通漢)
(單父令即費其先食采即墨因以命氏)葵邱氏(齊邑也英賢傳古有葵邱頎又石虎時有龍驤將軍)
(葵邱直)梁邱氏(齊大夫食采梁邱景公時有梁邱據漢少府梁邱賀諸縣人王莽時有梁邱賜)籍
邱氏(齊大夫籍邱子鉏)余邱氏(齊公族食采余邱漢有侍御史余邱炳又隠士余邱靈居曲河)
安平氏(齊將田單封安平君因氏焉)高堂氏(齊公族也風俗通齊卿高敬仲食采於高堂因)
(氏焉其地在博州高唐)
楚邑
鬭氏(芊姓若敖之後按若敖名熊義其先無字鬭者必邑也其地未詳若敖娶於䢵生鬭伯比滛於䢵子)
(之女生子文焉棄諸夢中虎乳之䢵子見而收之楚人謂乳為穀謂虎為於莵故名之曰鬭穀於莵子文楚之)
(良也世為令尹秉楚政)薳氏(亦作蔿芊姓楚蚡冒之後薳章食邑于薳故以命氏按楚有地名蔿又有)
(薳澨則知薳為楚邑矣又晉士蔿之後亦為蔿氏此以王父字為氏者)屈氏(芊姓楚之公族也莫敖屈)
(瑕食邑於屈因以為氏三閭大夫屈平字原其後也漢有屈燕又屈突氏改為屈氏望出河南宋朝登科屈符)
(屈唐臣又同州屈理耀州屈長吉屈大方廬州人屈中美並登科)陰氏(姬姓管夷吾七代孫修適楚為)
(隂大夫因以為氏風俗通又云隂康氏之後周有隂不佞隂里人又後周賜姓邱月隂氏隨復舊姓宋朝登科)
(陰信臣陰昭又有陰晫鳳翔人)鍾氏(晉伯宗之後伯宗晉之賢者也為郤氏所譖被殺子伯州犂奔楚邑)
(于鍾離今濠州也子孫以邑為氏或言鍾或言鍾離楚有鍾儀鍾建鍾子期與伯牙為友項羽將鍾離昧昧有)
(二子長曰發居九江仍故姓次曰接居潁川長社為鍾氏南唐有鍾傳)鍾離氏(姬姓即鍾氏以伯州)
(犂居鍾離故曰鍾離氏亦省言鍾氏州犂與晉同祖而世本云與秦同祖嬴姓何也戰國策齊賢人鍾離千昧)
(楚人鍾離岫撰會稽後賢傳後漢鍾離意會稽山陰人曾孫緒樓船都尉生駰)春氏(風俗通云楚相黃歇)
(春申君之後)上官氏(楚王子蘭為上官邑大夫因以為氏秦滅楚徙隴西之上邽漢有右將軍安陽)
(侯上官桀生安桑樂侯女為昭帝皇后拜車騎將軍後以反伏誅裔孫勝)詹氏(楚詹尹之後有詹何善釣)
(周有詹父又有詹喜楚辭有太卜詹尹宋朝為著姓望出渤海河問)蔓氏(楚有鬭成然食采於蔓曰蔓成)
(然其後以邑為氏)白氏(芊姓楚白公勝之後也楚有白邑其地在蔡州襃信秦大夫白乙丙武安君白)
(起史記有白圭周富人也漢書白生魯人為楚元王博士晉有白襃苻秦大鴻臚白景望出南陽太原)葉
氏(舊音攝後世與木葉同音風俗通楚沈尹戍生諸梁食采於葉因氏焉吳志有都尉葉雄唐有葉法善宋)
(朝為著姓望出下邳南陽)商密氏(楚大夫食采之邑其地在今鄧州穰縣)軒邱氏(芈姓楚文)
(王庶子食采軒邱因氏漢有梁相軒邱豹)三閭氏(芊姓楚屈原為三閭大夫因氏焉)鄧陵氏
(芊姓楚公子食邑鄧陵因氏焉鄧陵氏著書見韓子)諸梁氏(楚莊王之後食邑諸梁因氏焉)棠谿
氏(姬姓吳王闔閭弟夫槩王奔楚為棠谿氏其地在今蔡州遂平漢有棠谿惠又五官中郎將棠谿典)
宋邑
留氏(按姓纂衞大夫留封人之後然無據宋有留邑此則宋之留邑大夫因以邑為氏其地在今徐州泗)
(水東南二十五里留城是也漢功臣彊圉侯留肸𫝊封四代吳有將軍留贊又有劉誕謀逆貶姓為留五代留)
(從效為泉州節度使望出會稽宋朝登科留溶漳州人留毅衢州人)合氏(子姓宋向戌食采於合為宋左)
(師故謂之合左師望出馮翊)坎氏(英賢傳云宋附庸有坎氏)華氏(子姓宋戴公子考父食采於華)
(因氏焉世為宋卿漢功臣表終陵侯華無害傳封四代宋朝有華相華泰登科)
韓邑
平氏(姬姓韓哀侯少子婼食采平邑因以為氏秦滅韓徙下邑漢有丞相平當生晏司徒北齊有平筌望)
(出河内燕郡宋朝登科平天倪大名府人)横氏(風俗通云韓公子咸號横陽君子孫氏焉)
魏邑
鄴氏(魏邑名今為相州治縣風俗通漢有梁令鄴鳳)信氏(風俗通魏公子信陵君之後)
趙邑
馬氏(即馬服氏嬴姓伯益之後趙奢封馬服君因以為氏或去服為馬秦滅趙奢孫興徙咸陽)雎氏
(息為切趙大夫食采於睢邑因以命氏)藺氏(姬姓韓厥元孫曰康仕趙食采於藺因氏焉康裔孫相如)
(為趙上卿子孫仕秦隨司馬錯伐蜀因家成都望出中山華隂宋朝登科藺中謹開封人藺中行永静人)鹿
氏(趙大夫食采五鹿因氏焉漢有巴郡太守鹿旗子孫因家焉又阿鹿元氏改為鹿氏後魏黃門侍郎鹿悆)
(宋朝鹿稹登進士第又有鹿元規單州人鹿敏求陳州人)武成氏(嬴姓風俗通趙平原君勝封武成君)
(因氏焉)鄡氏(苦遥切趙大夫食采深澤鄡邑因氏焉孔子弟子鄡單字子家望出太原鉅鹿)
秦邑
衙氏(嬴姓秦穆公子食采於衙因氏焉其地即彭衙也同州白水東北六十里有彭衙城漢有長平令衙)
(謹卿七世同居蜀志晉有督護衙傳望出江夏)武安氏(芊姓秦將白起封武安君因氏焉漢有千乘侯)
(武安恭)華陽氏(秦宣太后弟封華陽君子孫氏焉漢有諫議大夫華陽通)涇陽氏(秦宣太后)
(弟封涇陽君因氏焉漢有駙馬都尉涇陽犨)高陵氏(嬴姓秦昭王弟封高陵君因氏焉漢有諫大夫)
(高陵顯)
諸國邑
通氏(巴大夫食采於通川因氏焉)譙氏(曹大夫食采於譙因氏焉漢譙隆為上林令以忠諫拜侍)
(中望出巴西譙國宋朝登科譙南薰)鄾氏(鄧大夫食采鄾邑子孫因氏焉杜預云地在鄧縣南沔水之北)
酇氏(音鑽海西先賢傳酇授字仲華漁陽人)縣氏(或為平聲其先有為縣大夫者望出扶風風俗)
(通縣成父孔子門人漢有甘陵相縣芝吳中書令縣默)酈氏(黃帝之後支孫食采於酈因氏焉漢有廣)
(野君酈食其沛人弟商右相曲周景侯生寄一名况食其子疥封高梁侯傳封三代後魏酈道元字善長注水)
(經官至御史中丞望出新蔡宋朝登科酈因江陵人)取慮氏(徐偃王子食邑取慮因氏焉姓纂云今臨)
(淮有此姓)薊氏(邑名在燕地神仙傳有薊子訓望出内黃)鮮于氏(子姓鮮音仙商後周武王封箕)
(子於朝鮮支子仲食采於于子孫以鮮于為氏宋慶歴登科有鮮于綽鄭州人政和有鮮于陶宣和有鮮于先)
(知並閬州人)鮮氏(音仙鮮于氏之後亦為鮮氏蜀李夀司空鮮思明望出南安宋朝登科有鮮洪範開)
(封人熙寧有鮮符戎州人)毋邱氏(其先食采毌邱因氏焉宋朝登科有毋邱會政和有毋邱儼毌邱斌)
(並閬州人)毋氏(毋邱氏或為毋氏唐開元補闕毋景洛陽人一云吳人宋朝毋湜直龍圖閣又毋隨登科)
(望出平昌鉅鹿)三烏氏(風俗通凡氏於職三烏五鹿有三烏大夫因氏焉漢有三烏羣為上郡計)渠
邱氏(亦作著邱氏嬴姓莒國之君居於渠邱故謂之渠邱公今密州莒縣有渠邱城英賢傳彭城有渠邱)
(氏)漁陽氏(燕大夫受封漁陽因以為氏漢有少府漁陽鴻北平人)堂邑氏(漢張騫使西域)
(從百餘人堂邑氏二人得還)
漢魏邑
泉氏(狀云本姓全氏全琮之後琮孫暉魏封南陽侯食封白水遂改為泉氏然國語潞洛泉余滿皆赤翟)
(隗姓是則舊有泉氏矣後魏洛州刺史上洛侯泉企)揭陽氏(漢功臣安道侯揭陽定為南海揭陽令因)
(氏焉)
以鄉為氏
臣謹按封土之制降國而為邑降邑而為關内邑降
關内邑而為鄉降鄉而為亭後世但知傳國邑之封
而失鄉亭之旨今自國至亭列五等
裴氏(嬴姓伯益之後秦非子支孫封&KR1548;鄉因以為氏今聞喜&KR1548;城是也按聞喜隸解州六代孫陵當周僖)
(王之時封為解邑君乃去邑從衣為裴裴衣長貌一云晉平公封顓帝之孫鍼於周川之裴中號裴君又唐開)
(元右驍衛大將軍疎勒王裴夷健之後為西域裴又後趙錄有壘氏本姓裴改為壘自魏晉至周隋裴氏七代)
(有傳)陸氏(媯姓田敬仲之後也十一世齊宣王少子通封於平原般縣陸鄕即陸終氏之故地因以為氏)
(通諡元侯生恭侯發為齊上大夫生二子萬臯臯孫賈為漢大中大夫萬生烈為吳令遷豫章都尉既卒吳人)
(思之迎其喪葬于胥屏亭子孫遂為吳郡吳縣人十世孫閌穎川太守生三子卭温威號穎川枝威生續揚州)
(别駕生三子稠逄襃號荆州枝稠為荆州刺史二子肅謙肅為丹徒令號丹徒枝又代北有部落大人號步陸)
(孤氏後魏孝文遷洛陽改為陸氏虜姓也)耨氏(廣信都多此姓本姓陸避事改耨女玉切)龐氏(姬姓)
(周文王子畢公高之後其支庶封於龐因以為氏魏有龐涓趙有龐煖望出譙國)閻氏(姬姓武王封太)
(伯曾孫仲奕於閻鄉因以為氏又云昭王少子生而有文在其手曰閻康王封於閻城又云唐叔虞之後晉成)
(公子懿食采於閻晉滅之子孫散處河洛然太伯無後武王克商求仲雍之孫叔逹之子周章封於吳為太伯)
(後周章之弟曰虞仲封於虞為仲雍後未聞仲奕者也有文在手之言多為迂誕晉有閻沒齊有閻職又有雲)
(中族後周賜姓大野氏隋復舊望出樂安)郝氏(出於赫胥氏太昊氏之佐也殷帝乙時有子期封太原郝)
(鄉因氏焉漢有上谷太守郝賢後漢有郝蘭宋朝郝太冲雍熙二年及第郝居中景德元年登第)尸氏
(漢書尸佼晉人為商君師著尸子風俗通云其先封尸鄉因以為氏齊相有尸臣)肥氏(恐其先有封於)
(肥鄉者戰國策趙賢人肥義之後風俗通云漢有肥韶英布將肥赫又仁恕掾肥親)資氏(黃帝之後食采)
(益州資中因以為氏風俗通資成陳留人望出南陽會稽)郟氏(左傳鄭大夫郟張其先封郟鄉因氏焉宋)
(郟良子修輔並登進士第吳興人望出滎陽武陵嘉祐有郟亶開封人紹興有郟升卿平江人)胡毋氏
(媯姓齊宣王封母弟於母鄉其鄉本胡國因曰胡毋氏漢有太史胡毋恭)大陸氏(姜姓齊太公之後食)
(邑陸鄉因號大陸氏齊簡公時有大陸子方)
以亭為氏
麋氏(楚大夫受封於南郡麋亭因以為氏或言工尹麋之後以名為氏望出東海南陽)采氏(黃帝)
(封其子於右北平采亭因氏焉)俞豆氏(芊姓楚公子食采於南陽俞豆亭因氏焉)歐陽氏(姒姓)
(越王勾踐之後支孫封烏程歐陽亭因氏焉烏程隸湖州漢有歐陽和伯授尚書曾孫高博士孫地餘少府子)
(政)
以地為氏(所居附)
傅氏(商相傅說之後築於傅巖因以為氏唐傅游藝賜姓武氏)蒙氏(風俗通東蒙主以蒙山為氏秦)
(有將軍蒙驁生武武生恬皆仕秦望出安定宋蒙傳祥符元年登科又有蒙汲台州人蒙著封州人)
臣謹按蒙山在沂州費縣西北八十里又有東蒙在
費西北七十五里在蒙山之東主其山之祀者子孫
因山為氏
陵陽氏(搜神記陵陽子明止陵陽山得仙其後因山為氏)少室氏(國語少室周為趙簡子戎)
(右)城氏(風俗通凡氏於事者城郭園池皆姓也)池氏(以所居為氏也漢有中牟令池瑗魏有城)
(門侯池仲魚望出西平今為福州大姓有池鍔登科)涂氏(洪州人因水為氏宋朝登科涂天明涂正勝涂)
(壎並撫州人)嵇氏(姒姓夏少康封子季杼於會稽遂為會稽氏漢初徙譙嵇山改為嵇氏又統嵇氏改)
(為嵇氏宋翰林學士嵇潁)鮭氏(音圭以居鮭陽改為鮭氏後漢有鮭陽鴻為少府傳孟氏易)橋氏
(黃帝葬橋山子孫守冡因為橋氏漢有橋庇仁)喬氏(即橋氏也後周文帝作相命橋氏去木義取高遠一)
(云匃奴貴姓世為輔相宋朝有喬惟岳給事中)勞氏(其先居東海勞山因氏焉望出松陽)東關氏
(晉有東關嬖五漢有將軍北亭侯東關義)關氏(風俗通云關令尹喜之後也一云夏大夫關龍逄之後漢)
(有長水校尉關陽蜀有前將軍漢夀亭侯關羽望出隴西東海)潁氏(鄭大夫穎考叔為潁谷封人故以為)
(氏今許州長社有潁谷即其地也後漢潁容字子嚴著春秋釋例望出陳留)狐邱氏(晉大夫狐邱林)
(之後見世本英賢傳曰出自狐邱封人之裔)邱氏(姜姓太公封於齊而都營邱其支庶居於營邱者遂)
(以邱為氏其地在今齊州臨淄或云濰州昌樂有營邱故城左傳有邾大夫邱弱邱氏世居扶風又有邱林氏)
(邱敦氏並改為邱氏虜姓也)壺邱氏(列子師壺邱子林鄭人)桑邱氏(漢書桑邱公著書五)
(篇姓纂云今下邳有此姓)龍邱氏(見風俗通漢有高士龍邱萇吳郡人)蛇邱氏(見英賢傳後漢)
(河内太守蛇邱彧生重濟北太守女適羊續重濟北人)陶邱氏(帝堯子丹朱居陶邱因氏焉齊大夫)
(陶邱德漢侍御陶邱仁)於邱氏(其先家於邱因氏焉漢有宛朐令於邱略)苞邱氏(楚苞邱先)
(生荀卿弟子)水邱氏(漢司隸校尉水邱崇)曹邱氏(漢書楚有曹邱生見季布傳)楚邱
氏(新序楚邱先生孟嘗君時人)廪邱氏(齊大夫廪邱子之後見世本英賢傳有廪邱充齊隠者)
曼邱氏(齊士曼邱不澤漢韓信將曼邱臣)咸邱氏(齊有隠士咸邱蒙)浮邱氏(列仙)
(傳周太子晉時道士浮邱伯控鶴上嵩山漢書楚元王與申公學詩浮邱伯荀卿門人)安邱氏(漢有)
(長陵三老安邱望之注老子行於世京兆人)淄邱氏(英賢傳齊勇士淄邱許)稷邱氏(漢稷)
(邱子得仙道)雍邱氏(晉郭默將軍雍邱洛)何邱氏(楚有何邱子後魏殿中將軍何邱勍列威)
(將軍何邱寄)麥邱氏(英賢傳齊桓公時賢人麥邱老)北邱氏獻邱氏﨑
邱氏羌邱氏逄邱氏厚邱氏(並見姓苑)羑氏(地名羑里即文)
(王所囚之地也居於此地者以羑為氏或言羑里獄官)綺氏(漢初四皓隠商山號綺里季其後為綺氏)
(以季居於綺里也)
臣謹按四皓非顯逹之人其初不得受氏之祖故以
所居為氏此三代之事也如介之推燭之武冀芮潁
考叔之類是矣
濟氏(以所居近濟水故以為氏襄陽有此姓見姓苑)巷氏(毛詩寺人巷伯之後)艾氏(晏子春秋)
(大夫艾孔之後即左傳裔欵也艾亦謂之艾陵齊魯境上山風俗通龐儉母艾氏南燕有牙門艾江又東平太)
(守艾銓唐有侍郎御史艾敬直北平人宋朝艾潁為御史元豊登科艾早真州人元祐艾與言沂州人望出隴)
(西河南天水又河南官氏志艾斤氏改為艾氏)柘氏(楚大夫以地為氏急就章漢有柘温舒望出武陵)
燭氏(鄭人燭之武不得氏以其居於燭地故言燭之者猶言介之推佚之狐也)&KR3108;氏(所嫁切風俗通)
(云新鄭人楊&KR3108;村在縣西二十五里)闕氏(風俗通闕黨童子之後漢有荆州刺史闕翊漢書藝文志闕子)
(著書後漢末闕宣下邳人王僧孺百家譜云蕭遠娶下邽闕氏之女)辟閭氏(姬姓衞文公支孫居楚邱)
(營辟閭里因為辟閭氏焉漢書儒林傳太子少傳辟閭曾孫某為昌邑王太傅)申屠氏(姜姓周幽王申)
(后兄申侯之後支子居安定屠原因以為氏一說申徒狄夏賢人後音轉改為申屠氏又有作勝屠者或云申)
(屠楚官號)申徒氏(風俗通云本申徒氏隨音改為申屠氏申徒狄夏賢人也湯以天下授之耻不以義)
(聞已自投於河莊子申徒元者鄚人也漢有西屏將軍申徒建)東門氏(姬姓魯莊公子公子遂字襄仲)
(居東門號東門襄仲因氏焉漢有荆州刺史東門雲又有東門京善相馬)西門氏(鄭大夫居西門因氏)
(焉列子有西門子魏文侯時西門豹為鄴令漢王莽時有西門息神仙傳有西門惠宋祥符登科西門治大觀)
(有西門解濱州人)西氏(姓苑云西門豹之後改為西)南門氏(見姓苑)北門氏(左傳)
(有北門駟尸子有北門子莊子有北門成)陽門氏(禮記陽門介夫之後)桐門氏(子姓左傳宋樂)
(大心為右師食采桐門因氏焉)夷門氏(史記魏隠士侯嬴為夷門門者因氏焉)闕門氏(漢書)
(儒林傳膠東内史闕門慶忌鄒人申公弟子也)木門氏(宋公子食采木門因氏焉說苑衞大夫有木門)
(子高)逄門氏(漢書古今人表有逄門子豹藝文志逄門子著兵法)胥門氏(左傳吳大夫胥門巢)
(之後也)弋門氏(姓苑云漢陽人)雍門氏(齊頃公之子公子勝居雍門故為雍門氏戰國策雍)
(門周以鼓琴干孟嘗君說苑齊有雍門子秋)耏氏(宋有耏班以其守耏門故以為氏漢功臣表芒侯耏)
(跖生昭昭生申尚景帝女南宫公主)門氏(周禮公卿之子入王端門教以六藝謂之門子其後為氏後魏)
(有門文愛今望出河南又廬江河南官氏志有叱門氏改為門氏又有吐門氏改為門氏又有庫門氏改為門)
(氏)東宫氏(東宫得臣齊大夫也其後東宫得疾隠嵩山年三百歲)西宫氏(見姓苑)南
宫氏(姬姓孟僖子之後也或言文王四友南宫子之後宋有南宫長萬南宫牛仲尼弟子南宫縚字子容)
(魯人宋天聖登科南宫誠慶歴有南宫覲洪州人紹興有南宫瑞)北宫氏(姬姓衞之公族也左傳有)
(北宫奢漢書有北宫伯子晉有西河太守北宫協前涼有護軍北宫萌)東郭氏(姜姓齊公族桓公之)
(後也齊大夫東郭書見左傳又大陸子方號東郭賈齊人莊子有東郭子魏文侯時有東郭子方東郭惠見說)
(苑)西郭氏(姓氏英賢傳云齊有賢者居西郭因氏焉漢有謁者僕射西郭嵩晉有祕書西郭陽北海)
(人何承天云西朝名士也)南郭氏(莊子有南郭子綦左傳有南郭偃南郭且于)北郭氏(左傳)
(齊大夫北郭子車之後也子車名佐生北郭啟說苑齊人有北郭騷與晏子為友)東閭氏(東閭子嘗)
(富貴後乞食於道曰吾為相六年未嘗薦一士見說苑)西閭氏(說苑有西閭過)屋廬氏(晉賢)
(人屋廬子著書言彭𥅆之法)市南氏(左傳楚人有市南宜僚亦見莊子)社南氏(其先齊倡)
(見風俗通又姓苑云扶風安陵有社南氏)社北氏(風俗通與社南皆齊倡也漢有高煬娶扶風社北氏)
臣謹按優倡依社而居則其志可知也
三邱氏(蜀志有三邱務)三州氏(孝子傳有三州昏)延陵氏(姬姓吳季札居延陵因氏)
(焉亦為延州來氏呂氏春秋延陵玉趙襄子謀臣)於陵氏(姜姓風俗通陳仲子齊世家辭爵灌園於)
(於陵子孫氏焉)平陵氏(史記平陵老之後)梁垣氏(陳留風俗傳周畢公後有梁垣演居大梁)
(之墟子孫因氏焉漢光武時侍御史梁垣列字惠伯又武陵太守梁垣成)蒲圃氏(魯地以所居為氏)
東方氏(風俗通伏羲之後帝出於震位主東方子孫因氏焉宋嘉祐登科有東方穎叔梓州人熙寧有)
(東方暉開封人)西方氏(姓苑云少昊金天氏位主西方金因氏焉宋朝登科西方琥淄州人)九方
氏(列子秦穆公時九方臯一名歅善相馬)東里氏(姬姓鄭大夫子産居東里因氏焉曹瞞狀有南)
(陽太守東里昆泰始先賢狀有東里冕魏志有東里衮)百里氏(風俗通秦大夫百里奚之後其先虞)
(人家于百里因氏焉後漢徐州刺史吉陽亭侯百里嵩陳留人)東鄉氏(宋大夫東鄉為人之後見世本)
(漢有并州護軍東鄉子琴高密人見英賢傳)西鄉氏(風俗通宋大夫西鄉錯之後見世本尸子有隠)
(者西鄉曹)南鄉氏(晉高士居隠南鄉因氏焉後漢有羽林左監南鄉槐)北鄉氏(見姓苑)東
野氏(家語有東野畢弋東野稷見莊子)西野氏南野氏北野氏(並見)
(姓苑)北唐氏(英賢傳曰晉有高人越者隠伏於北唐因氏焉漢有北唐子真治京氏易)北海氏
(英賢傳曰古有劉河者處於北海其後以為氏吳大夫有北海子高)成陽氏(見姓苑漢有安陽護軍成)
(陽恢生謁者僕射昇河東人)濮陽氏(其地在今澶州後漢外黃令牛述以濮陽潛為主簿)鮮陽
氏(漢有揚州刺史鮮陽戩孫滔武騎常侍)鮭陽氏(音珪漢有少府鮭陽鴻治孟氏易)梗陽
氏(晉有梗陽巫臯漢有侍御史謁者梗陽真)落下氏(漢武帝時落下閎善天文地理歴數巴郡閬中)
(人神仙傳有落下公)瓜田氏(王莽時臨淮瓜田儀為盗賊)甪氏(亦作甪里氏漢初商山四皓有)
(甪里先生以其所居在甪里後漢有甪若叔者其後也)禄里氏(即甪里也以甪音禄故亦作禄神仙)
(傳有禄里先生)綺里氏(漢商山四皓綺里季之後)夏里氏(四皓夏里黃公河内人)樗里
氏(亦作樗氏嬴姓秦丞相樗里子之後也名疾秦惠文王弟)桐里氏(見英賢傳後漢御史中謁者桐)
(里斥生儒議郎晉博昌令桐里夫並河東人)空同氏(世本云子姓盖因空同山也)延州氏
(姬姓吳季札居延州来因氏延州)郄州氏(世本晉郄豹孫步楊生郄州因氏焉)阪上氏(上黨)
(屯留人其先居阪上因氏焉晉惠帝時有殿中將軍阪上囂)鉛陵氏(呂氏春秋有鉛陵卓子)
以姓為氏(氏附)
姚氏(虞之姓也虞舜生於姚墟故因生以為姓後世亦有以為氏者左傳鄭大夫姚句耳是也漢有諫議)
(大夫姚平舜後胡公封陳至敬仲仕齊又為田氏至田豐王莽封為代睦侯奉舜後子恢避莽亂居吳郡改姓)
(媯氏五代孫敷又為姚氏)
臣謹按虞有二姓曰媯因姚墟之生而姓姚因嬀水
之居而姓嬀故姚恢改姓為嬀而嬀皓又改姓為姚
知姚與媯二姓可通
嬀氏(帝舜之後也舜居媯汭因以為姓或言舜生媯汭此姓也世亦以為氏後漢有媯皓改為姚氏文士)
(傳有媯覽)姜氏(姓也炎帝生於姜水因生以為姓其後太公封於齊世與周魯為婚姻歴二十九世為田)
(氏所滅子孫分散或以國為氏或以姓為氏又桓庭昌唐上元中准制改為姜氏)歸氏(姓也未詳得姓)
(之始左傳胡子國姓歸為楚所滅子孫或以國為氏或以姓為氏以姓為氏者世居吳郡)任氏(姓也未詳)
(因生之始然妊娠女子之事也姓女子之稱也妊古作壬又作任或云黃帝二十五子十二人以德為姓一為)
(任氏六代至奚仲封薛又云黃帝之孫顓帝少子陽封於任故以為任氏又任為風姓之國實太昊之後主濟)
(祀今濟州任城即其地也任姓之任與任國之任子孫皆以任為氏魏有任鄙漢有御史大夫廣阿侠任敖武)
(帝時有任安)風氏(姓也伏羲氏之姓任宿須句顓臾四國皆風姓風作□即古文風字世亦有此姓此)
(雖姓也古之時亦有以為氏者黃帝之臣風后是也)姬氏(姓也帝嚳生姬水因以為姓裔孫周文王三十)
(餘代至赧王子孫號姬氏漢有周子南君姬嘉唐水部郎中姬處遜世居長安開元初明皇以嫌名改為周氏)
(望出南陽)嬴氏(伯益之後伯益作朕虞有功賜姓嬴氏漢有嬴公治公羊望出河東太原)
臣謹按嬴地名也杜預云泰山嬴縣唐并入兖州博
城博城今爲奉符以所居於嬴故因生以姓或言河
間有嬴水故為瀛州即嬴姓所居之地
姓氏(齊人有此姓見漢書貨殖傳臨菑姓偉貲五千萬注云姓姓名偉)是氏(本氏氏齊大夫之後)
(也吳志北海氏儀本姓氏孔融嘲之曰氏者民無上可改為是遂改焉仕吳官至侍中都亭侯唐天寶祕書少)
(監是光又改姓齊又是云氏改為是氏亦有氏氏五代梁將氏叔琮氏延賞)子氏(帝嚳之子契受封於)
(商賜姓子湯有天下微子基宋世為子姓或以為氏又楚有屈建字子木公子申字子西皆為子氏左傳魯叔)
(孫之車士有子商鉏家語注姓子名商鉏鄭大夫子人九子熙子丁子上又宋有子韋明天文宋朝皇祐九年)
(子元瑜登科開封人)芈氏(楚姓也陸終之子季連之後也陸終娶鬼方之女孕而不育十一年開左脇出)
(三人焉又開右脇出三人焉第六子曰季連是為芊姓周文王時季連苖裔鬻熊為文王師事成王成王舉文)
(王勞臣封其裔子于丹陽是為楚國漢初楚懷王孫芊心項羽封為楚懷王後為義帝)
臣謹按三代之時男子未嘗稱姓支庶未嘗稱國秦
滅六國諸侯子孫皆為民庶故或以國或以姓為氏
所以楚之子孫可稱楚亦可稱芈
姒氏(伯鯀之姓鯀為堯崇伯賜姓姒氏其子禹受舜禪為夏家至桀而絶祀國為姒姓之後王莽時封夏)
(後遼西姒豐為章功侯按官氏志姒亦改為似後魏渴侯氏改為似氏)隗氏(姓也赤狄姓隗潞子嬰兒)
(是也廧咎如東山臯落氏皆其别種而亦姓隗)允氏(允姓之戎居於瓜州者其後以為氏或言允格之後)
偃氏(臯陶生於曲阜是為偃姓六蓼皆&KR2016;姓之國祀臯陶文公五年楚滅之又國語舒庸舒鳩並偃姓吳)
(有偃州員王莽時有偃參又有偃氏即偃之别族也公羊傳有偃子臯為晉士官又有匽氏後漢匽皇后)秃
氏(國語云祝融後八姓已董彭秃妘斟曹芊周皆滅之賈逵云秃彭姓别族也)姞氏(史記姞氏為后)
(稷元妃南燕密須皆姞姓之國後改為吉氏宋朝登科吉臨澤州人)酉氏(黃帝十四子之一姓也見國語)
(或作羑魏有陳留人酉收今望出太原)㚰氏(方几切見纂要又據此當是姓)漆氏(長狄僑如本鄋)
(暪之國姓漆又為氏一云桼室女之後古有漆沈為魯相或云即漆雕開亦單為桼氏宋有郎中令漆凱之望)
(出南昌)弋氏(姓也姓纂云今蒲州有弋氏望出河東宋朝弋子元太平興國二年登進士第)侯岡
氏(地記蒼頡姓侯岡氏居馮翊衙縣)伊祈氏(堯之姓亦作伊祁)伊氏(即伊祁氏之後也裔)
(孫伊尹名摯相湯生陟奮風俗通漢有議郎伊推又伊嘉為鴈門都尉石顯黨又伊婁氏改為伊氏宋朝登科)
(有伊尚)己氏(音自己之己昆吾之姓也漢有太常卿己茂)嫪氏(郎到切按從女者姓也秦有嫪)
(毐)
以字為氏
周人字
林氏(姬姓周平王庶子林開之後因以為氏開生林英英生林茂林慶世系甚明而譜家謂王子比干為)
(紂所戮其子堅逃長林之山遂為氏按古人受氏之義無此義也魯有林放仲尼弟子齊有林阮見說苑林類)
(見列子林回見莊子林雍林不狃林楚世仕季氏故曰林氏之先皆季氏之良也然桓王之孫又有林茂林英)
(者王子克之子也恐有差訛不應一族而同名氏者兩人又有邱林氏改為林虜姓也)
臣謹按林氏在唐末為昌宗而特詳著豈林寶作元
和姓纂故爾然林氏出比干之子堅之說由寶傳之
也著書之家不得有偏徇而私生好惡所當平心直
道於我何厚於人何薄哉
家氏(姬姓周大夫家父之後以字為氏又魯有子家氏亦為家氏魯之公族宋朝家静登進士第蜀人也)
(又有家彬家仲並眉州人望出南安京兆)忌氏(風俗通周公忌父之後以王父字為氏)謀氏(風俗)
(通云周卿士祭公謀父之後以字為氏)顯氏(周大夫顯父之後)旅氏(風俗通周大夫子旅之後)
(漢高功臣昌平侯旅卿傳封六代望出南安又共侯旅罷師傳封四代)方氏(周大夫方叔之後以字為)
(氏風俗通云方雷氏之後漢有方賀唐有詩人方干嚴州人宋朝方氏為著姓閩中為多望出河南)賁氏
(縣賁父之後風俗通魯有賁浦賁音奔又音肥漢功臣表賁赫)槐氏(左傳富父槐之後以王父字為氏槐)
(音回)吉氏(尹吉甫之後也或云黃帝之裔伯鯈之後封於南燕賜姓姞氏後改為吉漢有漢中太守吉恪)
(魏有吉茂晉有魏興太守吉挹劉宋有將軍吉幹宋熙寧登科有吉甫絳州人紹聖有吉觀國康國並通利軍)
(人建炎吉與忠兖州人)
魯人字
施氏(姬姓魯惠公之子公子尾字施父其子因以為氏齊有施常仲尼弟子漢有博士施讐)竒氏
(伯竒之後以王父字為氏又後魏河南官氏志竒斤氏改為竒氏望出河南今開封有此姓宋朝登科竒軾代)
(州人)為氏(姬姓魯昭公子公為之後以字為氏後漢南郡太守為昆)貢氏(仲尼弟子端木賜字子貢)
(其後以字為氏漢有御史大夫貢禹望出廣陵琅邪)衆氏(姬姓魯公子益師字衆仲亦曰衆父以字為民)
(衆一音終)騫氏(風俗通云仲尼弟子閔子騫之後以王父字為氏閔損字子騫)顓孫氏(媯姓陳公)
(子顓孫仕晉子孫氏焉顓孫師字子張仲尼弟子顓孫子英見說苑)公父氏(姬姓魯季悼子之子靖字)
(公父之後也)公之氏(姬姓季悼子之子鞅字公之之後是也)公石氏(姬姓悼公子堅字公)
(石之後也)公索氏(魯有公索氏將祭而亡其牲見家語)公伯氏(魯有公伯寮仲尼之弟子)公
慎氏(魯有公慎氏)公輸氏(魯公輸般之後也)公西氏(見姓苑魯有公西赤子華公西)
(蒧子上並仲尼弟子)公罔氏(仲尼時魯有公罔氏)公冶氏(公冶長齊人仲尼弟子)公祖
氏(仲尼弟子公祖句兹魯人見纂要)公羊氏(魯有公羊高子夏弟子注春秋)公良氏(仲尼)
(時魯人公良孺)公齊氏(仲尼弟子公齊定)公山氏(魯有公山不狃為季氏宰)公儀氏
(公儀仲子魯人見禮記史記公儀休為魯相)公沙氏(後漢遼東屬國都尉公沙穆北海膠東人)公
玉氏(玉音肅黃帝時公玉帶造明堂)少施氏(姬姓世本魯惠公子施父之後)夏父氏(魯大)
(夫夏公弗忌宋大夫夏父徵)子服氏(姬姓魯桓公之子公子慶父元孫孟懿伯字子服其後以為氏)
子家氏(姬姓魯莊公之孫公孫歸父字子家其後為子家氏)子桑氏(魯大夫子桑伯子之後也)
(秦公孫枝字子桑其後亦氏焉莊子有子桑雩)子陽氏(姬姓魯公族有子陽者其後以王父字為氏)
子叔氏(姬姓魯文公之子公子叔肸之子子叔聲伯之後為子叔氏亦為叔氏)子士氏(姬姓)
(魯桓公之後叔孫氏之裔也叔孫成子為子士氏亦為叔孫氏)子言氏(姬姓魯季平子生昭伯字子言)
(其後也本季氏)子楊氏(姬姓世本季桓子生穆叔其後為子楊氏)子孟氏(姬姓魯公子子孟之)
(後見英賢傳又齊簡王時有子孟卿為大夫)子我氏(姬姓魯叔孫成子生申字子我因氏焉又衞大)
(夫有子我封人)子有氏(魯有子有善祥見禮記宋有若是也又宋有子有恭叔亦為有氏)子仲
氏(姬姓風俗通魯宣公子仲之後見毛詩)子羽氏(姬姓晉公族子羽之後為楚隨邑大夫衞有行)
(人子羽)
晉人字
張氏(世仕晉晉分為三又世仕韓此即晉之公族以字為氏者譜家謂黃帝子少昊青陽氏第五子揮為)
(弓正觀弧星始制弓矢主祀弧星賜姓張氏此非命姓氏之義也按晉有解張字張侯自此晉國世有張氏則)
(因張侯之字以命氏可無疑也趙有張談韓有張開地趙韓分晉皆張侯之裔也漢有張耳張釋之後周改賜)
(叱羅氏隋復舊)矯氏(晉大夫矯父之後漢有將軍矯望後魏有矯慎扶風人郭頌世語北海有高士矯應)
嘉氏(晉大夫嘉父之後欒氏黨也)胥氏(晉大夫胥臣之後以字為氏或言出赫胥氏之後宋有胥)
(偃為翰林學士慶歴登科有胥世臣撫州人熙寧有胥彦回潭州人)先氏(晉大夫先軫之後世為晉卿漢)
(有先虞宋有瀘州人先詔登科)利孫氏(晉大夫公子利孫其後氏焉漢東萊太守任秉娶利孫氏)㔻
氏(㔻亦作丕晉大夫㔻鄭之後也)
臣謹按㔻鄭亦曰㔻鄭父名字通稱也父者男子之
美稱則知自稱為㔻鄭人稱之曰㔻鄭父
叔帶氏(嬴姓趙夙字叔帶以字為氏齊大夫有叔帶子莊父為宰御見說苑)叔向氏(晉羊舌大)
(夫之後羊舌肸肸字叔向以字為氏)叔魚氏(晉羊舌大夫之後也羊舌鮒字叔魚)
衞人字
孫氏(姬姓衞武公之後也武公和生公子惠孫惠孫生耳為衞上卿食邑於戚生武仲亦曰孫仲以王父)
(字為氏孫仲生炎曰孫昭子自昭子六世至孫嘉世居汲郡晉有孫登即其裔也又有孫氏芊姓楚令尹孫叔)
(敖之後也又有孫氏媯姓齊陳敬仲四世孫孫桓子無宇之後也或言桓子之子書戍莒有功齊景公賜姓孫)
(氏非也以字為氏何用賜為此當是桓子祖父字也桓子曾孫武以齊之田鮑四族謀為亂奔吳為將武之子)
(明食邑於冨春自是世為富春人)彌氏(姬姓史記衞公孫彌牟彌牟孫子瑕以王父字為氏)
臣謹按王父字為氏者皆公子也諸侯支庶之子為
所始之宗故以其字為氏今彌牟者公子郢之子靈
公之孫也以此則知亦有以公孫之字為氏者
析氏(衞公族大夫析朱鉏之後也朱鉏公子黑背之孫以王父字為氏齊有大夫析歸父後漢析像通京)
(氏易像者鬱林太守析國之子也廣漢雒縣人像入後漢方術傳望出廣漢西河也)
臣謹按鄭公孫黑字子晳楚公子黑肱亦字子晳今
析朱鉏乃公子黑之子疑析即黑之字耳晳亦作析
石氏(姬姓靖伯之孫石碏有大功於衞世為衞大夫齊有石之紛如楚有石奢石乞鄭有石申父石癸石)
(楚石制石首石&KR0930;周有石速石張石尚漢有石奮生建慶號萬石君五代石氏建國號晉又烏石蘭氏改為石)
(氏)
臣謹按晉揚食我字伯石鄭公孫段字子石則知此
之為石者必其字也
南氏(姬姓衞靈公之子公子郢字子南以字為氏或言周宣王南仲之後又魯亦有南氏又楚有子南氏)
(亦為南氏是皆以字為氏者或言晉高士居隠於南鄉因以為氏此以鄉為氏者姓源韻譜云盤庚妃姜氏夢)
(龍入懷因孕十二月而生手把南字長荆州因號南赤龍此里巷之言也六國時有南公子著書言五行隂陽)
(之事漢有南竭為北平太守又有南季善算王莽時有南觀觀一作歡後漢有南韜為雍州刺史南纂為平昌)
(太守唐有南霽雲忠義之士宋朝南楚南翥登進士第望出汝南宣和有南得臣燕人望出汝南又姓源韻譜)
(云亦改為宇文氏)子南氏(衞靈公之子公子郢之後為子南氏鄭穆公之孫公孫楚之後為子南氏)
(姬姓也楚莊王之子公子追舒之後為子南氏芊姓也)子玉氏(姬姓衞大夫子玉霄之後秦穆公時)
(大夫有子玉房)子伯氏(姬姓衞大夫子伯季之後魏有子伯先子夏門人居西河)子齊氏(姬姓)
(衞公族也)公南氏(姬姓衞獻公之子楚字公南生子牟為公南氏)公叔氏(姬姓衞獻公之公子)
(當字公叔之後)公孟氏(姬姓衞公孟縶之後也)公明氏(衞大夫公明賈)公文氏(衞大)
(夫公文要)公析氏(姬姓衞公子黑背字子析之後也)
鄭人字
游氏(姬姓鄭穆公之子公子偃字子游其後以王父字為氏鄭大夫游吉裔孫尋漢御史中丞後漢有游)
(因前趙有游子遠前燕有游宗皆為股肱之任)國氏(姬姓鄭穆公之子公子發字子國其後以王父字為)
(氏齊有國氏姜姓其先共伯齊之公族也高氏國氏世為齊上卿盖天子所以命相齊者故曰有天子之二守)
(國高在宋朝登科國鼎臣海州人國經衡州人又有國宗望出下邳樂安)駟氏(姬姓鄭穆公子子駟之後)
(也公子騑字子駟其孫駟帶駟乞以王父字為氏漢恩澤侯表鄔侯駟鈞齊哀王舅)印氏(姬姓鄭穆公子)
(子印之後也公子㫻字子印其孫印段以王父字為氏望出馮翊南唐印粲登第宋朝有印况舉進士江寧人)
良氏(姬姓鄭穆公子子良之後漢有河間相良就又有良賀)伯有氏(姬姓鄭穆公元孫良霄字)
(伯有之後也伯有為良氏復為伯有氏所以别其族)羽氏(姬姓鄭子羽之後也漢有侠士羽公後魏官氏)
(志弗羽氏改為羽氏望出河南)罕氏(姬姓鄭穆公之子公子喜字子罕其孫罕虎罕魋遂為罕氏)子
師氏(姬姓鄭大夫子師僕之後也漢有北平太守子師將)子國氏(姬姓鄭公子發字子國之後也)
(亦為國氏)子罕氏(姬姓鄭公子喜字子罕之後也或作子軒氏亦為罕氏)子孔氏(鄭公子嘉)
(字子孔之後也姬姓又有公子志謂之士子孔並穆公之子亦為孔氏)子游氏(姬姓鄭公子偃字子)
(游之後也亦為游氏)子駟氏(姬姓鄭公子騑字子駟之後也亦為駟氏)子晳氏(姬姓鄭公孫黑)
(字子晳之後也)子豐氏(姬姓鄭公子去疾字子豐之後也亦為豐氏)子人氏(鄭子人九之後)
(也亦為子氏)
宋人字
孔氏(子姓出宋閔公之後閔公生弗父何以有宋而授厲公三世生正考父傳所謂三命滋益恭者考父)
(生孔父嘉為大司馬魯隠公三年宋穆公疾召孔父而屬殤公焉桓三年宋華父督見孔父之妻子路目逆而)
(送之曰美而豔遂殺嘉而取其妻其子奔魯嘉字孔父後世以字為孔氏又為孔父氏自孔父六世而生仲尼)
(三歲喪父十九而娶娶一年而生鯉以哀公十六年四月己丑卒年七十三葬魯城北泗上自漢以來孔氏襲)
(奉百世不絶又衞有孔氏不知所出為衞世卿魯文公元年孔逹始見傳昭七年衞襄公夫人無子嬖人婤姶)
(生孟縶孔成子夢康叔謂已立元余使羈之孫圉與史狗相之故孔氏之孫世為衞大夫又鄭有孔氏穆公蘭)
(之後也穆公之子十三人其二皆為孔氏宋子生子曰公子喜字子孔遂為孔氏圭媯生子曰公子志字士子)
(孔亦為孔氏後無聞)牛氏(子姓宋微子之後司宼牛父之子孫以王父字為氏趙有武靈王將軍牛翦秦)
(大儒有牛缺漢護羌校尉牛邯前秦有大夫牛夷北涼有郎中牛温後秦有牛犨淮南子有牛哀又有牛金之)
(後逃難改姓牢氏又改為尞氏後復牛氏)樂氏(子姓宋微子之後戴公生公子衎字樂父子孫以王父字)
(為氏曾孫樂莒莒孫喜字子罕燕有樂毅毅孫臣叔漢高祖封為華成君裔孫恢宋朝樂史作寰宇記又有樂)
(良樂泌登科樂希孟樂璠並卭州人)皇甫氏(子姓宋戴公之子充石字皇父其後以王父字為氏漢興)
(改父為甫後漢安定都尉皇甫儁生稜始居安定稜子彪有八子號八祖皇甫氏為著姓)靈氏(子姓宋大)
(夫子靈之後也文公之子公子圍龜字子靈以字為氏或曰齊靈公之後以字為氏者左傳有靈輙)邊氏
(子姓宋公子城之後城字子邊或言宋平公子御戎字子邊以王父字為氏孫卭為司徒又周大夫有邊伯)
正氏(亦作政子姓宋正考父之後魏志永昌太守正帛宋登科正尹)祿氏(子姓風俗通云紂子武庚)
(字禄父其後以字為氏涇陽有此禄姓亦出扶風又吐蕃酋長有禄東贊)乙氏(子姓商湯字天乙支孫因)
(以王父字為氏前燕有護軍乙逸今襄陽有乙氏又燕有鴻臚乙歸揚威將軍乙愛皆北狄種類又河南官氏)
(志乙弗氏改為乙氏或云望出平原)魚氏(子姓風俗通云宋桓公子公子目夷字子魚子孫以王父字為)
(氏漢有長安冨人魚翁叔唐有魚朝恩宋朝有御史中丞魚周詢開封人)事父氏(子姓宋人)子革
氏(世本宋司城子革之後又曰季平子支孫亦為子革氏)子儀氏(左傳宋桓司馬之臣子儀克)
齊人字
慶氏(姜姓齊桓公之子公子無虧之後也無虧生慶克亦謂之慶父名字通用是亦以字為氏者望出廣)
(陵)
臣謹按諸侯之子稱公子公子之子稱公孫公孫之
子以王父字為氏今無虧之子慶父其後為慶氏此
又以父字為氏而不以王父字為氏也不可一槩言
賀氏(即慶氏也姜姓齊桓公之支庶也自齊慶父之後皆以慶為氏至後漢汝陰令慶儀即慶普之裔也)
(儀之孫酺酺子侍中質避安帝父諱改為賀氏又後魏賀蘭氏賀賴氏並改為賀氏虜姓也望出廣平宋賀恂)
(青州人慶歴登科賀理蔡州人熙寧登科賀旂元祐賀衞政和賀紱並齊人也賀密賀天覺並密州人宣和登)
(科)尚氏(姜姓齊太公之後也太公號太師尚父支孫因氏焉後漢高士尚長字子平望出汲郡清河上)
(黨)旗氏(風俗通齊卿公孫竈之孫樂施字子旗子孫以王父字為氏後漢有九江太守旗况)子旗
氏(姜姓齊惠公曾孫欒施字子旗之後也本欒氏)子乾氏(姜姓世本齊公子都字子乾之後也)子
工氏(姜姓世本齊頃公之子公子子共之後也)子泉氏(姜姓世本齊頃公之子公子湫字子泉之)
(後也又子泉捷齊大夫見新序)子襄氏(姜姓齊惠公之子公子子襄之後也)子雅氏(姜姓齊惠)
(公之孫公孫竈字子雅之後也)子尾氏(姜姓齊惠公之孫公孫蠆字子尾之後也亦為高氏)
邾人字
顔氏(曹姓顓帝元孫陸終第五子曰安安裔孫挾周武王時封之於邾為魯附庸邾挾之後至於夷父字)
(顔公羊謂之顔公子孫因以為氏據圈稱陳留風俗傳及葛洪要字皆如此云但謂顔為武公然邾自顔六世)
(至文公蘧蒢始有爵諡武公之號未必然也王儉譜云顔氏出自魯侯伯禽支庶食采顔邑因氏焉真卿尚書)
(譜云未知儉何所憑故當依圈葛二家及舊譜為定仲尼弟子逹者顔氏八人四科之首稱顔淵然惟齊魯多)
(顔氏豈其近於邾故顔公之子孫散在二國與漢有大司農顔異濟南人顔駟江都人後漢顔良為袁紹將臨)
(沂人)
諸國人字
董氏(己姓或言姬姓黃帝之裔孫有&KR0008;叔安生董父其後遂為董氏又有陸終之子參故姓董周時為故)
(國其後亦為董氏晉有董狐董安于漢有江都相董仲舒清河廣川人後漢有董宣董鈞宣陳留人鈞犍為人)
(晉有董京董飬又有范陽董秦大歴賜姓李氏)明氏(姬姓虞仲之後也有百里奚者為虞之公族大夫晉)
(獻公滅虞虜虞公及其大夫百里奚以媵秦穆姬自此遂為秦大夫奚生孟明視視名也明字也以字為氏宋)
(朝有明鎬參知政事熙寧登科明覿吉州人紹興撫諭使明櫜潭州人)子臧氏(姬姓曹公子欣時字)
(子臧之後也)子華氏(韓有子華子因以為氏焉)子州氏(莊子堯以天下與子州支父舜以天)
(下與子州支伯)公賓氏(王莽校尉公賓就斬莽首傳於宛就北海人)
陳人字
袁氏(亦作轅亦作爰媯姓舜後陳胡公之裔胡公生申公申公生靖伯十八世孫莊伯生諸字伯爰孫濤)
(塗以王父字為氏世為陳上卿)轅氏(陳轅濤塗之後其詳見袁氏譜史記儒林有轅固漢書有轅豊後漢)
(功臣禦兒侯轅終古)爰氏(即袁氏也陳胡公裔九代孫爰伯諸之後漢有爰盎楚人後漢侍中爰延陳留)
(人魏郎中令爰節)占氏(陳子占之後以王父字為氏)子獻氏(嬀姓世本陳桓公孫子獻之後)
(風俗通云齊大夫子獻之後也楚文王之時子獻遼為大夫)子占氏(世本陳桓子生書字子占之後)
(也)子鞅氏(嬀姓陳倍公生簡子齒為子鞅氏)子芒氏(媯姓陳僖公生盈字子芒之後也)
子尚氏(媯姓世本陳僖公生廪邱子尚意兹因氏焉國語鄭大夫子尚伯父)子禽氏(媯姓陳僖)
(公生惠子子得為子禽氏)子輿氏(媯姓陳桓公生子石難為子輿氏)子寤氏(媯姓陳僖公生)
(宣子其後為子寤氏)子沮氏(媯姓陳桓公生子輿為子沮氏)子宋氏(媯姓陳宣公生子楚其後)
(為子宋氏)子夏氏(媯姓陳公子少西字子夏之後也)子枋氏
楚人字(秦人字附)
成氏(楚若敖之後以字為氏僖二十六年成得臣鬭宜申帥師滅䕫冬令尹子玉司馬子西伐宋圍緡二)
(十八年晉及楚戰于城濮楚師敗績子玉及連穀而死文五年成大心率師滅六十二年令尹大孫伯卒成嘉)
(為令尹昭十二年或譖成虎於楚子成虎知之而不能行楚子謂成虎若敖之餘也遂殺之又有郕國之後亦)
(去邑為成又周成肅公成桓公未知其以字以邑與後漢成瑨魏有成濟成倅)包氏(出自申氏楚大夫申)
(包胥之後以字為氏宋朝包拯為樞密副使廬州人)潘氏(芊姓楚之公族以字為氏潘崇之先未詳其始)
(或言畢公高之子季孫食采於潘謬矣潘岳家風詩自可見晉亦有潘父恐自楚往也漢有潘瑾後漢有潘勉)
(又有破多羅氏改姓潘氏虜姓也宋朝潘美為太師)乘氏(風俗通楚大夫子乘之後以王父字為氏又乘)
(睢古賢人見世本漢有煮棗侯乘昌乘平聲或音賸又有乘和治易為博士)椒氏(楚伍參之後也或為)
(伍氏或為椒氏)囊氏(芊姓楚莊王子子囊之後也公子貞字子囊以字為氏孫囊瓦為令尹齊大夫囊帶)
叔敖氏(芈姓楚蚡冐之後也蒍艾獵為令尹字叔敖以字為氏)無鉤氏(芊姓潛夫論云楚蚡)
(冐生薳章為王子無鉤氏焉)若敖氏(芊姓楚君若敖之後也)
臣謹按若敖者楚君熊義字也或言楚國尊者稱敖
如霄敖郟敖之類是也
伯比氏(芈姓楚若敖之後也懷王時有大夫伯比仲華則知伯比雖以鬭氏傳家而復以伯比為氏亦)
(所以别族)子庚氏(芊姓楚公子午字子庚其後以王父字為氏)子季氏(芊姓楚之公族也)
子西氏(芊姓楚公子申字子西之後也)子重氏(芊姓楚公子嬰齊字子重之後)子期氏
(芊姓楚公子結字子期之後也)子囊氏(芊姓楚公子貞字子囊之後也)桑氏(嬴姓秦大夫子桑之)
(後也公孫枝字子桑以字為氏漢有御史大夫桑弘羊成帝時有桑欽撰水經三卷五代尚書令桑維翰望出)
(朝登郵人)
臣謹按以王父字為氏者公子之為王父者也今公
孫枝之後亦用公孫字為氏
逢孫氏(英賢傳秦大夫逄孫之後漢有隴西都尉逢孫依)
通志卷二十七
