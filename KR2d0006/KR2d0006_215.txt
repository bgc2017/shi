通志卷一百九十一
宋右廸功郎鄭樵漁仲撰
載記第六
後燕
慕容垂寳盛熙高雲
西秦
乞伏國仁乾歸熾磐慕末
北燕
馮䟦弘馮素弗
後燕
慕容垂字道眀皝之第五子也少岐嶷有器度身長七
尺七寸手垂過膝皝甚寵之常目而謂諸弟曰此免闊
逹好竒終能破人家或能成人家故名覇字道業恩遇
踰于世子儁故儁不能平之以滅宇文之功封都鄊侯
石虎来伐既還猶有兼并之志遣將鄧恒率衆數萬屯
于樂安營攻取之備垂戍徒河與恒相持恒憚而不敢
侵垂少好畋游因獵墜馬折齒慕容儁僭即王位改名
缺外以慕郤缺為名内實惡而改之尋以䜟記之文乃
去夬以垂為名焉石虎之死也趙魏亂垂謂儁曰時来
易失赴機在速兼弱攻昧今其時矣儁以新遭大喪不
許慕輿根言扵儁曰王子之言千載一時不可失也儁
乃從之以垂為前鋒都督儁既尅幽州將坑降卒垂諫
曰弔伐之義先代常典今方平中原宜綏懷以德坑戮
之刑不可為王師之先聲儁從之及儁僭稱尊號封垂
吴王徙鎮信都以侍中右禁將軍錄留臺事大收東北
之和又為征南將軍荆兖二州牧有聲于梁楚之南再
為司隸偽王公已下莫不累迹時慕容暐嗣偽位慕容
恪為太宰恪甚重垂常謂暐曰吴王將相之才十倍扵
臣先帝以長幼之次以臣先之臣死之後願陛下委政
吴王可謂親賢兼舉及敗桓温于枋頭威名大振慕容
評深忌惡之乃謀誅垂垂懼禍及已與世子全奔于苻
堅自恪卒後堅密有圖暐之謀憚垂威名而未發及聞
其至堅大悦郊迎執手禮之甚重堅相王猛惡垂雄略
勸堅殺之堅不從以為冠軍將軍封賓都侯食華隂之
五百戶王猛伐洛引全為參軍猛乃命人詭傳垂語扵
全曰吾已東還汝可為計也全信之乃奔暐猛表全叛
状垂懼而東奔及藍田為追騎所獲堅引見東堂慰勉
之曰卿國家失和委身投朕賢子志不亡夲猶懷首邱
書不云乎父父子子無相及也卿何為過懼而狼狽若
斯也扵是復垂爵位恩待如初及堅擒暐垂随堅入鄴
收集諸子對之悲慟見其故吏有不悦之色前郎中令
高弼私扵垂曰大王以命世之姿遭無妄之運迍邅棲
伏艱亦至矣天啓嘉會靈命暫遷此乃鴻漸之始龍變
之初深願仁慈有以慰之且夫高世之略必懷遺俗之
規方圖網漏吞舟以弘苞養之義收納舊臣之胄以成
為山之功柰何以一怒捐之竊為大王不取垂深納之
垂在堅朝歴位京兆尹進封泉州侯所在征伐皆有大
功堅之敗扵淮南也垂軍獨全堅以千餘騎奔垂垂世
子寳言扵垂曰家國傾喪皇綱廢弛至尊眀命著之圖
籙當隆中興之業建少康之功但時来之運未至故韜
光俟奮耳今天厭亂德凶衆土崩可謂乾唘神機授之
于我千載一時今其會也宜恭承皇天之意因而取之
且夫立大功者不顧小節行大仁者不念小惠秦既蕩
覆三京竊辱神器仇耻之深莫甚扵此願不以意氣微
恩而忘社稷之重五木之祥今其至矣垂曰汝言是也
然彼以赤心投命若何害之苟天所棄圖之多便且縦
令北還更待其釁既不負宿心可以義取天下垂弟德
進曰夫鄰國相吞有自来矣秦彊而并燕秦弱而圖之
此為執仇雪辱豈所謂負宿心也昔鄧祁侯不納三甥
之言終為楚所滅吴王夫差違子胥之諫取禍句踐前
事之不忘後事之師表也願不棄湯武之成蹤追韓信
之敗迹乘彼土崩恭行天罰斬逆氐復宗祀建中興繼
洪烈天下大機弗宜失也若釋數萬之衆授干將之柄
是却天時而待後害非至計也語曰當斷不斷反受其
亂願兄無疑垂曰吾昔為太傅所不容投身扵秦主又
為王猛所譖復見昭亮國士之禮每深報德萬分未一
如使秦運必窮歷數歸我者授首之便何慮無之關西
之帝會非吾有自當有擾之者吾可端拱而定關東君
子不怙亂不為禍先且可觀之乃以兵屬堅初寳在長
安與韓黃李根等因讌摴蒱寳危坐整容誓之曰世云
摴蒱有神豈虚言哉若富貴可期頻得三盧扵是三擲
盡盧寳拜而受賜故云五木之祥堅至澠池垂請至鄴
展拜陵墓因張國威刑以安戎狄堅許之權翼諫曰垂
爪牙名將所謂今之韓白世豪東夏志不為人用頃以
避禍歸誠非慕德而至列土干城未可以滿其志冠軍
之號豈足以稱其心且垂猶鷹也饑則附人飽便高颺
遇風塵之會必有陵霄之志惟宜急其羈靽不可任其
所欲堅不從遣其將李蠻閔亮尹國率衆三千送垂又
遣石越戍鄴張蚝戍并州時堅子丕先在鄴及垂至丕
館之于鄴西垂具說淮南敗状會堅將苻暉告丁零翟
斌聚衆謀逼洛陽丕謂垂曰翟斌兄弟因王師小失敢
肆凶勃子母之軍殆難為敵非冠軍英略莫可以滅也
欲相煩一行可乎垂曰下官殿下之鷹犬敢不惟命是
聽扵是大賜金帛一無所受惟請舊田園丕許之配垂
兵二千遣其將苻飛龍率氐騎一千為垂之副丕戒飛
龍曰卿王室胏腑年秩雖卑其實帥也垂為三軍之統
卿為謀垂之主用兵制勝之權防微杜貳之略委之扵
卿卿其勉之垂請入鄴城拜廟丕弗許乃潛服而入亭
吏禁之垂怒斬吏燒亭而去石越言扵丕曰垂之在燕
破國亂家及投命聖朝蒙超常之遇忽敢輕侮方鎮殺
吏焚亭反形已露終為亂階將老兵疲可襲而取之矣
丕曰淮南之敗衆散親離而垂侍衛聖躬誠不可忘越
曰垂既不忠扵燕其肯盡忠扵我乎且其亡虜也主上
寵同功舊不能銘澤誓忠而首謀為亂今不擊之必為
後害丕不從越退而告人曰公父子好存小人不顧天
下大計吾屬終當為鮮卑虜矣垂至河内殺飛龍悉誅
氐兵召募遠近衆至三萬濟河焚橋令曰吾夲外假秦
聲内規興復亂法者軍有常刑奉命者賞不踰日天下
既定封爵有差不相負也翟斌聞垂之將濟河也遣使
推垂為盟主垂距之曰吾父子寄命秦朝危而獲濟荷
主上不世之恩蒙更生之惠雖曰君臣義深父子豈可
因其小隙便懷二三吾夲救豫州不赴君等何為斯議
而及扵我垂進欲襲據洛陽故見苻暉以臣節退又未
審斌之誠款故以此言距之垂至洛陽暉閉門距守不
與垂通斌又遣長史河南郭通說垂乃許之斌率衆會
垂勸稱尊號垂曰新興侯國之正統孤之君也若以諸
君之力得平關東當以大義喻秦奉迎返正無上自尊
非孤心也謀于衆曰洛陽四面受敵北阻大河至扵控
馭燕趙非形勝之便不如北取鄴都據之而制天下衆
咸以為然乃引師而東遣建威將軍王騰起浮橋于石
門初垂之發鄴中子農及兄子楷紹弟子宙為苻丕所
留及誅飛龍遣田生密告農等使起兵趙魏以相應扵
是農宙奔列人楷紹奔辟陽衆咸應之農西招庫辱官
偉于上黨東引乞特歸于東阿各率衆數萬赴之衆至
十餘萬丕遣石越討農為農所敗斬越扵陣垂引兵至
滎陽以太元八年自稱大都督燕王承制行事建元曰
燕元令稱統府府置四佐王公以下稱臣凡所封拜一
如王者以翟斌為建義大將軍封河南王翟檀為柱國
大將軍弘農王弟德為車騎大將軍范陽王兄子楷征
西大將軍太原王衆至二十餘萬濟自石門長驅攻鄴
農楷紹宙等率衆會垂立子寳為燕王太子封功臣為
公侯伯子男者百餘人苻丕乃遣侍郎姜讓謂垂曰往
歲大駕失據君保衛鑾輿勤王誠義邁蹤前烈宜述修
前規終忠貞之節柰何棄崇山之功為此過舉過貴能
改先賢之嘉事也深宜詳思悟猶未晚垂謂譲曰孤受
主上不世之恩故欲安全長樂公使盡衆赴京師然後
修復家國之業與秦永為鄰好何故闇扵機運不以鄴
見歸也大義滅親况扵意氣之顧公若迷而不返者孤
亦欲窮兵勢耳今事已然恐單馬乞命不可得也譲厲
色責垂曰將軍不容扵家國投命扵聖朝燕之尺土將
軍豈有分乎主上與將軍風殊類别臭味不同竒將軍
扵一見託將軍以斷金寵踰宗舊任齊懿藩自古君臣
冥契之重豈甚此耶方付將軍以六尺之孤萬里之命
柰何王師小敗便有二圖夫師起無名終則弗成天之
所廢人不能支將軍起無名之師而欲興天所廢竊未
見其可長樂公主上之元子聲德邁扵唐衛居陜東之
任為朝廷維城其可束手輸將軍以百城之地大夫死
王事國君死社稷將軍欲裂冠毁冕拔夲塞源者自可
任將軍兵勢何復多云但念將軍以七十之年懸首白
旗高世之忠忽為逆鬼竊為將軍痛之垂默然左右勸
垂殺之垂曰古者兵交使在其間犬各吠非其主何所
問也乃遣譲歸垂上表扵苻堅曰臣才非古人致禍起
蕭墻身要時難歸命聖朝陛下恩深周漢猥叨微顧之
遇位為列將爵忝通侯誓在勠力輸誠常懼不及去夏
桓冲送死一擬雲消廻討鄖城俘馘萬計斯誠陛下神
筭之竒頗亦愚臣忘死之效方將飲馬桂洲懸旌閩會
不圖天助亂德大駕班師陛下單馬奔臣臣奉衛匪貳
豈陛下聖眀鑒臣單心皇天后土實亦知之臣奉詔北
廵受制長樂然丕外失衆心内多猜忌令臣野次外庭
不聽謁廟丁零逆豎宼逼豫州丕廹臣單赴限以師程
惟給弊卒二千盡無兵杖復令飛龍潛為刺客及至洛
陽平原公暉復不信納臣竊惟進無淮隂功高之慮退
無李廣失利之愆懼有青蠅交亂白黑丁零夷夏以臣
忠而見疑乃推臣為盟主臣受託善始不遂令終泣望
西京揮涕即邁軍次石門所在雲赴雖復周武之會扵
孟津漢祖之集扵垓下不期之衆實有甚焉欲令長樂
公盡衆赴難以禮發遣而丕固守匹夫之志不逹變通
之理臣息農收集故營以備不虞而石越傾鄴城之衆
輕相掩襲兵陣未交越已隕首臣既單車懸軫歸者如
雲斯實天符非臣之力且鄴者臣國舊都應即惠及然
後西向受制永守東藩上成陛下遇臣之意下全愚臣
感報之誠今進師圍鄴并喻丕以天時人事而丕不察
機運杜門自守時出挑戰鋒戈屢交恒恐飛矢誤中以
傷陛下天性之念臣之此誠未簡神聽輙遏兵止銳不
敢窮攻夫運有推移去来常事惟陛下察之堅報曰朕
以不德忝承靈命君臨萬邦三十年矣遐方幽裔莫不
来庭惟東南一隅敢違王命朕爰奮六師恭行天罰而
元機不弔王師敗績賴卿忠誠之至輔翼朕躬社稷之
不隕卿之力也詩云中心蔵之何日忘之方任卿以元
相爵卿以郡侯庶弘濟艱難敬酬勲烈何圖伯夷忽毁
冰操柳惠倏為淫夫覽表惋然有慚朝士卿既不容扵
夲朝匹馬而投命朕則寵卿以將位禮卿以上賓任同
舊臣爵齊勲輔㰱血斷金披心相付謂卿食椹懷音保
之偕老豈意畜水覆舟養虎返害悔之噬臍將何所及
誕言駭衆誇擬非常周武之事豈卿庸人所可論哉失
籠之鳥非羅所羈脱網之鯨豈罟所制翹陸任懷何煩
聞也念卿垂老老而為賊生為叛臣死為逆鬼侏張幽
顯布毒存亡中原士女何痛如之朕之歴運興喪豈復
由卿但長樂平原以未立之年遇卿扵兩都慮其經略
未稱朕心所恨者此焉而已垂攻拔鄴郛丕固守中城
垂塹而圍之分遣老弱扵魏郡肥鄕築新興城以置輜
重壅漳水以灌之翟斌潛諷丁零及西人請斌為尚書
令垂訪之羣僚其安東將軍封衡厲色曰馬能千里不
免羈靽眀畜生不可以人御也斌戎狄小人遭時際會
兄弟封王自驩兜已来未有此福忽履盈忘止復有斯
求魂爽錯亂必死不出年也垂猶隐忍容之令曰翟王
之功宜居上輔但臺既未建此官不可便置待六合廓
清更當議之斌怒密應苻丕潛使丁零决防潰水事洩
垂誅之斌兄子真率其部衆北走邯鄲引兵向鄴欲與
丕為内外之勢垂令其太子寳冠軍慕容隆擊破之真
自邯鄲北走又使慕容楷率騎追之戰于下邑為眞所
敗真遂屯于承營垂謂諸將曰苻丕窮宼必守死不降
丁零叛擾乃我腹心之患吾欲遷師新城開其逸路進
以謝秦王疇昔之恩退以嚴擊真之備扵是引師去鄴
北屯新城慕容農進攻翟嵩于黃泥破之垂謂其范陽
王德曰苻丕吾縦之不能去方引晉師規固鄴都不可
置也進師又攻鄴開其西奔之路垂將有北都中山之
意農率衆數萬迎之羣僚聞慕容暐為苻堅所殺勸垂
僭位垂以慕容冲稱號關中不許晉龍驤將軍劉牢之
率衆救苻丕至鄴垂逆戰敗績遂徹鄴圍退屯新城垂
自新城北走牢之追垂連戰皆敗又戰于五橋澤王師
敗績德及隆引兵要之于五丈橋牢之馳馬跳五丈澗
會苻丕救至而免翟真去承營徙屯行唐真司馬鮮于
乞殺真盡誅翟氏自稱趙王營人攻殺乞迎立真從弟
成為王真子遼奔黎陽高句驪寇遼東垂平北慕容佐
遣司馬郝景率衆救之為高句驪所敗遼東元莬遂沒
建節將軍徐巖叛于武邑驅掠四千餘人北走幽州垂
馳勑其將平規曰但固守勿戰比破丁零吾當自討之
規違命距戰為巖所敗巖乘勝入薊掠千餘戶而去所
過宼暴遂據令支翟成長史鮮于得斬成而降垂入行
唐悉坑其衆苻丕棄鄴城奔于并州慕容農攻尅令支
斬徐巖兄弟進伐高句驪復遼東元莬二郡還屯龍城
垂定都中山羣僚勸即尊號具典儀修郊燎之禮垂從
之以太元十一年僭即位赦其境内改元曰建興置百
官繕宗廟社稷立寳為太子以其左長史庫辱官偉右
長史叚崇龍驤張崇中山尹封衡為吏部尚書慕容德
為侍中都督中外諸軍事領司隸校尉撫軍慕容麟為
衛大將軍其餘拜授有差追尊母蘭氏為文昭皇后遷
皝后叚氏以蘭氏配饗博士劉詳董謐議以堯母妃位
第三不以貴陵姜嫄眀聖王之道以至公為先垂不從
遣其征西慕容楷衛軍慕容麟鎮南慕容紹征虜慕容
宙等攻苻堅冀州牧苻定鎮東苻紹幽州牧苻謨鎮北
苻亮楷與定等喻以禍福定等悉降垂留其太子寳守
中山率諸將南攻翟遼以楷為前鋒都督遼之部衆皆
燕趙人咸曰太原王之子吾之父母相率歸附遼懼遣
使請降垂至黎陽遼肉袒謝罪垂厚撫之為其太子寳
起承華觀以寳錄尚書政事巨細皆委之垂總大綱而
已立其夫人叚氏為皇后又以寳領侍中大單于驃騎
大將軍幽州牧建留臺于龍城以高陽王慕容隆錄留
臺尚書事時慕容暐及諸宗室為苻堅所害者並招魂
葬之清河太守賀耕聚衆定陵以叛南應翟遼慕容農
討斬之毁定陵城進師入鄴以鄴城廣難固築鳳陽門
大道之東為隔城其尚書婁會上疏請以吏遭大喪聽
終三年之制垂不從翟遼死子釗代立攻逼鄴城慕容
農擊走之垂引師伐釗于滑臺次于黎陽津釗扵南岸
距守諸將惡其兵精咸諫不宜濟河垂笑曰豎子何能
為吾今為卿等殺之遂徙營就西津為牛皮船百餘艘
載疑兵列杖溯流而上釗先以大衆備黎陽見垂向西
津乃棄營西距垂潜遣其桂林王慕容鎮驍騎慕容國
扵黎陽津夜濟壁于河南釗聞而奔還士衆疲渴走歸
滑臺釗擕妻子率數百騎北趣白鹿山農追擊盡擒其
衆釗單騎奔長子釗所統七郡戶三萬八千皆安堵如
故徙徐州流人七千餘戶于黎陽扵是議征長子諸將
咸諫以慕容永未有釁連歲征役士卒疲怠請俟他年
垂將從之及聞慕容德之策笑曰吾計决矣且吾投老
扣囊底智足以尅之不復留逆賊以累子孫也乃發步
騎七萬遣其丹陽王慕容瓉龍驤張崇攻永弟支于晉
陽永遣其將刁雲慕容鐘率衆五萬屯潞州垂遣慕容
楷出自滏口慕容農入自壺關垂頓于鄴之西南月餘
不進永謂垂詭道伐之乃攝諸軍還杜太行軹關垂進
師入自天井關至于壺壁永率精卒五萬来距阻河曲
以自固馳使請戰垂列陣于壺壁之南農楷分為二翼
慕容國伏千兵于深澗與永大戰垂引軍偽退永追奔
數里國發伏兵馳斷其後楷農夹擊之永師大敗斬首
八千餘級永奔還長子慕容瓉攻尅晉陽垂進圍長子
永將賈韜等潜為内應垂進軍入城永奔北門為前驅
所獲扵是數而戮之并其所署公卿刁雲等三十餘人
永所統新舊八郡戶七萬六千八百及乘輿服御伎樂
珍寳悉獲之扵是品物具矣使慕容農略地河南攻廪
邱陽城皆尅之太山琅邪諸郡皆委城奔潰農進師臨
海置守宰而還垂告捷于龍城之廟遣其太子寳及農
與慕容麟等率衆八萬伐魏慕容德慕容紹以步騎一
萬八千為寳後繼魏聞寳將至徙往河西寳進師臨河
懼不敢濟還次參合忽有大風黑氣状若隄防或高或
下臨覆軍上沙門支曇猛言扵寳曰風氣暴迅魏軍將
至之候宜遣兵禦之寳笑而不納曇猛固以為言乃遣
麟率騎三萬為後殿以禦非常麟以曇猛言為虚縦騎
游獵俄而黃霧四塞日月晦冥是夜魏師大至三軍奔
潰寳與德等數千騎奔免士衆還者十一二紹死之初
寳至幽州所乘車軸無故自折術士靳安以為大凶固
勸寳還寳怒不從故及扵敗寳恨參合之敗屢言魏有
可乘之機慕容德亦曰魏人狃于參合之役有陵太子
之心宜及聖略摧其銳志垂從之留德守中山自率大
衆出參合鑿山開道次于獵領遣寳與農出天門征北
慕容隆征西慕容盛踰青山襲魏陳留公泥于平城䧟
之收其衆三萬餘人而還垂至參合見往年戰處積骸
如山設弔祭之禮死者父兄一時號哭軍中皆慟垂慚
憤歐血因而寝疾乘馬輿而進過平城北三十里疾篤
築燕昌城而還寳等至雲中聞垂疾皆引歸及垂至于
平城或有叛者奔告魏曰垂病已亡輿尸在軍魏又聞
參合大哭以為信然乃進兵追之知平城已陷而退還
館隂山垂至上谷之俎陽以太元二十一年死時年七
十一凡在位十三年遺令曰方今禍難尚殷喪禮一從
簡易朝終夕殯事訖成服三日之後釋服從政彊宼伺
隙祕勿發喪至京然後舉哀行服寳等遵行之偽諡成
武皇帝廟號世祖墓曰宣平陵
慕容寳字道祐垂之第四子也少輕果無志操好人佞
已苻堅時為太子洗馬萬年令堅淮肥之役以寳為陵
江將軍及為太子砥礪自修敦崇儒學工談論善屬文
曲事垂左右小臣以求美譽垂之朝士翕然稱之垂亦
以為克保家業甚賢之垂死其年寳嗣偽位大赦境内
改元為永康以其太尉庫辱官偉為太師左光禄大夫
叚崇為太保其餘拜授各有差遵垂遺令校閱戶口罷
諸軍營分屬郡縣定士族舊籍眀其官儀而法峻政嚴
上下離德百姓思亂者十室而九焉初垂以寳冡嗣未
建每憂之寳庶子清河公會多材藝有雄略垂深竒之
及寳之北伐使會代攝官事總錄禮遇一同太子所以
見定旨也垂之伐魏以龍城舊都宗廟所在復使會鎮
幽州委以東北之重高選僚屬以崇威望臨死顧命以
會為寳嗣而寳寵愛少子濮陽公策意不在會寳庶長
子長樂公盛自以同生年長耻會先之乃盛稱策宜為
儲貳而非毁會焉寳大悦乃訪其趙王麟高陽王隆麟
等咸希旨贊成之寳遂與麟等定計立策母叚氏為皇
后策為皇太子盛會進爵為王策字道符年十一美姿
貌而惷弱不慧魏伐并州驃騎李農逆戰敗績還于晉
陽司馬慕輿嵩閉門距之農率騎數千奔歸中山行及
潞川為魏追軍所及餘騎盡沒單馬遁還寳引羣臣于
東堂議之中山尹苻謨曰魏軍彊盛千里轉鬭乘勝而
来勇氣兼倍若逸騎平原形勢彌盛殆難為敵宜杜險
距之中書令眭邃曰魏軍多騎師行剽銳馬上齎糧不
過旬日宜令郡縣聚千家為一堡深溝高壘清野待之
至無所掠資食無出不過六旬自然窮退尚書封懿曰
今魏師十萬天下之勍敵也百姓雖欲營聚不足自固
是則聚糧集兵以資彊寇且動衆心示之以弱阻關距
戰計之上也慕容麟曰魏今乘勝氣銳其鋒不可當宜
自完守設備待其弊而乘之於是修城積粟為持久之
備魏攻中山不剋進據博陵魯口諸將望風奔退郡縣
悉降于魏寳聞魏有内難乃盡衆出距步卒十二萬騎
三萬七千次于曲陽栢津魏軍進至新梁寳憚魏師之
銳乃遣征北隆夜襲魏軍敗績而還魏軍方軌而至對
營相持上下兇懼三軍奪氣農麟勸寳還中山乃引歸
魏軍追擊之寳農等棄大軍率騎二萬奔還時大風雪
凍死者相枕扵道寳恐為魏軍所及命去袍杖戎器寸
刃無返魏軍進攻中山屯于芳林園其夜尚書慕容皓
謀殺寳立慕容麟皓妻兄蘇泥告之寳使慕容隆收皓
皓與同謀數十人斬關奔魏麟懼不自安以兵劫左衛
將軍北地王精謀率禁旅弑寳精以義距之麟怒殺精
出奔丁零初寳聞魏之来伐也使慕容會率幽并之衆
赴中山麟既叛寳恐其逆奪會軍將遣兵迎之麟侍郎
叚平子自丁零奔還說麟招集丁零軍衆甚盛謀襲會
軍東據龍城寳與其太子策及農隆等萬餘騎迎會于
薊以開封公慕容詳守中山會傾身誘納繕甲厲兵步
騎二萬列陣而進迎寳薊南寳分其兵給農隆遣西河
公庫辱官驥率衆三千助守中山會以策為太子有恨
色寳以告農隆俱曰會一年少專任方事習驕所致豈
有他也臣當以禮責之幽平之士皆懷會威德不樂去
之咸請曰清河王天資神武權略過人臣等與之誓同
生死感王恩澤皆勇氣自倍願陛下與皇太子諸王止
駕薊宫使王統臣等進解京師之圍然後奉迎車駕寳
左右皆害其勇略譖而不許衆咸有怨言左右勸寳殺
會侍御史仇尼歸聞而告會曰左右密謀如是主上將
從之大王所恃唯父母也父已異圖所仗者兵也兵已
去手進退路窮恐無自全之理盍誅二王廢太子大王
自處東宫兼領將相以匡杜稷會不從寳謂農隆曰觀
會為變事當必然宜早殺之不爾恐成大禍農曰宼賊
内侮中州紛亂會鎮撫舊都安衆寧境及京師有難萬
里星赴威名之重可以振服戎狄又逆跡未彰宜且隐
忍今社稷之危若綴旒然復内相誅戮有損威望寳曰
會逆心已成而王等仁慈不欲去之恐一旦釁發必先
害諸父然後及吾事敗之後當思朕言農等固諫乃止
會聞之彌懼奔于廣都黃榆谷會遣仇尼歸等率壮士
二十餘人分襲農隆隆是夜見殺農中重創既而會歸
于寳寳意在誅會誘而安之潜使左衛慕容騰斬會不
能傷復奔其衆扵是勒兵攻寳寳率數百騎馳如龍城
會率衆追之遣使請誅左右佞臣并求太子寳弗許會
圍龍城侍御郎高雲夜率敢死士百餘人襲會敗之衆
悉逃散單馬奔還中山乃踰圍而入為慕容詳所殺詳
僭稱尊號置百官改年號荒酒淫奢殺戮無度誅其王
公以下五百餘人内外震局莫敢忤視城中大饑公卿
餓死者數十人麟率丁零之衆入中山斬詳及其親黨
三百餘人復僭稱尊號中山饑甚麟出據新市與魏師
戰于義臺麟軍敗績魏師遂入中山麟乃奔鄴慕容德
遣侍郎李延勸寳南伐寳大悦慕容盛切諫以為兵疲
師老魏新平中原宜養兵觀釁更俟他年寳將從之撫
軍慕輿騰進曰今衆旅已集宜乘新定之機以成進取
之功人可使由之而難與圖始惟當獨决聖慮不足廣
採異同以沮亂軍議也寳曰吾計决矣敢諫者斬寳發
龍城以慕輿騰為前軍大司馬慕容農為中軍寳為後
軍步騎三萬次于乙連長上叚速骨宋赤眉因衆軍之
憚役也殺司空樂浪王宙逼立高陽王崇寳單騎奔農
仍引軍討速骨衆咸憚征幸亂投杖奔之騰衆亦潰寳
農馳還龍城蘭汗潛與速骨通謀速骨進師攻城農為
蘭汗所譎潛出赴賊為速骨所殺衆皆奔𣪚寳與慕容
盛慕輿騰等南奔蘭汗奉太子策承制遣使迎寳及于
薊城寳欲還北盛等咸以汗之忠款虚實未眀今單馬
而還汗有貳志者悔之無及寳從之乃自薊而南至黎
陽聞慕容德稱制懼而退遣慕輿騰招集散兵于鉅鹿
慕容盛結豪桀于冀州叚儀叚温收部曲于内黃衆皆
響會尅期將集會蘭汗遣左將軍蘇超迎寳寳以汗垂
之季舅盛又汗之壻也必謂忠款無貳乃還至龍城汗
引寳入于外邸弑之時年四十四在位三年即隆安三
年也汗又殺其太子策及王公卿士百餘人汗自稱大
都督大將軍大單于昌黎王盛僭位偽諡寳惠愍皇帝
廟號烈宗皝之遷于龍城也植松為社主及秦滅燕大
風吹拔之後數年社處忽有桑二根生焉先是遼川無
桑及廆通于晉求種江南平州桑悉由吴来廆終而垂
以吴王中興寳之將敗大風又拔其一
盛字道運寳之庶長子也少沉敏多謀略苻堅誅慕容
氏盛潜奔于沖及沖稱尊號有自得之志賞罰不均政
令不眀盛年十二謂叔父柔曰今中山王智不先衆才
不出下恩未施人先自驕大以盛觀之鮮不覆敗俄而
沖為叚木延所殺盛随慕容永東如長子謂柔曰今﨑
嶇扵鋒刃之間在疑忌之際愚則為人所猜智則危甚
巢幕當如鴻鵠高飛一舉萬里不可坐待罟網也扵是
與柔及弟會間行東歸于慕容垂遇盗陕中盛曰我六
尺之軀入水不溺在火不焦汝欲當吾鋒乎試竪爾手
中箭百步我若中之宜慎爾命如其不中當束身相授
盗乃竪箭盛一發中之盗曰郎貴人之子故相試耳資
而遣之歲餘永誅儁垂之子孫男女無遺盛既至垂問
以西事畫地成圖垂笑曰昔魏武撫眀帝之首遂乃侯
之祖之愛孫有自来矣扵是封長樂公驍勇剛毅有伯
父全之風烈寳即偽位進爵為王寳自龍城南伐盛留
統後事及叚速骨作亂馳出迎衛寳幾為速骨所獲頼
盛以免盛屢進竒策扵寳寳不能從是以屢敗寳既如
龍城盛留在後寳為蘭汗所殺盛馳進赴哀將軍張真
固諫以為不可盛曰我今投命告以哀窮汗性愚近必
顧念婚姻不忍害我旬月之間足展吾志遂入赴喪汗
妻乙氏泣涕請盛汗亦哀之遣其子穆迎盛舍之宫内
親敬如舊汗兄提弟難勸汗殺盛汗不從慕容竒汗之
外孫也汗亦宥之竒入見盛遂相與謀盛遣竒起兵于
外衆至數千汗遣蘭提討竒提驕佷滛荒事汗無禮盛
因間之扵汗曰竒小兒也未能辦此必内有應之者提
素驕不可委以大衆汗因發怒收提誅之遣其撫軍仇
尼慕率衆討竒汗兄弟見提之誅莫不危懼皆阻兵背
汗襲敗慕軍汗大懼遣其子穆率衆討之穆謂汗曰慕
容盛我之仇也竒今起逆盛必應之兼内有蕭墻之難
不宜飬心腹之疾汗將誅盛引見察之盛妻以告扵是
偽稱疾篤不復出入汗乃止有李旱衛䨇劉志張豪張
真者皆盛之舊昵蘭穆引為腹心旱等屢入見盛潜結
大謀會穆討蘭難等斬之大饗將士汗穆皆醉盛夜因
如厠袒而踰墻入于東宫與李旱等誅穆衆皆踴呼進
攻汗斬之汗二子魯公和陳公楊分屯令支白狼遣李
旱張真襲誅之扵是内外帖然士女咸悦盛謙揖自卑
不稱尊號其年以長樂王稱制赦其境内改元曰建平
諸王降爵為公文武各復舊位初慕容竒聚衆于建安
將討蘭汗百姓翕然從之汗遣兄子全討竒竒擊滅之
進屯乙連盛既誅汗命竒罷兵竒遂與丁零嚴生烏丸
王龍之阻兵叛盛引軍至横溝去龍城十里盛出兵擊
敗之執竒而還斬龍生等百餘人盛扵是僭即尊位大
赦殊死已下追尊伯考獻莊太子全為獻莊皇帝尊寳
后叚氏為皇太后全妃丁氏為獻莊皇后諡太子策為
獻哀太子盛幽州刺史慕容豪尚書左僕射張通昌黎
尹張順謀叛盛皆誅之改年為長樂有犯罪者十日一
自决之無撾捶之罰而獄情多實高句驪王安遣使貢
方物有雀素身綠首集于端門栖翔東園二旬而去改
東園為白雀園盛好為竒詭之論嘗聽詩歌周公之事
顧謂羣臣曰周公輔成王不能以至誠感上下誅兄弟
以杜流言猶擅美經傳歌德扵管弦不如吾太宰桓王
輔少主勲道之茂乃命中書更為燕頌桓王慕容恪也
又引中書令常忠尚書陽璆祕書監郎敷于東堂論難
言周公權詐未為忠聖伊尹挟智蔵仁成君之惡辭語
不經故略之遼西太守李朗在郡十年威制境内盛疑
之累徵不赴以母在龍城未敢顯叛乃隂引魏軍將為
自安之計因表請發兵以距宼盛曰此必詐也召其使
而詰之果驗盡滅其族遣輔國將軍李旱率騎討之師
次建安召旱旋師朗聞其家被誅也擁二千餘戶以自
固及聞旱中路而還謂有内變不復為備留其子養守
令支躬迎魏師于北平旱候知之襲剋令支遣廣威孟
廣平率騎追朗及于無終斬之初盛之追旱還也羣臣
莫知其故旱既斬朗盛謂羣臣曰前以追旱還者正為
此耳朗新為叛逆必忌官威一則鳩合同類劫害良善
二則亡竄山澤未可卒平故非意而還以盈怠其志卒
然掩之必剋之理也羣臣皆曰非所及也李旱自遼西
還聞盛殺其將衛䨇懼棄軍奔走既而歸罪復其爵位
盛謂侍中孫勍曰旱總三軍之任荷專征之重不能杖
節死綏無故逃亡考之軍正不赦之罪也然當先帝之
避難衆情離異骨肉忘其親股肱失其節旱以刑餘之
體效力盡命忠款之至精貫白日朕故錄其忘身之功
免其邱山之罪耳盛去皇帝之號稱庶人大王魏襲幽
州執刺史盧溥而去遣孟廣平援之無及盛率衆二萬
伐高句驪襲其新城南蘇皆剋之散其積聚徙其五千
餘戶于遼西盛引見百僚于東堂考詳器藝超拔十有
二人命百司舉文武之士才堪佐世者各一人立其子
遼西公定為太子大赦殊死已下讌其羣臣于新昌殿
盛曰諸卿各言其志朕將覽之七兵尚書丁信年十五
盛之舅子也進曰在上不驕高而不危臣之願也盛笑
曰丁尚書年少安得長者之言乎盛以威嚴馭下驕暴
少親多所猜忌故信言及之盛討庫莫奚大虜獲而還
左將軍慕容國與殿中將軍秦輿叚讃等謀率禁兵襲
盛事覺誅之死者五百餘人前將軍思悔侯叚璣與子
興讃子泰等因衆心動摇夜扵禁中鼓譟大呼盛聞變
率左右出戰衆皆披潰俄而有一賊從闇中擊傷盛遂
輦升前殿申約禁衛召叔父河間公熙屬以後事熙未
至而盛死時年二十九在位三年偽諡昭武皇帝墓號
興平陵廟號中宗盛幼而羈賤流漂長則遭家多難夷
險安危備嘗之矣懲寳闇而不斷遂峻極威刑纖介之
嫌莫不裁之扵未萌防之扵未兆扵是上下振局人不
自安雖忠誠親戚亦皆離貳舊臣靡不夷滅安忍無親
所以卒扵不免是歲隆安五年也
熙字道文垂之少子也初封河間王叚速骨之難諸王
多被其害熙素為高陽王崇所親愛故得免焉蘭汗之
篡也以熙為遼東公備宗祀之義盛初即位降爵為公
拜都督中外諸軍事驃騎大將軍尚書左僕射領中領
軍從征高句驪契丹皆勇冠諸將盛曰叔父雄果英壮
有世祖之風但弘略不如耳及盛死其太后丁氏以國
多難宜立長君羣望皆在平原公元而丁氏意在扵熙
遂廢太子定迎熙入宫羣臣勸進熙以讓元元固以讓
熙熙遂僭即尊位誅其大臣叚璣秦興等並夷三族元
以嫌疑賜死元字道光寳之第四子也赦殊死已下改
年曰光始改北燕臺為大單于臺置左右輔位次尚書
初熙烝于丁氏故為所立及寵幸苻貴人丁氏怨恚呪
詛與兄子七兵尚書信謀廢熙熙聞之大怒逼丁氏令
自殺葬以后禮誅丁信熙狩于北原石城令高和殺司
隸校尉張顯閉門距熙熙率騎馳返和衆皆投杖熙入
誅之扵是引見州郡及單于八部耆舊于東宫問以疾
苦大築龍騰苑廣袤十餘里役徒二萬人起景雲山于
苑内基廣三百步峯高十七丈又起逍遥宫甘露殿連
房數百觀閣相交鑿天河渠引水入宫又為其昭儀苻
氏鑿曲光海清涼池季夏盛暑士卒不得休息暍死者
大半熙游于城南止大柳樹下若有人呼曰大王且止
熙惡之伐其樹乃有蛇長丈餘從樹中而出立其貴嬪
苻氏為皇后赦殊死已下熙北襲契丹大破之昭儀苻
氏死偽諡愍皇后贈苻謨太宰諡文獻公二苻並美而
豔好微行游讌熙弗之禁也請謁必從刑賞大政無不
由之初昭儀有疾龍城人王温稱能療之未幾而卒熙
忿其妄也立扵公車門支解温而焚之其后好游田熙
從之北登白鹿山東過青嶺南臨滄海百姓苦之士卒
為豺狼所害及凍死者五千餘人矣會高句驪宼燕郡
殺略百餘人熙伐高句驪以苻氏從為衝車地道以攻
遼東熙曰待剗平寇城朕當與后乘輦而入不聽將士
先登扵是城内嚴備攻之不能下會大雨雪士卒多死
乃引歸擬鄴之鳳陽門作弘光門累級三層熙與苻氏
襲契丹憚其衆盛將還苻氏弗聽遂棄輜重輕襲高句
驪周行三千餘里士馬疲凍死者屬路攻木底城不剋
而還盡殺寳諸子大城肥如及宿軍以仇尼倪為鎮東
大將軍營州刺史鎮宿軍上庸公懿為鎮西將軍幽州
刺史鎮令支尚書劉木為鎮南大將軍冀州刺史鎮肥
如為苻氏起承華殿高承光一倍負土扵北門土與榖
同價典軍杜静載棺詣闕上書極諫熙大怒斬之苻氏
嘗季夏思凍魚膾仲冬湏生地黃皆下有司切責不得
加以大辟其虐也如此苻氏死熙悲號躃踴若喪考妣
擁其尸而撫之曰體已就冷命遂斷矣扵是僵仆氣絶
久而乃蘇大斂既訖復唘其棺而與交接服斬縗食粥
制百僚扵宫内哭臨令沙門素服使有司案檢哭者有
淚以為忠孝無則罪之扵是羣臣震懼莫不含辛以為
淚焉慕容隆妻張氏熙之嫂也美姿容有巧思熙將以
為苻氏之殉欲以罪殺之乃毁其襚鞾中有弊氊遂賜
死三女叩頭求哀熙不許制公卿已下至于百姓率戶
營墓費殫府藏下錮三泉周輪數里内則圖畫尚書八
座之象熙曰善為之朕將随后入此陵識者以為不祥
其右僕射韋璆䓁並懼為殉沐浴而待死焉號苻氏墓
曰徽平陵熙被髮徒跣步從苻氏喪轜車高大毁北門
而出長老竊相謂曰慕容氏自毁其門將不久也衛中
將軍馮跋左衛將軍張興先皆坐事亡奔以熙政之虐
也與跋從兄萬泥等二十一人結盟推慕容雲為主發
尚方徒五千餘人閉門距守中黃門趙洛生奔告之熙
曰此鼠盗耳朕還當誅之乃收髮貫甲馳還赴難夜至
龍城攻北門不剋遂敗走入龍騰苑微服隐于林中為
人所執雲得而殺之及其諸子同殯城北時年二十三
在位六年雲葬之于苻氏墓偽諡昭文皇帝垂以孝武
帝太元八年僭立至熙四世凡二十四年以安帝義熙
二年滅初童謠曰一束藁兩頭然秃頭小免来滅燕藁
字上有草下有禾兩頭然則禾草俱盡而成高字雲父
名拔小字秃頭三子而雲季也熙竟為雲所滅如謠言
焉
高雲字子雨寳之養子也祖父和高句驪之支庶自云
高陽氏之苖裔故以高為氏焉雲沉深有局量厚重希
言時人咸以為愚唯馮跋竒其志度而友之寳之為太
子雲以武藝給事侍東宫拜侍御郎襲敗慕容會軍寳
子之賜姓慕容氏封夕陽公熙之葬苻氏也馮跋詣雲
告之以謀雲懼曰吾嬰疾歷年卿等所知願改圖之跋
逼之曰慕容世衰河間虐暴惑妖淫之女而逆亂天常
百姓不堪其害思亂者十室九焉此天亡之時也公自
高氏名家何能為他養子機運難邀千歲一時公焉得
辭也扶之而出雲曰吾疾苦日久廢絶世務卿今興建
大事謬見推逼所以俳徊非為身也實惟否德不足以
濟元元故耳跋等彊之雲遂即天王位復姓高氏大赦
境内殊死已下改元曰正始國號大燕署馮跋侍中都
督中外諸軍事征北大將軍開府儀同三司錄尚書事
武邑公封伯子男鄉亭侯者五十餘人士卒賜榖帛有
差熙之羣官復其爵位立妻李氏為天王后子彭為太
子越騎校尉慕輿良謀叛雲誅之雲臨東堂幸臣離班
桃仁懷劔執紙而入稱有所唘拔劔擊雲雲以几距班
桃仁進而弑之馮跋遷雲尸于東宫偽諡惠懿皇帝雲
自以無功德而為豪桀所推常内懷懼故寵養壮士以
為腹心離班桃仁等專典禁衛委之以爪牙之任賞賜
日至數千萬衣食卧起皆與之同終以此致敗云
西秦
乞伏國仁隴西鮮卑人也在昔有如弗斯出連叱盧三
部自漠北南出大隂山遇一巨蟲扵路状若神龜大如
陵阜乃殺馬而祭之祝曰若善神也便開路惡神也遂
塞不通俄而不見乃有一小免在焉時又有乞伏部有
老父無子者請養為子衆咸許之老父欣然自以有所
依憑字之曰紇于紇于者夏言依倚也年十歲驍勇善
騎射彎弓五百斤四部服其雄武推為統主號之曰乞
伏可汗託鐸莫何託鐸者言非神非人之稱也其後有
祐鄰者即國仁五世祖也泰始初率戶五千遷于夏緣
部衆稍盛鮮卑鹿結七萬餘落屯于高平川與祐鄰迭
相攻擊鹿結敗南奔略陽祐鄰盡并其衆因居高平川
祐鄰死子結權立徙于牽屯結權死子利那立擊鮮卑
吐頼于烏樹山討尉遅渴權于大非川收衆三萬餘落
利那死弟祁埿立祁埿死利那子述延立討鮮卑莫侯
于苑川大破之降其衆二萬餘落因居苑川以叔父軻
埿為師傅委以國政斯引烏埿為左輔將軍鎮蔡園川
出連高胡為右輔將軍鎮至便川叱盧那胡為率義將
軍鎮牽屯山述延死子傉大寒立會石勒滅劉曜懼而
遷于麥田無孤山大寒死子司繁立始遷于度堅山尋
為苻堅將王統所襲部衆叛降扵統司繁歎謂左右曰
智不距敵德不撫衆劒騎未交而夲根已敗見衆分散
勢亦難全若奔諸部必不我容吾將為呼韓邪之計矣
乃詣統降于堅堅大悦署為南單于留之長安以司繁
叔父吐雷為勇士護軍撫其部衆俄而鮮卑勃寒侵斥
隴右堅以司繁為使持節都督討西胡諸軍事鎮西將
軍以討之勃寒懼而請降司繁遂鎮勇士川甚有威惠
司繁卒國仁代鎮及堅興夀春之役徵為前將軍領先
鋒騎會國仁叔父步頽叛扵隴西堅遣國仁還討之步
頽聞而大悦迎國仁扵路國仁置酒高會攘袂大言曰
苻氏往因趙石之亂遂妄竊名號窮兵極武跨僭八州
疆宇既寧宜綏以德方虛廣威聲勤心遠略騷動蒼生
疲弊中國違天怒人將何以濟且物極則虧禍盈而覆
者天之道也以吾量之是役也難以免矣當與諸君成
一方之業及堅敗歸乃招集諸部有不附者討而并之
衆至十餘萬及堅為姚萇所殺國仁謂其豪帥曰苻氏
以高世之姿而困於烏合之衆可謂天也夫守常迷運
先達耻之見機而作英豪之舉吾雖薄德藉累世之資
豈可覩時来之運而不作乎以孝武太元十年自稱大
都督大將軍大單于領秦河二州牧建元曰建義以其
將乙旃音埿為左相屋引出支為右相獨孤匹蹄為左
輔武羣勇士為右輔弟乾歸為上將軍自餘拜授各有
差置武城武陽安固武始漢陽天水略陽漒川甘松匡
朋白馬苑川十二郡築勇士城以居之鮮卑匹蘭率衆
五千降眀年南安祕宜及諸羌虜来擊國仁四面而至
國仁謂諸將曰先人有奪人之心不可坐待其至宜抑
威餌敵羸師以張之軍法所謂怒我而怠寇也於是勒
衆五千襲其不意大敗之祕宜奔還南安尋與其弟莫
侯悌率衆三萬餘戶降扵國仁各拜將軍刺史苻登遣
使者署國仁使持節大都督雜夷諸軍事大將軍大單
于苑川王國仁率騎三萬襲鮮卑大人密貴裕苟提倫
等三部于六泉高平鮮卑沒奕于東胡金熙連兵来襲
相遇于渴渾川大戰敗之斬級二千獲馬五千匹沒奕
于及熙奔還三部震懼率衆迎降署密貴建義將軍六
泉侯裕苟建忠將軍蘭泉侯提倫建節將軍鳴泉侯國
仁建威將軍叱盧烏孤跋擁衆叛保牽屯山國仁率騎
七千討之斬其部將叱羅侯降者千餘戶跋大懼遂降
復其官位因討鮮卑越質叱黎于平襄大破之獲其子
詰歸弟子復半及部落五千餘人而還太元十三年國
仁死在位四年偽諡宣烈王廟號烈祖
乾歸國仁弟也雄武英傑沉雅有度量國仁之死也其
羣臣咸以國仁子公府冲幼宜立長君乃推乾歸為大
都督大將軍大單于河南王赦其境内改元曰太初立
其妻邊氏為王后以出連乞都為丞相鎮南將軍南梁
州刺史悌眷為御史大夫自餘封拜各有差遂遷于金
城太元十四年苻登遣使署乾歸大將軍大單于金城
王南羌獨如率衆七千降之休官阿敦侯年二部各擁
五千餘落據牽屯山為其邊害乾歸討破之悉降其衆
扵是聲振邊服吐谷渾大人視連遣使貢方物鮮卑豆
留䩭叱豆渾及南邱鹿結并休官曷呼奴盧水尉地拔
並率衆降于乾歸皆署其官爵隴西太守越質詰歸以
平襄叛自稱建國將軍右賢王乾歸擊敗之詰歸東奔
隴山既而擁衆来降乾歸妻以宗女署立義將軍苻登
將沒奕于遣使結好以二子為質請討鮮卑大兜國乾
歸乃與沒奕于攻大兜扵安陽城大兜退固鳴蟬堡乾
歸攻陷之遂還金城為呂光弟寳所攻敗扵鳴雀峡退
屯青岸寳進追乾歸使其將彭奚念斷其歸路躬貫甲
胄連戰敗之寳及將士投河死者萬餘人苻登遣使署
乾歸假黃鉞大都督隴右河西諸軍事左丞相大將軍
河南王領秦梁益涼沙五州牧加九錫之禮時登為姚
興所逼遣使請兵進封乾歸梁王命置官司納其妹東
平長公主為梁王后乾歸遣其前將軍乞伏益州冠軍
翟瑥率騎二萬救之會登為興所殺乃還師氐王楊定
率步騎四萬伐之乾歸謂諸將曰楊定以勇虐聚衆窮
兵逞欲兵猶火也不戢將自焚定之此役殆天以之資
我扵是遣其涼州牧乞伏軻殫秦州牧乞伏益州立義
將軍詰歸距之定敗益州扵平川軻殫詰歸引衆而退
翟瑥奮劔責軻殫等以不赴救之罪軻殫懼率騎赴之
益州詰歸亦勒衆而進大敗定斬定及首虜萬七千級
扵是盡有隴西巴西之地太元十七年赦其境内殊死
已下署其長子熾磐領尚書令左長史邊芮為尚書左
僕射右長史祕宜為右僕射翟瑥為吏部尚書翟勍為
主客尚書杜宣為兵部尚書王松夀為民部尚書樊謙
為三公尚書方弘麴景為侍中自餘拜授一如魏武晉
文故事猶稱大單于大將軍楊定之死也天水羌乳襲
據上邽至是遣乞伏益州討之益州狃扵累勝不為備
為乳所敗諸將請罪乾歸引過歸已皆赦之索虜秃髮
如苟率戶二萬降之乾歸妻以宗女吕光率衆十萬將
伐乾歸左輔密貴周左衛莫者叛羝勸乾歸遣愛子以
退光師乾歸從之乃稱藩扵光遣子勑勃為質既而悔
之遂誅周等乞伏軻殫與乞伏益州不平奔于吕光光
又伐之咸勸其東奔成紀乾歸不從謂諸將曰昔曹孟
德敗袁夲初扵官渡陸伯言摧劉元德扵白帝皆以權
略取之豈在衆乎光雖舉全州之軍而無經遠之算不
足憚也且其精卒盡在吕延延雖勇而愚易以竒策制
之延軍若敗光亦遁還乘勝追奔可以得志衆咸曰非
所及也隆安元年光遣其子纂伐乾歸使吕延為前鋒
乾歸泣謂衆曰今事勢窮踧逃命無所死中求生正在
今日涼軍雖四面而至然相去遼遠山河既阻力不周
接敗其一軍而衆軍自退乃縦反間稱秦王乾歸衆潰
東奔成紀延信之引師輕進果為乾歸所敗遂斬之秃
髮烏孤遣使来結和親使乞伏益州攻剋支陽鸇武允
吾三城俘獲萬餘人而還又遣益州與武衛慕容允冠
軍翟瑥率騎二萬伐吐谷渾視羆至于度周川大破之
視羆遁堡白蘭山遣使謝罪貢其方物以子宕豈為質
鮮卑疊掘河内率戶五千自魏降乾歸乾歸所居南景
門崩惡之遂遷于苑川姚興將姚碩德率衆五萬伐之
入自南安峡乾歸次于隴西以距碩德興潜師繼發乾
歸聞興將至謂諸將曰吾自開建以来屢摧勍敵乘機
藉算舉無遺策今姚興盡中國之師軍勢甚盛山川阻
狭無縦騎之地宜引師平川伺其殆而擊之存亡之機
在斯一舉卿等勠力勉之若梟翦姚興關中之地盡吾
有也扵是遣其衛軍慕容允率中軍二萬遷于栢陽鎮
軍羅敦將外軍四萬遷于侯辰谷乾歸自率輕騎數千
候興軍勢俄而大風昏霧遂與中軍相失為興追騎所
逼入于外軍旦而交戰為興所敗乾歸遁還苑川遂走
金城與諸豪帥大哭而别乃率騎數百馳至允吾秃髮
利鹿孤遣弟傉檀迎乾歸處之扵晉興南羌梁弋等遣
使招之乾歸將叛謀洩利鹿孤遣弟吐雷屯于捫天嶺
乾歸懼為利鹿孤所害謂其子熾磐曰吾不能負荷大
業致兹顛覆以利鹿孤義兼姻好冀存脣齒之援方乃
忘義背親謀人父子忌吾威名勢不全立姚興方盛吾
將歸之若其俱去必為追騎所及今送汝兄弟及汝母
為質彼必不疑吾既在秦終不害汝扵是送熾磐兄弟
扵西平乾歸遂奔長安姚興見而大悦署乾歸持節都
督河南諸軍事鎮遠將軍河州刺史歸義侯遣乾歸還
鎮苑川盡以部衆配之乾歸既至苑川以邊芮為長史
王松夀為司馬公卿大將已下悉降號為偏裨元興元
年熾磐自西平奔長安姚興以為振忠將軍興晉太守
尋遣使者加乾歸𣪚騎常侍左賢王遣随興將齊難迎
吕隆于河西討叛羌党龍頭于滋川攻楊盛將苻帛于
皮氏堡並剋之又破吐谷渾將大孩俘獲萬餘人而還
尋復率衆攻楊盛將楊玉于西陽堡剋之既而苑川地
震裂生毛狐雉入于寝内乾歸甚惡之姚興慮乾歸終
為西州之患因其朝也興留署主客尚書以熾磐為建
武將軍行西夷校尉監撫其衆熾磐以長安兵亂將始
乃招結諸部二萬七千築城于嵻㟍山以據之熾磐攻
剋枹罕遣使告之乾歸奔還苑川鮮卑悦大堅有衆五
千自龍馬苑降乾歸乾歸遂如枹罕留熾磐鎮之乾歸
收衆三萬遷于度堅山羣下勸乾歸稱王乾歸以寡弱
弗許固請乃從之義熙三年僭稱秦王赦其境内改元
更始置百官公卿已下皆復夲位遣熾磐討諭薄地延
師次煩于地延率衆出降署為尚書徙其部落于苑川
又遣隴西羌昌何攻剋姚興金城郡以其驍騎乞伏務
和為東金城太守乾歸復都苑川又攻剋興略陽南安
隴西諸郡徙二萬五千戶扵苑川枹罕姚興力未能西
討恐更為邊害遣使署乾歸使持節散騎常侍都督隴
西嶺北匈奴雜胡諸軍事征西大將軍河州牧大單于
河南王乾歸方圖河右權宜受之遂稱藩扵興遣熾磐
與其次子中軍審虔率騎一萬伐秃髮傉檀師濟河敗
傉檀太子武臺于嶺南獲牛馬十餘萬而還又攻剋興
别將姚龍于伯陽堡王憬于永洛城徙四千餘戶扵苑
川三千餘戶于譚郊乾歸率步騎三萬征西羌彭利髮
于枹罕師次于奴葵谷利髮棄其部衆南奔乾歸遣其
將公府追及于清水斬之乾歸入枹罕收羌戶一萬三
千因率騎二萬討吐谷渾支統阿若干于赤水大破降
之乾歸畋于五谿有梟集于其手甚惡之六年為兄子
公府所弑并其諸子十餘人公府奔固大夏熾磐與乾
歸弟廣武智達陽武木奕于討之公府走逹等追擒于
嵻㟍南山并其四子轘之扵譚郊葬乾歸于枹罕偽諡
武元王在位二十四年
熾磐乾歸長子也性勇果英毅臨機能斷權略過人初
乾歸為姚興所敗熾磐質扵秃髮利鹿孤後自南平逃
而降興興以為振忠將軍興晉太守又拜建武將軍行
西夷校尉留其衆鎮苑川及乾歸返政復立熾磐為太
子領冠軍大將軍都督中外諸軍錄尚書事後乾歸稱
藩于姚興興遣使署熾磐假節鎮西將軍左賢王平昌
公尋進號撫軍大將軍乾歸死義熙六年熾磐襲偽位
大赦改元曰永康署翟勍為相國麴景為御史大夫叚
暉為中尉弟延祚為禁中錄事樊謙為司直罷尚書令
僕射尚書六卿侍中𣪚騎常侍黃門郎官置中左右常
侍侍郎各三人義熙九年遣其龍驤乞伏智達平東王
松夀討吐谷渾樹洛于扵澆河大破之獲其將呼那烏
提虜三千餘戶而還又遣其鎮東曇逹與松夀率騎一
萬東討破休官權小郎吕破胡于白石川虜其男女萬
餘口進據白石城休官降者萬餘人後顯親休官權小
成吕奴迦等叛保白坑曇達謂將士曰昔伯珪憑嶮卒
有滅宗之禍韓約肆暴終受覆族之誅今小成等逆命
白坑宜在除滅王者之師有征無戰粤爾輿人戮力勉
之衆咸拔劒大呼扵是進攻白坑斬小成奴迦及首級
四千七百隴右休官悉降遣安北烏地延冠軍翟紹討
吐谷渾别統句旁于泣勤川大破之俘獲甚衆熾磐率
諸將討吐谷渾别統支旁于長柳川掘達于渴渾川皆
破之前後俘獲男女二萬八千僭立十年有雲五色起
于南山熾磐以為已瑞大悦謂羣臣曰吾今年應有所
定王業成矣扵是繕甲整兵以待四方之隙聞秃髮傉
檀西征乙弗投劒而起曰可以行矣率步騎二萬襲樂
都秃髮武臺憑城距守熾磐攻之一旬而剋遂入樂都
論功行賞各有差遣平遠犍虔率騎五千追傉檀徙武
臺與其文武及百姓萬餘戶于枹罕傉檀遂降署為驃
騎大將軍左南公随傉檀文武依才銓擢之熾磐既兼
傉檀兵彊地廣置百官立其妻秃髮氏為王后十一年
熾磐攻剋沮渠蒙遜河湟太守沮渠漢平以其左衛匹
達為河湟太守因討降乙弗窟乾而還遣其將曇達王
松夀等討南羌彌姐康薄于赤水降之熾磐攻漒川師
次沓中沮渠蒙遜率衆攻石泉以救之熾磐聞而引還
遣曇逹與其將出連虔率騎五千赴之蒙遜聞曇達至
引歸遣使聘于熾磐遂結和親又遣曇達王松夀等率
騎一萬伐姚艾于上邽曇達進據蒲水艾距戰大敗之
艾奔上邽曇達進屯大利破黃石大羌二戍徙五千餘
戶于枹罕令其安東木奕于率騎七千討吐谷渾樹洛
于于塞上破其弟阿柴扵堯扞川俘獲五千餘口而還
洛于奔保白蘭山而死熾磐聞而喜曰此虜矯矯所謂
有豕白蹢往歲曇達東征姚艾敗走今木奕于西討黠
虜遠逃境宇稍清姦凶方殄股肱惟良吾無患矣扵是
以曇達為左丞相其子元基為右丞相麴景為尚書令
翟紹為左僕射遣曇達元基東討姚艾降之至是乙弗
鮮卑烏地延率戶二萬降扵熾磐署為建義將軍地延
尋死弟他子立以子軻蘭質于西平他子從弟提孤等
率戶五千以西遷叛于熾磐涼州刺史出連虔遣使喻
之提孤等歸降熾磐以提孤姦猾終為邊患税其部中
戎馬六萬匹後二歲而提孤等扇動部落西奔出塞他
子率戶五千入居西平先是姚艾叛降蒙遜蒙遜率衆
迎之艾叔父儁言於衆曰秦王寬仁有雅度自可安土
事之何為從涼主西遷衆咸以為然相率逐艾推儁為
主遣使請降熾磐大悦徵儁為侍中中書監征南將軍
封隴西公邑一千戶使征西他子討吐谷渾覓地于弱
水南大破之覓地率衆六千降扵熾磐署為弱水護軍
遣其左衛匹達建威梯君等討彭利和于漒川大破之
利和單騎奔仇池獲其妻子徙羌豪三千戶于枹罕漒
川羌三萬餘戶皆安堵如故元熙元年立其第二子慕
末為太子領撫軍大將軍都督中外諸軍事大赦境内
改元曰建弘其臣佐等多所封授熾磐在位七年而宋
氏受禪以宋元嘉五年死子慕末字安石跋
慕末即位改年永弘立其妻梁氏為王后子萬載為王
太子初尚書隴西辛進嘗随熾磐遊後園進彈鳥丸誤
傷慕末母面至是慕末誅進五族二十七人慕末弟殊
羅烝熾磐左夫人秃髮氏慕末知而禁之殊羅與叔父
什夤謀殺慕未使禿髮氏盗門籥籥誤門不開門者以
告慕末收其黨盡殺之欲鞭什夤什夤曰我負汝死不
負汝鞭慕末怒刳其腹投屍扵河什夤母弟曰養及去
列頗有怒言又殺之政刑酷濫内外崩離部人多叛元
嘉七年慕末為赫連定所攻遣其中書侍郎王愷從事
中郎烏訥闐間道請迎扵魏太武太武許以安定以西
平涼以東封之慕末乃焚城邑毁寳器率戶萬五千至
高田谷為赫連定所拒遂保南安其故地皆入于吐谷
渾魏人遣師迎之慕末衛將軍吉毗固諫以為不宜内
徙慕末從之八年赫連定遣其叔父北平公韋伐率衆
萬人攻南安城内大饑人相食侍中出連輔政等奔赫
連定師慕末窮蹙輿櫬出降韋伐送于上邽慕末太子
司直焦楷奔廣寧泣謂其父遺曰大人荷國寵靈居藩
鎮重任今夲朝顛覆豈得不帥見衆唱大義以殄寇讐
遺曰今主上已陷賊庭吾非愛死而忘義顧以大兵追
之是趣絶其命也不如擇王族之賢者奉以為主而伐
之庶有濟也楷乃築壇誓衆二旬之間衆至萬餘人會
遺病卒楷不能獨舉事亡奔河西赫連定遂殺慕末夷
其族慕末在位四年始國仁以晉孝武太元十年僭位
至慕末四世凡四十有七載而滅
北燕
馮跋字文起長樂信都人也小字乞直伐其先畢萬之
後畢萬之子孫有食采馮鄉者因以氏焉永嘉之亂跋
祖父和避地上黨父安雄武有器量慕容永時為將軍
永滅跋東徙和龍家于長谷幼而懿重少言寬仁有大
度飲酒一石不亂三弟皆任俠不修行業惟跋恭慎勤
扵家産父母器之所居上每有雲氣若樓閣時咸異之
嘗夜見天門開神光赫然燭扵庭内及慕容寳僭號署
中衛將軍初跋弟素弗與從兄万泥及諸少年游于水
濱有一金龍浮水而下素弗謂万泥曰頗有見不万泥
等皆曰無所見也乃取龍而示之咸以為非常之瑞慕
容熙聞而求焉素弗祕之熙怒及即偽位密欲誅跋兄
弟其後跋又犯熙禁懼禍乃與其諸弟逃于山澤每夜
獨行猛虎常為避路時賦役繁數人不堪命跋兄弟謀
曰熙今昏虐兼忌吾兄弟既還首無路不可坐受誅滅
當及時而起立王侯之業事若不成死其晚乎遂與万
泥等二十二人結謀跋與二弟乘車使婦人御潜入龍
城匿于北部司馬孫護之室遂殺熙立高雲為主雲署
跋為使持節侍中都督中外諸軍事征北大將軍開府
儀同三司錄尚書事武邑公跋讌羣僚忽有血流其左
臂跋惡之從事中郎王垂因說符命之應跋戒其勿言
雲為其幸臣離班桃仁所殺跋升洪光門以觀變帳下
督張泰李桑謂跋曰此豎勢何所至請為公斬之扵是
奮劒而下桑斬班于西門泰殺仁于庭中衆推跋為主
跋曰范陽公素弗才略不恒志扵靖亂埽除凶桀皆公
勲也素弗辭曰臣聞父兄之有天下傳之於子弟未聞
子弟藉父兄之業而先之今鴻基未建危甚綴旒天工
無曠業係大兄願上順皇天之命下副元元之心羣臣
固請乃許之扵是以晉義熙五年乃僭稱天王于昌黎
而不徙舊號即國曰燕赦其境内建元曰太平分遣使
者廵行郡國觀察風俗追尊祖和為元皇帝父安為宣
皇帝尊母張氏為太后立妻孫氏為王后子永為太子
署弟素弗為侍中車騎大將軍錄尚書事弘為侍中征
東大將軍尚書右僕射汲郡公從兄万泥為驃騎大將
軍幽平二州牧務銀提為上大將軍遼東太守孫護為
侍中尚書令陽平公張興為衛將軍尚書左僕射永寧
公郭生為鎮東大將軍領右衛將軍陳留公從兄子乳
陳為鎮西大將軍并青二州牧上谷公姚昭為鎮南大
將軍司隸校尉上黨公馬弗勤為吏部尚書廣宗公王
難為侍中撫軍將軍潁川公自餘拜授文武進位各有
差尋而万泥抗表請代跋不許仍加開府儀同三司眀
年跋以禮葬高雲及其妻子立雲廟于韮町置園邑二
十家四時供薦初跋之立也万泥乳陳自以親而有大
功謂當入為公輔跋以二藩任重因而弗徵並有憾焉
乳陳性麤獷勇氣過人密遣告万泥曰乳陳有至謀願
與叔父圖之万泥遂奔白狼阻兵以叛跋遣馮弘與將
軍張興將步騎二萬討之弘遣使喻万泥万泥欲降乳
陳按劒怒曰大丈夫死生有命决之于今何謂降也遂
剋期出戰是夜乳陳遣壮士千餘人来斫營衆火俱起
伏兵邀擊俘斬無遺乳陳等懼而出降弘皆斬之署素
弗為大司馬改封遼西公馮弘為驃騎大將軍改封中
山公跋下書悉除前朝苛政令守宰無得侵害百姓蘭
臺都官眀加澄察初慕容熙之敗也工人李訓竊寳而
逃貲至巨萬行貨於馬弗勤弗勤以訓為方略令既而
失志之士書之扵闕下碑馮素弗言之扵跋請免弗勤
官仍推罪之跋曰大臣無忠清之節貨財公行扵朝雖
由吾不眀所置弗勤宜肆諸朝市以正刑憲但大業草
創彛倫未叙弗勤拔自寒微未有君子之志其特原之
李訓小人汗辱朝士可東市考竟扵是上下肅然請賕
路絶蝚蠕勇斛律遣使求跋女偽樂浪公主獻馬三千
匹跋許之遣其游擊秦都率騎二千送其女歸于蝚蠕
庫莫奚虞出庫真率三千餘落請交市獻馬千匹許之
處之扵營邱分遣使者廵行郡國孤老久疾不能自存
者振榖帛有差孝弟力田閨門和順者皆襃顯之昌黎
郝越營邱張買成周刁温建德何纂以賢良皆擢叙之
遣其太常丞劉軒徙北部人五百戶于長谷為祖父園
邑以其太子永領大單于置四輔跋勵意農桑勤心政
事乃下書省傜薄賦墯農者戮之力田者襃賞命尚書
紀達為之條制每遣守宰必親見東堂問為政事之要
令極言無隐以觀其志扵是朝野競勸焉河間人褚匡
請迎跋舊邦宗族跋許之署匡游擊將軍中書侍郎厚
加資遣匡尋與跋從兄買從弟暏自長樂率五千餘戶
来奔署買為衛尉封城陽伯暏為太常高城伯契丹庫
莫奚降署其大人為歸善王跋又下書督人植桑柘及
禁境内厚葬申𠡠有司令奉行之魏使耿貳至其國跋
怒其不稱臣留貳不遣是時井竭三日而復其尚書令
孫護里有犬與豕交護見而惡之召太史令閔尚筮之
尚曰犬豕異類而交違性失夲其扵洪範為犬禍將勃
亂失衆以至敗亡眀公位極冡宰遐邇具瞻諸弟並封
列侯貴傾王室妖見里庭不為他也願公戒滿盈之失
修尚恭儉則妖怪可消永享元吉護默然不悦昌黎尹
孫伯仁護弟叱支叱支弟乙拔等俱有才力以驍勇聞
跋之立也並冀開府而跋未之許也由是有怨言每扵
朝饗之際常拔劒擊柱曰興建大業有功力焉而滯扵
散將豈是漢祖河山之義乎跋怒誅之進護左光禄大
夫開府儀同三司錄尚書事以慰之護自三弟誅後常
怏怏有不悦之色跋怒酖之尋而遼東太守務銀提自
以功在孫護張興之右而出為邊郡抗表有恨言密謀
外叛跋怒殺之跋下書營建太學以長樂劉軒營邱張
熾成周翟崇為博士郎中簡二千石已下子弟年十五
已上教之跋弟丕先是因亂投扵高句驪跋迎致之至
龍城以為左僕射常山公蝚蠕斛律為其弟大但所逐
盡室奔跋乃館之于遼東郡待之以客禮跋納其女為
昭儀時三月不雨至于夏五月斛律上書請還塞北跋
遣單于前輔萬陵率騎三百送之陵憚遠至黑山殺斛
律而還晉青州刺史申永遣使浮海来聘跋乃使其中
書郎李扶報之蝚蠕大但遣使獻馬三千匹羊萬口義
熙十三年和龍城有赤氣蔽天自寅至申跋太史令張
穆以為兵氣勸跋還魏使奉職貢跋不從魏眀元詔征
東大將軍長孫道生討之跋嬰城固守道生不剋而還
跋境地震山崩洪光門鸛雀折又地震右寝壞跋問閔
尚曰比年屢有地動之變卿可眀言其故尚曰地隂也
主百姓震有左右比震皆向右臣懼百姓將西移跋曰
吾亦甚慮之分遣使者廵行郡國問民所疾苦孤老不
能自存者賜以帛榖有差跋立十二年而宋氏受禪元
嘉七年跋有疾跋長子永前死立次子翼為太子至是
跋輦而臨軒命翼攝國事勒兵聽政以備非常跋妾宋
夫人規立其子受居深忌翼謂之曰上疾將瘳柰何遽
欲代父乎翼性仁弱遂還東宫日三往省疾宋夫人矯
絶内外遣閽寺傳問而已翼及跋諸子大臣並不得省
疾唯中給事朝福獨得出入專掌禁衛慮宋夫人遂成
其謀乃言扵中山公弘弘與壮士數十人被甲入禁中
宿衛皆不戰而散宋夫人命閉東閤弘家僮踰閤而入
射殺女御數人跋驚遽而死弘遂即偽天王位太子翼
帥東宫兵出戰而𣪚兵皆潰去弘遂殺翼及跋諸子百
餘人跋在位二十二年弘立偽諡文成皇帝廟號太祖
墓曰長谷陵
弘字文通跋之少弟也跋立授侍中征西大將軍尚書
右僕射汲郡公遷驃騎大將軍改封中山公領中領軍
内掌禁衛外總朝政歷位司徒既殺翼自立乃與宋氏
通和眀年改年大興立其夫人慕容氏為王后元嘉九
年秋魏太武親討之石城太守李崇等十郡降魏發其
民三萬穿圍塹以守和龍弘嬰城固守八月弘使數萬
人出戰魏擊破之攻羌胡固帶方建德冀陽郡皆拔之
九月太武引兵西還徙成周營邱遼東樂浪帶方元莵
六郡民三萬家扵幽州弘尚書郭淵勸弘送欵獻女於
魏乞為附庸保守宗廟弘曰負釁在前結忿已深降附
取死不如守志更圖所適初弘元妻王氏生子崇封長
樂公崇扵兄弟最長及即位立慕容氏為后而王氏不
得立至是復立慕容氏子王仁為太子黜崇使鎮肥如
崇母弟廣平公朗及樂陵公邈相與亡奔遼西說崇降
魏會魏主使給事中王德陳示成敗崇遣邈如魏請舉
郡降魏主封崇遼西王錄其國尚書事遼西十郡承制
假授文官尚書武官征虜已下弘聞之遣其將封羽率
衆圍崇魏主詔永昌王健督諸軍救之封羽又以九城
降魏徙其人三千餘家而還十一年弘遣其尚書高顯
稱藩請罪于魏乞以季女充掖庭魏主許之徵其子王
仁入朝弘不遣其𣪚騎常侍劉訓諫弘弘大怒殺之復
遣使詣建康稱藩奉貢文帝封弘為燕王江南謂之黃
龍國魏主又詔樂平王丕等討弘弘日就蹙削上下危
懼太常楊崏復勸弘速遣王仁入侍弘不聽乃密遣其
臣陽伊求迎扵高䴡十三年魏遣平東將軍娥清安西
將軍古弼討弘攻白狼城克之高䴡王璉遣將葛居盧
等率衆數萬随陽伊迎弘弘尚書令郭生因民之憚遷
開城門納魏兵魏人疑之不入生遂勒兵攻弘弘引高
䴡兵入與生戰殺之高䴡兵因大掠城中夏五月弘帥
龍城見戶東徙方軌而進前後八十里焚宫殿火一旬
不滅弘之出城也古弼部將高苟子帥騎欲追之弼醉
拔刀止之故弘得逸去魏主聞之怒檻車徵弼及娥清
至平城皆黜為門卒先是弘國有狼夜繞城羣嘷如是
終歲又有鼠集扵城西闐滿數里西行至水則在前者
銜馬尾迭相齧尾而度宿軍地然一旬而滅觸地生蛆
月餘乃止和龍城生白毛一尺二寸其妖異如此弘至
遼東高䴡王璉遣使勞之曰龍城王馮君爰適野次士
馬勞乎弘慙怒稱制答讓之高䴡乃處之扵平郭尋徙
北豐弘素侮高䴡政刑賞罰猶如其國高䴡乃奪其侍
人質任其太子王仁弘怨忿之遣使求迎于宋十五年
魏主徵弘扵高䴡高䴡乃殺弘扵北豐并其子孫十餘
人偽諡曰燕昭成皇帝始跋以晉安帝義熙五年僭號
至弘三世凡二十有八載而滅弘子朗邈邈子熙在魏
外戚傳
馮素弗跋之長弟也慷慨有大志姿貌魁偉雄傑不羣
任侠放蕩不修小節故時人未之竒惟王齊異焉曰撥
亂才也惟交結時豪為務不以産業經懷弱冠自詣慕
容熙尚書左丞韓業請婚業怒而距之復求尚書郎高
邵女邵亦弗許南宫令成藻豪俊有高名素弗造焉藻
命門者勿納素弗逕入與藻對坐旁若無人談飲連日
藻始竒之曰吾遠求騏驥不知近在東鄰何識子之晚
也當世侠士莫不歸之及熙僭號為侍御郎小帳下督
跋之偽業素弗所建也及為宰輔謙虚恭慎非禮不動
雖厮養之賤皆與之抗禮車服屋宇務扵儉約修已率
下百僚憚之初為京尹及鎮營邱百姓歌之嘗謂韓業
曰君前既不顧今將自取何如業拜而陳謝素弗曰既
往之事豈復與君計之然待業彌厚好存亡繼絶申拔
舊門問侍中陽哲曰秦趙勲臣子弟今何在乎哲曰皆
在中州惟桃豹孫鮮在焉素弗召為左常侍論者歸其
有宰衡之度跋之七年死跋哭之慟比葬七臨之
通志卷一百九十一
