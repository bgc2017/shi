通志卷九十八上
宋右廸功郎鄭樵漁仲撰
列傳第十一上
前漢
竇嬰田蚡灌夫韓安國李廣(孫陵)蘇建(子武)
衞青霍去病(李息等)董仲舒司馬相如公孫
弘卜式兒寬張湯(子安世夀安世子延)杜周(子延年)
(延年子緩緩弟欽)
竇嬰字王孫孝文皇后從兄子也父世觀津人也喜賓
客孝文時為吴相病免孝景即位為詹事帝弟梁孝王
母竇太后愛之孝王朝因燕昆弟飲是時上未立太子
酒酣上從容言曰千秋萬歲後傳王太后驩嬰引巵酒
進上曰天下者高祖天下父子相傳漢之約也上何以
得擅傳梁王太后由此憎嬰嬰亦薄其官因病免太后
除嬰門籍不得朝請孝景三年吴楚反上察宗室諸竇
無如嬰賢召入見固讓謝稱病不足任太后亦慙於是
上曰天下方有急王孫寧可以讓邪乃拜嬰為大將軍
賜金千斤嬰言袁盎欒布諸名將賢士在家者進之所
賜金陳廊廡下軍吏過輙令財取為用金無入家者嬰
守滎陽監齊趙兵七國破封為魏其侯游士賓客争歸
之每朝議大事條侯魏其列侯莫敢與抗禮四年立栗
太子以嬰為傅七年栗太子廢嬰争弗能得乃謝病屏
居藍田南山下數月諸竇賓客辯士說莫能來梁人高
遂乃說嬰曰能富貴將軍者上也能親將軍者太后也
今將軍傅太子太子廢争不能拔又不能死自引謝病
擁趙女屏閒處而不朝祗加懟自明揚主上之過有如
兩宫奭將軍則妻子無類矣嬰然之乃起朝請如故桃
侯免相竇太后數言魏其景帝曰太后豈以臣有愛相
魏其者魏其沾沾自喜耳(沾沾輕薄也音瞻)多易難以為相持
重遂不用用建陵侯衞綰為丞相
田蚡孝景王皇后同母弟也生長陵竇嬰已為大將軍
方盛蚡為諸曹郎未貴往來侍酒嬰所跪起如子姓及
孝景晚節蚡益貴幸為太中大夫辯有口學盤盂諸書
(盤盂黃帝史孔甲所作也凡二十六篇)王皇后賢之孝景崩武帝初即位
蚡以舅封為武安侯弟勝為周陽侯蚡新用事卑下賓
客進名士家居者貴之欲以傾諸將相上所填撫多蚡
賓客計策會丞相綰病免上議置丞相太尉藉福說蚡
曰魏其侯貴久矣天下士素歸之今將軍初興未如即
上以將軍為相必譲魏其魏其為相將軍必為太尉太
尉相尊等耳又有讓賢名蚡乃微言太后風上於是乃
以嬰為丞相蚡為太尉藉福賀嬰因弔曰君侯資性喜
善疾惡方今善人譽君侯故至丞相然惡人衆亦且毁
君侯君侯能兼容則幸久不能今以毁去矣嬰不能聽
嬰蚡俱好儒術推轂趙綰為御史大夫王臧為郎中令
迎魯申公欲設明堂令列侯就國除關以禮為服制以
興太平舉讁諸竇宗室無節行者除其屬籍時諸外家
為列侯多尚主皆不欲就國以故毁日至竇太后太后
好黃老言而嬰蚡趙綰等務隆推儒術貶道家言是以
竇太后滋不說二年御史大夫趙綰請毋奏事東宫竇
太后大怒曰此欲復為新垣平邪乃罷逐趙綰王臧而
免丞相嬰太尉蚡以栢至侯許昌為丞相武疆侯莊青
翟為御史大夫嬰蚡以侯家居蚡雖不任職以王太后
故親幸數言事多效士吏趨埶利者皆去嬰而歸蚡蚡
日益横六年竇太后崩丞相昌御史大夫青翟坐喪事
不辦免上以蚡為丞相大司農韓安國為御史大夫天
下士郡諸侯愈益附蚡蚡為人貎侵(上聲短小也)生貴甚又
以為諸侯王多長上初即位富於春秋蚡以肺附為相
非痛折節以禮屈之天下不肅當是時丞相入奏事語
移日所言皆聽薦人或起家至二千石權移主上上乃
曰君除吏盡未吾亦欲除吏嘗請考工地益宅上怒曰
遂取武庫是後乃退召客飲坐其兄盖侯王信北鄉自
坐東鄉以為漢相尊不可以兄故私撓由此滋驕治宅
甲諸第田園極膏腴市買郡縣器物相屬於道前堂羅
鐘鼓立曲旃後房婦女以百數諸奏珍物狗馬玩好不
可勝數而嬰失竇太后益疏不用無埶諸公稍自引而
怠驁唯灌夫獨否故嬰墨墨不得意而厚遇夫也
灌夫字仲孺潁隂人也父張孟嘗為潁陰侯灌嬰舍人
得幸因進之至二千石故蒙灌氏姓為灌孟吴楚反時
潁陰侯灌嬰為將軍屬太尉請孟為校尉夫以千人與
父俱孟年老潁陰侯彊請之鬱鬱不得意故戰常陷堅
遂死吴軍中漢法父子俱有死事得與喪歸夫不肯隨
喪歸奮曰願取吴王若將軍頭以報父讐於是夫被甲
持戟募軍中壯士所善願從數十人及出壁門莫敢前
獨兩人及從奴十餘騎馳入吴軍至戱下所殺傷數十
人不得前復馳還走入漢壁亡其奴獨與一騎歸夫身
中大創十餘適有萬金良藥故得無死創少瘳又復請
將軍曰吾益知吴壁中曲折請復往將軍壮而義之恐
亡夫乃言太尉太尉召固止之吴軍破夫以此名聞天
下潁隂侯言夫夫為中郎將數歲坐法去家居長安中
諸公莫不稱繇是復為代相武帝即位以為淮陽天下
郊勁兵處故徙夫為淮陽太守入為太僕二年夫與長
樂衞尉竇甫飲輕重不得夫醉搏甫甫竇太后昆弟上
恐太后誅夫徙夫為燕相數歲坐法家居長安夫為人
剛直使酒不好面諛貴戚諸有埶在己之右欲必陵之
在己之左愈貧賤尤益禮敬與鈞稠人廣衆薦寵下軰
士亦以此多之夫不好文學喜任俠已然諾諸所與交
通無非豪桀大猾家累數千萬食客日數十百人陂池
田園宗族賓客為權利横潁川潁川兒歌之曰潁水清
灌氏寧潁水濁灌氏族夫家居卿相侍中賓客益衰及
竇嬰失埶亦欲倚夫引繩排根生平慕之後棄者(蘇林曰二)
(人相倚引繩直排根賓客去之者不與之交通也孟康曰根者根格引繩以弹排擯根格之也師古曰孟說近)
(之根音下恩反格音下各反言嬰與夫共相提挈有人生平慕嬰夫後見其失職而頗慢㢮如此者共排退之)
(不復與交譬如相對挽䋲而根格之也今楚俗猶謂牽引前卻為根格也史記作批根批音普結反義猶排也)
夫亦得嬰通列侯宗室為名高兩人相為引重其游如
父子然相得驩甚無厭恨相知之晚夫嘗有服過丞相
蚡蚡從容曰吾欲與仲孺過魏其侯會仲孺有服夫曰
將軍乃肯幸臨况魏其侯夫安敢以服為解請語魏其
具將軍旦日蚤臨蚡許諾夫以語嬰嬰與其夫人益市
牛酒夜灑掃張具至旦平明令門下候司至日中蚡不
來嬰謂夫曰丞相豈忘之哉夫不懌曰夫以服請不宜
乃駕自往迎蚡蚡特前戲許夫殊無意往夫至門蚡尚
卧也於是夫見曰將軍昨日幸許過魏其魏其夫妻治
具自旦至今未敢嘗食蚡悟謝曰吾醉忘與仲孺言乃
駕往往又徐行夫愈益怒及飲酒酣夫起舞屬蚡蚡不
起夫徙坐語侵之嬰乃扶夫去謝蚡蚡卒飲至夜極驩
而去後蚡使籍福請嬰城南田嬰大望曰老僕雖棄將
軍雖貴寧可以勢相奪乎不許夫聞怒罵福福惡兩人
有隙乃謾好謝蚡(謾猶詭也詐為好言讀與慢同)曰魏其老且死易忍
且待之已而蚡聞嬰夫實怒不予亦怒曰魏其子嘗殺
人蚡活之蚡事魏其無所不可何愛數頃田且灌夫何
與也吾不敢復求田由此大怒元光四年春蚡言灌夫
家在潁川横甚民苦之請案之上曰此丞相事何請夫
亦持蚡隂事為姦利受淮南王金與語言賓客居閒遂
已俱解夏蚡取燕王女為夫人太后詔召列侯宗室皆
往賀嬰過夫欲與俱夫謝曰夫數以酒失過丞相丞相
今者又與夫有隙嬰曰事已解彊與俱飲酒酣蚡起為
夀坐皆避席伏已嬰為夀獨故人避席餘半膝席夫行
酒至蚡蚡膝席曰不能滿觴夫怒因嘻笑曰將軍貴人
也畢之時蚡不肯行酒次至臨汝侯灌賢賢方與程不
識耳語又不避席夫無所發怒乃罵賢曰生平毁程不
識不直一錢今長者為夀乃效女兒曹呫囁耳語(呫音唱涉)
(反囁音人涉反)蚡謂夫曰程李俱東西宫衞尉(李廣為東宫不識為西宫)今
衆辱程將軍仲孺獨不為李將軍地乎夫曰今日斬頭
䧟匈何知程李坐乃起更衣稍稍去嬰去戲夫夫出蚡
遂怒曰此吾驕灌夫罪乃令騎留夫夫欲出不得籍福
起為謝按夫項令謝夫愈怒不肯順蚡乃戲騎縳夫置
傳舍召長史曰今日召宗室有詔劾灌夫罵坐不敬繫
居室遂其前事遣吏分曹逐捕諸灌氏支屬皆得棄市
罪嬰愧為資使賓客請莫能解蚡吏皆為耳目諸灌氏
皆亡匿夫繫遂不得告言蚡陰事嬰銳身為救夫嬰夫
人諫曰灌將軍得罪丞相與太后家忤寧可救邪嬰曰
侯自我得之自我捐之無所恨且終不令仲孺獨死嬰
獨生乃匿其家竊出上書立召入具言灌夫醉飽事不
足誅上然之賜嬰食曰東朝廷辨之嬰東朝盛推夫善
言其醉飽得過乃丞相以他事誣罪之蚡盛毁夫所為
横恣罪逆不道嬰度無可奈何因言蚡短蚡曰天下幸
而安樂無事蚡得為肺附所好音樂狗馬田宅所愛倡
優巧匠之屬不如魏其灌夫日夜招聚天下豪桀壮士
與議論腹誹而心謗仰視天俛畫地辟倪兩宫間(辟音普計)
(反倪音吾計反)幸天下有變而欲有大功臣乃不如魏其等所
為上問朝臣兩人孰是御史大夫韓安國曰魏其言灌
夫父死事身荷戟馳入不測之吴軍被數十創名冠三
軍此天下壮士非有大惡争杯酒不足引他過以誅也
魏其言是丞相亦言灌夫通奸猾侵細民家累巨萬横
恣潁川凌轢宗室侵犯骨肉此所謂枝大於本脛大於
股不折必披丞相言亦是唯明主裁之主爵都尉汲黯
是魏其内史鄭當時是魏其復不敢堅餘皆莫敢對上
怒内史曰公平生數言魏其武安長短今日廷論局趣
效轅下駒吾并斬若屬矣即罷起入上食太后太后亦
已使人候伺具以語太后太后怒不食曰我在也而人
皆藉吾弟令我百歲後皆魚肉之乎且帝寧能為石人
邪此特帝在即錄錄設百歲後此屬寧有可信者乎上
謝曰俱外家故廷辨之不然此一獄吏所决耳是時郎
中令石建為上分别言兩人事蚡已罷朝出止車門召
御史大夫安國載怒曰與長孺共一秃翁何為首鼠兩
端(秃翁言嬰無官位版授也首鼠一前一卻也)安國良久謂蚡曰君何不自
喜夫魏其毁君君當免冠解印綬歸曰臣以肺附幸得
待罪固非其任魏其言皆是如此上必多君有讓不廢
君魏其必内媿杜門齰舌自殺今人毁君君亦毁之譬
如賈豎女子争言何其無大體也蚡謝罪曰争時急不
知出此於是上使御史簿責嬰所言灌夫頗不讐欺謾
劾繫都司空孝景時嬰嘗受遺詔曰事有不便以便宜
論上及繫灌夫罪至族事日急諸公莫敢復明言於上
嬰乃使昆弟子上書言之幸得復召見書奏案尚書大
行無遺詔詔書獨蔵嬰家嬰家丞封乃劾嬰矯先帝詔
罪當棄市五月十日悉論灌夫支屬嬰良久廼聞有劾
即陽病痱不食欲死或聞上無意殺嬰復食治病議定
不死矣乃有飛語為惡言聞上故以十二月晦論棄市
渭城春蚡疾一身盡痛若有擊者謼服謝罪上使視鬼
者瞻之曰魏其侯與灌夫共守笞欲殺之竟死子恬嗣
元朔中有罪免後淮南王安謀反覺始安入朝時蚡為
太尉迎安霸上謂安曰上未有太子大王最賢高祖孫
即宫車晏駕非大王立尚誰立哉淮南王大喜厚遺金
錢財物上自嬰夫事時不直蚡特為太后故及聞淮南
王金事上曰使武安侯在者族矣
韓安國字長孺梁成安人也後徙睢陽嘗受韓子雜說
騶田生所事梁孝王為中大夫吴楚反時孝王使安國
及張羽為將捍吴兵於東界張羽力戰安國持重以故
吴不能破梁吴楚破安國張羽名由此顯梁王以至親
故得自置相二千石出入游戱僭於天子天子聞之心
弗善也太后知帝不善乃怒梁使者弗見案責王所為
韓安國為梁使見大長公主而泣曰何梁王為人子之
孝為人臣之忠而太后曾弗省也夫前日吴楚齊趙七
國反自關以東皆合從而西鄉惟梁最親為限難梁王
念太后帝在中而諸侯擾亂一語泣數行而下跪送臣
等六人將兵擊卻吴楚吴楚以故兵不敢西而卒破亡
梁王之力也今太后以小節苛禮責望梁王梁王父兄
皆帝王所見者大故出稱蹕入言警車旗皆帝所賜也
即欲以嫮鄙小縣驅馳國中欲夸諸侯令天下盡知太
后帝愛之也今梁使來輙案責之梁王恐日夜涕泣思
慕不知所為何梁王之忠孝而太后弗恤也大長公主
具以告太后太后喜曰為帝言之言之帝心乃解而免
冠謝太后曰兄弟不能相教乃為太后遺憂悉見梁使
厚賜之其後梁王益親驩太后長公主更賜安國可直
千餘金名由此顯結於漢其後安國坐法抵罪蒙獄吏
田甲辱安國安國曰死灰獨不復然乎甲曰然即溺之
居無幾梁内史缺漢使使者拜安國為梁内史起徒中
為二千石田甲亡走安國曰甲不就官我滅而宗甲因
肉袒謝安國笑曰公等足與治乎卒善遇之梁内史之
缺也孝王新得齊人公孫詭說之欲請為内史竇太后
聞之乃詔王以安國為内史公孫詭羊勝說孝王求為
帝太子及益地事恐漢大臣不聽乃陰使人刺漢用事
謀臣及殺故吴相袁盎景帝遂聞詭勝等計畫乃遣使
捕勝詭必得漢使十軰至梁相以下舉國大索月餘不
得安國聞詭勝匿孝王所乃見王而泣曰主辱臣死大
王無良臣故事紛紛至此今詭勝不得請辭賜死王曰
何至此安國泣數行下曰大王自度於皇帝孰與太上
皇之與高皇帝及皇帝之與臨江王親王曰不如也安
國曰夫太上皇臨江親父子間然高帝曰提三尺劍取
天下者朕也故太上皇終不得制事居於櫟陽臨江王
適長太子一言之過廢王臨江用宫垣事卒自殺中尉
府何者治天下終不用私亂公語曰雖有親父安知其
不為虎雖有親兄安知其不為狼今大王列在諸侯訹
邪臣浮說犯上禁撓明法天子以太后故不忍致法於
大王太后日夜涕泣幸大王自改而大王終不覺寤有
如太后宫車即晏駕大王尚誰攀乎語未卒王泣數行
而下謝安國曰吾今出之即日詭勝自殺漢使還報梁
事皆得釋安國力也景帝太后益重安國孝王卒共王
即位安國失官居家武帝即位武安侯田蚡為太尉親
貴用事安國以五百金物遺蚡蚡言安國太后上素聞
安國賢即召以為北地都尉遷為大司農閩越東越相
攻遣安國大行王恢將兵未至越越殺其王降漢兵亦
罷其年田蚡為丞相安國遷為御史大夫匈奴来請和
親天子下議大行王恢燕人數為邊吏習知胡事議曰
漢與匈奴和親率不過數歲即復背約不如勿許興兵
擊之安國曰千里而戰即兵不獲利今匈奴負戎馬足
懷鳥獸心遷徙烏集難得而制得其地不足以為廣有
其衆不足以為彊自上古弗屬漢數千里争利則人馬
罷虜以全制其弊埶必危殆臣故以為不如和親羣臣
議者多附安國於是上許和親明年鴈門馬邑豪聶翁
壹因大行王恢言匈奴初和親親信邊可誘以利致之
伏兵襲擊必破之道也上乃召問公卿曰朕飾子女以
配單于幣帛文錦賂之甚厚單于待命加嫚侵盗無已
邊竟數驚朕甚閔之今欲舉兵攻之何如大行恢對曰
陛下雖未言臣固願效之臣聞全代之時北有彊胡之
敵内連中國之兵然尚得養老長幼種樹以時倉廩富
實匈奴不輕侵也今以陛下之威海内為一天下同任
又遣子弟乘邊守塞轉粟輓輸以為之備然匈奴侵盗
不已者無他以不恐之故耳臣竊以為擊之便御史大
夫安國曰不然臣聞高皇帝嘗圍於平城匈奴至者投
鞍高如城者數所平城之饑七日不食天下歌之及解
圍反位而無忿怒之心夫聖人以天下為度者也不以
己私怒傷天下之功故乃遣劉敬奉金千斤以結和親
至今為五世利孝文皇帝又嘗一擁天下之兵聚之廣
武常谿然終無尺寸之功而天下黔首莫不憂者孝文
寤於兵之不可宿故復合和親之約此二聖之迹足以
為效矣臣竊以為勿擊便恢曰不然臣聞五帝不相襲
禮三王不相復樂非故相反也各因世宜也且高帝身
被堅執銳蒙霧露沭霜雪行幾十年所以不報平城之
怨者非力不能所以休天下之心也今邊境數驚士卒
傷死中國槥車相望此仁人之所隐也臣故曰擊之便
安國曰不然臣聞利不十者不易業功不百者不變常
是以古之人君謀事必就祖發政占古語重作事也且
自三代之盛夷狄不與正朔服色非威不能制彊弗能
服也以為遠方絶地不牧之民不足煩中國也且匈奴
輕疾悍亟之兵也至如焱風去如收電畜牧為業弧弓
射獵逐獸随草居處無常難得而制今使邊郡久廢耕
織以支胡之常事其勢不相權也臣故曰勿擊便恢曰
不然臣聞鳳鳥乘於風聖人因於時昔秦繆公都雍地
方三百里知時宜之變攻取西戎辟地千里并國十四
隴西北地是也及後蒙恬為秦侵胡辟數千里以河為
竟累石為城樹榆為塞匈奴不敢飲馬於河置㷭&KR2370;然
後敢牧馬夫匈奴獨可以威服不可以仁畜也今以中
國之盛萬倍之貲遣百分之一以攻匈奴譬猶以彊弩
射且潰之癰也必不留行矣若是則北發月氏可得而
臣也臣故曰擊之便安國曰不然臣聞用兵者以飽待
饑正治以待其亂定舍以待其勞故接兵覆衆伐國堕
城常坐而役敵國此聖人之兵也且臣聞之衝風之衰
不能起毛羽彊弩之末不能入魯縞夫盛之有衰猶朝
之必莫也今將卷甲輕舉深入長敺難以為功從行則
廹脅横行則中絶疾則糧乏徐則後利不至千里人馬
乏食兵法曰遺人獲也意者有他繆巧可以禽之則臣
不知也不然則未見深入之利也臣故曰勿擊便恢曰
不然夫草木遭霜者不可以風過清水明鏡不可以形
逃通方之士不可以文亂今臣言擊之者固非發而深
入也將順因單于之欲誘而致之邊吾選梟騎壮士陰
伏而處以為之備審遮險阻以為其戒吾勢已定或營
其左或營其右或當其前或絶其後單于可禽百全必
取上曰善乃從恢議陰使聶翁壹為間亡入匈奴謂單
于曰吾能斬馬邑令丞以城降財物可盡得單于愛信
以為然而許之翁壹乃詐斬死罪囚縣其頭馬邑城下
視單于使者為信曰馬邑長吏已死可急來於是單于
穿塞將十萬騎入武州塞當是時漢伏兵車騎材官三
十餘萬匿馬邑旁谷中衛尉李廣為驍騎將軍太僕公
孫賀為輕車將軍大行王恢為將屯將軍太中大夫李
息為材官將軍御史大夫安國為護軍將軍諸將皆屬
約單于入馬邑縱兵王恢李息别從代主擊輜重於是
單于入漢塞未至馬邑百餘里閒有告之者輙還去塞
下傳言單于已去漢兵追至塞度弗能及王恢等皆罷
兵上怒恢不出擊單于輜重也恢曰始約為入馬邑城
兵與單于接而臣擊其輜重可得利今單于不至而還
臣以三萬人衆不敵祗取辱固知還而斬然完陛下士
三萬人於是下恢廷尉廷尉當恢逗橈當斬恢行千金
丞相蚡蚡不敢言上而言於太后曰王恢首為馬邑事
今不成而誅恢是為匈奴報讐也上朝太后太后以蚡
言告上上曰首為馬邑事者恢故發天下兵數十萬從
其言為此且縱單于不可得恢所部擊猶頗可得以尉
士大夫心今不誅恢無以謝天下於是恢聞乃自殺安
國為人多大略知足以當世取舍而出於忠厚貪耆財
利然所推舉皆廉士賢於己者於梁舉壺遂臧固至他
皆天下名士士亦以此稱慕之唯天子以為國器安國
為御史大夫五年丞相蚡薨安國行丞相事奉引堕車
蹇上欲用安國為丞相使使視蹇甚乃更以平棘侯薛
澤為丞相安國病免數月瘉復為中尉歲餘徙為衞尉
而將軍衞青等擊匈奴破龍城明年匈奴大入邊語在
青𫝊安國為材官將軍屯漁陽捕生口虜言匈奴遠去
即上言方佃作時請且罷屯罷屯月餘匈奴大入上谷
漁陽安國壁乃有七百餘人出與戰安國傷入壁匈奴
虜掠千餘人及畜産去上怒使使責讓安國徙益東屯
右北平是時虜言當入東方安國始為御史大夫及護
軍後稍下遷而新幸壮將軍衞青等有功益貴安國既
疏遠默默也將屯又為匈奴所欺失亡多甚自愧幸得
罷歸乃益東徙屯意忽忽不樂數月病歐血死安國以
元朔二年中卒壺遂者與太史遷等定漢律歴官至詹
事其人深中隠厚篤行君子上方倚以為漢相會其病
卒
李廣隴西成紀人也其先曰李信秦時為將逐得燕太
子丹者也廣家世世受射孝文十四年匈奴大入蕭關
而廣以良家子從軍擊胡用善射殺首虜多為郎騎常
侍數從射獵格殺猛獸文帝曰惜廣不逢時令當高帝
世萬戶侯豈足道哉景帝即位為騎郎將吴楚反時為
驍騎都尉從太尉亞夫戰昌邑下顯名以梁王授廣將
軍印故還賞不行為上谷太守日與匈奴合戰典屬國
公孫昆邪為上泣曰李廣材氣天下無雙自負其能數
與虜确恐亡之上乃徙廣為上郡太守後匈奴大入上
郡天子使中貴人從廣勒習兵擊匈奴中貴人者將數
十騎從見匈奴三人與戰射傷中貴人殺其騎且盡中
貴人走廣廣曰是必射鵰者也廣乃從百騎往馳三人
三人亡馬步行行數十里廣令其騎張左右翼而廣身
自射彼三人者殺其二人生得一人果匈奴射鵰者也
已縳之上馬望匈奴有數千騎見廣以為誘騎皆驚上
山陳廣之百騎皆大恐欲馳還走廣曰我去大軍數十
里今如此走匈奴追射我立盡今我留匈奴必以我為
大軍之誘不我擊廣令曰前未到匈奴二里所止令曰
皆下馬解鞍騎曰虜多如是解鞍即急柰何廣曰彼虜
以我為走今解鞍以示不去用堅其意有白馬將出護
其兵廣上馬與十餘騎奔射殺白馬將而復還至其百
騎中解鞍令士皆縱馬卧時會暮胡兵終怪之不敢擊
夜半胡兵以為漢有伏軍於旁欲夜取之即引兵去平
旦廣乃歸其大軍後徙為隴西北地鴈門雲中太守武
帝即位左右言廣名將也繇是入為未央衞尉而程不
識時亦為長樂衞尉程不識故與廣俱以邊太守將屯
及出擊胡而廣行無部曲行陳就善水草頓舍止人人
自便不擊刁斗自衞莫府省文書然亦遠斥候未嘗遇
害程不識正部曲行伍營陳擊刁斗吏治軍簿至明軍
不得休息然亦未嘗遇害不識曰李將軍極簡易然虜
卒犯之無以禁而其士亦佚樂為之死我軍雖煩擾虜
亦不得犯我是時漢邊郡李廣程不識為名將然匈奴
畏廣士卒多樂從而苦程不識不識孝景時以數直諫
為太中大夫為人廉謹於文法後漢誘單于以馬邑城
使大軍伏馬邑旁而廣為驍騎將軍屬護軍將軍單于
覺之去漢軍皆無功後四歲廣以衞尉為將軍出鴈門
擊匈奴匈奴兵多破廣軍生得廣單于素聞廣賢令曰
得李廣必生致之胡騎得廣廣時傷置兩馬間絡而盛
之卧行十餘里廣佯死睨其旁有一胡兒騎善馬廣暫
騰而上胡兒馬因推堕兒取其弓鞭馬南馳數十里復
得其餘軍因引而入塞匈奴捕者騎數百追之廣行取
胡兒弓射殺追騎以故得脱於是至漢漢下廣吏吏當
廣所失亡多為虜所生得當斬贖為庶人頃之家居數
歲與故潁陰侯屏居藍田南山中射獵嘗夜從一騎出
從人田間飲還至霸陵亭霸陵尉醉呵止廣廣騎曰故
李將軍尉曰今將軍尚不得夜行何故也止廣宿亭下
居無何匈奴入遼西殺太守敗韓將軍韓將軍後徙居
右北平死於是上乃召拜廣為右北平太守廣即請霸
陵尉與俱至軍而斬之上書自陳謝罪詔報不問廣在
郡匈奴號曰漢飛將軍避之數歲不入界廣出獵見草
中石以為虎而射之中石没鏃視之石也他日射之終
不能入矣廣所居郡聞有虎常自射之及居右北平射
虎虎騰傷廣廣亦射殺之石建卒上召廣代為郎中令
元朔六年廣復為後將軍從大將軍出定襄擊匈奴諸
將多中首虜率為侯者而廣軍無功後三歲廣以郎中
令將四千騎出右北平博望侯張騫將萬騎與廣俱異
道行數百里匈奴左賢王將四萬騎圍廣廣軍士皆恐
廣乃使其子敢往馳之敢從數十騎直貫胡騎出其左
右而還報廣曰胡虜易與耳軍士乃安為圜陳外鄉胡
急擊矢下如雨漢兵死者過半漢矢且盡廣乃令士持
滿無發而廣身自以大黃射其裨將殺數人胡虜益解
會暮吏士皆無人色而廣意氣自若益治軍軍中服其
勇也明日復力戰而博望侯軍亦至匈奴乃解去漢軍
罷弗能追是時廣軍幾没罷歸漢法博望侯後期當死
贖為庶人廣軍自當亡賞初廣與從弟李蔡俱為郎事
文帝景帝時蔡積功至二千石武帝元朔中為輕車將
軍從大將軍擊右賢王有功中率封為樂安侯元狩二
年代公孫弘為丞相蔡為人在下中名聲出廣下遠甚
然廣不得爵邑官不過九卿廣之軍吏及士卒或取封
侯廣與望氣王朔語曰自漢征匈奴廣未嘗不在其中
而諸妄校尉以下材能不及中人然以擊胡軍功取侯
者數十人廣不為後人然終無尺寸功以得封邑者何
也豈吾相不當侯邪朔曰將軍自念豈嘗有所恨乎廣
曰吾嘗為隴西守羌嘗反吾誘降者八百餘人詐而同
日殺之至今恨獨此耳朔曰禍莫大於殺已降此乃將
軍所以不得侯者也廣歴七郡太守前後四十餘年得
賞賜輙分其戲下飲食與士卒共之家無餘財終不言
生産事為人長猨臂其善射亦天性雖子孫他人學者
莫能及廣呐口少言與人居則畫地為軍陳射闊狭以
飲專以射為戱將兵乏絶處見水士卒不盡飲不近水
不盡餐不嘗食寬緩不苛士以此愛樂為用其射見敵
非在數十步之内度不中不發發即應絃而倒用此其
將數困辱及射猛獸亦數為所傷云元狩四年大將軍
驃騎將軍大擊匈奴廣數自請行上以為老不許良久
乃許之以為前將軍大將軍青出塞捕虜知單于所居
乃自以精兵走之而令廣并於右將軍軍出東道東道
少回遠大軍行水草少其勢不屯行廣辭曰臣部為前
將軍今大將軍乃徙臣出東道且臣結髮而與匈奴戰
乃今一得當單于臣願居前先死單于大將軍隂受上
指以為李廣數竒(數音所角反奇音居宜反言命隻不耦合也)毋令當單于
恐不得所欲是時公孫敖新失侯為中將軍大將軍亦
欲使敖與俱當單于故徙廣廣知之固辭大將軍弗聽
令長史封書與廣之莫府曰急詣部如書廣不謝大將
軍而起行意象愠怒而就部引兵與右將軍食其合軍
出東道惑失道後大將軍大將軍與單于接戰單于遁
走弗能得而還南絶幕乃遇兩將軍廣已見大將軍還
入軍大將軍使長史持糒醪遺廣因問廣食其失道状
曰青欲上書報天子失軍曲折廣未對大將軍長史急
責廣之莫府上簿廣曰諸校尉無罪乃我自失道吾今
自上簿至莫府謂其麾下曰廣結髮與匈奴大小七十
餘戰今幸從大將軍出接單于兵而大將軍徙廣部曲
回遠又迷失道豈非天哉且廣年六十歲終不能復對
刀筆之吏矣遂引刀自剄百姓聞之知與不知老壮皆
為垂涕而右將軍獨下吏當死贖為庶人廣三子曰當
戶椒敢皆為郎上與韓嫣戲嫣少不遜當戶擊嫣嫣走
於是上以為能當戶蚤死乃拜椒為代郡太守皆先廣
死廣死軍中時敢從驃騎將軍廣死明年李蔡以丞相
坐詔賜冢地陽陵當得二十畆蔡盜取三頃頗賣得四
十餘萬又盜取神道外壖地一畆葬其中當下獄自殺
敢以校尉從驃騎將軍擊胡左賢王力戰奪左賢王旗
鼓斬首多賜爵關内侯食邑二百戶代廣為郎中令頃
之怨大將軍青之恨其父乃擊傷大將軍大將軍匿諱
之居無何敢從上雍至甘泉宫獵驃騎將軍去病怨敢
傷青射殺敢去病時方貴幸上為諱云鹿觸殺之居歲
餘去病死敢有女為太子中人愛幸敢男禹有寵於太
子然好利亦有勇嘗與侍中貴人飲侵陵之莫敢應後
愬之上上召禹使刺虎縣下圈中未至地有詔引出之
禹從落中以劍斫絶纍欲刺虎上壮之遂救止焉而當
戸有遺腹子陵將兵擊胡兵敗降匈奴後人告禹謀欲
亡從陵下吏死陵字少卿少為侍中建章監善騎射愛
人謙讓下士甚得名譽武帝以為有廣之風使將八百
騎深入匈奴二千餘里過居延視地形不見虜還拜為
騎都尉將勇敢五千人教射酒泉張掖以備胡數年漢
遣貳師將軍伐大宛使陵將五校兵隨後行至塞會貳
師還上賜陵書陵留吏士與輕騎五百出敦煌至鹽水
迎貳師還復留屯張掖天漢二年貳師將三萬騎出酒
泉擊右賢王於天山召陵欲使為貳師將輜重陵召見
武臺叩頭自請曰臣所將屯邊者皆荆楚勇士竒材劍
客也力扼虎射命中願得自當一隊到蘭于山南以分
單于兵無令專鄉貳師軍上曰將惡相屬邪吾發軍多
毋騎予女陵對無所事騎臣願以少擊衆步兵五千人
涉單于庭上壯而許之因詔彊弩都尉路博德將兵半
道迎陵軍博德故伏波將軍亦羞為陵後距奏言方秋
匈奴馬肥未可與戰臣願留陵至春俱將酒泉張掖騎
各五千人並擊東西浚稽可必禽也書奏上怒疑陵悔
不欲出而教博德上書乃詔博德吾欲予李陵騎云欲
以少擊衆今虜入西河其引兵走西河遮鉤營之道詔
陵以九月發出遮虜鄣至東浚稽山南龍勒水上徘徊
觀虜即亡所見從浞野侯趙破奴故道抵受降城休士
因騎置以聞所與博德言者云何具以書對陵於是將
其步卒五千人出居延北行三十日至浚稽山止營舉
圖所過山川地形使麾下騎陳步樂以聞步樂召見道
陵將率得士死力上甚說拜步樂為郎陵至浚稽山與
單于相值騎可三萬圍陵軍軍居兩山間以大車為營
陵引士出營外為陳前行持戟盾後行持弓弩令曰聞
鼓聲而縱聞金聲而止虜見漢軍少直前就營陵搏戰
攻之千弩俱發應弦而倒虜還走上山漢軍追擊殺數
千人單于大驚召左右地兵八萬餘騎攻陵陵且戰且
引南行數日抵山谷中連戰士卒中矢傷三創者載輦
兩創者將車一創者持兵戰陵曰吾士氣少衰而鼓不
起者何也軍中豈有女子乎始軍出時關東羣盗妻子
徙邊者隨軍為卒妻婦大匿車中陵搜得皆劍斬之明
日復戰斬首三千餘級引兵東南循故龍城道西行四
五日抵大澤葭葦中虜從上風縱火陵亦令軍中縱火
以自救南行至山下單于在南山上使其子將騎擊陵
陵軍步鬭樹木間復殺數千人因發連弩射單于單于
下走是日捕得虜言單于曰此漢精兵擊之不能下日
夜引吾南近塞得毋有伏兵乎諸當戶君長皆言單于
自將數萬騎擊漢數千人不能滅後無以復使邊臣令
漢益輕匈奴復力戰山谷間尚四五十里得平地不能
破乃還是時陵軍益急匈奴騎多戰一日數十合復傷
殺虜二千餘人虜不利欲去會陵軍候管敢為校尉所
辱亡降匈奴具言陵軍無後救射矢且盡獨將軍麾下
及成安侯校各八百人為前行以黃與白為幟當使精
騎射之即破矣成安侯者潁川人父韓千秋故濟南相
奮擊南越戰死武帝封子延年為侯以校尉隨陵單于
得敢大喜使騎並攻漢軍疾呼曰李陵韓延年趣降遂
遮道急攻陵陵居谷中虜在山上四面射矢如雨下漢
軍南行未至鞮汗山一日五十萬矢皆盡即棄車去士
尚三千餘人徒斬車輻而持之軍吏持尺刃抵山入陿
谷單于遮其後乘隅下壘石士卒多死不得行昏後陵
便衣獨步出營止左右毋随我丈夫一取單于耳良久
陵還太息曰兵敗死矣軍吏或曰將軍威震匈奴天命
不遂後求道徑還歸如浞野侯為虜所得後亡還天子
客遇之况於將軍乎陵曰公止吾不死非壯士也於是
盡斬旌旗及珍寳埋地中陵歎曰復得數十矢足以脱
矣今無兵復戰天明坐受縛矣各鳥獸𣪚去猶有得脫
歸報天子者令軍士人持二升糒一半冰(半讀曰判判大片也)期
至遮虜鄣者相持夜半時擊鼓起士鼓不鳴陵與韓延
年俱上馬壯士從者十餘人虜騎數千追之延年戰死
陵曰無面目報陛下遂降軍人分散脱至塞者四百餘
人陵敗處去塞百餘里邊塞以聞上欲陵戰死召陵母
及婦使相者視之無死喪色後聞陵降責問陳步樂步
樂自殺羣臣皆罪陵上以問太史令司馬遷遷盛言陵
事親孝與士信常奮不顧身以殉國家之急其素所畜
積也有國士之風今舉事一不當全軀保妻子之臣隨
而媒蘖其短誠可痛也且陵提步卒不滿五千深輮戎
馬之地抑數萬之師虜救死扶傷不暇悉舉引弓之民
共攻圍之轉鬭千里矢盡道窮士張空拳冒白刃北首
争死敵得人之死力雖古名將不過也身雖䧟敗然其
所摧敗亦足暴於天下彼之不死宜欲得當以報漢也
初上遣貳師大軍出財令陵為助兵及陵與單于相值
而貳師功少上以遷誣罔欲沮貳師為陵游說下遷腐
刑久之上悔陵無救曰陵當發出塞乃詔彊弩都尉令
迎軍坐預詔之得令老將生姦詐乃遣使勞賜陵餘軍
得脱者陵在匈奴歲餘上遣因杅將軍公孫敖將兵深
入匈奴迎陵敖軍無功還曰捕得生口言李陵教單于
為兵以備漢軍故臣無所得上聞於是族陵家母弟妻
子皆伏誅隴西士大夫以李氏為愧其後漢遣使使匈
奴陵謂使者曰吾為漢將步卒五千人横行匈奴以亡
救而敗何負於漢而誅吾家使者曰漢聞李少卿教匈
奴為兵陵曰乃李緒非我也緒本漢塞外都尉居奚侯
城匈奴攻之緒降而單于客遇緒常坐陵上陵痛其家
以緒而誅使人刺殺緒大閼氏欲殺陵單于匿之北方
大閼氏死乃還單于壯陵以女妻之立為右校王衞律
為丁靈王(丁靈胡之别種也立為王而王其人也)皆貴用事衛律者父本
長水胡人律生長漢善協律都尉李延年延年薦言律
使匈奴使還會延年家收律懼并誅亡還降匈奴匈奴
愛之常在單于左右陵居外有大事乃入議昭帝立大
將軍霍光左將軍上官桀輔政素與陵善遣陵故人隴
西任立政等三人俱至匈奴招陵立政等至單于置酒
賜漢使者李陵衞律皆侍坐立政見陵未得私語即目
視陵而數數自循其刀環握其足隂諭之言可還歸漢
也後陵律持牛酒勞漢使博飲兩人皆胡服椎結立政
大言曰漢已大赦中國安樂主上富於春秋霍子孟上
官少叔用事以此言微動之陵默不應孰視而自循其
髮答曰吾已胡服矣有頃律起更衣立政曰咄少卿良
苦霍子孟上官少叔謝女陵曰霍與上官無恙乎立政
曰請少卿来歸故鄉無憂富貴陵字立政曰少公歸易
耳恐再辱奈何語未卒衞律還頗聞餘語曰李少卿賢
者不獨居一國范蠡徧遊天下由余去戎入秦今何語
之親也因罷去立政隨謂陵曰亦有意乎陵曰丈夫不
能再辱陵在匈奴二十餘年元平元年病死
蘇建杜陵人也以校尉從大將軍青擊匈奴封平陵侯
以將軍築朔方後以衞尉為游擊將軍從大將軍出朔
方後一歲以右將軍再從大將軍出定襄亡翕侯失軍
當斬贖為庶人其後為代郡太守卒官有三子嘉為奉
車都尉賢為騎都尉中子武最知名武字子卿以父任
兄弟並為郎稍遷至栘中廐監(栘音移)時漢連伐胡數通
使相窺觀匈奴留漢使郭吉路充國等前後十餘軰匈
奴使来漢亦留之以相當天漢元年且鞮侯單于初立
恐漢襲之乃曰漢天子我丈人行也盡歸漢使路充國
等武帝嘉其義乃遣武以中郎將持節送匈奴使留在
漢者因厚賂單于答其善意武與副中郎將張勝及假
吏常惠等募士斥候百餘人俱既至匈奴置幣遺單于
單于益驕非漢所望也方欲發使送武等會緱王與長
水虞常等謀反匈奴中(緱音工侯反)緱王者昆邪王姊子也
與昆邪王俱降漢後随浞野侯没胡中及衞律所將降
者隂相與謀劫單于母閼氏歸漢會武等至匈奴虞常
在漢時素與副張勝相知私候勝曰聞漢甚怨衞律常
能為漢伏弩射殺之吾母與弟在漢幸蒙其賞賜張勝
許之以貨物與常後月餘單于出獵獨閼氏子弟在虞
常等七十餘人欲發其一人夜亡告之單于子弟發兵
與戰緱王等皆死虞常生得單于使衛律治其事張勝
聞之恐前語發以狀語武武曰事如此必及我見犯乃
死重負國欲自殺勝惠共止之虞常果引張勝單于怒
召諸貴人議欲殺漢使者左伊秩訾曰即謀單于何以
復加宜皆降之單于使衞律召武受辭武謂惠等屈節
辱命雖生何面目以歸漢引佩劍自刺衞律驚自抱持
武馳召醫鑿地為坎置煴火覆武其上蹈其背以出血
武氣絶半日復息惠等哭輿歸營單于壮其節朝夕遣
人候問武而收繫張勝武益愈單于使使暁武會論虞
常欲因此時降武劍斬虞常已律曰漢使張勝謀殺單
于近臣當死單于募降者赦罪舉劒欲擊之勝請降律
謂武曰副有罪當相坐武曰本無謀又非親屬何謂相
坐復舉劍擬之武不動律曰蘇君律前負漢歸匈奴幸
蒙大恩賜號稱王擁衆數萬馬畜彌山富貴如此蘇君
今日降明日復然空以身膏草野誰復知之武不應律
曰君因我降與君為兄弟今不聽吾計後雖欲復見我
尚可得乎武罵律曰女為人臣子不顧恩義畔主背親
為降虜於蠻夷何以女為見且單于信女使决人死生
不平心持正反欲鬪兩主觀禍敗南越殺漢使者屠為
九郡宛王殺漢使者頭懸北闕朝鮮殺漢使者即時誅
滅獨匈奴未耳若知我不降明欲令兩國相攻匈奴之
禍從我始矣律知武終不可脅白單于單于愈益欲降
之乃幽武置大窖中絶不飲食天雨雪武卧齧雪與旃
毛并咽之數日不死匈奴以為神乃徙武北海上無人
處使牧羝羝乳乃得歸别其官屬常惠等各置他所既
至海上廩食不至掘野鼠去草實而食之杖漢節牧羊
卧起操持節旄盡落積五六年單于弟於靬王弋射海
上(靬音居元反)武能網紡繳檠弓弩於靬王愛之給其衣食
三歲餘王病賜武馬畜服匿穹廬王死後人衆徙去其
冬丁令盜武牛羊武復窮厄初武與李陵俱為侍中武
使匈奴明年陵降不敢求武久之單于使陵至海上為
武置酒設樂因謂武曰單于聞陵與子卿素厚故使来
說足下虚心欲相待終不得歸漢空自苦亡人之地信
義安所見乎前長君為奉車(長君武兄嘉)從至雍棫陽宫扶
輦下除觸柱折轅劾大不敬伏劍自刎賜錢二百萬以
葬孺卿從祠河東后土(孺卿武弟賢)宦騎與黃門駙馬争船
推堕駙馬河中溺死宦騎亡詔使孺卿逐捕不得惶恐
飲藥而死来時太夫人已不幸陵送葬至陽陵子卿婦
年少聞已更嫁矣獨有女弟二人兩女一男今復十餘
年存亡不可知人生如朝露何久自苦如此陵始降時
忽忽如狂自痛負漢加以老母繫保宫子卿不欲降何
以過陵且陛下春秋高法令亡常大臣亡罪夷滅者數
十家安危不可知子卿尚復誰為乎願聽陵計勿復有
云武曰武父子亡功德皆為陛下所成就位列將爵通
侯兄弟親近常願肝腦塗地今得殺身自效雖蒙斧鉞
湯鑊誠甘樂之臣事君猶子事父也子為父死無所恨
願勿復再言陵與武飲數日復曰子卿壹聽陵言武曰
自分已死久矣王必欲降武請畢今日之驩效死於前
陵見其至誠喟然嘆曰嗟乎義士陵與衞律之罪上通
於天因泣下霑衿與武決去陵惡自賜武使其妻賜武
牛羊數十頭後陵復至北海上語武區脱捕得雲中生
口(區脱土室胡兒所作以候漢者也區音一侯反脱音土活反)言太守已下吏民皆
白服曰上崩武聞之南鄉號哭歐血旦夕臨數月昭帝
即位數年匈奴與漢和親漢求武等匈奴詭言武死後
漢使復至常惠請其守者與俱得夜見漢使具自陳道
教使者謂單于言天子射上林中得鴈足有繫帛書言
武等在某澤中使者大喜如惠言以讓單于單于視左
右而驚謝漢使曰武等實在於是陵置酒賀武曰今足
下還歸揚名於匈奴功顯於漢室雖古竹帛所載丹青
所畫何以過子卿陵雖駑怯令漢且貰陵罪全其老母
使得奮大辱之積志庶幾乎曹柯之盟此陵宿昔之所
不忘也收族陵家為世大戮陵尚復何顧乎已矣令子
卿知吾心耳異域之人壹别長絶陵起舞歌曰徑萬里
兮渡沙漠為君將兮奮匈奴路窮絶兮矢刃摧士衆滅
兮名已隤老母已死兮雖欲報恩將安歸陵泣下數行
因與武決單于召會武官屬前以降及物故凡随武還
者九人武以始元六年春至亰師詔武奉一太牢謁孝
武帝廟園陵拜為典屬國秩中二千石賜錢二百萬公
田二頃宅一區常惠徐聖趙終根皆拜為中郎賜帛各
二百疋其餘六人老歸家賜錢人十萬復終身常惠後
至右將軍封列侯自有傳武留匈奴凡十九歲始以彊
壯出及還須髮盡白武來歸明年上官桀子安與桑弘
羊及燕王蓋主謀反武子男元與安有謀坐死初桀安
與大將軍霍光争權數疏光過失予燕王令上書告之
又言蘇武使匈奴二十年不降還乃為典屬國大將軍
長史無功勞為搜粟都尉光專權自恣及燕王等謀反
窮治黨與武素與桀弘羊有舊數為燕王所訟子又在
謀中廷尉奏請逮捕武霍光寢其奏免武官數年昭帝
崩武以故二千石與計謀立宣帝賜爵關内侯食邑三
百戶久之衞將軍張安世薦武明習故事奉使不辱命
先帝以為遺言宣帝即時召武待詔宦者署數進見復
為右曹典屬國以武著節老臣令朝朔望號稱祭酒甚
優寵之武所得賞賜盡以施予昆弟故人家不餘財皇
后父平恩侯帝舅平昌侯樂昌侯車騎將軍韓增丞相
魏相御史大夫丙吉皆敬重武武年老子前坐事死上
閔之問左右武在匈奴久豈有子乎武因平恩侯自白
前發匈奴時胡婦適産一子通國有聲問来願因使者
致金帛贖之上許焉後通國随使者至上以為郎又以
武弟子為右曺武年八十餘神爵二年病卒甘露三年
單于始入朝上思股肱之美乃圖畫其人於麒麟閣法
其形貎署其官爵姓名惟霍光不名曰大司馬大將軍
博陸侯姓霍氏次曰衞將軍富平侯張安世次曰車騎
將軍龍雒侯韓增次曰後將軍營平侯趙充國次曰丞
相高平侯魏相次曰丞相博陽侯丙吉次曰御史大夫
建平侯杜延年次曰宗正陽城侯劉德次曰少府梁邱
賀次曰太子太傅蕭望之次曰典屬國蘇武皆有功德
知名當世是以表而揚之明著中興輔佐列於方叔召
虎仲山甫焉凡十一人皆有傳自丞相黃霸廷尉于定
國大司農朱邑京兆尹張敞右扶風尹翁歸及儒者夏
侯勝等皆以善終著名宣帝之世然不得列於名臣之
圖以此知其選矣
衞青字仲卿其父鄭季河東平陽人也以縣史給事侯
家平陽侯曹夀尚武帝姊陽信長公主季與主家僮衛
媪通生青青有同母兄衞長君及姊子夫子夫自平陽
公主家得幸武帝故青冒姓為衞氏衛媪長女君孺次
女少兒次女則子夫子夫男弟步廣皆冒衞氏青為侯
家人少時歸其父父使牧羊民母之子皆奴畜之不以
為兄弟數青嘗從人至甘泉居室有一鉗徒相青曰貴
人也官至封侯青笑曰人奴之生得無笞罵即足矣安
得封侯事乎青壮為侯家騎從平陽主建元二年春青
姊子夫得入宫幸上皇后大長公主女也無子妬大長
公主聞衞子夫幸有身妬之乃使人捕青青時給事建
章未知名大長公主執囚青欲殺之其友騎郎公孫敖
與壯士往簒之故得不死上聞乃召青為建章監侍中
及同母昆弟貴賞賜數日間累千金君孺為太僕公孫
賀妻少兒故與陳掌通上召貴掌公孫敖由此益顯子
夫為夫人青為太中大夫元光六年拜為車騎將軍擊
匈奴出上谷公孫賀為輕車將軍出雲中太中大夫公
孫敖為騎將軍出代郡衛尉李廣為驍騎將軍出鴈門
軍各萬騎青至龍城斬首虜數百騎將軍敖亡七千騎
衞尉廣為虜所得既而得脱歸皆當斬贖為庶人賀亦
無功唯青賜爵為關内侯是後匈奴仍(仍頻也)侵犯邊元
朔元年春衞夫人有男立為皇后其秋青復將三萬騎
出鴈門李息出代郡青斬首虜數千明年青復出雲中
西至高闕遂至于隴西捕首虜數千畜百餘萬走白羊
樓煩王遂取河南地為朔方郡以三千八百戶封青為
長平侯青校尉蘇建為平陵侯張次公為岸頭侯使建
築朔方城上曰匈奴造謀籍兵數為邊害故興師遣將
以征厥罪今車騎將軍青度西河至高闕獲首二千三
百級車輜畜産畢收為鹵已封為列侯遂西定河南地
案榆谿舊塞絶梓領梁北河討蒲泥破符離斬輕銳之
卒捕伏聽者(伏於隐處聽軍虚實)三千一十七級執訊獲醜敺馬
牛羊百有餘萬全甲兵而還其益封青三千八百戶其
後匈奴比歲入代郡鴈門定襄上郡朔方所殺略甚衆
元朔五年春令青將三萬騎出高闕衞尉蘇建為游擊
將軍左内史李沮為彊弩將軍太僕公孫賀為騎將軍
代相李蔡為輕車將軍皆領屬車騎將軍俱出朔方大
行李息岸頭侯張次公為將軍俱出右北平匈奴右賢
王當青等以為漢兵不能至此飲醉漢兵夜至圍右賢
王右賢王驚夜逃獨與其愛妾一人騎數百馳潰圍北
去漢輕騎校尉郭成等追數百里弗得得右賢裨王十
餘人衆男女萬五千餘人畜數十百萬於是引兵而還
至塞天子使使者持大將軍印即軍中拜青為大將軍
諸將皆以兵屬立號而歸上曰大將軍青躬率戎士師
大捷獲匈奴王十有餘人益封青八千七百戶而封青
子伉為宜春侯子不疑為陰安侯子登為發千侯青固
謝曰臣幸得待罪行間賴陛下神靈軍大捷皆諸校力
戰之功也陛下幸已益封臣青臣青子在襁褓中未有
勤勞上幸裂地封為三侯非臣待罪行間所以勸士力
戰之意也伉等三人何敢受封上曰我非忘諸校功也
今固且圖之乃詔御史曰護軍都尉公孫敖三從大將
軍擊匈奴常護軍傅校獲王封敖為合騎侯都尉韓說
從大將軍出窴渾至匈奴右賢王庭為戲下搏戰獲王
封說為龍額侯騎將軍賀從大將軍獲王封賀為南窌
侯輕車將軍李蔡再從大將軍獲王封蔡為樂安侯校
尉李朔趙不虞公孫戎奴各三從大將軍獲王封朔為
陟軹侯不虞為随成侯戎奴為從平侯將軍李沮李息
及校尉竇如意中郎將綰皆有功賜爵關内侯沮息如
意食邑各三百戶其秋匈奴入代殺都尉明年春大將
軍青出定襄合騎侯敖為中將軍太僕賀為左將軍翕
侯趙信為前將軍衛尉蘇建為右將軍郎中令李廣為
後將軍左内史李沮為彊弩將軍咸屬大將軍斬首數
千級而還月餘悉復出定襄斬首虜萬餘人蘇建趙信
并軍三千餘騎獨逢單于兵與戰一日餘漢兵且盡信
故胡人降為翕侯見急匈奴誘之遂將其餘騎可八百
奔降單于蘇建盡亡其軍獨以身得亡去自歸青青問
其罪正閎長史安議郎周霸等建當云何霸曰自大將
軍出未嘗斬裨將今建棄軍可斬以明將軍之威閎安
曰不然兵法小敵之堅大敵之禽也今建以數千當單
于數萬力戰一日餘士皆不敢有貳心自歸而斬之是
示後無反意也不當斬青曰青幸得以肺附待罪行間
不患無威而霸說我以明威甚失臣意且使臣職雖當
斬將以臣之尊寵而不敢自擅專誅於境外其歸天子
天子自裁之於以風為人臣不敢專權不亦可乎軍吏
皆曰善遂囚建行在所是歲也霍去病始侯
霍去病大將軍青姊少兒子也其父霍仲孺先與少兒
通生去病及衞皇后尊少兒更為詹事陳掌妻去病以
皇后姊子年十八為侍中善騎射再從大將軍大將軍
受詔予壮士為票姚校尉與輕勇騎八百直棄大將軍
數百里赴利斬捕首虜過當於是上曰票姚校尉去病
斬首捕虜二千二十八級得相國當戶斬單于大父行
籍若侯産捕季父羅姑比再冠軍以二千五百戶封去
病為冠軍侯上谷太守郝賢四從大將軍捕首虜千三
百級封賢為終利侯騎士孟已有功賜爵關内侯邑三
百戶是歲失兩將軍亡翕侯功不多故青不益封蘇建
至上弗誅贖為庶人青賜千金是時王夫人方幸於上
寗乘說青曰將軍所以功未甚多身食萬戶三子皆為
侯者以皇后故也今王夫人幸而宗族未富貴願將軍
奉所賜千金為王夫人親夀青以五百金為王夫人親
夀上聞問青青以實對上乃拜寗乘為東海都尉校尉
張騫從大將軍以嘗使大夏留匈奴中久道軍知善水
草處軍得以無饑渴因前使絶國功封騫為博望侯去
病侯三歲元狩三年春為驃騎將軍將萬騎出隴西有
功上曰驃騎將軍率戎士踰烏盭討遫濮涉狐奴歷五
王國輜重人衆攝讋者弗取幾獲單于子轉戰六日過
焉支山千有餘里合短兵鏖臯蘭下殺折蘭王斬盧侯
王銳悍者誅全甲獲醜執渾邪王子及相國都尉捷首
虜八千九百六十級收休屠祭天金人師率减什七益
封去病二千二百戶其夏去病與合騎侯敖俱出北地
異道博望侯張騫郎中令李廣俱出右北平異道廣將
四千騎先至騫將萬騎後匈奴左賢王將數萬騎圍廣
廣與戰二日死者過半所殺亦過當騫至匈奴引兵去
騫坐行留當斬贖為庶人而去病出北地遂深入合騎
侯失道不相得去病至祁連山捕首虜甚多上曰驃騎
將軍涉鈞耆濟居延遂臻小月氏攻祁連山揚武乎鱳
得得單于單桓酋涂王及相國都尉以衆降下者二千
五百人可謂能舍服知成而止矣捷首虜三萬二百獲
五王王母單于閼氏王子五十九人相國將軍當戶都
尉六十三人師大率減什三益封去病五千四百戶賜
校尉從至小月氏者爵左庶長鷹擊司馬破奴再從驃
騎將軍斬遫濮王捕稽且王右千騎將王王母各一人
王子以下四十一人捕虜三千三百三十人前行捕虜
千四百人封破奴為從驃侯校尉高不識從驃騎將軍
捕呼于耆王王子以下十一人捕虜千七百六十八人
封不識為宜冠侯校尉僕多有功封為煇渠侯合騎侯
敖坐行留不與驃騎將軍會當斬贖為庶人諸宿將所
將士馬兵亦不如去病去病所將常選然亦敢深入常
與壮騎先其大軍軍亦有天幸未嘗困絶也然而諸宿
將常留落不耦由此去病日以親貴比大將軍其後單
于怒渾邪王居西方數為漢所破亡數萬人以驃騎之
兵也欲召誅渾邪王渾邪王與休屠王等謀欲降漢使
人先要道邊是時大行李息將城河上得渾邪王使即
馳𫝊以聞上恐其以詐降而襲邊乃令去病將兵迎之
去病既渡河與渾邪衆相望渾邪裨王將見漢軍而多
欲不降者頗遁去去病乃馳入得與渾邪王相見斬其
欲亡者八千人遂獨遣渾邪王乘𫝊先詣行在所盡將
其衆渡河降者數萬人號稱十萬既至長安天子所以
賞賜數十鉅萬封渾邪王萬戶為漯隂侯封其裨王呼
毒尼為下摩侯䧹疵為煇渠侯禽黎為河綦侯大當戶
調雖為常樂侯於是上嘉去病之功曰驃騎將軍去病
率師征匈奴西域王渾邪王及厥衆萌咸奔於率以軍
糧接食并將控弦萬有餘人誅獟悍捷首虜八千餘級
降異國之王三十二戰士不離傷十萬之衆畢懷集服
仍興之勞爰及河塞庶幾無患以千七百戶益封驃騎
將軍減隴西北地上郡戍卒之半以寬天下繇役乃分
處降者於邊五郡故塞外而皆在河南因其故俗為屬
國其明年匈奴入右北平定襄殺略漢千餘人其明年
上與諸將議曰翕侯趙信為單于畫計常以為漢兵不
能度幕輕留今大發卒其勢必得所欲是歲元狩四年
也春上令大將軍青驃騎將軍去病各五萬騎步兵轉
者踵軍數十萬而敢力戰深入之士皆屬去病去病始
為出定襄當單于捕虜虜言單于東乃更令去病出代
郡令青出定襄郎中令李廣為前將軍太僕公孫賀為
左將軍主爵趙食其為右將軍平陽侯襄為後將軍皆
屬大將軍趙信為單于謀曰漢兵即度幕人馬罷匈奴
可坐收虜耳乃悉遠北其輜重皆以精兵待幕北而適
直青軍出塞千餘里見單于兵陳而待於是青令武剛
車自環為營而縱五千騎往當匈奴匈奴亦從萬騎會
日且入而大風起沙礫擊面兩軍不相見漢益縱左右
翼繞單于單于視漢兵多而士馬尚彊戰而匈奴不利
薄暮單于遂乘六臝壮騎可數百直冐漢圍西北馳去
昏漢匈奴相紛挐殺傷大當漢軍左校捕虜言單于未
昏而去漢軍因發輕騎夜追之青因随其後匈奴兵亦
散走會明行二百餘里不得單于頗捕斬首虜萬餘級
遂至窴顔山趙信城得匈奴積粟食軍軍留一日而還
悉燒其城餘粟以歸青之與單于會也而前將軍廣右
將軍食其軍别從東道或失道大將軍引還過幕南乃
相逢青欲使使歸報令長史簿責廣廣自殺食其贖為
庶人青軍入塞凡斬首虜萬九千級是時匈奴衆失單
于十餘日右谷蠡王自立為單于單于後得其衆右王
乃去單于之號去病騎兵車重與大將軍軍等而亡裨
將悉以李敢等為大校當裨將出代右北平二千餘里
直左方兵所斬捕功已多於青既皆還上曰驃騎將軍
去病率師躬將所獲葷允之士約輕齎絶大幕涉獲單
于章渠以誅北車耆轉擊左大將雙獲旗鼓歴度難侯
濟弓盧獲屯頭王韓王等三人將軍相國當戶都尉八
十三人封狼居胥山禪於姑衍登臨翰海執訊獲醜七
萬有四百四十三級師率減什二取食於敵卓行殊遠
而糧不絶以五千八百戶益封驃騎將軍右北平太守
路博德屬驃騎將軍會興城不失期從至檮余山斬首
捕虜二千八百級封博德為邳離侯北地都尉衞山從
驃騎將軍獲王封山為義陽侯故歸義侯因淳王復陸
支樓剸王伊即靬皆從驃騎將軍有功封復陸支為杜
侯伊即靬為衆利侯從驃侯破奴昌武侯安稽從驃騎
有功益封各三百戶漁陽太守解校尉敢皆獲旗鼓賜
爵關内侯解食邑三百戶敢二百戶校尉自為爵左庶
長軍吏卒為官賞賜甚多而青不得益封吏卒無封者
唯西河太守常惠雲中太守遂成受賞遂成秩諸侯相
賜食邑二百戶黃金百斤惠爵關内侯兩軍之出塞塞
閱官及私馬凡十四萬匹而後入塞者不滿三萬匹乃
益置大司馬位大將軍驃騎將軍皆為大司馬定令令
驃騎將軍秩禄與大將軍等自是之後大將軍日衰而
驃騎日益貴幸大將軍故人門下多去事驃騎輙得官
爵唯獨任安不肯去驃騎將軍為人少言不泄有氣敢
往上嘗欲教之孫吴兵法對曰顧方略何如耳不至學
古兵法上為治第令視之對曰匈奴不滅無以家為也
由此上益重愛之然少而侍中貴不省士其從軍天子
為遣太官齎數十乘既還重車餘棄粱肉而士有饑者
其在塞外卒乏糧或不能自振而去病尚穿域蹋鞠也
事多類此大將軍為人仁善退讓以和柔自媚於上然
於天下未有稱也驃騎將軍自四年軍後三歲元狩六
年薨天子悼之發屬國元甲軍陳自長安至茂陵為冢
象祁連山謚之并武與廣地曰景桓侯子嬗嗣嬗字子
侯上愛之幸其壮而將之為奉車都尉從封泰山而薨
無子國除自去病死後青長子宜春侯伉坐法失侯後
五歲伉弟二人隂安侯不疑發干侯登皆坐酎金失侯
後二歲冠軍侯國絶後四年元封五年青薨謚曰烈侯
子伉嗣六年坐法免自青圍單于後十四歲而卒竟不
復擊匈奴者以漢馬少又方南誅兩越東伐朝鮮擊羌
西南夷以故久不伐胡初青既尊貴而平陽侯曹夀有
惡疾就國長公主問列侯誰賢者左右皆言大將軍主
笑曰此出吾家常騎從我奈何左右曰於今尊貴無比
於是長公主乃風白皇后言之上乃詔青尚平陽主與
主合葬起冢象廬山云最大將軍青凡七出擊匈奴斬
捕首虜五萬餘級一與單于戰收河南地置朔方郡再
封凡萬六千三百戶封三子為侯侯千三百戶并之二
萬二百戶其裨將及校尉侯者九人為特將者十五人
李廣張騫公孫賀李蔡曹襄韓說蘇建皆自有傳
李息郁郅人也事景帝至武帝立八歲為材官將軍軍
馬邑後六歲為將軍出代後三歲為將軍從大將軍出
朔方皆無功凡三為將軍其後常為大行
公孫敖義渠人以郎事景帝至武帝立十二歲為騎將
軍出代亡卒七千人當斬贖為庶人後五歲以校尉從
大將軍封合騎侯後一歲以中將軍從大將軍再出定
襄無功後二歲以將軍出北地後驃騎失期當斬贖為
庶人後二歲以校尉從大將軍無功後十四歲以因杅
將軍築受降城七歲復以因杅將軍再出擊匈奴至余
吾亡士多下吏當斬詐死亡居民間五六歲後覺復繫
坐妻為巫蠱族凡四為將軍
李沮雲中人事景帝武帝立十七歲以左内史為彊弩
將軍後一歲復為彊弩將軍
張次公河東人以校尉從大將軍封岸頭侯其後太后
崩為將軍軍北軍後一歲復從大將軍凡再為將軍後
坐法失侯
趙信以匈奴相國降為侯武帝立十八年為前將軍與
匈奴戰敗降匈奴
趙食其祋祤人武帝立十八年以主爵都尉從大將軍
斬首六百六十級元狩三年賜爵關内侯黃金百斤明
年為右將軍從大將軍出定襄迷失道當斬贖為庶人
郭昌雲中人以校尉從大將軍元封四年以太中大夫
為拔胡將軍屯朔方還擊昆明無功奪印
荀彘太原廣武人以御見侍中用校尉數從大將軍元
封三年為左將軍擊朝鮮無功坐捕樓船將軍誅
最驃騎將軍去病凡六出擊匈奴其四出以將軍斬首
虜十一餘萬級渾邪王以衆降數萬開河西酒泉之地
西方益少胡寇四益封凡萬七千七百戶其校吏有功
侯者六人為將軍者二人
路博德西河平州人以右北平太守從驃騎將軍封邳
離侯驃騎死後博德以衛尉為伏波將軍伐破南越益
封其後坐法失侯為彊弩都尉屯居延卒
趙破奴太原人嘗亡入匈奴已而歸漢為驃騎將軍司
馬出北地封從驃侯坐酧金失侯後一歲為匈河將軍
攻胡至匈河水無功後一歲擊虜樓蘭王後為浞野侯
後六歲以浚稽將軍將二萬騎擊匈奴左王左王與戰
兵八萬騎圍破奴破奴為虜所得遂没其軍居匈奴中
十歲復與其太子安國亡入漢後坐巫蠱族自衞氏興
大將軍青首封其後支屬五人為侯凡二十四歲而五
侯皆奪國征和中戾太子敗衞氏遂滅而霍光病弟光
貴盛自有傳
董仲舒廣川人也少治春秋孝景時為博士下帷講誦
弟子傳以久次授業或莫見其面盖三年不窺園其精
如此進退容止非禮不行學士皆師尊之武帝即位舉
賢良文學之士前後百數而仲舒以賢良對策焉制曰
朕獲承至尊休德傳之無窮而施之罔極任大而守重
是以夙夜不皇康寧永惟萬事之統猶懼有闕故廣延
四方之豪雋郡國諸侯公選賢良脩潔博習之士欲聞
大道之要至論之極今子大夫褎然為舉首朕甚嘉之
子大夫其精心致思朕垂聽而問焉蓋聞五帝三王之
道改制作樂而天下洽和百王同之當虞氏之樂莫甚
於韶於周莫甚於勺聖王已没鍾鼓筦絃之聲未衰而
大道微缺陵夷至乎桀紂之行王道大壊矣夫五百年
之間守文之君當塗之士欲則先王之法以戴翼其世
者甚衆然猶不能反日以仆滅至後王而後止豈其所
操持或誖繆而失其統與固天降命不可復反必推之
於大衰而後息與烏虖凡所為屑屑夙興夜寐務法上
古者又將無補與三代受命其符安在災異之變何緣
而起性命之情或夭或夀或仁或鄙習聞其號未燭厥
理伊欲風流而令行刑輕而姦改百姓和樂政事宣昭
何脩何飭而膏露降百榖登德潤四海澤臻草木三光
全寒暑平受天之祐享鬼神之靈德澤洋溢施乎方外
延及羣生子大夫明先聖之業習俗化之變終始之序
講聞高誼之日久矣其明以諭朕科别其條勿猥勿并
取之於術慎其所出乃其不正不直不忠不極枉于執
事書之不泄興于朕躬毋悼後害子大夫其盡心靡有
所隐朕將親覽焉仲舒對曰陛下發德音下明詔求天
命與情性皆非愚臣之所能及也臣謹案春秋之中視
前世已行之事以觀天人相與之際甚可畏也國家將
有失道之敗而天乃先出災害以譴告之不知自省又
出怪異以警懼之尚不知變而傷敗乃至以此見天心
之仁愛人君而欲止其亂也自非大亡道之世者天盡
欲扶持而安全之事在彊勉而已矣彊勉學問則聞見
博而知益明彊勉行道則德日起而大有功此皆可使
還至而立有效者也詩曰夙夜匪解書云茂哉茂哉皆
彊勉之謂也道者所由適於治之路也仁義禮樂皆其
具也故聖王已没而子孫長久安寧數百歲此皆教化
禮樂之功也王者未作樂之時乃用先王之樂宜於世
者而以深入教化於民教化之情不得雅頌之樂不成
故王者功成作樂樂其德也樂者所以變民風化民俗
也其變民也易其化人也著故聲發於和而本於情接
於肌膚蔵於骨髄故王者道雖衰缺而筦絃之聲未衰
也夫虞氏之不為政久矣然而樂頌遺風猶有存者是
以孔子在齊而聞韶也夫人君莫不欲安存而惡危亡
然而政亂國危者甚衆所任者非其人而所繇者非其
道是以政日以仆滅也夫周道衰於幽厲非道亡也幽
厲不繇也至於宣王思昔先王之德興滯補弊明文武
之功業周道粲然復興詩人美之而作上天祐之為生
賢佐後世稱頌至今不絶此夙夜不解行善之所致也
孔子曰人能弘道非道弘人也故治亂廢興在於已非
天降命不可得反其所操持誖謬失其統也臣聞天之
所大奉使之王者必有非人力所能致而自至者此受
命之符也天下之人同心歸之若歸父母故天瑞應誠
而至書曰白魚入于王舟有火復于王屋流為烏此盖
受命之符也周公曰復哉復哉孔子曰德不孤必有鄰
皆積善累德之效也及至後世滛佚衰微不能統理羣
生諸侯背畔殘賊良民以争壤土廢德教而任刑罰刑
罰不中則生邪氣邪氣積於下怨惡畜於上上下不和
則隂陽繆盭而妖孽生矣此災異所緣而起也臣聞命
者天之令也性者生之質也情者人之欲也或夀或夭
或仁或鄙陶冶而成之不能粹美有治亂之所生故不
齊也孔子曰君子之德風也小人之德草也草上之風
必偃故堯舜行德則民仁夀桀紂行暴則民鄙夭夫上
之化下下之從上猶泥之在鈞唯甄者之所為猶金之
在鎔唯冶者之所鑄綏之斯徕動之斯和此之謂也臣
謹案春秋之文求王道之端得之於正正次王王次春
春者天之所為也正者王之所為也其意曰上承天之
所為而下以正其所為正王道之端云爾然則王者欲
有所為宜求其端於天天道之大者在隂陽陽為德隂
為刑刑主殺而德主生是故陽常居大夏而以生育養
長為事隂常居大冬而積於空虚不用之處以此見天
之任德不任刑也天使陽出布施於上而主歲功使隂
入伏於下而時出佐陽陽不得隂之助亦不能獨成歲
終陽以成歲為名此天意也王者承天意以從事故任
德教而不任刑刑者不可任以治世猶隂之不可任以
成歲也為政而任刑不順於天故先王莫之肯為也今
廢先王德教之官而獨任執法之吏治民毋乃任刑之
意與孔子曰不教而誅謂之虐虐政用於下而欲德教
之被四海故難成也臣謹按春秋謂一元之意一者萬
物之所從始也元者辭之所謂大也謂一為元者視大
始而欲正本也春秋深探其本而反自貴者始故為人
君者正心以正朝廷正朝廷以正百官正百官以正萬
民正萬民以正四方四方正遠近莫不壹於正而亡有
邪氣奸其間者是以隂陽調而風雨時羣生和而萬民
殖五榖熟而草木茂天地之間被潤澤而大豐美四海
之内聞盛德而皆徕臣諸福之物可致之祥莫不畢至
而王道終矣孔子曰鳳鳥不至河不出圖吾已矣夫自
悲可致此物而身卑賤不得致也今陛下貴為天子富
有四海居得致之位操可致之勢又有能致之資行高
而恩厚知明而意美愛民而好士可謂誼主矣然而天
地未應而美祥莫至者何也凡以教化不立而萬民不
正也夫萬民之從利也如水之走下不以教化隄防之
不能止也是故教化立而姦邪皆止者其隄防完也教
化廢而姦邪並出刑罰不能勝者其隄防壊也古之王
者明於此是故南面而治天下莫不以教化為大務立
大學以教於國設庠序以化於邑漸民以仁摩民以誼
節民以禮故其刑罰甚輕而禁不犯者教化行而習俗
美也聖王之繼亂世也埽除其迹而悉去之復脩教化
而崇起之教化已明習俗已成子孫循之行五六百歲
尚未敗也至周之末世大為亡道以失天下秦繼其後
獨不能改又益甚之重禁文學不得挟書棄捐禮誼而
惡聞之其心欲盡滅先聖之道而顓為自恣苟簡之治
故立為天子十四歲而國破亡矣自古以来未嘗有以
亂濟亂大敗天下之民如秦者也其遺毒餘烈至今未
滅使習俗薄惡人民囂頑抵冒殊扞熟爛如此之甚者
也孔子曰腐朽之木不可彫也糞土之牆不可圬也今
漢繼秦之後如朽木糞牆矣雖欲善治之亡可奈何法
出而姦生令下而詐起如以湯止沸抱薪救火愈甚亡
益也竊譬之琴瑟不調甚者必解而更張之乃可鼓也
為政而不行甚者必變而更化之乃可理也當更張而
不更張雖有良工不能善調也當更化而不更化雖有
大賢不能善治也故漢得天下以来常欲善治而至今
不可善治者失之於當更化而不更化也古人有言曰
臨淵羡魚不如退而結網今臨政而願治七十餘歲矣
不如退而更化更化則可善治善治則災害日去福禄
日来詩云宜民宜人受禄于天為政而宜於民者固當
受祿于天夫仁義禮知信五常之道王者所當脩飭也
王者脩飭故受天之祐而享鬼神之靈德施於方外延
及羣生也天子覽其對而異焉乃復冊之曰制曰蓋聞
虞舜之時游於巖廊之上垂拱無為而天下太平周文
王至於日昃不暇食而宇内亦治夫帝王之道豈不同
條共貫與何逸勞之殊也蓋儉者不造元黃旌旗之飾
及至周室設兩觀乘大路朱干玉戚八佾舞於庭而頌
聲興夫帝王之道豈異指哉或曰良玉不瑑又云非文
亡以輔德二端異焉殷人執五刑以督姦傷飢膚以懲
惡成康不式四十餘年天下不犯囹圄空虚秦國用之
死者甚衆刑者相望耗矣哀哉烏虖朕夙寤晨興惟前
帝王之憲永思所以奉至尊章洪業皆在力本任賢今
朕親耕籍田以為農先勸孝弟崇有德使者冠蓋相望
問勤勞恤孤獨盡思極神功烈休德未始云獲也今陰
陽錯繆氛氣充塞羣生寡遂黎民未濟廉恥貿亂賢不
肖渾殽未得其真故詳延特起之士意庶幾乎今子大
夫侍詔百有餘人或道世務而未濟稽諸上古而不同
考之于今而難行毋乃牽於文繫而不得騁與將所繇
異術所聞殊方與各悉對著于篇毋諱有司明其指略
切磋究之以稱朕意仲舒對曰臣聞堯受命以天下為
己憂而未以位為樂也故誅逐亂臣務求賢聖是以得
舜禹稷卨咎繇衆聖輔德賢能佐職教化大行天下和
洽萬民皆安仁樂誼各得其宜動作應禮從容中道故
孔子曰如有王者必世而後仁此之謂也堯在位七十
載乃遜于位以禪虞舜堯崩天下不歸堯子丹朱而歸
舜舜知不可辟乃即天子之位以禹為相因堯之輔佐
繼其統業是以垂拱無為而天下治孔子曰韶盡美矣
又盡善也此之謂也至於殷紂逆天暴物殺戮賢知殘
賊百姓伯夷太公皆當世賢者隐處而不為臣守職之
人皆奔走逃亡入于河海天下耗亂萬民不安故天下
去殷而從周文王順天理物師用賢聖是以閎夭大顛
散宜生等亦聚於朝廷愛施兆民天下歸之故太公起
海濱而即三公也當此之時紂尚在上尊卑昏亂百姓
散亡故文王悼痛而欲安之是以日昃而不暇食也孔
子作春秋先正王而繫萬事見素王之文焉由此觀之
帝王之條貫同然而勞逸異者所遇之時異也孔子曰
武盡美矣未盡善也此之謂也臣聞制度文采元黃之
飾所以明尊卑異貴賤而勸有德也故春秋受命所先
制者改正朔易服色所以應天也然則宫室旌旗之制
有法而然者也故孔子曰奢則不遜儉則固儉非聖人
之中制也臣聞良玉不瑑資質潤美不待刻瑑此亡異
於逹巷黨人不學而自知也然則常玉不瑑不成文章
君子不學不成其德臣聞聖王之治天下也少則習之
學長則材諸位爵禄以養其德刑罰以威其惡故民曉
於禮誼而恥犯其上武王行大誼平殘賊周公作禮樂
以文之至於成康之隆囹圄空虚四十餘年此亦教化
之漸而仁義之流非獨傷肌膚之效也至秦則不然師
申商之法行韓非之說憎帝王之道以貪狼為俗非有
文德以教訓於天下也誅名而不察實為善者不必免
而犯惡者未必刑也是以百官皆飾虚辭而不顧實外
有事君之禮内有背上之心造偽飾詐趣利無恥又好
用憯酷之吏賦斂亡度竭民財力百姓散亡不得從耕
織之業羣盗並起是以刑者甚衆死者相望而姦不息
俗化使然也故孔子曰導之以政齊之以刑民免而無
恥此之謂也今陛下并有天下海内莫不率服廣覽兼
聽極羣下之知盡天下之美至德昭然施於方外夜郎
康居殊方萬里說德歸誼此太平之效也然而功不加
於百姓者殆王心未加焉曾子曰尊其所聞則高明矣
行其所知則光大矣高明光大不在於他在乎加之意
而已願陛下因用所聞設誠於内而致行之則三王何
異哉陛下親耕籍田以為農先夙寤晨興憂勞萬民思
惟往古而務以求賢此亦堯舜之用心也然而未云獲
者士素不厲也夫不素養士而欲求賢譬猶不瑑玉而
求文采也故養士之大者莫大乎太學太學者賢士之
所關也教化之本原也今以一郡一國之衆對亡應書
者是王道往往而絶也臣願陛下興太學置明師以養
天下之士數考問以盡其材則英俊宜可得矣今之郡
守縣令民之師帥所使承流而宣化也故師帥不賢則
主德不宣恩澤不流今吏既亡教訓於下或不承用主
上之德暴虐百姓與姦為市貧窮孤弱冤苦失職甚不
稱陛下之意是以隂陽錯繆氛氣充塞羣生寡遂黎民
未濟皆長吏不明使至於此也夫長吏多出於郎中中
郎吏二千石子弟選郎吏又以富訾未必賢也且古所
謂功者以任官稱職為差非所謂積日累久也故小材
雖累日不離於小官賢材雖未久不害為輔佐是以有
司竭力盡知務治其業而以赴功今則不然累日以取
貴積久以致官是以廉耻貿亂賢不肖渾殽未得其真
臣愚以為使諸列侯郡守二千石各擇其吏民之賢者
歲貢各二人以給宿衞且以觀大臣之能所貢賢者有
賞所貢不肖者有罰夫如是諸侯吏二千石皆盡心於
求賢天下之士可得而官使也徧得天下之賢人則三
王之盛易為而堯舜之名可及也毋以日月為功實試
賢能為上量材而授官錄德而定位則廉耻殊路而賢
不肖異處矣陛下加惠寬臣之罪令勿牽制於文使得
切磋䆒之臣敢不盡愚於是天子復冊之制曰蓋聞善
言天者必有徵於人善言古者必有驗於今故朕垂問
乎天人之應上嘉唐虞下悼桀紂寖微寖滅寖明寖昌
之道虚心以改今子大夫明於隂陽所以造化習於先
聖之道業然而文采未極豈惑當世之務哉條貫靡竟
統紀未終意朕之不眀與聽若眩與夫三王之教所祖
不同而皆有失或謂久而不易者道也意豈異哉今子
大夫既已著大道之極陳治亂之端矣其悉之䆒之孰
之復之詩不云乎嗟爾君子毋常安息神之聽之介爾
景福朕將親覽焉子大夫其茂明之仲舒復對曰臣聞
論語曰有始有卒者其唯聖人乎今陛下幸嘉惠留聽
於承學之臣復下明冊以切其意而䆒盡聖德非愚臣
之所能具也前所上對條貫靡竟統紀不終辭不别白
指不分明此臣淺陋之罪也冊曰善言天者必有徵於
人善言古者必有驗於今臣聞天者羣物之祖也故徧
覆包函而無所殊建日月風雨以和之經隂陽寒暑以
成之故聖人法天而立道亦溥愛而無私布德施仁以
厚之設誼立禮以導之春者天之所以生也仁者君之
所以愛也夏者天之所以長也德者君之所以養也霜
者天之所以殺也刑者君之所以罰也由此言之天人
之徵古今之道也孔子作春秋上揆之天道下質諸人
情參之於古攷之於今故春秋之所譏災害之所加也
春秋之所惡怪異之所施也書邦家之過兼災異之變
以此見人之所為其美惡之極乃與天地流通而往来
相應此亦言天之一端也古者修教訓之官務以德善
化民民已大化之後天下常亡一人之獄矣今世廢而
不脩亡以化民民以故棄行誼而死財利是以犯法而
罪多一歲之獄以萬千數以此見古之不可不用也故
春秋變古則譏之天令之謂命命非聖人不行質樸之
謂性性非教化不成人欲之謂情情非度制不節是故
王者上謹於承天意以順命也下務明教化民以成性
也正法度之宜别上下之序以防欲也脩此三者而大
本舉矣人受命於天固超然異於羣生入有父子兄弟
之親出有君臣上下之誼會聚相遇則有耆老長幼之
施粲然有文以相接驩然有恩以相愛此人之所以貴
也生五榖以食之桑麻以衣之六畜以養之服牛乘馬
圈豹檻虎是其得天之靈貴於物也故孔子曰天地之
性人為貴明於天性知自貴於物知自貴於物然後知
仁誼知仁誼然後重禮節重禮節然後安處善安處善
然後樂循理樂循理然後謂之君子故孔子曰不知命
亡以為君子此之謂也冊曰上嘉唐虞下悼桀紂寖微
寖滅寖明寖昌之道虚心以改臣聞聚少成多積小致
鉅故聖人莫不以䁆致明以微致顯是以堯發於諸侯
舜興乎深山非一日而顯也蓋有漸以致之矣言出於
己不可塞也行發於身不可掩也言行治之大者君子
之所以動天地也故盡小者大慎微者著詩云惟此文
王小心翼翼故堯兢兢日行其道而舜業業日致其孝
善積而名顯德章而身尊此其寖明寖昌之道也積善
在身猶長日加益而人不知也積惡在身猶火之銷膏
而人不見也非明乎情性察乎流俗者孰能知之此唐
虞之所以得令名而桀紂之可為悼懼者也夫善惡之
相從如景鄉之應形聲也故桀紂暴謾讒賊並進賢智
隐伏惡日顯國日亂晏然自以如日在天終陵夷而大
壊夫暴逆不仁者非一日而亡也亦以漸至故桀紂雖
亡道然猶享國十餘年此其寖微寖滅之道也冊曰三
王之教所祖不同而皆有失或謂久而不易者道也意
豈異哉臣聞夫樂而不亂復而不厭者謂之道道者萬
世亡弊弊者道之失也先王之道必有偏而不起之處
故政有眊而不行舉其偏者以補其弊而已矣三王之
道所祖不同非其相反將以捄溢扶衰所遭之變然也
故孔子曰亡為而治者其舜乎改正朔易服色以順天
命而已其餘盡循堯道何更為哉故王者有改制之名
亡變道之實然夏上忠殷上敬周上文者所繼之捄當
用此也孔子曰殷因於夏禮所損益可知也周因於殷
禮所損益可知也其或繼周者雖百世可知也此言百
王之用以此三者矣夏因於殷而獨不言所損益者其
道如一而所上同也道之大原出於天天不變道亦不
變是以禹繼舜舜繼堯三聖相授而守一道亡救弊之
政也故不言其所損益也由是觀之繼治世者其道同
繼亂世者其道變今漢繼大亂之後若宜少損周之文
致用夏之忠者陛下有明德嘉道愍世俗之靡薄悼王
道之不昭故舉賢良方正之士論誼考問將欲興仁誼
之休德明帝王之法制建太平之道也臣愚不肖述所
聞誦所學道師之言厪能勿失耳若乃論政事之得失
察天下之息耗此大臣輔佐之職三公九卿之任非臣
仲舒所能及也然而臣竊有怪者夫古之天下亦今之
天下今之天下亦古之天下共是天下古亦大治上下
和睦習俗美盛不令而行不禁而止吏亡姦邪民亡盗
賊囹圄空虚德潤草木澤被四海鳳凰来集麒麟来游
以古凖今壹何不相逮之遠也安所繆盭而陵夷若是
意者有所失於古之道與有所詭於天之理與試迹之
於古返之於天黨可得見乎夫天亦有所分予予之齒
者去其角傅其翼者兩其足是所受大者不得取小也
古之所予祿者不食於力不動於末是亦受大者不得
取小與天同意者也夫已受大又取小天不能足而况
人乎此民之所以囂囂苦不足也身寵而載高位家温
而食厚祿因乘富貴之資力以與民争利於下民安能
如之哉是故衆其奴婢多其牛羊廣其田宅博其産業
畜其積委務此而忘己以迫蹵民民日削月朘寖以大
窮富者奢侈羡溢貧者窮急愁苦窮急愁苦而上不救
則民不樂生民不樂生尚不避死安能避罪此刑罰之
所以蕃而姦邪不可勝者也故受祿之家食祿而已不
與民争業然後利可均布而民可家足此上天之理而
亦太古之道天子之所宜法以為制大夫之所當循以
為行也故公儀子相魯之其家見織帛怒而出其妻食
於舍而茹葵愠而拔其葵曰吾已食祿又奪園夫紅女
利乎古之賢人君子在列位者皆如是是故下高其行
而從其教民化其廉而不貪鄙及至周室之衰其卿大
夫緩於誼而急於利亡推讓之風而有争田之訟故詩
人疾而刺之曰節彼南山維石巖巖赫赫師尹民具爾
瞻爾好誼則民鄉仁而俗善爾好利則民好邪而俗敗
由是觀之天子大夫者下民之所視效遠方之所四面
而内望也近者視而放之遠者望而效之豈可以居賢
人之位而為庶人行哉夫皇皇求財利常恐乏匱者庶
人之意也皇皇求仁義常恐不能化民者大夫之意也
易曰負且乘致寇至乘車者君子之位也負擔者小人
之事也此言居君子之位而為庶人之行者其患禍必
至也若居君子之位當君子之行則舍公儀休之相魯
亡可為者矣春秋大一統者天地之常經古今之通誼
也今師異道人異論百家殊方指意不同是以上亡以
持一統法制數變下不知所守臣愚以為諸不在六蓺
之科孔子之術者皆絶其道勿使並進邪辟之說滅息
然後統紀可一而法度可明民知所從矣對既畢天子
以仲舒為江都相事易王易王帝兄素驕好勇仲舒以
禮誼匡正王敬重焉久之王問仲舒曰粤王句踐與大
夫泄庸種蠡謀伐吴遂滅之孔子稱殷有三仁寡人以
為粤有三仁桓公决疑於管仲寡人決疑於君仲舒對
曰臣愚不足以奉大對聞昔者魯君問柳下惠吾欲伐
齊何如柳下惠曰不可歸而有憂色曰吾聞伐國不問
仁人此言何為至我哉徒見問耳且猶羞之况設詐以
伐吴乎由此言之粤本無一仁夫仁人者正其誼不謀
其利明其道不計其功是以仲尼之門五尺之童羞稱
五伯為其先詐力而後仁誼也苟為詐而已故不足稱
於大君子之門也五伯比於他諸侯為賢其比三王猶
碔砆之與美玉也王曰善仲舒治國以春秋災異之變
推隂陽所以錯行故求雨閉諸陽縱諸隂其止雨反是
行之一國未嘗不得所欲中廢為中大夫先是遼東高
廟長陵高園殿災仲舒居家推說其意草藳未上主父
偃候仲舒私見嫉之竊其書而奏焉上召視諸儒仲舒
弟子吕步舒不知其師書以為大愚於是下仲舒吏當
死詔赦之仲舒遂不敢復言災異仲舒為人廉直是時
方外攘四夷公孫弘治春秋不如仲舒而弘希世用事
位至公卿仲舒以弘為從諛弘嫉之膠西王亦上兄也
尤縱恣數害吏二千石弘乃言於上曰獨董仲舒可使
相膠西王膠西王聞仲舒大儒善待之仲舒恐久獲辠
病免凡相兩國輒事驕王正身以率下數上疏諫諍教
令國中所居而治及去位歸居終不問家産業以脩學
著書為事仲舒在家朝廷如有大議使使者及廷尉張
湯就其家而問之其對皆有明法自武帝初立魏其武
安侯為相而儒隆矣及仲舒對冊推明孔氏抑黜百家
立學校之官州郡舉茂才孝廉皆自仲舒發之年老以
夀終於家家徙茂陵子及孫皆以學至大官仲舒所著
皆明經術之意及上疏條教凡百二十三篇而說春秋
事得失聞舉玉杯蕃露清明竹林之屬復數十篇十餘
萬言皆傳於後世掇其切當世施朝廷者著于篇
通志卷九十八上
