通志卷六上
宋右廸功郎鄭樵漁仲撰
後漢紀第六上
光武明帝章帝和帝殤帝安帝
世祖光武皇帝諱秀字文叔南陽蔡陽人高祖九世之
孫也出自景帝生長沙定王發發生舂陵節侯買買生
鬱林太守外外生鉅鹿都尉回回生南頓令欽欽生光
武光武年九歲而孤養於叔父良身長七尺三寸美須
眉大口隆準日角性勤於稼穡而兄伯升好侠養士常
非笑光武事田業比之高祖兄仲王莽天鳳中乃之長
安受尚書略通大義莽末天下連歲災蝗寇盜鋒起地
皇三年南陽荒饑諸家賓客多為小盜光武避吏新野
因賣穀於宛宛人李通等以圖䜟說光武云劉氏復起
李氏為輔光武初不敢當然獨念兄伯升素結輕客必
舉大事且王莽敗亡已兆天下方亂遂與定謀於是乃
市兵弩十月與李通從弟軼等起扵宛時年二十八十
一月有星孛於張光武遂將賓客還舂陵時伯升巳會
衆起兵初諸家子弟恐懼皆亡逃自匿曰伯升殺我及
見光武絳衣大冠皆驚曰謹厚者亦復為之乃稍自安
伯升於是招新市平林兵與其帥王鳳陳牧西擊長聚
光武初騎牛殺新野尉乃得馬進屠唐子鄉又殺湖陽
尉軍中分財物不均衆恚恨欲反攻諸劉光武歛宗人
所得物悉以與之衆乃悅進拔棘陽與王莽前隊大夫
甄阜屬正梁邱賜戰於小長安漢軍大敗還保棘陽
更始元年正月甲子朔漢軍復與甄阜梁邱賜戰於沘
水西大破之斬阜賜伯升又破王莽納言將軍嚴尤秩
宗將軍陳茂於淯陽進圍宛城二月辛巳立劉聖公為
天子以伯升為大司徒光武為太常偏將軍三月光武
别與諸將徇昆陽定陵郾皆下之多得牛馬財物穀四
十萬斛轉以饋宛下莽聞阜賜死漢帝立大懼遣大司
徒王尋大司空王邑將兵百萬其甲士四十二萬人五
月到潁川復與嚴尤陳茂合初光武為舂陵侯家訟逋
租於尤尤見而竒之及是時城中出降尤者言光武不
取財物但會兵計策尤笑曰是美須眉者邪何為乃如
是初王莽徵天下能為兵法者六十三家數百人並以
為軍吏選練武衛招募猛士旌旗輜重千里不絶有長
人巨無覇長一丈大十圍以為壘尉又驅諸猛獸虎豹
犀象之屬以助威武自秦漢出師之盛未嘗有也光武
將數千兵徼之於陽關諸將見尋邑兵盛反走馳入昆
陽皆惶怖憂念妻孥欲散歸諸城光武議曰今兵穀既
少而外寇彊大并力禦之功庶可立如欲分散勢無俱
全且宛城未拔不能相救昆陽即破一日之間諸部亦
滅矣今不同心膽共舉功名反欲守妻子財物邪諸將
怒曰劉將軍何敢如是光武笑而起會候騎還言大兵
且至城北軍陳數百里不見其後諸將遽相謂曰更請
劉將軍計之光武復為圖畫成敗諸將憂廹皆曰諾時
城中唯有八九千人光武乃使成國上公王鳳廷尉大
將軍王常留守夜自與驃騎大將軍宗佻五威將軍李
軼等十三騎出城南門於外收兵時莽軍到城下者且
十萬光武幾不得出既至郾定陵悉發諸營兵而諸將
貪惜財貨欲分留守之光武曰今若破敵珍珤萬倍大
功可成如為所敗首領無餘何財物之有衆乃從嚴尤
說王邑曰昆陽城小而堅今假號者在宛亟進大兵彼
必奔走宛敗昆陽自服邑曰吾昔以虎牙將軍圍翟義
坐不生得以見責讓今將百萬之衆遇城而不能下何
謂邪遂圍之數十重列營百數雲車十餘丈瞰臨城中
旗幟蔽野埃塵連天鉦鼓之聲聞數百里或為地道衝
輣橦城積弩亂發矢下如雨城中負戶而汲王鳳等乞
降不許尋邑自以為功在漏刻意氣甚逸夜有流星墜
營中晝有雲如壞山當營而隕不及地尺而散吏士皆
厭伏六月己卯光武遂與營部俱進自將部騎千餘前
去大軍四五里而陳尋邑亦遣兵數千合戰光武奔之
斬首數十級諸部喜曰劉將軍平生見小敵怯今見大
敵勇甚可怪也且復居前請助將軍光武復進尋邑兵
却諸將共乘之斬首數百千級連勝遂前時伯升拔宛
已三日而光武尚未知乃偽使持書報城中云宛下兵
到而陽墮其書尋邑得之不憙諸將既經累捷膽氣益
壯無不一當百光武乃與敢死者三千人從城西水上
衝其中堅尋邑陳亂乘銳崩之遂殺王尋城中亦鼓譟
而出中外合勢震呼動天地莽兵大潰走者相騰踐奔
殪百餘里間會大雷風屋瓦皆飛雨下如注滍川盛溢
虎豹皆股戰士卒争赴溺死者以萬數水為不流王邑
嚴尤陳茂輕騎乘死人度水逃去盡獲其軍實輜重車
甲珍寳不可勝算舉之連月不盡或燔燒其餘光武因
復徇下潁陽會伯升為更始所害光武自父城馳詣宛
謝司徒官屬迎弔光武光武難交私語深引過而已未
嘗自伐昆陽之功又不敢為伯升服喪飲食言笑如平
常更始以是慙拜光武為破虜大將軍封武信侯九月
庚戍三輔豪傑共誅王莽𫝊首詣宛更始將北都洛陽
以光武行司隸校尉使前整修宫府於是置僚屬作文
移從事司察一如舊章時三輔吏士東迎更始見諸將
過皆冠幘而服婦人衣諸于繡镼莫不笑之或有畏而
走者及見司隸僚屬皆歡喜不自勝老吏或垂泣曰不
圖今日復見漢官威儀由是識者皆屬心焉及更始至
洛陽乃遣光武以破虜將軍行大司馬十月持節北度
河鎮慰州郡所到郡縣輙見二千石長吏三老官屬下
至佐史考察黜陟如州牧故事輙平遣囚徒除王莽苛
政復漢官名吏人喜悅爭持牛酒迎勞進至邯鄲故趙
繆王子林說光武曰赤眉今在河東但決水灌之百萬
之衆可使為魚光武不答去之真定林於是乃詐以卜
者王郎為武帝子子輿十二月立郎為天子都邯鄲遂
遣使者降下郡國
二牟正月光武以王郎新盛乃北徇薊王郎移檄購光
武十萬戶而故廣陽王子劉接起兵薊中以應郎城内
擾亂轉相驚恐言邯鄲使者方到二千石以下皆出迎
於是光武趣駕南轅晨夜不敢入城邑舍食道傍至饒
陽官屬皆乏食光武乃自稱邯鄲使者入𫝊舍𫝊吏方
進食從者饑争奪之𫝊吏疑其偽乃椎鼓數十通紿言
邯鄲將軍至官屬皆失色光武升車欲馳既而懼不免
徐還坐曰請邯鄲將軍入久乃駕去𫝊中人遥語門者
閉之門長曰天下詎可知而閉長者乎遂得南出晨夜
兼行蒙犯霜雪天時寒面皆破裂至虖沱河無船適遇
水合得過未畢數騎而䧟進至下博城西遑惑不知所
之有白衣老父在道傍指曰努力信都郡為長安守去
此八十里光武即馳赴之信都太守任光開門出迎世
祖因發旁縣得四千人先擊堂陽貰縣皆降之王莽和
戎卒正邳彤亦舉郡降又昌城人劉植宋子人耿純各
率宗親子弟據其縣邑以奉光武於是北降下曲陽衆
稍合樂附者至有數萬人復北擊中山拔盧奴所過發
奔命兵移檄邊部共擊邯鄲郡縣還復響應南擊新市
真定元氏防子皆下之因入趙界時王郎大將李育屯
栢人漢兵不知而進前部偏將朱浮鄧禹為育所破亡
失輜重光武在後聞之收浮禹散卒與育戰於郭門大
破之盡得其所獲育還保城攻之不下於是引兵拔廣
阿會上谷太守耿况漁陽太守彭寵各遣其將吴漢寇
恂等將突騎来助擊王郎更始亦遣尚書僕射謝躬討
郎光武因大饗士卒遂東圍鉅鹿王郎守將王饒堅守
月餘不下郎遣將倪宏劉奉率數萬人救鉅鹿光武逆
戰於南䜌斬首數千級四月進圍邯鄲連戰破之五月
甲辰拔其城誅王郎收文書得吏人與郎交關謗毁者
數千章光武不省會諸將軍燒之曰令反側子自安更
始遣侍御史持節立光武為蕭王令悉罷兵詣行在所
光武辭以河北未平不就徵自是始貳於更始是時長
安政亂四方背叛梁王劉永擅命睢陽公孫述稱王巴
蜀李憲自立為淮南王秦豐自號楚黎王張步起琅邪
董憲起東海延岑起漢中田戎起夷陵並置將帥侵略
郡縣又别號諸賊銅馬大肜高湖重連鐵脛大搶尤来
上江青犢五校檀鄉五幡五樓富平獲索等各領部曲
衆合數百萬人所在寇掠光武將擊之先遣吴漢北發
十郡兵幽州牧苗曾不從漢遂斬曾而發其衆秋光武
擊銅馬於鄡吴漢將突騎来會清陽賊數挑戰光武堅
營自守有出鹵掠者輙擊取之絶其糧道積月餘日賊
食盡夜遁去追至館陶大破之受降未盡而高湖重連
從東南来與銅馬餘衆合光武復與大戰於蒲陽悉破
降之封其渠帥為列侯降者猶不自安光武知其意勅
令各歸營勒兵乃自乘輕騎案行部陳降者更相語曰
蕭王推赤心置人腹中安得不投死乎由是皆服悉將
降人分配諸將衆遂數十萬故關西號光武為銅馬帝
赤眉别帥與大肜青犢十餘萬衆在射犬光武進擊大
破之衆皆散走使吴漢岑彭襲殺謝躬於鄴青犢赤眉
賊入函谷關攻更始光武乃遣鄧禹率六裨將引兵而
西以乘更始赤眉之亂時更始使大司馬朱鮪舞陰王
李軼等屯洛陽光武亦令馮異守孟津以拒之
建武元年春正月平陵人方望立前孺子劉嬰為天子
更始遣丞相李松擊斬之光武北擊尤来大搶五幡於
元氏追至右北平連破之又戰於順水北乘勝輕進反
為所敗賊追急短兵接光武自投高岸遇突騎王豐下
馬授光武光武撫其肩而上顧笑謂耿弇曰幾為虜嗤
弇頻射却賊得免士卒死者數千人散兵歸保范陽軍
中不見光武或云巳沒諸將不知所為吴漢曰卿曺努
力王兄子在南陽何憂無主衆恐懼數日乃定賊雖戰
勝而素懾大威客主不相知夜遂引去大軍復進至安
次與戰破之斬首三千餘級賊入漁陽乃遣吴漢率耿
弇陳俊馬武等十二將軍追戰於潞東及平谷大破滅
之朱鮪遣討難將軍蘇茂攻温馮異寇恂與戰大破之
斬其將賈彊於是諸將議上尊號馬武先進曰天下無
主如有聖人承敝而起雖仲尼為相孫子為將猶恐無
能有益反水不收後悔無及大王雖執謙退柰宗廟社
稷何宜且還薊即尊位乃議征伐今此誰賊而馳騖擊
之乎光武驚曰何將軍出是言可斬也武曰諸將盡然
光武使出曉之乃引軍還至薊夏四月公孫述自稱天
子光武從薊還過范陽命收葬吏士至中山諸將復上
奏曰漢遭王莽宗廟廢絶豪傑憤怒兆人塗炭王與伯
升首舉義兵更始因其資以據帝位而不能奉承大統
敗亂綱紀盜賊日多羣生危蹙大王初征昆陽王莽自
潰後拔邯鄲北州弭定三分天下而有其二跨州據土
帶甲百萬言武力則莫之敢抗論文德則無所與辭(臣)
聞帝王不可以久曠天命不可以謙拒惟大王以社稷
為計萬姓為心光武又不聽行到南平棘諸將復固請
之光武曰寇賊未平四面受敵何遽欲正號位乎諸將
且出耿純進曰天下士大夫捐親戚棄土壤從大王於
矢石之間者其計固望其攀龍鱗附鳳翼以成其所志
耳今功業即定天人亦應而大王留時逆衆不正號位
純恐士大夫望絶計窮則有去歸之思無為久自苦也
大衆一散難可復合時不可留衆不可逆純言甚誠切
光武深感曰吾將思之行至鄗光武先在長安時同舍
生彊華自關中奉赤伏符曰劉秀發兵捕不道四夷雲
集龍鬭野四七之際火為主羣臣因復奏曰受命之符
人應為大萬里合信不議同情周之白魚曷足比焉今
上無天子海内淆亂符瑞之應昭然著聞宜答天神以
塞羣望光武於是命有司設壇場於鄗南千秋亭五成
陌六月己未即皇帝位燔燎告天禋於六宗望於羣神
其祝文曰皇天上帝后土神祇眷顧降命屬秀黎元為
人父母秀不敢當羣下百辟不謀同辭咸曰王莽簒位
秀發憤興兵破王尋王邑於昆陽誅王郎銅馬於河北
平定天下海内蒙恩上當天地之心下為元元所歸䜟
記曰劉秀發兵捕不道卯金修德為天子秀猶固辭至
於再至於三羣下僉曰皇天大命不可稽留敢不敬承
於是建元為建武大赦天下改鄗為高邑是月赤眉立
劉盆子為天子甲子前將軍鄧禹擊更始定國公王匡
於安邑大破之斬其將劉均秋七月辛未拜前將軍鄧
禹為大司徒丁丑以野王令王梁為大司空壬午以大
將軍吴漢為大司馬偏將軍景丹為驃騎大將軍大將
軍耿弇為建威大將軍偏將軍蓋延為虎牙大將軍偏
將軍朱祐為建義大將軍中堅將軍杜茂為大將軍時
宗室劉茂自號厭新將軍率衆降封為中山王己亥幸
懷遣耿弇率彊弩將軍陳俊軍五社津備滎陽以東使
吴漢率朱祐及廷尉岑彭執金吾賈復揚化將軍堅鐔
等十一將軍圍朱鮪於洛陽八月壬子祭社稷癸丑祠
高祖太宗世宗於懷宫進幸河陽更始廪邱王田立降
九月赤眉入長安更始奔高陵辛未詔曰更始破敗棄
城逃走妻子裸袒流冗道路朕甚愍之今封更始為淮
陽王吏人敢有賊害者罪同大逆甲申以前高密令卓
茂為太傅辛卯朱鮪舉城降冬十月癸丑車駕入洛陽
幸南宫却非殿遂定都焉遣岑彭擊荆州羣賊十一月
甲午幸懷劉永自稱天子十二月丙戍至自懷赤眉殺
更始而隗嚻據隴右盧芳起安定破虜大將軍叔壽擊
五校賊於曲梁戰殁
二年春正月甲子朔日有食之大司馬吴漢率九將軍
擊檀鄉賊於鄴東大破降之庚辰封功臣皆為列侯大
國四縣餘各有差詔以顯效未酬名籍未立者大鴻臚
趣上朕將差而錄之博士丁恭議曰古帝王封諸侯不
過百里今封諸侯四縣不合法制帝曰古之亡國皆以
亡道未嘗聞功臣地多而滅亡者乃遣謁者即授印綬
壬午更始復漢將軍鄧煜輔漢將軍于匡降皆復爵位
壬子起高廟建社稷於洛陽立郊兆於城南始正火德
色尚赤是月赤眉焚西京宫室發掘園陵寇掠關中大
司徒鄧禹入長安遣府掾奉十一帝神主納於高廟真
定王楊臨邑侯讓謀反遣前將軍耿純誅之二月己酉
幸修武大司空王梁免壬子以太中大夫宋弘為大司
空遣驃騎大將軍景丹率征虜將軍祭遵等二將軍擊
弘農賊破之因遣祭遵圍蠻中賊張滿漁陽太守彭寵
反攻幽州牧朱浮於薊延岑自稱武安王於漢中辛卯
至自修武三月乙未大赦天下詔頃獄多冤人用刑深
刻朕甚愍之其於中二千石諸大夫博士議郎議省刑
法遣執金吾賈復率二將軍擊更始郾王尹遵破降之
驍騎將軍劉植擊密賊戰殁遣虎牙大將軍蓋延率四
將軍伐劉永夏四月圍永於睢陽更始將蘇茂殺淮陽
太守潘蹇而附劉永甲午封叔父良為廣陽王兄子章
為太原王章弟興為魯王舂陵侯嫡子祉為城陽王五
月庚辰封更始元氏王歙為泗水王故真定王楊子德
為真定王周後姬常為周承休公癸未詔曰民有嫁妻
賣子欲歸父母者恣聽之敢拘執論如律六月戊戍立
貴人郭氏為皇后子彊為皇太子大赦天下增郎謁者
從官秩各一等丙子封宗子劉終為淄川王秋八月帝
自將征五校丙辰幸内黃大破五校於羛陽降之遣游
擊將軍鄧隆救朱浮與彭寵戰於潞隆軍敗績蓋延拔
睢陽劉永奔譙破虜將軍鄧奉據淯陽反九月壬戌至
自内黃驃騎大將軍景丹薨延岑大破赤眉於杜陵關
中飢民相食冬十一月以廷尉岑彭為征南大將軍率
八將軍討鄧奉於堵鄕銅馬青犢尤来餘賊共立孫登
為天子於上郡登將樂元殺登以其衆五萬餘人降遣
偏將軍馮異代鄧禹伐赤眉使太中大夫伏隆持節安
輯青徐二州招張步降之十二月戊午詔曰惟宗室列
侯為王莽所廢先靈無所依歸朕甚愍之其竝復故國
若侯身已殁屬所上其子孫見名尚書封拜是歲蓋延
等大破劉永於沛西初王莽末天下旱蝗黃金一觔易
粟一斛至是野穀旅生麻尗尤盛野蠶成繭被於山阜
人收其利焉
三年春正月甲子以偏將軍馮異為征西大將軍杜茂
為驃騎大將軍大司徒鄧禹及馮異與赤眉戰於回溪
禹異敗績征虜將軍祭遵破蠻中斬張滿辛巳立皇考
南頓君已上四廟壬午大赦天下閏月乙巳大司徒鄧
禹免馮異與赤眉戰於崤底大破之餘衆南向宜陽帝
自將征之己亥幸宜陽甲辰親勒六軍大陳戎馬大司
馬吴漢精卒當前中軍次之驍騎武衛分陳左右赤眉
望見震怖遣使乞降丙午赤眉君臣面縛奉高皇帝璽
綬詔以屬城門校尉戊申至自宜陽己酉詔曰羣盜縱
横賊害元元盆子竊尊號亂惑天下朕奮兵討擊應時
崩解十餘萬衆束手降服先帝璽綬歸之王府斯皆祖
宗之靈士人之力朕曷足以享斯哉其擇吉日祠高廟
賜天下長子當為父後者爵人一級二月己未祠高廟
受𫝊國璽劉永立董憲為海西王張步為齊王步殺光
禄大夫伏隆反帝幸懷遣吴漢率二將軍擊青犢於軹
西大破降之三月壬寅以大司徒司直伏湛為大司徒
彭寵䧟薊城寵自立為燕王帝自將征鄧奉幸堵陽夏
四月大破鄧奉於小長安斬之馮異與延岑戰於上林
破之吴漢率七將軍與劉永將蘇茂戰於廣樂大破之
虎牙大將軍蓋延圍劉永於睢陽五月己酉車駕還宫
乙卯晦日有蝕之六月壬戍大赦天下耿弇與延岑戰
于穰大破之秋七月征南大將軍岑彭率三將軍伐秦
豐戰於黎邱大破之獲其將蔡宏庚辰詔曰吏不滿六
百石下至墨綬長相有罪先請男子八十以上十歲以
下及婦人從坐者自非不道詔所名捕皆不得繫當騐
問者即就騐女徒雇山歸家蓋延拔睢陽獲劉永而蘇
茂周建立永子紆為梁王冬十月壬申幸舂陵祠園廟
因置酒舊宅大會故人父老十一月乙未至自舂陵涿
郡太守張豐反是歲李憲自稱天子西州大將軍隗嚻
奉奏建義大將軍朱祐率祭遵與延岑戰於東陽斬其
將張成
四年春正月甲申大赦天下二月壬子幸懷壬申至自
懷遣右將軍鄧禹率二將軍與延岑戰於武當破之夏
四月丁巳幸鄴己巳進幸臨平遣大司馬吴漢擊五校
賊於箕山大破之五月進幸元氏辛巳進幸盧奴遣征
虜將軍祭遵率四將軍討張豐於涿郡斬豐六月辛亥
車駕還宫七月丁亥幸譙遣捕虜將軍馬武偏將軍王
霸圍劉紆於垂惠董憲將賁休以蘭陵城降憲圍之虎
牙大將軍蓋延率平狄將軍龐萌救賁休不克蘭陵為
憲所䧟秋八月戊午進幸壽春太中大夫徐惲擅殺臨
淮太守劉度惲坐誅遣揚武將軍馬成率三將軍伐李
憲九月圍憲於舒冬十月甲寅車駕還宫太傅卓茂薨
十一月丙申幸宛遣建義大將軍朱祐率二將軍圍秦
豐於黎邱十二月丙寅進幸黎邱是歲征西大將軍馮
異與公孫述將程焉戰於陳倉破之
五年春正月癸巳車駕還宫二月丙午大赦天下捕虜
將軍馬武偏將軍王覇拔垂惠乙丑幸魏郡壬申封殷
後孔安為殷紹嘉公彭寵為其蒼頭所殺漁陽平大司
馬吴漢率建威大將軍耿弇擊富平獲索賊於平原大
破降之復遣耿弇率二將軍討張步三月癸未徙廣陽
王良為趙王始就國平狄將軍龐萌反殺楚郡太守孫
萌而東附董憲遣征南大將軍岑彭率二將軍伐田戎
於津鄉大破之夏四月旱蝗河西大將軍竇融始遣使
貢獻五月丙子詔曰久旱傷麥秋種未下朕甚憂之將
殘吏未勝獄多冤結元元愁恨感動天氣乎其令中都
官三輔郡國出繫囚罪非犯殊死一切勿案見徒免為
庶人務進柔良退貪酷各正厥事焉六月建義大將軍
朱祐拔黎邱獲秦豐而龐萌蘇茂圍桃城帝時幸蒙因
自將征之先理兵任城乃進救桃城大破萌等秋七月
丁丑幸沛祠高原廟詔修復西京園陵進幸湖陵征董
憲又幸蕃遂攻董憲於昌慮大破之八月己酉進幸郯
留吳漢攻劉紆董憲等車駕轉徇彭城下邳吴漢拔郯
獲劉紆漢進圍董憲龐萌於朐冬十月還幸魯使大司
空祠孔子耿弇等與張步戰於臨淄大破之帝幸臨淄
進幸劇張步斬蘇茂以降齊地平初起太學車駕還宫
幸太學賜博士弟子各有差十一月壬寅大司徒伏湛
免尚書令侯霸為大司徒十二月盧芳自稱天子於九
原西州大將軍隗嚻遣子恂入侍交阯牧鄧讓率七郡
太守遣使奉貢詔復濟陽二年徭役是歲野穀漸少田
畝益廣焉
六年春正月丙辰改舂陵鄕為章陵縣世世復徭役比
豐沛無有所與辛酉詔曰往歲水旱蝗蟲為災穀價騰
踊人用困乏朕惟百姓無以自贍惻然愍之其命郡國
有穀者給禀高年鰥寡孤獨及篤癃無家屬貧不能自
存者如律二千石勉加循撫無令失職揚武將軍馬成
等拔舒獲李憲二月大司馬吴漢拔朐獲董憲龐萌山
東悉平諸將還京師置酒賞賜三月公孫述遣將任滿
寇南郡夏四月丙子幸長安始謁高廟遂有事十一陵
遣虎牙大將軍蓋延等七將軍從隴道伐公孫述五月
己未至自長安隗嚻反蓋延等因與嚻戰於隴阺諸將
敗績辛丑詔曰惟天水隴西安定北地吏人為隗囂所
詿誤者又三輔遭難赤眉有犯法不道者自殊死以下
皆赦除之六月辛卯詔曰夫張官置吏所以為人也今
百姓遭難戸口耗少而縣官吏職所置尚繁其令司隸
州牧各實所部省減吏員縣國不足置長吏可并合者
上大司徒大司空二府於是條奏并省四百餘縣吏職
減損十置其一代郡太守劉興擊盧芳將賈覽於高柳
戰殁初樂浪人王調據郡不服秋遣樂浪太守王遵擊
之郡吏殺調降遣前將軍李通率二將軍與公孫述將
戰於西城破之夏蝗秋九月庚子赦樂浪謀反大逆殊
死以下丙寅晦日有食之冬十月丁丑詔曰吾德薄不
眀寇賊為害彊弱相陵元元失所詩云日月告凶不用
其行永念厥咎内疚於心其勅公卿舉賢良方正各一
人百僚並上封事無有隐諱有司修職務遵法度十一
月丁卯詔王莽時吏人沒入為奴婢不應舊法者皆免
為庶人十二月壬辰大司空宋弘免癸巳詔曰頃者師
旅未解用度不足故行什一之稅今軍士屯田糧儲差
積其令郡國收見田租三十稅一如舊制隗嚻遣將行
廵寇扶風征西大將軍馮異拒破之是歲初罷郡國都
尉官始遣列侯就國匈奴遣使来獻使中郎將報命
七年春正月丙申詔中都官三輔郡國出繫囚非犯殊
死皆一切勿案其罪見徒免為庶民耐罪亡命吏以文
除之又詔曰世以厚葬為德薄終為鄙至於富者奢僭
貧者單財法令不能禁禮義不能止倉卒乃知其咎其
布告天下令知忠臣孝子慈兄悌弟薄葬送終之義二
月辛巳罷護曹都尉官三月丁酉詔曰今國有衆軍並
多精勇宜且罷輕車騎士材官樓船士及軍假吏令還
復民伍公孫述立隗嚻為朔寧王癸亥晦日有食之避
正殿寢兵不聽事五日詔曰吾德薄致災讁見日月戰
慄恐懼夫何言哉今方念愆庶消厥咎其令有司各修
職任奉遵法度惠兹元元百僚各上封事無有所諱其
上書者不得言聖夏四月壬午詔曰比陰陽錯謬日月
薄食百姓有過在予一人大赦天下公卿司隸州牧舉
賢良方正各一人遣詣公車朕將覽試焉五月戊戍前
將軍李通為大司空甲寅詔吏人遭饑亂及為青徐賊
所略為奴婢下妻欲去留者恣聽之敢拘制不還以賣
人法從事是夏連雨水漢忠將軍王常為橫野大將軍
八月丁亥封前河間王邵為河間王隗嚻寇安定征西
大將軍馮異征虜將軍祭遵擊却之冬盧芳所置朔方
太守田颯雲中太守喬扈各舉郡降是歲省長水射聲
二校尉官
八年春正月中郎將来歙襲略陽殺隗嚻守將而據其
城夏四月司隸校尉傅亢下獄死隗嚻攻来歙不能下
閏月帝自征嚻河西太守竇融率五郡太守與車駕會
高平隴右潰隗囂奔西城遣大司馬吳漢征南大將軍
岑彭圍之進幸上邽不降命虎牙大將軍蓋延建威大
將軍耿弇攻之潁川盜賊寇沒屬縣河東守守兵亦叛
京師騷動秋大水八月帝自上邽晨夜東馳九月乙卯
車駕還宫庚申帝自征潁川盜賊皆降安邱侯張步叛
歸琅邪太守陳俊討獲之戊寅至自潁川冬十月丙午
幸懷十一月乙丑至自懷公孫述遣兵救隗嚻吴漢蓋
延等還軍長安天水隴西復反歸嚻十二月高句麗王
遣使奉貢是歲大水
九年春正月隗嚻病死其將王元周宗復立嚻子純為
王徙鴈門吏人於太原三月辛亥初置青巾左校尉官
公孫述遣將田戎任滿據荆門夏六月丙戍幸緱氏登
轘轅遣大司馬吴漢率四將軍擊盧芳將賈覽於高柳
戰不利秋八月遣中郎將來歙監征西大將軍馮異等
五將軍討隗純於天水驃騎大將軍杜茂與賈覽戰於
繁畤茂軍敗績是歲省關都尉復置護羌校尉官
十年春正月大司馬吴漢率捕虜將軍王覇等五將軍
擊賈覽於高柳匈奴遣騎救覽諸將與戰却之修理長
安高廟夏征西大將軍馮異破公孫述將趙匡於天水
斬之征西大將軍馮異薨秋八月己亥幸長安祠高廟
遂有事十一陵戊戍進幸汧隗嚻將高峻降冬十月中
郎將来歙等大破隗純於落門其將王元奔蜀純與周
宗降隴右平先零羌寇金城隴西来歙率諸將擊羌於
五谿大破之庚寅車駕還宫是歲省定襄郡徙其民於
西河泗水王歙薨淄川王終薨
十一年春二月己卯詔曰天地之性人為貴其殺奴婢
不得減罪己酉幸南陽還幸章陵祠園陵城陽王祉薨
庚午車駕還宫閏月征南大將軍岑彭率三將軍與公
孫述將田戎任滿戰於荆門大破之獲任滿威虜將軍
馮駿圍田戎於江州岑彭遂帥舟師伐公孫述平巴郡
夏四月丁卯省大司徒司直官先零羌寇臨洮六月中
郎將来歙率揚武將軍馬成破公孫述將王元環安於
下辯安遣間人刺殺中郎將来歙帝自將征公孫述秋
七月次長安八月岑彭破公孫述將侯丹於黃石輔威
將軍臧宫與公孫述將延岑戰於沈水大破之王元降
至自長安癸亥詔曰敢炙灼奴婢論如律免所炙灼者
為庶民冬十月壬午詔除奴婢射傷人棄市律公孫述
遣間人刺殺征南大將軍岑彭馬成平武都因隴西太
守馬援擊破先零羌徙致天水隴西扶風十二月大司
馬吴漢率舟師伐公孫述是歲省朔方牧并并州初斷
州牧自還奏事
十二年春正月大司馬吴漢與公孫述將史興戰於武
陽斬之三月癸酉詔隴蜀民被略為奴婢自訟者及獄
官未報一切免為庶民夏甘露降南行唐六月黃龍見
東阿秋七月威虜將軍馮駿拔江州獲田戎九月吴漢
大破公孫述將謝豐於廣都斬之輔威將軍臧宫拔涪
城斬公孫恢大司空李通罷冬十一月戊寅吴漢臧宫
與公孫述戰於成都大破之述被創夜死辛巳吴漢屠
成都夷述宗族及延岑等十二月辛卯揚武將軍馬成
行大司空事是歲九真徼外蠻夷張遊率種人内屬封
為歸漢里君省金城郡屬隴西參狼羌寇武都隴西太
守馬援討降之詔邊吏力不足戰則守追虜料敵不拘
以逗留法横野大將軍王常薨遣驃騎大將軍杜茂將
衆郡施刑屯北邊築亭候修烽燧
十三年春正月庚申大司徒侯覇薨戊子詔曰往年已
勅郡國異味不得有所獻御今猶未止非徒有豫養導
擇之勞至乃煩擾道上疲費過所其令太官勿復受明
勅下以遠方口實所以薦宗廟自如舊制二月遣捕虜
將軍馬武屯虖沱河以備匈奴盧芳自五原亡入匈奴
丙辰詔曰長沙王興真定王得河間王邵中山王茂皆
襲爵為王不應經義其以興為臨湘侯得為真定侯邵
為樂成侯茂為單父侯其宗室及絶國封侯者凡一百
三十七人丁巳降趙王良為趙公太原王章為齊公魯
王興為魯公庚午以殷紹嘉公孔安為宋公周承休公
姬常為衛公省并西京十三國廣平屬鉅鹿真定屬常
山河間屬信都城陽屬琅邪泗水屬廣陵淄川屬高密
膠東屬北海陸安屬廬江廣陽屬上谷三月辛未沛郡
太守韓歆為大司徒丙子行大司空馬成罷夏四月大
司馬吴漢自蜀還京師於是大饗將士班勞策勲功臣
增邑更封凡三百六十五人其外戚恩澤封者四十五
人罷左右將軍官建威大將軍耿弇罷益州傳送公孫
述瞽師郊廟樂噐葆車輿輦於是法物始備時兵革既
息天下少事文書調役務從簡寡至乃十存一焉甲寅
冀州牧竇融為大司空五月匈奴寇河東秋七月廣漢
徼外白馬羌豪率種人内屬九月日南徼外蠻夷獻白
雉白兔冬十二月甲寅詔益州民自八年以来被略為
奴婢者皆一切免為庶民或依託為人下妻欲去者恣
聽之敢拘留者比青徐二州以略人法從事復置金城
郡
十四年春正月起南宫前殿匈奴遣使奉獻使中郎將
報命夏四月辛巳封孔子後志為襃成侯越嶲人任貴
自稱太守遣使奉計秋九月平城人賈丹殺盧芳將尹
由来降是歲會稽大疫莎車國鄯善國遣使奉獻十二
月癸卯詔益梁二州奴婢自八年以来自訟在所官一
切免為庶民賣者無還直
十五年春正月辛丑大司徒韓歆免自殺丁未有星孛
于昴汝南太守歐陽歙為大司徒建義大將軍朱祐罷
丁未有星孛于營室二月徙鴈門代郡上谷三郡民置
常關居庸關以東初巴蜀既平大司馬吴漢上書請封
皇子不許重奏連歲三月乃詔羣臣議大司空融固始
侯通膠東侯復高密侯禹太常登等奏議曰古者封建
諸侯以藩屏京師周封八百同姓諸姬並為建國夾輔
王室尊事天子享國永長為後世法故詩云大啓爾宇
為周室輔高祖聖德光有天下亦務親親封立兄弟諸
子不違舊章陛下德横天地興復宗統襃德賞勲親睦
九族功臣宗室咸蒙封爵多受廣地或連屬縣今皇子
頼天能勝衣趨拜陛下恭謙克讓抑而不議羣臣百姓
莫不失望宜因盛夏吉時定號位以廣蕃輔明親親尊
宗廟重社稷應古合舊厭塞衆心臣請大司空融上輿
地圖太常擇日具禮儀制曰可夏四月戊申以太牢告
祠宗廟丁巳使大司空融告廟封皇子輔為右翊公英
為楚公陽為東海公康為濟南公蒼為東平公延為淮
陽公荆為山陽公衡為臨淮公焉為左翊公京為琅邪
公癸丑追諡兄伯升為齊武公兄仲為魯哀公六月庚
午復置屯騎長水射聲三校尉官改青巾左校尉為越
騎校尉詔下州郡檢覈墾田頃畝及戶口年紀又考實
二千石長吏阿枉不平者冬十一月甲戍大司徒歐陽
歙下獄死十二月庚午關内侯戴涉為大司徒盧芳自
匈奴入居高柳是歲驃騎大將軍杜茂免虎牙大將軍
蓋延薨
十六年春二月交阯女子徵側反略有城邑三月辛丑
晦日有食之秋九月河南尹張伋及諸郡守十餘人坐
度田不實皆下獄死郡國大姓及兵長羣盜處處並起
攻劫在所害殺長吏郡縣追討到則解散去復屯結青
徐幽冀四州尤甚冬十月遣使者下郡國聽羣盜自相
糾擿五人共斬一人者除其罪吏雖逗留廻避故縱者
皆勿問聽以禽討為效其牧守令長坐界内盜賊而不
收捕者又以畏愞捐城委守者皆不以為負但取獲賊
多少為殿最唯蔽匿者乃罪之於是更相追捕賊並解
散徙其魁帥於他郡賦田受禀使安生業自是牛馬放
牧邑門不閉盧芳遣使乞降十二月甲辰封芳為代王
初王莽亂後貨幣雜用布帛金粟是歲始行五銖錢
十七年春正月趙公良薨二月乙亥晦日有蝕之夏四
月乙卯南巡狩皇太子及右翊公輔楚公英東海公陽
濟南公康東平公蒼從幸潁川進幸葉章陵五月乙卯
車駕還宫六月癸巳臨淮公衡薨秋七月妖巫李廣等
羣起據皖城遣虎賁中郎將馬援驃騎將軍段志討之
九月破皖城斬李廣等冬十月辛巳廢皇后郭氏為中
山太后立貴人隂氏為皇后進右翊公輔為中山王食
常山郡其餘九國公皆即舊封進爵為王甲申幸章陵
修園廟祠舊宅觀田廬置酒作樂賞賜時宗室諸母因
酣悅相與語曰文叔少時謹信與人不欵曲唯直柔耳
今乃能如此帝聞之大笑曰吾理天下亦欲以柔道行
之乃悉為舂陵宗室起祠堂有五鳳凰見於潁川之郟
縣十二月至自章陵是歲莎車國遣使貢獻
十八年春二月蜀郡守將史歆叛遣大司馬吴漢率二
將軍討之圍成都甲寅西巡狩幸長安三月壬午祠高
廟遂有事十一陵歴馮翊界進幸蒲坂祠后土夏四月
甲戍車駕還宫癸酉詔曰今邊郡盜穀五十斛罪至於
死開殘吏妄殺之路其蠲除此法同之内郡遣伏波將
軍馬援率横船將軍叚志等擊交阯賊徵側等戊申幸
河内戊子至自河内五月旱盧芳復亡入匈奴秋七月
吴漢拔成都斬史歆等壬戍赦益州所部殊死以下冬
十月庚辰幸宜城還祠章陵十二月乙丑車駕還宫是
歲罷州牧置刺史
十九年春正月庚子追尊孝宣皇帝曰中宗始祠昭帝
元帝於太廟成帝哀帝平帝於長安舂陵節侯以下四
世於章陵妖巫單臣傅鎮等反據原武太中大夫臧宫
圍之夏四月拔原武斬臣鎮等伏波將軍馬援破交阯
斬徵側等因擊破九真賊都陽等降之閏月戊申進趙
齊魯三國公爵為王六月戊申詔曰春秋之義立子以
貴東海王陽皇后之子宜承大統皇太子彊崇執謙退
願備藩國父子之情重久違之其以彊為東海王立陽
為皇太子改名莊秋九月南巡狩壬申幸南陽進幸汝
南南頓縣舍置酒會賜吏人復南頓田租歲父老前叩
頭言皇考居此日久陛下識知寺舍每来輙加厚恩願
賜復十年帝曰天下重噐常恐不任日復一日安敢遠
期十歲乎吏人又言陛下實惜之何言謙也帝大笑復
增一歲進幸淮陽梁沛西南夷寇益州郡遣武威將軍
劉尚討之越嶲太守任貴謀叛十二月劉尚襲貴誅之
是歲復置函谷關都尉修西京宫室
二十年春正月戊子車駕還宫夏四月庚辰大司徒戴
涉下獄死大司空竇融免五月辛亥大司馬吴漢薨匈
奴寇上黨天水遂至扶風六月庚寅廣漢太守蔡茂為
大司徒太僕朱浮為大司空壬辰左中郎將劉隆為驃
騎將軍行大司馬事乙未徙中山王輔為沛王秋東夷
韓國人率衆詣樂浪内附冬十月東巡狩甲午幸魯進
幸東海楚沛國十二月匈奴寇天水壬寅車駕還宫是
歲省五原郡徙其吏人置河東復濟陽縣徭役六歲
二十一年春正月武威將軍劉尚破益州夷平之夏四
月安定屬國胡叛屯聚青山遣將兵長史陳訢討平之
秋鮮卑寇遼東遼東太守祭彤大破之冬十月遣伏波
將軍馬援出塞擊烏桓不剋匈奴寇上谷中山其冬鄯
善王車師王等十六國皆遣子入侍奉獻願請都護帝
以中國初定未遑外事乃還其侍子厚加賞賜
二十二年春閏月丙戍幸長安祠高廟遂有事十一陵
二月己巳至自長安夏五月乙未晦日有食之秋七月
司隸校尉蘇鄴下獄死九月戊辰地震裂制詔曰日者
地震南陽尤甚夫地者任物至重静而不動者也而今
震裂咎在君上鬼神不順無德災殃將及吏人朕甚懼
焉其令南陽勿輸今年田租芻槀遣謁者按行其死罪
繫囚在戊辰以前減死罪一等徒皆㢮解鉗衣絲絮賜
郡中居人壓死者棺錢人三千其口賦逋稅而廬宅尤
破壞者勿收責吏人死亡或在壊垣毁屋之下而家羸
弱不能收拾者其以見錢穀取傭為尋求之冬十月壬
子大司空朱浮免癸丑光禄勲杜林為大司空是歲齊
王章薨青州蝗匈奴薁鞬日逐王比遣使詣漁陽請和
親使中郎將李茂報命烏桓擊破匈奴匈奴北徙幕南
地空詔罷諸邊郡亭候吏卒
二十三年春正月南郡蠻叛遣武威將軍劉尚討破之
徙其種人於江夏夏五月丁卯大司徒蔡茂薨秋八月
丙戍大司空杜林薨九月辛未陳留太守玉况為大司
徒冬十月丙申太僕張純為大司空高句麗率種人詣
樂浪内屬十二月武陵蠻叛寇掠郡縣遣劉尚討之戰
於沅水尚軍敗沒是歲匈奴薁鞬日逐王比率部曲遣
使詣西河内附
二十四年春正月乙亥大赦天下匈奴薁鞬日逐王比
遣使欵五原塞求扞禦北虜秋七月武陵蠻寇臨沅遣
謁者李暠中山太守馬成討蠻不尅於是伏波將軍馬
援率四將軍討之詔有司申明舊制阿附蕃王法冬十
二月匈奴薁鞬日逐王比自立為單于於是分為南北
匈奴
二十五年春正月遼東徼外貊人寇右北平漁陽上谷
太原遼東太守祭彤招降之烏桓大人来朝南單于遣
使詣闕貢獻奉藩稱臣又遣其左賢王擊破北匈奴却
地千餘里三月南單于遣子入侍戊申晦日有食之伏
波將軍馬援等破武陵蠻於臨沅冬十月叛蠻悉降夫
餘王遣使奉獻是歲烏桓大人率衆内屬詣闕朝貢
二十六年春正月詔有司增百官奉其千石已上減於
西京舊制六百石已下增於舊秩初作壽陵將作大匠
竇融上言園陵廣袤無慮所用帝曰古者帝王之葬皆
陶人瓦器木車茅馬使後世之人不知其處太宗識終
始之義景帝能述遵孝道遭天下反覆而霸陵獨完受
其福豈不美哉今所制地不過二三頃無為山陵陂池
裁令流水而已遣中郎將叚郴授南單于璽綬令入居
雲中始置使匈奴中郎將將兵衛護之南單于遣子入
侍奉奏詣闕於是雲中五原朔方北地定襄鴈門上谷
代八郡民歸於本土遣謁者分將施刑補理城郭發遣
邊民在中國者布還諸縣皆賜以裝錢轉輸給食
二十七年夏四月戊午大司徒玉况薨五月丁丑詔曰
昔契作司徒禹作司空皆無大名其令二府去大又改
大司馬為太尉驃騎大將軍行大司馬劉隆即日罷以
太僕趙憙為太尉大司農馮勤為司徒益州郡徼外蠻
夷率種人内屬北匈奴遣使詣武威乞和親冬魯王興
齊王石始就國
二十八年春正月己巳徙魯王興為北海王以魯國益
東海賜東海王彊虎賁旄頭鐘虡之樂夏六月丁卯沛
太后郭氏薨因詔郡縣捕王侯賓客坐死者數千人秋
八月戊寅東海王彊沛王輔楚王英濟南王康淮陽王
延始就國冬十月癸酉詔死罪繫囚皆一切募下蠶室
其女子宫北匈奴遣使貢獻乞和親
二十九年春二月丁巳朔日有食之遣使者舉冤獄出
繫囚庚申賜天下男子爵人二級鰥寡孤獨篤癃貧不
能自存者粟人五斛夏四月乙丑詔令天下繫囚自殊
死已下及徒各減本罪一等其餘贖罪輸作各有差
三十年春正月鮮卑大人内屬朝賀二月東巡狩甲子
幸魯進幸濟南閏月癸丑車駕還宫有星孛於紫宫夏
四月戊子徙左翊王焉為中山王五月大水賜天下男
子爵人二級鰥寡孤獨篤癃貧不能自存者粟人五斛
秋七月丁酉幸魯國復濟陽縣是年徭役冬十一月丁
酉至自魯
三十一年夏五月大水戊辰賜天下男子爵人二級鰥
寡孤獨篤癃貧不能自存者粟人六斛癸酉晦日有食
之是夏蝗秋九月甲辰詔令死罪繫囚皆一切募下蠶
室其女子宫是歲陳留雨穀形如稗實北匈奴遣使貢
獻
中元元年春正月東海王彊沛王輔楚王英濟南王康
淮陽王延趙王盱皆来朝丁卯東廵狩二月己卯幸魯
進幸太山北海王興齊王石朝於東嶽辛卯柴望岱宗
登封太山甲午禪於梁父三月戊辰司空張純薨夏四
月癸酉車駕還宫己卯大赦天下復嬴博梁父奉高勿
出今年田租芻槀改年為中元行幸長安戊子祠長陵
五月乙丑至自長安六月辛卯太僕馮魴為司空乙未
司徒馮勤薨是歲京師醴泉涌出飲之者痼疾皆愈惟
眇蹇者不瘳又有赤草生於水崖郡國頻上嘉瑞帝常
自謙無德抑而不當故史官罕得記焉秋郡國三蝗冬
十月辛未司隸校尉東莱李訢為司徒甲申使司空告
祠高廟曰高皇帝與羣臣約非劉氏不王吕太后賊害
三趙專王吕氏頼社稷之靈禄産伏誅天命幾墜危朝
更安吕太后不宜配食高廟同祧至尊薄太后母德慈
仁孝文皇帝賢明臨國子孫頼福延祚至今其上薄太
后尊號曰高皇后配食地祗遷吕太后廟主於園四時
上祭十一月甲子晦日有食之是歲初起眀堂靈臺辟
雍及北郊兆域宣布圖䜟於天下復濟陽南頓是年徭
役參狼羌寇武都敗郡兵隴西太守劉盱遣軍救之及
武都郡兵討叛羌皆破之
二年春正月辛未初立北郊祀后土東夷倭奴國王遣
使奉獻二月戊戍帝崩於南宫前殿年六十二遺詔曰
朕無益百姓皆如孝文皇帝制度務從約省刺史二千
石長吏皆無離城郭無遣吏及因郵奏初帝在兵間久
厭武事且知天下疲耗思樂息肩自隴蜀平後非儆急
未嘗復言軍旅皇太子嘗問攻戰之事帝曰昔衛靈公
問陳孔子不對此非爾所及每旦視朝日昃乃罷數引
公卿郎將講論經理夜分乃寐皇太子見帝勤勞不怠
承閒諫曰陛下有禹湯之明而失黃老養性之福願頤
愛精神優游自寧帝曰我自樂此不為疲也雖身濟大
業兢兢如不及故能眀慎政體總攬權綱量時度力舉
無過事退功臣而進文吏戢弓矢而散馬牛雖道未方
古斯亦止戈之武焉初皇考南頓君欽為濟陽令以建
平元年十二月甲子夜生光武於縣舍有赤光照室中
欽異焉使卜者王長占之長辟左右曰此兆吉不可言
是歲縣界有嘉禾生一莖九穗因名光武曰秀眀年方
士有夏賀良者上言哀帝云漢家歴運中衰當再受命
於是改號為太初元年稱陳聖劉太平皇帝以厭勝之
及王莽簒位忌惡劉氏以錢文有金刀故改為貨泉字
文為白水真人後望氣者蘇伯阿為王莽使至南陽遥
望見舂陵郭唶曰氣佳哉鬱鬱葱葱然及始起兵還舂
陵遠望舍南火光赫然屬天有頃不見其後道士西門
君惠李守等亦云劉秀當為天子其王者受命信有符
乎不然何以能乘時龍而御天哉范氏贊曰炎正中微
大盜移國九縣飊回三精霧塞人厭淫詐神思反德光
武誕命靈貺自甄沈幾先物深略緯文尋邑百萬貔虎
為羣長轂雷野高鋒彗雲英武既振新都自焚虔劉庸
代紛紜梁趙三河未澄四關重擾神旌乃顧遞行天討
金湯失險車書共道靈慶既啓人謀咸贊眀眀廟謨赳
赳雄斷於赫有命系隆我漢
世祖光武皇帝建武三十一年中元二年即位三
十三年
顯宗孝眀皇帝諱莊光武第四子也母隂皇后帝生而
豐下十歲能通春秋光武竒之建武十五年封東海公
十七年進爵為王十九年立為皇太子師事博士桓榮
學通尚書中元二年二月戊戍即皇帝位年三十尊皇
后曰皇太后三月丁卯葬光武皇帝於原陵有司奏上
尊廟曰世祖夏四月丙辰詔賜天下男子爵人二級三
老孝悌力田人三級爵過公乘得移與子若同産同産
子及流人無名數欲自占者人一級鰥寡孤獨篤癃粟
人十斛其施刑及郡國徒在中元元年四月己卯赦前
所犯而後捕繫者悉免其刑又邊人遭亂為内郡人妻
在己卯赦前一切遣還邊恣其所樂中二千石下至黃
綬貶秩贖論者悉皆復秩還贖以高密侯禹為太傅東平
王蒼為驃騎將軍封太尉憙為節鄉侯司徒訢為安鄕
侯司空魴為楊邑侯秋九月燒當羌寇隴西敗郡兵於
允街赦隴西囚徒減罪一等勿收今年租調又所發天
水三千人亦復是歲更賦遣謁者張鴻討叛羌於允吾
鴻軍大敗戰殁冬十一月遣中郎將竇固監捕虜將軍
馬武等二將軍討燒當羌十二月甲寅詔以方春戒節
其勅有司務順時氣天下亡命殊死以下聽得贖論死
罪入縑二十匹右趾至髠鉗城旦舂十匹完城旦舂至
司寇作三匹其未發覺詔書到先自告者半入贖今選
舉不實邪佞未去權門請託殘吏放手百姓愁怨情無
告訴有司明奏罪名并正舉者及郡縣每因徵發輕為
姦利詭責羸弱先急下貧其務在均平無令枉刻
永平元年春正月帝率公卿已下朝於原陵如元會儀
夏五月太傅鄧禹薨戊寅東海王彊薨遣司空馮魴持
節視喪事賜升龍旄頭鑾輅龍旗六月乙卯葬東海恭
王秋七月捕虜將軍馬武等與燒當羌戰大破之募士
卒戍隴右賜錢人三萬八月戊子徙山陽王荆為廣陵
王遣就國是歲遼東太守祭彤使鮮卑擊赤山烏桓大
破之斬其渠帥越嶲姑復夷叛州郡討平之
二年春正月辛未宗祀光武皇帝於眀堂帝及公卿列
侯始服冠冕衣裳玉佩絇屨以行事禮畢登靈臺使尚
書令持節詔驃騎將軍三公宣布詔旨令天下自殊死
已下謀反大逆皆赦除之百僚師尹其勉修厥職順行
時令敬若昊天以綏兆人三月臨辟雍初行大射禮秋
九月沛王輔楚王英濟南王康淮陽王延東海王政来
朝冬十月壬子幸辟雍初行養老禮詔以三老李躬年
耆學眀五更桓榮授朕尚書宜有酬報其賜榮爵關内
侯食邑五千戶三老五更皆以二千石禄養終厥身其
賜天下三老酒人一石肉四十觔有司其存耆耋恤幼
孤惠鰥寡稱朕意焉中山王焉始就國甲子西巡狩幸
長安祠高廟遂有事於十一陵歴覽館邑會郡縣吏勞
賜作樂十一月甲申遣使者以中牢祠蕭何霍光帝謁
陵園過式其墓進幸河東所過賜二千石令長已下至
於掾史各有差癸卯車駕還宫十二月護羌校尉竇林
下獄死是歲始迎氣於五郊少府隂就子豐殺其妻酈
邑公主就坐自殺
三年春正月癸巳詔有司勉順時氣督勸農桑詳刑慎
罰眀察單辭以稱朕意二月甲寅太尉趙憙司徒李訢
免丙辰左馮翊郭丹為司徒己未南陽太守虞延為太
尉甲子立貴人馬氏為皇后皇子炟為皇太子賜天下
男子爵人二級三老孝悌力田人三級流人無名數欲
占者人一級鰥寡孤獨篤癃貧不能自存者粟人五斛
夏四月辛酉立皇子建為千乘王羡為廣平王六月丁
卯有星孛于天船北秋八月戊辰改太樂為大予樂壬
申晦日有食之詔言事者靡有所諱冬十月烝祭光武
廟初奏文始五行武德之舞甲子車駕從皇太后幸章
陵觀舊廬十二月戊辰至自章陵是歲起北宫及諸官
府京師及郡國七大水
四年春二月辛亥詔朕親耕籍田以祈農事而比再得
時雨宿麥潤澤其賜公卿半奉有司勉遵時政務平刑
罰秋九月戊寅千乘王建薨冬十月乙卯司徒郭丹司
空馮魴免丙辰河南尹范遷為司徒太僕伏恭為司空
十二月陵鄉侯梁松下獄死
五年春二月庚戍驃騎將軍東平王蒼罷歸藩琅邪王
京就國冬十月行幸鄴與趙王栩會鄴常山三老言於
帝曰上生於元氏願蒙優復詔復元氏縣田租更賦六
歲勞賜縣掾史及門闌走卒至自鄴十一月北匈奴寇
五原十二月寇雲中南單于擊却之是歲發遣邊人在
内郡者賜裝錢人二萬
六年春正月沛王輔楚王英東平王蒼淮陽王延琅邪
王京東海王政趙王盱北海王興齊王石来朝二月王
雒山出寳鼎廬江太守獻之夏四月甲子詔太常以初
祭之日陳鼎於廟以備器用賜三公帛五十匹九卿二
千石半之又詔先帝詔書禁人上事言聖而間者章奏
頗多浮詞自今若有過稱虚譽尚書皆宜抑而不省示
不為謟子蚩也冬十月行幸魯祠東海恭王陵會沛王輔
楚王英淮南王康東平王蒼淮南王延琅邪王京東海
王政十二月還幸陽城遣使者祠中岳壬午車駕還宫
東平王蒼琅邪王京從駕来朝皇太后
七年春正月癸卯皇太后陰氏崩二月庚申葬光烈皇
后秋八月戊辰北海王興薨是歲北匈奴遣使乞和親
八年春正月己卯司徒范遷薨三月辛卯太尉虞延為
司徒衛尉趙憙行太尉事遣越騎司馬鄭衆報使匈奴
初置度遼將軍屯五原曼栢秋郡國十四雨水冬十月
北宫成丙子臨辟雍養三老五更禮畢詔三公募郡國
中都官死罪繫囚減罪一等勿笞詣度遼將軍營屯朔
方五原之邊縣妻子自隨便占著邊縣父母同産欲相
代者恣聽之其大逆無道殊死者一切募下蠶室亡命
者令贖罪各有差凡徙者賜弓弩衣糧壬寅晦日有食
之既詔曰朕以無德奉承大業而下貽人怨上動三光
永思厥咎在予一人羣司勉修職事極言無諱於是在
位者皆上封事各言得失帝覽章深自引咎乃以所上
班示百官北匈奴寇河西諸郡
九年春三月辛丑詔郡國死罪囚減罪與妻子詣五原
朔方占著所在死者皆賜妻父若男同産一人復終身
其妻無父兄獨有母者賜其母錢六萬又復其口筭夏
四月甲辰詔郡國以公田賜貧人各有差令司隸校尉
部刺史歲上墨綬長吏視事三歲已上理狀尤異者各
一人與計偕上及尤不政理者亦以聞是歲大有年為
四姓小侯開立學校置五經師
十年春二月廣陵王荆有罪自殺國除夏四月戊子詔
曰昔歲五穀登衍今兹蠶麥善收其大赦天下閏月甲
午南巡狩幸南陽祠章陵日北至又祠舊宅禮畢召校
官弟子作雅樂奏鹿鳴帝自御塤箎和之以娱嘉賓還
幸南頓勞饗三老官屬冬十月徵淮陽王延會平輿徵
沛王輔會睢陽十二月甲午車駕還宫
十一年春正月沛王輔楚王英濟南王康東平王蒼淮
陽王延中山王焉琅邪王京東海王政来朝秋七月司
隸校尉郭霸下獄死是歲漅湖出黃金廬江太守以獻
時麒麟白雉醴泉嘉禾所在出焉
十二年春正月益州徼外夷哀牢王相率内屬於是置
永昌郡罷益州西部都尉夏四月遣將作謁者王吴修
汴渠自滎陽至于千乘海口五月丙辰賜天下男子爵
人二級三老孝悌力田人三級流民無名數欲占者人
一級鰥寡孤獨篤癃貧無家屬不能自存者粟人三斛
詔天下厚葬及車服侈美者令有司申眀科禁宣下郡
國秋七月乙亥司空伏恭罷乙未大司農牟融為司空
冬十月司隸校尉王康下獄死是歲天下安平人無徭
役歲比登稔百姓殷富粟斛三十牛羊被野
十三年春二月帝耕於藉田禮畢賜觀者食三月河南
尹薛昭下獄死夏四月汴渠成辛巳行幸滎陽巡行河
渠乙酉詔曰自汴渠決敗六十餘歲兖豫之人多被水
患今既築隄理渠絶水立門河汴分流復其舊迹陶邱
之北漸就壤墳其濱渠下田悉賦予貧人無令豪右得
固其利因遂度河登太行進幸上黨壬寅車駕還宫冬
十月壬辰晦日有食之三公免冠自劾制曰冠履勿劾
災異屢見咎在朕躬其令刺史太守詳刑理冤存恤鰥
寡勉思厥職庶幾和穆隂陽消伏災譴焉十一月楚王
英謀反廢國除遷於涇縣所連及死徙者數千人是歲
齊王石薨
十四年春三月甲戍司徒虞延免自殺夏四月丁巳鉅
鹿太守南陽邢穆為司徒前楚王英自殺夏五月封故
廣陵王荆子元壽為廣陵侯初作壽陵
十五年春二月庚子東巡狩辛丑幸偃師詔亡命自殊
死以下贖死罪縑四十匹右趾至髠鉗城旦舂十匹完
城旦至司寇五匹犯罪未發覺詔書到日自告者半入
贖徵沛王輔會睢陽進幸彭城癸亥帝耕于下邳三月
徵琅邪王京會良成徵東平王蒼會陽都又徵廣陵侯
及其三弟會魯祠東海恭王陵還幸孔子宅祠仲尼及
七十二弟子親御講堂命王太子諸王說經又幸東平
辛卯進幸大梁至定陶祠定陶恭王陵夏四月庚子車
駕還宫改信都為樂成國臨淮為下邳國封皇子恭為
鉅鹿王黨為樂成王衍為下邳王暢為汝南王昞為常
山王長為濟隂王賜天下男子爵人三級郎從官二十
歲已下帛百匹十歲已上二十匹十歲已下十匹官府
吏五匹書佐小史三匹令天下大酺五日乙巳大赦天
下其謀反大逆及諸不應宥者皆赦除之冬車騎校獵
上林苑十二月遣奉車都尉竇固駙馬都尉耿秉屯涼
州
十六年春二月遣太僕祭彤出高闕奉車都尉竇固出
酒泉駙馬都尉耿秉出居延騎都尉来苗出平城伐北
匈奴竇固破呼衍王於天山留兵屯伊吾盧城耿秉来
苗祭彤並無功而還夏五月淮陽王延謀反發覺癸丑
司徒邢穆駙馬都尉韓光坐事下獄死所連及誅死者
甚衆戊午晦日有食之六月丙寅大司農西河王敏為
司徒秋七月淮陽王延徙封阜陵王九月丁卯詔令郡
國中都官死罪繫囚減死罪一等勿笞詣軍營屯朔方
敦煌妻子自從父母同産欲求從者恣聽之女子嫁為
人妻勿與俱謀反大逆無道不用此書是歲北匈奴寇
雲中雲中太守廉范擊破之
十七年春正月甘露降於甘陵北海王睦薨二月乙巳
司徒王敏薨三月癸丑汝南太守鮑昱為司徒是歲甘
露仍降樹枝内附芝草生殿前神雀五色翔集京師西
南夷哀牢儋耳焦僥槃木白狼動黏諸種前後慕義貢
獻西域諸國遣子入侍夏五月戊子公卿百官以帝威
德懷遠祥物顯應乃並集朝堂奉觴上壽制書追美高
祖光武聖德命太常擇吉日策告宗廟其賜天下男子
爵人二級三老孝悌力田人三級流人無名數欲占者
人一級鰥寡孤獨篤癃貧不能自存者粟人三斛郎從
官視事十歲已上者帛十匹中二千石二千石下至黃
綬貶秩奉贖在去年以来皆還贖秋八月丙寅令武威
張掖酒泉敦煌及張掖屬國繫囚右趾已下任兵者皆
一切勿治其罪詣軍營冬十一月遣奉車都尉竇固駙
馬都尉耿秉騎都尉劉張出敦煌昆侖塞擊破白山虜
於蒲類海上遂入車師初置西域都護戊巳校尉是歲
改天水為漢陽郡
十八年春三月丁亥詔令天下亡命自殊死已下贖死
罪縑三十匹右趾至髠鉗城旦舂十匹完城旦至司寇
作五匹吏人犯罪未發覺詔書到自告者半入贖夏四
月己未詔曰自春以来時雨不降宿麥傷旱秋種未下
政失厥中憂懼而已其賜天下男子爵人二級及流民
無名數欲占者人一級鰥寡孤獨篤癃貧不能自存者
粟人三斛理冤獄錄輕繫二千石分禱五嶽四瀆郡界
有名山大川能興雲致雨者長吏各潔齋禱請冀蒙嘉
澍六月己未有星孛於太微焉耆龜兹攻西域都護陳
睦悉沒其衆北匈奴及車師後王圍戊巳校尉耿恭秋
八月壬子帝崩於東宫前殿年四十八遺詔無起寢廟
藏主於光烈皇后更衣别室帝初作壽陵制令流水而
已石椁廣一丈二尺長二丈五尺無得起墳萬年之後
埽地而祭杅水脯糒而已過百日唯四時設奠置吏卒
數人供給灑埽勿開修道敢有所興作者以擅議宗廟
法從事帝遵奉建武制度無敢違者後宫之家不得封
侯與政館陶公主為子求郎不許而賜錢千萬謂羣臣
曰郎官上應列宿出宰百里苟非其人則民受其殃是
以難之故吏稱其官民安其業遠近肅服戶口滋殖焉
范氏論曰眀帝善刑理法令分眀日晏坐朝幽枉必達
内外無佞曲之私在上無矜大之色斷獄得情號居前
代十二故後之言事者莫不先建武永平之政而鍾離
意宋均之徒常以察慧為言夫豈弘人之度未優乎
眀帝永平十八年即位十八年
肅宗孝章皇帝諱炟顯宗第五子也母賈貴人永平三
年立為皇太子少寬容好儒術顯宗器重之十八年八
月壬子即皇帝位年十九尊皇后曰皇太后壬戍葬孝
眀皇帝於顯節陵冬十月丁未大赦天下賜民爵人二
級為父後及孝悌力田人三級脫無名數及流人欲占
者人一級爵過公乘得移與子若同産子鰥寡孤獨篤
癃貧不能自存者粟人二斛詔書申勅百僚以行太尉
事節鄉侯憙為太傅司空融為太尉並錄尚書事十一
月戊戍以蜀郡太守第五倫為司空詔征西將軍耿秉
屯酒泉遣酒泉太守叚彭救戊巳校尉耿恭討車師甲
辰晦日有食之於是避正殿寢兵不聽事五日詔有司
各上封事十二月癸巳有司奏言孝眀皇帝聖德淳茂
劬勞日昃身御浣衣食無兼珍澤臻四表遠人慕化焦
僥儋耳欵塞自至克伐鬼方開道西域威靈廣被無思
不服以烝庶為憂不以天下為樂備三雍之教躬養老
之禮作登歌正予樂博貫六蓺不舍晝夜聰眀淵塞著
在圖䜟至德所感通於神明功烈光於四海仁風行於
千載而深執謙謙自稱不德無起寢廟埽地而祭除日
祀之法省送終之禮遂藏主於光烈皇后更衣别室天
下聞之莫不悽愴陛下至孝烝烝奉順聖德臣愚以為
更衣在中門之外處所殊别宜尊廟曰顯宗其四時禘
祫於光武之堂間祀悉還更衣共進武德之舞如孝文
皇帝祫祭高廟故事制曰可是歲牛疫京師及三州大
旱詔勿收兖豫徐州田租芻槀其以見穀賑給貧人
建初元年春正月詔三州郡國方春東作恐人稍受廩
往来煩劇或妨耕農其各實覈尤貧者計所貸并與之
流人欲歸本者郡縣其實禀令足還到聽過止官亭無
雇舍宿長吏親躬無使貧弱遺脫小吏豪右得容姦妄
詔書既下勿得稽留刺史眀加督察尤無狀者丙寅詔
曰比年牛多疫疾墾田減少穀價頗貴人以流亡方春
東作宜及時務二千石勉勸農桑弘致勞来羣公庶尹
各推精誠專急人事罪非殊死須立秋案騐有司明慎
選舉進柔良退貪猾順時令理冤獄布告天下使明知
朕意酒泉太守叚彭討擊車師大破之罷戊巳校尉官
二月武陵澧中蠻叛三月甲寅山陽東平地震己巳詔
令太傅三公中二千石二千石郡國守相舉賢良方正
能直言極諫之士各一人夏五月辛酉初舉孝廉郎中
寬博有謀任典城者以補長相秋七月辛亥詔以上林
池籞田賦與貧人八月庚寅有星孛於天市九月永昌
哀牢夷叛冬十月武陵郡兵討叛蠻破降之十一月阜
陵王延謀反貶為阜陵侯
二年春三月辛丑詔曰朕深惟先帝詔書每欲元元去
末歸本而今貴戚近親奢縱無度嫁娶送終僭侈自若
有司廢典莫肯舉察自今三公並宜眀糾非法宣振威
風其科條制度所宜施行在事者備為之禁先京師而
後諸夏甲辰罷伊吾盧屯兵永昌越嶲益州三郡民夷
討哀牢破平之夏四月戊子詔還坐楚淮陽事徙者四
百餘家令歸本郡癸巳詔齊相省冰紈方空縠吹綸絮
六月燒當羌叛金城太守郝崇討之敗績羌遂寇漢陽
秋八月遣行車騎將軍馬防討平之十二月戊寅有星
孛於紫宫
三年春正月己酉宗祀眀堂禮畢登靈臺望雲物大赦
天下三月癸巳立貴人竇氏為皇后賜爵人二級三老
孝悌力田人三級民無名數及流民欲占者人一級鰥
寡孤獨篤癃貧不能自存者粟人五斛夏四月己巳罷
常山呼沱石臼河漕行車騎將軍馬防破燒當羌於臨
洮閏月西域假司馬班超擊姑墨大破之冬十二月丁
酉以馬防為車騎將軍武陵漊中蠻叛是歲零陵獻芝
草
四年春二月庚寅太尉牟融薨夏四月戊子立皇子慶
為皇太子賜爵人二級三老孝悌力田人三級民無名
數及流人欲自占者人一級鰥寡孤獨篤癃貧不能自
存者粟人五斛己丑徙鉅鹿王恭為江陵王汝南王暢
為梁王常山王昞為淮陽王辛卯封皇子伉為千乘王
全為平春王五月丙辰車騎將軍馬防罷甲戍司徒鮑
昱為太尉南陽太守桓虞為司徒六月癸丑皇太后馬
氏崩秋七月壬戍葬眀德皇太后冬牛大疫十一月壬
戍詔曰蓋三代導人教學為本漢承暴秦褒顯儒術建
立五經為置博士其後學者精進雖曰承師亦别名家
孝宣皇帝以去聖久遠學不厭博故遂立大小夏侯尚
書後又立京氏易至建武中復置顔氏嚴氏春秋大小
戴禮博士此皆所以扶進微學尊廣道蓺也中元元年
詔書五經章句煩多議欲減省至永平元年長水校尉
鯈奏言先帝大業當以時施行欲使諸儒共正經義令
學者得以自助孔子曰學之不講是吾憂也又曰博學
而篤志切問而近思仁在其中矣於戲其勉之哉於是
下太常將大夫博士議郎郎官及諸生諸儒會白虎觀
講議五經同異使五官中郎將魏應承制問侍中淳于
恭奏帝親稱制臨決如孝宣甘露石渠故事作白虎議
奏是歲甘露降泉陵洮陽二縣
五年春二月庚辰朔日有食之詔公卿已下其舉直言
極諫能指朕過失者各一人遣詣公車朕將親覽而問
焉其以巖穴為先勿取浮華甲申詔以去秋雨澤不適
今時復旱如炎如焚其令二千石理冤獄錄輕繫禱五
嶽四瀆及名山能興雲致雨者務加肅敬冀蒙嘉應三
月甲寅詔以吏多不良擅行喜怒或案不以罪廹脅無
辜致令自殺者一歲且多於斷獄有司其議糾舉之荆
豫諸郡兵討破武陵漊中叛蠻夏五月辛亥詔曰朕思
遲直士側席異聞其先至者各以發憤吐懣略聞子大
夫之志矣皆欲置於左右顧問省納建武詔書又曰堯
試臣以職不直以言語筆札今外官多曠並可以補任
戊辰太傅趙憙薨冬始行月令迎氣樂是歲零陵獻芝
草有八黃龍見於泉陵西域假司馬班超擊䟽勒破之
六年春二月辛卯琅邪王京薨夏五月辛酉趙王盱薨
六月丙辰太尉鮑昱薨辛未晦日有食之秋七月癸巳
以大司農鄧彪為太尉
七年春正月沛王輔濟南王康東平王蒼中山王焉東
海王政琅邪王宇来朝夏六月甲寅廢皇太子慶為清
河王立皇子肈為皇太子己未徙廣平王羡為西平王
秋七月飲酎高廟禘祭光武皇帝孝眀皇帝甲辰詔書
追念祖考賜公錢四十萬卿半之及百官執事各有差
九月甲戍幸偃師東涉卷津至河内詔不得輙修橋道
遠離城郭遣吏逢迎刺探起居以為煩擾所過欲令貧
弱有利無違詔書遂覽淇園己酉進幸鄴勞饗魏郡守
令已下至於三老門闌走卒賜錢各有差勞賜常山趙
國吏人復元氏租賦三歲辛卯車駕還宫詔天下繫囚
減死一等勿笞詣邊戍妻子自隨占著所在父母同産
欲相從者恣聽之有不到者皆以乏軍興論及犯殊死
一切募下蠶室其女子宫繫囚鬼薪白粲已上皆減本
罪各一等輸司寇作亡命贖死罪入縑二十匹右趾至
髠鉗城旦舂十匹完城旦至司寇三匹吏人有罪未發
覺詔書到自告者半入贖冬十月癸丑西巡狩幸長安
丙辰祠高廟遂有事十一陵遣使者祠太上皇於萬年
以中牢祠蕭何霍光進幸槐里岐山得銅器形似酒罇
獻之又獲白鹿帝曰上無明天子下無賢方伯民之無
良相怨一方斯器亦曷為来哉又幸長平御池陽宫東
至高陵造舟於涇而還每所到幸輙會郡縣吏人勞賜
作樂十一月詔勞賜河東守令掾以下十二月丁亥車
駕還宫是歲京師及郡國螟
八年春正月壬辰東平王蒼薨三月辛卯葬東平憲王
賜鑾輅龍旂夏六月北匈奴大人率衆款塞降冬十二
月甲午東巡狩幸陳留梁國雒陽潁陽戊申車駕還宫
詔曰五經剖判去聖彌遠章句遺辭乖疑難正恐先師
微言將遂廢絶非所以重稽古求道真也其令羣儒選
高才生受學左氏穀梁春秋古文尚書毛詩以扶微學
廣異義焉是歲京師及郡國螟
元和元年春正月中山王焉来朝日南徼外蠻夷獻生
犀白雉閏月辛丑濟陰王長薨二月甲戍詔曰八政以
食為本故古者急耕稼之業致耒耜之勤頃自牛疫以
来穀食連少刺史二千石不以為負其令郡國募人無
田欲徙他界就饒者恣聽之到在所賜給公田為雇耕
傭賃種&KR0008;貰與田器勿收租五歲除筭三年其後欲還
本鄉者勿禁夏四月己卯分東平國封憲王蒼子尚為
任城王六月辛酉沛王輔薨秋七月丁未詔曰律云掠
者唯得榜笞立又令丙箠長短有數自往者大獄以来
掠考多酷鉆鑽之屬慘苦無極念其痛毒怵然動心書
曰鞭作官刑豈云若此宜及秋冬理獄眀為其禁八月
甲子太尉鄧彪罷大司農鄭弘為太尉癸酉詔改建初
九年為元和元年郡國中都官繫囚減死一等勿笞詣
邊縣妻子自隨占著在所其犯殊死一切募下蠶室其
女子宫繫囚鬼薪白粲以上皆減本罪一等輸司寇作
亡命者贖各有差丁酉南巡狩詔所經道上郡縣無得
設儲跱命司空自將徒支柱橋梁有遣使奉迎探知起
居二千石當坐其賜鰥寡孤獨不能自存者粟人五斛
九月乙未東平王忠薨辛丑幸章陵祠舊宅園廟見宗
室故人賞賜各有差冬十月乙未巡幸江陵詔廬江太
守祠南嶽又詔長沙零陵太守祠長沙定王舂陵節侯
鬱林府君還幸宛十一月己丑車駕還宫賜從者各有
差十二月壬子詔諸以前妖惡禁錮者一皆蠲除之並
得叙用但不得在宿衛而已
二年春正月乙酉詔曰令云有産子者復勿筭三歲今
諸懷&KR1494;者賜胎養穀人三斛復其夫勿筭一歲著以為
令又詔三公曰方春生養萬物莩甲宜助萌陽以育時
物其令有司罪非殊死且勿案騐及吏人條書相告不
得聽受冀以息事寧人敬奉天氣立秋如故夫俗吏矯
飾外貌似是而非朕甚厭之安静之吏悃愊無華日計
不足月計有餘如襄城令劉方(方字伯況平原人)吏人同聲謂
之不煩雖未有他異斯亦殆近之矣夫以苛為察以刻
為眀以輕為德以重為威四者或興則下有怨心吾詔
書數下冠蓋接道而吏不加理人或失職其咎安在勉
思舊令稱朕意焉二月甲寅始用四分歴詔曰今山川
鬼神應典禮者尚未咸秩其議增修羣祀以祈豐年丙
辰東巡狩己未鳳凰集肥城乙丑帝耕於定陶詔曰三
老尊年也孝悌淑行也力田勤農也國家甚休之其賜
帛人一匹勉率農功使使者祠唐堯於成陽靈臺辛未
幸太山柴告岱宗有黃鵠三十從西南来經祠壇上東
北過於宫屋翺翔升降進幸奉高壬申宗祀五帝於汶
上眀堂癸酉告祠二祖四宗大會内外羣臣丙子詔大
赦天下諸犯罪不當得赦者皆除之復博奉高嬴無出
今年田租芻槀戊寅進幸濟南三月己丑進幸魯祠東
海恭王陵庚寅祠孔子於闕里及七十二弟子賜襃成
侯及諸孔男女帛壬辰進幸東平祠憲王陵甲午遣使
者祠定陶太后恭王陵乙未幸東阿北登太行山至天
井關夏四月乙巳客星入紫宫乙卯車駕還宫庚申假
於祖禰告祠高廟五月戊申詔曰乃者鳳凰黃龍鸞鳥
比集七郡或一郡再見及白烏神雀甘露屢臻祖宗舊
時或班恩施其賜天下吏爵人三級高年鰥寡孤獨帛
人一匹經曰無侮鰥寡惠此煢獨加賜河南女子百戶
牛酒令天下大酺五日賜公卿已下錢帛各有差及洛
陽人當酺者布戶一匹城外三戶共一匹賜博士員弟
子見在太學者布人三匹令郡國上眀經者口十萬以
上五人不滿十萬三人改廬江為六安國江陵復為南
郡徙江陵王恭為六安王秋七月庚子詔曰春秋於春
每月書王者重三正慎三微也律十二月立春不以報
囚月令冬至之後有順陽助生之文而無鞫獄斷刑之
政朕咨訪儒雅稽之典籍以為王者生殺宜順時氣其
定律無以十一月十二月報囚九月壬辰詔鳳凰黃龍
所見亭部無出二年租賦加賜男子爵人二級先見者
帛二十匹近者三匹太守三十匹令長十五匹丞尉半
之他如賜爵故事丙申徵濟南王康中山王焉會烝祭
冬十一月壬辰日南至初閉關梁
三年春正月乙酉詔嬰兒無父母親屬及有子不能養
食者稟給如律丙申北巡狩濟南王康中山王焉西平
王羡六安王恭樂成王黨淮陽王昞任城王尚沛王定
皆從辛丑帝耕於懷二月壬寅告常山魏郡清河鉅鹿
平原東平郡太守相曰朕前祠園陵遂望祀華霍東柴
岱宗為人祈福今將禮常山遂徂北土歴魏郡經平原
升踐隄防詢訪耆老月令孟春善相邱陵土地所宜今
肥田尚多未有墾闢其悉以賦貧民給與糧種務盡地
力勿令游手所過縣邑聽半入今年田租以勸農夫之
勞乙丑勅侍御史司空曰方春所過無得有所伐殺車
可以引避引避之騑馬可輟解輟解之詩云敦彼行葦
牛羊勿踐履禮人君伐一草木不時謂之不孝俗知順
人莫知順天其眀稱朕意戊辰進幸中山遣使者祠北
嶽出長城癸酉還幸元氏祠光武顯宗於縣舍正堂眀
日又祠顯宗於始生堂皆奏樂三月丙子詔高邑令祠
光武即位壇復元氏七年徭役己卯進幸趙庚辰祠旁
山於靈壽辛卯車駕還宫賜從行者各有差夏四月丙
寅太尉鄭弘免大司農宋由為太尉五月丙子司空第
五倫罷太僕袁安為司空秋八月乙丑幸安邑觀鹽池
九月至自安邑冬十月北海王基薨燒當羌叛寇隴西
是歲西域長史班超擊斬疏勒王
章和元年春三月護羌校尉傅育追擊叛羌戰殁夏四
月丙子令郡國中都官繫囚減死一等詣金城戍六月
戊辰司徒桓虞免癸卯司空袁安為司徒光禄勲任隗
為司空秋七月癸卯齊王晃有罪貶為蕪湖侯壬子淮
陽王昞薨鮮卑擊破北單于斬之燒當羌寇金城護羌
校尉劉盱討之斬其渠帥壬戍詔曰朕以不德受祖宗
弘烈乃者鳳凰仍集麒麟並臻甘露宵降嘉穀滋生芝
草之類歲月不絶朕夙夜祇畏上天無以彰於先功今
改元和四年為章和元年秋令是月養衰老授几杖行
糜粥飲食其賜高年二人共布帛各一匹以為醴酪死
罪囚犯法在丙子赦前而後捕繫者皆減死勿笞詣金
城戍八月癸酉南巡狩壬午遣使者祠昭靈后於小黃
園(小黃縣屬陳留郡昭靈后高祖母起兵時死小黃北後為作園廟於小黃柵)甲申徵任城
王尚會睢陽戊子幸梁己丑遣使祠沛高原廟豐枌榆
社(枌榆社高祖里社在豐縣東北)乙未幸沛祠獻王陵徵會東海王政
乙未晦日有食之九月庚子幸彭城東海王政沛王定
任城王尚皆從辛亥幸壽春壬子詔郡國中都官繫囚
減死罪一等詣金城戍犯殊死者一切募下蠶室其女
子宫繫囚鬼薪白粲已上減罪一等輸司寇作亡命者
贖死罪縑二十匹右趾至髠鉗城旦舂七匹完城旦至
司寇三匹吏民犯罪未發覺詔書到自告者半入贖復
封阜陵侯延為阜陵王己未幸汝陰冬十月丙子車駕
還宫北匈奴屋蘭儲等率衆降是歲西域長史班超擊
莎車大破之月氏國遣使獻扶拔師子
二年春正月濟南王康阜陵王延中山王焉来朝壬辰
帝崩於章德前殿年三十三遺詔無起寢廟一如先帝
法制范氏論曰魏文帝稱眀帝察察章帝長者章帝素
知人厭眀帝苛切事從寬厚感陳寵之義除慘獄之科
深元元之愛著胎養之令奉承眀德太后盡心孝道割
裂名都以崇建周親平徭簡賦而人頼其慶又體之以
忠恕文之以禮樂故乃藩輔克諧羣后德讓謂之長者
不亦宜乎在位十三年郡國所上符瑞合於圖書者數
百千烏呼懋哉
章帝建初八年元和三年章和二年即位十三年
孝和皇帝諱肇肅宗第四子也母梁貴人為竇皇后所
譖憂卒竇后養帝以為已子建初七年立為皇太子章
和二年二月壬辰即皇帝位年十歲尊皇后曰皇太后
太后臨朝三月丁酉改淮陽為陳國楚郡為彭城國西
平并汝南郡六安復為廬江郡遺詔徙西平王羡為陳
王六安王恭為彭城王癸卯葬孝章皇帝於敬陵庚戍
皇太后詔曰皇帝幼年煢煢在疚朕且佐助聽政然守
文之際必有内輔以參聽斷故太尉鄧彪聰眀康彊老
成黃耇其以彪為太傅賜爵關内侯錄尚書事百官總
已以聽朕庶幾得專心内位羣公其勉率百僚各修厥
職以稱朕意焉辛酉有司上奏孝章皇帝崇弘鴻業德
化普洽垂意黎民留念稼穡文加殊俗武暢方表戒惟
人面無思不服巍巍蕩蕩莫與比隆周頌曰於穆清廟
肅雝顯相請上尊廟曰肅宗共進武德之舞制曰可癸
亥陳王羡彭城王恭樂成王黨下邳王衍梁王暢始就
國夏四月丙子謁高廟丁丑謁世祖廟戊寅詔曰先帝
探觀孝武皇帝舊典復收鹽鐡之利以備不虞而吏多
不良動失其便以違上意先帝恨之故遺戒郡國罷鹽
鐡之禁縱民煑鑄入稅縣官如故事其申勅刺史二千
石奉順聖旨勉弘德化布告天下使眀知朕意五月京
師旱詔長樂少府桓郁侍講禁中冬十月乙亥以侍中
竇憲為車騎將軍伐北匈奴安息國遣使獻師子扶拔
永元元年春三月甲辰初令郎官詔除者得占丞尉以
比秩為真夏六月車騎將軍竇憲出雞鹿塞度遼將軍
鄧鴻出棝陽塞南單于出滿夷谷與北匈奴戰於稽落
山大破之追至和渠北鞮海竇憲遂登燕然山刻石勒
功而還北單于遣弟右温禺鞮王奉奏貢獻秋七月乙
未會稽山崩閏月丙子詔以北虜破碎令有司案舊典
告類薦功以章休烈九月庚申以車騎將軍竇憲為大
將軍以中郎將劉尚為車騎將軍冬十月令郡國弛刑
輸作軍營其徙出塞者刑雖未竟皆免歸田里庚子阜
陵王延薨是歲郡國九大水
二年春正月丁丑大赦天下二月壬午日有食之己亥
復置西河上郡屬國都尉官夏五月庚戍分太山為濟
北國分樂成涿郡勃海為河間國丙辰封皇帝弟壽為
濟北王開為河間王淑為城陽王紹封故淮南王昞子
側為常山王賜公卿已下至佐史錢布各有差己未遣
副校尉閻礱討北匈奴取伊吾盧地丁卯紹封故齊王
晃子無忌為齊王北海王睦子威為北海王車師前後
王並遣子入侍月氏國遣兵攻西域長史班超超擊降
之六月辛卯中山王焉薨秋七月乙卯大將軍竇憲出
屯涼州九月北匈奴遣使稱臣冬十月遣行中郎將班
固報命南單于遣左谷蠡王師子出雞鹿塞擊北匈奴
於河雲北大破之
三年春二月甲子皇帝加元服賜諸侯王公將軍特進
中二千石列侯宗室子孫在京師奉朝請者黃金將大
夫郎吏從官帛賜民爵及粟帛各有差大酺五日郡國
中都官繫囚死罪贖縑至司寇及亡命各有差庚辰賜
京師民酺布兩戶共一匹二月大將軍竇憲遣左校尉
耿蘷出居延塞圍北單于於金微山大破之獲其母閼
氏夏六月辛卯尊皇太后母比陽公主為長公主辛丑
阜陵王种薨冬十月癸未行幸長安詔曰北狄破滅名
王仍降西域諸國納質内附豈非祖宗廸哲重光之鴻
烈歟寤寐歎息想望舊京其賜所過二千石長吏已下
及三老官屬錢帛各有差鰥寡孤獨篤癃貧不能自存
者粟人三斛十一月癸卯祠高廟遂有事十一陵詔曰
高祖功臣蕭曹為首有𫝊世不絶之義曹相國後容城
侯無嗣朕望長陵東門見二臣之壠循其遠節每有感
焉忠義獲寵古今所同可遣使者以中牢祠大鴻臚求
近親宜為嗣者須景風紹封以章厥功十二月復置西
域都護騎都尉戊己校尉官庚辰至自長安減弛刑徒
從駕者刑五月
四年春正月北匈奴右谷蠡王於除鞬自立為單于款
塞乞降遣大將軍左校尉耿蘷授璽綬三月癸丑司徒
袁安薨閏月丁丑太常丁鴻為司徒夏四月丙辰大將
軍竇憲還至京師六月戊戍朔日有食之丙辰郡國十
三地震竇憲潛圖弑逆庚申幸北宫詔收捕憲黨射聲
校尉郭璜璜子侍中舉衛尉鄧疊疊弟步兵校尉磊皆
下獄死使謁者僕射收憲大將軍印綬遣憲及弟篤景
就國到皆自殺是夏旱蝗秋七月己丑太尉宋由坐黨
憲自殺八月辛亥司空任隗薨癸丑大司農尹睦為太
尉錄尚書事丁巳賜公卿已下至佐史錢穀各有差冬
十月己亥宗正劉方為司空十二月壬辰詔今年郡國
秋稼為旱蝗所傷其什四以上勿收田租芻槀有不滿
者以實除之武陵零陵澧中蠻叛燒當羌寇金城
五年春正月乙亥宗祀五帝於眀堂遂登靈臺望雲物
大赦天下戊子千乘王伉薨辛卯封皇弟萬歲為廣宗
王二月戊戍詔有司省減内外廐及梁州諸苑馬自京
師離宫果園上林廣成圃悉以假貧民恣得采捕不收
其稅丁未詔曰去年秋麥入少恐民食不足其上尤貧
不能自給者戶口人數往者郡國上貧民以衣履釜鬵
為貲而豪右得其饒利詔書實覈欲有以益之而長吏
不能躬親反更徵召會聚令失農作愁擾百姓若復有
犯者二千石先坐甲寅太傅鄧彪薨戊午隴西地震三
月戊子詔郡國二千石不以選舉為憂司隸校尉不以
糾察為負是以庶官多非其人下民被姦邪之傷由法
不行故也庚寅遣使者分行貧民舉實流宂開倉賑稟
三十餘郡夏四月壬子封阜陵王种兄魴為阜陵王六
月丁酉郡國三雨雹秋九月辛酉廣宗王萬歲薨無子
國除匈奴單于於除鞬叛遣中郎將任尚討滅之壬午
令郡縣勸民蓄蔬食以助五穀其官有陂池令得采取
勿收假稅二歲冬十月辛未太尉尹睦薨十一月乙丑
太僕張酺為太尉是歲武陵郡兵破叛蠻降之護羌校
尉貫友討燒當羌羌乃遁去南單于安國叛骨都侯喜
斬之
六年春正月永昌徼外夷遣使譯獻犀牛大象己卯司
徒丁鴻薨二月乙未遣謁者分行稟貸三河兖冀青州
貧民許侯馬光自殺丁未司空劉方為司徒太常張奮
為司空三月庚寅詔流民所過郡國皆實稟之其有販
賣者勿出租稅又欲就賤還歸者復一歲田租更賦丙
寅詔以隂陽不和水旱違度其令三公中二千石二千
石内郡守相舉賢良方正能直言極諫之士各一人昭
巖穴披幽隱遣詣公車朕將悉聽焉帝乃親臨策問選
補郎吏夏四月蜀郡徼外羌率種人遣使内附五月城
陽王淑薨無子國除六月己酉初令伏閉盡日秋七月
京師旱詔中都官徒各除半刑讁其未竟五月已下皆
免遣丁巳幸洛陽寺錄囚徒舉冤獄收洛陽令下獄抵
罪司隸校尉河南尹皆左降未及還宫而㴻雨西域都
護班超大破焉耆尉犂斬其王自是西域降服納質者
五十餘國南單于安國從弟子逢侯率叛胡亡出塞九
月癸丑以光禄勲鄧鴻行車騎將軍事與越騎校尉馮
柱行度遼將軍朱徽使匈奴中郎將杜崇討之冬十一
月護烏桓校尉任尚率烏桓鮮卑大破逢侯馮柱遣兵
追擊獲之詔以渤海郡屬冀州武陵漊中蠻叛郡兵討
平之
七年春正月行車騎將軍鄧鴻度遼將軍朱徽中郎將
杜崇皆下獄死夏四月辛亥朔日有食之帝引見公卿
問得失令將大夫御史謁者博士議郎郎官會廷中各
言封事詔有司詳選郎官寬博有謀才任典城者三十
人既而悉以所選郎出補長相五月辛卯改千乘國為
樂安國六月丙寅沛王定薨秋七月乙巳易陽地裂九
月癸卯京師地震
八年春二月己丑立貴人隂氏為皇后賜天下男子爵
人二級三老孝悌力田三級民無名數及流民欲占者
一級鰥寡孤獨篤癃貧不能自存者粟人五斛夏四月
癸亥樂成王黨薨甲子詔賑貸并州四郡貧民五月河
内陳留蝗南匈奴右温禺犢王叛為寇秋七月行度遼
將軍龐奮越騎校尉馮柱追討之斬右温禺犢王車師
後王叛擊其前王八月辛酉飲酎詔郡國中都官繫囚
減死一等詣敦煌戍其犯大逆募下蠶室其女子宫自
死罪已下至司寇及亡命者入贖各有差九月京師蝗
吏民言事者多歸責有司詔百僚師尹勉修厥職刺史
二千石詳刑辟理冤虐恤鰥寡矜孤弱思惟致災興蝗
之咎庚子復置廣陽郡冬十月乙丑北海王威有罪自
殺十二月辛亥陳王羡薨丁巳南宫宣室殿火
九年春正月永昌徼外蠻夷及撣國重譯奉貢三月庚
辰隴西地震癸巳濟南王康薨西域長史王林擊車師
後王斬之夏四月丁卯封樂成王黨子巡為樂成王六
月蝗旱戊辰詔今年秋稼為蝗蟲所傷皆勿收租更芻
槀若有所損失以實除之餘當收租者亦半入其山林
饒利陂池漁採以贍元元勿收假稅秋七月蝗蟲飛過
京師八月鮮卑寇肥如遼東太守祭參下獄死閏月辛
巳皇太后竇氏崩丙申葬章德皇后燒當羌寇隴西殺
長吏遣行征西將軍劉尚越騎校尉趙世等討破之九
月庚申司徒劉方策免自殺甲子追尊皇妣梁貴人為
皇太后冬十月乙酉改葬恭懷梁皇后於西陵十一月
癸卯光禄勲河南吕蓋為司徒十二月丙寅司空張奮
罷壬申太僕韓稜為司空己丑復置若盧獄官
十年春三月壬戍詔刺史二千石隨宜疏導溝渠毋得
因緣妄發以為煩擾夏五月京師大水秋七月己巳司
空韓稜薨八月丙子太常太山巢堪為司空九月庚戍
復置廪犧官冬十月五州雨水十二月燒當羌豪迷唐
等率種人詣闕貢獻戊寅梁王暢薨
十一年春二月遣使循行郡國稟貸被災害不能自存
者令得漁采山林池澤不收假稅丙午詔郡國中都官
徒及篤癃老小女徒各除半刑其未竟三月者皆免歸
田里夏四月丙寅大赦天下己巳復置右校尉官秋七
月辛卯詔以吏民踰僭厚死傷生有司不舉怠放日甚
又商賈小民或忘法禁竒巧靡貨流積公行其在位犯
者當先舉正市道小民但且申眀憲網勿因科令加虐
羸弱
十二年春二月旄牛徼外白狼貗薄夷率種人内屬詔
貸被災諸郡民種糧賜下貧鰥寡孤獨不能自存者及
郡國流民聽入陂池漁采以助蔬食三月丙申詔書切
責三公不能承天安人有司競為苛暴侵愁小民將何
以救咎罰其賜天下男子爵人二級三老孝悌力田三
級民無名數及流民欲占者人一級鰥寡孤獨篤癃貧
不能自存者粟人三斛壬子賜博士員弟子在太學者
布人三匹夏四月日南象林蠻夷反郡兵討破之閏月
賑貸敦煌張掖五原民下貧者穀戊辰秭歸山崩六月
舞陽大水賜被水災尤貧者穀人三斛秋七月辛亥朔
日有食之九月戊午太尉張酺免丙寅大司農張禹為
太尉冬十一月西域蒙竒兜勒二國遣使内附賜其王
金印紫綬是歲燒當羌復叛
十三年春正月丁丑帝幸東觀覽書林閱篇籍博選術
蓺之士以充其官二月任城王尚薨丙午賑貸張掖居
延朔南日南貧民及孤寡羸弱不能自存者秋八月詔
象林民失農桑業者賑貸種糧稟賜下貧穀食己亥北
宫盛饌門閣火護羌校尉周鮪擊燒當羌破之荆州雨
水九月壬子詔曰荆州比歲不節今兹淫水為害餘雖
頗登而多不均浹深惟四民農食之本慘然懷矜其令
天下半入今年田租芻藁有宜以實除者如故事貧民
假種食皆勿收責冬十一月安息國遣使獻師子及條
枝大爵丙辰詔曰幽并涼州戶口率少邊役衆劇束修
良吏進仕路狭撫接夷狄以人為本其令緣邊郡口十
萬以上歲舉孝廉一人不滿十萬二歲舉一人五萬以
下三歲舉一人鮮卑寇右北平遂入漁陽漁陽太守擊
破之戊辰司徒吕蓋罷十二月丁丑光禄勲魯恭為司
徒辛卯巫蠻叛寇南郡
十四年春二月乙卯東海王政薨繕修故海西郡徙金
城西部都尉以戍之三月戊辰臨辟雍饗射大赦天下
夏四月遣使者督荆州兵討巫蠻破降之庚辰賑貸張
掖居延敦煌五原漢陽會稽流民下貧穀各有差五月
丁未初置象林將兵長史官六月辛卯廢皇后陰氏后
父特進綱自殺秋七月甲寅詔復象林縣更賦田租芻
槀二歲壬子常山王側薨是秋三州雨水冬十月甲申
詔兖豫荆州今年雨水淫過多傷農功其令被害什四
以上皆半入田租芻槀其不滿者以實除之辛丑立貴
人鄧氏為皇后丁酉司空巢堪罷十一月癸卯大司農
徐防為司空是歲初復郡國上計補郎官
十五年春閏月乙未詔流民欲歸還本而無糧食者過
所實稟之疾病加致醫藥其不欲還歸者勿彊二月詔
稟貸潁川汝南陳留江夏梁國敦煌貧民夏四月甲子
晦日有食之五月戊寅南陽大風六月詔令百姓鰥寡
漁采陂池勿收假稅二歲秋七月丙寅濟南王錯薨復
置涿郡故鹽鐡官九月壬午南巡狩清河王慶濟北王
壽河間王開並從賜所過二千石長吏以下三老官屬
及民百年者錢布各有差是秋四州雨水冬十一月戊
申幸章陵祠舊宅癸丑祠園廟會宗室於舊廬勞賜作
樂戊午進幸雲夢臨漢水而還十一月甲申車駕還宫
賜從臣及留者公卿已下錢布各有差十二月庚子琅
邪王宇薨有司奏以為夏至則微陰起靡草死可以決
小事是歲初令郡國以日北至案薄刑
十六年春正月己卯詔貧民有田業而以匱乏不能自
農者貸種糧二月己未詔兖豫徐冀四州比年雨多傷
稼禁酤酒夏四月遣三府掾分行四州貧民無以耕者
為雇犂牛直五月壬午趙王商薨秋七月旱戊午詔曰
今秋稼方穗而旱雲雨不霑疑吏行慘刻不宣恩澤妄
拘無罪幽閉良善所致其一切囚徒於法疑者勿決以
奉秋令方察煩苛之吏顯明其罰辛酉司徒魯恭免庚
午光禄勲張酺為司徒辛巳詔令天下皆半入今年田
租芻槀其被災害者以實除之貧民受貸種糧及田租
芻槀皆勿收責八月己酉司徒張酺薨冬十月辛夘司
空徐防為司徒大鴻臚陳寵為司空十一月己丑行幸
緱氏登百岯山賜百官從臣布各有差北匈奴遣使稱
臣貢獻十二月復置遼東西部都尉官
元興元年春正月戊午引三署郎召見禁中選除七十
五人補謁者長相高句驪寇郡界夏四月庚午大赦天
下改元元興宗室以罪絶者悉復屬籍五月癸酉雍地
裂秋九月遼東太守耿蘷擊貊人破之冬十二月辛未
帝崩于章德前殿年二十七立皇子隆為皇太子賜天
下男子爵人三級三老孝悌力田人三級民無名數及
流民欲占者人一級鰥寡孤獨篤癃貧不能自存者粟
人三斛自竇憲誅後帝躬親萬機每有災異輙延問公
卿極言得失前後符瑞八十一所每稱德薄皆抑而不
宣舊南海獻龍眼荔枝十里一置五里一候奔騰阻險
死者繼路時臨武長汝南唐羌縣接南海乃上書陳狀
帝下詔曰遠國珍羞本以薦奉宗廟苟有傷害豈愛民
之本其勅太官勿復受獻由是遂省焉
和帝永元十六年元興元年即位十七年
孝殤皇帝諱隆和帝少子也元興元年十二月辛未夜
帝即皇帝位時誕育百餘日尊皇后曰皇太后太后臨
朝北匈奴遣使稱臣詣敦煌奉獻
延平元年春正月辛卯太尉張禹為太傅司徒徐防為
太尉參錄尚書事百官總已以聽封皇兄勝為平原王
癸卯光禄勲梁鮪為司徒三月甲申葬孝和皇帝于慎
陵尊廟曰穆宗丙戍清河王慶濟北王壽河間王開常
山王章始就國夏四月庚申詔罷祀官不在祀典者鮮
卑寇漁陽漁陽太守張顯追擊戰殁丙寅以虎賁中郎
將鄧隲為車騎將軍司空陳寵薨五月辛卯皇太后詔
曰皇帝幼冲承統鴻業朕且佐助聽政嘉與吏民更始
其大赦天下自建武以来諸犯禁錮詔書雖解有司持
重多不奉行其皆復為平民壬辰河東垣山崩六月丁
未太常尹勤為司空郡國三十七雨水己未詔減太官
導官尚方内署諸服御珍膳靡麗難成之物丁卯詔司
徒大司農長樂少府曰朕深惟治道先内後外自建武
之初以至于今八十餘年宫人歲增房御彌廣又宗室
坐事沒入者猶託名公族甚可愍焉今悉免遣及掖庭
宫人皆為庶民以紓幽隔鬱滯之情諸官府郡國王侯
家奴婢姓劉及疲癃羸老皆上其名務令實悉秋七月
庚寅勅司隸校尉部刺史曰夫天降災戾應政而至間
者郡國或有水災妨害秋稼朝廷惟咎憂惶悼懼而郡
國欲獲豐穰虛飾之譽遂覆蔽災害多張墾田不揣流
亡競增戶口掩匿盜賊令姦惡無懲署用非次選舉乖
宜貪苛慘毒延及平民刺史垂頭塞耳阿私下比不畏
于天不愧于人假貸之恩不可數恃自今以後將糾其
罰二千石長吏其各實覈所傷害為除田租芻槀八月
辛亥帝崩癸丑殯于崇德前殿年二歲
殤帝延平一年
恭宗孝安皇帝諱祐肅宗孫也父清河孝王慶母左姬
帝自在邸第數有神光照室又有赤蛇盤於牀笫之間
年十歲好讀史書和帝稱之數見禁中延平元年慶始
就國鄧太后特詔留帝清河邸八月殤帝崩太后與兄
車騎將軍鄧騭定策禁中其夜使騭持節以王青蓋車
迎帝齋于殿中皇太后御崇德殿百官皆吉服羣臣陪
位引拜帝為長安侯皇太后詔曰先帝聖德淑茂早棄
天下朕奉皇帝夙夜瞻仰日月冀望成就豈意卒然顚
沛天年不遂悲痛斷心朕深惟平原王素被痼疾念宗
廟之重思繼嗣之統唯長安侯祐質性忠孝小心翼翼
能通詩論篤學樂古仁惠愛下年已十三有成人之志
親德係後莫宜於祐禮昆弟之子猶已子春秋之義為
人後者為之子不以父命辭王父命其以祐為孝和皇
帝嗣奉承祖宗案禮儀奏又作策命曰惟延平元年秋
八月癸丑皇太后曰咨長安侯祐孝和皇帝懿德巍巍
光于四海大行皇帝不永天命朕惟侯孝章帝世嫡皇
孫謙恭慈順在孺而勤宜奉郊廟承統大業今以侯嗣
孝和皇帝後其審君漢國允執其中一人有慶萬民頼
之皇帝其勉之哉讀策畢太尉奉上璽綬即皇帝位年
十三太后猶臨朝九月庚子謁高廟辛丑謁光武廟六
州大水己未遣謁者分行虚實舉災害賑乏絶丙寅葬
孝殤皇帝于康陵乙亥隕石于陳留西域諸國叛攻都
護任尚遣副校尉梁慬救尚擊破之冬十月四州大水
雨雹詔以宿麥不下賑賜貧人十二月甲子清河王薨
使司空持節弔祭車騎將軍鄧騭護喪事乙酉罷魚龍
曼延百戲
永初元年春正月癸酉朔大赦天下蜀郡徼外羌内屬
戊寅分犍為南部為屬國都尉稟司隸兖豫徐冀并州
貧民三月丙午以廣成游獵地及被災郡國公田假與
貧民丁卯分清河國封帝弟常保為廣川王庚午司徒
梁鮪薨三月癸酉日有食之詔公卿内外衆官郡國守
相舉賢良方正有道術之士明政術達古今能直言極
諫者各一人己卯永昌徼外僬僥種夷貢獻内屬甲申
葬清河孝王贈龍旗虎賁夏五月甲戌長樂衛尉魯恭
為司徒丁丑詔封北海王睦孫壽光侯普為北海王九
真徼外夜郎蠻夷舉土内屬六月戊申爵皇太后母隂
氏為新野君丁巳河東地䧟壬戍罷西域都護先零種
羌叛斷隴道大為寇掠遣車騎將軍鄧騭征西校尉任
尚討之丁卯赦除諸羌相連結謀叛逆者罪秋九月庚
午詔三公明申舊令禁奢侈無作浮巧之物殫財厚葬
是日太尉徐防免辛未司空尹勤免癸酉調揚州五郡
租米贍給東郡濟隂陳留梁國下邳山陽丁丑詔曰自
今長吏被考竟未報自非父母喪無故輙去職者劇縣
十歲平縣五歲以上乃得次用壬午詔太僕少府減黃
門鼓吹以補羽林士廐馬非乘輿常所御者皆減半食
諸所造作非供宗廟園陵之用皆且止丙戍詔死罪以
下及亡命贖各有差庚寅太傅張禹為太尉太常周章
為司空冬十月倭國遣使奉獻辛酉新城山泉水大出
十一月丁亥司空周章密謀廢立策免自殺戊子勅司
隸校尉冀并二州刺史民訛言相驚棄捐舊居老弱相
擕窮困道路其各勅所部長吏躬親曉諭若欲歸本郡
在所為封長檄不欲勿強十二月乙卯潁川太守張敏
為司空是歲郡國十八地震四十一雨水或山水暴至
二十八大風雨雹
二年春正月稟河南下邳東莱河内貧民車騎大將軍
鄧騭為種羌所敗於冀西二月乙丑遣光禄大夫樊凖
吕倉分行冀兖二州稟貸流民夏四月甲寅漢陽城中
火燒殺三千五百七十人五月旱丙寅皇太后幸洛陽
寺及若盧獄錄囚徒賜河内尹廷尉卿及官屬以下各
有差即日降雨六月京師及郡國四十大水大風雨雹
秋七月戊辰詔百僚及郡國吏民有道術明習災異陰
陽之度璇璣之數者各使指變以聞二千石長吏眀以
詔書博衍幽隐朕將親覽待以不次冀獲嘉謀以承天
誡閏月辛丑廣川王常保薨無子國除癸未蜀郡徼外
羌舉土内屬九月庚子詔王主官屬墨綬下至郎謁者
其經眀任博士居鄉里有廉清孝順之稱才任理人者
國相歲移名與計偕上尚書公府通調令得外補冬十
月庚寅稟濟陰山陽元莬貧民征西校尉任尚與先零
羌戰于平襄尚軍敗績十一月辛酉拜鄧騭為大將軍
徵還京師留任尚屯隴右先零羌滇零稱天子於北地
遂寇三輔東犯趙魏南入益州殺漢中太守董炳十二
月辛卯稟東郡鉅鹿廣陽安定定襄沛國貧民廣漢塞
外參狼羌降分廣漢北部為屬國都尉是歲郡國十二
地震
三年春正月庚子皇帝加元服大赦天下賜王主貴人
公卿以下金帛各有差男子為父後及三老孝悌力田
爵人二級流民欲占者人一級遣騎都尉任仁討先零
羌不利遂破沒臨洮高句驪遣使貢獻三月京師大饑
民相食壬辰公卿詣闕謝詔曰朕以幼冲奉承鴻業不
能宣流風化而感逆隂陽至令百姓饑荒更相噉食永
懷悼歎若墜淵水咎在朕躬非羣司之責而過自貶引
重朝廷之不德其務思變復以助不逮癸巳詔以鴻池
假與貧民壬寅司徒魯恭免夏四月丙寅大鴻臚九江
夏勤為司徒三公以國用不足奏令吏民入錢穀得為
關内侯虎賁羽林郎五大夫官府吏緹騎營士各有差
己巳詔上林廣城苑可墾闢者賦與貧民甲申清河王
虎威薨五月丙申封樂安王寵子延平為清河王丁酉
沛王正薨癸丑京師大風六月烏桓寇代郡上谷涿郡
秋七月海賊張伯路等寇略緣海九郡遣侍御史龐雄
督州郡兵討破之庚子詔長吏案行在所皆令種粟麥
蔬食務盡地力其貧者給種餉九月鴈門烏桓及鮮卑
叛敗五原郡兵於高渠谷冬十月南單于叛圍中郎將
耿仲於美稷十一月遣行車騎將軍何熙討之十二月
辛酉郡國九地震乙亥有星孛於天紀是歲京師及郡
國四十一雨水雹并涼二州大饑人相食
四年春正月元日會徹樂不陳充庭車辛卯詔以三輔
比遭寇亂人庶流冗除三年逋租過更口算芻槀稟上
郡貧民各有差海賊張伯路復與勃海平原劇賊劉文
河周文光等攻厭次殺縣令遣御史中丞王宗督青州
刺史法雄討破之度遼將軍梁慬遼東太守耿蘷討破
南單于於屬國故城丙午詔減百官及州郡縣奉各有
差二月丁巳稟九江貧民南匈奴寇常山乙丑初置長
安雍二營都尉官乙亥詔自建初以来諸妖言他過坐
徙邊者各歸本郡其沒入官為奴婢者免為庶人詔謁
者劉珍及五經博士校定東觀五經諸子𫝊記百家藝
術整齊脫誤是正文字三月南單于降先零羌寇襃中
漢中太守鄭勤戰殁徙金城郡都襄武戊子杜陵園火
癸巳郡國九地震夏四月六州蝗丁丑大赦天下秋七
月乙酉三郡大水己卯騎都尉任仁下獄死九月甲申
益州郡地震冬十月甲戍新野君隂氏薨使司空持節
護喪事大將軍鄧騭罷
五年春正月庚辰朔日有食之丙戍郡國十地震己丑
太尉張禹免甲申光禄勲李修為太尉二月丁卯詔省
減郡國貢獻太官口食先零羌寇河東遂至河内三月
詔隴西徙襄武安定徙美陽北地徙池陽上郡徙衙夫
餘夷犯塞殺傷吏人閏月丁酉赦涼州河西四郡戊戍
詔令三公特進侯中二千石二千石郡守諸侯相舉賢
良方正有道術達於政化能直言極諫之士各一人及
至孝與衆卓異者并遣詣公車朕將親覽以毗闕政焉
六月甲辰樂成王巡薨秋七月己巳詔三公特進九卿
校尉舉列將子孫眀曉戰陣任將帥者九月漢陽人杜
琦王信叛與先零諸種羌攻䧟上邽城十二月漢陽太
守趙博遣客刺殺杜琦是歲九州蝗郡國八雨水
六年春正月庚申詔越嶲置長利高望始昌三苑又令
益州郡置萬歲苑犍為置漢平苑三月十州蝗夏四月
乙丑司空張敏罷己卯太常劉愷為司空五月旱丙寅
詔令中二千石下至黃綬一切復秩還贖賜爵各有差
戊辰皇太后幸雒陽寺錄囚徒理冤獄六月壬辰豫章
員谿原山崩辛巳大赦天下遣侍御史唐喜討漢陽賊
王信破斬之冬十一月辛丑護烏桓校尉吳祉下獄死
是歲先零羌滇零死子零昌復襲偽號
七年春正月庚戍皇太后率大臣命婦謁宗廟二月丙
午郡國十八地震夏四月乙未平原王勝薨丙申晦日
有食之五月庚子京師大雩秋護羌校尉侯霸騎都尉
馬賢破先零羌八月丙寅京師大風蝗蟲飛過洛陽詔
賜民爵郡國被蝗傷稼十五以上勿收今年田租不滿
者以實除之九月調零陵桂陽丹陽豫章會稽租米賑
給南陽廣陵下邳彭城山陽廬江九江饑民又調濱水
縣穀輸敖倉
元初元年春正月甲子改元元初賜民爵人二級孝悌
力田人三級爵過公乘得移與子若同産同産子民脫
無名數及流民欲占者人一級鰥寡孤獨篤癃貧不能
自存者粟人三斛貞婦帛人一匹二月己卯日南地坼
三月癸酉日有食之夏四月丁酉大赦天下京師及郡
國五旱蝗詔三公特進列侯中二千石二千石郡守舉
敦厚質直者各一人五月先零羌寇雍城六月丁巳河
東地䧟秋七月蜀郡夷寇蠶陵殺縣令九月己丑太尉
李修罷先零羌寇武都漢中絶隴道辛未大司農山陽
司馬苞為太尉冬十月戊子朔日有食之先零羌敗涼
州刺史皮陽於狄道乙卯詔除三輔三歲田租更賦口
筭十一月是歲郡國十五地震
二年春正月詔稟三輔及并涼六郡流冗貧人蜀郡青
衣道夷奉獻内屬修理西門豹所分漳水為支渠以漑
民田二月戊戍遣中謁者收葬京師客死無家屬及棺
椁朽敗者皆為設祭其有家屬尤貧無以葬者賜錢人
五千辛酉詔三輔河内河東上黨趙國太原各修理舊
渠通利水道以漑公私田疇三月癸亥京師大風先零
羌寇益州遣中郎將尹就討之夏四月丙午立貴人閻
氏為皇后五月京師旱河南及郡國十九蝗甲戍詔切
責三司不能消救災眚以時方盛夏且復假貸以觀厥
後六月丙戍太尉司馬苞薨洛陽新城地裂秋七月辛
巳太僕太山馬英為太尉八月遼東鮮卑圍無慮縣九
月又攻夫犂營殺縣令壬午晦日有食之冬十月遣中
郎將任尚屯三輔詔郡國中都官繫囚減死一等勿笞
詣馮翊扶風屯妻子自隨占著所在女子勿輸亡命死
辠以下贖各有差其吏民聚為盜賊有悔者除其罪乙
未右扶風仲光安定太守杜恢京兆虎牙都尉耿溥與
先零羌戰於丁奚城光等大敗並沒左馮翊司馬鈞下
獄自殺十一月庚申郡國十地震十二月武陵澧中蠻
叛州郡擊破之己酉司徒夏勤罷庚戍司空劉愷為司
徒光禄勲袁敞為司空
三年春正月甲戍修理太原舊溝渠灌溉官私田東平
陸上言木連理蒼梧鬱林合浦蠻夷反叛二月遣侍御
史任逴督州郡兵討之郡國十地震三月辛亥日有食
之丙辰赦蒼梧鬱林合浦南海吏民為賊所廹者夏四
月京師旱五月武陵蠻叛州郡討破之癸酉度遼將軍
鄧遵率南匈奴擊先零羌於靈州破之越嶲徼外夷舉
種内屬六月中郎將任尚遣兵擊破先零羌於丁奚城
秋七月武陵蠻復叛州郡討平之緱氏地坼九月辛巳
趙王宏薨冬十一月蒼梧鬱林合浦蠻夷降丙戍初聽
大臣二千石刺史行三年喪癸卯郡國九地震十二月
丁巳任尚遣兵擊破先零羌於北地
四年春二月乙巳朔日有食之乙卯大赦天下壬戍武
庫災夏四月戊申司空袁敞薨己巳鮮卑寇遼西郡兵
與烏桓擊破之五月丁丑太常李郃為司空六月戊辰
三郡雨雹秋七月辛丑陳王鈞薨京師及郡國十雨水
詔曰夫霖雨者人怨之所致凡吏有苛虐為百姓所患
苦者有司顯眀其罰又月令仲秋養衰老授几杖行糜
粥方今案比之時郡縣多不奉行雖有糜粥糠粃相半
長吏怠事莫肯躬親甚違詔書養老之意其務崇仁恕
賑護寡獨稱朕意焉九月護羌校尉任尚使客刺殺叛
羌零昌冬十一月己卯彭城王恭薨十二月越嶲夷寇
遂久殺縣令甲子任尚及騎都尉馬賢與先零羌戰于
富平上河大破之虔人羌率衆降隴右平是歲郡國十
三地震
五年春正月越嶲夷叛二月壬戌中山憲王薨三月京
師及郡國五旱詔稟遭旱貧人夏六月高句驪與濊貊
寇元莬秋七月越嶲蠻夷及旄牛豪叛殺長吏丙子詔
曰舊令制度各有科品今小人不務崇節約嫁娶送終
紛華靡麗至有走卒奴婢被綺縠著珠璣京師尚若斯
何以示四遠設張法禁懇惻分眀而有司惰任訖不奉
行秋節既立鷙鳥將用且復重申以觀後效八月丙申
朔日有食之鮮卑寇代郡殺長吏冬十月鮮卑寇上谷
十二月丁巳中郎將任尚有辠棄市是歲郡國十四地
震
六年春二月乙巳京師及郡國四十二地震或坼裂水
泉涌出壬子詔三府選掾屬高第能惠利牧養者各五
人光禄勲與中郎將選孝廉郎寬博有謀清白行高者
五十人出補令長丞尉乙卯詔賜京師尤貧困孤弱單
獨穀人三斛貞婦有節義十斛甄表門閭旌顯厥行三
月庚辰始立六宗祀於洛城西北夏四月會稽大疫遣
光禄大夫將太醫循行疾病賜棺木除田租口賦沛國
勃海大風雨雹五月京師旱六月丁丑樂成王賓薨丙
戍平原王得薨秋七月鮮卑寇馬城度遼將軍鄧遵率
南單于擊破之九月癸巳陳王竦薨十二月戊午朔日
有食之既郡國八地震是歲永昌益州蜀郡夷叛與越
嶲夷殺長吏燔城邑益州刺史張喬討破降之
永寧元年春正月甲辰任城王安薨三月丁酉濟北王
壽薨車師後王叛殺部司馬沈氐羌寇張掖夏四月丙
寅立皇子保為皇太子改元永寧大赦天下賜王主三
公列侯下至郎吏從官金帛又賜民爵及布粟各有差
己巳詔封陳王羡子崇為陳王濟北王子萇為樂成王
河間王子翼為平原王壬午琅邪王壽薨六月沈氐種
羌叛寇張掖護羌校尉馬賢討沈氐羌破之秋七月乙
酉朔日有食之冬十月己巳司空李郃免癸酉衛尉廬
江陳襃為司空自三月至是月京師及郡國三十三大
風雨水十二月永昌徼外撣國遣使貢獻戊辰司徒劉
愷罷遼西鮮卑降癸酉太常楊震為司徒是歲郡國二
十三地震夫餘王遣子詣闕貢獻燒當羌叛
建光元年春正月幽州刺史馮煥率二郡太守討高句
驪濊貊不剋二月癸亥大赦天下賜諸園貴人王主公
卿以下錢布各有差以公卿校尉尚書子弟一人為郎
舍人三月癸巳皇太后鄧氏崩丙午葬和熹皇后丁未
樂安王寵薨戊申追尊皇考清河孝王曰孝德皇皇妣
左氏曰孝德皇后祖妣宋貴人曰敬隐皇后夏四月濊
貊復與鮮卑寇遼東遼東太守蔡諷追擊戰殁丙辰以
廣川并清河國丁巳尊孝德皇元妃耿氏為甘陵大貴
人甲子樂成王萇有罪廢為臨湖侯己巳令公卿特進
侯中二千石二千石郡國守相舉有道之士各一人賜
鰥寡孤獨貧不能自存者穀人三斛甲戍遼東屬國都
尉龐奮承偽璽書殺元莬太守姚光五月特進鄧騭及
度遼將軍鄧遵並以譖自殺丙申貶平原王翼為都鄉
侯秋七月己卯改元建光大赦天下壬寅太尉馬英薨
八月護羌校尉馬賢討燒當羌於金城不利甲子前司
徒劉愷為太尉鮮卑寇居庸關九月雲中太守成嚴擊
之戰殁鮮卑圍烏桓校尉於馬城度遼將軍耿蘷救之
戊子幸衛尉馮石府是秋京師及郡國二十九雨水冬
十一月己丑郡國三十五地震或坼裂詔三公已下各
上封事陳得失遣光禄大夫案行賜死者錢人二千除
今年田租其被災甚者勿收口賦鮮卑寇元莬庚子復
斷大臣二千石以上服三年喪癸卯詔三公特進侯卿
校尉舉武猛堪將帥者各五人丙午詔京師及郡國被
水雨傷稼者隨頃畝減田租甲子初置漁陽營兵冬十
二月高句驪馬韓濊貊圍元莬城夫餘王遣子與州郡
并力討破之
延光元年春二月夫餘王遣子將兵救元莬擊高句驪
馬韓濊貊破之遂遣使貢獻三月丙午改元延光大赦
天下還徙者復戶邑屬籍賜民爵及三老孝悌力田人
二級加賜鰥寡孤獨篤癃貧不能自存者粟人三斛貞
婦帛人二匹夏四月癸未京師郡國二十一雨雹癸巳
司空陳襃免五月庚戍宗正彭城劉授為司空己巳改
樂成國為安平封河間王開子得為安平王六月郡國
蝗秋七月癸卯京師及郡國十三地震高句驪降虔人
羌叛攻穀羅城度遼將軍耿蘷討破之八月戊子陽陵
園寢火辛卯九真言黃龍見無功己亥詔三公中二千
石舉刺史二千石令長相視事一歲已上至十歲清白
愛利能勅身率下防姦理煩有益於人者無拘官簿刺
史舉所部郡國太守相舉墨綬隐親悉心勿取浮華九
月甲戍郡國二十七地震冬十月鮮卑寇鴈門定襄十
一月鮮卑寇太原燒當羌豪降十二月九真徼外蠻夷
貢獻内屬是歲京師及郡國二十七雨水大風殺人詔
賜壓溺死者年七歲以上錢二千其壊敗廬舍失亡穀
食粟人三斛又田被淹蕩者一切勿收田租若一家皆
被災害而弱小存者郡縣為收歛之虔人羌反攻穀羅
城度遼將軍耿蘷討破之
二年春正月旄牛夷叛寇靈關殺縣令益州刺史蜀郡
西部都尉討之詔選三署郎及吏民能通古文尚書毛
詩穀梁春秋各一人丙辰河東潁川大風夏六月壬午
郡國十一大風九真言嘉禾生丙申北海王普薨秋七
月丹陽山崩八月庚午初令三署郎通達經術任牧民
者視事三歲以上皆得察舉九月郡國五雨水冬十月
辛未太尉劉愷罷甲戍司徒楊震為太尉光禄勲東莱
劉憙為司徒十一月甲辰校獵於上林苑鮮卑敗南匈
奴於曼栢是歲分蜀郡西部為屬國都尉京師及郡國
三地震
三年春二月丙子東巡狩丁丑告陳留太守祠南頓君
光武皇帝于濟陽復濟陽今年田租芻槀庚寅遣使者
祠唐堯於成陽戊子濟南上言鳳凰集臺縣丞霍收舍
樹上賜臺長帛五十匹丞三十匹尉半之吏卒人三匹
鳳凰所過亭郡無出今年田租賜男子爵人二級辛卯
幸太山柴告岱宗齊王無忌北海王普樂安王延来朝
壬辰宗祀五帝于汶上眀堂癸巳告祀二祖六宗勞賜
郡縣作樂三月甲午陳王崇薨戊戍祀孔子及七十二
弟子於闕里自魯相令丞尉及孔氏親屬婦女諸生悉
會賜襃成侯以下帛各有差還幸東平至東郡歴魏郡
河内壬戍車駕還京師幸太學是日太尉楊震免夏四
月乙丑車駕入宫假于祖禰壬戍沛國言甘露降豐縣
戊辰光禄勲馮石為太尉五月南匈奴左日逐王叛使
匈奴中郎將馬翼討破之日南徼外蠻夷内屬六月鮮
卑寇元莬庚午閬中山崩辛未扶風言白鹿見雍辛巳
遣侍御史分行青冀二州災害督錄盜賊秋七月丁酉
初復右校令左校丞官日南徼外蠻豪帥詣闕貢獻馮
翊言甘露降頻陽衙潁川上言木連理白鹿麒麟見陽
翟鮮卑寇高柳梁王堅薨八月辛巳大鴻臚耿寳為大
將軍戊子潁川上言麒麟一白虎二見陽翟九月丁酉
廢皇太子保為濟隂王乙巳詔郡國中都官死辠繫囚
減罪一等詣敦煌隴西及度遼營其右趾以下及亡命
者贖各有差辛亥濟南上言黃龍見歴城庚申晦日有
食之冬十月行幸長安壬午新豐上言鳳凰集西界亭
丁亥會三輔守令掾史於長安作樂閏月乙未祠高廟
遂有事十一陵歴觀上林昆明池遣使者祠太上皇于
萬年以中牢祠蕭何曹參霍光十一月乙丑至自長安
十二月乙未琅邪言黃龍見諸縣是歲京師及諸郡國
二十三地震三十六雨水疾風雨雹
四年春正月壬午東郡言黃龍二麒麟一見濮陽二月
乙亥下邳王衍薨甲辰南巡狩三月戊午朔日有食之
庚申幸宛帝不豫辛酉令大將軍耿寳行太尉事祠章
陵園廟告長沙零陵太守祠定王節侯鬱林府君乙丑
自宛還丁卯幸葉帝崩于乘輿年三十二祕不敢宣所
在上食問起居如故庚午還宫辛未夕乃發喪尊皇后
曰太后太后臨朝以后兄大鴻臚閻顯為車騎將軍定
策禁中立章帝孫濟北惠王壽子北鄉侯懿甲戍濟南
王香薨乙酉北鄉侯即皇帝位夏四月丁酉太尉馮石
為太傅司徒劉熹為太尉參錄尚書事前司空李郃為
司徒辛卯大將軍耿寳中常侍樊豐侍中謝惲周廣乳
母野王君王聖坐相阿黨豐惲廣下獄死寳自殺聖徙
鴈門己酉葬孝安皇帝于恭陵廟曰恭宗六月乙巳大
赦天下詔先帝巡狩所幸皆半入今年田租秋七月西
域長史班勇擊車師後王斬之丙午東海王肅薨冬十
月丙午越嶲山崩辛亥少帝薨是冬京師大疫范氏論
曰孝安雖稱尊享御而權歸鄧氏至乃損徹膳服克念
政道然令自房帷威不逮遠始失根統歸成陵敝遂復
計金授官移民逃寇推咎台衡以答天眚既云哲婦亦
惟家之索矣
安帝永初七年元初六年永寧元年建光元年延
光四年即位十九年
通志卷六上
