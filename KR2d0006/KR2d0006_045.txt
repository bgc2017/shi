通志卷四十
宋右廸功即鄭樵漁仲撰
地理略第一
序四瀆歷代封畛開元十道圖
地理序
州縣之設有時而更山川之形千古不易所以禹貢分
州必以山川定經界使兖州可移而濟河之兖不能移
使梁州可遷而華陽黑水之梁不能遷是故禹貢為萬
世不易之書後之史家主於州縣州縣移易其書遂廢
今之地里以水為主水者地之脉絡也郡縣碁布州道
瓜分皆由水以别焉中國之水則江河淮濟為四瀆諸
水所歸苟明乎此則天下可運於掌
四瀆
湔
若
淹
涪
羌
巴
白
潛水禹貢沱潛既道者此也舊云出巴郡宕渠縣南
入于江今宕渠省入蓬州伏虞
渝
巫溪
沮水亦作睢出房州房陵縣景山景山在荆山西百
餘里即荆山首也一名𤼵阿山故杜云出新城郡之
西南發阿山東南至當陽漳水入焉又東南至枝江
入江枝江近并入松滋隸江陵此水在郢都之西故
楚昭王西走涉沮
漳水出臨沮縣東荆山臨沮今襄陽南漳縣東南至
當陽縣右入于沮當陽今隸荆門軍
襃
文
旬
淯
淮
敖
臼水杜云江夏景陵縣西有臼水出聊屈山西南入
漢按景陵今復州景陵
溠水舊云出義陽厥縣西北黃山厥縣後為厥西隋
廢入隋縣其水南入于溳
溳水舊云出蔡陽縣大洪山蔡陽今隋州唐城其水
東南至隋縣有溠水入焉又南過安陸入于夏水
漢水名雖多而實一水說者紛然其原出興元府西
縣嶓冡山為漾水東流為沔水故地曰沔陽又東至
南鄭為漢水有襃水從武功來入焉南鄭興元治興
元故漢中郡也又東左與文水會又東過西城旬水
入焉又東過鄖鄉縣南又屈而東南過武當縣又東
過順陽縣有淯水自虢州盧氏縣北來入焉又東過
中廬别有淮水自房陵淮山東流入焉又東過南漳
荆山而為滄浪之水或云在襄陽即為滄浪之水又
東南過宜城有鄢水入焉又東過鄀敖水入焉又東
南臼水入焉又東過雲杜而為夏水有溳水入焉雲
杜後并入安州安陸舊屬江夏郡又東至漢陽觸大
别山南入于江漢陽故夏口之地班云行二千七百
六十里
鄢水夲夷水亦謂之蠻水出房陵今房州治也東南
至宜城縣羅川城謂之鄢水又東至蠻城謂之湛水
又東入漢蠻城在宜城東三十里靈王沿夏將入鄢
杜云順漢水南至鄢
彭水杜云出新城昌魏
邗溝水一名韓江一名邗溟溝吳將伐齊霸中國故
於廣陵城東南築邗城城下掘深溝東北通射陽湖
西北至末口入淮通江於淮以便糧道邗城今在揚
州江都末口在楚州山陽而射陽湖亦在楚州然此
乃舊通江淮之道後來以湖道多風晉永和中陳敏
更由津湖興寧中復以津湖多風又自湖之南沿東
岸二十里穿渠入北口北口即末口自後行者不復
由湖然自末口入淮又自彼泝淮逹盱眙然後入汴
猶有淮患宋朝復穿令徑達盱眙入汴
江水出岷山一名瀆山一名汶阜山今屬茂州汶山
縣發源不一亦甚微所謂發源濫觴者也東南百餘
里至天彭山亦謂之天谷亦謂之天彭門兩山相對
水徑其間其山屬今彭州又東南過成都郫縣又東
南過江陽有湔水從西北來入焉江陽隋并入隆山
唐改為彭山今屬眉州又南過嘉州犍為又南過戎
州僰道縣北若水淹水從西來入焉又東南至巴郡
江州縣有羌水涪水巴水白水潛水渝水合流入焉
故庾仲雍謂江州縣對二水口右則涪内水左則巴
内水是也江州縣今渝州江津縣是又東過涪州忠
州萬州又東過雲安軍雲安故胊䏰縣後周改名又
東過魚復魚復今䕫州奉節也逕永安宫及諸葛亮
圖壘南又東南過赤岬城又東過巫峡巫溪水入焉
又東過秭歸又東過夷陵又東過宜都又東過禹斷
江又東過枝江有沮水入焉又東過石首又東過華
容有涌水入焉又東至巴陵合于洞庭之陂其陂有
澧水從西來入焉次有沅水從西南來入焉次有湘
水從南來入焉共而東出由武昌出與漢水合而為
大江東過九江有九江水合而為彭蠡陂從南來入
焉又東右過江寧有丹陽水從南來入焉又東左過
江都邗溝出焉又東過江隂許浦入海班云行二千
六百六十里謬矣
丹陽
桐水出廣德軍西南白石山西北入丹陽湖
彭蠡
湘
沅
澧
涌水在華容縣入江樂史云涌水在江陵府監利縣
界
沱水禹貢文謂岷山導江東别為沱班固謂從郫縣
分而東流至枝江入江今詳之不然疑禹貢之文有
衍闕
汝水出汝州魯山縣大盂山其地與弘農盧氏接界
故許慎誤謂出盧氏也其水東南過故定陵縣滍水
及昆水入焉又有汦水湛水入焉定陵今許州舞陽
又東南過上蔡至襃信縣汝口南入于淮班云行千
三百四十里
湛水舊云出犨縣魚齒山東至定陵入汝疑犨後來
并入葉而定陵乃舞陽
汦水舊云出魯陽東經襄城定陵入汝魯陽今汝州
魯山定陵今許州舞陽
滍水出汝州魯山縣堯山東過犨縣故城北魚齒山
下疑犨縣後來并入葉縣東過定陵縣西不羹亭又
東入汝定陵今許州舞陽
溱水一名潧水一名澮水出滎陽澮城西北鷄絡塢
下東南入洧
黃水宛陵縣西有黃水西南至新鄭城西入洧黃崖
者是其水之側
洧水出滎陽密縣西馬嶺山密今隸河南其水東南
有溱水入焉又過新鄭有黃水入焉又東南至長平
入潁長平今陳州西華縣班云行五百里
潁水舊云出潁川陽城縣西北少室山今陽城縣省
入河南登封矣東南至長平縣洧水入焉長平隋改
曰西華今陳州又東南過南頓縣㶏水入焉又東南
至下蔡入淮下蔡今夀州治班云行千五百里
決
肥水出合肥縣鷄鳴山北流二十里許分為二其一
東流經合肥縣南又東南入巢湖其一西北流二百
里出夀春西投于淮爾雅出同歸異曰肥今謂之合
肥者以其雖二流而合於一源也應劭闞駰皆謂夏
水出城父東南與此肥合故曰合肥謬矣此唐人盧
潘云
豪
旃然水杜云出滎陽成臯縣東入汴又按酈道元云
與索水合
汴水一名鴻溝一名官度水一名通濟渠一名蒗蕩
渠或云蒗蕩渠别汴首受河水自汜水縣東南過滎
陽陳留睢陵符離至泗州入淮
洙水杜云出魯城北下合泗桑欽云出泰山盖縣臨
樂山西南至卞入泗許慎又云北入泗當以杜為確
小沂
沂水舊云出盖縣艾山今其地在泗水奉符間南流
有小沂水從東北來入焉又南過臨沂至下邳入泗
班云行六百里
泗水舊云出卞縣故城東南桃虛西北卞縣今兖州
泗水縣是說文云泗水受濟水桑欽亦云濟水至濟
隂乘氏縣分為二一水東北流為北濟一水南流為
南濟按今此水與濟已不通矣其源出泗水縣西南
流有洙水入焉又西南至方與縣菏水入焉其水出
乘氏班固亦謂之泗水方與今單州魚臺又云有漷
水至高平湖陸入泗水又南至彭城名曰沛水有睢
水入焉又西南至下邳沂水入焉又南至楚州山陽
入淮此水今人謂之清河或云泗水出鄆州梁山泊
睢水杜云首受汴水班云首受蒗蕩水疑蒗蕩即汴
也自浚儀縣東經陳留梁譙沛彭城縣入泗水浚儀
近改為祥符班云行千三百六十里
漷水杜云出東海合鄉縣西南經魯國至高平湖陸
入泗按合鄉當在鄒縣東南湖陸當在滕縣薛城之
西然樂史云漷出沂州費縣連青山下
菏水首受濟東南入泗
淮水出唐州桐柏縣大復山東過義陽今信陽也又
東過襃信汝水自西北來入焉又東過安豐決水自
南來入焉又東北有窮水從北來入焉又東過下蔡
潁水從西北來入焉又東過夀春有肥水從東南來
入焉又東北豪水入焉又北汴水入焉酈道元云汴
即蒗蕩渠也又東過鍾離又東過盱眙有汴水從北
來入焉又東至山陽通邗溝又東泗水自東北來入
焉又東至海州東海入海班云行三千二百四十里
濮水自酸棗縣傍河東北過濮陽又東至濟隂鉅野
入濟或云首受河
馬頰水
濟水從滎陽縣北又東過敖山北又東合滎瀆滎瀆
今無水又東索水入焉又東過陽武縣北又東過封
邱縣又東過酸棗縣之烏巢澤北又東過乘氏縣南
分為菏水又東北過鉅野濮水入焉又東北過夀張
汶水從東北來入焉又北過湏城漁山之東左合馬
頰水又北過臨邑又東北過故盧城北又東北濼水
入焉又東北過華不注山華水入焉又東北過蒲臺
縣北又東北過鄒平時水入焉又東北過樂安故城
南又東北過利縣西地里志曰利縣在濟城北五十
里又東北過甲下邑河分一枝入焉又東北入于海
聞今濟水多涸竭
澠水杜云出臨淄縣北經樂安博昌縣南界入時水
其流急故諺云瘦馬不渡澠水
時水一名耏春秋襄三年齊晉盟于耏是也一名如
水一名澅水其上源岐淺多涸竭故又名乾時從臨
淄縣西北至博昌澠水入焉博昌今青州博興又西
北過高苑至梁鄒縣入濟高苑舊宣化軍今隸淄州
梁鄒疑淄州鄒平是
濼水出齊州歷城縣西北入于濟謂之濼口
華水出歷城縣華不住山北入于濟
淄水杜云出泰山梁父縣西入汶按梁父今隸兖州
奉符班云出萊蕪縣原山東至博昌入濟按博昌今
青州博興桑欽云出萊蕪原山東北入海按三說異
同考其形勢當以杜言為正
汶水出萊蕪縣西南經濟北至東平夀張縣入濟萊
蕪今隸兖州在州東北一云出奉符原山西北
黃水出京縣故亦謂之京水東北流入于濟
索水出京縣西南嵩渚山後齊省京入滎陽京故城
在縣東南二十里東逕大索城又北逕滎陽城東入
于濟
離水出西塞外東至枹罕入河
湟水出臨羌北東至允吾入河
晉水出晉陽縣西懸甕山晉陽宋朝改為平晉熙寧
中省入陽曲晉水過其縣南又東入汾
文
澮水出絳州翼城澮高山又西南過絳與絳水合又
西過虒祈宫南又西入汾
絳水出絳縣西南入澮
汾水出太原汾陽縣北管涔山汾陽今太原治陽曲
也東南過晉陽縣東晉水從縣南東流入焉又南與
文水合又西南過高梁高梁今屬洪洞遂西行過臨
汾又西過絳縣西四十里虒祈宫北又西過王澤有
澮水從東來入焉又西至汾隂縣北西入于河汾隂
今河中滎河縣也班云汾水西南行千三百四十里
冀州寖也
涑水一名洮水出觧州聞喜縣黍葭谷俗謂之華谷
西南流至蒲阪縣入河蒲阪今河中治河東縣桑欽
云涑水南過觧縣東又西南注于張陽池
湛水出河内軹縣西北山軹縣唐省入河陽濟源縣
南行至絳州垣曲縣南入河
沮水出河内軹縣東南至温入河軹唐省入濟源縣
隸河陽軹故城在懷州河内縣西北二十七里
沇水出河東垣縣界王屋山垣今為垣曲隸絳州其
水東至温縣為濟水又東南至鞏成臯間南入河
沁水一名少水出上黨故榖遠縣羊頭山南過沁水
縣北又東過河内縣又東過武德縣又東南至滎陽
北東入河
洹水杜云出汲郡林慮縣東北至魏郡長樂縣入清
水按林慮今隸相州長樂今大名洹水是也桑欽謂
洹水出上黨泫氏縣酈道元謂出長子謬矣按此水
今名安陽河清水即淇水也
淇水一名清水鄭元云即降水也出衛州共城縣北
山或云出林慮東至湯隂又東至黎陽入河
屯氏河
鳴犢河
濁漳水出潞州長子縣鹿谷山一云發鳩山東過壺
關又東至武安縣東合于清漳
清漳水班云出上黨沾縣大□谷東北過磁州武安
與濁漳合而横流故名曰衡漳又東北過洺州曲周
平恩縣又東北過冀州武邑又東北過弓高縣弓高
今為鎮隸永静東光又東北過成平成平今為景城
鎮隸瀛州樂夀又東北過故平舒縣東入海入海者
桑欽說也班云至邑成入河行千六百八十里
易水出北新城東至文安入滱新城今隸涿州
濡水杜云出高陽縣東北至河間鄚縣入易水按高
陽順安軍治鄚莫州治正義謂高陽今無此水平地
趙燕之界無泉出者未知杜言何據然臣聞水泉古
有處今涸竭者何限杜子之言豈妄哉
滱水出靈邱縣高氏山靈邱今隸蔚州班云東至文
安入大河過郡五行九百四十里按文安今隸霸州
滹沱水班云出代郡鹵城東至文安入海過郡六行
千三百七十里按鹵城今代州繁畤縣其水東經定
州深澤縣東南即光武所度處今俗謂之危度口又
東過瀛州束城平舒開元中盧暉於此引滹沱東入
淇道溉漕文安今隸霸州若是入海當在滄州界
河水自西域來其大原有三正原出崑崙山東北陬
而東行一原出天竺䓗嶺一原出于闐南山北行與
䓗嶺河合而東入于崑崙河或云張騫窮河源至䓗
嶺河爾故西域𫝊云河有兩源一出䓗嶺一出于闐
而沒其正原也三河合而東過蒲昌或云入蒲昌海
而復東出於理不然乃東至積石山下有石門河水
冐以西南流是為中國河積石山屬鄯州禹之所道
自此始故其詳得聞焉遂過西平即鄯州又東南過
枹罕河州也有洮水從西來入焉又東過臨洮洮州
也有離水從西來入焉又東過金城允吾縣湟水從
西來入焉金城蘭州也遂轉而北過武威涼州也又
北至朔方故夏州也遂轉而東南又南過上郡白土
縣圁水從西來入焉上郡綏州也又南過隰州太寧
縣壺口山又南過北屈今慈州吉鄉也而為採桑津
又南過龍門有汾水從東來入焉龍門縣今隸河中
又南過夏陽梁山之東又南過汾隂縣西郃陽縣東
又南過蒲阪縣雷首山西蒲阪今河東也有涑水從
東北來入焉又南過華隂縣潼關渭水從西來入焉
遂轉而東過河北縣今陜州平陸也又東過陜縣底
柱山山在河中水分流包山而過湍急多覆溺舟船
又東崤水從右入焉是謂崤津亦謂之茅津又東左
過絳州垣曲縣湛水從北來入焉又東而為孟津又
東過河陽縣南洛陽縣北又東過温縣沮水從西北
來入焉又東右過鞏縣洛水從西南來入焉左過成
臯縣北沇水從北來入焉成臯今孟州汜水又東過
大伾山下又東汜水從南來入焉又東過滎陽縣西
北而為棘津又東過滎陽縣鴻溝出焉鴻溝一名官
度水一名蒗蕩渠今謂之汴河大禹塞滎澤開之以
引河水東南通淮泗蒗蕩渠據桑欽所說即此也而
班固又云蒗蕩渠受濟水至陳入潁未詳其實又東
北過懷州武陟沁水入焉又東過酸棗縣西濮水東
出焉或云漢文帝時河決酸棗東潰金隄𤼵卒塞之
其水遂絶又東北而為延津又東北左過黎陽大伾
山黎陽今通利軍治也有淇水從西來入焉淇水即
降水也又東北過濮陽縣别出而為瓠子河漢武帝
時河決瓠子水注鉅野通于淮泗發卒塞之又東北
過東武陽今大名朝城也而為漯河又東北過大名
舘陶縣别出而為屯氏河又東北過清河靈縣别出
而為鳴犢河靈縣隋省入博平今隸博州鳴犢至瀛
州蓚縣與屯氏河通三河今皆絶矣又北過德州平
原又東北過棣州厭次又東北過濱州渤海又東北
過青州千乘又東北過甲下邑别出一枝入濟又東
北入于海舊說禹道河至頓邱分為二渠一曰漯川
出武陽至千乘入渤海一曰北瀆出貝邱至大陸北
播為九河同為逆河入于海舊云大陸在鉅鹿北乃
故大陸縣唐改為昭慶宋開寳改為隆平近省為鎮
入趙州臨城然禹貢大陸當只是汲郡吳澤非趙州
大陸縣也漢成帝時河隄都尉許商上言古記九河
之名有徒駭胡蘇鬲津今見在成平東光鬲縣界中
自鬲津以北至徒駭其間相去二百里是九河所在
徒駭最北鬲津最南徒駭在城平胡蘇在東光鬲津
在鬲縣又知其餘六河以次推之曰大史曰馬頰曰
覆釡在東光之北成平之南曰簡曰潔曰鈎盤在東
光之南鬲縣之北今按圖志瀛州有成平故城又有
徒駭河永静軍有東光縣東連滄州有胡蘇亭蓋因
河命名而滄州復有鬲津鈎盤大史河之名鬲縣故
城在德州與滄比境鄭氏云九河齊桓公塞之而北
瀆至王莽時亦絶故世謂王莽河今在永静軍然臣
每疑禹之所道無二河按禹貢文東過洛汭至于大
伾北過降水至于大陸又北播為九河同為逆河入
于海又按武帝元光三年春河水徙從頓邱東南流
入渤海是為朝城之漯河然則今河之入海者入渤
海爾禹貢所謂入于海者由碣石之海碣石今在平
州北瀆者乃禹所道之河其後河犇漯川入于渤海
故瀆遂絶九河不復通盖故瀆在北漯川在東河決
而東勢則然也恐非齊桓公所塞自河決漯川之後
北瀆遂微九河皆絶但王莽河上承北瀆下入逆河
為一河微通奈北勢高故後亦絶但由漯川爾大抵
河自西戎入塞經秦隴陜洛夾山而行故少有決徙
之患自河陽以下東至海千里平田虛壤故多奔決
無定流
瓠子河
東汜水鄭地水此則僖三十年秦軍汜南也謂之東
汜杜云在中牟按此水西分濟漯東北逕濟隂入于
河
南汜水鄭地水此則僖二十四年王處于汜是也謂
之南汜出汝州襄城縣浮城山北流至孟州汜水縣
入河汜舊音凡今音與辰巳之巳同盖因𫝊寫之訛
後人音為文易
瀍水舊云出榖城縣潛亭北今榖城并為河南地東
過洛陽至偃師縣又東入洛
澗水出河南新安縣南白石山東南入瀍
榖水出澠池縣陽榖谷東南至河南入洛
洛水出商州上洛縣冡嶺山桑欽云出讙舉山恐是
上洛舊名讙舉東過熊耳山又東北過盧氏縣又東
過河南縣榖水從西來入焉又東過洛陽南伊水從
西來入焉又東過偃師瀍水從西來入焉又東北過
鞏縣東又北入于河班云行千七十里
伊水出虢州盧氏縣熊耳山東北過陸渾伊闕至洛
陽縣南北入于洛班云行四百五十里
汧水出隴州吴山西北至汧源入渭
涇水出鎮戎軍笄頭山一名都盧山一名崆峒山一
名开頭山鎮戎古安定朝那縣也東南流至永興高
陵縣入渭班云行千六十里
漆水出鳳翔普䦞縣東或云出岐山經華原縣與沮
水合南至富平縣入于渭
沮水出邠州界經華原縣北入于漆
洛水出同州蒲城縣洛水谷谷在荆山書云荆岐既
旅是也其水東南流至耀州富平入渭
渭水舊云出隴西首陽縣渭首亭南鳥鼠山首陽唐
省入渭源隸渭州今隸熙州在州之東其水東過隴
州汧源汧水從西北來入焉又東過鳳翔郿縣斜水
從南來入焉又東過槐里縣南澇水入焉槐里今永
興興平縣又東北過咸陽縣灃水入焉又東北過高
陵涇水入焉又東北過富平縣漆水入焉又東洛水
入焉又東過臨潼縣灞水入焉又東至船司空縣入
河船司空後省入華隂今隸華州班云渭水行千八
百七十里
灞水出永興藍田縣終南山金谷東經臨潼縣北流
入渭然長安志云灞水從上洛界入漢
滻水出永興藍田谷北入于灞
灃水出永興鄠縣終南山豐谷北至咸陽入渭
鎬水出鄠縣界至長安入清渠
斜
洮水出臨洮西羌中北至枹罕東入河
歷代封畛
臣謹按杜佑之序曰昔黃帝方制天下立為萬國易稱
首出庶物萬國咸寧及少皥氏之衰其後制度無聞矣
若顓帝之所建帝嚳受之創制九州統領萬國(雍荆豫梁冀青)
(徐兖揚)至堯遭洪水而天下分絶使禹平水土還為九州
如舊制也舜攝帝位分為十二州(雍荆豫梁冀幽并青營徐兖揚)故虞
書云肇十有二州是也夏氏革命又為九州塗山之會
亦云萬國四百年間遞相兼并商湯受命其能存者二
千餘國亦為九州分統天下(冀荆豫雍揚兖徐幽營營則禹貢青州也)載祀
六百及乎周初尚有千八百國而分天下為九畿方千
里曰王畿其外曰侯畿(亦曰服)又外曰甸畿又外曰男畿
又外曰采畿又外曰衛畿又外曰蠻畿又外曰夷畿要
服也又外曰鎮畿又外曰藩畿藩服也(侯甸男采衛蠻夷鎮藩即九畿)
(也各相去五百里為限)至成王時亦曰九州屬職方氏(揚荆豫青兖雍幽冀)
(并)其後諸侯相并有千二百國及平王東遷迄于獲麟
之末二百四十有二年諸侯擅兵征伐更相吞滅不可
勝數而見於春秋經𫝊者百有七十國爾(百三十九國知土地所在)
(其三十一國不知其處也)其蠻夷諸國復不在其數逮乎下分地里
上配天象而所定躔次總標為一十二焉及周之末唯
有七國(秦昭王時西周盡獻其地邑三十六口三萬受獻而歸其人至莊襄王滅東西周國七城而已)
秦制天下為四十郡其地則西臨洮而北沙漠東縈南
帶皆臨大海漢興以秦地太大更加置郡國其後開越
攘胡土宇彌廣改雍曰涼梁曰益又置徐州復禹舊號
置交(初為交趾後為交州)北有朔方(初為朔方後為并州)凡為十三州部刺
史(司隸并荆兖豫揚冀幽青徐益交涼)而不常所治至哀平之際凡新置
郡國六十三與秦四十合百三縣邑千三百一十四道
三十二侯國二百四十一地東西九千三百二里南北
萬三千三百六十八里此漢之極盛也後漢光武以官
多役煩乃併省郡國十縣道侯四百餘所其後亦為十
三州部司隸治河南(今河南府)豫治譙(今酇縣)兖治昌邑(今魯郡金)
(鄉縣)徐治郯(郯音談今臨淮郡下邳縣)青治臨淄(今北海郡縣)涼治隴(今天水郡)
(隴城縣)并治晉陽(今太原府)冀治鄗(許各反今趙郡高邑縣)幽治薊(今范陽縣)
揚治歷陽(今郡縣)益治雒(今永昌郡)荆治漢夀(今武陵郡武陵縣)交治
廣信(今蒼梧郡蒼梧縣)漸復加置郡國至於靈獻凡百有五焉
縣道侯國千一百八十(桓帝永興初有鄉三千六百八十二亭萬二千四百二十)東
樂浪郡西敦煌郡南日南郡北鴈門郡西南永昌郡四
履之盛亦如前漢魏氏據中原有州十二司隸荆豫兖
青徐涼秦冀幽并揚雍(分涼州置秦州治上邽今天水郡揚治夀春今郡徐治彭城今)
(郡荆治襄陽今郡兖治武威今郡餘並因前代)有郡國六十八東自廣陵(文帝黃初)
(六年親征幸廣陵故城及旋師留張遼屯江都齊王嘉平後屬吴即今郡)夀春(毌邱儉諸葛誕皆鎮之)
合肥(明帝青龍元年滿寵於合肥西北三十里築新城吴軍頻攻不拔即今廬江郡故魏明帝云先帝東)
(置合肥南守襄陽西固祈山賊來輒破於三城之下者地有所必争是也)沔口(建安十五年文聘為江夏)
(太守鎮焉其後吴軍頻攻不拔青龍後屬吴即今漢陽郡)西陽(黃初中滿寵令將守之今齊安郡)襄
陽(建安二十四年徐晃守之蜀將關羽攻不下)重兵以備吴(是時江淮間除鎮兵之處更無)
(人居明帝青龍中吴孫權遣數千家佃於江北為滿寵破之)西自隴西(今郡是)南安(今隴)
(西郡隴西縣齊王嘉平五年蜀將姜維來伐攻隴西南安皆不剋)祈山(明帝太和二年蜀將諸葛亮攻)
(祈山城不拔今同谷郡長道縣東十里)漢陽(明帝青龍二年蜀將諸葛亮來伐遣兵備此即今天水郡)
陳倉(建安二十四年蜀將破夏侯妙才於漢中遂令張郃守陳倉太和二年諸葛亮以大衆攻之將軍郝)
(昭以千人守亮攻二旬餘不拔故城今在縣東二十里亮攻郿又不剋郿故城在今縣東北十五里並今扶風)
(郿縣)重兵以備蜀蜀全制巴蜀置益(治成都今郡)梁(治漢中今郡)二
州有郡二十二以漢中(建安末破夏侯妙才遂有漢中以魏延鎮此後蔣琬姜維繼守)
(即今郡地)興勢(後主延熙七年將軍王平守之魏大將軍曹爽攻不剋今洋州郡興道縣)白帝(先主)
(章武元年屯之遂為重鎮後主建興十五年吴將全琮來攻不剋即今雲安郡)並為重鎮吴主
北據江南盡海置交(治龍編今安南府)廣(孫權置治番禺今南海郡)荆(治南郡今)
(江陵郤)郢(治江夏即今郡)揚(治逢業今丹陽郡江寧縣)五州有郡四十有三以
建平(自孫權黃武初破蜀先主後得之孫皓天紀四年晉軍沿流來伐守將吾彦請增兵皓不從今巴東)
(郡)西陵(建安二十四年蜀將關羽北討魏將于禁等于㐮陽陸遜為宜都守鎮此黃武初蜀先主來伐)
(遜大破之後步闡陸抗並鎮焉即今夷陵郡)樂鄉(吴孫皓建衡三年陸抗所築樂鄉城後朱然脩之戍)
(焉晉王潛攻樂鄉獲水軍督陸景平西將軍施洪以城降在今江陵郡松滋縣東)南郡(自建安末剋關)
(羽後蜀將麋芳來降遂得之孫皓鳳皇元年督將伍延守此晉軍平吴當陽侯杜元凱赴之斬伍延即今江陵)
(郡也)巴邱(建安十九年魯肅剋之孫皓寳鼎元年萬彧並鎮守即今巴陵郡)夏口(建安十三年孫)
(權征黃祖剋之後遂置兵鎮孫皓天紀元年孫慎守之及晉平吴將軍胡奮赴於此即今江夏郡)武昌
(孫權甘露元年城武昌陸遜諸葛恪鎮守及晉平吴將軍王戎赴於此即今江夏郡是)皖城(建安十九)
(年孫權剋之赤烏四年諸葛恪屯此今同安郡皖音患)牛渚圻(孫皓天紀末何植鎮守晉平吴大將)
(王渾赴於此即今宣城郡當塗縣採石也)濡湏塢(建安十七年築後曹公頻來攻不剋在今歷陽縣西)
(南百八十里)並為重鎮其後得沔口(孫權嘉禾後陸遜諸葛瑾屯守)邾城(赤烏)
(四年陸遜常以三萬兵戍之今齊安郡東西界臨江與江夏郡武昌相對)廣陵(孫亮建興三年衛尉馮朝)
(城廣陵)自三國鼎立更相侵伐互有勝負疆境之守彼此
不常纔得遽失則不暇存也今略紀其久經屯鎮及要
害之地焉(其守將亦略紀其知名者餘不可徧舉他亦類此)晉武帝太康元年
平吴分為十九州部置司州治洛陽(今河南府)兖治廩邱(今濮)
(陽郡雷澤縣是)豫治項(今淮陽郡項城是)冀治房子(今趙郡縣)并治晉陽青
治臨淄徐治彭城荆初治襄陽後治江陵(今郡)揚初治夀
春後治建業涼治武威分三輔為雍治京兆(今府)分隴山
之西為秦治上邽(今天水郡縣)益治成都分巴漢之地為梁
治南鄭(今漢中郡縣)分雲南為寧治雲南(今郡)幽治涿(今范陽郡范陽)
(縣)分遼東為平治昌黎(今安東府)交治龍編(今安南府)分合浦之
北為廣治番禺又增置郡國二十有二凡州百五十有
六縣千一百有九以為冠帶之國盡秦漢之土及永嘉
南渡境宇殊狹九州之地有其二焉初元帝命祖逖鎮
雍邱(建武初逖北伐便屯雍邱今陳留郡縣)逖死北境漸蹙(大興四年逖死)於是
荆豫(自淮北今汝南汝隂南陽等郡以北)青兖四州(今東萊東牟高密北海淄川濟南等郡之)
(地)及徐州之半(今彭城琅邪等郡)䧟劉曜石勒以合肥(戴若思鎮守之)
淮隂(劉隗鎮守即今山陽郡縣)夀陽(祖約鎮守後又䧟於石勒石虎死後復之即今夀春郡地)泗
口(劉遐鎮守即今臨淮郡宿遷縣界)角城(安帝義熙中置亦在宿遷縣界)為重鎮成帝
時酇守將退屯襄陽(咸和初魏該屯酇為劉曜將黃秀所逼而退守襄陽後亦䧟石勒尋)
(復之廋翼朱序皆鎮於此又為苻堅將苻丕所䧟尋又復之即今郡)穆帝時平蜀漢(永和三年)
(桓溫西討擒李勢)復梁孟之地(梁州則漢川益則蜀川是)又遣軍西入關至
灞上(十年桓溫討苻健於今京兆府萬年縣白鹿原戰敗)再北伐一至洛陽(永和十二)
(年桓溫討燕慕容雋大破其將姚襄於伊水時襄已降)一至枋頭(廢帝太和三年桓溫又討慕容)
(暐敗還今汲郡衛縣界枋音方)所得郡縣軍旋又失洎苻堅東平慕容
暐(太和五年)西南䧟蜀漢西北剋姑臧(孝武太和五年平張天錫今武威郡)則
漢水長淮以北悉為堅有及堅敗(太和八年)再復梁(九年將郭寳平)
(梁州)益(蜀郡太守任權斬苻堅益州刺史李平益州平)青徐兖豫司之地其後青
兖䧟於慕容德(安帝隆安三年德據之殺幽州刺史辟閭渾時鎮廣固即今北海郡也)豫
司䧟於姚興(隆安三年)以彭城為北境藩扞(朱序鎮守)後益梁䧟
於譙縱(義熙初䧟)每因劉石苻姚衰亂之際則進兵屯戌在
於漢中襄陽彭城然大抵上明(今江陵郡松滋縣)江陵夏口武
昌合肥夀陽淮隂常為晉氏鎮守(其刺史所治皆置州兵雖有不經攻圍互)
(是重鎮他皆類此)義熙以後又復青兖司豫梁益之地而政移
於宋矣武帝北平廣固(時晉安帝義熙六年平慕容超得青州之地廣固即今北海)
西定梁益(九年朱齡石平譙縱)又剋長安(十三年親征平姚泓)盡得河南之
地長安尋為赫連勃勃所䧟至廢帝滎陽王景平中武
牢以西復䧟後魏今大較以孝武大明為正凡二十有
二州揚治建業南徐治京口(今丹陽郡丹徒縣)徐治彭城南兖
治廣陵兖治瑕(今魯郡縣)南豫治歷陽荆治汝南(今汝南郡汝陽縣)
江治尋陽(今郡縣)青治臨淄(初治歷城今濟南郡縣後治廣固後又移治臨淄即今縣)
(是)冀治歷城司治義陽荆治南郡郢治江夏(今郡)湘治臨
湘(今長沙郡)雍治襄陽(今郡)梁治南鄭秦亦治南鄭益治成都
(今蜀郡)寧治建寧(今雲南郡)廣治南海交治龍編越治臨鄣(今合)
(浦郡自東晉成帝時中原流民多南渡遂於江漢淮之間僑立州郡以撫其民中間併省廢置離合非一不能)
(詳制焉今紀其所治經久者他皆類此)郡凡二百三十有八縣千一百七
十有九初文帝元嘉中遣將北伐水軍入河剋魏碻磝
滑臺虎牢洛陽四城(碻磝即今濟陽郡城滑臺今靈昌郡城虎牢今汜水縣洛陽今故洛)
(陽城碻音口交反磝音敖)其後又失又分軍北伐西軍剋弘農開方
二城(並今弘農郡)以東攻滑臺不剋而平碻磝守之尋皆敗
退(元嘉二十七年王元謨於滑臺敗歸時柳元景拔弘農開方及元謨敗亦棄而遁)於是後魏
主太武總師經彭城臨江屯於瓜步(今廣陵郡六合縣東)退攻盱
眙不拔而旋(臧質守之魏師攻圍三旬不拔今淮陽郡縣)明帝時後魏又南
侵淮北青冀徐兖四州及豫州西境悉䧟沒(泰始二年徐州刺史)
(薛安都引魏軍自是沈文秀東陽城崔道固歷城並為魏將慕容白曜所䧟安都以彭城常珍竒以懸瓠並降)
(魏懸瓠今汝南郡城)則長淮為北境僑徐兖於淮南(淮隂立兖州鍾離立徐州)
立青冀二州寄治贑榆(今東海郡東海縣贑古淡反)其後十年餘而
宋亡然初彊盛也南鄭襄陽懸瓠(元嘉二十六年後魏主太武率兵攻圍汝)
(南太守陳憲等距四十餘日魏人積屍與城齊不拔而退)彭城歷城東陽(滎陽王景平初竺䕫)
(鎮守後魏攻圍數旬不剋即今北海郡治東城)皆為宋氏藩扞齊氏淮北之地
所以全少青州治胊山(今東海郡朐音衢)冀治渦口(今臨淮郡漣水縣)
豫治夀春(北豫州自淮北不常)(晉以後或治淮南或治所今舉其要害之地)北兖治
淮隂北徐治鍾離又置巴東治巴(今雲南郡)其餘州郡悉因
宋代州二十有三郡三百九十有五縣千四百七十有
四其後頻為後魏所侵至東昏永元初沔北諸郡相繼
敗沒(今南陽郡地)又遣軍北伐敗於馬圈退屯盆城(魏馬圈城去襄)
(陽三百里時陳顯逹攻圍四十餘日不拔魏援師至敗還在今丹陽郡界)又失夀春(永元二年豫州)
(刺史裴叔業以城叛入魏)後三年齊亡(齊氏七主凡二十四年内難繁興不遑外略及東昏暴虐)
(北境彌蹙)始全盛也南鄭(明帝建武二年後魏大將元英來伐梁州刺史蕭懿守拒攻圍百餘)
(日不下)樊城(今襄陽郡安飬縣建武中後魏主孝文率兵十萬數旬攻圍將曹虎拒守不下)襄陽
義陽夀春(高帝遣垣崇祖鎮之謂曰兵衝要地宜備魏師俄而魏將王肅以大軍來攻敗而歸)淮
陽角城(明帝初後魏南侵以李安仁戍之)漣口朐山為重鎮梁氏州郡
多沿舊制天監中州二十有三郡三百五十縣千二十
有五其後更有析置大同中州百有七郡縣亦稱於此
自侯景逆亂建康傾䧟墳籍散逸不可得而詳焉初武
帝受禪數年即失漢川及淮西之地(天監三年梁州刺史夏侯道遷以夲)
(部叛降後魏自劍閣以北並䧟沒又魏將元英破將軍馬仙琕於義陽失地)其後諸將頻年
與魏軍交戰於淮南淮北互有勝負(自天監四年以後將張惠紹剋魏宿)
(遷城韋叡剋合肥裴邃剋翟邱城朐山城尋皆敗唯合肥獨存)雖得懸瓠彭城俄而又
失(天監六年魏軍主白早生豫州刺史胡遜以懸瓠普通六年徐州刺史元法興以彭城並内屬無何悉復)
(於魏)又剋夀春(普通七年將夏侯亶元植等剋之獲魏揚州刺史李憲自齊東昏永元二年䧟後魏)
(至是凡二十七年南朝始復)大通初大舉北伐城鎮相次剋平直至
洛陽暫為梁有(大通元年魏將爾朱榮害胡太后及少主魏朝大亂遣將陳慶之率軍送元顥)
(為魏主入河陽六旬五日渡河守北中府城數日爾朱榮來攻數日顥敗慶之亦奔退所得之地尋亦失之中)
(府地即今河陽北城是)其後又復漢中(大同中將蘭欽剋之自天監二年失漢川凡經四十)
(三年却復)至東魏將侯景以河南地降逆亂相尋有名無實
及景平後江北之地悉䧟高齊漢川蜀川沒于西魏(太清)
(初侯景以十三州來降旋為東魏將慕容紹宗所敗二年景舉兵反圍建康䧟之及景平後元帝承聖初齊將)
(辛術南伐盡取淮南江北之地得𫝊國璽反於齊三年西魏將達奚武䧟漢川尉遲迥䧟蜀川其漢川經九年)
(復失)大抵雍州(今襄州)下溠(音&KR0008;)戍(漢東郡棗陽縣東南)夏口白苟堆(大同)
(中東魏静帝遣將堯雄為南境守將雄曰白苟堆梁之北面重鎮請備之在今汝南郡真陽縣)硤石城
(今汝隂郡下蔡縣)合州(即合肥)鍾離(將康絢鎮守之)淮隂胊山為重鎮(天監)
(三年角城戌主柴慶宗以角城十一年東莞太守劉晰以朐山並降入魏)陳氏比於梁代土
宇彌蹙西不得蜀漢北失淮肥以長江為境(文帝天嘉初湘川之)
(地為周軍所䧟二年侯瑱剋平之湘川今澧陽武陵長沙衡陽等郡之地也)有州四十有二
(地轉狹而州益多暨後州郡又數倍多於前代故不可詳)郡百有九縣四百三十有
八宣帝大建中頻年北伐諸將累捷盡復淮南之地(將吴)
(明徹於夀春城斬高齊將王琳)更經略淮北大破齊軍於吕梁及旋師
屬高齊國亡又總軍北伐至吕梁周軍來拒又大破之
(自大建五年北伐七年破齊軍九年又破周將梁士彦悉得梁淮北地以兵鎮下邳朐山)旋為周軍
所敗悉虜其衆(時梁士彦守彭城明徹來攻未下十年周將王軌來伐明徹退師全軍沒於清)
(口)自是江北之地盡沒於周又以長江為界(十二年周大將司馬)
(消難以淮西地來降又遣將周羅侯攻剋新野尋並失之)及隋軍來伐遣將守狼尾
灘(後主禎明三年戚昕守之今夷陵郡宜都縣界)荆門(將仲肅據之亦宜都界)安蜀城(將顧)
(覺鎮之亦夷陵郡)公安(將陳紀鎮之今江陵郡縣)巴陵已下並風靡退散(信州)
(道大總管清河公楊素自峽中舟師東下東方守將相繼而破信州即今雲安郡也)隋軍自採石
(隋將韓擒虎襲䧟之)京口(賀若弼襲䧟之)渡江而平之後魏起自北方至
道武率兵下山東攻拔慕容寳中山(今博陵郡唐昌縣)遂有河
北之地於是遷都平城(今雲中郡)慕容氏喪敗遣將南略地
至于滑臺許昌(今潁川郡)彭城明元帝太恒中始於滑臺許
昌置兵鎮守(道武天興中長孫肥等剋滑臺許昌尋不能守至是始有之)太武帝時
又得蒲阪(今河東郡)長安統萬(始光中遣軍伐赫連昌剋蒲阪及長安又剋統萬遂滅赫)
(連氏統萬即赫連所都今朔方郡是)神䴥中宋師來伐碻磝(今濟陽郡城)滑臺
虎牢(今河南府汜水縣是)戍將皆不守尋並復之(神䴥三年宋將到彦之王仲德)
(等䧟滑臺虎牢洛陽遣安頡叔孫建等擊敗走之)太延以後東平遼東西平姑
臧(三年東伐馮氏五年西伐沮渠並滅之)於是西至流沙東接高麗所未
得者漢中及南陽懸瓠彭城青州之南而已其後帝自
南征遂臨瓜步宋淮北城鎮守將多有敗沒(太平真君十二年因)
(宋將王元謨來侵剋碻磝城戌將濟州刺史王買得棄城而走宋師至滑臺敗帝乘勝至江上)獻文天
安初自河之南長淮之北皆為魏有(時因宋晉安王子勛之亂遣將慕容)
(白曜略地破宋將沈文秀畢衆敬薛安都崔道固常珍等遂有其地)孝文遷都洛陽(太和十九)
(年徙都)頻歲親征皆渡淮沔(二十年屯八公山三十一年屯新野及樊城)宣武
初又得夀春(景明初齊將裴叔業以夀春來降後至明帝孝昌二年又䧟入梁)續收漢
川至于劒閣兼得淮西之地(正始初梁將夏侯道遷以漢中降又元英破梁將馬)
(仙琕於義陽遂有其地)莊帝時梁軍洛陽數旬敗走(永安初因爾朱榮害胡太)
(后少帝之亂梁將陳慶之送元顥為魏主)爾後内難相繼不暇外略三四年
後分為東西魏矣皆權臣擅命(詳周齊事中)自永安末年爾
朱世隆稱兵入洛圖籍散亡不可詳紀今按舊史云管
州百十有一郡五百十有九縣千三百五十有二(按魏收史)
(所載州郡見東魏静帝武定中其時洛陽以西及關中梁益之地悉屬西魏收猶總而編之)自太武
以後漸更強盛東征西伐剋定中原屬宋明以後及於
齊梁國土漸蹙自守不暇雖時有侵掠而退不旋踵故
魏之城鎮少被攻圍因利進取不常所守也北齊神武
東魏天平末大舉西伐至蒲津(静帝天平四年三道伐西魏齊神武自總大衆)
(至蒲津寳泰自風陵濟河至潼關高敖曹入武關䧟上洛以泰軍敗沒並旋師風陵在潼關北岸相對)西
魏乘勝攻䧟陜州(周文帝率李弼等東征下陜州禽刺史李祥伯即今陜郡)神武西
至沙苑(其年冬大敗而歸今馮翊郡界)西軍又乘勝襲䧟洛陽(西魏將獨孤如)
(願據金墉)明年西師又至於河隂(今洛陽縣北)時拒守河陽城(潘相)
(樂守北城即舊城高永樂守南城即今城後周文帝親征不剋)西師敗歸(大象元年周文帝親征敗)
(還如願亦棄金墉遁走神武遂毁其城)其後神武攻圍西魏玉壁不剋(興元)
(四年西魏將王思政守之今絳郡稷山縣)西師來伐至於邙山(武定初周文帝親征神武)
(禦之敗殺周將王雄)後神武又圍玉壁不剋(武定四年西魏將韋孝寬守之)文襄
遣將圍潁川拔之(自武定五年冬攻圍至明年六月城䧟)於是河南自洛
陽之西河北自晉之西(今平陽郡)悉入西魏文宣之世命將
略地南際于江矣(天保二年屬侯景亂梁遣辛術南討遂得𫝊國璽又過江得梁夏口後二)
(國通和旋師矣)武成河清中築戍於軹關(河清二年遣斛律光築之今河南府濟源)
(界)其年周軍至洛陽敗還(晉公護統軍將揚檦等至軹關敗走)後主武平
中陳軍來侵盡失淮南之地(武平五年以後陳將吴明徹頻歲來侵淮南城鎮皆)
(不守諸將累敗)周師攻拔河隂大城(周武親征有疾班師)後主隆化末西
師攻拔晉州(今平陽郡)因之國滅(齊都於鄴即今郡縣)自東魏之後天
下三分梁陳有江東宇文有關西高氏據河北有州九
十有七郡百六十縣三百六十有五(文宣天保七年已併省州三郡百五)
(十三縣五百八十九鎮二戌二十六)當齊神武之時與周文帝抗敵十三
四年間凡四出師大舉西伐周師東討者三焉(略舉齊神武周)
(文帝統師親征諸將攻戰則不復紀)自文宣之後纔守境而已大抵西則
姚襄城(今文城郡西城姚襄所築西臨黃河控帶龍門之險周齊交争之地後主武平二年大將斛律)
(光破周兵於此遂立鎮焉)洪洞(今平陽郡縣北故城控據要險崇化末周師既剋晉州其城主張元静以)
(城降周)晉州武平關(三關並今絳都正平縣界)柏崖(城侯景所築今河清縣西)軹關
河陽南則虎牢(陸子章增築城守)洛陽北荆門(今陸渾縣東北故城是)孔
城防(今伊闕縣東南故城是)汝南郡(今臨汝郡梁縣南)魯城(今汝南郡魯山縣東北)
置兵以防周寇(自洛陽之南襄城汝隂汝南以北皆齊有)及陳師侵軼數歲
齊亡南境要害未遑制置也周文帝西魏大統中東魏
師至蒲津(文帝大統二年齊神武親征至蒲津以竇泰死退軍)文帝東征剋陜州
兼得宜陽郡邰郡(邰郡今絳郡常縣宜陽郡今福昌郡)東師又至沙苑(其年)
(冬齊神武親征大敗走)後文帝東征至河隂先勝後敗(大統四年殺魏將高)
(敖曹也)築城於玉壁(大統八年將王思政築之齊神武攻圍不剋至十二年韋孝寬守之齊神)
(武又攻圍六旬不剋)文帝又至邙山先勝後敗(大統九年)得梁雍州(十六)
(年梁雍州刺史岳陽王詧舉州内附)廢帝初剋平漢中(自梁侯景逆亂遣將逹奚武剋之)
又遣軍平蜀(將尉遲迥剋之)文帝西征至姑臧後又平江陵(齊王)
(廓後元初于謹平之殺梁元帝)自是疆理西有姑臧西南有全蜀南至
于江矣(明帝武成二年將賀若敦剋陳湘州之地三年失之今澧陽武陵長沙衡陽等地是)其河
南自洛陽之東之北河東自平陽之界屬于高齊至武
帝建德中東征拔齊晉州城尋又東征破齊師於晉州
城下(建德五年攻拔晉州使梁士彦守之齊後主來攻三旬餘不拔六年又破齊後主軍)乘勝平
齊後遣軍破陳軍於吕梁(將王軌破陳將吴明徹悉虜其衆也)其東南之
境盡于長沙通計州二百十有一郡五百八縣千二十
有四當全盛戰争之際則玉壁(初王思政守後韋孝寬守東軍攻不拔遂置勲)
(州)邵郡齊子嶺(今王屋縣東二十里周齊分界處)通洛防(故函關城武帝保定中改)
(名今在新安縣東)黃櫨三城(今永寧縣西北)宜陽郡陜州土剗(今長水郡西北)
(二十五里)三荆(將獨孤信略定北荆州今即伊陽縣東荆州後改曰淮州今淮安郡荆州今南陽郡)三
鵶鎮(今汝州魯山縣西南名平高城)置兵以備東軍隋文帝開皇三年
遷都大興城(即今城)遂廢諸郡以州治民(自三代以前為九州两漢加置)
(十三州晉宋之後分析漸多至于魏齊後周雖割據鼎立天下分裂其於州郡乃倍两漢之地隋氏以官繁民)
(弊遂廢五百餘郡而以州治民名則因循職事同於郡守無復刺舉之任)自九載廓定江表
尋以戸口滋多析置州縣煬帝大業初移洛陽城(即今城)
又征林邑更置三州既而併省諸州三年改州為郡乃
置司隸刺史分部廵察(本史不分别所置諸郡)五年平定吐谷渾
更置四部大凡郡百九十縣千二百五十五東西九千
三百里南北萬四千八百一十五里東南皆至于海西
至且末(隋氏西境唯得今燉煌郡以東且子余反)北至五原(即今九原郡按隋氏北境唯至)
(于河)隋氏之盛盖極於此矣及唐高祖武德初又改郡為
州太守為刺史其邊鎮及襟帶之地置總管府以領軍
戎至七年改總管府為都督府自因隋季分割州府倍
多前代貞觀初并省州縣始於山河形便分為十道一
曰關内道二曰河南道三曰河東道四曰河北道五曰
山南道六曰隴右道七曰淮南道八曰江西道九曰劒
南道十曰嶺南道既北殄突厥頡利西平高昌東西九
千五百十里南北萬六千九百十八里高宗平高麗百
濟得海東數千餘里旋為新羅靺鞨所侵失之又開四
鎮即西境拓數千里至于闐疎勒龜兹焉耆諸國矣景
雲二年又分置二十四都督府分統諸州時議以權重
不便尋罷之開元二十一年分為十五道置採訪使以
檢察非法京畿(治西京城内)都畿(治東郡)關内(多以京官遥領)河南(治陳)
(留郡)河東(治河東郡)河北(治魏郡)隴右(治西平郡)山南東(治㐮陽郡)山南西
(治漢中郡)劒南(治蜀郡)淮南(治廣陵郡)江南東(治吴郡)江南西(治豫章郡)黔
中(治黔中郡)嶺南(治南海郡)又於邊境置節度經略使式遏四夷
(節度使十經略守捉使三)大凡鎮兵四十九萬人戎馬八萬餘匹每
歲經費衣賜則千二十萬疋叚軍倉則百九十萬石大
凡千二百十萬(開元天寳每歲邊用不過二百萬)其地東至安東都護
府西至安西都護府南至日南郡北至單于都護府南
北如前漢之盛東則不及西則過之(漢之東境有樂浪郡西境有燉煌郡)
(今東極安東府則漢遼東郡也其漢之元莬樂浪二郡並在遼東郡之東今悉為東夷之地矣今西極安西府)
(其伊吾交河北庭安西則漢代戎胡所據皆未得而詳)九州之區域在昔顓帝及
于陶唐分而為九其制最大(顓帝置九州堯時洪水使禹治水還為九州舜分為)
(十二州夏商並為九州按周之本制起於顓帝辨其疆界始於禹貢今分别地里故以為首)雍州西
據黑水東距西河(黑水今張掖郡西河則龍門之河今京兆華隂馮翊扶風汧陽新平安定)
(彭原安化平涼靈武五原寕朔洛交中部延安咸寕上郡銀川新秦朔方九原榆林安北天水隴西金城會寕)
(安鄉臨洮和政寕塞西平武威張掖酒泉晉昌燉煌等郡也)豫州西南至荆山北距
河(荆山在今襄陽郡南其北境至于河今河南府陜郡之南境弘農臨汝滎陽陳留睢陽濟隂譙郡潁川淮)
(陽汝隂汝南淮安襄陽武當漢東等郡也)冀州唐虞之都以餘州所至則是
其境(西境雍州南境豫州東境兖州皆以河為界河自今文城絳郡西龍門南流至華隂東過今汲郡黎)
(陽縣東大岯山又東入于海今河内汲郡鄴都廣平鉅鹿信都趙郡常山博陵河間文安饒陽上谷范陽順義)
(歸化歸德媯川漁陽密雲北平柳城河東絳郡陜郡之北境平陽高平上黨樂平陽城大寕文城西河太原昌)
(化樓煩鴈門定襄安邊馬邑雲中單于等郡地)兖州舊為濟河之間(孔安國云東南據濟)
(西北距河今靈昌濮陽濟陽東郡清河魏郡博平東平平原樂安景城等郡地是也)青州東北據
海西距岱(岱泰山也今在魯郡界自泰山之東至于海今北海濟南淄川東萊東牟高密安東等郡)
(是也)徐州東據海北至岱南及淮(自泰山之南淮之北海之西也今彭城臨淮魯)
(郡東海琅邪等郡地是也)梁州東據華山之陽西距黑水(華山之陽今華隂之)
(西南黑水出張掖郡南流北海即巴蜀之地皆是也今上洛漢中洋川安康房陵通川潾山南平涪陵南川瀘)
(川清化始寕成安苻陽巴川南賓南浦閬中南兖安岳盛山雲安犍為陽安仁夀通義和義資陽南溪河池武)
(都同谷順政懷道同昌隂平江油交川合川益昌普安巴西梓潼遂寕蜀郡德陽濛陽唐安臨卭盧山通化越)
(嶲雲南洪源等郡地)揚州北據淮東南距海(北自淮之南東南距于海閩中以北地今)
(廣陵淮隂鍾離夀春永陽歷陽廬江同安蘄春弋陽宣城丹陽晉陵吴郡餘杭新定新安會稽餘姚臨海縉雲)
(永嘉東陽信安鄱陽尋陽之東境豫章臨川盧陵宜春南康建安長樂清源漳浦臨汀潮陽郡地自晉以後歷)
(代史皆云五嶺之南至于海並是禹貢揚州之地按禹貢物産貢賦職方山藪川浸皆不及五嶺之外又按荆)
(州南境至衡山之陽若五嶺之南在九州封域則以隣接宜屬荆州豈有捨荆而屬揚斯不然矣此則近史之)
(誤然則嶺南之地非九州之境)荆州北據荆山南及衡山之陽(荆山在今襄陽)
(郡界南至今衡陽郡桂嶺之北皆是也今江陵夷陵巴東景陵富水安陸齊安漢陽江夏義陽尋陽之西境長)
(沙巴陵衡陽零陵江華桂陽連山邵陽武陵澧陽黔中寕夷涪川盧溪盧陽靈溪潭陽清江播川義泉夜郎龍)
(溪等郡地)其雍州西境流沙之西荆州南境五嶺之南所置
郡縣並非九州封域之内也凡郡之土宇秦氏分制罷
侯置守列為四十其境可知内史(雍州之域今京兆華隂馮翊扶風汧陽新)
(平及梁州之域上雒郡地皆是)北地(雍州之域今安定彭原安化平凉靈武五原寕朔等郡地)隴西
(雍州之域今天水隴西會寕安鄉和政及梁州之域河池郡地皆是)上郡(雍州之域今洛交中部延安咸)
(寕上郡銀川新秦朔方等郡皆是)九原(雍州之域今九原安北皆是)三川(荆河之域今河南府)
(陜郡之河南地弘農臨汝滎陽陳留及冀州之域河内汲郡地是也)碭郡(豫州之域今睢陽譙郡濟隂及)
(兖州之域東平郡地是也)潁川(豫州之域今潁川淮陽汝南等郡地是也)南陽(豫州之域今南陽淮)
(安漢東武當及荆州之域義陽郡地是也)邯鄲(冀州之域今廣平鄴信都之西南境鉅鹿之南境)上
谷(冀州之域今上谷范陽文安河間媯川順義歸化歸德博陵之東境饒陽之北境及兖州之域景城之北)
(境皆是也)鉅鹿(冀州之域今常山趙郡之東北境博陵之西境鉅鹿之北境饒陽之南境兼兖州之域今)
(清河景城之南境是)漁陽(冀州之域今漁陽密雲郡地皆是也)右北平(冀州之域今北平郡之西)
(境)遼西(冀州之域今柳城及北平郡之東境皆是)遼東(青州之域今安東府是也)河東(冀州)
(之域今河東絳郡陜郡之北境平陽大寕文城等郡是也)上黨(冀州之域今上黨高平樂平陽城等郡地)
太原(冀州之域今太原西河昌化定襄鴈門之南境樓煩等郡是也)代郡(冀州之域今安邊馬邑之)
(北境是也)鴈門(冀州之域今為鴈門郡之北境馬邑之南境是也)雲中(冀州之域今雲中單于府)
(及雍州之域榆林郡是也)東郡(兖州之域今靈昌濮陽濟陽魏郡博平及冀州之域汲郡之東南境是也)
齊郡(兖州之域今平原樂安及青州之域北海濟南淄川東萊東牟郡是)薛郡(徐州之域今魯郡東)
(海郡是也)琅邪(青州之域今高密及徐州之域琅邪郡地皆是)泗水(徐州之域今彭城臨淮郡是也)
漢中(梁州之域今漢中洋川安康房陵郡地皆是也)巴郡(梁州之域今通川隣山南平涪陵南川瀘)
(川清化始寕咸安符陽巴川南賓南浦閬中南兖盛山雲安及安岳郡之東境皆是)蜀郡(梁州之域今巴)
(西普安梓潼遂寕益昌蜀郡德陽濛陽唐安臨卭盧山郡地是)會稽(揚州之域今晉陵吴郡餘杭會稽餘)
(姚東陽信安縉雲臨海永嘉及丹陽之東境兼吴興郡之東境地是)閩中(揚州之域今建安長樂清源漳)
(浦臨汀郡地皆是也)南郡(荆州之域今江陵清江巴東景陵富水安樂齊安漢陽江夏及荆州之域襄陽)
(郡地皆是)長沙(荆州之域今長沙巴陵衡陽零陵江華桂陽連山邵陽郡地是)黔中(荆州之域今武)
(陵澧陽黔中寕夷盧陽靈溪潭陽郡地皆是也)南海(南越之域今南海始興義寕海豐恩平南陵臨賀高)
(要感義晉康臨封開陽高涼連城新興銅陵懷德揚州之域今潮陽郡皆是也)桂林(南越之域今始安平)
(樂蒙山開江蒼梧潯江鬱林平琴安城賀水桂林象郡龍城融水朗寕懷澤寕仁合浦横山循德龍池永定郡)
(地皆是也)象郡(南越之域今招義南潘普寕陵水南昌定川寕越安南武義龍水忻城九真福禄文陽日)
(南承化玉山合浦安樂海康溫水湯泉郡皆是)其餘郡府自漢已後歷代開拓
四夷之地(今隴右道武威張掖西平寕塞酒泉晉昌敦煌伊吾交河北庭安西武都臨洮懷道合川)
(山南西道順政劒南道犍為陽安安岳之西境仁夀通義和義資陽南溪同昌隂平油江文川通化臨翼江源)
(歸城静川蓬山恭化雞川雲山越嶲雲南洪源黔中道涪川播川夜郎義泉溱溪嶺南道臨潭扶南正平樂古)
(朱崖昌化延德瓊山萬安郡地皆是)爰自漢代至于有隋或郡國參置或
年代短促州郡無常增省而離合不一疆理難詳
開元十道圖
臣謹按唐開元十道圖其山川之所分貢賦之所出
得禹貢别州任土之制遠不畔古近不違今載之六
典為可書也
一曰關内道古雍州之境今京兆華同岐邠隴涇寧坊
鄜丹延慶鹽原會靈夏豐勝綏銀凡二十有二州焉(其原)
(慶靈夏延又管諸蕃落降者為羈縻州)東拒河西抵隴坂南據終南之山
北邊沙漠(河歷銀綏延丹同華六州之界隴坂在隴州之西終南山在京兆之南沙漠在豐勝二州)
(之北)其名山有太白九嵕吴山岐山梁山泰華之嶽在焉
(太白在京兆武功縣九嵕在奉天縣吴山在隴州岐山在岐州梁山在同州韓城縣華岳在華州)其大
川有涇渭灞滻(涇水出涇州至京兆入渭渭水出渭州歷秦隴岐京兆同華六州入于河灞滻)
(並出京兆入渭)厥賦絹綿布麻(京兆同華岐四州調綿絹餘州布麻開元二十五年勑關輔既)
(寡蠶桑每年庸調並宜折納粟造米支用其河南河北不通水運州宜折租造絹以替關中)厥貢岱
赭鹽山角弓龍鬚席蓯蓉野馬皮麝香(京兆粲草席地骨白皮酸棗仁)
(華州茯苓茯神細辛同州皺文吉莫皮岐隴涇寕鄜坊丹等州龍鬚席原夏等州白氊夏州角弓鹽州鹽山會)
(州駞褐靈州鹿角膠岱赭花蓯蓉鵰翎靈州豐州野馬皮勝銀等州女稽布邠州火筯翦刀蓽豆澡豆丹延慶)
(等州麝香)遠夷則控北蕃突厥之朝貢焉二曰河南道古豫
兖青徐四州之境今河南府陜汝鄭汴蔡許豫潁陳亳
宋曹滑濮鄆濟齊淄徐兖泗沂青萊登密海凡二十有
八州焉東盡于海西距函谷南瀕于淮北薄于河(海水在青)
(萊登密海泗六州之境函谷在虢州淮水出唐州歷豫潁亳泗四州之南境黃河歷虢陜河南汴鄭滑濮濟淄)
(青十州之北境)名山則有三崤少室砥柱蒙山嶧山蒿岱二嶽
在焉(三崤在河南永寕縣界少室在登封縣砥柱在陜州河北縣蒙山在沂州費縣嶧山在兖州鄒縣中)
(嶽嵩山在河南告成縣東嶽泰山一名岱山在兖州乾封縣皆是)大川有伊洛汝潁沂
泗之水淮濟之瀆(伊出河南伊陽縣北流入洛洛出商州上洛縣經虢州河南入河汝水在)
(汝州潁水在潁州沂泗二水並出兖州淮水源在唐州桐栢縣濟水源在河南濟陽縣)厥賦絹絁
綿布(陜許汝潁州調以絁綿唐州麻布餘州並以絹及綿)厥貢紬絁文綾絲葛水
葱藨心席瓷石之器(鄭汴許陳亳宋曹濮鄆徐等州絹汝州紬絁陜潁徐三州紬絁僊滑)
(二州方紋綾豫州鸂鶒綾䨇絲綾蓍草碁子潁州綿兖州鏡花綾齊州絲葛潁兖齊等州防風青州仙紋綾鄭)
(州麻黃許州藨心蓆登州水葱蓆陜州括蔞根栢子仁曹州蛇牀子濟州阿膠泗水貲布沂兖等州紫石英萊)
(登密等州牛黃登州文石器海密等州布海州楚布萊州石器河南府瓷器)遠夷則控海東
新羅日本之貢獻焉三曰河東道古冀州之境今太原
潞澤晉絳蒲號汾慈隰石沁儀嵐忻代朔蔚雲(虢州或屬河南)
凡十有九州焉東距恒山西據河南抵首陽太行北邊
匈奴(恒山太原之東河水經嵐石隰慈絳蒲六州之西境首陽在蒲州南太行在澤州南)其名山
則有雷首介山霍山嵉山(雷首在蒲州介山在汾州霍山在晉州嵉山在代州一名)
(五臺山)其大川有汾晉及丹沁之水(汾水出忻州歷太原汾晉絳蒲五州入河)
(晉水出太原晉陽入汾丹水出澤州沁水出沁州歷晉絳澤三州至懷南入河)厥賦布襺(蒲州調以)
(襺餘州並用麻布)厥貢&KR0008;扇龍鬚席墨蠟石英麝香漆人蔘(太原)
(龍骨甘草礐石鋼鐵潞州墨人蔘花密兔絲子澤州白石英野鷄禹餘糧晉州䗶燭絳州防風蒲州龍骨竹扇)
(虢州硯瓦地骨白皮汾州石膏慈州蠟隰石二州胡女布晉汾二州龍鬚席儀澤潞等州人蔘嵐虢忻等州麝)
(香忻州豹尾代州熟青熟綠朔代二州白鵰翎蔚州松子雲州鵰翎)四曰河北道古幽冀
二州之境今懷衛相洺邢趙恒定易幽莫瀛深冀貝魏
博德滄棣媯檀營平安東凡二十有五州焉(其幽營安東又管羈)
(縻州)東並于海南廹于河西距太行恒山北通渝關薊門
(海在棣滄幽平營五州之東河水經懷衛相魏博德棣七州之南境太行在懷州北恒山在定州西渝關在平)
(州東薊門在幽州北)其名山有林慮白鹿封龍井陘碣石之山恒
嶽在焉(林慮在相州西白鹿在衛州北封龍在趙州西井陘在恒州西碣石在營州東恒山北嶽在定)
(州恒陽縣)其大川有漳淇呼沲之水(漳水出潞州歷相洛邢冀滄入海淇水出衛州)
(與清水合歷魏貝德滄四州與漳水合呼沲在定滄二州界亦與漳水合)厥賦絹綿及絲(相州)
(調兼以絲餘州皆以絹綿)厥貢羅綾平紬絲布綿紬鳳翮葦席墨(相州)
(貢春羅孔雀等羅定州兩窠紬綾懷州牛膝洺博魏等州平紬邢州瓷器魏州綿紬衛趙莫冀等州綿瀛深冀)
(德棣等州絹相州紗鳳翮席胡粉邢州絲布恒州羅定州紬綾幽州范陽綾貝州白氊滄州葦席柳箱媯營歸)
(順等州麝香檀州安東府人蔘平州蔓荆子薊州鹿角膠易州墨燕州墨豹尾安東單于野馬皮)遠夷
則控契丹奚靺鞨室韋之貢獻焉五曰山南道古荆梁
二州之境今荆襄鄧商復郢随唐峽歸均房金䕫萬忠
(已上十六州為山南道)梁洋集通開壁巴蓬渠涪渝合鳳興利閬
果(已上西道)凡三十有三州焉東接荆楚西抵隴蜀南控大
江北據商華之山(江水自蜀歷渝涪忠萬䕫歸峽荆八州界)其名山有嶓冢
熊耳巫峽銅梁荆山峴山(嶓冡在梁州金牛縣熊耳在商州上洛縣巫峽在䕫州巫)
(山縣銅梁在合州石鑑縣荆山在商州荆山縣峴山在襄州襄陽縣)大川則有巴漢沮淯
之水(巴水在合州界入江漢水源出梁州金牛縣初名漾水一名沔水歷洋金均襄郢荆復七州至沔州)
(入于江沮水源出房州永清縣至荆州界入江淯水出鄧州南入漢)厥賦絹布綿紬(梁利随均)
(荆襄雜用綿絹合州調以綿紬餘州並調以麻布)厥貢金漆蜜蠟燭鋼鐵芒消
麝香布交梭白縠細紵綾葛綵綸蘭干(利州貢金鋼鐵荆州交梭縠子)
(方縠紋綾襄州漆隠起庫路真鄧利果等州絲布襄均房商等州麝香復郢開等州白紵随州綾唐州絹峽州)
(芒消歸州紵麻布金州麩金萬州金忠州蘇薰席梁州燕支紅花洋州白交梭壁巴蓬通忠渠等州綿紬集通)
(合等州白藥子通州絳香渠州買子木并子漳州連頭獠布渝峽随等州葛合州牡丹皮閬州重蓮綾襄州白)
(縠鳳州蠟燭巴州蘭干布房州紵襄州烏漆碎石文漆器白綸中興鳳集䕫等州蜜蠟)六曰隴右
道古雍梁二州之境今秦渭成武洮岷疊宕河蘭鄯廓
(已上隴西)涼甘肅瓜沙伊西北庭安西(已上河西)凡二十有一州
焉(其秦梁鄯洮北庭安西甘岷又管羈縻州)東接秦州西逾流沙南連蜀及
吐蕃北界朔漠(流沙在沙州已北連延數千里)其名山有秦嶺隴坻西
傾朱圉積石合黎崆峒三危鳥鼠同穴(秦嶺在秦州上邽縣隴坻在清)
(水縣西傾在洮州之西南朱圉在秦州㐲羌縣積石在河州枹罕縣合黎在甘州張掖崆峒在肅州福禄三危)
(在沙州燉煌鳥鼠同穴在渭州渭源)其大川則有洮水弱水羌水(洮水出西羌中)
(歷岷蘭二州界入河弱水在甘州刪丹縣羌水歷宕武文三州之界)河瀆及休屠之澤在
焉(河水歷廓河鄯蘭等州界休屠澤在梁州界)厥賦布麻厥貢麩金礪石碁
石蜜蠟蠟燭毛毼麝香白㲲及鳥獸之角羽毛皮革(廓宕)
(二州貢麩金宕州散麝香沙州碁子肅州礪石成州武州蠟燭洮州毛&KR1320;涼州&KR1320;布甘肅涼瓜等州野馬皮西)
(州白氊氎瓜州吉莫皮伊州隂牙角胡桐律鄯州㹀羊角野馬皮岷秦二州龍鬚席犛牛尾鵰翎秦州芎藭肅)
(州肉蓯蓉栢脉根瓜州草豉子北庭州速霍角隂牙角阿魏截根安西緋氈碙砂隂牙角氍毛甘沙渭河蘭疊)
(等州麝香)遠夷則控西域諸戎之貢獻焉七曰淮南道古揚
州之境今揚楚和滁濠夀廬舒蘄黃沔安申光凡一十
有四州焉東臨海西抵漢南據江北距淮(海在揚楚二州東漢在沔)
(州淮水經申光夀濠楚五州北境入海江水經沔黃蘄舒和揚六州南境入海)其名山有八公
灊大别霍山羅山塗山(八公山在夀州夀陽縣大别山在夀州霍山縣霍山一名天柱)
(在舒州懷寕縣自漢以來為南嶽隋文帝開皇九年以南衡山為南嶽廢霍山為名山羅山在申州塗山在濠)
(州鍾離縣)其大川有滁肥之水巢湖在焉(滁水源出廬州合肥縣巢湖在合肥)
(巢二縣界)厥賦絁絹綿布(淮南道庸調雜有紵貲火麻等布夀州以絁布綿麻安光二州麻貲)
(絁絹申州綿絹)厥貢交梭紵絺孔雀熟絲布青銅鏡(揚州進青銅鏡莞席)
(細紵廬州交梭申光二州貢絺紵葛楚州貢孔雀布和州紵綀滁沔二州麻貲布蘄舒二州白紵布黃州紵貲)
(布烏蛇安州青紵布夀廬光等州生石斛夀州葛布廬州貢熟絲布)八曰江南道古揚州
之南境今潤常蘇湖杭歙睦衢越婺台溫明括建福泉
汀(已上東道)宣饒撫虔洪吉郴袁江鄂岳潭衡永道邵澧朗
辰錦施南溪叙思黔費業巫夷播溱珍凡五十有一州
焉(黔中又管羈縻州)東臨海西抵蜀南極嶺北帶江(海水在蘇杭越台溫)
(括泉福八州之東江水經岳鄂江宣潤常蘇七州之北入海)其名山有茅山蔣山天
目會稽四明天台括蒼縉雲金華大庾武夷廬山而衡
嶽在焉(茅山在潤州丹陽句容二縣界蔣山一名鍾山在潤州江寕縣天目在杭州於潛縣會稽在越)
(州山隂縣四明在餘姚縣天台在台州始豐縣括蒼縉雲皆在括州金華在嫠州大庾在虔州南康縣武夷在)
(建州崇安縣廬山在江州尋陽縣衡山在衡州湘潭縣)其大川有浙江湘贑沅澧
之水洞庭彭蠡太湖之澤(浙江水有三源一出歙州一出衢州一出婺州歷睦杭越)
(三州界入海湘水出桂州湘源縣北流歷永衡潭岳四州界入洞庭贑水經虔吉洪三州界入彭蠡沅水歷平)
(辰朗岳四州界入洞庭澧水源出澧州石門縣至岳州界入洞庭湖洞庭在岳州巴陵縣界彭蠡湖一名宮亭)
(湖在江州尋陽縣界太湖在蘇常湖宣四州縣界)厥賦麻紵(潤州調火麻餘州並以紵布)厥
貢紗編綾綸蕉葛綀麩金犀角鮫魚藤紙朱砂水銀零
陵香(潤州方碁水波綾常州紫綸布兔褐蘇州紅綸布杭越二州白編睦越二州交梭衢婺二州藤紙綿)
(越州吴綾建州蕉花綀福州蕉海蛤泉括二州綿饒衡巫等州麩金犀角洪撫江潭永等州葛蘇州吴石脂吴)
(蛇牀子台州金漆亁薑甲香江州生石斛鄂江二州銀永州石燕道州零陵香澧州龜子綾五入簟朗州紵綀)
(辰錦二州光明砂水銀溪錦二州朱砂常湖歙宣虔吉袁岳道等州白紵布施宣二州黃連宣州綺南州班布)
(思黔費業溱珍等州蠟夷州蠟燭溫台二州鮫魚皮)遠夷則控五溪之蠻九曰劒
南道古梁州之境今益蜀彭漢綿劒梓遂普資簡陵卭
眉野嘉榮瀘戎黎茂龍扶文當松静柘翼悉維嶲姚凡
三十有三州焉(其黎戎瀘茂松嶲姚又管羈縻州静柘翼悉維五州並管羌夷)東連牂
牱西界吐蕃南接羣蠻北通劒閣(劒閣在劒州普安縣界今謂之劒門)其
名山有峨眉青城鶴鳴岷山(峨眉山在嘉州青城在蜀州鶴鳴在蜀州晉源縣岷)
(山在岷州劒南道之西界北)其大川有涪雒及西漢之水江瀆在焉
(涪水歷松龍綿梓遂合六州界入江雒水出漢州什邡縣經益簡資瀘四州界入江西漢水歷利閬果合四州)
(界入江大江水自松州甘松嶺經翼茂彭蜀益陵眉嘉戎瀘十州之界入山南道)厥賦絹綿葛
紵(瀘州調以葛紵等布餘州皆用綿絹及紵布)厥貢麩金羅綾綿紬交梭彌
牟布絲葛麝香羚羊犛牛角尾(益蜀二州單絲羅益州高杼衫段彭州交梭簡)
(州綿紬漢州紵布彌牟布綿州䨇紃梓州遂州樗蒱綾戎普瀘等州葛卭劒嶲等州絲布龍雅眉嘉資等州麩)
(金姚茂扶静文悉松維當柘翼等州麝香劒州蘇薰席普州天門冬煎滎州班布黎州蜀椒龍州羚羊角當静)
(柘等州當歸羌活松州狐尾悉州當歸犛牛尾維州犛牛尾姚州金)遠夷則控西洱河羣
蠻之貢獻焉十曰嶺南道古揚州南境今廣循潮漳韶
連端康岡恩高春封辯瀧新潘雷羅儋崖瓊振(已上廣府管内)
桂昭富梧賀龔象柳宜融古嚴(已上桂府管内)容藤義竇禺白
廉繡黨牢巖鬱林平琴(已上容府管内鬱林平琴二州複名)邕賓貴横欽
潯瀼籠田武環澄(已上邕府管内)安南驩愛陸峯湯萇福禄龐
(已上安南管内福禄一州複名)凡七十州焉(其五府又管羈縻州)東南際海西極
羣蠻北據五嶺其名山有黃嶺及鬱水之靈洲焉(黃嶺在廣)
(州寳安縣靈洲在廣州南海縣鬱水之中)其大川有桂水鬱水(桂水出桂州臨源縣歷昭)
(富梧三州界入鬱水鬱水一名浪水歷藤梧封康端廣六州界入海)厥賦蕉紵落麻(廣州等調)
(以紵布端州調蕉布康封二州調以落麻布)厥貢金銀沉香甲香水馬翡翠
孔雀象牙犀角龜殼&KR1314;鼊綵藤竹布(融象二州貢金桂邕昭柳等五十餘)
(州貢銀桂州銅盤連州細布鍾乳崖欽二州高良薑廣州竺席生沉香水馬甲香&KR1314;鼊皮藤簟廣州安南並貢)
(龜殼循振二州五色藤盤振州班布食單安南及潮州蕉安南㯽榔鮫魚皮翠毛愛龐等州孔雀尾驩州象牙)
(藥犀角金薄黃屑沉香漳潮等州鮫魚皮甲香韶州竹子布岡州甲香詹糖香廣潮高循峯邵等州及安南蚺)
(蛇膽春韶瀧廣等州石斛雷州絲電富州班布白石英蒙州麩金古州蠟容州朱砂銀欽州翡翠毛陸州玳瑁)
(鼊皮翠毛甲香峯州荳蔲福禄邰二州白蠟福禄龐二州紫餅术昆州桂心)其遠夷則控百
越及林邑扶南之貢獻焉凡天下之州府三百一十有
五而羈縻之州盖八百焉京兆河南太原為三都潞揚
益荆幽為大都督府單于安西安北為大都護府安南
安東北庭為上都護府涼秦靈延代兖梁安越洪潭桂
廣戎福為中都督府夏原慶豐勝營松洮鄯西雅瀘茂
嶲姚䕫黔辰容邕為下都督府同華岐蒲為四輔州(蒲新)
(升入)陜懷鄭汴魏絳為六雄州(絳新升入)虢汝汾晉宋許滑衛
相洺為十望州(汾新升入)安東平營檀媯蔚朔忻安北單于
代嵐雲勝豐鹽靈會涼肅甘瓜沙伊西北庭安西河蘭
鄯廓疊洮岷扶柘維静悉翼松當戎茂嶲姚播黔驩容
為邊州四萬戸已上為上州(陜汝虢僊澤邠隴涇寕鄜坊戸雖不足亦為上州)
二萬戶已上為中州不滿為下州凡三都之縣在城内
曰京縣(奉先同京城)城外曰畿縣又望縣有八十五焉(同州馮翊)
(朝邑澄城白水郃陽華州鄭縣華隂下邽岐州雍縣扶風陳倉陜州陜縣桃林硤石河北芮城虢州閿鄉湖城)
(鄭州管城縣陽武新鄭榮澤汴州浚儀開封尉氏雍邱宋州宋城滑州酸棗兖州金鄉許州扶溝汝州梁縣徐)
(州襄城蒲州河東桑泉安邑虞鄉汾隂猗氏觧縣絳州正平龍門夏縣聞喜翼城晉州臨汾洪洞汾州隰城平)
(遥介休潞州上黨懷州河内武德武陟獲嘉魏州貴鄉魏縣昌樂頓邱元城相州滏陽洺州永年冀州信都南)
(宫瀛州河間深州饒陽益州成都蜀縣郫縣新繁彭州九隴導江蜀州晉原青城漢州雒縣潤州曲阿江寕常)
(州晉陵蘇州吴縣杭州餘杭越州會稽婺州金華荆州江陵襄州襄陽揚州江都揚子)其餘則六
千戶已上為上縣二千戶已上為中縣一千戶已上為
中下縣不滿一千戸皆為下縣凡天下之戸八百一萬
八千七百一十口四千六百二十八萬五千一百六十
一(開元二十二年數)百戶為里五里為鄉兩京及州縣之郭内
分為坊郊外為村里及村坊皆有正以司督察(里正兼課植農)
(桑催調賦役)四家為隣五隣為保有長以相禁約凡男女始
生為黃四歲為小十六為中二十有一為丁六十為老
每一歲一造計帳三年一造戶籍縣以籍成於州州成
於省戸部總而領焉
通志卷四十
