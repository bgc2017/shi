通志卷八十上
宋右迪功郎鄭樵漁仲撰
宗室傳第三
晉
安平獻王孚(子邕王邕弟義陽成王望弟望子河間平洪洪子威洪隨穆王)
(整翼)(整弟竟陵王楙晃望弟太原成王輔瓌輔弟翼弟下邳獻王晃弟太原烈王瓌)
(弟高陽元王珪沛珪弟常山孝王衡衡弟順王景)彭城穆王權(子元王植植)
(子康王釋子釋子紘紘俊)高密文獻王泰(子孝王略王略兄新蔡武哀騰)
(騰子莊王確模略弟南陽王模子保)范陽康王綏(子虓)濟南惠王遂
(曾孫勲)譙剛王遜(子閔王承恬承子烈王無忌之無忌子敬王恬子忠王尚)
(尚之弟恢之延休之允之韓之)高陽王睦任城景王陵(弟順)
(斌)
宣五王
平原王幹琅邪武王伷(伷子武陵莊王澹弟澹弟東安王繇繇淮)
(陵王漼)清惠亭侯京扶風武王駿(子暢莊暢弟新野王歆)梁
孝王彤
文六王
齊獻王攸(子蕤寔贊)城陽哀王兆遼東悼惠王定
國廣漢殤王廣德樂安平王鑒樂平王延
祚惠帝愍懷太子遹(子虨尚臧)
安平獻王孚字叔達宣帝次弟也初孚長兄朗字伯達
宣帝字仲達孚弟馗字季達恂字顯達進字惠達通字
雅達敏字幼達俱知名故時號為八達焉孚溫厚廉讓
博涉經史漢末喪亂與兄弟處危亾之中簞食瓢飲而
披閱不勌性通恕以貞白自立未嘗有怨於人陳留殷
武有名於海内嘗罹罪譴孚往省之遂與同處分食談
者稱焉魏陳思王植有俊才清選官屬以孚為文學掾
植負才陵物孚每切諫初不合意後乃謝之遷太子中
庶子魏武帝崩太子號哭過甚孚諫曰大行晏駕天下
恃殿下為命當上為宗廟下為萬國奈何效匹夫之孝
乎太子良久乃止曰卿言是也時羣臣初聞帝崩相聚
號哭無復行列孚厲聲於朝曰今大行晏駕天下震動
當早拜嗣君以鎮海内而但哭邪孚與尚書和洽罷羣
臣偹禁衛具喪事奉太子以即位是為文帝時當選侍
中常侍等官太子左右舊人頗諷諭主者便欲就用不
調餘人孚曰雖有堯舜必有稷契今嗣王新立當進用
海内英賢猶患不得如何欲因際會自相薦舉邪官失
其任得者亦不足貴遂更他選轉孚為中書郎給事常
侍宿省内除黃門侍郎加騎都尉時孫權稱藩請送任
子當遣前將軍于禁還久而不至天子以問孚孚曰先
王設九服之制誠以要荒難以德懷不以諸夏禮責也
陛下承緒遠人率貢權雖未送任子于禁不至猶宜以
寬待之畜養士馬以觀其變不可以嫌疑責讓恐傷懷
遠之義自孫策至權奕世相繼惟強與弱不在一禁禁
之未至當有他故耳後禁至果以疾遲留而任子竟不
至大軍臨江責其違言吳遂絶不貢獻後出為河内典
農賜爵關内侯轉清河太守初魏文帝置度支尚書專
掌軍國支計朝議以征討未息動湏節量及明帝嗣位
欲用孚問左右曰有兄風不答云似兄天子曰吾得司
馬懿二人復何憂哉轉為度支尚書孚以為擒敵制勝
宜有偹豫每諸葛亮入寇關中邊兵不能制敵中軍奔
赴輙不及事機宜預選步騎二萬以為二部為討賊之
偹又以關中連遭賊寇榖帛不足遣冀州農丁五千屯
於上邽秋冬習戰陣春夏脩田桑由是關中軍資有餘
待賊有偹矣後除尚書右僕射進爵昌平亭侯遷尚書
令及大將軍曹爽擅權李勝何晏鄧颺等亂政孚不視
庶事但正身遠害而已及宣帝誅爽孚與景帝屯司馬
門以功進爵長社縣侯加侍中時吳將諸葛恪圍新城
以孚督諸軍二十萬防禦之孚次夀春遣毋邱儉文欽
等進討諸將欲速擊之孚曰夫攻者借人之力以為功
且當詐巧不可爭力也故稽留月餘乃進軍吳師望風
而退魏明悼后崩議書銘旌或欲去姓而書魏或欲兩
書孚以為經典正義皆不應書凡帝王皆因本國之名
以為天下之號而與往代相别耳非為擇美名以自光
也天稱皇天則帝稱皇帝地稱后土則后稱皇后此乃
所以同天地之大號流無二之尊名不待稱國號以自
表不俟稱氏族以自彰是以春秋隠公三年經曰三月
庚戍天王崩尊而稱天不曰周王者所以殊乎列國之
君也八月庚辰宋公和卒書國稱名所以異乎天王也
襄公十五年經曰劉夏逆王后于齊不云逆周王后姜
氏者所以異乎列國之夫人也至乎列國則曰夫人姜
氏至自齊又曰紀伯姬卒書國稱姓此所以異乎天王
后也由此考之尊稱皇帝赫赫無二何待於魏乎尊稱
皇后彰以諡號何待於姓乎議者欲書魏者此以為天
皇之尊同於往古列國之君也或欲書姓者此以為天
皇之后同於往古之夫人也乖經典之大義異乎聖人
之明制非所以垂訓將来為萬世不易之式者也遂從
孚議遷司空代王淩為太尉及蜀將姜維寇隴右雍州
刺史王經戰敗遣孚西鎮關中統諸軍事征西將軍陳
泰與安西將軍鄧艾進擊維維退孚還京師轉太傅及
高貴鄉公遇害百官莫敢奔赴孚枕尸於股哭之慟曰
殺陛下者臣之罪奏推主者會太后令以庶人禮葬孚
與羣公上表乞以王禮葬從之孚性至愼宣帝執政常
自退損後逢廢立之際未嘗豫謀景文二帝以孚屬尊
亦不敢逼後進封長樂公及武帝受禪陳留王就金墉
城孚拜辭執王手流涕歔欷不能自勝曰臣死之日固
大魏之純臣也詔曰太傅勲德弘茂朕所瞻仰以光導
弘訓鎮静宇内願奉以不臣之禮其封為安平王邑四
萬戶進拜太宰持節都督中外諸軍事有司奏諸王未
之國者所置官屬權未有偹帝以孚明德屬尊當宣化
樹教為羣后作則遂偹置官屬焉又以孚内有親戚外
有交游惠下之費而經用不豐奉絹二千匹及元會詔
孚乘輿車上殿帝於阼階迎拜既坐帝親奉觴上夀如
家人禮帝每拜孚跪而止之又給以雲母輦青盖車孚
雖見尊寵不以為榮常冇憂色臨終遺令曰有魏貞士
河内温縣司馬孚字叔達不伊不周不夷不惠立身行
道終始若一當以素棺單椁歛以時服泰始八年薨時
年九十三帝於太極東堂舉哀三日下詔傷悼賜東園
溫明祕噐朝服一具衣一襲緋練百匹絹布各五百匹
錢百萬榖千斛以供喪事諸所施行皆依漢東平獻王
蒼故事其家遵孚遺旨所給器物一不施用帝再臨喪
親拜盡哀及葬又幸都亭望柩而拜給鸞輅輕車介士
虎賁百人吉凶導從二千餘人前後鼓吹配享太廟子
九人邕望輔翼晃瓌珪衡景邕字子魁初為世子拜步
兵校尉侍中先孚卒追贈輔國將軍諡曰貞邕子崇為
世孫又早夭泰始九年立崇弟平陽亭侯隆為安平王
立四年咸寕二年薨諡曰穆無子國絶邕弟義陽成王
望字子初出繼伯父朗寬厚有父風仕郡上計吏舉孝
廉辟司徒掾歴平陽太守洛陽典農中郎將從宣帝討
王淩以功封永安亭侯遷護軍將軍改封安樂鄉侯加
散騎常侍時魏高貴鄉公好才愛士望與裴秀王沈鍾
會並見親待數侍宴筵公性急秀等居内職有急召便
至以望外官特給追鋒車一乘虎賁五人時景文相繼
輔政未嘗朝覲權歸晉室望雖見寵待每不自安由是
求出為征西將軍持節都督雍凉二州諸軍事在任八
年威化明肅先是蜀將姜維屢寇關中及望至廣設方
略維不得為寇關中賴之進封順陽侯徵拜衛將軍領
中領軍典禁兵尋加驃騎將軍開府頃之代何曾為司
徒武帝受禪封義陽王邑萬戶給兵二千人泰始三年
詔進位太尉中領軍如故置太尉軍司一人參軍事六
人騎司馬五人又增置官騎十人并前三十假羽葆鼓
吹吳將施績寇江夏邊境騷動以望統中軍步騎二萬
出屯龍陂為二方重鎮假節加大都督諸軍事會荆州
刺史胡烈距績破之望乃班師俄而吳將丁奉寇芍陂
望又率諸軍以赴之未至而奉已退拜大司馬孫皓率
衆向夀春詔望統中軍二萬騎三千據淮北皓退軍罷
泰始七年薨時年六十七賻贈有加望性儉吝而好聚
歛身亾之後金帛盈溢以此獲譏四子奕洪整楙奕至
黃門郎先望卒整亦早亾以奕子竒襲爵竒亦好蓄聚
不知紀極遣三部使到交廣商貨為有司所奏太康九
年詔貶為三縱亭侯更以章武王威為望嗣後威誅復
立竒為棘陽王以嗣望望子河間平王洪字孔業出繼
叔父昌武亭侯遺仕魏歴位典農中郎將原武太守封
襄賁男武帝受禪封河間王立十二年咸寕二年薨二
子威混威嗣徙封章武其後威繼義陽王望更立混為
洪嗣混歴位散騎常侍薨及洛陽䧟混諸子皆没於胡
而小子滔初嗣新蔡王確亦與其兄俱沒後得南還與
新蔡太妃不協太興二年上疏以兄弟並沒在遼東章
武國絶乞還所生太妃訟之事下太常太常賀循議章
武新蔡俱承一國不絶之統義不得替其本宗而先後
傍親按滔既已被命為人後矣必湏無復兄弟本國永
絶然後得還所生今兄弟在遠不得言無道里雖阻復
非絶域且鮮卑恭命信使不絶自宜詔下遼東依劉羣
盧諶等例發遣令還繼嗣夲封謂滔今未得便委離所
後也元帝詔曰滔雖出養自有所生母新蔡太妃相待
甚薄滔執意如此如其不聽終當紛紜更為不可今便
順其所執還襲章武滔歴位𣪚騎常侍薨子休嗣休與
彭城王雄俱奔蘇峻峻平休已戰死弟珍時年八歲以
小弗坐咸和六年襲爵位至大宗正薨無嗣河間王欽
以子範之繼位至游擊將軍薨子秀嗣義熙元年為桂
陽太守秀妻桓振之妹振作逆秀不自安謀反伏誅國
除威字景曜初嗣洪咸寕三年徙封章武太康九年嗣
義陽王望威凶暴無操行謟附趙王倫元康末為𣪚騎
常侍倫將簒使威與黃門郎駱休逼帝奪璽綬倫以威
為中書令倫敗惠帝反正曰阿皮捩吾指奪吾璽綬不
可不殺阿皮威小字也於是誅威洪弟隨穆王整兄奕
卒以整為世子歴南中郎將封清泉侯先父望薨追贈
冠軍將軍武帝以義陽國一縣追封為隨縣王子邁嗣
太康九年以義陽之平林益邁為隨郡王整弟竟陵王
楙字孔偉初封樂陵亭侯起家參相國軍事武帝受禪
封東平王邑三千九十七戶入為散騎常侍尚書楙善
諂諛曲事楊駿及駿誅依法當死東安公繇與楙善故
得不坐尋遷大鴻臚加侍中繇欲擅朝政與汝南王亮
不平亮託以繇討駿顧望免繇楙等官遣楙就國楙遂
殖貨財奢僭踰制趙王倫簒位召還及義兵起倫以楙
為衞將軍都督諸軍事倫敗楙免官齊王冏輔政繇復
為僕射舉楙為平東將軍都督徐州諸軍事鎮下邳成
都王穎輔政進楙為衛將軍會惠帝北征即以楙為車
騎將軍都督如故使率衆赴鄴蕩隂之役東海王越奔
于下邳楙不納越乃還國帝既西幸越總兵謀迎大駕
楙懼用長史王脩計舉徐州以讓越乃自承制都督兖
州刺史車騎將軍表於天子時帝在長安遣使者劉虔
即拜焉楙慮兗州刺史苟晞不避已乃給虔兵使稱詔
誅晞晞時已避位楙在州徵求不已郡縣不堪命范陽
王虓遣晞還兖州徙楙都督青州諸軍事楙不受命背
山東諸侯與豫州刺史劉喬相結虓遣將田徽擊楙破
之楙走還國帝還洛陽楙乃詣闕及懷帝踐阼改封竟
陵王拜光祿大夫越出牧豫州留世子毗及其黨何倫
防察宫省楙白帝討越乃合衆襲倫不尅帝委罪於楙
楙奔竄獲免越薨乃出及洛陽傾覆為亂兵所害望弟
大原成王輔魏末為野王太守武帝受禪封渤海王邑
五千三百七十九戶泰始二年之國後為衞尉出為東
中郎將轉南中郎將咸寕三年徙為太原王監并州諸
軍事太康四年入朝五年薨追贈鎮北將軍後更贈衞
將軍開府儀同三司子弘立元康中為散騎常侍後徙
封中邱王三年薨子鑠立輔弟翼字子世少歴顯位官
至虎賁中郎將武帝未受禪而卒以兄邕之支子承為
嗣封南宫縣王薨子祐嗣立承遂無後翼弟下邳獻王
晃字子眀魏武封始亭侯拜黃門侍郎改封西安男出
為東莞太守武帝受禪封下邳王邑五千一百七十六
戶泰始二年就國晃孝友貞廉謙虛下士甚得宗室之
稱後為長水校尉南中郎將九年詔晃為使持節都督
寕益二州諸軍事安西將軍領益州刺史晃以疾不行
更拜尚書遷右僕射久之出為鎮東將軍都督青徐二
州諸軍事惠帝即位入為車騎將軍加散騎常侍將誅
楊駿以晃領護軍屯東掖門尋守尚書令遷司空加侍
中令如故咸寕六年薨追贈太傅二子裒綽裒早卒綽
有篤疾别封良成縣王以太原王輔弟三子韡為嗣官
至侍中尚書早薨子韶嗣晃弟太原烈王瓌字子泉魏
長樂亭侯改封貴夀鄉侯歴振威將軍祕書監封固始
子武帝受禪封太原王邑五千四百九十六戶泰始二
年就國四年入朝賜袞冕之服遷東中郎將十年薨詔
書追悼贈前將軍子顒立徙封河間王别有傳瓌弟高
陽元王珪字子璋少有才望魏高陽鄉侯歴河南令進封
湞陽子拜給事黃門侍郎武帝受禪封高陽王邑五千
五百七十戶歴北中郎將督鄴城守諸軍事泰始六年
入朝以父孚年高乞留供養拜尚書遷右僕射十年薨
詔遣兼大鴻臚持節監護喪事贈車騎將軍儀同三司
珪有美譽於世而帝甚悼惜之無子詔以太原王輔子
緝襲爵緝立五年咸寕四年薨諡曰哀無子太康二年
詔以太原王瓌世子顒子訟為緝後封真定縣侯珪弟
常山孝王衡字子平魏封德陽鄉侯進封汝陽子為駙
馬都尉武帝受禪封常山王邑三千七百九十戶二年
薨無子以安平世子邕弟四子敦為嗣衡弟沛順王景
字子文魏樂安亭侯歴諫議大夫武帝受禪封沛王邑
三千四百戶立十一年咸寕元年薨子韜立
彭城穆王權字子輿宣帝弟魏魯相東武城侯馗之子
也初襲封拜冗從僕射武帝受禪封彭城王邑二千九
百戶出為北中郎將都督鄴城守諸軍事泰始中入朝
賜袞冕之服咸寕元年薨子元王植立歴位後將軍尋
拜國子祭酒大僕卿侍中尚書出為安東將軍都督揚
州諸軍事代淮南王允鎮夀春未發或云植助允攻趙
王倫遂以憂薨贈車騎將軍增封萬五千戶子康王釋
立官至南中郎將持節平南將軍分魯國蕃薛二縣以
益其國凡二萬三千戶薨子雄立坐奔蘇峻伏誅更以
釋子紘嗣紘字偉德初封堂邑縣公建興末元帝承制
以紘繼高密王據及帝即位拜散騎侍郎遷翊軍校尉
前將軍雄之誅也紘入繼本宗拜國子祭酒加散騎常
侍尋遷大宗正祕書監有風疾性理不恒或欲上疏陳
事歴示公卿又杜門讓還章印貂蟬著杜門賦以顯其
志由是更拜光祿大夫領大宗師常侍如故後疾甚馳
騁無度或攻劫軍寺或打傷官屬醜言悖詈誹謗上下
又乘車突入端門至太極殿前為御史中丞車灌奏劾
成帝詔解紘常侍光禄宗師先所給車牛皆錄取賜米
布床帳以養疾咸康八年薨贈散騎常侍金紫光禄大
夫二子元俊元嗣立坐匿戶為桓溫所表收付廷尉既
而宥之位至中書侍郎薨子弘之立位至散騎常侍薨
子邵之立薨子崇之立薨子緝之立宋受禪國除恭王
俊字道度出嗣高密王略官至散騎常侍子敬王純之
立歴臨川内史司農少府卿太宰右長史薨子恢之立
義熙末以給事中兼太尉脩謁洛陽園陵宋受禪國除
高密文獻王泰字子舒彭城穆王權之弟魏陽亭侯補
陽翟令遷扶風太守武帝受禪封隴西王邑三千二百
戶拜游擊將軍出為兗州刺史加鷹揚將軍遷使持節
都督寕益二州諸軍事安西將軍領益州刺史稱疾不
行轉安北將軍代兄權都督鄴城守事遷安西將軍都
督關中事太康初入為散騎常侍前將軍領鄴城門校
尉以疾去官後代下邳王晃為尚書左僕射出為鎮西
將軍領護西戎校尉假節代扶風王駿都督關中軍事
以疾還京師永熙初代石鑒為司空尋領太子太保及
楊駿誅泰領駿營加侍中給步兵二千五百人騎五百
匹泰固辭乃給千兵百騎楚王瑋之被收泰嚴兵將救
之祭酒丁綏諫曰公為宰相不可輕動且夜中倉卒宜
遣人參審定問泰從之瑋既誅乃以泰錄尚書事遷太
尉守尚書令改封高密王邑萬戶元康九年薨追贈太
傅泰性廉静不近聲色雖為宰輔食大國之租服飾殽
膳如布衣寒士任眞簡率每朝會不識者不知其王公
也事親恭謹居喪哀戚謙虛下物為宗室儀表當時諸
王惟泰及下邳王晃以節制見稱雖並不能振施其餘
莫得比焉泰四子越騰略模越自有傳騰出後叔父悌
弟孝王略立略字元簡孝敬慈順小心下士少有父風
元康初愍懷太子在東宫選大臣子弟有名稱者以為
賓友略與華恒等並侍左右歴散騎黃門侍郎散騎常
侍祕書監出為安南將軍持節都督沔南諸軍事遷安
北將軍都督青州諸軍事略逼青州刺史程牧牧避之
略自領州永興初惤令劉根起兵東萊誑惑百姓衆以
萬數攻略於臨菑略不能距走保聊城懷帝即位遷使
持節都督荆州諸軍事征南大將軍開府儀同三司京
兆流人王逌與叟人郝洛聚衆數千屯于冠軍略遣參
軍崔曠率將軍皮初張洛等討逌為逌所譎戰敗略更
遣左司馬曹攄統曠等進逼逌將大戰曠在後密自退
走攄軍無繼戰敗死之略乃赦曠罪復遣部將韓松又
督曠攻逌逌降尋進開府加散騎常侍永嘉三年薨追
贈侍中太尉子據立薨無子以彭城康王子紘為嗣其
後紘歸本宗立紘子俊以奉其祀略兄新蔡武哀王騰
字元邁少拜冗從僕射封東嬴公歴南陽魏郡太守所
在稱職徵為宗正遷太常轉持節寕北將軍都督并州
諸軍事并州刺史惠帝討成都王穎六軍敗績騰與安
北將軍王浚共殺穎所署幽州刺史和演率衆討穎穎
遣北中郎將王斌距戰浚率鮮卑騎擊斌騰為後係大
破之穎懼挟帝歸洛陽進騰位安北將軍永嘉初遷車
騎將軍都督鄴城守諸軍事鎮鄴又以迎駕之勲改封
新蔡王初騰發并州次於真定值大雪平地數尺營門
前方數丈雪融不積騰怪而掘之得玉馬高尺許表獻
之其後公師藩與平陽人汲桑等為羣盜起於清河鄃
縣衆千餘人寇頓邱以葬成都王穎為辭載穎主而行
與張泓故將李豐等將攻鄴騰曰孤在并州七年胡圍
城不能尅汲桑小賊何足憂也及豐等至騰不能守率
輕騎而走為豐所害四子虞矯紹確虞有勇力騰之被
害虞逐豐豐投水而死是日虞及矯紹并鉅鹿太守崔
曼車騎長史羊恒從事中郎蔡克等又為豐餘黨所害
及諸名家流移依鄴者死亾並盡初鄴中雖府庫虛竭
而騰資用甚饒性儉嗇無所振惠臨急乃賜將士米可
數升帛各丈尺是以人不為用遂致於禍及苟晞救鄴
桑還平陽于時盛夏尸爛壞不可復識騰及三子骸骨
不獲庶子莊王確立確字嗣安歴東中郎將都督豫州
諸軍事鎮許昌永嘉末為石勒所害無子初以章武王
混子滔奉其祀其後復以汝南威王祐子弼為確後太
興元年薨無子又以弼弟邈嗣確位至侍中薨子晃立
拜𣪚騎侍郎桓溫廢武陵王免晃為庶人徙衡陽孝武
帝立晃弟崇繼邈後為奴所害子惠立宋受禪國除略
弟南陽王模字元表少好學與元帝及范陽王虓俱有
稱於宗室初封平昌公惠帝末拜冗從僕射累遷太子
庶子員外散騎常侍成都王穎奔長安東海王越以模
為北中郎將鎮鄴永興初成都王穎故帳下督公師藩
樓權郝昌等攻鄴模左右謀應之廣平太守丁劭率衆
救模范陽王虓又遣兖州刺史苟晞援之藩等敗走遷
鎮東大將軍鎮許昌進爵南陽王永嘉初轉征西大將
軍開府都督秦雍梁益諸軍事代河間王顒鎮關中模
感丁邵之德勅國人為邵立生碑時關中飢荒百姓相
噉加以疾癘盗賊公行模力不能制乃鑄銅人鐘鼎為
釜噐以易榖議者非之東海王越表徵模為司空遣中
書監傅祗代之模謀臣淳于定說模曰關中天府之國
霸王之地今以不能綏遠而還既於聲望有虧又公兄
弟唱起大事而並在朝廷若自強則有專權之罪弱則
受制於人非公之利也模納其言不就徵表遣世子保
為西中郎將東羌校尉鎮上邽秦州刺史裴苞距之模
使帳下都尉陳安率衆攻苞苞奔安定太守賈疋以郡
迎苞模遣軍司謝班伐疋疋退奔盧水其年進位太尉
大都督洛京傾覆模使牙門趙染戌蒲坂染求馮翊太
守不得怒率衆䧏于劉聰聰使其子粲及染攻長安模
使淳于定距之為染所敗士衆離叛倉庫虛竭軍祭酒
韋輔曰事急矣早䧏可以免模從之遂䧏于染染箕踞
攘袂數模之罪送詣粲粲殺之以模妃劉氏賜胡張本
為妻子保立保字景度少有文義好述作初拜南陽國
世子模遇害保在上邽其後賈疋死裴苞又為張軌所
殺保全有秦州之地自號大司馬承制置百官隴右氐
羌並從之凉州刺史張寔遣使貢獻及愍帝即位以保
為右丞相加侍中都督陕西諸軍事尋進位相國模之
敗也都尉陳安歸於保保命統精勇千餘人以討羌寵
遇甚厚保將張春等疾之譖安有異志請除之保不許
春等輙伏刺客以刺安安被創馳還隴城遣使詣保貢
獻不絶愍帝蒙塵保自稱晉王時上邽大飢士衆窘困
張春奉保之南安陳安自號秦州刺史稱藩於劉曜春
復奉保奔桑城將投于張寔寔使兵迎保實禦之也是
歲保病薨時年二十七保體質豐偉自稱重八百觔喜
睡痿疾不能御婦人無子張春立司馬瞻奉保後陳安
舉兵攻春春走瞻䧏于安安送詣劉曜曜殺之安迎保
喪以天子禮葬之於上邽諡曰元
范陽康王綏字子都彭越王權季弟也初為諫議大夫
泰始元年受封在位十五年咸寕五年薨子虓立虓字
武會少好學馳譽研考經記清辯能言論以宗室選拜
散騎常侍累遷尚書出為安南將軍都督豫州諸軍事
持節鎮許昌進位征南將軍河間王顒表立成都王穎
為太弟為王浚所破挟天子還洛陽虓與東平王楙鎮
東將軍周馥等上言曰自愍懷被害皇儲不建委重前
相輙失臣節是以前年太宰與臣永惟社稷之貳不可
久空所以共啓成都王穎以為國副受重之後而弗克
負荷小人勿用而以為腹心骨肉宜敦而猜佻荐至險
詖宜遠而讒說殄行此皆臣等不明失所宗頼遂令陛
下謬於䧏授雖戮臣等不足以謝天下今大駕還宫文
武空曠制度荒破靡有孑遺臣等雖劣足匡王室而道
路之言謂張方與臣等不同既惜所在興異又以太宰
惇德允元著於具瞻每當義節輙為社稷宗盟之先張
方受其指教為國效節昔年之舉有死無貳此即太宰
之良將陛下之忠臣但以受性彊毅不達變通遂守前
志已致紛紜然退思惟既是其不易之節且慮事翻之
後為天下所罪故未即西還耳原其本事實無深責臣
聞先代明主未嘗不全護功臣令福流子孫自中間以
来陛下功臣初無全者非獨人才皆劣其於取禍實由
朝廷策之失宜不相容恕以一旦之咎喪其積年之勲
既違周禮議功之典且使天下之人莫敢復為陛下致
節者臣等此言豈獨為一張方實為社稷遠計且關右
任重臣愚以為宜委太宰自州郡已下選舉授任一皆
仰成若朝之大事廢興損益每輙疇諮此則二伯述職
周召分陕之義復行於今宜遂遣方還郡令羣后申志
時定王室所加方官請悉如舊此則忠臣義士有勸功
臣必全矣司徒戎異姓之賢司空越公族之望並忠國
愛主小心翼翼宜幹機事委以朝政安北將軍王浚佐
命之允率身履道忠亮清正遠近所推今日之舉實有
大勲此臣等所以歎息歸高也宜特崇重之以副羣望
遂撫幽朔長為北藩臣等竭力扞城藩屏皇家陛下垂
拱而四祖之業自隆日月之暉復曜矣乞垂三思察臣
所言又可以臣表西示太宰又表曰成都王失道為姦
邪所誤論王之身不宜深責且先帝遺體陛下羣弟自
元康以来罪戮相尋海内匈匈今廢成都宜更封一邑
許其自新若尋有禍害既傷陛下矜慈之恩又令遠近
恒謂公族無復骨肉之情此實臣等内省悲慙無顔於
四海也乞陛下察臣忠欵於是虓先率衆自許屯于滎
陽會惠帝西遷虓與從兄平昌公模長史馮嵩等刑白
馬喢血而盟推東海王越為盟主虓都督河北諸軍事
驃騎將軍持節鎮豫州劉喬不受越等節度乘虛破許
虓自拔渡河王浚表虓領冀州刺史資以兵馬虓入冀
州發兵又南濟河破喬等河閒王顒聞喬敗斬張方傳
首於越越與虓西迎帝而顒出奔於是奉天子還都拜
虓為司徒永興三年暴疾薨時年三十七無子養模子
黎為嗣黎隨模就國於長安遇害
濟南惠王遂字子伯宣帝弟魏鴻臚丞恂之子也仕魏
關内侯進封平昌亭侯歴典軍郎將景元二年轉封武
城鄉侯督鄴城守諸軍事北中郎將五等建封祝阿伯
累遷冠軍將軍武帝受禪封濟南王泰始二年薨二子
耽緝耽嗣立咸寕三年徙為中山王是年薨無子緝繼
成都王穎以緝為建威將軍與石熙等率衆距王浚沒
於陣薨無子國除後遂之曾孫勲字偉長年十餘歲愍
帝末長安䧟劉曜將令狐泥養為子及壯便弓馬能左
右射咸和六年自關右還自列云是大長秋恂之元孫
冠軍將軍濟南王遂之曾孫略陽太守瓘之子遂拜謁
者僕射以勇聞庾翼之鎮襄陽以梁州刺史援桓宣卒
請勲代之初屯西城退守武當時石虎初死中國亂雍
州諸豪帥馳告勲勲率衆出駱谷壁于懸鈎去長安二
百里遣部將劉煥攻長安又拔賀城於是關中皆殺石
虎太守令長以應勲勲兵少未能自固復還梁州永和
中張琚據隴東遣使招勲勲復入長安初京兆人杜洪
以豪族陵琚琚以勇侠侮洪洪知勲憚琚兵強因說勲
曰不殺張琚關中非國家之有也勲乃偽請琚於坐殺
之琚弟走池陽合衆攻勲頻戰不利請和歸梁州後桓
溫伐關中命勲出子午道而為苻雄所敗退屯于女蝸
堡俄遷征虜將軍監關中軍事領西戎校尉賜爵通吉
亭侯勲為政酷暴至於治中别駕及州之豪右言語忤
意即於坐梟斬之或引弓自射西土患其凶虐在州常
懷據蜀之意桓溫聞之務相綏懷以其子康為漢中太
守勲逆謀已成憚益州刺史周撫未發及撫卒遂擁衆
入劒閣梁州别駕雍端西戎司馬隗粹並切諫勲皆誅
之自號梁益二州牧成都王桓溫遣朱序討勲勲兵潰
為序所獲及息龍子長史梁憚司馬金壹等送于溫溫
并斬之傳首京師
譙剛王遜字子悌宣帝弟魏中郎將進之子也仕魏關
内侯改封城陽亭侯參鎮東軍事拜輕車將軍羽林左
監五等建徙封涇陽男武帝受禪封譙王邑四千四百
戶泰始二年薨二子隨承隨立薨諡定王子䆳嗣沒於
石勒元帝以閔王承嗣遜承字敬才少篤厚有志行拜
奉車都尉奉朝請稍遷廣威將軍安夷護軍鎮安定從
惠帝還洛陽拜游擊將軍永嘉中天下漸亂間行依征
南將軍山簡會簡卒進至武昌元帝初鎮揚州承歸建
康補軍諮祭酒愍帝徵為龍驤將軍不行元帝為晉王
承制更封承為譙王太興初拜屯騎校尉加輔國將軍
領左軍將軍承居官儉約家無别室尋加散騎常侍輔
國將軍如故王敦有無君之心表疏輕慢帝夜召承以
敦表示之曰王敦頃年位任足矣而所求不已言至於
此將若之何承曰陛下不早裁之難將作矣帝欲樹藩
屏會敦表以宣城内史沈充為湘州帝謂承曰湘州南
楚險固在上流之要控三州之會是用武之國也今以
叔父居之何如承曰臣幸托末屬身當宿衞未有驅馳
之勞頻受過厚之遇夙夜自厲思報天德君之所命惟
力是視敢有辭焉然湘州蜀寇之餘人物凋盡若上憑
天威得之所莅比及三年請從戎役若未及此雖復灰
身亦無益也於是下詔以承監湘州諸軍事南中郎將
湘州刺史初劉隗以王敦威權太盛終不可制勸帝出
諸心腹以鎮方隅故先以承為湘州續用隗及戴若思
等並為方岳承行達武昌釋戎備見王敦敦與之宴欲
觀其意謂承曰大王雅素佳士恐非將帥才也承曰公
未見知耳鉛刀豈不能一割乎承以敦欲測其情故發
此言敦果謂錢鳳曰彼不知懼而學壯語此之不武何
能為也聽承之鎮時湘土荒殘公私困弊承躬自儉約
乘葦茭車而傾心綏撫甚有能名敦恐其為已患詐稱
北伐悉召承境内船乘承知其奸分半與之敦尋構難
遣參軍桓羆說承以劉隗專寵今便討擊請承以為軍
司以軍期上道承歎曰吾其死矣地荒人鮮勢孤援絶
赴君難忠也死王事義也唯忠與義夫復何求便欲唱
義而衆心疑惑承曰吾受國恩義無有貳府長史虞悝
慷慨有志節謂承曰王敦居分陕之任而一旦作逆天
地所不容人神所痛疾大王宗室藩屏寕可從其偽耶
便宜電奮存亾以之於是與悝及弟前丞相掾望建昌
太守長沙王循衡陽太守淮陵劉翼等共盟誓囚桓羆
馳檄湘川指期至巴陵零陵太守尹奉首同義謀出軍
滎陽於是一州之内皆同義舉乃使虞望討諸不服斬
湘東太守鄭澹澹敦妹夫也敦遣南蠻校尉魏乂將軍
李桓田嵩等甲卒二萬以攻承承且戰且守待救於尹
奉虞望而城池不固人情震恐或勸承南投陶侃又云
可退據零桂承曰吾舉義衆志在死節寕偷生苟免為
奔敗之將乎事之不濟其令百姓知吾心耳初安南將
軍甘卓與承書勸使固守當以兵出沔口斷敦歸路則
湘圍自解及卓軍次䐗口聞王師敗績停師不進乂等
攻戰日逼敦又送所得臺中人書疏令乂射以示承城
内知朝廷不守莫不悵惋劉翼臨陣戰死相持百餘日
城遂沒乂檻車送承荆州刺史王廙承敦旨於道中害
之時年五十九敦平詔贈車騎將軍子烈王無忌立無
忌字公夀承之難以年小獲免咸和中拜散騎侍郎累
遷屯騎校尉中書黃門侍郎江州刺史禇裒當之鎮無
忌及丹陽尹桓景等餞於版橋時王廙子丹陽丞耆之
在坐無忌志欲復讐拔刀將手刃之裒景命左右救捍
獲免御史中丞車灌奏無忌欲專殺人付廷尉科罪成
帝原情詔聽贖罪建元初遷散騎常侍轉御史中丞出
為輔國將軍長沙相又領江夏相尋轉南郡河東二郡
太守將軍如故隨桓温入蜀以勲賜少子愔爵廣晉伯
進號前將軍永和六年薨贈衞將軍二子恬愔恬嗣立
是為敬王恬字元愉少拜散騎侍郎累遷散騎常侍黃
門郎御史中丞值海西廢簡文帝登阼未解嚴大司馬
桓温屯中堂吹警角恬奏劾温大不敬請科罪温視奏
歎曰此兒乃敢彈我真可畏也恬忠正有器局在朝憚
之遷右衞將軍司雍秦梁四州大中正拜尚書轉侍郎
領左衞將軍補吳國内史又領太子詹事恬既宗室勲
望有才用孝武帝時深仗之以為都督兖青冀幽并揚
州之晉陵徐州之南北郡軍事領鎮北將軍兖青二州
刺史假節太元十五年薨追贈車騎將軍四子尚之恢
之允之休之尚之嗣立是為忠王尚之字伯道初拜祕
書郎遷散騎侍郎恬鎮京口尚之為振威將軍廣陵相
父憂去職服闋為驃騎諮議參軍宗室之内世有人物
王國寳之誅也散騎常侍劉鎮之彭城内史劉涓子徐
州别駕徐放並以同黨被收將加大辟尚之言於會稽
王道子曰刑獄不可廣宜釋鎮之等道子以尚之昆季
並居列職每事仗焉乃從之兖州刺史王恭忌其盛也
與豫州刺史庾楷並稱兵以討尚之為名南連荆州刺
史殷仲堪南郡公桓元等道子命前將軍王珣右將軍
謝琰討恭尚之距楷允之與楷子鴻戰於當利鴻敗走
斬楷將叚方楷單馬奔桓元道子以尚之為建威將軍
豫州刺史假節一依楷故事尋進號前將軍允之為吳
國内史恢之驃騎司馬丹陽尹休之襄城太守各擁兵
馬勢傾朝廷後將軍元顯執政亦倚以為援元顯寵倖
張法順每宴會坐起無别尚之入朝正色謂元顯曰張
法順驅走小人有何才異而暴被拔擢當今聖世不宜
如此元顯默然尚之又曰宗室雖多匡諫者少王者尚
納芻蕘之言况下官與使君骨肉不遠蒙眷累世何可
坐視得失而不盡言因叱法順令下舉坐失色尚之言
笑自若元顯深銜之後符下西府令出勇力二千人尚
之不與曰西藩濱接荒餘寇虜無常兵止數千不足戌
衞無復可分徹者元顯尤怒會欲伐桓元故無他及元
顯稱詔西伐命尚之為前鋒尚之子文仲為寕遠將軍
宣城内史桓元至姑孰遣將馮該等攻歴陽斷洞浦焚
尚之舟艦尚之率步卒九千陣於浦上先遣武都太守
楊秋屯横江秋奔于元軍尚之衆潰逃于涂中十餘日
譙國人韓連丁元以告元元害之於建康市元上疏以
閔王不宜絶祀乃更封尚之從弟康之為譙縣王安帝
反正追贈尚之衞將軍以休之長子文思為尚之嗣襲
封譙郡王文思性凶暴每違軌度多殺不辜好田獵燒
人墳墓數為有司所糾遂與羣小謀逆劉裕聞之誅其
黨與送文思付父休之令自訓厲後與休之同怨望稱
兵為裕所敗隨休之奔於姚興國除裕滅姚泓文思入
魏時宗室司馬道賜國璠等與文思同在魏魏賜國璠
爵淮南公道賜池陽子文思與道賜國璠不平而偽親
之國璠後欲外叛文思告之二人皆坐誅魏以文思為
廷尉賜爵鬱林公後進爵譙王位懷荒鎮將卒恢之字
季明歴官驃騎將軍丹陽尹尚之為桓元所害徙恢之
等於廣州而於道中害之安帝反正追贈撫軍將軍休
之字季預少仕清塗以平王恭庾楷功拜龍驤將軍襄
城太守鎮歴陽桓元攻歴陽休之嬰城固守及尚之戰
敗休之以五百人出城力戰不捷乃還城攜子姪奔于
慕容超聞義軍起復還京師大將軍武陵王令監荆益
梁寕秦雍六州軍事領護南蠻校尉荆州刺史假節到
鎮值桓振復襲江陵休之戰敗出奔襄陽寕朔將軍張
暢之高平相劉懷肅自沔攻振走之休之還鎮御史中
丞王禎之奏休之失戌免官朝廷以豫州刺史魏詠之
代之徵休之還京師拜後將軍會稽内史御史中丞阮
歆之奏休之與尚書虞嘯父犯禁嬉戲䧏號征虜將軍
尋復為後將軍及盧循作逆加督浙江東五郡軍事坐
公事免劉毅誅復以休之都督荆雍梁秦寕益六州軍
事平西將軍荆州刺史假節以子文思為亂上疏請解
所任歸罪闕庭不許後以文思事怨望遂結雍州刺史
魯宗之將共誅執政時休之次子文寳及兄子文祖並
在都收付廷尉賜死劉裕親自征之密使遺休之治中
韓延之書曰文思事意遠近所知去秋遣康之送還司
馬君者推至公之極也而了無媿心久絶表疏此是天
地所不容吾受命西征止其父子而已彼土僑舊為之
驅逼一無所問往年郗僧施謝劭任集之等交構積歲
專為劉毅規謀所以至此今卿諸人一時逼迫本無纖
釁吾虛懷期物自有由来今在近路是諸賢濟身之日
若大軍相臨交鋒接刃蘭艾雜糅或恐不分故白此意
并可示同懷諸人延之報曰聞親率戎馬遠履西畿闔
境士庶莫不恇駭何者莫知師出之名故也辱来疏始
委以譙王前事良增嘆息司馬平西體國忠貞欵懷待
物以君有匡復之勲家國蒙頼推德委誠每事詢仰譙
王往以微事見劾猶自遜位况以大過而當默然也但
康之前言有所不盡故重使胡道申白所懷道未及反
已表奏廢之所不盡者命耳推寄相與正當如此有何
不可便及干戈自義旗以来方伯誰敢不先相諮疇而
徑表天子可謂欲加之罪其無辭乎劉裕足下海内之
人誰不見足下此心而復欲誑國士天地所不容在彼
不在此矣来言虛懷期物自有由来今伐人之君啗人
以利真可謂虛懷期物自有由来矣劉藩死於閶闔之
門諸葛斃於左右之手甘言詫語方伯襲之以輕兵遂
使席上靡欵懷之士閫外無自信諸侯以是為得算良
可耻也吾誠鄙劣嘗聞道於君子以平西之至德寕可
無授命之臣乎假令天長喪亂九流渾濁當與臧洪游
於地下耳裕視書歎息以示將佐曰事人當如此矣宗
之聞裕向荆州自襄陽就休之共屯江陵使文思及宗
之子軌以兵距裕戰于江津休之大敗遂與宗之及文
思奔于長安及裕平關中休之與文思詣魏將長孫嵩
䧏月餘休之卒于嵩軍中魏贈休之征南大將軍右光
禄大夫始平公諡曰聲允之字季度出後叔父愔襲爵
廣晉伯歴位輔國將軍吳國宣城譙梁内史王恭庾楷
桓元等内伐也會稽王道子命允之兄弟距楷破之元
興初與兄恢之同徙廣州於道被害義軍起追贈太常
卿從弟康之以子文惠襲爵宋受禪國除韓延之字顯
宗南陽赭陽人魏司徒暨之後也少以分義稱安帝時
為建威將軍荆州治中轉平西府錄事參軍以劉裕父
名翹字顯宗延之遂字顯宗名兒為翹以示不臣劉氏
與休之俱奔姚興劉裕入關復同奔魏魏明元以延之
為虎牢鎮將賜爵魯陽侯初延之嘗来往柏谷塢省魯
宗之墓有終焉之志因謂其子曰河洛三代所都朝廷
必當居此我死不勞向代葬也即可就此子從其言遂
葬宗之墓次延之死後三十餘年而孝文徙都其孫數
家即居於祖墓之北柏谷塢焉愔卒無子兄恬以子允
之嗣
高陽王睦字子友譙王遜之弟也魏安平亭侯歴侍御
史武帝受禪封中山王邑五千二百戸睦自表乞依六
蓼祀臯陶鄫杞祀相立廟事下太常依禮典平議博士
祭酒劉熹等議禮記王制諸侯五廟二昭二穆與太祖
而五是則立始祖之廟謂嫡統承重一人得立耳假令
支弟並為諸侯始封之君不得立廟也今睦非為正統
若立祖廟中山不得並也後世中山乃得為睦立廟為
後世子孫之始祖耳詔曰禮文不明此制度大事宜令
詳審可下禮官博議乃處當之咸寕三年睦遣使募徙
國内八縣受逋逃私占及變易姓名詐冒復除者七百
餘戶冀州刺史杜友奏睦招誘逋亾不宜君國詔貶睦
為丹水縣侯及吳平太康初詔復爵以高陽郡封之為
高陽王元康元年為宗正薨於位世子蔚早卒孫毅立
拜散騎侍郎永嘉中沒於石勒隆安元年詔以譙敬王
恬次子恢之子文深繼毅後立五年薨無嗣復以高密
王純之子法蓮繼之宋受禪國除
任城景王陵字子山宣帝弟魏司隸從事安城亭侯通
之子也初拜議郎泰始元年封北海王邑四千七百戶
三年轉封任城王之國咸寕五年薨子濟立拜散騎侍
郎給事中散騎常侍輔國將軍隨東海王越在項為石
勒所害二子俱歿有二弟順斌順字子思初封習陽亭
侯及武帝受禪順嘆曰事乖唐虞而假為禪名遂悲泣
由是廢黜徙武威姑臧縣雖受罪流放守意不移而卒
斌字子政魏中郎武帝受禪封陳王邑千七百一十戶
三年改封西河咸寕四年薨諡曰繆子隠立薨子孴立
宣五王
宣帝九男穆張皇后生景帝文帝平原王幹伏夫人生
汝南文成王亮琅邪武王伷清惠亭侯京扶風武王駿
張夫人生梁王肜柏夫人生趙王倫汝南王亮亮及倫
别有傳
平原王幹字子良少以公子魏時封安陽亭侯稍遷撫
軍中郎將進爵平陽鄊侯五等建改封定陶伯武帝踐
阼封平原王邑萬一千三百戶給鼓吹駙馬二匹加侍
中之服咸寕初遣諸王之國幹有篤疾性理不恒而頗
清虛静退簡於情欲故特詔留之太康末拜光禄大夫
加侍中特假金章紫綬班次三司惠帝即位進左光禄
大夫侍中如故劒履上殿入朝不趋幹雖王大國不事
其務有所調補必以才能雖有爵禄若不在已秩奉布
帛皆露積腐爛隂雨則出犢車而内露車或問其故對
曰露者宜内也朝士造之雖通姓名必令立車馬於門
外或終夕不見時有得覲與人物酬接亦恂恂恭遜初
無闕失前後愛妾死既歛輒不釘棺置後空室中數日
一發視或行滛穢湏其尸壞乃葬之趙王倫輔政以幹
為衛將軍惠帝反正復為侍中加太保齊王冏之平趙
王倫也宗室朝士皆以牛酒勞冏幹獨懷百錢見冏出
之曰趙王逆亂汝能義舉是汝之功今以百錢賀汝雖
然大勢難居不可不愼冏既輔政幹詣之冏出迎拜幹
入踞其床不命冏坐謂之曰汝勿效白女兒其意指倫
也及冏誅幹哭之慟謂左右曰宗室日衰惟此兒最可
而復害之從今殆矣東海王越興義至洛陽往視幹幹
閉門不通越駐車良久幹乃使人謝遣而自於門間闚
之當時莫能測其意或謂之有疾或以為晦迹焉永嘉
五年薨時年八十會劉聰寇洛不遑贈諡有二子世子
廣早卒次子永以太熙中封安德縣公散騎常侍皆為
善士遇難合門堙滅
琅邪武王伷字子將正始初封南安亭侯早有才望起
家為寕朔將軍監守鄴城有綏懷之稱累遷散騎常侍
進封東武鄉侯拜右將軍監兖州諸軍事兖州刺史五
等初建封南皮伯轉征虜將軍假節武帝踐阼封東莞
郡王邑萬六百戶始置二卿特詔諸王自選令長伷表
讓不許入為尚書右僕射撫軍將軍出為鎮東大將軍
假節徐州諸軍事代衞瓘鎮下邳伷鎮御有方得將士
死力吳人憚之加開府儀同三司改封琅邪王以東莞
益其國平吳之役率衆數萬出涂中孫皓奉牋送璽綬
詣伷請䧏詔褒其功封其子二人為亭侯各三千戶賜
絹六千匹頃之并督青州諸軍事加侍中之服進拜大
將軍開府儀同三司伷既戚屬尊重加有平吳之功克
己恭儉無矜滿之色寮吏盡力百姓懷化太康四年薨
時年五十七臨終表求葬母太妃陵次并乞分國封四
子帝許之恭王覲嗣立又封次子澹為武陵王繇為東
安王漼為淮陵王覲字思祖拜冗從僕射太熙元年薨
時年三十五子睿立是為元帝中興初帝以皇子裒為
琅邪王奉恭王祀裒早薨更以皇子煥為琅邪王其日
薨復以皇子昱為琅邪王即簡文帝也咸和之初既徙
封會稽成帝又以康帝為琅邪王康帝即位封成帝長
子哀帝為琅邪王哀帝即位以廢帝為琅邪王廢帝即
位以會稽王攝行琅邪國祀簡文帝登阼琅邪王無嗣
及帝臨崩封少子道子為琅邪王道子後為會稽王更
以恭帝為琅邪王帝既即位琅邪國除武陵莊王澹字
思弘初為冗從僕射後封東武公邑五千二百戶轉前
將軍中護軍性忌害無孝友之行弟東安王繇有令名
為父母所愛澹悪之如讐遂譖繇於汝南王亮亮素與
繇有隙奏廢徙之趙王倫作亂以澹為領軍將軍澹素
與河内郭俶俶弟侃善酒酣俶等言張華之冤澹性酗
酒因並殺之送首於倫其酗虐如此澹妻郭氏賈后内
妹也初恃勢無禮於澹母齊王冏輔政澹母諸葛太妃
表澹不孝乞還繇由是澹與妻子徙遼東其子禧年五
歲不肯隨去曰要當為父求還無為俱徙陳訴歴年太
妃薨繇被害然後得還拜光禄大夫尚書太子太傅改
封武陵王永嘉末為石勒所害子哀王喆立喆字景林
拜散騎常侍亦為勒所殺無子其後元帝立皇子晞為
武陵王以奉澹祀東安王繇字思元初拜東安公歴散
騎黃門侍郎遷散騎常侍美鬚髯性剛毅有威望博學
多才事親孝居喪盡禮誅楊駿之際繇屯雲龍門兼統
諸軍以功拜右衞將軍領射聲校尉進封郡王邑二萬
戶加侍中兼典軍大將軍領右衛如故遷尚書右僕射
加散騎常侍是日誅賞三百餘人皆自繇出東夷校尉
文俶父欽為繇外祖諸葛誕所殺繇慮俶為舅家之患
是日亦以非罪誅俶繇兄澹屢構繇於汝南王亮亮不
納至是以繇專行誅賞澹因隙譛之亮惑其說遂免繇
官以公就第坐有悖言廢徙帶方永康初徵繇復封拜
宗正卿遷尚書轉左僕射惠帝之討成都王穎時繇遭
母喪在鄴勸穎解兵而䧏及王師敗績穎怨繇乃害之
後立琅邪王覲子長樂亭侯渾為東安王以奉繇祀尋
薨國除淮陵元王漼字思冲初封廣陵公食邑二千九
百戶歴左將軍散騎常侍趙王倫之簒也三王起義漼
與左將軍王輿攻殺孫秀因而廢倫以功進封淮陵王
入為尚書加侍中轉宗正光禄大夫薨子貞王融立薨
無子安帝時立武陵威王孫藴為淮陵王以奉元王之
祀位至散騎常侍無子以臨川王寳子安之為嗣宋受
禪國除
清惠亭侯京字子佐魏末以公子賜爵年二十四薨追
贈射聲校尉以文帝子機字太元為嗣泰始元年封燕
王邑六千六百六十三戶機之國咸寕初徵為步兵校
尉以漁陽郡益其國加侍中之服拜青州都督鎮東將
軍假節以北平上谷廣寗郡一萬三百四十七戶增燕
國為二萬戶薨無子齊王冏表以子幾嗣後冏敗國除
扶風武王駿字子臧幼聪慧年五六歲能書疏諷誦經
籍見者竒之及長清貞守道宗室之中最為儁望魏景
初中封平陽亭侯齊王芳立駿年八歲為散騎常侍侍
講焉尋遷步兵屯騎校尉常侍如故進爵鄉侯出為平
南將軍假節淮北諸軍事改封平夀侯轉安東將軍咸
熙初徙封東牟侯轉安東大將軍鎮許昌武帝踐阼進
封汝隂王邑萬戶都督豫州諸軍事吳將丁奉寇芍陂
駿督諸軍距退之遷使持節都督揚州諸軍事代石苞
鎮夀春尋復都督豫州還鎮許昌遷鎮西大將軍使持
節都督雍梁等州諸軍事代汝南王亮鎮關中加袞冕
侍中之服駿善撫御有威恩勸督農桑與士卒分役已
及寮佐并將帥兵士等人限田十畝具以表聞詔遣普
下州縣使各務農事咸寕初羌虜樹機能等叛遣衆討
之斬三千餘級進位征西大將軍開府辟召儀同三司
持節都督如故又詔駿遣七千人代凉州守兵樹機能
侯彈勃等欲先劫佃兵駿命平虜護軍文俶督凉秦雍
諸軍各進屯以威之機能乃遣所領二十部及彈勃等
面縛軍門各遣入質子安定北地金城諸胡吉軻羅侯
金多及北敵熱冏等二十萬口又來䧏其年入朝徙封
扶風王以氐戶在國界者增封給羽葆鼓吹太康初進
拜驃騎將軍開府持節都督如故駿有孝行母伏太妃
隨兄亮在官駿常涕泣思慕若聞有疾輙憂懼不食或
時委官定省少好學能著論與荀顗論仁孝先後文有
可稱及齊王攸出鎮駿表諫懇切以帝不從遂發疾薨
追贈大司馬加侍中假黃鉞西土聞其薨也泣者盈路
百姓為之樹碑長老見碑莫不下拜其遺愛如此有子
十人暢歆最知名暢字元舒改封順陽王拜給事中屯
騎校尉遊擊將軍永嘉末劉聪入洛不知所終歆字弘
舒武王薨後兄暢推恩請分國封歆太康中詔封新野
縣公邑千八百戶儀比縣王歆雖少貴而謹身履道母
臧太妃薨居喪過禮以孝聞拜散騎常侍趙王倫簒立
以為南中郎將齊王冏舉義移檄天下歆未知所從嬖
人王綏曰趙親而強齊疎而弱宜從趙參軍孫洵大言
於衆曰趙王凶逆天下當共討之大義滅親古之明典
歆從之乃使洵詣冏冏迎執其手曰使我得成大節者
新野公也冏入洛歆躬貫甲胄率所領導冏以勲進封
新野郡王邑二萬戶遷使持節都督荆州諸軍事鎮南
大將軍開府儀同三司歆將之鎮與冏同乘謁陵因說
冏曰成都王至親同建大勲今宜留之與輔政若不能
爾當奪其兵權冏不從俄而冏敗歆懼自結於成都王
穎歆為政嚴刻蠻夷並怨及張昌作亂於江夏歆表請
討之時長沙王乂執政與成都王穎有隙疑歆與穎連
謀不聽歆出兵昌衆日盛時孫洵為從事中郎謂歆曰
古人有曰一日縱敵數世之患公荷藩屏之任居推轂
之重拜表輙行有何不可而使姦凶滋蔓禍釁不測豈
維翰王室鎮静方夏之謂乎歆將出軍王綏又曰昌等
小賊偏禆自足制之不煩違帝命親矢石也乃止昌至
樊城歆出距之衆潰為昌所害追贈驃騎將軍無子以
兄子劭為後永嘉末沒於石勒
梁孝王肜字子徽清脩恭儉無他才能以公子封平樂
亭侯五等建封開平子武帝受禪封梁王及之國遷北
中郎將督鄴城守事時諸王自選官屬肜坐用姦人汝
隂上計吏張蕃為中大夫削一縣咸寕中復以陳國汝
南南頓增封為次國太康中代孔洵監豫州軍事加平
東將軍鎮許昌頃之又以本官代下邳王晃監青徐州
軍事進號安東將軍元康初轉征西將軍代秦王柬都
督關中軍事領護西戎校尉加侍中進督凉州尋徵為
衞將軍錄尚書事行太子太保給千兵百騎久之復為
征西大將軍代趙王倫鎮關中都督凉雍諸軍事置左
右長史司馬又領西戎校尉屯好畤督建威將軍周處
振威將軍盧播等伐氐賊齊萬年於六陌肜與處有隙
促令進軍而絶其後播又不救之故處見害朝廷尤之
尋徵拜大將軍尚書令領軍將軍錄尚書事肜嘗大會
謂參軍王銓曰我從兄為尚書令不能啖大臠大臠故
難銓曰公在此獨嚼尚難矣肜曰長史大臠為誰曰盧
播是也肜曰是家吏隐之耳銓曰天下咸是家吏便恐
王法不可復行肜又曰我在長安作何等不善因指單
衣補幰以為清銓答曰朝野望公舉薦賢才使不仁者
遠而位居公輔單衣補幰以此為清無足稱也肜有慚
色永康初共趙王倫廢賈后詔以肜為太宰守尚書令
趙王倫輔政有星變占曰不利上相孫秀懼倫當之乃
省司徒為丞相以授肜猥加崇進欲以應之或曰肜無
權不益也肜固讓不受及倫簒位以肜為阿衡給虎賁
百人軒懸之樂十人倫滅詔肜以太宰領司徒又代高
密王泰為宗師永康二年薨喪葬依汝南文成王亮故
事博士陳留蔡克議諡曰肜位為宰相責深任重屬尊
親近且為宗師朝所仰望下所具瞻而臨大節無不可
奪之志當危事不能舍生取義愍懷之廢不聞一言之
諫淮南之難不能因勢輔義趙王倫簒逆不能引身去
朝宋有蕩氏之亂華元自以不能居官曰君臣之訓我
所司也公室卑而不正吾罪大矣夫以區區之宋猶有
不素餐之臣而况帝王之朝而有苟容之相此而不貶
法將何施謹案諡法不勤成名曰靈肜見義不為不可
謂勤宜諡曰靈梁國常侍孫霖及肜親黨稱枉臺乃下
符曰賈氏專權趙王倫簒逆皆力制朝野肜勢不得去
而責其不能引身去朝義何所據克重議曰肜為宗臣
而國亂不能匡主顛不能扶非所以為相故春秋譏華
元樂舉謂之不臣且賈氏之酷烈不甚於吕后而王陵
猶得杜門趙王倫之無道不甚於殷紂而微子猶得去
之近者太尉陳凖異姓之人加弟徽有射鈎之隙亦得
託疾辭位不涉偽朝何至於肜親倫之兄而獨不得去
乎趙盾入諫不從出亾不遠猶不免於責况肜不能去
位北面事僞主乎宜如前議加其貶責以廣為臣之節
明事君之道於是朝廷從克議肜故吏復追訴不已故
改焉無子以武陵王澹子禧為後是為懷王拜征虜將
軍與澹俱沒於石勒元帝時以西陽王羕子悝為肜嗣
早薨是為殤王至是懷王子翹自石氏歸國得立是為
聲王官至散騎常侍薨無子詔以武陵威王子㻱為翹
嗣歴永安太僕與父晞俱廢徙新安薨太元中復國子
龢立薨子珍之立桓元簒位國臣孔璞奉珍之奔于夀
陽義旗初乃歸累遷左衛將軍太常卿劉裕伐姚泓請
為諮議参軍為裕所害國除
文六王
文帝九男文明王皇后生武帝齊獻王攸城陽哀王兆
遼東悼惠王定國廣漢殤王廣德其樂安平王鑒燕王
機皇子永祚樂平王延祚不知母氏燕王機繼清惠亭
侯别有傳永祚早亾無傳
齊獻王攸字大猷少而岐嶷及長清和平允親賢好施
愛經籍能屬文善尺牘為世楷則才望出武帝之右宣
帝每器之景帝無子命攸為嗣從征王淩封長樂亭侯
及景帝崩攸年十歲哀動左右大見稱嘆襲封武陽侯
奉景獻羊后於别第事后以孝聞復歴散騎常侍步兵
校尉時年十八綏撫營部甚有威惠五等建改封安昌
侯遷衛將軍居文帝喪哀毁過禮杖而後起左右以稻
米乾飯雜理中丸進之攸泣而不受太后自往勉喻曰
若萬一加以他疾將復如何宜遠慮深計不可專守一
志常遣人逼進飲食司馬嵇喜又諫曰毁不滅性聖人
之教且大王地即密親任惟元輔匹夫猶惜其命以為
祖宗况荷天下之大業輔帝室之重任而可盡無極之
哀與顔閔争孝不可令賢人笑愚人幸也喜乃躬自進
食攸不得已為之強飯喜退攸謂左右曰嵇司馬將令
我不㤀居喪之節得存區區之身耳武帝踐阼封齊王
時朝廷草創而攸總統軍事撫寕内外莫不景附焉詔
議藩王令自選國内長史攸奏議曰昔聖王封建萬國
以親諸侯軌迹相承莫之能改誠以君不世居則人心
偷幸人無常主則風俗偽薄是以先帝深覽經遠之統
思復先哲之軌分土畫疆建爵五等或以進德或以酬
功伏惟陛下應期創業樹建親戚聽使藩國自除長吏
而今草創制度初立雖庸蜀順軌吳猶未賓宜俟清泰
乃議復古之制書比三上輙報不許其後國相上長吏
闕典書令請求差選攸下令曰忝受恩禮不稱惟憂至
於官人叙才皆朝廷之事非國所宜裁也其令自上請
之時王家人衣食皆出御府攸表租秩足以自供求絶
之前後十餘上帝又不許攸雖未之國文武官屬下至
士卒分租賦以給之疾病死喪賜與之而時有水旱國
内百姓則加振貸湏豐年乃責十減其二國内頼之遷
驃騎將軍開府辟召禮同三司䧏身虛已待物以信常
歎公府不案吏然以董御戎政復有威克之宜乃下教
曰夫先王馭世明罰飭法鞭朴作教以正逋慢且唐虞
之朝猶湏督責前欲撰次其事使粗有常懼煩簡之宜
未審其要故令劉程二君詳定然思惟之鄭鑄刑書叔
向不韙范宣議制仲尼譏之令皆如舊無所增損其常
節度所不及者隨事處决諸吏各竭乃心思同在公古
人之節如有所闕以頼股肱匡佐之規庶以免負於是
内外祗肅時驃騎當罷營兵兵士數千人戀攸恩德不
肯去遮京兆主言之帝乃還攸兵攸每朝政大議悉心
陳之詔以比年饑饉議所節省攸奏議曰臣聞先王之
教莫不先正其本務農重本國之大綱當今方隅清穆
武夫釋甲廣分休假以就農業然守相不能勤心恤公
以盡地利昔漢宣歎曰與朕理天下者惟良二千石乎
勤加賞罰黜陟幽明於時翕然用多名守計今地有餘
羡而不農者衆加附業之人復有虛假通天下之謀則
饑者必不少矣今宜嚴敇州郡檢諸虛詐害農之事督
實南畆上下同奉所務則天下之榖可復古政豈患於
暫一水旱便憂飢餒哉考績黜陟畢使嚴明畏威懷惠
莫不自厲又都邑之内遊食滋多巧伎末業服飾奢麗
富人兼羡猶有魏之遺弊染化日淺靡財害榖動復萬
計宜申明舊法必禁絶之使去奢即儉不奪農時畢力
稼穡以實倉廪則榮辱禮節由之而生興化反本於兹
為盛轉鎮東大將軍加侍中羽葆鼓吹行太子少傅數
年授太子太傅獻箴於太子頗寓規戒世以為工咸寧
二年代賈充為司空侍中太傅如故初攸特為文帝所
寵愛每見攸輙撫床呼其小字曰此桃符座也幾為太
子者數矣及帝寢病慮攸不安為武帝叙漢淮南王魏
陳思王故事而泣臨崩執攸手以授帝先是太后有疾
既瘳帝與攸舉觴上夀攸以太后前疾危篤因歔欷流
涕帝有愧焉攸嘗侍帝疾恒有憂慼之容時人以此稱
歎之及太后臨崩亦流涕謂帝曰桃符性急而汝為兄
不慈我若遂不起恐必不能相容以是屬汝勿㤀我言
及帝晚年諸子並弱而太子不令朝臣内外皆屬意於
攸中書監荀勖侍中馮紞皆諂諛自進攸素疾之勖等
以朝望在攸恐其為嗣禍必及已乃從容言於帝曰陛
下萬歲之後太子不得立也帝曰何故勖曰百僚内外
皆歸心齊王太子焉得立乎陛下試召齊王之國必舉
朝以為不可則臣言有徵矣紞又言曰陛下遣諸侯之
國成五等之制者宜先從親始親莫如齊王帝既信勖
言又納紞說太康三年下詔以攸為大司馬都督青州
諸軍事侍中如故假節將本營千人親騎帳下司馬大
車皆如舊增鼓吹一部官騎滿二十人置騎司馬五人
餘主者詳案舊制施行攸不悅明年策命攸之國又詔
下太常議崇錫之物以濟南郡益齊國又以攸子實為
北海王於是偹物典策設軒懸之樂六佾之舞黃鉞朝
車乘輿之副從焉攸知荀勖馮紞構已憤怨發病乞守
先后陵不許帝遣御醫診視諸醫希旨皆言無疾疾轉
篤猶催上道攸自強入辭素持容儀疾雖困尚自整厲
舉止如常帝益疑無疾辭出信宿嘔血而薨時年三十
六帝哭之慟馮紞侍側曰齊王名過其實而天下歸之
今自薨殞社稷之福也陛下何哀之過帝收淚而止詔
喪禮依安平王孚故事廟設軒懸之樂配饗太廟子冏
立别有傳攸以禮自拘鮮有過事就人借書必手刊其
謬然後反之加以至性過人有觸其諱者輒泫然流涕
雖武帝亦憚之每引之同處必擇言而後發三子蕤贊
實蕤字景回出繼遼東王定國太康初徙封東莱王元
康中歴步兵屯騎校尉蕤性強暴使酒數陵侮弟冏冏
以兄故容之冏起義兵趙王倫收蕤及北海王寔繫廷
尉當誅倫太子中庶子祖納上疏言蕤寔獻王之子明
德之允宜蒙特宥以全睦親之典會孫秀死蕤等悉得
免冏擁衆入洛蕤於路迎之冏不即見湏符付前頓蕤
恚曰吾坐爾殆死曾無友于之情及冏輔政詔以蕤為
散騎常侍加大將軍領後軍侍中蕤又從冏求開府冏
不許蕤以是益恚密表冏專擅與左將軍王輿謀共廢
冏事覺免為庶人尋詔徙蕤上庸後封微陽侯永寕初
上庸内史陳鍾承冏旨害蕤冏死詔誅鍾復蕤封改葬
以王禮贊字景期繼廣漢殤王廣德後年六歲太康元
年薨諡沖王寔字景深初為長樂亭侯攸以贊薨又以
寔繼廣漢殤王後改封北海王永寕初為平東將軍假
節加散騎常侍代齊王冏鎮許昌尋進安南將軍都督
豫州軍事增邑滿二萬戶未發留為侍中上軍將軍給
千兵百騎
城陽哀王兆字千秋年十歲而天武帝踐阼以皇子景
度為兆後於是追加兆封諡景度以泰始六年薨復以
第五子憲繼哀王後薨復以第六子祇為東海王繼哀
王後薨咸寕初又封第十三子遐為清河王以繼兆後
遼東悼惠王定國年三歲薨咸寕初追加封諡齊王攸
以長子蕤為嗣蕤薨子遵嗣
廣漢殤王廣德年二歲薨咸寕初追加封諡齊王攸以
第五子贊紹封薨攸更以第二子寔嗣廣漢後
樂安平王鑒字大明初封臨泗亭侯武帝踐阼封樂安
王泰始中拜越騎校尉咸寕初以齊之梁鄒益封因之
國服侍中之服元康初徵為散騎常侍上軍大將軍領
射聲校尉尋遷使持節都督豫州軍事安南將軍代清
河王遐鎮許昌以疾不行七年薨子殤王籍立薨無子
齊王冏以子冰紹鑒後以濟隂萬一千二百一十九戶
改為廣陽國立冰為廣陽王冏敗廢
樂平王延祚字大思少有篤疾不任封爵太康初詔封
為樂平王尋薨無子
惠帝愍懷太子遹字熙祖惠帝長子母曰謝才人幼而
聰慧武帝愛之常在左右嘗與諸皇子戲殿上惠帝来
朝執諸皇子手次至太子帝曰是汝兒也惠帝乃止宫
中嘗夜失火武帝登樓望之太子時年五歲牽帝裾入
闇中帝問其故太子曰暮夜倉卒宜偹非常不宜令照
見人君也由是竒之嘗從帝觀豕牢言於帝曰豕甚肥
何不殺以享士而使久費五榖帝嘉其意即使烹之因
撫其背謂廷尉傅祗曰此兒當興我家嘗對羣臣稱太
子似宣帝於是令譽流於天下時望氣者言廣陵有天
子氣故封為廣陵王邑萬戶以劉寔為師孟珩為友楊
凖馮蓀為文學惠帝即位立為皇太子盛選德望以為
師傅以何邵為太師王戎為太傅楊濟為太保裴楷為
少師張華為少傅和嶠為少保元康元年出就東宫又
詔曰遹尚幼蒙今出東宫惟當賴師傅羣賢之訓其遊
處左右宜得正人使共周旋能相長益者於是使太保
衞瓘之息庭司空泰息略太子太傅楊濟息毖太子少
師裴楷息憲太子少傅張華息禕尚書令華廙息恒與
太子遊處以相輔導焉及長不好學惟與左右嬉戲不
能尊敬師傅賈后素忌太子有令譽因此密敕黃門閹
宦媚諛於太子曰殿下誠可及壯時極意所欲何為恒
自拘束每見喜怒之際輙嘆曰殿下不用威刑天下豈
得畏服太子所幸蔣美人生男又言宜隆其賞賜多為
皇孫造玩弄之器太子從之於是慢弛益彰或廢朝侍
恒在後園遊戲愛埤車小馬令左右馳騎斷其鞅勒使
墮地為樂或有忤犯者手自捶擊之性拘小忌不許繕
壁脩牆正瓦動屋而於宫中為市使人屠酤手揣斤兩
輕重不差其母本屠家女也故太子好之又令西園賣
葵菜藍子雞麵之屬而收其利東宫舊制月請錢五十
萬偹於衆用太子恒探取二月以供嬖寵洗馬江統陳
五事以諫之太子不納語在統傳中舍人杜錫以太子
非賈后所生而后性凶暴深以為憂每盡忠規勸太子
修德進善遠於讒謗太子怒使人以針著錫常所坐氊
中而刺之太子性剛知賈謐恃后之貴不能假借之謐
至東宫或捨之而於後庭遊戲詹事裴權諫曰賈謐甚
有寵於中宫而有不順之色若一旦交搆大事去矣宜
深自謙屈以防其變廣延賢人用自輔翼太子不能從
初賈后母郭槐欲以韓夀女為太子妃太子亦欲婚韓
氏以自固而夀妻賈午及后皆不聽而為太子聘王衍
小女惠風太子聞衍長女美而賈后為謐聘之心不能
平頗以為言謐嘗與太子圍碁争道成都王穎見而訶
謐謐愈不平因此譛太子於后曰太子廣買田業多畜
私財以結小人者為賈氏故也密聞其言云皇帝萬歲
後吾當魚肉之非但如是也若宫車晏駕彼居大位依
楊氏故事誅臣等而廢后於金墉如反掌耳不如早為
之所更立慈順者以自防衛后納其言又宣揚太子之
短布諸遠近於時朝野咸知賈后有害太子意中護軍
趙俊請太子廢后太子弗聽九年六月有桑生於宫西
廂日長尺餘數日而枯十二月賈后將廢太子詐稱上
不和呼太子入朝既至后不見置於别室遣婢陳舞賜
以酒棗逼飲醉之使黃門侍郎潘岳作書草若禱神之
文有如太子素意因醉而書之命小婢承福以紙茟及
書草使太子書之文曰陛下宜自了不自了吾當入了
之中宫又宜速自了不自了吾當手了之并謝妃共要
尅期而兩發勿疑猶豫致後患茹毛飲血於三辰之下
皇天許當埽除患害立道文為王蔣為内主願成當三
牲祠北君大赦天下要䟽如律令太子醉迷不覺遂依
而寫之其字半不成既而補成之后以呈帝帝幸式乾
殿召公卿入使黃門令董猛以太子書及青紙詔曰遹
書如此今賜死徧示諸公王莫有言者惟張華裴頠證
明太子賈后使董猛矯以長廣公主辭白帝曰事宜速
決而羣臣各有不同若有不從詔宜以軍法從事議至
日西不决后懼事變乃表免太子為庶人詔許之於是
使尚書和郁持節解結為副及大將軍梁王肜鎮東將
軍淮南王允前將軍東武公澹趙王倫太保何劭等詣
東宫廢太子為庶人是日太子遊元圃聞有使者至改
服出崇賢門再拜受詔步出承華門乘麤犢車澹以兵
仗送太子妃王氏三皇孫於金墉城考竟謝淑妃及太
子保林蔣俊明年正月賈后又使黃門自首欲與太子
為逆詔以黃門首辭班示公卿又遣澹以千兵防送太
子更幽於許昌宫之别坊令治書侍御史劉振持節守
之先是有童謠曰東宫馬子莫聾空前至臘月纏汝&KR1058;
又曰南風起兮吹白沙遥望魯國鬱嵯峨千歲髑髏生
齒牙南風后名沙門太子小字也初太子之廢也妃父
王衍表請離婚太子至許遺妃書曰鄙雖頑愚心念為
善欲盡忠孝之節無有悪逆之心雖非中宫所生奉事
有如親母自為太子以来敕見禁檢不得見母自宜城
君亾不見存恤恒在空室中坐去年十二月道文疾病
困篤父子之情實相憐愍于時表國家乞加徽號不見
聽許疾病既篤為之求請恩福無有惡心自道文病中
宫三遣左右来視云天教呼汝到二十八日暮有短函
来題言東宫發疏云言天教欲見汝即便作表求入二
十九日早入見國家湏臾遣至中宫中宫左右陳舞見
語中宫旦来吐不快使住空屋中坐湏臾中宫遣陳舞
見語聞汝昨表陛下為道文乞王不得王是成國耳中
宫遥呼陳舞昨天教與太子酒棗便持三升酒大盤棗
来見與使飲酒噉棗盡鄙素不飲酒即便遣舞啟說不
堪三升之意中宫遥呼曰汝常陛下前持酒可喜何以
不飲天與汝酒當使道文差也便答中宫陛下會同一
日見賜故不敢辭通日不飲三升酒也且實未食恐不
堪又未見殿下飲此或至顛倒陳舞復轉語云不孝那
天與汝酒飲不肯飲中有惡物邪遂可飲二升餘有一
升求持還東宮飲盡逼迫不得已更飲一升飲已體中
荒迷不復自覺湏臾有一小婢持封箱来云詔使寫此
文書鄙便驚起視之有一白紙一青紙催促云陛下停
待又小婢承福持筆研墨黃紙来使寫急疾不容復視
實不覺紙上語輕重父母至親實不相疑事理如此實
為見誣想衆人見明也太子既廢非其罪衆情憤怨右
衞督司馬雅宗室之疎屬也與常從督許超並有寵於
太子二人深傷之說趙王倫謀臣孫秀曰國無適嗣社
稷將危大臣之禍必起而公奉事中宮與賈郭親密太
子之廢皆云豫知一旦事起禍必及矣何不先謀之秀
言於趙王倫倫深納焉計既一定而秀說倫曰太子為
人剛猛若得志之日必肆其情性矣明公素事賈后街
談巷議皆以公為賈氏之黨今雖欲建大功於太子太
子雖將含忍宿忿必不能加賞於公當謂公逼百姓之
望翻覆以免罪耳若有瑕釁猶不免誅不若遷延却期
賈后必害太子然後廢賈后為太子報讎猶足以為功
乃可得志倫然之秀因使反間言殿中人欲廢賈后迎
太子賈后聞之憂怖乃使太醫令程據合巴豆杏子丸
三月矯詔使黃門孫慮齎至許昌以害太子初太子恐
見鴆恒自煑食於前慮以告劉振振乃徙太子於小坊
中絶不與食宫中猶於牆壁上過食與太子慮乃逼太
子以藥太子不肯服因如厠慮以藥杵椎殺之太子大
呼聲聞於外時年二十三將以庶人禮葬之賈后表曰
遹不幸喪亾傷其迷悖又早短折悲痛之懷不能自已
妾私心冀其刻肌刻骨更思孝道規為稽顙正其名號
此志不遂重以酸恨遹雖罪在莫大猶王者子孫便以
匹庶送終情實憐愍特乞天恩賜以王禮妾誠闇淺不
識禮義不勝至情冒昧陳聞詔以廣陵王禮葬之及賈
庶人死乃誅劉振孫慮程據等使使持節兼司空衛尉
伊策復皇太子位號帝為太子追服長子斬衰羣臣齊
衰使尚書和郁率東宫官屬具告凶之制迎太子喪於
許昌喪之發也大風雷電幃盖分裂帝又為哀策臨軒
使洗馬劉務告於太子之殯辭旨哀苦諡太子曰愍懷
六月己卯葬於顯平陵帝感閻纉之言立思子臺故臣
江統陸機並作誄頌焉太子三子虨臧尚並與父同幽
金墉虨字道文永康元年正月薨四月追封南陽王臧
字敬文永康元年四月封臨淮王己巳詔立為皇太孫
還妃王氏以母之稱太孫太妃太子官屬即轉為太孫
官屬趙王倫行太孫太傅五月倫與太孫俱之東宫太
孫自西掖門出車服侍從皆愍懷之舊也到銅駞街宫
人哭侍從者皆哽咽路人抆淚焉桑復生於西廂太孫
廢乃枯永寕元年正月趙王倫簒位廢為濮陽王與帝
俱遷金墉尋被害太安初追諡曰哀尚字敬仁永康元
年四月封為襄陽王永寕元年八月立為皇太孫太安
元年三月薨諡曰冲大孫
通志卷八十上
