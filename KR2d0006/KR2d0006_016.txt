通志卷十下
宋右廸功郎鄭樵漁仲撰
晉紀第十下
元帝明帝成帝康帝穆帝哀帝廢
帝簡文帝孝武帝安帝恭帝
元皇帝諱睿字景文宣帝曾孫琅邪恭王覲之子也咸
寧二年生於洛陽有柛光之異一室盡明所藉藁如始
刈及長白毫生於日角之左隆凖龍顔目有精曜顧眄
煒如也年十五嗣位琅邪王幼有令聞及惠皇之際王
室多故帝每恭儉退讓以免于禍沉敏有度量不顯灼
然之迹故時人未之識焉惟侍中嵇紹異之謂人曰琅
邪王毛骨非常殆非人臣之相也元康三年拜員外散
騎常侍累遷左將軍從討成都王穎蕩隂之敗也叔父
東安王繇為穎所害帝懼禍及將出奔其夜月正明而
禁衞嚴警無由得去甚窘廹有頃雲霧晦冥雷雨暴至
徼者皆弛因得潛出穎先令諸關無得出貴人帝既至
河陽為津吏所止從者宋典後來以策鞭帝馬而笑曰
舍長官禁貴人汝亦被拘邪吏乃聽過至洛陽迎太妃
俱歸國東海王越之收兵下邳也假帝輔國將軍尋加
平東將軍監徐州諸軍事鎮下邳俄遷安東將軍都督
揚州諸軍事越西迎大駕留帝居守永嘉初用王導計
始鎮建鄴以顧榮為軍司馬賀循為參佐王敦王導周
顗刁協等為腹心股肱賓禮名賢存問風俗江東歸心
焉屬太妃薨於國自表奔喪葬畢還鎮增封宣城郡二
萬戸加鎮東大將軍開府儀同三司受越命討征東將
軍周馥走之及懷帝蒙塵於平陽司空荀藩等移檄天
下推帝為盟主江州刺史華軼不從使豫章内史周廣
前江州刺史衛展討禽之愍帝即位加左丞相歲餘進
位丞相大都督中外諸軍事遣諸將分定江東斬叛者
孫弼於宣城平杜弢於湘州承制赦荆揚及西都不守
帝出師露次躬擐甲胄移檄四方徵天下之兵尅日進
討于時有玉冊見於臨安白玉麒麟神璽出於江寧其
文曰長壽萬年日有重暈皆以為中興之象焉
建武元年春正月辛巳平東將軍宋哲至宣愍帝詔曰
遭運迍否皇綱不振朕以寡德奉承洪緒不能祈天永
命紹隆中興至使凶人敢帥族類逼迫京輦朕今幽塞
窮城憂慮萬端恐一旦崩潰卿往詣丞相具宣朕意使
攝萬機時據舊都修復陵廟以雪大耻三月帝素服出
次舉哀三日西陽王羕及羣僚參佐州征牧守等上尊
號帝不許羕等以死固請至於再三帝慨然流涕曰孤
罪人也惟有蹈節死義以雪天下之耻庶贖鈇鉞之誅
吾本琅邪王諸賢見逼不已乃呼私奴命駕將反國羣
臣乃不敢逼請依魏晉故事為晉王許之辛卯即王位
大赦改元其殺祖父母父母及劉聰石勒不從此令諸
參軍拜奉車都尉掾屬駙馬都尉辟掾屬百餘人時人
謂之百六掾乃備百官立宗廟社稷于建康時四方競
上符瑞帝曰孤負四海之責未能思愆何徵祥之有丙
辰立世子紹為晉王太子以撫軍大將軍西陽王羕為
太保征南大將軍漢安侯王敦為大將軍右將軍王導
都督中外諸軍事驃騎將軍左長史刁恊為尚書左僕
射封王子宣成公裒為琅邪王六月丙寅司空并州刺
史廣武侯劉琨幽州刺史左賢王渤海公段匹磾領護
烏丸校尉鎮北將軍劉翰單于廣寗公段辰遼西公段
眷冀州刺史祝阿子邵續青州刺史廣饒侯曹嶷兗州
刺史定襄侯劉演東夷校尉崔毖鮮卑大都督慕容廆
等一百八十人上書勸進帝優令答之石勒將石虎圍
譙城平西將軍祖逖擊走之已而帝傳檄天下曰逆賊
石勒肆虐河朔逋誅歴載游魂縱逸復遣凶黨石虎犬
羊之衆越河南渡縱其鴆毒平西將軍祖逖帥衆討擊
應時潰散今遣車騎將軍琅邪王裒等九軍銳卒三萬
水陸四道徑造賊埸受逖節度有能梟虎首者賞絹三
千匹金五十斤封縣侯食邑二千戸又賊黨能梟送虎
首封賞亦同之七月散騎侍郎朱嵩尚書郎顧球卒帝
痛之將為舉哀有司奏舊尚書郎不在舉哀之例帝曰
衰亂之弊特相痛悼於是遂舉哀哭之甚慟丁未梁王
悝薨以太尉荀組為司徒弛山澤之禁八月甲午封梁
王世子翹為梁王荆州刺史第五猗為賊帥杜曾所推
遂與曾同反九月戊寅王敦使武昌太守趙誘襄陽太
守朱軌陵江將軍黃峻討猗為其將杜曾所敗誘等皆
死之石勒害京兆太守華輯梁州刺史周訪討杜曾大
破之十月丁未琅邪王裒薨十一月甲子封汝南王子
弼為新蔡王丁卯以司空劉琨為太尉置史官立太學
是歲揚州大旱
太興元年春正月戊申朔臨朝懸而不樂三月癸丑愍
帝崩問至帝斬縗居廬丙辰百寮上尊號令曰孤以不
德當厄運之極臣節未立匡救未舉夙夜所以忘寝食
也今宗廟廢絶億兆無繫羣官庶尹咸勉之以大政亦
何敢辭輙敬從所請是日即皇帝位大赦改元文武增
位二等庚午立王太子紹為皇太子壬申詔在事之人
其有政績可述刑獄得中者及當官軟弱茹柔吐剛行
身穢濁脩飾時譽者各以名聞又詔遠近贄禮一切斷
之夏四月丁丑朔日有蝕之加大將軍王敦江州牧進
驃騎將軍王導開府儀同三司戊寅初禁招魂葬乙酉
西平地震五月癸丑使持節侍中都督太尉并州刺史
廣武侯劉琨為段匹磾所害六月旱帝親雩改丹陽内
史為丹陽尹甲申以尚書左僕射刁協為尚書令平南
將軍曲陵公荀崧為尚書左僕射庚寅以滎陽太守李
矩為都督司州諸軍事司州刺史戊戍封皇子晞為武
陵王初置諫鼓謗木秋七月戊申詔二千石令長當祗
奉舊憲正身明法抑齊豪彊存恤孤獨隐實戸口勸課
農桑州牧刺史當互相檢察不得顧私虧公長吏有志
在奉公而不見進用者有貪惏穢濁而以財勢自安者
若有不舉當受故縱蔽善之罪有而不知當受闇塞之
責各明慎奉行劉聰死其子粲嗣偽位八月冀徐青三
州蝗靳凖弑劉粲自號漢王冬十月癸未加廣州刺史
陶侃平南將軍劉曜僭即皇帝位于赤壁十一月乙卯
日夜出高三丈中有赤青珥新野王弼薨加大將軍王
敦荆州牧庚申詔羣公卿士其各上封事具陳災異所
由興無有所諱新作聽訟觀故歸命侯孫皓子璠謀反
伏誅十二月劉聰故將王騰馬忠等誅靳凖送傳國璽
於劉曜武昌地震丁丑封顯義亭侯渙為琅邪王己卯
琅邪王渙薨癸巳詔求吴之高德名賢或未旌錄者具
條列以聞江東三郡饑遣使振給之彭城内史周撫殺
沛國内史周默以反
二年春正月丁卯崇陽陵毁帝素服哭三日使冠軍將
軍梁堪守太常馬龜等修復山陵迎梓宮于平陽不尅
而還二月太山太守徐龕斬周撫傳首京師夏四月龍
驤將軍陳川以浚儀叛降於石勒太山太守徐龕以郡
叛自號兖州刺史寇濟岱秦州刺史陳安叛降于劉曜
五月癸丑太陽陵毁帝素服哭三日徐揚及江西諸郡
蝗吴郡大饑平北將軍祖逖及石勒將石虎戰于浚儀
王師敗績壬戍詔以百姓凋弊國用並匱自今非軍事
所須者皆省之甲子梁州刺史周訪及杜曾戰於武當
斬之禽第五猗六月丙子加周訪安南將軍罷御府及
諸郡丞置慱士員五人己亥加太常賀循開府儀同三
司秋七月乙丑太常賀循卒八月肅慎獻楛矢石砮徐
龕寇東莞遣太子左衞率羊鑒行征虜將軍統徐州刺
史蔡豹討之冬十月平北將軍祖逖使督護陳超襲石
勒將桃豹超敗没於陣十一月戊寅石勒僭即王位國
號趙十二月乙亥大赦詔百官各上封事并省衆
卑慕容廆襲遼東東夷校尉平州刺史崔毖奔高句驪
是歲南陽王保稱晉王於祁山三吴大饑
三年春正月丁酉朔晉王保為劉曜所逼遷于桑城二
月辛未石勒將石虎寇猒次平北將軍冀州刺史邵續
擊之續敗没於陣三月慕容廆奉送玉璽三紐閏月以
尚書周顗為尚書僕射夏四月壬辰枉矢流于翼軫五
月丙寅孝懷帝太子詮遇害于平陽帝三日哭庚寅地
震是月晉王保為其將張春所害劉曜使陳安攻春滅
之安因叛曜石勒將徐龕率衆来降六月大水丁酉盗
殺西中郎將護羌校尉涼州刺史西平公張實實弟茂
嗣領平西將軍涼州刺史秋七月丁亥詔以琅邪國人
在江表者近有千戸今立為懷德縣統丹陽郡可依漢
高祖沛光武南頓故事復其縣人祖逖部將衛策大破
石勒别軍於汴水加逖為鎮西將軍八月戊午尊敬王
后虞氏為敬皇后辛酉遷神主于太廟辛未梁州刺史
安南將軍周訪卒皇太子釋奠于太學以湘州刺史甘
卓為安南將軍梁州刺史九月徐龕反叛降于石勒冬
十月丙辰徐州刺史蔡豹以畏懦伏誅王敦殺武陵内
史向碩
四年春二月徐龕又帥衆來降鮮卑末波奉送皇帝信
璽庚戌告于太廟乃受之癸亥日鬭三月置周易儀禮
公羊博士癸酉以平東將軍曹嶷為安東將軍夏四月
辛亥帝親覽庶獄石勒攻猒次䧟之撫軍將軍幽州刺
史段匹磾没于勒五月旱庚申詔曰昔漢二祖及魏武
皆免良人武帝時涼州覆敗諸為奴婢亦皆復籍此累
代成規也其免中州良人遭難為揚州諸郡僮客者以
備征役秋七月大水甲戍以尚書戴若思為征西將軍
都督司兖豫并冀雍六州諸軍事司州刺史鎮合肥丹
陽尹劉隗為鎮北將軍都督青徐幽平四州諸軍事青
州刺史鎮淮隂壬午以驃騎將軍王導為司空八月常
山崩九月壬寅鎮西將軍豫州刺史祖逖卒冬十月壬
午以逖弟侍中約為平西將軍豫州刺史十二月以慕
容廆為持節都督幽平二州東夷諸軍事平州牧封遼
東郡公
永昌元年春正月乙卯大赦改元戊辰大將軍王敦舉
兵於武昌以誅劉隗為名龍驤將軍沈充帥衆應之三
月徵征西將軍戴若思鎮北將軍劉隗還衞京都以司
空王導為前鋒大都督以戴若思為驃騎將軍丹陽諸
郡皆加軍號加僕射周顗尚書左僕射領軍王䆳尚書
右僕射以太子右衞率周莚行冠軍將軍統兵三千討
沈充甲子封皇子昱為琅邪王劉隗軍于金城右將軍
周札守石頭帝親被甲徇六師於郊外遣平南將軍陶
侃領江州安南將軍甘卓領荆州各帥所統以躡敦後
四月敦前鋒攻石頭周札開城門應之奮威將軍侯禮
死之敦據石頭戴若思劉隗帥衆攻之王導周顗郭逸
虞潭等三道出戰六軍敗績尚書令刁恊奔于江乘為
賊所害鎮北將軍劉隗奔於石勒遣使謂敦曰公若不
忘本朝於此息兵則天下尚可共安也如其不然朕當
歸於琅邪以避賢路辛未大赦敦乃自為丞相都督中
外諸軍錄尚書事封武昌郡公邑萬戸丙子驃騎將軍
秣陵侯戴若思尚書左僕射護軍將軍武城侯周顗為
敦所害敦將沈充䧟吴國魏□䧟湘州吴國内史張茂
湘州刺史譙王承並遇害五月壬申敦以太保西陽王
羕為太宰加司空王導尚書令乙亥鎮南大將軍甘卓
為襄陽太守周慮所害蜀賊張龍寇巴東建平太守柳
純擊走之石勒遣騎寇河南六月旱秋七月王敦自加
兖州刺史郗鑒為安北將軍石勒將石虎攻䧟太山執
守將徐龕兖州刺史郗鑒自鄒山退守合肥八月敦以
其兄含為衛將軍自領寧益二州都督琅邪太守孫默
叛降于石勒冬十月大疫死者十二三己丑都督荆梁
二州諸軍事平南將軍荆州刺史武陵侯王廙卒辛卯
以下邳内史王䆳為征北將軍都督青徐幽平四州諸
軍事鎮淮隂新昌太守梁碩起兵反京師大霧黑氣蔽
天日月無光石勒攻䧟襄城城父遂圍譙破祖約别軍
約退據壽春十一月以司徒荀組為太尉己酉太尉荀
組薨罷司徒并丞相閏月己丑帝崩于内殿時年四十
七葬建平陵廟號中宗帝性簡儉冲素容納直言虛已
待物初鎮江東頗以酒色廢事王導深以為言帝命酌
引觴覆之於此遂絶有司嘗奏太極殿廣室施絳帳帝
曰漢文集上書皂囊為帷遂令冬施青布夏施青練帷
帳將拜貴人有司請市雀釵帝以煩費不許所幸鄭夫
人衣無文綵從母弟王廙為母立屋過制流涕止之然
晉室遘紛皇輿播越天命未改人謀叶贊元戎屢動不
出江畿經略區區僅全吴楚終於下陵上辱憂憤告謝
恭儉之德雖充雄武之量不足始秦時望氣者云五百
年後金陵有天子氣故始皇東游以厭之改其地曰秣
陵壍北山以絶其勢及孫權之稱號自謂當之孫盛以
為始皇逮于孫氏四百三十七載考其歴數猶為未及
元帝之渡江也乃五百二十六年真人之應在於此矣
咸寧初風吹太社樹折社中有青氣占者以為東莞有
天子之祥由是徙封東莞王於琅邪即武王也及吳之
亡王濬實先至建鄴而皓之降欵遠歸璽於琅邪天意
人事又符中興之兆太安之際童謠云五馬浮渡江一
馬化為龍及永嘉中歲鎮熒惑太白聚牛女之間識者
以為吴越之地當興王者是歲王室淪覆帝與西陽汝
南南頓彭城五王獲濟而帝竟登大位焉初元石圖有
牛繼馬後故宣帝深忌牛氏遂為二榼共一口以貯酒
焉帝先飲佳者而以毒酒鴆其將牛金而恭王妃夏侯
氏竟通小吏牛氏而生元帝亦有符云
元帝建武元年太興四年永昌元年即位六年
明皇帝諱紹字道畿元皇帝長子也幼而聰哲為元帝
所寵異年數歲嘗坐置膝前屬長安使來因問帝曰汝
謂日與長安孰遠對曰長安近不聞人從日邊來居然
可知也元帝異之明日宴羣僚又問之對曰日近元帝
失色曰何乃異間者之言乎對曰舉目則見日不見長
安由是益竒之建興初拜東中郎將鎮廣陵元帝為晉
王立為王太子及帝即尊號立為皇太子性至孝有文
武才略欽賢愛客雅好文辭當時名臣自王導庾亮温
嶠桓彛阮放等咸見親待嘗論聖人真假之意導等不
能屈又習武藝善撫將士于時東朝濟濟遠近屬心焉
及王敦之亂六軍敗績帝欲帥將士決戰升車將出中
庶子温嶠固諫抽劒斬鞅乃止敦素以帝神武明略朝
野之所欽信欲誣以不孝而廢焉大會百官而問温嶠
曰皇太子以何德稱聲色俱厲必欲使有言嶠對曰鉤
深致遠蓋非淺局所量以禮觀之可稱為孝矣衆皆以
為信然敦謀遂止永昌元年閏月己丑元帝崩庚寅太
子即皇帝位大赦尊所生荀氏為建安郡君
太寧元年春正月癸巳黃霧四塞京師火李雄使其將
李驤任回寇臺登將軍司馬玫死之越嶲太守李釗漢
嘉太守王載以郡叛降于驤二月葬元帝于建平陵帝
徒跣至于陵所以特進華恒為驃騎將軍都督石頭水
陸軍事乙丑黃霧四塞丙寅隕霜壬申又隕霜殺榖三
月戊寅朔改元臨軒停饗宴之禮懸而不樂丙戍隕霜
殺草饒安東光安陵三縣災燒七千餘家死者萬五千
人石勒攻䧟下邳徐州刺史卞敦退保盱眙王敦獻皇
帝信璽一紐敦將謀簒逆諷朝廷徵已帝乃手詔徵之
夏四月敦下屯于湖轉司空王導為司徒自領揚州牧
巴東監軍柳純為敦所害以尚書陳眕為都督幽平二
州諸軍事幽州刺史五月京師大水李驤等寇寧州刺
史王遜遣將姚岳距戰於堂狼大破之梁碩攻䧟交州
刺史王諒死之六月壬子立皇后庾氏平南將軍陶侃
遣參軍高寳攻梁碩斬之傳首京師進侃位征南大將
軍開府儀同三司秋七月丙子朔震太極殿柱是月劉
曜攻陳安於隴城滅之八月以安北將軍郗鑒為尚書
令石勒將石虎攻䧟青州刺史曹嶷遇害冬十一月王
敦以其兄征南大將軍含為征東將軍都督揚州江西
諸軍事以軍國饑乏調刺史以下米各有差
二年春正月丁丑帝臨朝停饗宴之禮懸而不樂庚辰
赦五歲刑以下術人李脫造妖書惑衆斬于建康市石
勒將石虎寇兖州刺史劉遐自彭城退保泗口三月劉
曜將康平寇魏興及南陽夏五月王敦矯詔拜其子應
為武衞將軍兄含為驃騎大將軍帝所親信常從督公
乘雄冉曾並為敦所害六月敦將舉兵内向帝密知之
乃乘巴滇駿馬微行至于湖隂察敦營壘而出有軍士
疑帝非常人又敦正晝寝夢日環其城驚起曰此必黃
鬚鮮卑奴來也帝母荀氏燕代人帝狀類外氏髯黃敦
故謂帝云於是使五騎物色追帝帝亦馳去馬有遺糞
輙以水灌之見逆旅賣食嫗以七寳鞭與之曰後有騎
來可以此示也俄而追者至問嫗嫗曰去已遠矣因以
鞭示之五騎傳玩稽留遂久又見馬糞冷以為信遠而
止不追帝僅而獲免丁卯加司徒王導大都督假節領
揚州刺史以丹陽尹温嶠為中壘將軍與右將軍卞敦
守石頭以光禄勲應詹為護軍將軍假節督朱雀橋南
諸軍事以尚書令郗鑒行衛將軍都督從駕諸軍事以
中書監庾亮領左衞將軍以尚書卞壼行中軍將軍徵
平北將軍徐州刺史王䆳平西將軍豫州刺史祖約北
中郎將兖州刺史劉遐奮武將軍臨淮太守蘇峻奮威
將軍廣陵太守陶瞻等還衞京師帝次于中堂秋七月
壬申朔敦遣其兄含及錢鳳周撫鄧岳等水陸五萬至
于南岸温嶠移屯水北燒朱雀桁以挫其鋒帝躬率六
軍出次南皇堂至癸酉夜募壯士遣將軍叚秀中軍司
馬曹渾左衛參軍陳嵩鍾寅等甲卒千人渡水掩其未
備平旦戰於越城大破之斬其前鋒將何康王敦憤惋
而死前宗正虞潭起義師於會稽沈充帥萬餘人來會
含等庚辰築壘于陵口丁亥劉遐蘇峻等帥精卒萬人
以至帝夜見勞之賜將士各有差義興人周蹇殺敦所
署太守劉芳平西將軍祖約逐敦所署淮南太守任台
于壽春乙未賊衆濟水護軍將軍應詹帥建威將軍趙
允等距戰不利賊至宣陽門北中郎將劉遐蘇峻等自
南塘横擊大破之劉遐又破沈充于青溪丙申賊燒營
宵遁丁酉帝還宮大赦惟敦黨不原於是分遣諸將追
其黨與悉平之封司徒王導為始興郡公邑三千戸賜
絹九千匹丹陽尹温嶠建寧縣公尚書下壼建興縣公
中書監庾亮永昌縣公北中郎將劉遐泉陵縣公奮武
將軍蘇峻邵陵縣公邑各一千八百戸絹各五千四百
疋尚書令郗鑒高平縣侯護軍將軍應詹觀陽縣侯邑
各千六百戸絹各四千八百匹建威將軍趙允湘南縣
侯右將軍卞敦益陽縣侯邑各千六百戸絹各三千二
百匹其餘封賞各有差冬十月以司徒王導為太保領
司徒太宰西陽王羕領太尉護軍將軍應詹為平南將
軍都督江州諸軍事江州刺史劉遐為監淮北諸軍事
徐州刺史庾亮為護軍將軍詔王敦羣從一無所問是
時石勒將石生屯洛陽豫州刺史祖約退保壽陽十二
月壬子帝謁建平陵從大祥之禮梁水太守爨亮益州
太守李逷以興古叛降于李雄沈充故將顧颺反於武
康攻燒城邑州縣討斬之
三年春二月戊辰復三族刑惟不及婦人三月幽州刺
史段末波卒以弟牙嗣戊辰立皇子衍為皇太子大赦
增文武位二等大酺三日賜鰥寡孤獨帛人二匹癸巳
徵處士臨海任旭會稽虞喜並為博士夏四月詔太宰
司徒已下詣都坐參議政道諸所因革務盡事中又詔
令羣臣直言毋有所隠己亥雨雹石勒將石良寇兖州
刺史檀贇力戰死之將軍李矩等並衆潰而歸石勒盡
䧟司兖豫三州之地五月以征南大將軍陶侃為征西
大將軍都督荆湘雍梁四州諸軍事荆州刺史王舒為
安南將軍都督廣州諸軍事廣州刺史六月石勒將石
虎攻劉曜將劉岳於新安䧟之以廣州刺史王舒為都
督湘中諸軍事湘州刺史湘州刺史劉顗為平越中郎
將都督廣州諸軍事廣州刺史大旱自正月不雨至于
是月秋七月辛未以尚書令郄鑒為車騎將軍都督青
兖二州諸軍事假節鎮廣陵領軍將軍卞壼為尚書令
詔求三恪及國初宗室哲王佐命功臣有禋祀廢絶者
主者其詳議諸應立後者以聞又詔曰郊祀天地帝王
之重事自中興以來惟南郊未曾北郊四時五郊之禮
都不復設五嶽四瀆名山大川載在祀典應望秩者悉
廢而未舉主者其依舊詳處八月詔求吴時將相名賢
之胄有能纂脩家訓又忠孝仁義静已守貞不聞於時
者州郡中正亟以名聞勿有所遺閏月以尚書左僕射
荀崧為光禄大夫錄尚書事尚書鄧攸為尚書左僕射
壬午帝不悆召太宰西陽王羕司徒王導尚書令卞壼
車騎將軍郄鑒護軍將軍庾亮領軍將軍陸曄丹陽尹
温嶠並受遺詔輔太子戊子帝崩于東堂年二十七葬
武平陵廟號肅宗帝聰明有機斷尤精物理于時兵凶
歲饑死疫過半虛弊既甚事極艱虞屬王敦挾震主之
威將移神器帝﨑嶇遵養以弱制彊潛謀獨斷廓清大
祲改授荆湘等四州以分上流之勢撥亂反正彊本弱
枝雖饗國日淺而規模弘遠矣
明帝太寧三年
成皇帝諱衍字世根明帝長子也太寧三年三月戊辰
立為皇太子閏月戊子明帝崩己丑太子即皇帝位大
赦增文武位二等賜鰥寡孤老帛人二匹尊皇后庾氏
為皇太后秋九月癸卯皇太后臨朝稱制司徒王導錄
尚書事與中書令庾亮參輔朝政以撫軍將軍南頓王
宗為驃騎將軍領軍將軍汝南王祐為衞將軍辛丑葬
明帝于武平陵冬十一月癸巳朔日有食之廣陵相曹
渾有罪下獄死
咸和元年春二月丁亥大赦改元大酺五日賜鰥寡孤
老米人二斛京師百里内復一年夏四月石勒遣其將
石生寇汝南汝南人執内史祖濟以叛甲子尚書左僕
射鄧攸卒五月大水六月癸亥使持節散騎常侍監淮
北諸軍事北中即將徐州刺史泉陵公劉遐卒癸酉以
車騎將軍郄鑒領徐州刺史征虜將軍郭默為北中郎
將假節監淮北諸軍劉遐部曲將李龍史迭奉遐子肇
代遐位以距默臨淮太守劉矯擊破之斬龍傳首京師
秋七月癸丑使持節都督江州諸軍事江州刺史平南
將軍觀陽伯應詹卒八月以給事中前將軍丹陽尹温
嶠為平南將軍假節都督江州刺史九月旱李雄將張
龍寇涪陵執太守謝俊冬十月封魏武帝元孫曹勱為
陳留王以紹魏丙寅衞將軍汝南王祐薨己巳封皇弟
岳為吳王車騎將軍南頓王宗有罪伏誅貶其族為馬
氏免太宰西陽王羕降為弋陽縣王庚辰赦百里内五
歲以下刑是月劉曜將黃秀帛成寇鄼平北將軍魏該
帥衆奔襄陽十一月壬子大閱於南郊改定王侯國秩
九分食一石勒將石聰攻壽陽不尅遂侵逡遒阜陵加
司徒王導大司馬假黃鉞都督中外征討諸軍事以禦
之歴陽太守蘇峻遣其將韓晃討石聰走之時大旱自
六月不雨至于是月十二月濟㟭太守劉闓殺下邳内
史夏侯嘉叛降石勒梁王翹薨
二年春正月寧州秀才龐遺起義兵攻李雄將任回李
謙等雄遣其將羅恒費黑救之寧州刺史尹奉遣禆將
姚岳朱提太守楊術援遺戰于臺登岳等敗績術死之
三月益州地震夏四月旱己未豫章地震五月甲申朔
日有食之丙戍加豫州内史祖約為鎮西將軍戌子京
師大水冬十月劉曜使其子允侵枹罕遂略河南地十
一月豫州刺史祖約歴陽太守蘇峻等反十二月辛亥
蘇峻使其將韓晃入姑就屠于湖壬子彭城王雄章武
王休叛奔峻庚申京師戒嚴假護軍將軍庾亮節為征
討都督以右衛將軍趙允為冠軍將軍歴陽太守使與
左將軍司馬流帥師距峻戰于慈湖流敗死之假驃騎
將軍鍾雅節帥舟軍與趙允為前鋒以距峻丙寅徙封
琅邪王昱為會稽王吳王岳為琅邪王辛未宣城内史
桓彛及峻戰于蕪湖彛軍敗績車騎將軍郄鑒遣廣陵
相劉矩帥師赴京師
三年春正月平南將軍温嶠帥師赴京師次于尋陽遣
督護王愆期西陽太守鄧嶽鄱陽太守紀睦為前鋒征
西大將軍陶侃遣督護龔登受嶠節度鍾雅趙允等次
慈湖王愆期鄧嶽等次直瀆丁未峻濟自横江登牛渚
二月庚戌峻至于蔣山假領軍將軍卞壼節帥六軍及
峻戰于西陵王師敗績丙辰峻攻青溪柵因風縱火王
師又大敗尚書令領軍將軍卞壼丹陽尹羊曼黃門侍
郎周導廬江太守陶瞻並遇害死者數千人庾亮又敗
于宣陽門内遂攜其諸弟與郭默趙允奔尋陽於是司
徒王導右光禄大夫陸曄荀崧等衞帝於太極殿太常
孔愉守宗廟賊乘勝麾戈接於帝座突入太后後宮左
右侍人皆見掠奪是時太官唯有燒餘米數石以供御
膳百姓號泣響震都邑丁巳峻矯詔大赦又以祖約為
侍中太尉尚書令自為驃騎將軍錄尚書事吴郡太守
庾冰奔于會稽三月丙子皇太后庾氏崩夏四月石勒
攻宛南陽太守王國叛降于勒壬申葬明穆皇后于武
平陵五月乙未峻逼遷天子于石頭帝哀泣升車宮中
慟哭峻以倉屋為宮遣管商張瑾弘徽寇晉陵韓晃寇
義興吴興太守虞潭與庾冰王舒等起義兵於三吴丙
午征西大將軍陶侃平南將軍温嶠護軍將軍庾亮平
北將軍魏該舟軍四萬次于蔡洲六月韓晃攻宣城内
史桓彛力戰死之壬辰平北將軍雍州刺史魏該卒于
師廬江太守毛寶攻賊合肥戍拔之秋七月祖約為石
勒將石聰所攻衆潰奔于歴陽石勒將石虎攻劉曜於
蒲坂八月曜及石虎戰于高侯虎敗績曜遂圍石生於
洛陽九月戊申司徒王導奔于白石庚午陶侃使督護
楊謙攻峻于石頭温嶠庾亮陣于白石竟陵太守李陽
距賊南偏峻輕騎出戰墜馬斬之衆遂大潰賊黨復立
峻弟逸為帥前交州刺史張璉據始興反進攻廣州鎮
南司馬曾勰等擊破之冬十月李雄將張龍寇涪陵太
守趙弼没於賊十二月乙未石勒敗劉曜於洛陽獲之
是歲石勒將石虎攻氐帥蒲洪於隴山降之
四年春正月帝在石頭賊將匡術以苑城歸順百官赴
焉侍中鍾雅右衛將軍劉超謀奉帝出為賊所害戊辰
冠軍將軍趙允遣將甘苖討祖約于歴陽敗之約奔于
石勒其將牽騰帥衆降峻子碩攻臺城又焚太極東堂
秘閣皆盡城中大飢米斗萬錢二月大雨霖丙戌諸軍
攻石頭李陽與蘇逸戰於柤浦陽軍敗建威内史滕含
以銳卒擊之逸等大敗含奉帝御于温嶠舟羣臣頓首
號泣請罪弋陽王羕有罪伏誅丁亥大赦時兵火之後
宮闕灰燼以建平園為宮甲午蘇逸以萬餘人自延陵
湖將入吴興乙未將軍王允之及逸戰于溧陽獲之壬
寅以湘州并荆州劉曜太子毗與其大司馬劉允帥百
官奔于上邽關中大亂三月壬子以征西大將軍陶侃
為太尉封長沙郡公車騎將軍郗鑒為司空封南昌縣
公平南將軍温嶠為驃騎將軍開府儀同三司封始安
郡公其餘封拜各有差庚午以右光祿大夫陸曄為衛
將軍開府儀同三司復封高密王紘為彭城王以護軍
將軍庾亮為平西將軍都督揚州之宣城江西諸軍事
假節領豫州刺史鎮蕪湖夏四月乙未驃騎將軍始安
公温嶠卒秋七月有星孛于西北會稽吴興宣城丹陽
大水詔復遭賊郡縣租稅三年八月劉曜將劉允等帥
衆侵石生次于雍九月石勒將石虎擊允斬之進屠上
邽盡滅劉氏坑其黨三千餘人冬十月廬山崩十二月
壬辰右將軍郭默害平南將軍江州刺史劉允太尉陶
侃帥師討默是歲天裂西北
五年春正月己亥大赦癸亥詔除諸將任子二月以尚
書陸玩為尚書左僕射孔愉為右僕射夏五月旱且飢
疫乙卯太尉陶侃擒郭默于尋陽斬之石勒將劉徵寇
南沙都尉許儒遇害進入海虞六月癸巳初稅田畝二
升秋八月石勒僭即皇帝位使其將郭敬寇襄陽南中
郎將周撫退歸武昌中州流人悉降于勒郭敬遂寇襄
陽屯于樊城九月造新宮始繕苑城甲辰徙樂成王欽
為河間王封彭城王紘子浚為高密王冬十月丁丑幸
司徒王導第置酒大會李雄將李壽寇巴東建平監軍
毋邱奥太守陽謙退歸宜都十二月張駿稱臣於石勒
六年春正月癸巳劉徵復寇婁縣遂掠武進乙未進司
空郗鑒都督吴國諸軍事戊午以運漕不繼發王公已
下千餘丁各運米六斛二月己丑以幽州刺史大單于
段遼為驃騎將軍三月壬戌朔日有食之癸未詔舉賢
良直言之士夏四月旱六月丙申復故河間王顒爵位
封彭城王植子融為樂成王章武王混子珍為章武王
秋七月李雄將李壽侵隂平武都氐帥楊難敵降之八
月庚子以左僕射陸玩為尚書令
七年春正月辛未大赦三月西中郎將趙允司徒中郎
匡術攻石勒馬頭塢剋之勒將韓雍寇南沙及海虞夏
四月勒將郭敬䧟襄陽五月大水秋七月丙辰詔諸養
獸之屬損費者多一切除之太尉陶侃遣子平西參軍
斌與南中郎將桓宣攻石勒將郭敬破之剋樊城竟陵
太守李陽拔新野襄陽因而戍之冬十一月壬子朔進
太尉陶侃為大將軍詔舉賢良十二月庚戍帝遷于新
宮
八年春正月辛亥朔詔以新宮成其赦五歲刑以下令
諸郡舉力人能舉千五百觔以上者丙寅李雄將李壽
䧟寧州刺史尹奉及建寧太守霍彪並降之癸酉以張
駿為鎮西大將軍丙子石勒遣使致賂詔焚之夏四月
詔封故新蔡王弼弟邈為新蔡王以束帛徵處士尋陽
翟湯會稽虞喜五月有星隕于肥鄉麒麟騶虞見于遼
東乙未車騎將軍遼東公慕容廆卒子皝嗣位六月甲
辰撫軍將軍王舒卒秋七月戊辰石勒死子弘嗣偽位
其將石聰以譙來降冬十月石弘將石生起兵於關中
稱秦州刺史遣使來降冬十月石虎攻石朗於洛陽因
進擊石生俱滅之十二月石生故部將郭權遣使請降
九年春正月隕石于涼州二以郭權為鎮西將軍雍州
刺史二月丁卯加鎮西大將軍張駿為大將軍三月丁
酉會稽地震夏四月石弘將石虎使石斌攻郭權於郿
䧟之六月李雄死其兄子班嗣偽位乙卯太尉長沙公
陶侃薨大旱詔太官徹膳省刑恤孤寡貶費節用辛未
加平西將軍庾亮都督江荆豫益梁雍六州諸軍事秋
八月大雩自五月不雨至于是月九月戊寅散騎常侍
衞將軍江陵公陸曄卒冬十月李雄子期殺李班而自
立班弟玝與其將焦會羅凱等並來降十一月石虎弑
石弘自立為天王十二月丁卯以東海王冲為車騎將
軍琅邪王岳為驃騎將軍蘭陵人朱縱斬石虎將郭祥
以彭城來降
咸康元年春正月庚午朔帝加元服大赦改元增文武
位一等大酺三日賜鰥寡孤獨不能自存者粟人五斛
二月甲子帝親釋奠揚州諸郡饑遣使振給三月乙酉
幸司徒府夏四月癸卯石虎寇歴陽加司徒王導大司
馬假黃鉞都督征討諸軍事以禦之癸丑帝觀兵于廣
莫門分命諸將遣將軍劉仕救歴陽平西將軍趙允屯
慈湖龍驤將軍路永戍牛渚建武將軍王允之屯蕪湖
司空郗鑒使廣陵相陳光帥衆衛京師賊退向襄陽戊
午解嚴石虎將石遇寇中廬南中郎將王國退保襄陽
秋八月長沙武陵大水束帛徵處士翟湯郭翻冬十月
乙未朔日有蝕之是歲大旱會稽餘姚尤甚米斗五百
價人相賣
二年春正月辛巳慧星見於奎以吴國内史虞潭為衛
將軍二月筭軍用稅米空懸五十餘萬石尚書謝褒已
下免官辛亥立皇后杜氏大赦增文武位一等庚申高
句驪遣使貢方物三月旱詔太官減膳免所旱郡縣繇
役戊寅大雩夏四月丁巳皇后見于太廟雨雹秋七月
揚州會稽饑開倉振給冬十月廣州刺史鄧嶽遣督護
王随擊夜郎新昌太守陶協擊興古並剋之詔求衛公
山陽公近屬以紹周漢之祀新作朱雀浮桁十一月遣
建威將軍司馬勲安集漢中為李期將李夀所敗
三年春正月辛夘立太學夏六月旱冬十月丁夘慕容
皝自立為燕王
四年春二月石虎帥衆七萬擊段遼于遼西遼奔于平
崗夏四月李夀弑李期僭即偽位國號漢石虎為慕容
皝所敗癸丑加皝征北大將軍五月乙未以司徒王導
為太傅都督中外諸軍事司空郗鑒為太尉征西將軍
庾亮為司空六月改司徒為丞相以太傅王導為之秋
八月丙午分寧州置安州
五年春正月辛丑大赦三月乙丑廣州刺史鄧嶽伐蜀
建寧人孟彥執李夀將霍彪以降夏四月辛未征西將
軍庾亮遣參軍趙松擊巴郡江陽獲石虎將李閎黃桓
等秋七月庚申使持節侍中丞相領揚州刺史始興公
王導薨辛酉以護軍將軍何充錄尚書事八月壬午復
改丞相為司徒辛酉太尉南昌公郗鑒薨九月石虎將
䕫安李農䧟沔南張貉䧟邾城因寇江夏義陽征虜將
軍毛寳西陽太守樊俊義陽太守鄭進並死之䕫安等
進圍石城竟陵太守李陽距戰破之斬首五千餘級安
乃退遂略漢東擁七千餘家遷于幽冀冬十二月丙戍
以驃騎將軍琅邪王岳為司徒李夀將李奕寇巴東守
將勞揚戰敗死之
六年春正月庚子使持節都督江豫益梁雍交廣七州
諸軍事司空都亭侯庾亮薨辛亥以左光禄大夫陸玩
為司空二月慕容皝及石虎將石成戰于遼西敗之獻
捷于京師庚辰有星孛于太微三月丁夘大赦以車騎
將軍東海王冲為驃騎將軍李夀䧟丹川守將孟彥劉
齊李秋皆死之秋七月乙夘初依中興故事朔望聽政
於東堂冬十月林邑獻馴象十一月癸卯復琅邪比漢
豐沛
七年春二月甲午朔日有食之己卯慕容皝遣使求假
燕王章璽許之三月戊戌杜皇后崩夏四月丁卯葬恭
皇后于興平陵實編戶王公已下皆正土斷白籍秋八
月辛酉驃騎將軍東海王冲薨九月罷太僕官冬十二
月癸酉司空興平伯陸玩薨除樂府雜伎罷安州
八年春正月己未朔日有食之乙丑大赦三月初以武
悼楊皇后配饗武帝廟夏六月庚寅帝不悆詔曰朕承
洪緒于兹十有八年今遘疾不興是用震悼于厥躬千
齡眇眇未堪多難司徒琅邪王岳親則母弟體則仁長
君人之風允塞時望肆爾王公卿士其輔之以祗奉祖
宗明祀毋墜我祖宗之顯命壬辰引武陵王晞會稽王
昱中書監庾冰中書令何充尚書令諸葛恢並受顧命
癸巳帝崩于西堂時年二十二葬興平陵廟號顯宗帝
少而聰敏有成人之量南頓王宗之誅也帝不之知及
蘇峻平問庾亮曰常日白頭公何在亮對曰以謀反伏
誅帝泣謂亮曰舅言人作賊便殺之人言舅作賊復若
何亮懼變色庾懌嘗送酒於江州刺史王允之允之與
犬犬斃懼而表之帝怒曰大舅已亂天下小舅復欲爾
邪懌聞飲藥而死然少為舅氏所制不親庶政及長頗
留心萬機務在簡約常欲於後園作射堂計用四十金
以勞費乃止雄武之度雖有媿於前王恭儉之德足追
蹤於往烈矣
成帝咸和九年咸康八年卽位十七年
康皇帝諱岳字世同成帝母弟也咸和元年封吳王二
年徙封琅邪王九年拜散騎常侍加驃騎將軍咸康五
年遷侍中司徒八年六月庚寅成帝不悆詔以琅邪王
為嗣癸巳成帝崩甲午即皇帝位大赦諸屯戍文武及
二千石官長不得輙離所局而来奔赴己亥封成帝子
丕為琅邪王奕為東海王時帝諒隂不言委政于庾冰
何充秋七月丙辰葬成皇帝于興平陵帝親奉奠於西
階旣發引徒行至閶闔門升素輿於陵所己未以中書
令何充為驃騎將軍八月辛丑彭城王紘薨以江州刺
史王允之為衛將軍九月詔琅邪國及府吏進位各有
差冬十月甲午衛將軍王允之卒十二月增文武位二
等壬子立皇后褚氏
建元元年春正月改元振恤鰥寡孤獨三月以中書監
庾冰為車騎將軍夏四月益州刺史周撫西陽太守曹
據伐李夀敗其將李恒于江陽五月旱六月壬午又以
束帛徵處士南陽翟湯會稽虞喜有司奏成帝崩一周
請改素服御進膳如舊壬寅詔不許石虎帥衆伐慕容
皝皝大敗之秋七月石虎將戴開帥衆来降丁巳詔曰
慕容皝摧殄羯寇乃云死没八萬餘人將是其天亡之
始也中原之事宜加籌量且戴開已帥部黨歸順宜見
慰勞其遣使詣安西驃騎諮謀諸軍事以輔國將軍琅
邪内史桓温為前鋒都督假節帥衆入臨淮安西將軍
庾翼為征討大都督遷鎮襄陽庚申晉陵吳郡災八月
李夀死子勢嗣偽位石虎使其將劉寧攻䧟狄道冬十
月辛巳以車騎將軍庾冰都督荆江司雍益梁六州諸
軍事江州刺史以驃騎將軍何充為中書監都督揚豫
二州諸軍事揚州刺史錄尚書事輔政以琅邪内史桓
温都督青徐兖三州諸軍事徐州刺史禇裒為衛將軍
領中書令十一月己巳大赦十二月石虎侵張駿駿使
其將軍謝艾拒之大戰於河西虎敗績十二月高句驪
遣使朝獻
二年春正月張駿遣其將和驎謝艾討南羌於闐和大
破之二月慕容皝及鮮卑帥宇文歸戰於昌黎歸衆大
敗奔於漠北四月張駿將張瓘敗石虎將王擢于三交
城秋八月丙子進安西將軍庾翼為征西將軍庚辰持
節都督司雍梁三州諸軍事梁州刺史平北將軍竟陵
公桓宣卒丁巳以衛將軍褚裒為特進都督徐兖二州
諸軍事兖州刺史鎮金城九月巴東太守楊謙擊李勢
將申陽陽敗走獲其將樂高丙申立皇子聃為皇太子
戊戍帝崩于式乾殿時年二十三葬崇平陵初成帝有
疾中書令庾冰自以舅氏當朝權侔人主恐異世之後
戚屬將疎乃言國有彊敵宜立長君遂以帝為嗣制度
年號再興中朝因改元曰建元或謂冰曰郭璞䜟云立
始之際邱山傾立者建也始者元也邱山諱也冰瞿然
旣而嘆曰如有吉凶豈改易所能救乎至是果驗云
康帝建元二年
穆皇帝諱聃字彭子康帝子也建元二年九月丙申立
為皇太子戊戌康帝崩己亥太子即皇帝位時年二歲
大赦尊皇后為皇太后壬寅皇太后臨朝攝政冬十月
乙丑葬康皇帝於崇平陵十一月庚辰車騎將軍庾冰
卒
永和元年春正月甲戍朔皇太后設白紗帷於太極殿
抱帝臨軒改元甲申進鎮軍將軍武陵王晞為鎮軍大
將軍開府儀同三司以鎮軍將軍顧衆為尚書右僕射
夏四月壬戌詔會稽王昱錄尚書六條事五月戊寅大
雩尚書令金紫光禄大夫建安伯諸葛恢卒六月癸亥
地震秋七月庚午持節都督江荆司梁雍益寧七州諸
軍事江州刺史征西將軍都亭侯庾翼卒翼部將于瓚
戴羲等殺冠軍將軍曹據舉兵反安西司馬朱燾討平
之八月豫州刺史路永叛奔于石虎庚寅以輔國將軍
徐州刺史桓温為安西將軍持節都督荆司雍益梁寧
六州諸軍事領護南蠻校尉荆州刺史石虎將路永屯
于夀春九月丙申皇太后詔曰今百姓勞弊其共思詳
所以振䘏之宜及歲常調非軍國要急者並宜停之冬
十二月李勢將爨頠来奔涼州牧張駿伐焉耆降之
二年春正月丙寅大赦己卯使持節侍中都督揚州諸
軍事揚州刺史驃騎將軍錄尚書事都鄉侯何充卒二
月癸丑以左光祿大夫蔡謨領尚書錄尚書六條事撫
軍大將軍會稽王昱及謨並輔政三月丙子以前司徒
左長史殷浩為建武將軍揚州刺史夏四月己酉朔日
有蝕之五月丙戌涼州牧張駿卒子重華嗣六月石虎
將王擢襲武街執張重華護軍胡宣又使麻秋孫伏都
伐金城太守張冲降之重華將謝艾擊秋敗之秋七月
以兖州刺史褚裒為征北大將軍開府儀同三司冬十
月地震十一月辛未安西將軍桓温帥征虜將軍周撫
輔國將軍譙王無忌建武將軍袁喬伐蜀拜表輙行十
二月枉矢自東南流于西北其長半天
三年春三月乙卯桓温攻成都剋之丁亥李勢降益州
平林邑范文攻䧟日南害太守夏侯覧以尸祭天夏四
月地震蜀人鄧定隗文舉兵反桓温又擊破之使益州
刺史周撫鎮彭模丁巳鄧定隗文等入據成都征虜將
軍楊謙棄涪城退保德陽五月戊申進慕容皝為安北
將軍石虎又使其將石寧麻秋等伐凉州次于曲柳張
重華使將軍牛旋禦之退守枹罕六月辛酉大赦秋七
月范文復䧟日南害督護劉雄隗文立范賁為帝八月
戊午張重華將謝艾進擊麻秋大敗之九月地震冬十
月乙丑假凉州刺史張重華大都督隴右關中諸軍事
護羌校尉大將軍武都氐王楊初為征南將軍雍州刺
史平羌校尉仇池公並假節十二月振威護軍蕭敬文
害征虜將軍楊謙攻涪城䧟之遂取巴西通于漢中
四年夏四月范文寇九德多所殺害五月大水秋八月
進安西將軍桓温為征西大將軍開府儀同三司封臨
賀公西中郎將謝尚為安西將軍九月丙申慕容皝死
子雋嗣偽位冬十月己未地震石虎使其將苻徤寇竟
陵十二月豫章人黃韜自號孝神皇帝聚衆數千寇臨
川太守庾條討平之
五年春正月辛巳朔大赦庚寅地震石虎僭即皇帝位
於鄴二月征北大將軍褚裒使部將王龕北伐獲石虎
將支重夏四月益州刺史周撫龍驤將軍朱燾擊范賁
獲之益州平封周撫為建城公假慕容雋大將軍幽平
二州牧大單于燕王征西大將軍桓温遣督護滕畯討
范文為文所敗石虎死子世嗣偽位五月石遵廢世而
自立六月桓温屯安陸遣諸將討河北石遵揚州刺史
王浹以壽陽来降秋七月褚裒進次彭城遣部將王龕
李邁及石遵將李農戰于代陂王師敗績王龕為農所
執李邁死之八月褚裒退屯廣陵西中郎將陳逵焚壽
春而遁梁州刺史司馬勲攻石遵長城戍仇池公楊初
襲西城皆破之冬十月石遵將石遇攻宛䧟之執南陽
太守郭啓司馬勲進次懸鉤石虎故將麻秋拒之勲退
還梁州十一月丙辰石鑒弑石遵而自立十二月己酉
使持節都督徐兖二州諸軍事徐州刺史征北大將軍
開府儀同三司都鄉侯褚裒卒以建武將軍吳國内史
荀羡為使持節監徐兖二州諸軍事北中郎將徐州刺
史
六年春正月帝臨朝以褚裒喪故懸而不樂閏月冉閔
弑石鑒僭稱天王國號魏鑒弟祗僭帝號于襄國丁丑
彗星見于亢己丑加中軍將軍殷浩督揚豫徐兖青五
州諸軍事假節氐帥苻洪遣使来降以為氐王封廣川
郡公假洪子健節監河北諸軍事右將軍封襄國縣公
三月石虎故將麻秋鴆殺苻洪于枋頭夏五月大水廬
江太守袁真攻合肥尅之六月石祗遣其弟琨攻冉閔
將王泰於邯鄲琨師敗績秋八月輔國將軍譙王無忌
薨苻健帥衆入關冬十一月冉閔圍襄國十二月免司
徒蔡謨為庶人是歲大疫
七年春正月丁酉日有蝕之辛丑鮮卑段龕以青州来
降苻徤僭稱王國號秦二月戊寅以段龕為鎮北將軍
封齊公石祗大敗冉閔于襄國夏四月梁州刺史司馬
勲出步騎三萬自漢中入秦川與苻健戰于五丈原王
師敗績加尚書令顧和開府儀同三司劉顯弑石祗五
月祗兖州刺史劉啓自鄄城来奔秋七月尚書令左光
祿大夫開府儀同三司顧和卒甲辰濤水入石頭溺死
者數百人八月冉閔豫州刺史張遇以許昌来降拜鎮
西將軍九月峻陽太陽二陵崩甲辰帝素服臨於太極
殿三日遣兼太常趙拔脩復山陵冬十月雷雨震電十
一月石祗將姚弋仲冉閔將魏脫各遣使来降以弋仲
為車騎將軍大單于封高陵郡公弋仲子襄為平北將
軍都督并州諸軍事并州刺史平鄉縣公脫為安北將
軍監冀州諸軍事冀州刺史十二月辛未征西大將軍
桓温帥衆北伐次于武昌而止時石虎故將周成屯廪
邱高昌屯野王樂立屯許昌李歴屯衛國皆相次来降
八年春正月辛卯日有蝕之劉顯僭帝號於襄國冉閔
擊破殺之苻健僭帝號於長安二月峻平崇陽二陵崩
戊辰帝臨三日遣殿中都尉王惠如洛陽以衛五陵鎮
西將軍張遇反於許昌使其黨上官恩據洛陽樂弘攻
督護戴施於倉垣三月使北中郎將荀羡鎮淮隂苻健
别帥侵順陽太守薛珍擊破之夏四月冉閔為慕容雋
所滅雋僭帝號於中山稱燕安西將軍謝尚帥姚襄與
張遇戰於許昌之誡橋王師敗績苻健使其弟雄襲遇
虜之秋八月大雩石虎故將王擢遣使請降拜鎮西將
軍秦州刺史丁酉以鎮軍大將軍武陵王晞為太宰撫
軍大將軍會稽王昱為司徒征西大將軍桓温為太尉
八月平西將軍周撫討蕭敬文於涪城斬之冉閔子智
以鄴降督護戴施獲其傳國璽送之文曰受天之命皇
帝壽昌百僚畢賀九月冉智為其將馬願所執降于慕
容恪中軍將軍殷浩帥衆北伐次泗口遣河南太守戴
施據石門滎陽太守劉&KR0735;戍倉垣冬十月秦州刺史王
擢為苻健所逼奔于涼州
九年春正月乙卯朔大赦張重華使王擢與苻健將苻
雄戰擢師敗績丙寅皇太后與帝同拜建平陵三月旱
交州刺史阮敷討林邑范佛於日南破其五十餘壘夏
四月以安西將軍謝尚為尚書僕射五月大疫張重華
復使王擢襲秦州取之仇池公楊初為苻雄所敗秋七
月丁酉地震有聲如雷八月遣兼太尉河間王欽脩復
五陵冬十月中軍將軍殷浩進次山桑使平北將軍姚
襄為前鋒襄叛反擊浩浩棄輜重退保譙城丁未涼州
牧張重華卒子耀靈嗣是月張祚弑耀靈而自稱涼州
牧十一月殷浩使部將劉啓王彬之討姚襄復為襄所
敗襄遂進據芍陂十二月加尚書僕射謝尚為都督豫
揚江西諸軍事領豫州刺史鎮歴陽
十年春正月己酉朔帝臨朝以五陵未復懸而不樂涼
州牧張祚僭帝位冉閔降將周成舉兵反自宛陵襲洛
陽辛酉河南太守戴施奔鮪渚丁卯地震有聲如雷二
月己丑太尉征西將軍桓温帥師伐關中廢揚州刺史
殷浩為庶人以前會稽内史王述為揚州刺史夏四月
己亥温及苻健子萇戰于藍田大敗之五月江西乞活
郭敞等執陳留内史劉仕而叛京師震駭以吏部尚書
周閔為中軍將軍屯于中堂豫州刺史謝尚自歴陽還
衛京師六月苻健將苻雄悉衆及桓温戰于白鹿原王
師敗績秋九月辛酉桓温糧盡引還
十一年春正月甲辰侍中汝南王統薨平羌校尉仇池
公楊初為其部將梁式所害初子國嗣位因拜鎮北將
軍秦州刺史齊公段龕襲慕容雋將榮國於郎山敗之
夏四月壬申隕霜乙酉地震姚襄率衆寇外黃冠軍將
軍高季大破之五月丁未地又震六月苻健死其子生
嗣偽位秋七月宋混張瓘弑張祚而自立耀靈弟元靚
為大將軍涼州牧遣使来降以吏部尚書周閔為尚書
左僕射領軍將軍王彪之為尚書右僕射冬十月進豫
州刺史謝尚督并冀幽三州諸軍事鎮西將軍鎮馬頭
十一月慕容恪帥衆寇廣固壬戍上黨人馮鴦自稱太
守背苻生遣使来降
十二年春正月丁卯帝臨朝以皇太后母喪懸而不樂
鎮北將軍段龕及慕容恪戰於廣固大敗之恪退據安
平二月辛丑帝講孝經三月姚襄入于許昌以太尉桓
温為征討大都督以討之秋八月己亥桓温及姚襄戰
于伊水大敗之襄走平陽徙其餘衆三千餘家於江漢
之間執周成而歸使揚武將軍毛穆之督護陳午輔國
將軍河南太守戴施鎮洛陽冬十月癸巳朔日有食之
慕容恪攻段龕於廣固使北中郎將荀羡帥師次于琅
邪以救之十一月遣兼司空散騎常侍車灌龍驤將軍
袁真等持節如洛陽脩五陵十二月庚戌以有事于五
陵告于太廟帝及羣臣皆服緦于太極殿臨三日是歲
仇池公楊國為其從父俊所殺俊自立
升平元年春正月壬戌朔帝加元服告于太廟始親萬
機大赦改元增文武位一等皇太后居崇德宮丁丑隕
石於槐里一是月鎮北將軍齊公叚龕為慕容恪所䧟
遇害扶南天竺旃檀獻馴象詔曰昔先帝以殊方異獸
或為人患禁之今及其未至可令還本土三月帝講孝
經壬申親釋奠于堂中夏五月庚午鎮西將軍謝尚卒
苻生將苻眉苻堅擊姚㐮戰于三原斬之六月苻堅殺
苻生而自立以軍司謝奕為使持節都督安西將軍豫
州刺史秋七月苻堅將張平以并州降遂以為并州刺
史八月丁未立皇后何氏大赦賜孝悌鰥寡米人五斛
逋租宿債皆勿收大酺三日冬十月皇后見于太廟十
一月雷十二月以太常王彪之為尚書左僕射
二年春正月司徒會稽王昱稽首歸政帝不許二月慕
容雋䧟冀州諸郡詔安西將軍謝奕北中郎將荀羡北
伐三月佽飛督王饒獻鴆鳥帝怒鞭之二百使殿中御
史焚其鳥於四達之衢夏五月大水有星孛于天船六
月并州刺史張平為苻堅所逼帥衆三千奔于平陽堅
追敗之慕容恪進據上黨冠軍將軍馮鴦以衆叛歸慕
容雋雋盡䧟河北之地秋八月安西將軍謝奕卒壬申
以吳興太守謝萬為西中郎將持節監司豫冀并四州
諸軍事豫州刺史以𣪚騎常侍郗曇為北中郎將持節
都督徐兖青冀幽五州諸軍事徐兖二州刺史鎮下邳
冬十月乙丑陳留王曹勵薨十一月庚子雷辛酉地震
十二月北中郎將荀羡及慕容雋戰于山茌王師敗績
三年春三月甲辰詔以比年出軍糧運不繼王公已下
十三戸借一人一年助運秋七月平北將軍高昌為慕
容雋所逼自白馬奔于滎陽冬十月慕容雋寇河東遣
西中郎將謝萬次下蔡北中郎將郗曇次高平以擊之
王師敗績十一月戊子進揚州刺史王述為衞將軍十
二月又以中軍將軍琅邪王丕為驃騎將軍東海王奕
為車騎將軍封武陵王晞子㻱為梁王交州刺史温放
之帥兵討林邑參黎耽潦並降之
四年春正月仇池公楊俊卒子世嗣丙戌慕容雋死子
暐嗣偽位二月鳳皇將九鶵見于豐城秋七月以軍役
繁興省用徹膳八月辛丑朔日有食之既冬十月天狗
流于西南十一月封太尉桓温為南郡公温弟沖為豐
城縣公子濟為臨賀郡公鳳皇復見豐城衆鳥随之
五年春正月戊戌大赦賜鰥寡孤獨不能自存者人米
五斛北中郎將都督徐兖青冀幽五州諸軍事徐兖三
州刺史郗曇卒二月以鎮軍將軍范汪為都督徐兖青
冀幽五州諸軍事安北將軍徐兖二州刺史平南將軍
廣州刺史陽夏侯滕含卒夏四月大水太尉桓温鎮宛
使其弟豁將兵取許昌鳳皇見于沔北五月丁巳帝崩
于顯陽殿時年十九葬永平陵廟號孝宗
穆帝永和十二年升平五年即位十七年
哀皇帝諱丕字千齡成帝長子也咸康八年封為琅邪
王永和元年拜𣪚騎常侍十二年加中軍將軍升平三
年除驃騎將軍五年五月丁巳穆帝崩皇太后令曰帝
奄不救疾允嗣未建琅邪王丕中興正統明德懋親昔
在咸康屬當儲貳以年在幼冲未堪國難故顯宗高讓
今義望情地莫與為比其以王奉大統於是百官備法
駕迎于琅邪王第庚申即皇帝位大赦壬戌詔以東海
王奕為琅邪王奉承大統秋七月戊午葬穆帝于永平
陵慕容恪攻䧟野王守將呂護退保滎陽八月己卯夜
天裂廣數丈有聲如雷九月戊申立皇后王氏穆帝皇
后何氏居永安宫呂護叛奔于慕容暐冬十月安北將
軍范汪有罪廢為庶人十二月加涼州刺史張元靚為
大都督隴右諸軍事護羌校尉西平公
隆和元年春正月壬子大赦改元甲寅減田稅畝收二
升是月慕容暐將呂護傅末波攻䧟小壘以逼洛陽二
月辛未以輔國將軍吳國内史庾希為北中郎將徐兖
二州刺史鎮下邳前鋒監軍龍驤將軍袁真為西中郎
將監護豫司并冀四州諸軍事豫州刺史鎮汝南並假
節丙子尊所生周氏為皇太妃三月甲寅朔日有蝕之
夏四月旱詔出輕繫振困乏丁丑梁州地震浩舋山崩
呂護復寇洛陽乙酉輔國將軍河南太守戴施奔于宛
五月丁巳遣北中郎將庾希竟陵太守鄧遐以舟師救
洛陽秋七月呂護等退守小平津進琅邪王奕為侍中
驃騎大將軍開府鄧遐進屯新城庾希部將何謙及慕
容暐將劉則戰于檀邱破之八月西中郎將袁真進次
汝南運米五萬斛以饋洛陽冬十月賜貧乏者米人五
斛章武王珍薨十二月戊午朔日有食之詔搜揚隠逸
蠲除苛碎詳議法令咸從損要庾希自下邳退鎮山陽
袁真自汝南退鎮壽陽
興寧元年春二月己亥大赦改元三月壬寅皇太妃薨
于琅邪第癸卯帝奔喪詔司徒會稽王昱總内外衆務
夏四月慕容暐寇滎陽太守劉遠奔魯陽甲戍揚州地
震湖瀆溢五月加征西大將軍桓温侍中大司馬都督
中外諸軍事錄尚書事假黃鉞復以西中郎將袁真都
督司冀并三州諸軍事北中郎將庾希都督青州諸軍
事癸卯慕容暐䧟密城滎陽太守劉遠奔于江陵秋七
月張天錫殺涼州刺史西平公張元靚自稱大將軍護
羌校尉涼州牧西平公丁酉葬章皇太妃秋八月有星
孛于角亢入天市九月壬戍大司馬桓温帥衆北伐癸
亥以皇太子生大赦冬十月甲申立陳留王世子恢為
王十一月姚㐮故將張駿殺江州督護趙毘焚武昌略
府藏以叛江州刺史桓冲討斬之是歲慕容暐將慕容
塵攻陳留太守袁披于長平汝南太守朱斌承虛襲許
昌尅之
二年春二月庚寅江陵地震慕容暐將慕容評襲許昌
潁川太守李福死之評遂侵汝南太守朱斌遁于壽陽
又進圍陳郡太守朱輔嬰城固守桓温遣江夏相劉岵
擊退之改左軍將軍為游擊將軍罷右軍前軍後軍將
軍五校三將官癸卯帝親耕籍田三月庚戍朔大閱戸
人嚴法禁稱為庚戌制辛未帝不悆帝雅好黃老斷榖
餌長生藥服食過多遂中毒不親萬機崇德太后復臨
朝攝政夏四月甲辰慕容暐遣其將李洪侵許昌王師
敗績于懸瓠朱斌奔于淮南朱輔退保彭城桓温遣西
中郎將袁真江夏相劉岵等鑿陽儀道以通運温帥舟
師次于合肥慕容塵復屯許昌五月遷陳人于陸以避
之戊辰以揚州刺史王述為尚書令衞將軍以桓温為
揚州牧錄尚書事壬申遣使喻温入相温不從秋七月
丁卯復徵温入朝八月温至赭圻遂城而居之苻堅别
帥侵河南慕容暐寇洛陽九月冠軍將軍陳祐留長史
沈勁守洛陽帥衆奔新城
三年春正月庚申皇后王氏崩二月乙未以右將軍桓
豁監荆州揚州之義城雍州之京兆諸軍事領南蠻校
尉荆州刺史桓冲監江州荆州之江夏随郡豫州之汝
南西陽新蔡潁川六郡諸軍事南中郎將江州刺史領
南蠻校尉並假節丙申帝崩于西堂時年二十五葬安
平陵
哀帝隆安元年興平三年即位四年
廢帝諱奕字延齡哀帝之母弟也咸康八年封為東海
王永和八年拜𣪚騎常侍尋加鎮軍將軍升平四年拜
車騎將軍五年改封琅邪王隆和初轉侍中驃騎大將
軍開府儀同三司興寧三年二月丙申哀帝崩無嗣丁
酉皇太后詔曰琅邪王奕明德茂親屬當儲嗣宜奉祖
宗纂承大統便速正大禮以寧人神於是百官奉迎于
琅邪第是日即皇帝位大赦三月壬申葬哀皇帝于安
平陵癸酉𣪚騎常侍河間王欽薨丙子慕容暐將慕容
恪䧟洛陽寧朔將軍竺瑶奔于㐮陽冠軍長史揚武將
軍沈勁死之夏六月戊子使持節都督益寕二州諸軍
事鎮西將軍益州刺史建城公周撫卒秋七月匈奴左
賢王衞辰右賢王曹榖帥衆二萬侵杏城己酉改封會
稽王昱為琅邪王壬子立皇后庾氏封琅邪王昱子昌
明為會稽王冬十月梁州刺史司馬勲反自稱琅邪王
十一月帥衆入劒閣攻涪西夷校尉毋邱暐棄城而遁
乙卯圍益州刺史周楚于成都桓温遣江夏相朱序救
之十二月戊戍以會稽内史王彪之為尚書僕射
太和元年春二月己丑以涼州刺史張天錫為大將軍
都督隴右關中諸軍事西平郡公丙申以宣城内史桓
祕為持節監梁益二州征討諸軍事三月辛亥新蔡王
邈薨荆州刺史桓豁遣督護桓羆攻南鄭魏興人畢欽
舉兵以應羆夏四月旱五月戊寅皇后庾氏崩朱序攻
司馬勲於成都衆潰執勲斬之秋七月癸酉葬孝皇后
于敬平陵九月甲午曲赦梁益二州冬十月辛丑苻堅
將王猛楊安攻南鄉荆州刺史桓豁救之師次新野而
猛安退以會稽王昱為丞相十二月南陽人趙弘趙憶
等據宛城反太守桓澹走保新野慕容暐將慕容厲䧟
魯郡高平
二年春正月北中郎將庾希有罪走入于海夏四月慕
容暐將慕容塵寇竟陵太守羅崇擊破之苻堅將王猛
寇涼州張天錫拒之猛師敗績五月右將軍桓豁擊趙
憶走之進獲慕容暐將趙槃送于京師秋九月以會稽
内史郗愔為都督徐兖青幽四州諸軍事平北將軍徐
州刺史冬十月乙巳彭城王元薨
三年春三月丁巳朔日有蝕之癸亥大赦夏四月癸巳
雨雹大風折木秋八月壬寅尚書令衛將軍藍田侯王
述卒
四年夏四月庚戍大司馬桓温帥衆伐慕容暐秋七月
辛卯暐將慕容垂帥衆拒温温擊敗之九月戊寅桓温
禆將鄧遐朱序遇暐將𫝊末波於林渚又大破之戊子
温至枋頭丙申以糧運不繼焚舟而歸辛丑慕容垂追
敗温後軍於襄邑冬十月大星西流有聲如雷己巳温
收散卒屯于山陽豫州刺史袁真以壽陽叛十一月辛
丑桓温自山陽及會稽王昱會于涂中將謀後舉十二
月遂城廣陵而居之
五年春正月己亥袁真子䨇之愛之害梁國内史朱憲
汝南内史朱斌二月癸酉袁真死陳郡太守朱輔立真
子瑾嗣事求救於慕容暐夏四月辛未桓温部將竺瑶
破瑾於武邱秋七月癸酉朔日有食之八月癸丑桓温
擊袁瑾於壽陽敗之九月苻堅將王猛伐慕容暐䧟其
上黨廣漢妖賊李弘與益州妖賊李金根聚衆反弘自
稱聖王衆萬餘人梓潼太守周虓討平之冬十月王猛
大破慕容暐將慕容評於潞川十一月猛尅鄴獲慕容
暐盡有其地
六年春正月苻堅遣將王鑒來援袁瑾將軍桓伊逆擊
大破之丁亥桓温尅壽陽斬袁瑾三月壬辰監益寧二
州諸軍事冠軍將軍益州刺史建城公周楚卒夏四月
戊午大赦賜窮獨米人五斛苻堅將苻雅伐仇池公楊
纂降之六月京都及丹陽晉陵吳郡吳興臨海並大水
秋八月以前寧州刺史周仲孫為假節監益梁二州諸
軍事益州刺史冬十月壬子高密王俊薨十一月癸卯
桓温自廣陵屯于白石丁未詣闕因圖廢立誣帝在藩
夙有痿疾嬖人相龍計好朱靈寳等參侍内寢而内美
人田氏孟氏生三男長欲封樹時人惑之温因諷太后
以伊霍之舉己酉集百官于朝堂宣崇德太后令曰王
室艱難穆哀短祚國嗣不育儲宫靡立琅邪王奕親則
母弟故以入纂大位不圖德之不建乃至於斯昏濁潰
亂動違禮度有此三孽莫知誰子人倫道喪醜聲遐布
既不可以奉守社稷敬承宗廟且昏孽並大便欲建樹
儲藩誣㒺祖宗傾移皇基是而可忍孰不可忍今廢奕
為東海王以王還第供衛之儀皆如漢朝昌邑故事但
未亡人不幸罹此百憂感念存沒心焉如割社稷大計
義不獲已臨紙悲塞如何可言於是百官入太極前殿
即日桓温使散騎常侍劉享收帝璽綬帝著白帢單衣
步下西堂乘犢車出神虎門羣臣拜辭莫不歔欷侍御
史殿中監將兵百人衞送東海第初桓温有不臣之志
欲先立功河朔以收時望及枋頭之敗威名頓挫遂潛
謀廢立以長威權然憚帝守道恐招時議以宫闈重秘
牀笫易誣乃誣帝為閹遂行廢辱初帝平生每以為慮
嘗召術人扈謙筮之卦成答曰晉室有磐石之固陛下
有出宫之象竟如其言咸安二年正月降封帝為海西
縣公四月徙居吳縣勑吳國内史刁彛防衞又遣御史
顧允監察之十一月妖賊盧悚遣弟子殿中監許龍晨
到其門稱太后密詔奉迎興復帝初欲從之納保毋諫
乃止龍曰大事將捷焉用兒女子言乎帝曰我得罪於
此幸蒙寬宥豈敢妄動哉且太后有詔便應官屬來何
獨使汝也汝必為亂因叱左右縛之龍懼而走帝知天
命不可再深慮横禍乃杜塞聰明無思無慮終日酣暢
耽于内寵有子不育庶保天年時人憐之為作歌焉朝
廷以帝安於屈辱不復為虞太元十一年十月甲申薨
于吳時年四十五
廢帝太和六年
簡文皇帝諱昱字道萬元帝之少子也幼而岐嶷為元
帝所愛郭璞見而謂人曰興晉祚者必此人也及長清
虚寡欲尤善元言永昌元年元帝詔封帝為琅邪王奉
恭王祀食會稽宣城如舊咸和元年所生鄭夫人薨帝
時年七歲號慕泣血固請服重元帝哀而許之故徙封
會稽王拜散騎常侍九年遷右將軍加侍中咸康六年
進撫軍將軍領秘書監建元元年夏五月癸丑康帝詔
帝兼領太常本官如故永和元年崇德太后臨朝進位
撫軍大將軍錄尚書六條事二年驃騎何充卒康帝崩
崇德太后詔帝專總萬機八年進位司徒固譲不拜穆
帝始冠帝稽首歸政不許廢帝即位以琅邪絶嗣復徙
封琅邪而封王子昌明為會稽王帝固譲故雖封琅邪
而不去會稽之號大和元年進位丞相錄尚書事入朝
不趨讚拜不名劒履上殿給羽葆鼓吹班劒六十人又
固譲及廢帝廢皇太后詔曰丞相錄尚書會稽王體自
中宗明德劭令阿衡三世人望攸歸可入統皇極主者
明依舊典以時施行於是大司馬桓温率百官進太極
前殿具乘輿法駕奉迎帝於會稽邸於朝堂變服著平
巾幘單衣東向拜受璽綬
咸安元年冬十一月己酉即皇帝位桓温出次中堂分
兵屯衞乙卯温奏廢太宰武陵王晞及子總詔魏郡太
守毛安之帥所領宿衞殿内改元咸安庚戌使兼太尉
周頤告于太廟辛亥桓温遣弟秘逼新蔡王晃詣西堂
自列與太宰武陵王晞等謀反帝對之流涕温皆收付
廷尉癸丑殺東海王二子及其母初帝以冲虛簡貴歴
宰三世温素所敬憚及初即位温乃撰辭欲自陳述帝
引見對之悲泣温懼不能言至是有司承其旨奏誅武
陵王晞帝不許温固執至于再三帝手詔報曰若晉祚
靈長公便宜奉行前詔如其天運去矣請避賢路温覧
之流汗變色不復敢言乙卯廢晞及其三子徙于新安
丙辰放新蔡王晃于衡陽戊午詔大赦天下大酺五日
增文武位二等孝順忠貞鰥寡孤獨米人五斛己未賜
温軍三萬人布一匹米一斛庚申加大司馬桓温為丞
相不受辛酉温旋自白石因鎮姑孰以冠軍將軍毛武
生都督荆州之沔中揚州之義城諸軍事十二月戊子
詔以京都有經年之儲權停一年之運庚寅廢東海王
奕為海西公食邑四千戸辛卯初薦酃淥酒於太廟
二年春正月辛丑百濟林邑王各遣使貢方物二月苻
堅伐慕容桓於遼東滅之三月丁酉詔内外百官各勤
所司以副朕意癸丑詔遣大使詣大司馬并問方伯逮
于邊戌宣詔大饗求其所安且籌量賜給悉令周普乙
卯又詔往事故之後百度未充羣僚常俸並皆寡約蓋
隨時之義可籌量增給騶虞見豫章夏四月徙海西公
於吳縣西柴里追貶庾后曰夫人六月遣使拜百濟王
餘句為鎮軍將軍領樂浪太守戊子前護軍將軍庾希
舉兵反自海陵入京口晉陵太守卞耽奔于曲阿秋七
月壬辰桓温遣東海内史周少孫討希擒之斬于建康
市乙未立會稽王昌明為皇太子皇子道子為琅邪王
領會稽内史是日帝崩于東堂時年五十三葬高平陵
廟號太宗遺詔以桓温輔政依諸葛亮王導故事帝少
有風儀善容止留心典籍不以居處為意凝塵滿席湛
如也嘗與桓温及武陵王晞同載遊版橋温遽令鳴鼓
吹角車馳卒奔欲觀其所為晞大恐求下車而帝安然
無懼色温由此憚服温既仗文武之任屢建大功加以
廢立威振内外帝雖處尊位拱默守道而已常恐廢黜
先是熒惑入太微尋而海西廢及帝立熒惑又入太微
帝甚惡焉時中書郎郗超在直帝乃引入謂曰命之脩
短本所不計故當無復近日事邪超曰大司馬臣温方
内固社稷外恢經略非常之事臣以百口保之及超請
急省其父帝謂之曰致意尊公家國之事遂至於此由
吾不能以道匡衞愧歎之深言何能喻因詠庾闡詩云
志士痛朝危忠臣哀主辱遂泣下霑襟帝雖神識恬暢
而無濟世大略故謝安稱為惠帝之流清談差勝耳沙
門支道林嘗言會稽有遠體而無遠神謝靈運述其行
事亦以為赧獻之輩云
簡文帝咸安三年
孝武皇帝諱曜字昌明簡文帝第三子也興寧三年七
月甲申初封會稽王咸安二年秋七月己未立為皇太
子是日簡文帝崩太子即皇帝位詔大赦天下與民更
始九月甲寅追尊皇妣會稽王妃曰順皇后冬十月丁
卯葬簡文皇帝于高平陵十一月甲午妖賊盧悚晨入
殿庭遊擊將軍毛安之等討擒之是歲三吳大旱人多
餓死詔所在振給苻堅䧟仇池執秦州刺史楊世
寧康元年春正月己丑朔改元二月大司馬桓温來朝
三月癸丑詔除丹陽竹格等四桁税夏五月旱秋七月
己亥使持節侍中都督中外諸軍事丞相錄尚書大司
馬揚州牧平北將軍徐兖二州刺史南郡公桓温薨庚
戍進右將軍桓豁為征西將軍以江州刺史桓冲為中
軍將軍都督揚豫江三州諸軍事揚州刺史鎮姑孰八
月壬子崇德太后臨朝攝政九月苻堅將楊安寇成都
丙申以尚書僕射王彪之為尚書令吏部尚書謝安為
尚書僕射吳國内史刁彛為北中郎將徐兖二州刺史
鎮廣陵復置光祿勲大司馬少府官冬十月西平公張
天錫貢方物十一月苻堅將楊安䧟梓潼及梁益二州
刺史周仲孫帥騎五千南遁
二年春正月癸未朔大赦追封謚故會稽世子郁為臨
川獻王己酉北中郎將徐兖二州刺史刁彛卒二月癸
丑以丹陽尹王坦之為北中郎將徐兖二州刺史丁巳
有星孛于女虛三月丙戌彗星見於氐夏四月壬戍皇
太后詔以水旱併臻百姓失業其三吳義興晉陵及會
稽遭水之縣尤甚者全除一年租布其次聽除半年受
振貸者即以賜之五月蜀人張育自號蜀王帥衆圍成
都遣使稱藩秋七月凉州地震山崩苻堅將鄧羌攻張
育滅之八月以長秋將建權停婚姻九月丁丑有星孛
于天市冬十一月己酉天門蜑賊攻郡太守王匪死之
征西將軍桓豁遣師討平之長城人錢步射錢弘等作
亂吳興大守朱序討平之癸酉威遠將軍桓石虔破苻
堅將姚萇於墊江
三大春正月辛亥大赦夏五月丙午北中郎將徐兖二
州刺史藍田侯王坦之卒甲寅以中軍將軍揚州刺史
桓冲為鎮北將軍徐州刺史鎮丹徒尚書僕射謝安領
揚州刺史秋八月癸巳立皇后王氏大赦加文武位一
等九月帝講孝經冬十月癸酉朔日有蝕之十二月甲
申神虎門災癸未皇太后詔以日蝕告變水旱不適其
賜百姓窮者米人五斛癸巳帝釋奠于中堂祠孔子以
顔回配
太元元年春正月壬寅帝加元服見于太廟皇太后歸
政甲辰大赦改元丙午帝始臨朝以征西將軍桓豁為
征西大將軍領軍將軍郗愔為鎮軍大將軍中軍將軍
桓冲為車騎將軍加尚書僕射謝安中書監錄尚書事
甲子謁建平等四陵夏四月癸丑地震甲寅詔大赦與
民更始其文武位各增一等六月封河間王欽子範之
為章武王秋九月苻堅將苟萇䧟涼州虜刺史張天錫
盡有其地乙巳除度田收租之制公王以下口税米三
斛蠲在役之身冬十月移淮北流人於淮南十一月已
巳朔日有蝕之詔太官徹膳十二月苻堅使其將苻洛
攻代執代王什翼犍
二年春正月繼絶世紹功臣三月以兖州刺史朱序為
南中郎將梁州刺史監沔中諸軍鎮㐮陽閏月壬午地
震甲申暴風折木發屋夏四月己酉雨雹五月丁丑地
震六月己巳暴風掦沙石林邑貢方物秋七月己卯老
人星見八月壬辰車騎將軍桓冲來朝丁未以尚書僕
射謝安為司徒丙辰使持節都督荆梁寧益交廣六州
諸軍事荆州刺史征西大將軍桓豁卒冬十月辛丑以
車騎將軍桓冲都督荆江梁益寧交廣七州諸軍事領
護南蠻校尉荆州刺史尚書王蘊為徐州刺史督江南
晉陵諸軍征西司馬謝元為兖州刺史廣陵相監江北
諸軍壬寅散騎常侍左光禄大夫尚書令王彪之卒十
二月庚寅以尚書王劭為尚書僕射
三年春二月乙巳作新宫帝移居會稽王邸三月乙丑
雷雨暴風發屋折木夏五月庚午陳留王曹恢薨六月
大水秋七月辛巳帝入新宮乙酉老人星見南方
四年春正月辛酉大赦郡縣遭水旱者減租稅丙子謁
建平等七陵二月戊午苻堅使其子丕攻䧟㐮陽執南
中郎將朱序又䧟順陽三月大疫壬戍詔以疆埸多虞
事兼平日又年穀不登百姓匱乏其詔御所供事從儉
約九親供給衆官廪俸權可減半凡諸役費自非軍國
事要皆宜停省以周時務癸未使右將軍毛武生帥衆
伐蜀夏四月苻堅將韋鍾䧟魏興太守吉挹死之五月
苻堅將句難彭超䧟盱𣅿高密内史毛璪之為賊所執
六月大旱戊子征虜將軍謝元及超難戰于君川大破
之秋八月丁亥以左將軍王藴為尚書僕射乙未暴風
掦砂石九月盜殺建安太守傅湛冬十二月己酉朔日
有食之
五年春正月乙巳謁崇平陵夏四月大旱癸酉大赦五
歲刑以下五月大水以司徒謝安為衞將軍儀同三司
六月甲寅震含章殿四柱并殺内侍二人甲子以比歲
荒儉大赦自太元三年以前逋租宿債皆蠲除之其鰥
寡窮獨孤老不能自存者人賜米五斛丁卯以驃騎將
軍琅邪王道子為司徒秋九月癸未皇后王氏崩冬十
月九真太守李遜據交州反十一月乙酉葬定皇后于
隆平陵
六年春正月帝初奉佛法立精舍於殿内引諸沙門以
居之丁酉以尚書謝石為尚書僕射初置督運御史官
夏六月庚子朔日有食之揚荆江三州大水己巳改制
度減煩費損吏士員七百人秋七月丙子大赦五歲刑
已下甲午交阯太守杜瑗斬李遜交州平大饑冬十一
月己亥以鎮軍大將軍郗愔為司空會稽人檀元之反
自號安東將軍鎮軍參軍謝藹之討平之十二月甲辰
苻堅遣其㐮陽太守閻震寇竟陵㐮陽太守桓石虔討
擒之
七年春三月林邑范熊遣使貢方物秋八月癸卯大赦
九月東夷五國遣使來貢方物苻堅將都貴焚燒沔北
舊榖略襄陽百姓而去冬十月丙子雷
八年春二月癸未黃霧四塞三月始興南康廬陵大水
平地五丈丁巳大赦夏五月輔國將軍楊亮伐蜀拔五
城擒苻堅將魏光秋七月鷹揚將軍郭洽及苻堅將張
崇戰于武當大敗之八月苻堅帥衆渡淮遣征討都督
謝石冠軍將軍謝元輔國將軍謝琰西中郎將桓伊等
距之九月詔司徒琅邪王道子錄尚書六條事冬十月
苻堅弟融䧟夀春乙亥諸將及苻堅戰於肥水大破之
俘斬數萬計獲堅輿輦及雲母車十一月庚申詔衞將
軍謝安勞旋師于金城壬子立陳留王世子靈誕為陳
留王十二月庚午以寇難初平大赦以中軍將軍謝石
為尚書令開酒禁始增百姓稅米口五石前句町王翟
遼背苻堅舉兵於淮南慕容垂自鄴與遼合遂攻堅子
暉於洛陽仇池公楊世奔還隴右遣使稱藩
九年春正月庚子封武陵王孫寶為臨川王戊午立新
寧王晞子遵為新寧王辛亥謁建平等四陵龍驤將軍
劉牢之克譙城車騎將軍桓冲部將郭寳伐新城魏興
上庸三郡降之二月辛巳使持節都督荆江梁寧益交
廣七州諸軍事車騎將軍荆州刺史桓冲卒慕容垂自
洛陽與翟遼攻苻堅子丕於鄴三月以衞將軍謝安為
太保苻堅北地長史慕容泓平陽太守慕容超並起兵
背堅夏四月己卯增置太學生百人封張天錫為西平
公使竟陵太守趙統伐㐮陽克之苻堅將姚萇背堅起
兵於北地自立為王國號秦六月癸丑朔崇德皇太后
褚氏崩慕容泓為其叔父冲所殺冲自稱皇太弟秋七
月戊戍遣兼司空高密王純之脩謁洛陽五陵己酉葬
康獻皇后于崇平陵百濟遣使來貢方物苻堅及慕容
冲戰于鄭西堅師敗績八月戊寅司空郗愔薨九月辛
卯前鋒都督謝元攻苻堅將兖州刺史張崇于鄄城克
之甲午加太保謝安大都督揚江荆司豫徐兖青冀幽
并梁益雍凉十五州諸軍事冬十月辛亥朔日有蝕之
丁巳河間王曇之薨乙丑以元象乖度大赦庚午立前
新蔡王晃弟崇為新蔡王苻堅青州刺史苻朗率衆來
降十二月苻堅將呂光稱制于河右自號酒泉公慕容
冲僭即皇帝位于阿房
十年春正月甲午謁諸陵二月立國學蜀郡太守任權
斬苻堅益州刺史李平益州平三月滎陽人鄭爕以郡
來降苻堅國亂使使奉表請迎龍驤將軍劉牢之及慕
容垂戰于黎陽王師敗績夏四月丙辰劉牢之與沛郡
太守周次及垂戰于五橋澤王師又敗績壬戍太保謝
安帥衆救苻堅五月大水苻堅留太子宏守長安奔于
五將山六月宏來奔慕容冲入長安秋七月苻丕自枋
頭西走龍驤將軍檀元追之為丕所敗旱饑丁巳老人
星見八月甲午大赦丁酉使持節侍中中書監大都督
十五州諸軍事衞將軍太保謝安薨庚子以琅邪王道
子為都督中外諸軍事是月姚萇殺苻堅而僭即皇帝
位九月呂光據姑臧自稱凉州刺史苻丕僭即皇帝位
于晉陽冬十月丁亥論淮肥之功追封謝安廬陵郡公
封謝石南康公謝元康樂公謝琰望蔡公桓伊永脩公
自餘封拜各有差是歲乞伏國仁自稱大單于秦河二
州牧
十一年春正月辛未慕容垂僭即皇帝位於中山壬午
翟遼襲黎陽執太守滕恬之乙酉謁諸陵慕容冲將許
木末殺慕容冲於長安三月大赦太山太守張願以郡
叛降于翟遼夏四月以百濟王世子餘暉為使持節都
督鎮東將軍百濟王代王拓拔珪始改稱魏癸巳以尚
書僕射陸納為尚書左僕射譙王恬為尚書右僕射六
月己卯地震庚寅以前輔國將軍楊亮為西戎校尉雍
州刺史鎮衛山陵秋八月庚午封孔靖之為奉聖亭侯
奉宣尼祀丁亥安平王邃之薨翟遼寇譙龍驤將軍朱
序擊走之冬十月慕容垂破苻丕于河東丕走東垣揚
威將軍馮該擊斬之揚首京都甲申海西公奕薨十一
月苻丕將苻登僭即皇帝位於隴東
十二年春正月乙巳以豫州刺史朱序為青兖二州刺
史鎮淮隂丁未大赦壬子暴風發屋折木戊午慕容垂
寇河東濟北太守温詳奔彭城翟遼遣子釗寇陳潁朱
序擊走之夏四月戊辰尊夫人李氏為皇太妃己丑雨
雹高平人翟暢執太守徐含遠以郡降于翟遼六月癸
卯束帛聘處士戴逵龔元之秋八月辛巳立皇子德宗
為皇太子大赦增文武位二等大酺五日賜百官布帛
各有差九月戊午復新寧王遵為武陵王立梁王㻱子
龢為梁王冬十一月松滋太守王遐之討翟遼于洛口
敗之
十三年夏四月戊午以青兖二州刺史朱序為持節都
督雍梁沔中九郡諸軍事雍州刺史譙王恬之為鎮北
將軍青兖二州刺史夏六月旱乞伏國仁死弟乾歸嗣
偽位僭號河南王秋九月翟遼將翟發寇洛陽河南太
守郭給距破之冬十二月戊子濤水入石頭毁大桁殺
人乙未大風晝晦延賢堂災丙申螽斯百堂客舘驃騎
庫皆災己亥加尚書令謝石衞將軍開府儀同三司庚
子尚書令衞將軍開府儀同三司謝石薨
十四年春正月癸亥詔淮南所獲俘虜付諸作部者一
皆遣散男女自相匹配賜百日廪其沒為軍賞者悉贖
出之以襄陽淮南饒沃地各立一縣以居之彭城妖賊
劉黎僭稱皇帝於皇邱龍驤將軍劉牢之討平之二月
扶南獻方物吕光僭號三河王夏四月甲辰彭城王弘
之薨翟遼寇滎陽執太守張卓六月壬寅使持節都督
荆益寧三州諸軍事荆州刺史桓石虔卒秋七月甲寅
宣陽門四柱災八月姚萇襲破苻登獲其偽后毛氏丁
亥汝南王羲薨九月庚午以尚書左僕射陸納為尚書
令冬十二月乙巳雨木冰
十五年春正月乙亥鎮北將軍譙王恬之薨龍驤將軍
劉牢之及翟遼張願戰于太山王師敗績征虜將軍朱
序破慕容永於太行二月辛巳以中書令王恭為都督
青兖幽并冀五州諸軍事前將軍青兖二州刺史三月
己酉朔地震戊辰大赦秋七月丁巳有星孛于北河八
月永嘉人李耽舉兵反太守劉懷之討平之己丑京師
地震有星孛于北斗犯紫微沔中諸郡及兖州大水龍
驤將軍朱序攻翟遼于滑臺大敗之張願來降九月丁
未以吳郡太守王珣為尚書僕射冬十二月己未地震
十六年春正月庚申改築太廟夏六月慕容永寇河南
太守楊佺期擊破之己未章武王範之薨秋九月癸未
以尚書右僕射王珣為尚書左僕射以太子詹事謝琰
為尚書右僕射新廟成冬十一月姚萇敗苻登于安定
十七年春正月己巳朔大赦除逋租宿債夏四月齊國
内史蔣喆殺樂安太守辟閭濬據青州反北平原太守
辟閭渾討平之五月丁卯朔日有食之六月癸卯京師
地震甲寅濤水入石頭毁大桁永嘉郡潮水涌起近海
四縣人多死者乙卯大風折木戊午梁王龢薨慕容垂
襲翟釗于黎陽敗之釗奔于慕容永秋七月丁丑太白
晝見八月新作東宫冬十月丁酉太白晝見辛亥都督
荆益寧三州諸軍事荆州刺史王忱卒十一月癸酉以
黃門郎殷仲堪為都督荆益梁三州諸軍事荆州刺史
庚寅徙封瑯邪王道子為會稽王封皇子德文為瑯邪
王十二月己未地震是歲自秋不雨至于冬
十八年春正月癸卯朔地震二月乙未地又震三月翟
釗寇河南夏六月己亥始興南康廬陵大水深五丈秋
七月旱閏月妖賊司馬徽聚黨於馬頭山劉牢之遣部
將討平之九月丙戌龍驤將軍楊佺期擊氐帥楊佛嵩
于潼谷敗之冬十月姚萇死子興嗣偽位
十九年夏六月壬子追尊會稽王太妃鄭氏為簡文宣
太后秋七月荆徐二州大水傷秋稼遣使振䘏之八月
己巳尊皇太妃李氏為皇太后宫曰崇訓慕容垂擊慕
容永於長子斬之冬十月慕容垂遣其子惡奴寇廪邱
東平太守韋簡及垂將尹國戰于平陸簡死之是歲苻
登為姚興所殺登太子崇奔于湟中僭稱皇帝
二十年春正月作宣太后廟甲寅𣪚騎常侍光禄大夫
開府儀同三司尚書令陸納卒三月庚辰朔日有蝕之
夏六月荆徐二州大水十一月魏王拓拔珪擊慕容垂
子寳于黍谷敗之
二十一年春正月造清暑殿三月慕容垂攻平城拔之
夏四月新作永安宫丁卯雨雹慕容垂死子寳嗣偽位
五月甲子以望蔡公謝琰為尚書左僕射大水六月呂
光僭即天王位秋九月庚申帝崩于清暑殿時年二十
五葬隆平陵帝幼稱聰悟簡文之崩也時年十歲至晡
不臨左右進諫答曰哀至則哭何常之有謝安嘗歎以
為精理不減先帝既威權已出雅有人主之量既而溺
於酒色殆為長夜之飲末年長星見帝心甚惡之於華
林園舉酒祝之曰長星勸汝一杯酒自古何有萬歲天
子邪太白連年晝見地震水旱為變者相屬醒日既少
而傍無正人竟不能改焉時張貴人有寵年幾三十帝
戲之曰汝以年當廢矣貴人潛怒向夕帝醉遂暴崩時
道子昏惑元顯專權竟不推其罪人初簡文帝見䜟云
晉祚盡昌明及帝之在孕也李太后夢神人謂之曰汝
生男以昌明為字及産東方始明因以為名焉簡文帝
後悟乃流涕及為清暑殿有識者以為清暑反為楚聲
哀楚之徵也俄而帝崩晉祚自此傾矣
孝武帝寧康三年太元二十一年即位二十四年
安皇帝諱德宗字德宗孝武帝長子也太元十二年八
月辛巳立為皇太子二十一年九月庚申孝武帝崩辛
酉太子即皇帝位大赦癸亥以司徒會稽王道子為太
傅攝政冬十月甲申葬孝武皇帝于隆平陵大雪
隆安元年春正月己亥朔帝加元服改元增文武位一
等太傅會稽王道子稽首歸政以尚書左僕射王珣為
尚書令領軍將軍王國寳為尚書左僕射二月呂光將
禿髮烏孤自稱大都督大單于國號南涼擊光將竇荀
于金昌大破之甲寅尊皇太后李氏為太皇太后戊午
立皇后王氏三月呂光子纂為乞伏乾歸所敗光建康
太守叚業自號涼州牧慕容寳敗魏師于薊夏四月甲
戍兖州刺史王恭豫州刺史庾楷舉兵以討尚書左僕
射王國寳建威將軍王緒為名甲申殺國寳及緒以悦
于恭恭乃罷兵戊子大赦五月前司徒長史王廞以吳
郡反王恭討平之慕容寳將慕容詳僭即皇帝位于中
山寳奔黃龍秋八月呂光為其僕射楊軌𣪚騎常侍郭
黁所攻光子纂擊走之九月慕容寳將慕容麟斬慕容
詳于中山因僭即皇帝位冬十月慕容麟為魏師所敗
二年春三月龍丹二災夏五月蘭汙弑慕容寳而自稱
大將軍昌黎王秋七月慕容寳子盛斬蘭汙僭稱長樂
王攝天子位兖州刺史王恭豫州刺史庾楷荆州刺史
殷仲堪廣州刺史桓元南蠻校尉楊佺期等舉兵反八
月江州刺史王渝奔于臨川丙子寧朔將軍鄧啓及慕
容德將慕容法戰于管城王師敗績丙子慕容盛僭即
皇帝位於黃龍桓元大敗王師于白石九月辛卯加太
傅會稽王道子黃鉞遣征虜將軍會稽王世子元顯前
將軍王珣右將軍謝琰討桓元等己亥破庾楷于牛渚
丙午會稽王道子屯中堂元顯守石頭己酉前將軍王
珣守北郊右將軍謝琰備宣陽門輔國將軍劉牢之次
新亭使子敬宣擊敗恭恭奔曲阿長塘湖湖尉收送京
師斬之於是太常殷茂喻仲堪及桓元等走于尋陽冬
十月新野言騶虞見丙子大赦壬午仲堪等盟于尋陽
推桓元為盟主十一月以瑯邪王德文為衞將軍開府
儀同三司領軍將軍王雅為尚書左僕射十二月己丑
魏王珪僭即尊位年號天興京兆人韋禮帥㐮陽流人
叛降于姚興己酉前新安太守杜炯反于京口會稽王
世子元顯討斬之禿髮烏孤自稱武威王
三年春正月辛酉封宗室藴為淮陵王二月甲辰河間
王國鎮薨林邑范達䧟日南九真遂寇交阯太守杜瑗
討破之叚業自稱涼王仇池公楊盛遣使稱藩獻方物
三月己卯追尊所生陳夫人為德皇太后夏四月乙未
加尚書令王珣衞將軍以會稽王世子元顯為揚州刺
史六月戊子以瑯邪王德文為司徒慕容德䧟青州害
龍驤將軍辟閭渾遂僭即皇帝位于廣固秋八月禿髮
烏孤死其弟利鹿孤嗣偽位冬十月姚興䧟洛陽執河
南太守辛恭靖十一月甲寅妖賊孫恩䧟會稽内史王
凝之死之吳國内史桓謙臨海太守新蔡王崇義興太
守魏隠並棄官而遁吳興太守謝邈永嘉太守司馬逸
皆遇害遣衞將軍謝琰輔國將軍劉牢之逆擊走之十
二月桓元襲江陵荆州刺史殷仲堪南蠻校尉楊佺期
並遇害呂光立其太子紹為天王自號太上皇是日光
死呂纂弑紹而自立是歲荆州大水平地三丈
四年春正月乙亥大赦二月己丑有星孛于奎婁進至
紫微三月彗星見于太微夏四月地震孫恩寇浹口五
月丙寅𣪚騎常侍衞將軍東亭侯王珣卒己卯會稽内
史謝琰為孫恩所敗死之恩轉寇臨海六月庚辰朔日
有食之旱輔國司馬劉裕破恩于南山恩將盧循䧟廣
陵死者三千餘人以瑯琊王師何澄為尚書左僕射秋
七月壬子太皇太后李氏崩丁卯大赦是月姚興伐乞
伏乾歸降之八月丁亥尚書右僕射王雅卒壬寅葬文
太后于脩平陵九月癸丑地震冬十一月寧朔將軍高
雅之及孫恩戰於餘姚王師敗績以揚州刺史元顯為
後將軍開府儀同三司都督揚豫徐兖青幽冀并荆江
司雍梁益交廣十六州諸軍事前將軍劉牢之為鎮北
將軍封元顯子彦璋為東海王十二月戊寅有星孛于
天市是歲北涼叚業敦煌大守李暠自為秦涼二州牧
涼公年號庚子
五年春二月丙子孫恩復寇浹口吕超弑吕纂以其兄
隆僭即偽位三月甲寅衆星西流歴太微夏五月孫恩
寇吳國内史袁山松死之沮渠蒙遜殺叚業自號大都
督北涼州牧六月甲戍孫恩至丹徒乙亥内外戒嚴百
官入居于省冠軍將軍高素右衞將軍張崇之守石頭
輔國將軍劉襲栅斷淮右丹陽尹司馬恢之戍南岸冠
軍將軍桓謙輔國將軍司馬允之游擊將軍毛邃備白
石左衞將軍王嘏領軍將軍孔安國屯中皇堂徵豫州
刺史譙王尚之衞京師寧朔將軍高雅之擊孫恩於廣
陵之郁洲為賊所執秋七月叚興弑慕容盛盛叔父熙
盡誅叚氏因僭稱尊號九月呂隆之降于姚興冬十月
姚興帥師侵魏大敗而旋是歲饑禁酒
元興元年春正月庚午朔大赦改元以後將軍元顯為
驃騎大將軍征討大都督鎮北將軍劉牢之為元顯前
鋒前將軍譙王尚之為後部以討桓元二月丙午帝戎
服餞元顯于西池丁巳遣兼侍中齊王柔之以騶虞幡
宣告荆江二州丁卯桓元敗王師于姑孰譙王尚之齊
王柔之並死之以右將軍吳隠之為都督交廣二州諸
軍事廣州刺史三月己巳劉牢之叛降于桓元辛未王
師敗績于新亭驃騎大將軍會稽王世子元顯東海王
彦璋冠軍將軍毛泰游擊將軍毛邃並遇害壬申桓元
自為侍中丞相錄尚書事以桓謙為尚書僕射遷太傅
會稽王道子于安城元俄又自稱太尉揚州牧總百揆
以瑯琊王德文為太宰臨海太守辛景擊孫恩斬之是
月禿髮利鹿孤死弟傉檀嗣偽位秋七月乙亥新蔡王
崇為其奴所害八月庚子尚書下舍災冬十月冀州刺
史劉軌叛奔于慕容德十二月庚申會稽王道子為桓
元所害曲赦廣陵彭城大逆以下
二年春二月辛丑建威將軍劉裕破徐道覆于東陽乙
卯桓元自稱大將軍丁巳冀州刺史孫無終為桓元所
害夏四月癸巳朔日有食之秋八月元又自號相國楚
王九月南陽太守庾仄起義兵為元所敗冬十一月壬
午元遷帝于永安宫癸未移太廟神主于瑯琊國十二
月壬辰元簒位以帝為平固王辛亥帝蒙塵于尋陽
三年春二月帝在尋陽庚寅夜濤水入石頭漂殺人戸
乙卯建武將軍劉裕帥沛國劉毅東海何無忌等舉義
兵丙辰斬桓元所署徐州刺史桓脩于京口青州刺史
桓弘于廣陵丁巳義兵濟江三月戊午劉裕斬元將吳
甫之于江乘斬皇甫敷於羅落己未元衆潰而逃庚申
劉裕置留臺具百官壬戍桓元司徒王謐推劉裕鎮軍
將軍徐州刺史都督揚徐兖豫青冀幽并八州諸軍事
假節劉裕以謐領揚州刺史錄尚書事辛酉劉裕誅尚
書左僕射王愉愉子荆州刺史緩司州刺史温詳辛未
桓元逼帝西上丙戌密詔以幽逼於元萬機虚曠令武
陵王遵依舊典承制總百官行事加侍中餘如故并大
赦謀反大逆已下惟桓元一祖之後不宥夏四月己丑
大將軍武陵王遵稱制總萬機庚寅帝至江陵庚戍輔
國將軍何無忌振武將軍劉道規及桓元將庾稚何澹
之戰于湓口大破之元復逼帝東下五月癸酉冠軍將
軍劉毅及桓元戰于崢嶸洲又破之己卯帝復幸江陵
辛巳荆州别駕王康産南郡太守王騰之奉帝居于南
郡壬午督護馮遷斬桓元於貊盤洲乘輿反正于江陵
甲申詔曰姦凶簒逆自古有之朕不能式遏杜漸以致
播越頼鎮軍將軍裕英略奮發忠勇絶世冠軍將軍毅
等誠心宿著協同嘉謀義聲既振士庶效節社稷載安
四海齊慶其大赦天下凡諸畏逼事屈逆命者一無所
問戊寅奉神主入于太廟閏月己丑桓元故將揚武將
軍桓振䧟江陵劉毅何無忌退守尋陽帝復蒙塵于賊
營六月益州刺史毛璩討偽梁州刺史桓希斬之秋七
月戊申永安皇后何氏崩八月癸酉祔葬穆帝章皇后
于永平陵九月前給事中刁騁秘書丞王邁之謀反伏
誅冬十月盧循寇廣州刺史吳隱之為循所敗執始興
相阮腆之而還慕容德死兄子超嗣偽位
義熙元年春正月帝在江陵南陽太守魯宗之起義兵
襲破襄陽己丑劉毅次于馬頭桓振以帝屯于江津辛
卯宗之破振將温楷于柞溪進次紀南為振所敗振武
將軍劉道規擊桓謙走之乘輿反正帝與瑯琊王幸道
規舟戊戍詔大赦改元唯元振一祖及同黨不在原例
賜百姓爵人二級鰥寡孤獨榖人五斛大酺五日二月
丁巳留臺備乘輿法駕迎帝於江陵弘農太守戴寧之
建威主簿徐惠子等謀反伏誅平西參軍譙縱害平西
將軍益州刺史毛璩以蜀叛三月桓振復襲江陵荆州
刺史司馬休之奔于襄陽建威將軍劉懷肅討振斬之
帝至自江陵乙未百官詣闕請罪詔曰此非諸卿之過
其還率職戊戍舉章皇后哀三日臨于西堂劉裕及何
無忌等抗表遜位不許庚子以瑯琊王德文為大司馬
武陵王遵為太保加鎮軍將軍劉裕為侍中車騎將軍
都督中外諸軍事甲辰詔常所供奉可籌量減省夏四
月劉裕旋鎮京口戊辰餞于東堂夏五月癸未禁絹扇
及摴蒲游擊將軍章武王秀益州刺史司馬軌之謀反
伏誅桓元故將桓亮苻宏刁預寇湘州守將擊走之秋
八月甲子封臨川王子脩之為會稽王冬十一月乞伏
乾歸伐仇池仇池公楊盛大破之是歲西涼李暠遣使
奉表稱藩
二年春正月益州刺史司馬榮期擊譙縱將譙子明于
白帝破之夏五月封高密王子法蓮為高陽王秋七月
梁州刺史楊孜敬有罪伏誅冬十月論匡復之功封車
騎將軍劉裕為豫章郡公撫軍將軍劉毅南平郡公右
將軍何無忌安成郡公自餘封賞各有差乙亥以左將
軍孔安國為尚書左僕射十二月盜殺零陵太守阮野
三年春三月己酉車騎將軍劉裕來朝誅東陽太守殷
仲文南蠻校尉殷叔文晉陵太守殷道叔永嘉太守駱
球己丑大赦除酒禁夏五月大水六月姚興將赫連勃
勃僭稱天王于朔方國號夏秋七月戊戌晦日有食之
汝南王遵之有罪伏誅八月遣冠軍將軍劉敬宣持節
監征蜀諸軍事冬十一月赫連勃勃大敗禿髮傉檀傉
檀奔于南山是歲高雲馮跋殺慕容熙雲僭即帝位
四年春正月甲辰以瑯琊王德文領司徒車騎將軍劉
裕為揚州刺史錄尚書事庚申侍中太保武陵王遵薨
夏四月𣪚騎常侍尚書左僕射孔安國卒甲午加吏部
尚書孟昶尚書左僕射冬十一月癸丑雷梁州刺史楊
思平有罪棄市辛卯大風拔樹是月禿髮傉檀僭即涼
王位十二月陳留王曹靈誕薨
五年春正月辛卯大赦庚戍以撫軍將軍劉毅為衞將
軍開府儀同三司加輔國將軍何無忌鎮南將軍戊戍
尋陽地震二月慕容超將慕容興宗寇宿豫陽平太守
劉千載南陽太守趙元並為賊所執三月乙亥大雪平
地數尺車騎將軍劉裕帥師伐慕容超夏六月丙寅震
于太廟劉裕大破慕容超于臨朐秋七月姚興將乞伏
乾歸僣稱西秦王於苑川九月戊辰離班弑高雲雲將
馮跋攻班殺之跋僭即王位仍號燕冬十月魏清河王
紹弑其主珪
六年春二月丁亥劉裕攻慕容超尅之齊地悉平是月
廣州刺史盧循反宼江州三月禿髮傉檀及沮渠蒙遜
戰于窮泉傉檀敗績壬申鎮南將軍江州刺史何無忌
及循戰于豫章王師敗績無忌死之夏四月青州刺史
諸葛長民兖州刺史劉藩并州刺史劉道憐並入衞京
師五月丙子大風拔木戊子衞將軍劉毅及盧循戰于
桑落洲王師敗績尚書左僕射孟昶懼自殺己未大赦
乙丑循至淮口内外戒嚴大司馬瑯琊王德文都督宫
城諸軍事次中皇堂太尉劉裕次石頭梁王珍之屯南
掖門冠軍將軍劉敬宣屯北郊輔國將軍孟懷玉屯南
岸建武將軍王仲德屯越城廣武將軍劉懷默屯建陽
門淮口築柤浦藥園廷尉三壘以距之丙寅震太廟鴟
尾秋七月庚申盧循遁走甲子使輔國將軍王仲德廣
川太守劉鍾河間内史蒯恩等帥衆追之是月盧循宼
荆州刺史劉道規雍州刺史魯宗之等敗之又破徐道
覆于華容賊復走尋陽八月姚興將桓謙宼江陵劉道
規敗之冬十一月蜀賊譙縱䧟巴東守將温祚時延祖
死之十二月壬辰劉裕破盧循于豫章
七年春二月壬午右將軍劉藩斬徐道覆于始興𫝊首
京師夏四月盧循走交州刺史杜慧度斬之秋七月丁
夘以荆州刺史劉道規為征西大將軍開府儀同三司
冬十月沮渠蒙遜伐西凉李暠暠與戰敗之
八年春二月丙子以吳興太守孔靖為尚書右僕射三
月甲寅山隂地䧟四尺有聲如雷夏五月乞伏公府弑
乞伏乾歸乾歸子熾盤誅公府僭即偽位六月以平北
將軍魯宗之為鎮北將軍秋七月甲午武陵王季度薨
庚子征西大將軍劉道規卒八月皇后王氏崩辛亥高
密王純之薨九月癸酉葬僖皇后于休平陵己卯太尉
劉裕害右將軍兖州刺史劉藩尚書左僕射謝混庚辰
裕矯詔以克殄凶黨大赦天下唯劉毅不在其例普增
文武位一等其有孝順忠義隐滯遺逸必令聞達己丑
劉裕帥師討毅裕參軍王鎮惡䧟江陵城毅自殺冬十
一月沮渠蒙遜僭號西河王十二月以西陵太守朱齡
石為建威將軍益州刺史帥師伐蜀分荆州十郡置湘
州是歲廬陵南康地四震
九年春三月丙寅劉裕害前將軍諸葛長民及其弟輔
國大將軍黎民從弟寧朔將軍秀之三月戊寅加劉裕
鎮西將軍豫州刺史林邑范胡達寇九眞交州刺史杜
慧度斬之夏四月壬戌罷臨沂湖塾皇后脂澤田四十
頃以賜貧人弛湖池之禁封鎮北將軍魯宗之為南陽
郡公秋七月朱齡石克成都斬譙縱益州平九月封劉
裕次子義真為桂陽公冬十二月安平王球之薨是歲
高句麗倭國及西南夷銅頭大帥並獻方物
十年春三月戊寅地震夏六月乞伏熾盤帥師伐秃髮
傉檀滅之秋七月淮北大風壊廬舍九月丁巳朔日有
蝕之林邑遣使獻方物是歲城東府
十一年春正月荆州刺史司馬休之雍州刺史魯宗之
並舉兵貳於劉裕裕帥師討之庚午大赦丁丑以吏部
尚書謝裕為尚書左僕射二月丁未姚興死子泓嗣偽
位三月辛巳淮陵王藴薨壬午劉裕及休之戰於江津
休之敗奔襄陽夏四月乙卯青冀二州刺史劉敬宣為
其參軍司馬道賜所害五月甲申彗星二見甲午休之
宗之出奔于姚泓論平蜀功封劉裕子義隆彭城公朱
齡石豐城公己酉霍山崩出銅鐘六枚秋七月丙戌京
師大水壊太廟辛亥晦日有蝕之八月丁未尚書左僕
射謝裕卒以尚書右僕射劉穆之為尚書左僕射九月
己亥大赦
十二年春正月姚泓使其將魯軌寇襄陽雍州刺史趙
倫之擊走之二月加劉裕中外大都督夏六月赫連勃
勃攻姚泓秦州䧟之己酉新除尚書令都鄕亭侯劉柳
卒秋八月劉裕及瑯琊王德文帥衆伐姚泓丙午大赦
冬十月丙寅姚泓將姚光以洛陽降己丑遣兼司空高
密王恢之修謁五陵
十三年春正月甲戌朔日有蝕之二月李暠死其子歆
嗣偽位為凉州牧涼公三月龍驤將軍王鎮惡大破姚
泓將姚紹于潼關夏劉裕敗魏將鵝青于河曲斬青禆
將阿薄于是月李歆大敗沮渠蒙遜于鮮支澗夏五月
劉裕克潼關丁亥會稽王修之薨六月癸亥林邑獻馴
象白鸚鵡秋七月劉裕克長安執姚泓收其彝器歸諸
京師南海賊徐道期䧟廣州始興相劉謙之討平之冬
十二月辛未左僕射前將軍劉穆之卒
十四年春正月辛巳大赦青州刺史沈田子害龍驤將
軍王鎮惡于長安夏六月劉裕為相國進封宋公冬十
月以李歆為鎮西將軍封酒泉公十一月赫連勃勃大
敗王師于青泥北雍州刺史朱齡石焚長安宫殿奔于
潼關尋又大潰齡石死之十二月戊寅帝崩于東堂時
年三十七葬休平陵帝不慧自少及長口不能言雖寒
暑之變無以辨也凡所動止皆非己出故桓元之簒因
此獲全初䜟云昌明之後有二帝劉裕將為禪代故密
使王韶之縊帝而立恭帝以應二帝云
安帝隆安五年元興三年義熙十四年即位二十
二年
恭帝諱德文字德文安帝母弟也初封琅邪王歴中軍
將軍散騎常侍衛將軍開府儀同三司加侍中領司徒
錄尚書六條事元興初遷車騎大將軍桓元執政進位
太宰加衮冕之服綠綟綬元簒位以帝為石陽縣公與
安帝俱居尋陽及元敗随至江陵元死桓振奄至躍馬
奮戈直至階下瞋目謂安帝曰臣門戸何負國家而屠
滅若是帝乃下牀謂振曰此豈我兄弟意邪振乃下馬
致拜振平復為琅邪王又領徐州刺史尋拜大司馬領
司徒加殊禮義熙五年置左右長史司馬從事中郎四
人加羽葆鼓吹十二年詔帝與太尉裕並得辟召掾屬
時太尉裕都督中外諸軍事詔曰大司馬地隆任重親
賢莫二雖府受節度可身無致敬劉裕之北征也帝上
疏請帥所蒞啟行戎路修敬山陵朝廷從之乃與裕俱
發及有司以即戎不得奉辭陵廟帝復上疏乞展情埏
𡑞許之及姚泓滅歸于京都十四年十二月戊寅安帝
崩劉裕矯稱遺詔以帝入纂大統是日即皇帝位大赦
元熙元年春正月壬辰朔改元以山陵未厝不朝會立
皇后禇氏甲午徵劉裕還朝戊戌有星孛于太微西藩
庚申葬安皇帝于休平陵帝受朝懸而不樂以驃騎將
軍劉道憐為司空秋八月劉裕移鎮夀陽以劉懷慎為
前將軍北徐州刺史鎮彭城九月劉裕自觧揚州冬十
月乙酉裕以其子桂陽公義真為揚州刺史十一月丁
亥朔日有蝕之十二月辛卯裕加殊禮己卯太史奏黑
龍四見于東方
二年夏六月壬戌劉裕至于京師傅亮承裕密旨諷帝
禪位草詔請帝書之帝欣然謂左右曰晉氏久已失之
今復何恨乃書赤紙為詔甲子遂遜于琅邪第劉裕以
帝為零陵王居于秣陵行晉正朔車旗服色一如其舊
有其文而不備其禮帝自是之後深慮禍機禇后常在
帝側飲食所資皆出禇后故宋人莫得伺其隙宋永初
二年九月丁丑裕使禇后兄叔度請后有間兵人踰垣
而入弑帝于内房時年三十六諡恭皇帝葬冲平陵帝
幼時性頗忍急及在藩國曾令善射者射馬為戲既而
有人云馬者國姓而自殺之不祥之甚帝亦悟甚悔之
其後復深信浮屠道鑄貨千萬造丈六金像親於瓦官
寺迎之步從十許里安帝既不慧帝每侍左右消息温
涼寢食之節以恭謹聞時人稱焉始元帝以丁丑歲稱
晉王置宗廟使郭璞筮之云享二百年自丁丑至禪代
是歲年在庚申為一百四歲然丁丑始係西晉庚申終
入宋年所餘惟一百有二歲耳璞盖以百二之期促故
婉而倒之為二百也
恭帝元熙二年
右自元帝中興至恭帝遜位于宋凡十一帝一
百四年是為東晉通西晉共十八帝合一百五
十六年而禪于宋
通志卷十下
