通志卷九十七
宋右廸功郎鄭樵漁仲撰
列傳第十
前漢
蒯通伍被江充息夫躬石奮衛綰
直不疑周仁張敺賈誼爰盎鼂錯
張釋之馮唐(魏尚)汲黯鄭當時賈山鄒陽
枚乘(子臯)路温舒
蒯通范陽人也本與武帝同諱楚漢初起武臣略定趙
地號武信君通說范陽令徐公曰臣范陽百姓蒯通也
竊閔公之將死故弔之雖然賀公得通而生也徐生再
拜曰何以弔之通曰足下為令十餘年矣殺人之父孤
人之子斷人之足黥人之首甚衆慈父孝子所以不敢
倳(側吏反)刃於公之腹者畏秦法也今天下大亂秦政不
施然則慈父孝子將爭接刃於公之腹以復其怨而成
其名此通之所以弔者也曰何以賀得子而生也曰趙
武信君不知通不肖使人候問其死生通且見而說之
曰必將戰勝而後略地攻得而後下城臣竊以爲殆矣
用臣之計毋戰而略地不攻而下城傳檄而千里定可
乎彼將曰何謂也臣因對曰范陽令宜整頓其士卒以
守戰者也怯而畏死貪而好富貴故欲以其城先下君
先下君而君不利之則邊地之城皆將相告曰范陽令
先降而身死必將嬰城固守皆爲金城湯池不可攻也
為君計者莫若具黃屋朱輪迎范陽令使馳騖於燕趙
之郊則邊城皆將相告曰范陽令先下而身富貴必相
率而降猶如阪上走丸也此臣所謂傳檄而千里定者
也徐公再拜具車馬遣通通遂以此說武臣武臣以車
百乘騎二百侯印迎徐公燕趙聞之降者三十餘城如
通策焉後漢將韓信虜魏王破趙代降燕定三國引兵
將東擊齊未度平原聞漢王使酈食其說下齊信欲止
通說信曰將軍受詔擊齊而漢獨發間使下齊寧有詔
止將軍乎何以得無行且酈生一士伏軾掉三寸舌下
齊七十餘城將軍將數萬之衆乃下趙五十餘城爲將
數歲反不如一豎儒之功乎於是信然之從其計遂度
河齊已聽酈生即留之縱酒罷備漢守禦信因襲歴下
軍遂至臨淄齊王以酈生為欺己而亨之因敗走信遂
定齊地自立為齊假王漢方困於滎陽遣張良即立信
為齊王以安固之項王亦遣武涉說信欲與連和蒯通
知天下權在信欲說信令背漢乃先微感信曰僕嘗受
相人之術相君之面不過封侯又危而不安相君之背
貴而不可言信曰何謂也通因請間曰天下初作難也
俊雄豪桀建號一呼天下之士雲合霧集魚鱗雜襲飄
至風起當此之時憂在亡秦而已今劉項分爭使人肝
膽塗地流離中野不可勝數漢王將數十萬衆距鞏雒
阻山河一日數戰亡尺寸之功敗滎陽傷成臯還走宛
葉之間此所謂智勇俱困者也楚人起彭城轉鬭逐北
至滎陽乘利席勝威震天下然兵困於京索之間廹西
山而不能進三年於此矣銳氣挫於嶮塞糧食盡於内
藏百姓罷極無所歸命以臣料之非天下賢聖其勢固
不能息天下之禍當今之時兩主縣命足下足下為漢
則漢勝與楚則楚勝臣願披心腹墮肝膽效愚忠恐足
下不能用也方今為足下計莫若兩利而俱存之三分
天下鼎足而立其勢莫敢先動夫以足下之賢聖有甲
兵之衆據彊齊從燕趙出空虚之地以制其後因民之
欲西鄉為百姓請命天下孰敢不聽足下按齊國之故
有淮泗之地懷諸侯以德深拱揖讓則天下君王相率
而朝齊矣蓋聞天與弗取反受其咎時至弗行反受其
殃願足下熟圖之信曰漢遇我厚吾豈可見利而背恩
乎通曰始常山王成安君故相與為刎頸交及爭張黶
陳釋之事常山王奉頭鼠竄以歸漢王借兵東下戰於
鄗北成安君死於泜水之南頭足異處此二人相與天
下之至驩也而卒相滅亡者何也患生於多欲而人心
難測也今足下行忠信以交於漢王必不能固於二君
之相與也而事多大於張黶陳釋之事者故臣以爲足
下必漢王之不危足下過矣大夫種存亡越伯勾踐立
功名而身死語曰野禽殫走犬亨敵國破謀臣亡故以
交友言之則不過張王與成安君以忠臣言之則不過
大夫種此二者宜足以觀矣願足下深慮之且臣聞之
勇略震主者身危功盖天下者不賞足下涉西河虜魏
王禽夏說下井陘誅成安君之罪以令於趙脅燕定齊
南摧楚人之兵數十萬衆遂斬龍且西鄉以報此所謂
功無二於天下略不世出者也今足下挾不賞之功戴
震主之威歸楚楚人不信歸漢漢人震恐足下欲持是
安歸乎夫勢在人臣之位而有高天下之名竊為足下
危之信曰生且休矣吾將念之數日通復說信曰聽者
事之候也計者存亡之機也夫隨厮養之役者失萬乘
之權守儋石之祿者闕卿相之位計誠知之而决弗敢
行者百事之禍也故猛虎之猶與不如蠭蠆之致蠚孟
賁之狐疑不如童子之必至此言貴能行之也夫功者
難成而易敗時者難値而易失時乎時不再來願足下
亡疑臣之計信猶與不忍背漢又自以功多漢不奪我
齊遂謝通通說不聽惶恐乃陽狂為巫天下既定後信
以罪廢為淮隂侯謀反被誅臨死歎曰悔不用蒯通之
言死於女子之手高帝曰是齊辯士蒯通乃詔齊召蒯
通通至上欲亨之曰若教韓信反何也通曰狗各吠非
其主當彼時臣獨知齊王韓信非知陛下也且秦失其
鹿天下共逐之高材疾足者先得天下匈匈爭欲為陛
下所為顧力不能可殫誅邪上乃赦之至齊悼惠王時
曹参為相禮下賢人請通為客初齊王田榮怨項羽謀
舉兵畔之劫齊士不與者死齊處士東郭先生梁石君
在劫中彊從及田榮敗二人醜之相與入深山隱居客
謂通曰先生之於曹相國拾遺舉過顯賢進能齊國莫
若先生者先生知梁石君東郭先生世俗所不及何不
進之相國乎通曰諾臣之里婦與里之諸母相善也里
婦夜亡肉姑以為盜怒而逐之婦晨去過所善諸母語
以事而謝之里母曰女安行我今令而家追女矣即束
緼請火於亡肉家曰昨暮夜犬得肉爭鬭相殺請火治
之亡肉家遽追呼其婦故里母非譚說之士也束緼乞
火非還婦之道也然物有相感事有適可臣請乞火於
曹相國乃見相國曰婦人有夫死三日而嫁者有幽居
守寡而不出門者足下即欲求婦何取曰取不嫁者通
曰然則求臣亦猶是也彼東郭先生梁石君齊之俊士
也隱居不嫁未嘗卑節下意以求仕也願足下使人禮
之曹相國曰敬受命皆以為上賓通論戰國時說士權
變亦自序其說凡八十一首號曰雋永(雋音字兖反雋肥肉也永長也)
(言其論甘美而義深長也)初通善齊人安其生安其生嘗干項羽羽
不能用其策而項羽欲封此兩人兩人卒不肯受
伍被楚人也或言其先伍子胥後也被以才能稱為淮
南中郎是時淮南王安好術學折節下士招致英儁以
百數被為冠首久之淮南王隂有邪謀被數微諫後王
坐東宫召被欲與計事呼之曰將軍上被悵然曰王安
得亡國之言乎臣聞子胥諫吳王吳王不用乃曰臣今
見麋鹿游姑蘇之臺也今臣亦將見宫中生荆棘露霑
衣也於是王怒繫被父母囚之三月王復召被曰將軍
許寡人乎被曰小臣將為大王畫計矣臣聞聰者聽於
無聲明者見於未形故聖人萬舉而萬全文王一動而
功顯萬世功列三王所謂因天心以動作者也王曰方
今漢廷治乎亂乎被曰天下治王不說曰公何以言治
也被對曰被竊觀朝廷君臣父子夫婦長幼之序也皆
得其理上之舉錯遵古之道風俗紀綱未有所缺重裝
富賈周流天下道無不通交易之道行南越賓服羌僰
貢獻東甌入朝廣長榆開朔方匈奴折傷雖未及古太
平時然亦為治王怒被謝死罪王又曰山東即有變漢
必使大將軍將而制山東公以為大將軍何如人也被
曰臣所善黃義從大將軍擊匈奴言大將軍遇士大夫
以禮與士卒有恩衆樂為用騎上下山如飛材力絶人
如此數將習兵未易當也及謁者曹梁使長安來言大
將軍號令眀當敵勇敢常為士卒先須士卒休乃舍穿
井得水乃敢飲軍罷士卒已踰河乃度皇太后所賜金
錢盡以賞賜雖古名將不過也王曰夫蓼太子知略不
世出非常人也以爲漢廷公卿列侯皆如沭猴而冠耳
被曰獨先刺大將軍乃可舉事王復問被曰公以爲吳
舉兵非邪被曰非也夫吳王賜號為劉氏祭酒受几杖
而不朝王四郡之衆地方數千里采山銅以為錢煮海
水以為鹽伐江陵之木以為船國富民衆行珍寳賂諸
侯與七國合從舉兵而西破大梁敗狐父奔走而還為
越所禽死於丹徒頭足異處身滅祀絶為天下戮夫以
吳衆不能成功者何也誠逆天違衆而不見時也王曰
男子之所死者一言耳且吳何知反漢將一日過成臯
者四十餘人今我令緩先要成臯之口周被下潁川兵
塞轘轅伊闕之道陳定發南陽兵守武關河南太守獨
有雒陽耳何足憂然此北尚有臨晉關河東上黨與河
内趙國界者通谷數行人言絶成臯之道天下不通據
三川之險招山東之兵公以為何如被曰臣見其禍未
見其福也後漢逮淮南王孫建繋治之王恐隂事泄謂
被曰事至吾欲遂發天下勞苦有間矣諸侯頗有失行
皆自疑我舉兵西鄉必有應者無應即還略衡山勢不
得不發被曰略衡山以擊廬江有尋陽之船守下雉之
城結九江之浦絶豫章之口彊弩臨江而守以禁南郡
之下東保會稽南通勁越屈彊江淮間可以延歲月之
壽耳未見其福也王曰左吳趙賢朱驕如皆以為什八
九成公獨以為無福何被曰大王之羣臣近幸素能使
衆者皆前繋詔獄餘皆無可用者王曰陳勝吳廣無立
錐之地百人之衆起於大澤奮臂大呼天下嚮應西至
於戲而兵百二十萬今吾國雖小勝兵可得二十萬公
何以言有禍無福被曰臣不敢避子胥之誅願大王無
為吳王之聽往者秦為無道殘賊天下殺術士燔詩書
滅聖迹棄禮義任刑法轉海濱之粟致於西河當是時
男子疾耕不足於糧餽女子紡績不足於蓋形遣蒙恬
築長城東西數千里暴兵露師常數十萬死者不可勝
數僵尸滿野流血千里於是百姓力屈欲為亂者十室
而五又使徐福入海求仙藥多齎珍寳童男女三千人
五種百工而行徐福得平原大澤止王不来於是百姓
怨痛欲為亂者十室而六又使尉佗踰五嶺攻百越尉
佗知中國勞極止王南越行者不還往者莫返於是百
姓離心瓦解欲為亂者十室而七興萬乘之駕作阿房
之宫收大半之賦發閭左之戍父不寧子兄不安弟政
苛刑惨民皆引領而望傾耳而聽悲號仰天叩心怨上
欲爲亂者十室而八客謂高皇帝曰時可矣高帝曰待
之聖人當起東南間不一歲陳吳大呼劉項並和天下
嚮應所謂蹈瑕釁因秦之亡時而動百姓願之若枯旱
之望雨故起於行陳之中以成帝王之功今大王見高
祖得天下之易也獨不觀近世之吳楚乎當今陛下臨
制天下一齊海内汎愛蒸庶布德施惠口雖未言聲疾
雷霆令雖未出化馳若神心有所懷威動千里下之應
上猶景嚮也而大將軍材能非直章邯楊熊也王以陳
勝吳廣諭之被以為過矣且大王之兵衆不能什分吳
楚之一天下安寧又萬倍於秦時願王用臣之計臣聞
箕子過故國而悲作麥秀之歌痛紂之不用王子比干
之言也故孟子曰紂貴爲天子死曾不如匹夫是紂先
自絶久矣非死之日天去之也今臣亦竊悲大王棄千
乘之君將賜絶命之書為羣臣先身死於東宫也被因
流涕而起後王復召問被苟如公言不可以徼幸邪被
曰必不得已被有愚計王曰柰何被曰當今諸侯無異
心百姓無怨氣朔方之郡土地廣美民徙者不足以實
其地可為丞相御史請書徙郡國豪桀及耐罪己上以
赦令除家産五十萬以上者皆徙其家屬朔方之郡益
發甲兵急其會日又偽為左右都司空上林中都官詔
獄書逮諸侯太子及幸臣如此則民怨諸侯懼即使辯
士隨而說之黨可以徼幸王曰此可也雖然吾亦不至
若此專發而已後事發覺被詣吏自告與淮南王謀反
蹤跡如此天子以伍被雅辭多引漢美欲勿誅張湯進
曰被首為王畫反計罪無赦遂誅被
江充字次倩趙國邯鄲人也充本名齊有女弟善鼓琴
歌舞嫁之趙太子丹齊得幸於敬肅王為上客久之太
子疑齊以己隂私告王與齊忤使吏捕齊不得收繫其
父兄按騐皆棄市齊遂絶迹亡西入關更名充詣闕告
太子丹與同産姊及至後宫姦亂交通郡國豪猾攻剽
為姦吏不能禁書奏天子怒遣使者詔郡發吏卒圍趙
王宫收捕太子丹移繋魏郡詔獄與廷尉雜治法至死
趙王彭祖帝異母兄也上書訟太子辠言充逋逃小臣
苟為姦譌激怒聖朝欲取必於萬乘以復私怨後雖亨
醢計猶不悔臣願選從趙國勇敢士從軍擊匈奴極盡
死力以贖丹罪上不許竟敗趙太子初充召見犬臺宫
自請願以所常被服冠見上許之充衣紗縠襌(音丹)衣曲
裾後垂交輸冠襌纚(音史)步摇冠飛翮之纓(鳥羽作纓)充為人
魁岸容貎甚壮帝望見而異之謂左右曰燕趙固多竒
士既至前問以當世政事上說之充因自請願使匈奴
詔問其状充對曰因變制宜以敵為師事不可豫圖上
以充為謁者使匈奴還拜為直指繡衣使者督三輔盜
賊禁察踰侈貴戚近臣多奢僭充皆舉劾奏請沒入車
馬令身待北軍擊匈奴奏可充即移書光禄勲中黃門
逮召近臣侍中諸當詣北軍者移劾門衛禁止無令得
入宫殿於是貴戚子弟惶恐皆見上叩頭求哀願得入
錢贖罪上許之令各以秩次輸錢北軍凡數千萬上以
充忠直奉法不阿所言中意充出逄舘陶長公主行馳
道中充呵問之公主曰有太后詔充曰獨公主得行車
騎皆不得盡劾没入官後充從上甘泉逄太子家使乘
車馬行騎道中充以屬吏太子聞之使人謝充曰非愛
車馬誠不欲令上聞之以教敕亡素者唯江君寬之充
不聽遂白奏上曰人臣當如是矣大見信用威震京師
遷為水衡都尉宗族知友多得其力者久之坐法免會
陽陵朱安世告丞相公孫賀子大僕敬聲為巫蠱事連
及陽石諸邑公主賀父子皆坐誅語在賀𫝊後上幸甘
泉疾病充見上年老恐晏駕後為太子所誅因是為姦
奏言上疾祟在巫蠱於是以充為使者治巫蠱充將胡
巫掘地求偶人(胡言不與華同言故充任使之)捕蠱及夜祠視鬼染汚
令有處(詐以酒酹地也)輒收捕驗治燒鐵鉗灼彊服之民轉相
誣以巫蠱吏輙劾以大逆無道坐而死者前後數萬人
是時上春秋高疑左右皆為巫蠱祝詛有與亡莫敢訟
其冤者充既知上意因言宫中有蠱氣先治後宫希幸
夫人以次及皇后遂掘蠱於太子宫得桐木人(充使胡巫作而)
(薶之)太子懼不能自眀收充自臨斬之罵曰趙虜前亂乃
國王父子不足邪乃復亂吾父子也太子由是遂敗語
在戾園𫝊後武帝知充有詐夷充三族
息夫躬字子微河内河陽人也少為博士弟子受春秋
通覽記書容貎壮麗為衆所異哀帝初即位皇后父特
進孔鄉侯傅晏與躬同郡相友善躬由是以為援交遊
日廣先是長安孫寵亦以游說顯名免汝南太守與躬
相結俱上書召待詔是時哀帝被疾始即位而人有告
中山孝王太后祝詛上太后及弟馮参皆自殺其罪不
眀是後無鹽危山有石自立開道躬與寵謀曰上無繼
嗣體久不平關東諸侯心争隂謀今無鹽有大石自立
聞邪臣託往事以為太山石立而先帝龍興東平王雲
以故與其后日夜祠祭祝詛上欲求非望而后舅伍宏
反因方術以醫技得幸出入禁門霍顯之謀將行於杯
杓荆軻之變必起於帷幄事勢若此告之必成察國奸
誅主讎取封侯之計也躬寵乃與中郎右師譚共因中
常侍宋弘上變事告焉上惡之下有司案驗東平王雲
雲后謁及伍宏等皆坐誅上擢寵為南陽太守譚潁川
都尉弘躬皆光禄大夫左曹給事中是時侍中董賢愛
幸上欲侯之遂下詔云躬寵因賢以聞封賢為高安侯
寵為方陽侯躬為宜陵侯邑各千戸賜譚爵關内侯食
邑丞相王嘉内疑東平獄事爭不欲侯賢等語在嘉𫝊
嘉固言董賢泰盛寵躬皆傾覆有佞邪材恐必撓亂國
家不可任用嘉以此得罪矣躬既親近數進言事論議
無所避衆畏其口見之仄目躬上疏歴詆公卿大臣曰
方今丞相王嘉健而蓄縮不可用御史大夫賈延墯弱
不任職左將軍公孫禄司隸鮑宣皆外有直項之名内
實騃不暁政事諸曹已下僕遫不足數卒有彊弩圍城
長戟指闕陛下誰與備之如使狂夫嘄謼於東崖匈奴
飲馬於渭水邊竟雷動四野風起京師雖有武蠭精兵
未有能窺(與跬同)左足而先應者也軍書交馳而輻湊羽
檄重迹而狎至小夫愞臣之徒憒眊不知所為其有犬
馬之決者仰藥而伏刃雖加夷滅之誅何益禍敗之至
哉躬又言秦開鄭國渠以富國彊兵今京師土地肥饒
可度地勢水泉廣溉灌之利天子使躬持節領護三輔
都水躬立表欲穿長安城引漕注大倉下以省轉輸議
不可成廼止董賢貴幸日盛丁傅害其寵孔鄉侯晏與
躬謀欲求居位輔政會單于當来朝遣使言病願朝眀
年躬因是而上奏以為單于當以十一月入塞後以病
為解疑有他變烏孫兩昆彌弱卑爰㚄彊盛居彊煌之
地擁十萬之衆東結單于遣子往侍如因素彊之威循
烏孫就屠之迹舉兵南伐并烏孫之勢也烏孫并則匈
奴盛而西域危矣可令降胡詐為卑爰㚄使者来上書
曰所以遣子侍單于者非親信之也實畏之耳唯天子
哀告單于歸臣侍子願助戊巳校尉保惡都奴之界因
下其章諸將軍令匈奴客聞焉則是所謂上兵伐謀其
次伐交者也書奏上引見躬召公卿將軍大議左將軍
公孫禄以為中國常以忠信懷伏夷狄躬欲逆詐造不
信之謀不可許且匈奴賴先帝之德保塞稱藩今單于
以疾病不任奉朝賀遣使自陳不失臣子之禮臣祿自
保殁身不見匈奴為邊竟憂也躬掎祿曰臣為國家計
幾先謀將然豫圖未形為萬世慮而祿欲以其犬馬齒
保自所見臣與祿異議未可同日語也上曰善乃罷羣
臣獨與躬議躬因建言往年熒惑守心太白高而芒光
又角星茀(茀與孛同)於河鼓其法為有兵亂是後訛言行詔
籌經歷郡國天下騷動恐有非常之變可遣大將軍行
邊兵敕武備斬一郡守以立威震四夷因以厭應變異
上然之以問丞相嘉嘉對曰臣聞動民以行不以言應
天以實不以文下民微細猶不可詐况於上天神眀而
可欺哉天之見異所以敕戒人君欲令覺悟反正推誠
行善民心說而天意得矣辯士見一端或妄以意傅著
星歷虚造匈奴烏孫西羌之難謀動干戈設為權變非
應天之道也守相有罪車馳詣闕交臂就死恐懼如此
而談說者云云動安之危(之往也摇動安全往就危亡)辯口快耳其
實未可從夫議政者苦其讇諛傾險辯慧深刻也讇䛕
則主德毁傾險則下怨恨辯慧則破正道深刻則傷恩
惠昔秦繆公不從百里奚蹇叔之言以敗其師悔過自
責疾詿誤之臣思黃髮之言名垂於後世唯陛下觀覽
古戒反覆参考無以先入之語為主上不聽詔將軍與
中二千石舉眀習兵法有大慮者各一人將軍二人(將軍)
(二人謂將軍舉二人中二千石一人耳)詣公車就拜孔鄉侯傅晏為大司
馬衞將軍陽安侯丁眀為大司馬驃騎將軍是日日有
食之董賢用此沮躬晏之策後數日收晏衛將軍印綬
而丞相御史奏躬罪過上由是惡躬等下詔免躬寵官
遣就國躬歸國未有第宅寄居邱亭(邱空也)姦人以為侯
家富常夜守之躬邑人河内掾賈惠往過躬教以祝盜
方以桑東南指枝為七畫北斗七星於其上躬夜自被
髮立中庭向北斗持七招指(招指謂或招或指所以求福排禍也)祝盜人
有上書言躬懷怨恨非笑朝廷所進候星宿視天子吉
凶與巫同祝詛上遣侍御史廷尉監逮躬繋洛陽詔獄
欲掠問躬仰天大呼因僵仆吏就問云咽已絶血從鼻
耳出食頃死黨友謀議相連下獄百餘人躬母聖坐祠
竈祝詛上大逆不道棄市妻充漢與家屬徙合浦躬同
族親屬素所厚者皆免廢錮哀帝崩有司奏方陽侯寵
及右師譚等皆造作姦謀罪及主者骨肉雖蒙赦令不
宜處爵位在中土皆免寵等徙合浦郡初躬待詔數危
言高論自恐遭害著絶命辭其文悽愴數年乃死如其
其文焉
萬石君石奮其父趙人也趙亡徙温高祖東擊項籍過
河内時奮年十五為小吏侍高祖高祖與語愛其恭敬
問曰若何有對曰有母不幸失明家貧有姊能鼓琴高
祖曰若能從我乎曰願盡力於是高祖召其姊為美人
以奮為中涓受書謁徙其家長安中戚里以姊為美人
故也(上之姻戚居之故名其里曰戚里)奮積功勞孝文時官至太中大
夫無文學恭謹舉無與比東陽侯張相如為太子太傅
免選可為傅者皆推奮為太子太傅及孝景即位以奮
為九卿廹近憚之徙奮為諸侯相奮長子建次甲次乙
次慶皆以馴行孝謹官至二千石於是景帝曰石君及
四子皆二千石人臣尊寵乃舉集其門凡號奮為萬石
君孝景季年萬石君以上大夫禄歸老于家以歲時為
朝臣過宫門闕必下車趨見路馬必軾焉子孫為小吏
来歸謁萬石君必朝服見之不名子孫有過失不誚讓
為便坐對桉不食然後諸子相責因長老肉袒固謝罪
改之乃許子孫勝冠者在側雖燕必冠申申如也僮僕
訢訢如也唯謹上時賜食於家必稽首俯伏而食如在
上前其執喪哀戚甚子孫遵教亦如之萬石君家以孝
謹聞於郡國雖齊魯諸儒質行皆自以為不及也建元
二年郎中令王臧以文學獲罪皇太后太后以為儒者
文多質少今萬石君家不言而躬行乃以長子建為郎
中令少子慶為内史建老白首萬石君尚無恙每五日
洗沐歸謁親入子舍竊問侍者取親中帬厠牏(牏音投厠中受)
(糞者)身自澣洒復與侍者不敢令萬石君知之以為常建
奏事於上前即有可言屏人乃言極切至廷見如不能
言者上以是親而禮之萬石君徙居陵里内史慶醉歸
入外門不下車萬石君聞之怒不食慶恐肉袒請罪不
許宗族及兄建肉袒萬石君譲曰内史貴人入閭里里
中長老皆走匿而内史坐車中自如固當乃謝罷慶慶
及諸子入里門趨至家萬石君元朔五年卒建哭泣哀
思杖乃能行歲餘建亦死諸子孫咸孝然建最甚甚於
萬石君建為郎中令奏事下建讀之驚恐曰書馬者與
尾而五今乃四不足一獲譴死矣其為謹慎雖他皆如
是慶為太僕御出上問車中幾馬慶以策數畢舉手曰
六馬慶於兄弟最為簡易然猶如此出為齊相舉齊國
慕其家行不治而齊國大治為立石相祠元狩元年上
立太子選羣臣可傅者慶自沛守選為太子太傅七歲
遷御史大夫元鼎五年代趙周為丞相封牧邱侯是時
漢方南誅兩越東擊朝鮮北逐匈奴西伐大宛中國多
事天子廵狩海内修上古神祠封禪興禮樂公家用少
桑弘羊等致利王温舒之屬峻法兒寬等推文學九卿
更進用事事不關决於丞相慶醇謹而已在位九歲無
能有所匡言嘗欲請治上近臣所忠九卿咸(音減姓也)宣不
能服反受其過贖罪元封中關東流民二百萬口無名
數者四十萬公卿議欲請徙流民於邊以適之上以為
慶老謹不能與其議乃賜丞相告歸而按御史大夫以
下議為請者慶慚不任職乃上書歸相印乞骸骨天子
以書責之或勸慶宜引決慶懼甚不知所出遂復起視
事慶為丞相文深審謹無他大略後三歲餘薨諡曰恬
侯慶中子德慶愛之上以德為嗣代侯後為太常坐法
免國除慶方為丞相時諸子孫為小吏至二千石者十
三人及慶死後稍以罪去孝謹益衰矣
衞綰代大陵人也以戲車為郎事文帝功次遷中郎將
醇謹無他孝景為太子時召上左右飲而綰稱病不行
恐文帝謂豫有二心事太子也文帝且崩時屬孝景曰
綰長者善遇之及孝景立歲餘不孰何綰綰日以謹力
景帝幸上林詔中郎將参乘還而問曰君知所以得参
乘乎綰曰臣代戲車士幸得功次遷待罪中郎將不知
也上問曰吾為太子時召君不肯来何也對曰死罪實
病上賜之劒綰曰先帝賜臣劔凡六不敢奉詔上曰劒
人所施易獨至今乎(施讀曰貤易換之也)綰曰具在上使取六劒
劍尚盛未嘗服也即官有譴常蒙其罪不與他將争有
功常讓他將上以為廉忠實無他腸乃拜綰為河間王
太傅吳楚反詔綰為將將河間兵擊吳楚有功拜為中
尉三歲以軍功封為建陵侯明年上廢太子誅栗卿之
屬上以綰長者不忍乃賜綰告歸而使郅都治捕栗氏
既已上立膠東王為太子召綰拜為太子太傅久之遷
為御史大夫五歲代桃侯劉舍為丞相綰朝奏事如職
所奏然自初官以至丞相終無可言景帝以為敦厚可
相少主尊寵之賞賜甚多為丞相三歲景帝崩武帝立
建元中天子以景帝病時諸官囚多坐不辜者而君不
任職免之後薨諡曰哀侯子信嗣坐酎金國除
直不疑南陽人也文帝時為郎其同舍有告歸誤將持
其同舍郎金去已而同舍郎覺亡意不疑不疑謝有之
買金償後告歸者至而歸金亡金郎大慙以此稱為長
者稍遷至中大夫朝廷見人或毁不疑曰不疑状貎甚
美然特毋奈其善盜嫂何也不疑聞曰我乃無兄然終
不自明也吳楚反時不疑以二千石將擊之景帝後元
年拜為御史大夫天子修吳楚時功封不疑為塞侯武
帝即位與丞相綰俱以過免不疑學老子言其所臨為
官如故惟恐人之知其為吏迹也不好立名稱為長者
薨諡信侯傳子至孫彭祖坐酎金國除
周文名仁其先任城人也以醫見景帝為太子時為舍
人積功遷至太中大夫景帝初立拜仁為郎中令仁為
人隂重不泄常衣弊補衣溺袴故不為㓗清以是得幸
入卧内於後宫秘戲仁常在傍終無所言上時問人仁
曰上自察之然亦無所毁如此景帝再自幸其家家徙
陽陵上所賜甚多然終常譲不敢受也諸侯羣臣賂遺
終無所受武帝立為先帝臣重之仁乃病免以二千石
禄歸老子孫咸至大官
張叔名敺(音驅)高祖功臣安邱侯說少子也敺文帝時以
治刑名侍太子然其人長者景帝時尊重常為九卿至
武帝元朔中代韓安國為御史大夫歐為吏未嘗言案
人剸(與專同)以誠長者處官官屬以為長者亦不敢大欺
上具獄事有可郤郤之不可者不得已為涕泣面而封
之其愛人如此老篤請免天子寵以上大夫禄歸老於
家家陽陵子孫咸至大官
賈誼雒陽人也年十八以能誦詩書屬文稱於郡中河
南守吳公聞其秀才召置門下甚幸愛孝文帝初立聞
河南守吳公治平為天下第一故與李斯同邑而嘗學
事焉徵以為廷尉廷尉乃言誼年少頗通諸家之書文
帝召以為博士是時誼年二十餘最為少每詔令議下
諸老先生未能言誼盡為之對人人各如其意所出諸
生於是以為能文帝說之超遷歲中至太中大夫誼以
為漢興二十餘年天下和洽宜當改正朔易服色制度
定官名興禮樂乃草具其儀法色尚黃數用五為官名
悉更奏之文帝謙譲未遑也然諸法令所更定及列侯
就國其說皆誼發之於是天子議以誼任公卿之位絳
灌東陽侯馮敬之屬盡害之廼毁誼曰雒陽之人年少
初學專欲擅權紛亂諸事於是天子後亦疎之不用其
議以誼為長沙王太傅誼既以適去意不自得及渡湘
水為賦以弔屈原屈原楚賢臣也被䜛放逐作離騷賦
其終篇曰已矣國亡人莫我知也遂投江而死誼追傷
之因以自諭其辭曰恭承嘉惠兮竢罪長沙仄聞屈原
兮自湛汨羅造託湘流兮敬弔先生遭世罔極兮乃隕
厥身烏虖哀哉兮逄時不祥鸞鳳伏竄兮䲭鴞翺翔闒
茸尊顯兮䜛諛得志賢聖逆曳兮方正倒植謂随夷溷
兮謂跖蹻廉莫邪為鈍兮鉛刀為銛于嗟默默生之亡
故兮斡棄周鼎寳康瓠兮騰駕罷牛驂蹇驢兮驥垂兩
耳服鹽車兮章父薦屨漸不可久兮嗟若先生獨離此
咎兮誶曰已矣國其莫吾知兮予獨壹鬱其誰語鳳縹
縹其高逝兮夫固自引而遠去襲九淵之神龍兮沕淵
潛以自珍偭蟂獺以隱處兮夫豈從蝦與蛭螾所貴聖
之神德兮遠濁世而自臧使麒麟可係而羈兮豈云異
乎犬羊般紛紛其離此郵兮亦夫子之故也歴九州而
相其君兮何必懷此都也鳳凰翔于千仞兮覽德輝而
下之見細德之險微兮遥增擊而去之彼尋常之汚瀆
兮豈容吞舟之巨魚横江湖之鱣鯨兮固將制於螻螘
誼既為長沙傅三年有服飛入誼舍止於坐隅服似鴞
不祥鳥也誼既以適居長沙長沙卑濕誼自傷悼以為
夀不得長乃為賦以自廣其辭曰單閼之歲四月孟夏
庚子日斜服集余舍止于坐隅状甚閑暇異物来崪私
怪其故發書占之䜟言其度曰野鳥入室主人將去問
於子服余去何之吉乎告我凶言其災淹速之度語余
其期服乃太息舉首奮翼口不能言請對以意(意合音當作臆)
萬物變化固亡休息斡流而遷或推而還形氣轉續變
化而嬗沕穆亡間胡可勝言禍兮福所倚福兮禍所伏
憂喜聚門吉凶同域彼吴彊大夫差以敗粤棲會稽句
踐覇世斯游遂成卒被五刑傅說胥靡乃相武丁夫禍
之與福何異紏纏命不可說孰知其極水激則旱矢激
則遠萬物回薄震蕩相轉雲蒸雨降紏錯相紛大鈞播
物坱北無垠天不可與慮道不可與謀遲速有命烏識
其時且夫天地為鑪造化為工隂陽為炭萬物為銅合
散消息安有常則千變萬化未始有極忽然為人何足
控揣(音團)化為異物又何足患小智自私賤彼貴我逹人
大觀物亡不可貪夫徇財烈士徇名夸者死權品庶每
生怵廹之徒或趨西東大人不曲意變齊同愚士繫俗
僒若囚拘至人遺物獨與道俱衆人惑惑好惡積意真
人恬漠獨與道息釋智遺形超然自喪寥廓忽荒與道
翺翔乘流則逝得坎則止縱軀委命不私於己其生兮
若浮其死兮若休澹乎若深淵之靚汜乎若不繫之舟
不以生故自保養空而浮德人無累知命不憂細故蔕
芥何足以疑後歲餘文帝思誼徵之至入見上方受釐
坐宣室上因感鬼神事而問鬼神之本誼具道所以然
之故至夜半文帝前席既罷曰吾久不見賈生自以為
過之今不及也乃拜誼為梁懷王太傅懷王上少子愛
而好書故令誼傅之數問以得失是時匈奴彊侵邊天
下初定制度疎闊諸侯王僭儗地過古制淮南濟北王
皆為逆誅誼數上書陳政事多所欲匡建其大略曰臣
竊惟今之事埶可為痛哭者一可為流涕者二可為長
太息者六若其他背理而傷道者難徧以䟽舉進言者
皆曰天下已安已治矣臣獨以為未也曰安且治者非
愚則諛皆非事實知治亂之體者也夫抱火厝之積薪
之下而寢其上火未及燃因謂之安方今之埶何以異
此本末舛逆首尾衡決國制搶攘非甚有紀胡可謂治
陛下何不一令臣等孰數之於前因陳治安之策試詳
擇焉夫射獵之娛與安危之機孰急使為治勞智慮苦
身體乏鐘鼓之樂勿為可也樂與今同而加之諸侯軌
道兵革不動民保首領匈奴賓服四荒鄉風百姓素朴
獄訟衰息大數既得則天下順治海内之氣清和咸理
生為明帝沒為明神名譽之美垂於無窮禮祖有功而
宗有德使頋成之廟稱為太宗上配太祖與漢無極建
久安之埶成長治之業以承祖廟以奉六親至孝也以
幸天下以育羣生至仁也立經陳紀輕重同得後可以
為萬世法程雖有愚幼不肖之嗣猶得蒙業而安至明
也以陛下之明逹因使少知治體者得佐下風致此非
難也其具可素陳於前願幸無忽臣謹稽之天地驗之
往古按之當今之務日夜念此至孰也雖使禹舜復生
為陛下計亡以易此夫樹國固必相疑之埶下數被其
殃上數爽其憂甚非所以安上而全下也今或親弟謀
為東帝親兄之子西鄉而擊今吳又見告矣天子春秋
鼎盛行義未過德澤有加焉猶尚如是况莫大諸侯權
力且十此者乎然而天下少安何也大國之王幼弱未
壮漢之所置傅相方握其事數年之後諸侯之王大抵
皆冠血氣方剛漢之傅相稱病而賜罷彼自丞尉以上
偏置私人如此有異淮南濟北之為邪此時而欲為治
安雖堯舜不能治黃帝曰日中必熭(音衞)操刀必割今令
此道順而全安甚易不肯早為己乃墮骨肉之屬而抗
頸(工鼎反)之豈有異秦之季世乎夫以天子之位乘今之
時因天之助尚憚以危為安以亂為治假使陛下居齊
桓之處將不合諸侯而匡天下乎臣又知陛下有所必
不能矣假設天下如曩時淮隂侯尚王楚黥布王淮南
彭越王梁韓信王韓張敖王趙貫高為相盧綰王燕陳
豨在代令此六七公者皆亡恙當是時而陛下即天子
位能自安乎臣有以知陛下之不能也天下殽亂高皇
帝與諸公併起非有仄室之埶以豫席之也諸公幸者
廼為中涓其次僅得舍人材之不逮至遠也高皇帝以
明聖威武即天子位割膏腴之地以王諸公多者百餘
城少者乃三四十縣德至渥也然其後十年之間反者
九起陛下之與諸公非親角材而臣之也又非身封王
之也自高皇帝不能以是一歲為安故臣知陛下之不
能也然尚有可諉者曰疏臣請試言其親者假令悼惠
王王齊元王王楚中子王趙幽王王淮陽共王王梁靈
王王燕厲王王淮南六七貴人皆亡恙當是時陛下即
位能為治乎臣又知陛下之不能也若此諸王雖名為
臣實有布衣昆弟之心慮亡不帝制而天子自為者擅
爵人赦死罪甚者或戴黃屋漢法令非行也雖行不軌
如厲王者令之不肯聽召之安可致乎幸而来至法安
可得加動一親戚天下圜視而起陛下之臣雖有悍如
馮敬者適唘其口七首已䧟其匈矣陛下雖賢誰與領
此故䟽者必危親者必亂已然之效也其異姓負彊而
動者漢已幸勝之矣又不易其所以然同姓襲是跡而
動既有徵矣其埶盡又復然殃旤之變未知所移明帝
處之尚不能以安後世將如之何屠牛坦一朝解十二
牛而芒刃不頓者所排擊剝割皆衆理解也至於髖(音寬)
髀(音陛)之所非斤則斧夫仁義恩厚人生之芒刃也權埶
法制人主之斤斧也今諸侯王皆衆髖髀也釋斧斤之
用而欲嬰以芒刃臣以為不缺則折胡不用之淮南濟
北埶不可也臣竊跡前事大抵彊者先反淮隂王楚最
彊則最先反韓信倚胡則又反貫高因趙資則又反陳
豨兵精則又反彭越用梁則又反黥布用淮南則又反
盧綰最弱最後反長沙乃在二萬五千戶耳功少而最
完埶䟽而最忠非獨性異人也亦形埶然也曩令樊酈
絳灌據數十城而王今雖已殘亡可也令信越之倫列
為徹侯而居雖至今存可也然則天下之大計可知已
欲諸王之皆忠附則莫若令如長沙王欲臣子之勿葅
醢則莫若令如樊酈等欲天下之治安莫若衆建諸侯
而少其力力少則易使以義國小則亡邪心令海内之
埶如身之使臂臂之使指莫不制從諸侯之君不敢有
異心輻凑並進而歸命天子雖在細民且知其安故天
下咸知陛下之明割地定制令齊趙楚各為若干國使
悼惠王幽王元王之子孫畢以次各受祖之分地地盡
而止及燕梁他國皆然其分地衆而子孫少者建以為
國空而置之須其子孫生者舉使君之諸侯之地其削
頗入漢者為徙其侯國及封其子孫也所以數償之一
寸之地一人之衆天子亡所利焉誠以定治而已故天
下咸知陛下之廉地制一定宗室子孫莫慮不王下無
倍叛之心上無誅伐之志故天下咸知陛下之仁法立
而不犯令行而不逆貫高利幾之謀不生柴竒開章之
計不萌細民鄉善大臣致順故天下咸知陛下之義卧
赤子天下之上而安植遺腹朝委裘而天下不亂當時
大治後世誦聖一動而五業附陛下誰憚而久不為此
天下之勢方病大瘇一脛之大幾如要一指之大幾如
股平居不可屈信一二指慉身慮亡聊失今不治必為
錮疾後雖有扁鵲不能為己病非徒瘇也又苦&KR0979;盭(&KR0979;古)
(蹠字盭古戾字言足蹠反戾不可行)元王之子帝之從弟也今之王者從
弟之子也惠王之子親兄子也今之王者兄子之子也
親者或亡分地以安天下䟽者或制大權以偪天子臣
故曰非徒病瘇也又苦&KR0979;盭可痛哭者此病是也天下
之埶方倒縣凡天子者天下之首何也上也蠻夷者天
下之足何也下也今匈奴嫚娒侵掠至不敬也為天下
患至亡已也而漢歲致金絮采繒以奉之夷狄徵令是
主上之操也天子共貢是臣下之禮也足反居上首顧
居下倒縣如此莫之能解猶謂國有人乎非亶(讀曰但)倒
縣而已又類辟(足病音璧)且病痱(風病音肥)夫辟者一面病痱者
一方痛今西邊北邊之郡雖有長爵不輕得復五尺以
上不輕得息斥候望烽燧不得卧將吏被甲胄而睡臣
故曰一方病矣醫能治之而上不使可為流涕者此也
陛下何忍以帝皇之號為戎人諸侯埶既卑辱而禍不
息長此安窮進謀者率以為是固不可解也亡具甚矣
臣竊料匈奴之衆不過漢一大縣以天下之大困於一
縣之衆甚為執事者羞之陛下何不試以臣為屬國之
官以主匈奴行臣之計請必係單于之頸而制其命伏
中行說而笞其背舉匈奴之衆唯上之令今不獵猛敵
而獵田彘不摶反宼而摶畜莵翫細娛而不圖大患非
所以為安也德可遠施威可遠加而直數百里外威令
不信可為流涕者此也今民賣僮者為之繡衣絲履偏
諸緣(服虔曰如牙條以作履緣師古曰偏諸若今之織成以為要襻及褾領者也古謂之車馬裠其上為)
(乘車騎從之象)内之閑中是古天子后服所以廟而不宴者也
而庶人得以衣婢妾白縠之表薄紈之裏緁以偏諸美
者黼繡是古天子之服今富人大賈嘉會召客者以被
牆古者以奉一帝一后而節適今庶人屋壁得為帝服
倡優下賤得為后飾然而天下不屈者殆未有也且帝
之身自衣皂綈而富民牆屋被文繡天子之后以緣其
領庶人㜸妾緣其履此臣所謂舛也夫百人作之不能
衣一人欲天下亡寒胡可得也一人耕之十人聚而食
之欲天下亡飢胡可得也飢寒切於民之肌膚欲其亡
為姦邪不可得也國已屈矣盜賊直湏時耳然而獻計
者曰毋動為大耳夫俗至大不敬也至亡等也至冒上
也進計者猶曰毋為可為長太息者此也商君遺禮義
棄仁恩并心於進取行之二歲秦俗日敗故秦人家富
子壮則出分家貧子壮則出贅借父耰鉏慮有德色母
取箕箒立而誶語抱哺其子與公併倨婦姑不相說則
反脣而相稽其慈子耆利不同禽獸者亡幾耳然并心
而赴時猶日蹷六國兼天下功成求得矣終不知反廉
愧之節仁義之厚信并兼之法遂進取之業天下大敗
衆掩寡智欺愚勇威怯壮陵衰其亂至矣是以大賢起
之威震海内德從天下曩之為秦者今轉而為漢矣然
其遺風餘俗猶尚未改今世以侈靡相競而上亡制度
棄禮義捐廉恥日甚可謂月異而歲不同矣逐利不耳
慮非顧行也今其甚者殺父兄矣盜者剟(音輟)寢戶之簾
搴(音騫)兩廟之器白晝大都之中剽吏而奪之金矯偽者
出幾十萬石粟賦六百餘萬錢乘𫝊而行郡國此其亡
行義之尤至者也而大臣特以簿書不報期會之間以
為大故至於俗流失世壊敗因恬而不知怪慮不動於
耳目以為是適然耳夫移風易俗使天下回心而鄉道
類非俗吏之所能為也俗吏之所務在於刀筆筐篋而
不知大體陛下又不自憂竊為陛下惜之夫立君臣等
上下使父子有禮六親有紀此非天之所為人之所設
也夫人之所設不為不立不植則僵不修則壊筦子曰
禮義廉耻是謂四維四維不張國乃滅亡使筦子愚人
也則可筦子而少知治體則是豈可不為寒心哉秦滅
四維而不張故君臣乖亂六親殃戮姦人並起萬民離
畔凡十三歲而社稷為虚今四維猶未備也故姦人幾
幸而衆心疑惑豈如今定經制令君君臣臣上下有差
父子六親各得其宜姦人無所幾幸而羣臣衆信上不
疑惑此業壹定世世常安而後有所持循矣若夫經制
不定是猶度江河亡維楫中流而遇風波船必覆矣可
為長太息者此也夏為天子十有餘世而殷受之殷為
天子二十餘世而周受之周為天子三十餘世而秦受
之秦為天子二世而亡人性甚不相遠也何三代之君
有道之長而秦無道之暴也其故可知也古之王者太
子乃生固舉以禮使士負之有司齊肅端冕見之南郊
見於天也過闕則下過廟則趨孝子之道也故自為赤
子而教固已行矣昔者成王幼在襁抱之中召公為太
保周公為太傅太公為太師保保其身體傅𫝊之以德
義師道之教訓此三公之職也於是為置三少皆上大
夫也曰少保少傅少師是與太子宴者也故乃提孩有
識三公三少固明孝仁禮義以道習之逐去邪人不使
見惡行於是皆選天下之端士孝悌博聞有道術者以
衞翼之使與太子居處出入故太子乃生而見正事聞
正言行正道左右前後皆正人也夫習與正人居之不
能毋正猶生長於齊不能不齊語也習與不正人居之
不能毋不正猶生長於楚之地不能不楚言也故擇其
所耆必先受業乃得嘗之擇其所樂必先有習乃得為
之孔子曰少成若天性習貫如自然及太子少長知妃
色則入于學學者所學之官也學禮曰帝入東學上親
而貴仁則親疎有序而恩相及矣帝入南學上齒而貴
信則長幼有差而民不誣矣帝入西學上賢而貴德則
聖智在位而功不遺矣帝入北學上貴而尊爵則貴賤
有等而下不隃矣帝入太學承師問道退習而考於太
傅太傅罰其不則而匡其不及則德智長而治道得矣
此五學者既成於上則百姓黎民化輯於下矣及太子
既冠成人免於保傅之嚴則有記過之史徹膳之宰進
善之旌誹謗之木敢諫之鼓瞽史誦詩工誦箴諫大夫
進謀士𫝊民語習與智長故切而不愧化與心成故中
道若性三代之禮春朝朝日秋暮夕月所以明有敬也
春秋入學坐國老執醬而親餽之所以明有孝也行以
鸞和步中采齊趣中肆夏所以明有度也其於禽獸見
其生不忍其死聞其聲不食其肉故遠庖厨所以長恩
且眀有仁也夫三代之所以長久者以其輔翼太子有
此具也及秦而不然其俗固非貴辭譲也所上者告訐
也固非貴禮義也所上者刑罰也使趙高傅胡亥而教
之獄所習者非斬劓人則夷人之三族也故胡亥今日
即位而明日射人忠諫者謂之誹謗深計者謂之妖言
其視殺人若艾草菅然豈惟胡亥之性惡哉彼其所以
道之者非其理故也鄙諺曰不習為吏視已成事又曰
前車覆後車誡夫三代之所以長久者其已事可知也
然而不能從者是不法聖智也秦世之所以亟絶者其
轍跡可見也然而不避是後車又將覆也夫存亡之變
治亂之機其要在是矣天下之命縣於太子太子之善
在於早諭教與選左右夫心未濫而先諭教則化易成
也開於道術智誼之指則教之力也若其服習積貫則
左右而已夫胡粤之人生而同聲耆欲不異及其長而
成俗累數譯而不能相通行者有雖死而不相為者則
教習然也臣故曰選左右早諭教最急夫教得而左右
正則太子正矣太子正而天下定矣書曰一人有慶兆
民賴之此時務也凡人之智能見已然不能見將然夫
禮者禁於將然之前而法者禁於已然之後是故法之
所用易見而禮之所為生難知也若夫慶賞以勸善刑
罰以懲惡先王執此之政堅如金石行此之令信如四
時據此之公無私如天地耳豈顧不用哉然而曰禮云
禮云者貴絶惡於未萌而起教於微眇使民日遷善遠
辠而不自知也孔子曰聽訟吾猶人也必也使毋訟乎
為人主計者莫如先審取舍取舍之極定於内而安危
之萌應於外矣安者非一日而安也危者非一日而危
也皆以積漸然不可不察也人主之所積在其取舍以
禮義治之者積禮義以刑罰治之者積刑罰刑罰積而
民怨背禮義積而民和親故世主欲民之善同而所以
使民善者或異或道之以德教或敺之以法令道之以
德教者德教洽而民氣樂敺之以法令者法令極而民
風哀哀樂之感禍福之應也秦王之欲尊宗廟而安子
孫者與湯武同然而湯武廣大其德行六七百歲而弗
失秦王治天下十餘歲則大敗此無他故矣湯武之定
取舍審而秦王之定取舍不審矣夫天下大器也今人
主之置器置諸安處則安置諸危處則危天下之情與
器亡以異在天子之所置之湯武置天下於仁義禮樂
而德澤洽禽獸草木廣裕德被蠻貊四夷累子孫數十
世此天下所共聞也秦王置天下於法令刑罰德澤亡
一有而怨毒盈於世下憎惡之如仇讎旤幾及身子孫
誅絶此天下之所共見也是非其明效大驗邪人之言
曰聽言之道必以其事觀之則言者莫敢妄言今或言
禮誼之不如法令教化之不如刑罰人主胡不引殷周
秦事以觀之也人主之尊譬如堂羣臣如陛衆庶如地
故陛九級上廉遠地則堂高陛亡級廉近地則堂卑高
者難攀卑者易陵理埶然也故古者聖王制為等列内
有公卿大夫士外有公侯伯子男然後有官師小吏延
及庶人等級分明而天子加焉故其尊不可及也里諺
曰欲投鼠而忌器此善諭也鼠近於器尚憚不投恐傷
其器况於貴臣之近主乎廉耻節禮以治君子故有賜
死而亡戮辱是以黥劓之辠不及大夫以其離主上不
遠也禮不敢齒君之路馬蹵其芻者有罰見君之几杖
則起遭君之乘車則下入正門則趨君之寵臣雖或有
過刑戮之辠不加其身者尊君之故也此所以為主上
豫遠不敬也所以體貎大臣而厲其節也今自王侯三
公之貴皆天子之所改容而禮之也古天子之所謂伯
父伯舅也而令與衆庶同黥劓髠刖笞傌(音罵)棄市之法
然則堂不亡陛乎被戮辱者不泰廹乎廉耻不行大臣
無乃握重權大官而有徒隸亡耻之心乎夫望夷之事
二世見當以重法者投鼠而不忌器之習也臣聞之履
雖鮮不加於枕冠雖敝不以苴履夫嘗己在貴寵之位
天子改容而體貎之矣吏民嘗俯伏以敬畏之矣今而
有過帝令廢之可也退之可也賜之死可也滅之可也
若夫束縳之係緤之輸之司宼編之徒官司寇小吏詈
罵而榜(音彭)笞之殆非所以令衆庶見也夫卑賤者習知
尊貴者之一旦吾亦廼可以加此也非所以習天下也
非尊尊貴貴之化也夫天子之所嘗敬衆庶之所嘗寵
死而死耳賤人安宜得如此而頓辱之哉豫譲事中行
之君智伯伐而滅之移事智伯及趙滅智伯豫譲釁面
吞炭必報襄子五起而不中人問豫子豫子曰中行衆
人畜我我故衆人事之智伯國士遇我我故國士報之
故此一豫譲也反君事讎行若狗彘已而抗節致忠行
出乎列士人主使然也故主上遇其大臣如遇犬馬彼
將犬馬自為也如遇官徒彼將官徒自為也頑頓亡耻
□詬(□胡結反詬音后謂無志分)亡節廉耻不立且不自好苟若而
可故見利則逝見便則奪主上有敗則因而挻之耳主
上有患則吾苟免而已立而觀之耳有便吾身者則欺
賣而利之耳人主將何便於此羣下至衆則主上至少
也所託財器職業者粹於羣下也俱亡耻俱苟妄則主
上最病故古者禮不及庶人刑不至大夫所以厲寵臣
之節也古者大臣有坐不廉而廢者不謂不廉曰簠簋
不飾坐汚穢淫亂男女亡别者不曰汙穢曰帷薄不修
坐罷軟不勝任者不謂罷軟曰下官不職故貴大臣定
有其辠矣猶未斥然正以謼之也尚遷就而為之諱也
故其在大譴大訶之域者聞譴訶則白冠氂纓盤水加
劒造請室而請辠耳上不執縳係引而行也其有中罪
者聞命而自弛上不使人頸盭而加也其有大罪者聞
命則北面再拜跪而自裁上不使捽抑而刑之也曰子
大夫自有過耳吾遇子有禮矣遇之有禮故羣臣自憙
嬰以廉耻故人矜節行上設廉耻禮義以遇其臣而臣
不以節行報其上者則非人類也故化成俗定則為人
臣者主耳忘身國耳忘家公耳㤀私利不苟就害不苟
去唯義所在上之化也故父兄之臣誠死宗廟法度之
臣誠死社稷輔翼之臣誠死君上守圄扞敵之臣誠死
城郭封疆故曰聖人有金城者此物此志也彼且為我
死故吾得與之俱生彼且為我亡故吾得與之俱存彼
將為我危故吾得與之俱安顧行而忘利守節而伏義
故可以託不御之權可以寄六尺之孤此厲廉耻行禮
誼之所致也主上何喪焉此之不為而顧彼之久行故
曰可為長太息者此也是時丞相絳侯周勃免就國人
有告勃謀反逮繫長安獄治卒亡事復爵邑故賈誼以
此譏上上深納其言養臣下有節是後大臣有罪皆自
殺不受刑至武帝時稍復入獄自寗成始初文帝以代
王入即位後分代為兩國立皇子武為代王参為太原
王小子勝則梁王矣後又徙代王武為淮陽王而太原
王参為代王盡得故地居數年梁王勝死亡子誼復上
䟽曰陛下即不定制如今之埶不過一傳再傳諸侯猶
且人恣而不制豪植而大疆漢法不得行矣陛下所以
為蕃扞及皇太子之所恃者唯淮陽代二國耳代北邊
匈奴與彊敵為隣能自完則足矣而淮陽之比大諸侯
厪如黑子之著面適足以餌大國耳不足以有所禁禦
方今制在陛下制國而令子適足以為餌豈可謂工哉
人主之行異布衣布衣者飾小行競小廉以自託於鄉
黨人主唯天下安社稷固不耳高皇帝瓜分天下以王
功臣反者如蝟毛而起以為不可故蔪(音芟)去不義諸侯
而虚其國擇良日立諸子雒陽上東門之外畢以為王
而天下安故大人者不牽小行以成大功今淮南地遠
者或數千里越兩諸侯而縣屬於漢其吏民繇役往来
長安者自悉而補中道衣敝錢用諸費稱此其苦屬漢
而欲得王至甚逋逃而歸諸侯者已不少矣其埶不可
久臣之愚計願舉淮南地以益淮陽而為梁王立後割
淮陽北邊二三列城與東郡以益梁不可者可徙代王
而都睢陽梁起於新郪(于移反)以北著之河淮陽包陳以
南揵(鉅偃反)之江則大諸侯之有異心者破膽而不敢謀
梁足以扞齊趙淮陽足以禁吳楚陛下高枕終無山東
之憂矣此二世之利也當今恬然適遇諸侯之皆少數
歲之後陛下且見之矣夫秦日夜苦心勞力以除六國
之旤今陛下力制天下頤指如意高拱以成六國之旤
難以言智苟身亡事畜亂宿旤熟視而不定萬年之後
傳之老母弱子將使不寧不可謂仁也唯陛下財幸文
帝於是從誼計廼徙淮陽王武為梁王北界泰山西至
高陽得大縣四十餘城徙城陽王喜為淮陽王撫其民
時又封淮南厲王四子皆為列侯誼知上必將復王之
也上䟽諫曰竊恐陛下接王淮南諸子曾不與如臣者
孰計之也淮南王之悖逆無道天下孰不知其辠陛下
幸而赦遷之自疾而死天下孰以王死之不當今奉尊
罪人之子適足以負謗於天下耳此人少壮豈能㤀其
父哉白公勝所為父報仇者大父與伯父叔父也白公
為亂非欲取國代主也發忿快志剡手以衝仇人之匈
固為俱靡而已淮南雖小黥布嘗用之矣漢存特幸耳
夫擅仇人足以危漢之資於策不便雖割而為四四子
一心也予之衆積之財此非有子胥白公報於廣都之
中即疑有剸諸荆軻起於兩柱之間所謂假賊兵為虎
翼者也願陛下少留計梁王勝墜馬死誼自傷為傅無
狀常哭泣後歲餘亦死賈生之死年三十三矣後四歲
齊文王薨亡子文帝思賈生之言廼分齊為六國盡立
悼惠王子六人為王又遷淮南王喜於城陽而分淮南
為三國盡立厲王三子以王之後十年文帝崩景帝立
三年而吳楚趙與四齊王合從舉兵西鄉京師梁王扞
之卒破七國至武帝時淮南厲王子為王者兩國亦反
誅孝武初立舉賈生之孫二人至郡守賈嘉最好學世
其家
爰盎字絲其父楚人也故為羣盜徙安陵高后時盎為
吕禄舍人孝文即位盎兄噲任盎為郎中絳侯為丞相
朝罷趨出意得甚上禮之恭常目送之盎進曰丞相何
如人也上曰社稷臣盎曰絳侯所謂功臣非社稷臣社
稷臣主在與在主亡與亡方吕后時諸吕用事擅相王
劉氏不絶如帶是時絳侯為太尉本兵柄弗能正吕后
崩大臣相與共誅諸吕太尉主兵適會其成功所謂功
臣非社稷臣丞相如有驕主色陛下謙譲臣主失禮竊
為陛下弗取也後朝上益莊丞相益畏已而絳侯望盎
曰吾與汝兄善今兒乃毁我盎遂不謝及絳侯就國人
上書告以為反徵繋請室諸公莫敢為言唯盎明絳侯
無罪絳侯得釋盎頗有力絳侯乃大與盎結交淮南厲
王朝殺辟陽侯居處驕甚盎諫曰諸侯大驕必生患可
適削地上弗用淮南王益横謀反發覺上徵淮南王遷
之蜀檻車傳送盎時為中郎將諫曰陛下素驕之弗稍
禁以至此今又暴摧折之淮南王為人剛有如遇霜露
行道死陛下竟為以天下大弗能容有殺弟名奈何上
弗聽遂行之淮南王至雍病死聞上輟食哭甚哀盎入
頓首請罪上曰以不用公言至此盎曰上自寬此往事
豈可悔哉且陛下有高世之行三此不足以毁名上曰
吾高世三者何事盎曰陛下居代時太后嘗病三年陛
下不交睫不觧衣湯藥非陛下口所嘗弗進夫曾參以
布衣猶難之今陛下親以王者修之過曾参遠矣諸吕
用事大臣顓制然陛下從代乘六乘傳馳不測之淵雖
賁育之勇不及陛下陛下至代邸西鄉譲天子者三南
鄉譲天子者再夫許由一譲而陛下五以天下譲過許
由四矣且陛下遷淮南王欲以苦其志使改過有司宿
衞不謹故病死於是上乃解曰將奈何盎曰淮南王有
三子唯在陛下矣文帝乃立其三子皆為王盎由此名
重朝廷盎常引大體忼慨宦者趙談以數幸常害盎盎
患之盎兄子種為常侍騎諫盎曰君衆辱之後雖惡君
上不復信於是上朝東宫談参乘盎伏車前曰臣聞天
子所與共六尺輿者皆天下豪英今漢雖乏人陛下獨
奈何與刀鋸餘人共載於是上笑下談談泣下車上從
覇陵上欲西馳下峻阪盎並車㩜轡上曰將軍怯邪盎
言曰臣聞千金之子不垂堂百金之子不騎衡聖主不
乘危不徼幸今陛下騁六飛馳下峻山有如馬驚車敗
陛下縱自輕奈高廟太后何上乃止上幸上林皇后慎
夫人從其在禁中常同席坐及坐郎署長布席盎引却
慎夫人坐夫人怒不肯坐上亦怒起盎因前說曰臣聞
尊卑有序則上下和今陛下既已立后慎夫人乃妾妾
主豈可與同坐哉且陛下幸之即厚賜之陛下所以為
慎夫人適所以禍之陛下獨不見人彘乎於是上乃說
入語慎夫人慎夫人賜盎金五十斤然盎亦以數直諫
不得久居中調為隴西都尉仁愛士卒士卒皆争為死
遷齊相徙為吳相辭行種謂盎曰吴王驕日久國多奸
今絲欲劾治彼不上書告君則利劒刺君矣南方卑濕
君能日飲亡何時說王曰毋反而已如此幸得脫盎用
種之計吳王厚遇盎盎告歸道逄丞相申屠嘉下車拜
謁丞相從車上謝盎盎還愧其吏乃之丞相舍上謁求
見丞相丞相良久而見之盎因跪曰願請間丞相曰使
君所言公事之曹與長史掾議之吾且奏之即私邪吾
不受私語盎即起說曰君為相自度孰與陳平絳侯丞
相曰吾不如盎曰善君即自謂不如夫陳平絳侯輔翼
高帝定天下為將相而誅諸吕存劉氏君乃為材官蹶
張遷為隊率積功至淮陽守非有竒計攻城野戰之功
且陛下從代来每朝郎官上書䟽未嘗不止輦受其言
言不可用置之言可受采之未嘗不稱善何也則欲以
致天下賢士大夫上日聞所不聞以益聖而今君自閉
箝天下之口而日益愚夫以聖主責愚相君受禍不久
矣丞相乃再拜曰嘉鄙人乃不知將軍幸教引與入坐
為上客盎素不好鼂錯錯所居坐盎輒避盎所居坐錯
亦避兩人未嘗同堂語及景帝即位鼂錯為御史大夫
使吏案盎受吳王財物抵罪詔赦以為庶人吳楚反聞
鼂錯謂丞史曰袁盎多受吳王金錢專為蔽匿言不反
今果反欲請治盎宜知計謀丞史曰事未發治之有絶
今兵西鄉治之何益且盎不宜有謀錯猶豫未決人有
告盎盎恐夜見竇嬰為言吳所以反願至前口對状嬰
入言上上乃召盎盎入見竟言吳所以反獨急斬錯以
謝吳吳兵乃可罷上拜盎為太常竇嬰為大將軍兩人
素相善是時諸陵長安中賢大夫争附兩人車騎随者
日數百乘及鼂錯已誅盎以太常使吳吳王欲使將不
肯欲殺之使一都尉以五百人圍守盎軍中初盎為吳
相時有從史盗私盎侍兒盎知之弗泄遇之如故人有
告從史言君知爾與侍者通乃亡去盎驅自追之遂以
侍者賜之復為從史及袁盎使吳見守從史適在守盎
校為司馬乃悉以其装齎置二石醇醪會天寒士卒飢
渴飲醉西南陬卒卒皆卧司馬夜引盎起曰君可以去
矣吳王期旦日斬君盎弗信曰公何為者司馬曰臣故
為從史盗君侍兒者盎乃驚謝曰公幸有親吾不足以
累公司馬曰君第去臣亦且亡避吾親君何患乃以刀
决張(音帳)道從醉卒直出司馬與分背盎解節麾懷之屐
步行七十里明見梁騎馳去遂歸報吳楚已破上更以
元王子平陸侯禮為楚王以盎為楚相嘗上書不用盎
病免家居與閭里浮湛相随行鬭雞走狗雒陽劇孟嘗
過盎盎善待之安陵富人有謂盎曰吾聞劇孟博徒將
軍何自通之盎曰劇孟雖博徒然母死客送葬車千餘
乘此亦有過人者且緩急人所有夫一旦叩門不以親
為解不以在亡為辭天下所望者獨季心劇孟今公陽
從數騎一旦有緩急寧足恃乎遂罵富人弗與通諸公
聞之皆多盎盎雖居家㬌帝時時使人問籌策梁王欲
求為嗣盎進說其後語塞梁王以此怨盎使人刺盎刺
者至關中問盎稱之皆不容口乃見盎曰臣受梁王金
来刺君君長者不忍刺君然後刺君者十餘曹備之盎
心不樂家又多怪乃之棓(音桮)生所問占還梁刺客後曹
果遮刺盎安陵郭門外
鼂錯潁川人也學申韓刑名於軹張恢生所與雒陽宋
孟及劉帶同師以文學為太常掌故錯為人陗直刻深
孝文時天下亡治尚書者獨聞濟南伏生故秦博士治
尚書年九十餘老不可徵乃詔太常使人往受之太常
遣錯受尚書伏生所還因上書稱說詔以為太子舍人
門大夫遷博士又上書言人主所以尊顯功名揚於萬
世之後者以知術數也故人主知所以臨制臣下而治
其衆則羣臣畏服矣知所以聽言受事則不欺蔽矣知
所以安利萬民則海内必從矣知所以忠孝盡上則臣
子之行備矣此四者臣竊為皇太子急之人臣之議或
曰皇太子亡以知事為也臣之愚誠以為不然竊觀上
世之君不能奉其宗廟而劫殺於其臣者皆不知術數
者也皇太子所讀書多矣而未深知術數者不問書說
也夫多誦而不知其說所謂勞苦而不為功臣竊觀皇
太子材智高竒馭射伎藝過人絶遠然於術數未有所
守者以陛下為心也竊願陛下幸擇聖人之術可用今
世者以賜皇太子因時使太子陳明於前唯陛下裁察
上善之於是拜錯為太子家令以其辯得幸太子太子
家號曰智嚢是時匈奴彊數宼邊上發兵以禦之錯上
言兵事曰臣聞漢興以来胡虜數入邊地小入則小利
大入則大利高后時再入隴西攻城屠邑敺略畜産其
後復入隴西殺吏卒大寇盜竊聞戰勝之威民氣百倍
敗兵之卒没世不復自高后以来隴西三困於匈奴矣
民氣破傷亡有勝意今兹隴西之吏賴社稷之神靈奉
陛下之明詔和輯士卒底厲其節起破傷之民以當乘
勝之匈奴用少擊衆殺一王敗其衆而有大利非隴西
之民有勇怯乃將吏之制巧拙異也故兵法曰有必勝
之將無必勝之民繇此觀之安邊境立功名在於良將
不可不擇也臣又聞用兵臨戰合刃之急者三一曰得
地形二曰卒服習三曰器用利兵法曰丈五之溝漸車
之水山林積石經川邱阜屮木所在此步兵之地也車
騎二不當一土山邱陵曼衍相屬平原廣野此車騎之
地也步兵十不當一平陵相遠川谷居間仰高臨下此
弓弩之地也短兵百不當一兩陣相近平地淺草可前
可後此長戟之地也劍楯三不當一萑葦竹蕭&KR0708;木蒙
籠支葉茂接此矛鋋之地也長戟二不當一曲道相伏
險阸相薄此劍楯之地也弓弩三不當一士不選練卒
不服習起居不精動静不集趨利弗及避難不畢前擊
後解與金鼓之音相失此不習勒卒之過也百不當十
兵不完利與空手同甲不堅密與袒裼同弩不可以及
遠與短兵同射不能中與亡矢同中不能入與亡鏃同
此將不省兵之過也五不當一故兵法曰器械不利以
其卒予敵也卒不可用以其將予敵也將不知兵以其
主予敵也君不擇將以其國予敵也四者兵之至要也
臣又聞小大異形彊弱異勢險易異備夫卑身以事彊
小國之形也合小以攻大敵國之形也以蠻夷攻蠻夷
中國之形也今匈奴地形技藝與中國異上下山阪出
入溪澗中國之馬弗與也險道傾仄且馳且射中國之
騎弗與也風雨罷勞飢渴不困中國之人弗與也此匈
奴之長技也若夫平原易地輕車突騎則匈奴之衆易
撓亂也勁弩長戟射疏及遠則匈奴之弓弗能格也堅
甲利刃長短相雜遊弩往来什伍俱前則匈奴之兵弗
能當也材官騶發矢道同的則匈奴之革笥木薦弗能
支也下馬地鬭劍戟相接去就相薄則匈奴之足弗能
給也此中國之長技也以此觀之匈奴之長技三中國
之長技五陛下又興數十萬之衆以誅數萬之匈奴衆
寡之計以一擊十之術也雖然兵凶器戰危事也以大
為小以彊為弱在俛仰之間耳夫以人之死争勝跌而
不振則悔之亡及也帝王之道出於萬全今降胡義渠
蠻夷之屬来歸義者其衆數千飲食長技與匈奴同可
賜之堅甲絮衣勁弓利矢益以邊郡之良騎令明將能
知其習俗和輯其心者以陛下之眀約將之即有險阻
以此通之平地通道則以輕車材官制之兩軍相為表
裏各用其長技衡加之以衆此萬全之術也傳曰狂夫
之言而眀主擇焉臣錯愚陋昧死上狂言唯陛下財擇
文帝嘉之乃賜錯璽書寵答焉曰皇帝問太子家令上
書言兵體三章聞之書言狂夫之言而明主擇焉今則
不然言者不狂而擇者不眀國之大患故在於此使夫
不眀擇於不狂是以萬聽而萬不當也錯復言守邊備
塞勸農力本當世急務二事曰臣聞秦時北攻胡貉築
塞河上南攻揚粤置戍卒焉其起兵而攻胡粤者非以
衛邊地而救民死也貪戾而欲廣大也故功未立而天
下亂且夫起兵而不知其勢戰則為人禽屯則積卒死
夫胡貉之地積隂之處也木皮三寸冰厚六尺食肉而
飲酪其人密理鳥獸毳毛其性能寒揚粤之地少隂多
陽其人疏理鳥獸希毛其性能暑秦之戍卒不能其水
土戍者死於邊輸者僨於道秦民見行如往棄市因以
讁發之名曰讁戍先發吏有讁及贅壻賈人後以嘗有
市籍者又後以大父母父母嘗有市籍者後入閭取其
左發之不順行者深怨有背畔之心凡民守戰至死而
不降北者以計為之也故戰勝守固則有拜爵之賞攻
城屠邑則得其財鹵以富家室故能使其衆蒙石矢赴
湯火視死如生今秦之發卒也有萬死之害而亡銖兩
之報死事之後不得一算之復天下眀知禍烈及己也
陳勝行戍至於大澤為天下先倡天下從之如流水者
秦以威劫而行之之敝也胡人衣食之業不著於地其
勢易以擾亂邊境何以眀之胡人食肉飲酪衣皮毛非
有城郭田宅之歸居也如飛鳥走獸放於廣壄美草甘
水則止草盡水竭則移以是觀之往来轉徙時至時去
此胡人之生業而中國之所以離南畮也今使胡人數
處轉牧行獵於塞下或當燕代或當上郡北地隴西以
候備塞之卒卒少則入陛下不救則邊民絶望而有降
敵之心救之少發則不足多𤼵遠縣纔至則胡又已去
聚而不罷為費甚大罷之則胡復入如此連年則中國
貧苦而民不安矣陛下幸憂邊境遣將吏發卒以治塞
甚大惠也然今遠方之卒守塞一歲而更不知胡人之
能不如選常居者家室田作且以備之為便為之高城
深塹具藺石布渠答復為一城其内城間百五十步要
害之處通川之道調立城邑毌下千家為中周虎落先
為室屋具田器乃募罪人及免徒復作令居之不足募
以丁奴婢贖罪及輸奴婢欲以拜爵者不足乃募民之
欲往者皆賜高爵復其家予冬夏衣廩食能自給而止
郡縣之民得買其爵以自增至卿其亡夫若妻者縣官
買予之人情非有匹敵不能久安其處塞下之民禄利
不厚不可使久居危難之地胡人入驅而能止其所驅
者以其半予之縣官為贖其民如是則邑里相救助赴
胡不避死非以德上也欲全親戚而利其財也此與東
方之戍卒不習地埶而心畏胡者功相萬也以陛下之
時徙民實邊使遠方亡屯戍之事塞下之民父子相保
亡係虜之患利施後世名稱聖眀其與秦之行怨民相
去遠矣上從其言募兵徙塞下錯復言陛下幸募民相
徙以實塞下使屯戍之事益省輸將之事益寡甚大惠
也下吏誠能稱厚惠奉明法存䘏所徙之老弱善遇其
壮士和輯其心而勿侵刻使先至者安樂而不思故鄉
則貧民相募而勸往矣臣聞古之徙遠方以實廣虚也
相其隂陽之和嘗其水草之味審其土地之宜觀其屮
木之饒然後營邑立城制里割宅通田作之道正阡陌
之界先為築室家有一堂二内門戶之閉置器物焉民
至有所居作有所用此民所以輕去故鄉而勸之新邑
也為置醫巫以救疾病以脩祭祀男女有昏生死相䘏
墳墓相從種樹畜長室屋完安此所以使民樂其處而
有長居之心也臣又聞古之制邊縣以備敵也使五家
為伍伍有長十長一里里有假士四里一連連有假五
百十里一邑邑有假候皆擇其里之賢材有護習地形
知民心者居則習民於射法出則教民於應敵故卒伍
成於内則軍政定於外服習以成勿令遷徙幼則同遊
長則共事夜戰聲相知則足以相救晝戰目相見則足
以相識驩愛之心足以相死如此則勸以厚賞威以重
罰則前死不還踵矣所徙之民非壮有材力但費衣糧
不可用也雖有材力不得良吏猶亡功也陛下絶匈奴
不與和親臣竊意其冬来南也壹大治之則終身創矣
欲立威者始於折膠来而不能困使得氣去後未易服
也愚臣亡識唯陛下財察後詔有司舉賢良文學士錯
在選中上親策之錯對曰臣聞古之賢主莫不求賢以
為輔翼故黃帝得力牧而為五帝先大禹得咎繇而為
三王祖齊桓得筦子而為五霸長今陛下講於大禹及
高皇帝之建豪英也退託於不眀以求賢良讓之至也
臣竊觀上世之傳若高皇帝之建功業陛下之德厚而
得賢佐皆有司之所覽刻於玉版藏於金匱歴之春秋
紀之後世為帝者祖宗與天地相終今平陽侯臣窟等
乃以臣錯充賦甚不稱明詔求賢之意臣錯草茅誠亡
識知昧死上愚對曰詔策曰明於國家大體愚臣竊以
古之五帝明之臣聞五帝神聖其臣莫能及故自親事
處於法宫之中眀堂之上動静上配天下順地中得人
故衆生之類亡不覆也根著之徒亡不載也燭以光眀
亡偏異也德上及飛鳥下至水蟲草木諸産皆被其澤
然後隂陽調四時節日月光風雨時膏露降五榖熟妖
孽滅賊氣息民不疾疫河出圖洛出書神龍至鳳鳥翔
德澤滿天下靈光施四海此謂配天地治國大體之功
也詔策曰通於人事終始愚臣竊以古之三王明之臣
聞三王臣主俱賢故合謀相輔計安天下莫不本於人
情人情莫不欲夀三王生而不傷也人情莫不欲富三
王厚而不困也人情莫不欲安三王扶而不危也人情
莫不欲逸三王節其力而不盡也其為法令也合於人
情而後行之其動衆使民也本於人事然後為之取人
以己内恕及人情之所惡不以彊人情之所欲不以禁
民是以天下樂其政歸其德望之若父母從之若流水
百姓和親國家安寧名位不失施及後世此明於人情
終始之功也詔策曰直言極諫愚臣竊以五伯之臣明
之臣聞五伯不及其臣故屬之以國任之以事五伯之
佐之為人臣也察身而不敢誣奉法令不容私盡心力
不敢矜遭患難不避死見賢不居其上受禄不過其量
不以亡能居尊顯之位自行若此可謂方正之士矣其
立法也非以苦民傷衆而為之機陷也以之興利除害
尊主安民而救暴亂也其行賞也非虚取民財妄予人
也以勸天下之忠孝而明其功也故功多者賞厚功少
者賞薄如此斂民財以顧其功而民不恨者知與而安
己也其行罰也非以忿怒妄誅而從暴心也以禁天下
不忠不孝而害國者也故辠大者罰重辠小者罰輕如
此民雖伏罪至死不怨者知罪罰之至自取之也立法
如此可謂平正之吏矣法之逆者請而更之不以傷民
主行之暴者逆而復之不以傷國救主之失補主之過
揚主之美眀主之功使主内無邪僻之行外無騫汚之
名事君如此可謂直言極諫之士矣以五伯之所以德
匡天下威正諸侯功業甚美名聲章明舉天下之賢主
五伯與焉此身不及其臣而使得直言極諫補其不逮
之功也今陛下人民之衆威武之重德惠之厚令行禁
止之勢萬萬於五伯而賜愚臣策曰匡朕之不逮愚臣
何足以識陛下之高明而奉承之詔策曰吏之不平政
之不宣民之不寧愚臣竊以秦事明之臣聞秦始并天
下之時其主不及三王而臣不及其佐然功力不遲者
何也地形便山川利財用足民利戰其所與並者六國
六國者臣主皆不肖謀不輯民不用故當此之時秦最
富彊夫國富彊而隣國亂者帝王之資也故秦能兼六
國立為天子當此之時三王之功不能進焉及其末塗
之衰也任不肖而信䜛賊宫室過度嗜欲無極民力罷
盡賦斂不節矜奮自賢羣臣恐諛驕溢縱恣不顧禍患
妄賞以随喜意妄誅以快怒心法令煩憯刑罰暴酷輕
絶人命身自射殺人天下寒心莫安其處姦邪之吏乘
其亂法以成其威獄官主斷生殺自恣上下瓦解各自
為制秦始亂之時吏之所先侵者貧人賤民也至其中
節所侵者富人吏家也及其末塗所侵者宗室大臣也
是故親疏皆危内外咸怨離散逋逃人有走心陳勝先
倡天下大潰絶祀亡世為異姓福此吏不平政不宣民
不寧之禍也今陛下配天象地覆露萬民絶秦之迹除
其亂法躬親本事廢去淫末除苛解嬈寬大愛人肉刑
不用辠人亡奴非謗不治鑄錢者除通關去塞不孽諸
侯賓禮長老愛䘏少孤辠人有期後宫出嫁尊賜孝悌
農民不租眀詔軍師愛士大夫求進方正廢退姦邪除
去隂刑害民者誅憂勞百姓列侯就都親耕節用視民
不奢所為天下興利除害變法易故以安海内者大功
數十皆上世之所難及陛下行之道純德厚元元之民
幸矣詔策曰永惟朕之不德愚臣不足以當之詔策曰
悉陳其志毋有所隠愚臣竊以五帝之賢臣明之臣聞
五帝其臣莫能及則自親之三王臣主俱賢則共憂之
五伯不及其臣則任使之此所謂神眀不遺而賢聖不
廢也故各當其世而立功德焉傳曰往者不可及来者
猶可待能明其世者謂之天子此之謂也竊聞戰不勝
者易其地民貧窮者變其業今以陛下神明德厚資財
不下五帝臨制天下至今十有六年民不益富盜賊不
衰邊境未安其所以然意者陛下未之躬親而待賢臣
也今執事之臣皆天下之選也然莫能望陛下清光譬
之猶五帝之佐也陛下不自躬親而待不望清光之臣
臣竊恐神明之遺也日損一日歲亡一歲日月益暮盛
德不及究於天下以傳萬世愚臣不自度量竊為陛下
惜之昧死上狂惑屮茅之愚言唯陛下財擇時賈誼已
死對策者百餘人唯錯為高第繇是遷中大夫錯又言
宜削諸侯事及法令可更定者書凡三十篇孝文雖不
盡聽然竒其材當是時太子善錯計策爰盎諸大功臣
多不好錯景帝即位以錯為内史錯數請間言事輒聽
幸傾九卿法令多所更定丞相申屠嘉心弗便力未有
以傷之内史府居太上廟堧中門東出不便錯乃穿門
南出鑿廟堧垣丞相大怒欲因此過為奏請誅錯錯聞
之即請間為上言之丞相奏事因言錯擅鑿廟垣為門
請下廷尉上曰此非廟垣乃堧中垣不致於法丞相謝
罷朝因怒謂長史曰吾當先斬以聞乃先請固誤丞相
遂發病死錯以此愈貴遷為御史大夫請諸侯之罪過
削其支郡奏上上令公卿列侯宗室集議莫敢難獨竇
嬰争之繇此與錯有隙錯所更令三十章諸侯皆讙譁
疾錯錯父聞之從潁川来謂錯曰上初即位公為政用
事侵削諸侯别疏人骨肉人口議多怨公者何也錯曰
固也不如此天子不尊宗廟不安錯父曰劉氏安矣而
鼂氏危吾去公歸矣遂飲藥死曰吾不忍見禍及吾身
死十餘日吳楚七國俱反以誅錯為名上與錯議出軍
事錯欲令上自將兵而身居守會竇嬰言爰盎詔召入
見上方與錯調兵食上問盎曰君嘗為吴相知吳臣田
禄伯為人乎今吳楚反於公意何如對曰不足憂也今
破矣上曰吳王即山鑄錢煮海為鹽誘天下豪桀白頭
舉事此其計不百全豈發乎何以言其無能為也盎曰
吴銅鹽之利則有之安得豪桀而誘之誠令吴得豪桀
亦且輔而為誼不反矣吳所誘皆亡賴子弟亡命鑄錢
姦人故相誘以亂錯曰盎策之善上問曰計安出盎對
曰願屏左右上屏人獨錯在盎曰臣所言人臣不得知
廼屏錯錯趨避東廂甚恨之上卒問盎對曰吳楚相遺
書言高皇帝王子弟各有分地今賊臣鼂錯擅適諸侯
削奪之地以故反名為西共誅錯復故地而罷方今計
獨有斬錯發使赦吳楚七國復其故地則兵可毋血刃
而俱罷於是上默然良久曰顧誠何如吾不愛一人謝
天下盎曰愚計出此惟上熟計之廼拜盎為太常密装
治行後十餘日丞相青翟中尉嘉廷尉歐劾奏錯曰吴
王反逆亡道欲危宗廟天下所當共誅今御史大夫錯
議曰兵數百萬獨屬羣臣不可信陛下不如自出臨兵
使錯居守徐僮之旁吴所未下者可以予吴錯不稱陛
下德信欲疏羣臣百姓又欲以城邑予吴亡臣子禮大
逆不道錯當要斬父母妻子同産無少長皆棄市臣請
論如法制曰可錯殊不知乃使中尉召錯紿載行市錯
衣朝衣斬東市錯已死謁者僕射鄧公為校尉擊吴楚
為將遂上書言軍事見上上問曰道軍所来聞鼂錯死
吳楚罷不鄧公曰吴王為反數十年矣發怒削地以誅
錯為名其意非在錯也且臣恐天下之士拑口不敢復
言矣上曰何哉鄧公曰夫鼂錯患諸侯彊大不可制故
請削之以尊京師萬世之利也計畫始行卒受大戮内
杜忠臣之口外為諸侯報仇臣竊為陛下不取也於是
景帝喟然長息曰公言善吾亦恨之乃拜鄧公為城陽
中尉鄧公成固人多竒計建元中上招賢良公卿言鄧
先(鄧先猶云鄧先生也)鄧先時免起家為九卿一年復謝病免歸
其子章以脩黃老言顯諸公間
張釋之字季南陽堵陽人也與兄仲同居以貲為騎郎
(貲五百萬得為常侍郎也)事文帝十歲不得調亡所知名釋之曰久
官減仲之産不遂欲免歸袁盎知其賢惜其去乃請徙
釋之補謁者釋之既朝畢因前言便宜事文帝曰卑之
毋甚高論令今可施行也於是釋之言秦漢之間事秦
所以失漢所以興者文帝稱善拜為謁者僕射從行上
登虎圈問上林尉禽獸簿十餘問尉左右視盡不能對
虎圈嗇夫從旁代尉對上所問禽獸簿甚悉欲以觀其
能口對嚮應亡窮者文帝曰吏不當若是邪尉亡頼詔
釋之拜嗇夫為上林令釋之前曰陛下以絳侯周勃何
如人也上曰長者又復問東陽侯張相如何如人也上
復曰長者釋之曰夫絳侯東陽侯稱為長者此兩人言
事曾不能出口豈效此嗇夫喋喋利口捷給哉且秦以
任刀筆之吏争以亟疾苛察相高其敝徒文具亡惻隠
之實以故不聞其過陵遲至於二世天下土崩今陛下
以嗇夫口辯而超遷之臣恐天下随風靡靡争為口辯
而亡其實且下之化上疾於景嚮舉錯不可不察也文
帝曰善乃止不拜嗇夫就車召釋之驂乘徐行問釋之
秦之敝具以質言至宫上拜釋之為公車令頃之太子
與梁王共車入朝不下司馬門於是釋之追止太子梁
王毋入殿門遂劾不下公門不敬奏之薄太后聞之文
帝免冠謝曰教兒子不謹太后乃使使承詔赦太子梁
王然後得入文帝繇是竒釋之拜為中大夫頃之至中
郎將從行至霸陵上居外臨厠時慎夫人從上指示慎
夫人新豐道曰此至邯鄲道也使夫人鼓瑟上倚瑟而
歌意悽惨悲懷顧謂羣臣曰嗟乎以北山石為槨用紵
絮斮陳漆其間豈可動哉左右皆曰善釋之前曰使其
中有可欲雖錮南山猶有隙使其中亡可欲雖亡石槨
又何戚焉文帝稱善其後拜釋之為廷尉頃之上行出
中渭橋有一人從橋下走乘輿馬驚捕屬廷尉釋之治
問曰縣人来聞蹕匿橋下久以為行過既出見車騎即
走耳釋之奏當此人犯蹕當罰金上怒曰此人親驚吾
馬馬賴和柔令他馬固不敗傷我乎而廷尉乃當之罰
金釋之曰法者天子所與天下公共也今法如是而更
重之是法不信於民也且方其時上使使誅之則已今
已下廷尉廷尉天下之平也壹傾而天下用法皆為之
輕重民安所措其手足唯陛下察之良久上曰廷尉當
是也其後人有盗高廟座前玉環得文帝怒下廷尉治
按律盜宗廟服御物者為奏當棄市上大怒曰人亡道
乃盜先帝器吾屬廷尉者欲致之族而君以法奏之非
吾所以共承宗廟意也釋之免冠頓首謝曰法如是足
矣且罪等(俱死罪也)然以逆順為基今盗宗廟器而族之有
如萬分一假令愚民取長陵一抷(步侯切掬也)土陛下何以
加其法乎久之文帝與太后言之乃許廷尉當是時中
尉條侯周亞夫與梁相山都侯王恬唘見釋之持議平
乃與結為親友張廷尉由此天下稱之後文帝崩景帝
立釋之恐稱病欲免去懼大誅至欲見謝則未知何如
用王生計卒見謝景帝不過也王生者善為黃老言處
士嘗召居廷中三公九卿盡會立王生老人曰吾韤解
顧謂張廷尉為我結(音係)韤釋之跪而結之既已人或讓
王生曰獨奈何廷辱張廷尉乎曰吾老且賤自度終亡
益於張廷尉廷尉方今天下名臣吾故聊使結韤欲以
重之諸公聞之賢王生而重釋之釋之事景帝歲餘為
淮南相猶尚以前過也年老病卒子摯字長公官至大
夫免以不能取容當世故終身不仕
馮唐祖父趙人也父徙代漢興徙安陵唐以孝著為郎
中署長事文帝帝輦過問唐曰父老何自為郎家安在
具以實言文帝曰吾居代時吾尚食監高袪數為我言
趙將李齊之賢戰於鉅鹿下吾每飲食意未嘗不在鉅
鹿也父老知之乎唐對曰齊尚不如廉頗李牧之為將
也上曰何已唐曰臣大父在趙為官帥將善李牧臣父
故為代相善李齊知其為人也上既聞廉頗李牧為人
良說乃拊髀曰嗟乎吾獨不得廉頗李牧為將豈憂匈
奴哉唐曰陛下雖得廉頗李牧弗能用也上怒起入禁
中良久召唐譲曰公衆辱我獨亡間處乎唐謝曰鄙人
不知忌諱當是時匈奴新大入朝那殺北地都尉卬上
以胡宼為意乃卒復問唐曰公何以知吾不能用頗牧
也唐曰臣聞上古王者遣將也跪而推轂曰闑以内寡
人制之闑以外將軍制之軍功爵賞皆决於外歸而奏
之此非空言也臣大父言李牧之為趙將居邊軍市之
租皆自用饗士賞賜决於外不從中覆也委任而責成
功故李牧得盡其智能選車千三百乘彀騎萬三千匹
百金之士十萬是以北逐單于破東胡滅澹林西抑彊
秦南支韓魏當是時趙幾霸後會趙王遷立其母倡也
乃用郭開䜛而誅李牧令顔聚代之卒為秦所滅今臣
竊聞魏尚為雲中守軍市租盡以給士卒出私養錢五
日一殺牛饗賓客軍吏舍人是以匈奴遠避不近雲中
之塞虜嘗一入尚帥車騎擊之所殺甚衆夫士卒盡家
人子起田中從軍安知尺籍伍符(吏卒斬首以尺籍書下縣移郡令人故行)
(不行奪勞二歲伍符亦什伍之符要節度也家人子庶人之家子也)終日力戰斬首捕虜
上功莫府一言不相應文吏以法繩之其賞不行吏奉
法必用臣愚以為陛下法太明賞太輕罰太重且雲中
守尚坐上功首虜差六級陛下下之吏削其爵罰作之
由此言之陛下雖得頗牧弗能用也臣誠愚觸忌諱死
罪文帝說是日令唐持節赦魏尚復以為雲中守而拜
唐為車騎都尉主中尉及郡國車士十年景帝立以唐
為楚相武帝即位求賢良舉唐唐時年九十餘不能為
官乃以子遂為郎遂字王孫亦竒士魏尚槐里人也
汲黯字長孺濮陽人也其先有寵於古之衛君也至黯
十世世為卿大夫以父任孝景時為太子洗馬以莊見
憚武帝即位黯為謁者東粤相攻上使黯往視之至吳
而還報曰粤人相攻固其俗不足以辱天子使者河内
失火燒千餘家上使黯往視之還報曰家人失火屋比
延燒不足憂臣過河内河内貧民傷水旱萬餘家或父
子相食臣謹以便宜持節發河内倉粟以賑貧民臣請
歸節伏矯制罪上賢而釋之遷為滎陽令黯恥為令稱
病歸田里上聞乃召為中大夫以數切諫不得久留内
遷為東海太守黯學黃老之言治官理民好清静擇丞
史任之責大指而已不細苛黯多病卧閨閤内不出歲
餘東海大治稱之上聞召為主爵都尉列於九卿治務
在無為而已引大體不拘文法黯為人性倨少禮面折
不能容人之過合己者善待之不合己者弗能忍見士
亦以此不附焉然好游俠任氣節行脩潔其諫犯主之
顔色常慕傅伯袁盎之為人善灌夫鄭當時及宗正劉
棄疾亦數以直諫不得久居位是時太后弟武安侯田
蚡為丞相中二千石拜謁蚡弗為禮黯見蚡未嘗拜揖
之天子方招文學儒者上曰吾欲云云黯對曰陛下内
多欲而外施仁義奈何欲效唐虞之治乎上怒變色而
罷朝公卿皆為黯懼上退謂左右曰甚矣汲黯之戇也
羣公或數黯黯曰天子置公卿輔弼之臣寧令從諛承
意䧟主於不義乎且已在其位縱愛身奈辱朝廷何黯
多病病且滿三月上嘗賜告者數終不瘉最後病嚴助
為請告(賜告者去官歸家也)上曰汲黯何如人也助曰使黯任職
居官無以瘉人然至其輔少主守成招之不来麾之不
去雖自謂賁育不能奪也上曰然古有社稷之臣至如
汲黯近之矣大將軍青侍中上踞厠視之丞相弘燕見
上或時不冠至如見黯上不冠不見也上嘗坐武帳中
黯前奏事上不冠望見黯避帷中使人可其奏其見敬
禮如此張湯以更定律令為廷尉黯質責湯於上前曰
公為正卿上不能襃先帝之功業下不能化天下之邪
心安國富民使囹圄空虚何空取高皇帝約束紛更之
為而公以此無種矣黯時與湯論議湯辯常在文深小
苛黯憤發罵曰天下謂刀筆吏不可為公卿果然必湯
也今天下重足而立仄目而視矣是時漢方征匈奴招
懷四夷黯務少事間嘗言與胡和親毋起兵上方鄉儒
術尊公孫弘及事益多吏民巧上分别文法湯等數奏
决讞以幸而黯常毁儒面觸弘等徒懷詐飾智以阿人
主取容而刀筆之吏專深文巧詆陷人於罔以自為功
上愈益貴弘湯弘湯心疾黯雖上亦不說也欲誅之以
事弘為丞相乃言上曰右内史界部中多貴人宗室難
治非素重臣弗能任請徙黯為右内史數歲官事不廢
大將軍青既益尊姊為皇后然黯與亢禮或說黯曰自
天子欲令羣臣下大將軍大將軍尊貴誠重君不可以
不拜黯曰夫以大將軍有揖客反不重邪大將軍聞愈
賢黯數請問以朝廷所疑遇黯加於平日淮南王謀反
憚黯曰黯好直諫守節死義至說公孫弘等如發蒙耳
上既數征匈奴有功黯言益不用始黯列九卿矣而公
孫弘張湯為小吏及弘湯稍貴與黯同位黯又非毁弘
湯已而弘至丞相封侯湯御史大夫黯時丞史皆與同
列或尊用過之黯褊心不能無少望見上言曰陛下用
羣臣如積薪耳後来者居上黯罷上曰人果不可以無
學觀汲黯之言日益甚矣居無何匈奴渾邪王帥衆来
降漢發車二萬乘縣官亡錢從民貰馬民或匿馬馬不
具上怒欲斬長安令黯曰長安令亡罪獨斬臣黯民乃
肯出馬且匈奴畔其主降漢漢徐以縣次傳之何至令
天下騷動罷中國甘心夷狄之人乎上默然後渾邪王
至賈人與市者坐當死五百餘人黯入請間見高門曰
夫匈奴攻當路塞絶和親中國舉兵誅之死傷不可勝
計而費以鉅萬百數臣愚以為陛下得胡人皆以為奴
婢賜從軍死者家鹵獲因與之以謝天下塞百姓之心
今縱不能渾邪帥數萬之衆来虚府庫賞賜發良民侍
養若奉驕子愚民安知市買長安中而文吏繩以為闌
出財物如邊關乎陛下縱不能得匈奴之贏以謝天下
又以微文殺無知者五百餘人臣竊為陛下不取也上
弗許曰吾久不聞汲黯之言今又復妄發矣後數月坐
法免官隐於田園者數年會更立五銖錢民多盗鑄錢
者楚地尤甚上以為淮陽楚地之郊也召黯拜為淮陽
太守黯伏謝不受印綬詔數彊予然後奉詔召上殿黯
泣曰臣自以為填溝壑不復見陛下不意陛下復收用
之臣常有狗馬之心今病力不能任郡事臣願為郎中
出入禁闥補過拾遺臣之願也上曰君薄淮陽邪吾今
召君矣顧淮陽吏民不相得吾徒得君重卧而治之黯
既辭過大行李息曰黯棄逐居郡不得與朝廷議矣然
御史大夫張湯智足以拒諫詐足以飾非非肯正為天
下言專阿主意主意所不欲因而毁之主意所欲因而
譽之好興事舞文法内懷詐以御主心外挟賊吏以為
重公列九卿不早言之何公與之俱受其戮矣息畏湯
終不敢言黯居郡如其故治淮陽政清後湯敗上聞黯
與息言抵息罪令黯以諸侯相秩居淮陽居淮陽十歲
而卒卒後上以黯故官其弟仁至九卿子偃至諸侯相
黯姊子司馬安亦少與黯為太子洗馬安文深巧善官
四至九卿以河南太守卒昆弟以安故同時至二千石
十人濮陽叚宏事蓋侯信信任宏官亦再至九卿然衛
人仕者皆嚴憚汲黯出其下
鄭當時字莊陳人也其先鄭君嘗為項籍將籍死而屬
漢高祖令諸故項籍臣名籍鄭君獨不奉詔詔盡拜名
籍者為大夫而逐鄭君鄭君死孝文時莊以任俠自喜
脫張羽於戹聲聞梁楚間孝景時為太子舍人每五日
洗沐常置驛馬長安諸郊請謝賓客夜以繼日至明旦
常恐不徧莊好黃老言其慕長者如恐不稱自見年少
官薄然其知友皆大父行天下有名之士也武帝立莊
稍遷為魯中尉濟南太守江都相至九卿為右内史以
武安魏其時議貶秩為詹事遷為大司農莊為大吏戒
門下客至亡貴賤亡留門者執賓主之禮以其貴下人
性廉又不治産卬奉賜以給諸公然其饋遺人不過具
器食(猶今言一盤食)每朝候上間說未嘗不言天下長者其推
轂士及官屬丞史誠有味其言也常引以為賢於己未
嘗名吏與官屬言若恐傷之聞人之善言進於上唯恐
後山東諸公以此翕然稱鄭莊使視決河自請治行五
日上曰吾聞鄭莊行千里不齎糧治行者何也然當時
在朝常趨和承意不敢甚斥臧否漢征匈奴招四夷天
下費多財用益屈莊為大司農任人賓客僦(子就反謂受顧賃而)
(載運也莊保任其賓客於司農載運)入多逋負司馬安為淮陽太守發其
事莊以此陷罪贖為庶人頃之守長史遷汝南太守數
歲以官卒昆弟以莊故至二千石者六七人莊與汲黯
列為九卿内行修潔兩人中廢賓客益落莊死家亡餘
財先是下邽翟公為廷尉客亦填門及廢門外可設爵
羅後復為廷尉客欲往翟公大署其門曰一死一生乃
知交情一貧一富乃知交態一貴一賤交情乃見
賈山潁川人也祖父祛故魏王時博士弟子也山受學
祛所言涉獵書記不能為醇儒嘗給事潁隂侯為騎孝
文時言治亂之道借秦為諭名曰至言其辭曰臣聞為
人臣者盡忠竭愚以直諫主不避死亡之誅者臣山是
也臣不敢以久遠諭願借秦以為諭唯陛下少加意焉
夫布衣韋帶之士脩身於内成名於外而使後世不絶
息至秦則不然貴為天子富有天下賦斂重數百姓任
罷赭衣半道群盜滿山使天下之人戴目而視傾耳而
聽一夫大呼天下嚮應者陳勝是也秦非徒如此也起
咸陽而西至雍離宫三百鐘鼓帷帳不移而具又為阿
房之殿殿高數十仞東西五里南北千步從車羅騎四
馬馳騖旌旗不橈為宫室之麗至於此使其後世曾不
得聚廬而託處焉為馳道於天下東窮燕齊南極吳楚
江湖之上瀕海之觀畢至道廣五十步三丈而樹厚築
其外隐以金椎樹以青松為馳道之麗至於此使其後
世曾不得邪徑而託足焉死葬乎驪山吏徒數十萬人
曠日十年下徹三泉合采金石冶銅錮其内漆塗其外
被以珠玉飾以翡翠中成觀遊上成山林為葬薶之侈
至於此使其後世曾不得蓬顆蔽冢而託葬焉秦以熊
羆之力虎狼之心蠶食諸侯并吞海内而不篤禮義故
天殃已加矣臣昧死以聞願陛下少留意而詳擇其中
臣聞忠臣之事君也言切直則不用而身危不切直則
不可以明道故切直之言明主所欲急聞忠臣所以蒙
死而竭知也地之磽者雖有善種不能生焉江臯河瀕
雖有惡種無不猥大昔者夏商之季世雖關龍逄箕子
比干之賢身亡而道不用文王之時豪俊之士皆得竭
其智芻蕘採薪之人皆得盡其力此周之所以興也故
地之美者善養禾君之仁者善養士雷霆之所擊無不
摧折者萬鈞之所壓無不糜滅者今人主之威非特雷
霆也勢重非特萬鈞也開道而求諫和顔色而受之用
其言而顯其身士猶恐懼而不敢自盡又乃况於縱欲
恣行暴虐惡聞其過乎震之以威壓之以重則雖有堯
舜之智孟賁之勇豈有不摧折者哉如此則人主不得
聞其過失矣弗聞則社稷危矣古者聖王之制史在前
書過失工誦箴諫瞽誦詩諫公卿比諫士傳言諫過庶
人謗於道商旅議於市然後君得聞其過失也聞其過
失而改之見義而從之所以永有天下也天子之尊四
海之内其義莫不為臣然而養三老於太學親執醬而
餽執爵而酳祝䭇(古饐字)在前祝鯁在後公卿奉杖大夫
進履舉賢以自輔弼求脩正之士使直諫故以天子之
尊尊養三老視孝也立輔弼之臣者恐驕也置直諫之
士者恐不得聞其過也學問至於芻蕘者求善無饜也
商人庶人誹謗已而改之從善無不聽也昔者秦政力
并萬國富有天下破六國以為郡縣築長城以為關塞
秦地之固大小之勢輕重之權其與一家之富一夫之
彊胡可勝計也然而兵破於陳涉地奪於劉氏者何也
秦王貪狼暴虐殘賊天下窮困萬民以適其欲也昔者
周盖千八百國以九州之民養千八百國之君用民之
力不過歲三日什一而籍君有餘財民有餘力而頌聲
作秦皇帝以千八百國之民自養力罷不能勝其役財
盡不能勝其求一君之身耳所以自養者馳騁弋獵之
娛天下弗能共也勞罷者不得休息飢寒者不得衣食
亡罪而死傷者不得告訴人與之為怨家與之為讎故
天下壊也秦皇帝身在之時天下已壊矣而弗自知也
秦皇帝東廵狩至會稽琅邪刻石著其功自以為過堯
舜統縣石鑄鐘虡篩土築阿房之宫自以為萬世有天
下也古者聖王作謚三四十世耳雖堯舜禹湯文武累
世廣德以為子孫基業無過二三十世者也秦皇帝曰
死而以諡法是父子名號有時相襲也以一至萬則世
世不相復也故死而號曰始皇帝其次曰二世皇帝欲
以一至萬也秦皇帝計其功德度其後嗣世世無窮然
身死纔數月耳天下四面而攻之宗廟滅絶矣秦皇帝
居滅絶之中而不自知者何也天下莫敢告也其所以
莫敢告者何也亡養老之義亡輔弼之臣亡進諫之士
縱恣行誅退誹謗之人殺直諫之士是以道䛕媮合苟
容比其德則賢於堯舜課其功則賢於湯武天下已潰
而莫之告也詩曰匪言不能胡此畏忌聽言則對譖言
則退此之謂也又曰濟濟多士文王以寕天下未嘗亡
士也然而文王獨言以寕者何也文王好仁則仁興得
士而敬之則士用用之有禮義故不致其愛敬則不能
盡其心不能盡其心則不能盡其力不能盡其力則不
能成其功故古之賢君於其臣也尊其爵禄而親之疾
則臨視之亡數死則往弔哭之臨其小斂大斂已棺塗
而後為之服鍚衰麻絰而三臨其喪未斂不飲酒食肉
未葬不舉樂當宗廟之祭而死為之廢樂故古之君人
者於其臣也可謂盡禮矣服法服端容貎正顔色然後
見之故臣下莫敢不竭力盡死以報其上功德立於後
世而令聞不㤀也今陛下念思祖考術追厥功圖所以
昭光洪業休德使天下舉賢良方正之士天下皆訢訢
焉曰將興堯舜之道三王之功矣天下之士莫不精白
以承休德今方正之士皆在朝廷矣又選其賢者使為
常侍諸吏與之馳敺射獵一日再三出臣恐朝廷之解
弛百官之墮於事也諸侯聞之又必怠於政矣陛下即
位親自勉以厚天下損食膳不聽樂减外徭衛卒止歲
貢省厩馬以賦縣傳去諸苑以賦農夫出帛十萬餘以
振貧民禮高年九十者一子不事八十者二算不事賜
天下男子爵大臣皆至公卿發御府金賜大臣宗族亡
不被澤者赦罪人憐其亡髮賜之巾憐其衣赭書其背
父子兄弟相見也而賜之衣平獄緩刑天下莫不說喜
是以元年膏雨降五榖登此天所以相陛下也刑輕於
他時而犯法者寡衣食多於前年而盜賊少此天下之
所以順陛下也臣聞山東吏布詔令民雖老羸癃疾扶
杖而往聽之願少湏臾毋死思見德化之成也今功業
方就名聞方昭四方鄉風今從豪俊之臣方正之士直
與之日日射獵擊兔伐狐以傷大業絶天下之望臣竊
悼之詩曰靡不有初鮮克有終臣不勝大願願少衰射
獵以夏歲二月定明堂造太學脩先王之道風行俗成
萬世之基定然後唯陛下所幸耳古者大臣不媟故君
子不常見其齊嚴之色肅敬之容大臣不得與宴遊方
正脩絜之士不得從射獵使皆務其方以高其節則羣
臣莫敢不正身脩行盡心以稱大禮如此則陛下之道
尊敬功業施於四海垂於萬世子孫矣誠不如此則行
日壊榮日滅矣夫士脩之於家而壊之於天子之廷臣
竊愍之陛下與衆臣宴遊與大臣方正朝廷論議夫游
不失樂朝不失禮議不失計軌事之大者也其後文帝
除鑄錢令山復上書諫以為變先帝法非是又訟淮南
王無大罪宜急令反國又言柴唐子為不善足以戒章
下詰責對以為錢者亡用器也而可以昜富貴富貴者
人主之操柄也令民為之是與人主共操柄不可長也
其言多激切善指事意然終不加罰所以廣諫争之路
也其後復禁鑄錢云
鄒陽齊人也漢興諸侯王皆自治民聘賢吳王濞招致
四方游士陽與吳嚴忌枚乘俱仕吳皆以文辯著名久
之吴王以太子事怨望稱疾不朝隂有邪謀陽奏書諫
為其事尚隐惡指斥言故先引秦為諭因道胡越齊趙
淮南之難然後乃致其意其辭曰臣聞秦倚曲臺之宫
縣衡天下畫地而不犯兵加胡越至其晚節末路張耳
陳勝連從兵之據以叩函谷咸陽遂危何則列郡不相
親萬室不相救也今胡數涉北河之外上覆飛鳥下不
見伏莵鬭城不休救兵不止死者相随輦車相屬轉粟
流輸千里不絶何則彊趙責於河間六齊望於惠后城
陽顧於盧博三淮南之心思墳墓大王不憂臣恐救兵
之不專胡馬遂進窺於邯鄲越水長沙還舟青陽雖使
梁并淮陽之兵下淮東越廣陵以遏越人之糧漢亦折
西河而下北守漳水以輔大國胡亦益進越亦益深此
臣之所為大王患也臣聞交龍㐮首奮翼則浮雲出流
霧雨咸集聖王底節脩德則游談之士歸義思名今臣
盡智畢議易精極慮則無國不可奸飾固陋之心則何
王之門不可以曳長裾乎然臣所以歴數王之朝背淮
千里而自致者非惡臣國而樂吴民也竊高下風之行
尤說大王之義故願大王之無忽察聽其志臣聞鷙鳥
累百不如一鶚夫全趙之時武力鼎士袨服叢臺之下
者一旦成市而不能止幽王之湛患淮南連山東之俠
死士盈朝不能還厲王之西也然而計議不得雖諸賁
不能守其位亦明矣故願大王審畫而已始孝文皇帝
據關入立寒心銷志不明求衣自立天子之後使東牟
朱虚東襃義父之後深割嬰兒王之壌子王梁代益以
淮陽卒仆濟北囚弟於雍者豈非象新垣平等哉今天
子新據先帝之遺業左規山東右制關中變權易埶大
臣難知大王弗察臣恐周鼎復起於漢新垣過計於朝
則我吴遺嗣不可期於世矣高皇帝燒棧道水章邯兵
不留行收弊民之倦東馳函谷西楚大破水攻則章邯
以亡其城陸擊則荆王以失其地此皆國家之不幾者
也願大王熟察之吳王不内其言是時景帝少弟梁孝
王貴盛亦得士於是鄒陽枚乘嚴忌知吳不可說皆去
之梁從孝王游陽為人有智略忼慨不苟合介於羊勝
公孫詭之間勝等疾陽惡之孝王孝王怒下陽吏將殺
之陽客游以䜛見禽恐死而負累乃從獄中上書曰臣
聞忠無不報信不見疑臣常以為然徒虚語耳昔荆軻
慕燕丹之義白虹貫日太子畏之衛先生為秦畫長平
之事太白食昴昭王疑之夫精變天地而信不諭兩主
豈不哀哉今臣盡忠竭誠畢議願知左右不明卒從吏
訊為世所疑是則荆軻衛先生復起而燕秦不寤也願
大王熟察之昔玉人獻寳楚王誅之李斯竭忠胡亥極
刑是以箕子陽狂接輿避世恐遭此患也願大王察玉
人李斯之意而後楚王胡亥之聽毋使臣為箕子接輿
所笑臣聞比干剖心子胥鴟夷臣始不信乃今知之願
大王熟察少加憐焉語曰有白頭如新傾盖如故何則
知與不知也故樊於期逃秦之燕藉荆軻首以奉丹事
王奢去齊之魏臨城自勁以郤齊而存魏夫王奢樊於
期非新於齊秦而故於燕趙也所以去二國死兩君者
行合於志慕義無窮也是以蘇秦不信於天下為燕尾
生白圭戰亡六城為魏取中山何則誠有以相知也蘇
秦相燕人惡之燕王燕王按劍而怒食以駃騠白圭顯
於中山人惡之魏文侯文侯賜以夜光之璧何則兩主
二臣剖心析肝相信豈移於浮辭哉故女無美惡入宫
見妒士無賢不肖入朝見嫉昔司馬喜臏腳於宋卒相
中山范雎拉脅折齒於魏卒為應侯此二人者皆信必
然之畫捐朋黨之私挟孤獨之交故不能免於嫉妒之
人也是以申徒狄蹈雍之河徐衍負石入海不容於世
義不苟取比周於朝以移主上之心故百里奚乞於道
路繆公委之以政寗戚飯牛車下桓公任之以國此二
人者豈素官於朝借譽於左右然後二主用之哉感於
心合於行堅如膠漆昆弟不能離豈惑於衆口哉故偏
聽生姦獨任成亂昔魯聽季孫之說逐孔子宋任子冉
之計囚墨翟夫以孔墨之辯不能自免於䜛諛而二國
以危何則衆口爍金積毁銷骨也秦用戎人由余而伯
中國齊用越人子臧而彊威宣此二國豈係於俗牽於
世繫竒偏之浮辭哉公聽並觀垂名當世故意合則胡
越為兄弟由余子臧是矣不合則骨肉為讎敵朱象管
蔡是矣今人主誠能用齊秦之明後宋魯之聽則五伯
不足侔而三王易為也是以聖王覺寤捐子之之心而
不說田常之賢封比干之後脩孕婦之墓故功業覆於
天下何則欲善亡厭也夫晉文親其讎彊伯諸侯齊桓
用其仇而一匡天下何則慈仁殷勤誠加於心不可以
虛辭借也至夫秦用商鞅之法東弱韓魏立彊天下卒
車裂之越用大夫種之謀禽勁吳而霸中國遂誅其身
是以孫叔敖三去相而不悔於陵子仲辭三公為人灌
園今人主誠能去驕傲之心懷可報之意披心腹見情
素堕肝膽施德厚終與之窮逹無愛於士則桀之犬可
使吠堯跖之客可使刺由何况因萬乘之權假聖主之
資乎然則荆軻湛七族要離燔妻子豈足為大王道哉
臣聞明月之珠夜光之璧以暗投人於道衆莫不按劍
相眄者何則無因而至前也蟠木根柢輪囷離竒而為
萬乘器者以左右先為之容也故無因而至前雖出隋
珠和璧祗恐怨而不見德有人先游則枯木朽株樹功
而不忘今夫天下布衣窮居之士身在貧羸雖蒙堯舜
之術挟伊管之辯懷龍逄比干之意而素無根柢之容
雖竭精神欲開忠於當世之君則人主必襲按劍相眄
之迹矣是使布衣之士不得為枯木朽株之資也是以
聖王制世御俗獨化於陶鈞之上而不牽乎卑亂之語
不奪乎衆多之口故秦皇帝任中庶子蒙之言以信荆
軻而七首竊發周文王獵涇渭載吕尚歸以王天下秦
信左右而亡周用烏集而王何則以其能越攣拘之語
馳域外之議獨觀乎昭曠之道也今人主沈謟諛之辭
牽帷廧之制使不羈之士與牛驥同皂此鮑焦所以憤
於世也臣聞盛飾入朝者不以私汙義底厲名號者不
以利傷行故里名勝母曾子不入邑號朝歌墨子還車
今欲使天下寥廓之士籠於威重之權脅於位埶之貴
回面汙行以事諂諛之人而求親近於左右則士有伏
死堀穴巖藪之中耳安有盡忠信而趨闕下者哉書奏
孝王孝王立出之卒為上客初勝詭欲使王求為漢嗣
王又嘗上書願賜容車之地徑至長樂宫自使梁國士
衆築作甬道朝太后袁盎等皆建以為不可天子不許
梁王怒令人刺殺盎上疑梁殺之使者冠盖相望責梁
王梁王始與勝詭有謀陽争以為不可故見䜛枚先生
嚴夫子皆不敢諫及梁事敗勝詭死孝王恐誅乃思陽
言深辭謝之齎以千金令求方略解罪於上者陽素知
齊人王先生年八十餘多竒計即往見語以其事王先
生曰難哉人主有私怨深怒欲施必行之誅誠難觧也
以太后之尊骨肉之親猶不能止况臣下乎昔秦始皇
有伏怒於太后羣臣諫而死者以十數得茅焦為廓大
義(茅焦諫云陛下車裂假父有嫉妒之心嚢撲兩弟有不慈之名遷母咸陽有不孝之行臣竊為陛下危之)
(言訖觧衣趨鑊始皇下殿手接之曰先生起矣即迎太后遂為母子如初)始皇非能說其言
也乃自彊從之耳茅蕉亦厪脫死如毛氂耳故事所以
難者也今子欲安之乎陽曰鄒魯守經學齊楚多辯知
韓魏時有竒節吾將歴問之王先生曰子行矣還過我
而西陽行月餘莫能為謀還過王先生曰臣將西矣為
如何王先生曰吾先日欲獻愚計以為衆不可盖竊自
薄陋不敢道也若子行必往見王長君士無過此者矣
陽發寤於心曰敬諾辭去不過梁徑至長安因客見王
長君長君者王美人之兄也後封為盖侯鄒陽留數日
乘間而請曰臣非為長君無使令於前故来侍也愚戇
竊不自料願有謁也長君跪曰幸甚陽曰竊聞長君弟
得幸後宫天下無有而長君行迹多不循道理者今袁
盎事即窮竟梁王恐誅如此則太后怫鬱泣血無所發
怒切齒側目於貴臣矣臣恐長君危於累卵竊為足下
憂之長君懼然曰將為之奈何陽曰長君誠能精為上
言之得毋竟梁事長君必固自結於太后太后厚德長
君入於骨髄而長君之弟幸於兩宫金城之固也又有
存亡繼絶之功德布天下名施無窮願長君深自計之
昔者舜之弟象日以殺舜為事及舜立為天子封之於
有庫夫仁人之於兄弟無藏怒無宿怨厚親愛而已是
以後世稱之魯公子慶父使僕人殺子般獄有所歸季
友不探其情而誅焉慶父親殺閔公季子緩追免賊春
秋以為親親之道也魯哀姜薨于夷孔子曰齊桓公法
而不譎以為過也以是說天子徼幸梁事不奏長君曰
諾乘間入而言之及韓安國亦見長公主事果得不治
初吴王濞與七國謀反及發齊濟北兩國城守皆不行
漢既破吳齊王自殺不得立嗣濟北王亦欲自殺幸全
其妻子齊人公孫玃謂濟北王曰臣請試為大王明說
梁王通意天子說而不用死未晚也公孫玃遂見梁王
曰夫濟北之地東接彊齊南牽吳越北脅燕趙此四分
五裂之國權不足以自守勁不足以扞寇又非有竒怪
云以待難也雖墜言於吳非其正計也昔者鄭祭仲許
宋人立公子宇以活其君非義也春秋記之以生易死
以存易亡也鄉使濟北見情實示不從之端則吳必先
歴齊畢濟北招燕趙而總之如此則山東之從結而無
隙矣今吳楚之王練諸侯之兵敺白徒之衆西與天子
争衡濟北獨底節堅守不下使吳失與而亡助跬步獨
進瓦解土崩破敗而不救者未必非濟北之力也夫以
區區之濟北而與諸侯争彊是以羔犢之弱而扞虎狼
之敵也守職不橈可謂誠一矣功義如此尚見疑於上
脅肩低首累足撫衿使有自悔不前之心非社稷之利
也臣恐藩臣守職者疑之臣竊料之能歷西山徑長樂
抵未央攘袂而正議者獨大王耳上有全亡之功下有
安百姓之名德淪於骨髓恩加於無窮願大王留意詳
惟之孝王大說使人馳以聞濟北王得不坐徙封淄川
枚乘字叔淮隂人也為吳王濞郎中吳王之初怨望謀
為逆也乘奏書諫曰臣聞得全者昌失全者亡舜亡立
錐之地以有天下禹亡十戶之聚以王諸侯湯武之土
不過百里上不絶三光之明下不傷百姓之心者有王
術也故父子之道天性也忠臣不避重誅以直諫則事
無遺策功流萬世臣乘願披腹心而效愚忠唯大王少
加意念惻怛之心於臣乘言夫以一縷之任係千鈞之
重上縣無極之高下垂不測之淵雖甚愚之人猶知哀
其將絶也馬方駭鼓而驚之係方絶又重鎮之係絶於
天不可復結墜入深淵難以復出其出不出間不容髮
能聽臣之忠言百舉必脫必若所欲為危於累卵難於
上天變所欲為易於反掌安於泰山今欲極天命之夀
敝無窮之樂究萬乘之埶不出反掌之易以居泰山之
安而欲乘累卵之危走上天之難此愚臣所以為大王
惑也人性有畏其景而惡其跡者郤背而走迹愈多景
愈疾不知就隂而止景滅迹絶欲人勿聞莫若勿言欲
人勿知莫若勿為欲湯之凔一人炊之百人揚之無益
也不如絶薪止火而已不絶之於彼而救之於此譬猶
抱薪而救火也養由基楚之善射者也去楊葉百步百
發百中楊葉之大加百中焉可謂善射矣然其所止乃
百步之内耳比於臣乘未知操弓持矢也福生有基禍
生有胎納其基絶其胎禍自何来泰山之霤穿石單極
之䋁斷幹水非石之鑽索非木之鋸漸靡使之然也夫
銖銖而稱之至石必差寸寸而度之至丈必過石稱丈
量徑而寡失夫十圍之木始生如蘖足可掻而絶手可
擢而拔據其未生先其未形也磨礱底厲不見其損有
時而盡種樹畜養不見其益有時而大積德累行不知
其善有時而用棄義背理不知其悪有時而亡臣願大
王熟計而身行之此百世不易之道也吴王不内乘等
去而之梁從孝王游景帝即位御史大夫鼂錯為漢定
制度損削諸侯吳王遂與六國謀反舉兵西鄉以誅錯
為名漢聞之斬錯以謝諸侯枚乘復說吳王曰昔者秦
西舉胡戎之難北備榆中之關南距羌筰之塞東當六
國之從六國乘信陵之籍明蘇秦之約厲荆軻之威并
力一心以備秦然秦卒擒六國滅其社稷而并天下是
何也則地利不同而民輕重不等也今漢據全秦之地
兼六國之衆脩戎狄之義而南朝羌筰此其與秦地相
什而民相百大王之所眀知也今夫䜛諛之人為大王
計者不論骨肉之義民之輕重國之大小以為吳禍此
臣所以為大王患也夫舉吳兵以訾於漢譬如蠅蚋之
附羣牛腐肉之齒利劍鋒接必無事矣天子聞吳率失
職諸侯願責先帝之遺約今漢親誅其三公以謝前過
是大王之威加於天下而功越於湯武也夫吳有諸侯
之位而實富於天子有隐匿之名而居過於中國夫漢
并二十四郡十七諸侯方輸錯出軍行數千里不絶於
道其珍怪不如東山之府轉粟西鄉陸行不絶水行滿
河不如海陵之倉脩治上林雜以離宫積聚玩好圈守
禽獸不如長洲之苑游曲臺臨上路不如朝夕之池深
壁高壘副以關城不如江淮之險此臣之所以為大王
樂也今大王還兵疾歸尚得十半不然漢知吴之有吞
天下之心也赫然加怒遣羽林黃頭循江而下襲大王
之都魯東海絶吳之饟道梁王飭車騎習戰射積粟固
守以備滎陽待吳之飢大王雖欲反都亦不得已夫三
淮南之計不負其約齊王殺身以滅其跡四國不得出
兵其郡趙囚邯鄲此不可掩亦已明矣大王已去千里
之國而制於十里之内矣張韓將北地弓高宿左右兵
不得下壁軍不得大息臣竊哀之願大王熟察焉吳王
不用卒見禽漢既平七國乘由此知名景帝召拜乘為
弘農都尉乘既久為大國上賓與英俊並游得其所好
不樂郡吏以病去官復游梁梁客皆善屬辭賦乘尤高
孝王薨乘歸淮隂武帝自為太子聞乘名及即位乘年
老乃以安車蒲輪徵乘道死詔問乘子無能為文者後
乃得其孽子臯臯字少孺乘在梁時取臯母為小妻乘
之東歸也臯母不肯随乘乘怒分臯數千錢留與母居
年十七上書梁共王得召為郎三年為王使與冗從争
見䜛悪遇罪室家沒入臯亡至長安會赦上書北闕自
陳枚乘之子上得之大喜召入見待詔臯因賦殿中詔
使賦平樂舘善之拜為郎使匈奴臯不通經術談笑類
俳倡為賦頌好嫚戲以故得媟黷貴幸比東方朔郭舍
人等而不得比嚴助等得尊官武帝春秋二十九乃得
皇子羣臣喜故臯與東方朔作皇太子生賦及立皇太
子禖祝受詔所為皆不從故事重皇子也初衛皇后立
臯奏賦以戒終臯為賦善於朔也從行至甘泉雍河東
東廵狩封泰山塞决河宣房游觀三輔離宫舘臨山澤
弋獵射馭狗馬蹵鞠刻鏤上有所感輒使賦之為文疾
受詔輙成故所賦者多司馬相如善為文而遲故所作
少而善於臯臯賦辭中自言為賦不如相如又言為賦
乃俳見視如倡自悔類倡也故其賦有詆娸(音欺)東方朔
又自詆娸其文骫骳(骫古委字骳音被猶言屈曲也)曲随其事皆得其
意頗詼笑不甚閑靡凡可讀者百二十篇其尤嫚戲不
可讀者尚數十篇
路温舒字長君鉅鹿東里人也父為里監門使温舒牧
羊温舒取澤中蒲截以為牒編用寫書稍習善求為獄
小吏因學律令轉為獄史縣中疑事皆問焉太守行縣
見而異之署决曹史又受春秋通大義舉孝廉為山邑
丞坐法免復為郡吏元鳳中廷尉光以治詔獄請温舒
署奏曹掾守廷尉史會昭帝崩昌邑王賀廢宣帝初即
位温舒上書言宜尚德緩刑其辭曰臣聞齊有無知之
禍而桓公以興晉有驪姬之難而文公用霸近世趙王
不終諸吕作亂而孝文為太宗由是觀之禍亂之作將
以開聖人也故桓文扶微興壊尊文武之業澤加百姓
功潤諸侯雖不及三王天下歸仁焉文帝永思至德以
承天心崇仁義省刑罰通關梁一遠近敬賢如大賓愛
民如赤子内恕情之所安而施之於海内是以囹圄空
虚天下太平夫繼變化之後必有異舊之恩此賢聖之
所以昭天命也往者昭帝即世而亡嗣大臣憂戚焦心
合謀皆以昌邑尊親援而立之然天不授命滛亂其心
遂以自亡深察禍變之故乃皇天之所以開至聖也故
大將軍受命武帝股肱漢國披肝膽决大計黜亡義立
有德輔天而行然後宗廟以安天下咸寧臣聞春秋正
即位大一統而慎始也陛下初登至尊與天合符宜改
前世之失正始受命之統滌煩文除民疾存亡繼絶以
應天意臣聞秦有十失其一尚存治獄之吏是也秦之
時羞文學好武勇賤仁義之士貴治獄之吏正言者謂
之誹謗遏過者謂之妖言故盛服先生不用於世忠良
切言皆欎於胷譽諛之聲日滿於耳虛美熏心實禍蔽
塞此乃秦之所以亡天下也方今天下賴陛下厚恩亡
金革之危飢寒之患父子夫妻戮力安家然太平未洽
者獄亂之也夫獄者天下之大命也死者不可復生&KR1247;
(&KR1247;古絶字)者不可復屬書曰與其殺不辜寧失不經今治獄
吏則不然上下相敺以刻為明深者獲公名平者多後
患故治獄之吏皆欲人死非憎人也自安之道在人之
死是以死人之血流離於市被刑之徒比肩而立大辟
之計歲以萬數此仁聖所以傷也太平之未洽凡以此
也夫人情安則樂生痛則思死棰楚之下何求而不得
故囚人不勝痛則飾辭以視之吏治者利其然則指道
以明之上奏畏郤則鍜煉而周内之盖奏當之成雖咎
繇聽之猶以為死有餘辜何則成鍊者衆文致之罪明
也是以獄吏專為深刻殘賊而亡極媮為一切不顧國
患此世之大賊也故俗語曰畫地為獄議不入刻木為
吏期不對此皆疾吏之風悲痛之辭也故天下之患莫
深於獄敗法亂正離親塞道莫甚乎治獄之吏此所謂
一尚存者也臣聞烏鳶之卵不毁而後鳳凰集誹謗之
罪不誅而後良言進故古人有言山藪藏疾川澤納汙
瑾瑜匿惡國君含詬(音垢)唯陛下除誹謗以招切言開天
下之口廣箴諫之路埽亡秦之迹尊文武之德省法制
寬刑罰以廢治獄則太平之風可興於世永履和樂與
天亡極天下幸甚上善其言遷廣陽私府長内史舉温
舒文學高第遷右扶風丞時詔書令公卿選可使匈奴
者温舒上書願給厮養暴骨方外以盡臣節事下度遼
將軍范明友太僕杜延年問状罷歸故官久之遷臨淮
太守治有異迹卒於官温舒從祖父受歴數天文以為
漢厄三七之間上封事以豫戒成帝時谷永亦言如此
及王莽簒位欲章代漢之符著其語焉温舒子及孫皆
至牧守大官
通志卷九十七
