通志卷七十五
宋右廸功郎鄭樵漁仲撰
昆蟲草木略第一
序草類蔬類稻粱類
序
學者操窮理盡性之說以虛無為宗實學置而不問仲
尼時已有此患曰小子何莫學夫詩興觀羣怨事父事
君多識於鳥獸草木之名其曰小子者無所識之辭也
其曰何莫者苦口之辭也故又曰人而不為周南召南
其猶正牆面而立此苦口之甚也一部論語言他書不
過一再惟詩則言之又言凡十二度言焉門弟子有能
學詩者則深喜之子貢子夏在孔門未為高弟至於論
詩則與之至子夏又發起予之歎者深嘉之也夫樂之
本在詩詩之本在聲竊觀仲尼初亦不達聲至哀公十
一年自衛反魯質正於太師氏而後知之故曰吾自衛
反魯然後樂正雅頌各得其所此言詩為樂之本而雅
頌為聲之宗也其曰師摯之始關雎之亂洋洋乎盈耳
哉此言其聲之盛也又曰關雎樂而不淫哀而不傷此
言其聲之和也人之情聞歌則感樂者聞歌則感而為
淫哀者聞歌則感而為傷惟關雎之聲和而平樂者聞
之而樂其樂不至於淫哀者聞之而哀其哀不至於傷
此關雎所以為美也緣漢人立學官講詩專以義理相
傳是致衛宏序詩以樂為樂得淑女之樂淫為不淫其
色之淫哀為哀窈窕之哀傷為無傷善之傷如此說關
雎則洋洋盈耳之旨安在乎臣之序詩於風雅頌曰風
土之音曰風朝廷之音曰雅宗廟之音曰頌而不曰風
風者教也雅者正也言王政之所由廢興也頌者美盛
德之形容也於二南則曰周為河洛召為岐雍河洛之
南瀕江岐雍之南瀕漢江漢之間二南之地詩之所起
在於此屈宋以來騷人墨客多生江漢故仲尼以二南
之地為作詩之始而不曰南言化自北而南於王黍離
豳七月則曰王為王城東周之地豳為豳豐西周之地
七月者西周之風黍離者東周之風而不曰黍離降國
風臣之序詩專為聲歌欲以明仲尼之正樂臣之釋詩
深究鳥獸草木之名欲以明仲尼教小子之意然兩漢
之言詩者惟儒生論義不論聲而聲歌之妙猶傳於瞽
史經董卓赤眉之亂禮樂淪亡殆盡魏人得漢雅樂朗
僅能歌文王鹿鳴騶虞伐檀四篇而已太和之末又亡
其三惟有鹿鳴至晉又亡自鹿鳴亡後聲詩之道絶矣
夫詩之本在聲而聲之本在興鳥獸草木乃發興之本
漢儒之言詩者既不論聲又不知興故鳥獸草木之學
廢矣若曰關關雎鳩在河之洲不識雎鳩則安知河洲
之趣與關關之聲乎凡鴈鶩之類其喙𥚹者則其聲關
關雞雉之類其喙銳者則其聲鷕鷕此天籟也雎鳩之
喙似鳬鴈故其聲如是又得水邊之趣也小雅曰呦呦
鹿鳴食野之苹不識鹿則安知食苹之趣與呦呦之聲
乎凡牛羊之屬有角無齒者則其聲呦呦駝馬之屬有
齒無角者則其聲蕭蕭此亦天籟也鹿之喙似牛羊故
其聲如是又得蔞蒿之趣也使不識鳥獸之情狀則安
知詩人關關呦呦之興乎若曰有敦瓜苦蒸在栗薪者
謂瓜苦引蔓於籬落間而有敦然之繫焉若曰桑之未
落其葉沃若者謂桑葉最茂雖未落之時而有沃若之
澤使不識草木之精神則安知詩人敦然沃若之興乎
陸璣者江左之騷人也深為此患為毛詩作鳥獸草木
蟲魚疏然璣本無此學但加採訪其所𫝊者多是支離
自陸璣之後未有以此明詩者惟爾雅一種為名物之
宗然孫炎郭璞所得既希張揖孫憲所記徒廣大抵儒
生家多不識田野之物農圃人又不識詩書之旨二者
無由參合遂使鳥獸草木之學不傳惟本草一家人命
所係凡學之者務在識真不比他書只求說也神農本
經有三百六十以應周天之數陶弘景隐者也得此一
家之學故益以三百六十以應周天之數而兩之臣少
好讀書無涉世意又好泉石有慕弘景心結茅夾漈山
中與田夫野老往來與夜鶴曉猿雜處不問飛潛動植
皆欲究其情性於是取陶隐居之書復益以三百六十
以應周天之數而三之已得鳥獸草木之眞然後傳詩
已得詩人之興然後釋爾雅今作昆蟲草木略為之會
同庶幾衰晩少備遺忘豈敢論實學也夫物之難明者
為其名之難明也名之難明者謂五方之名既已不同
而古今之言亦自差别是以此書尤詳其名焉
草類
芝曰菌其類有五色加以紫是為六芝青曰龍芝赤曰
丹芝黃曰金芝白曰玉芝黑曰元芝紫曰木芝瑞草也
生則有雲氣及禽獸之異
蓍如蒿華如菊生上蔡白龜祠旁一叢之幹二三十或
四五十高五六尺禇先生云蓍滿百莖者其下有神龜
守之其上有青雲以覆之𫝊曰天下和平王道得蓍莖
長丈叢滿百
蘭即蕙蕙即薰薰即零陵香楚辭云滋蘭九畹植蕙百
畆互言也古方謂之薰草故名醫别錄出薰草條近方
謂之零陵香故開寳本草出零陵香條神農本經謂之
蘭臣昔修本草以二條貫於蘭後明一物也臣謹案蘭
舊名煎澤草婦人和油澤頭故以名焉南越志云零陵
香一名燕草又名薰草即香草生零陵山谷今湖嶺諸
州皆有又别錄云薰草一名蕙草明薰蕙之為蘭也以
其質香故可以為膏澤可以塗宫室近世一種草如茅
葉而嫩其根謂之土續斷其花馥郁故得蘭名誤為人
所賦詠
芎藭曰胡藭曰香果關中者曰京藭蜀道者曰川芎其
葉曰蘼蕪亦曰蘄茝故爾雅蘄茝蘼蕪亦曰茳蘺以其
芬香故多蒔於園庭苖似芹胡荽蛇牀輩故淮南子云
亂人者若芎藭之與藁本蛇牀之與蘼蕪也
蛇牀曰蛇粟曰蛇米曰虺牀曰思益曰繩毒曰棗棘曰
牆蘼曰旴曰馬牀爾雅所謂盱虺牀也花白子如黍粒
葉似芎藭而細亦香故有牆蘼之名焉
茜亦作蒨可以染緋故曰地血亦曰茹蘆曰茅蒐齊人
謂之茜徐人謂之牛蔓詩所謂茹藘在阪爾雅所謂茹
藘茅蒐莖葉麄澁而根紅故許愼謂人血所生周禮庶
氏掌除蟲毒以嘉草攻之陳藏器以蘘荷與茜為嘉草
杜若曰杜蘅曰杜連曰白蓮曰白苓曰若芝曰楚衡根
葉似山薑花似荳蔲騷人多取喻焉故楚詞云山中人
兮芳杜若九歌云採芳洲兮杜若又離騷云雜杜蘅與
芳芷唐貞觀中勑下度支求杜若省郎以謝元暉詩云
芳洲採杜若乃責坊州貢之當時以為嗤笑
決明曰芵茪曰䔖關西曰薢茩故爾雅云薢茩芵茪共
有三種其一則山決明也相似而不可食其二曰馬蹄
決明實似馬蹄尤良
天名精曰麥句薑曰蝦蟇藍曰豕首曰天門精曰彘顱
曰蟾蜍蘭曰覲曰茢薽曰豨首曰天蔓精曰鹿活草曰
劉㦎草爾雅云茢薽豕首俗曰豨薟又云火杴又云地
菘異苑云宋元嘉中青州劉㦎射中一麞既剖五藏以
此草塞之蹶然而起去之則仆如此者三是以知其治
折傷故其草得劉㦎之名
莵絲曰莵蘆曰莵縷曰唐蒙曰玉女曰赤網曰莵纍曰
女羅爾雅曰唐蒙女蘿女蘿莵絲又曰蒙玉女詩曰蔦
與女蘿施于松上草經曰蔓延草木之上色黃而細曰
赤網色淺而大曰莵纍淮南子注云莵絲生茯苓上故
世言下有茯苓上有莵絲又言莵絲初生之根其形似
兔掘取割其血和丹服之立變化今皆不然茯苓生山
谷莵絲生人間清濁異趣何由同居
薊曰虎薊曰刺薊曰山牛蒡爾雅蘻狗毒蘻即薊也又
有一種小薊曰猫薊曰青刺薊北方曰千針草以其莖
葉多刺故也華如紅藍華而青紫色多生於燕地故曰
薊門
垣衣曰昔邪曰烏韭曰垣嬴曰天韭曰鼠韭有數種生
於屋上曰屋游生於屋隂曰垣衣在石上謂之烏韭在
地上謂之地衣在井中謂之井中苔在牆上抽起茸茸
然者謂之土馬騣生於水中謂之陟釐水中苔也生海
中者可食又有生於石上連緣作暈者謂之石花石花
生於海中石上謂之紫䓴即紫菜也松上之衣曰艾納
香以和香燒則烟氣直上
海藻類紫䓴而麄惡曰落首曰藫曰石衣曰海蘿爾雅
云藫石衣郭氏云石髮也又云&KR1627;海薻郭氏云如亂髮
其說無别致誤後人引據且藫與&KR1627;藻與薻皆無異義
何得為二物海藻形如弊衣石髮形如亂髮自是二物
凡此之類易得渾殽又有石帆之於水松亦能相亂故
陶弘景云石帆如栢療石淋水松如松療溪毒吳都賦
所謂石帆水松是也又有海帶似帶昆布似布爾雅云
綸似綸組似組東海有之綸即鹿角菜組即海中苔
藻生乎水中萍生乎水上萍之名類亦多易相紊也爾
雅云苹萍其大者蘋又云苹藾蕭足以惑人蓱者水中
浮萍也江東謂之薸是也蘋水菜也葉似車前詩所謂
于以采蘋是也苹蔞蒿也即藾蕭詩所謂呦呦鹿鳴食
野之苹是也按萍亦曰水花亦曰水白
肉蓯蓉曰肉松容舊曰馬精化為蓯蓉人血化為茹藘
故蓯蓉生於沙中在西方多馬處然亦有生於大木間
及土壍上者
地膚曰地葵曰地麥曰益明曰落帚子曰鴨舌即獨掃
也亦曰地掃爾雅云荓馬帚即此也今人亦用為箒
蒺䔧曰旁通曰屈人曰止行曰犲羽曰升推曰即䔧曰
茨故爾雅謂茨蒺䔧詩謂牆有茨也其實有芒刺行軍
之家以鐵象之而布地焉又有白蒺䔧者同名而異實
防風曰銅芸曰茴草曰百枝曰屛風曰蕳根曰百蜚葉
如青蒿嫩苖可茹
石龍芻曰龍須曰草續斷曰龍朱曰龍華曰懸莞曰草
毒曰方賓爾雅所謂□鼠莞也生被崖垂下故得龍須
之名可以為席
絡石曰石鯪曰石蹉曰略石曰明石曰領石曰懸石如
薜荔而小絡石以生
千歲藟曰藟蕪陸璣云一名巨苽連蔓而生幽州人謂
之推累此草藤生大者盤礴故有千歲藟之名唐姜撫
言服常春藤使白髮還鬒明皇使取以賜中朝老臣又
言終南山有旱藕食之延年狀類葛粉帝作湯餅以賜
大臣右驍騎將軍甘守誠能名藥石曰常春藤者千歲
藟也旱藕者牡蒙也
黃連曰王連曰支連
沙參葉如枸杞根如葵曰苦心曰志取曰虎須曰白參
曰識美曰文希亦曰知母而得五參之名
丹參葉如薄荷花如蘇曰㕁蟬草曰赤參曰木羊乳曰
山苓(本草作參)曰奔馬俗謂之逐馬言驅風之駃也
赤箭曰離母曰鬼督郵曰合離曰獨搖曰定風有風不
動無風自搖
蘠蘼曰滿冬曰地門冬曰筵門冬在東嶽名淫羊霍(抱朴)
(子作淫羊食)在中嶽名天門冬在西嶽名管松在北嶽名無
不愈在南嶽名百部在京陸山阜名顛棘今曰天門冬
爾雅蘠蘼虋冬葉如絲縷
禹葭曰禹餘糧曰烏韭曰㸑火冬曰忍冬曰忍陵曰不
死藥曰僕壘曰隨脂秦名羊韭齊名愛韭楚名馬韭越
名羊蓍今曰麥門冬其葉如韭所以多得韭名
山薊曰术爾雅术山薊蒼术也枹薊曰楊爾雅楊枹薊
有兩種赤术白术也生平地曰薊生山中曰术曰山連
亦曰山精亦曰天蘇亦曰山芥亦曰乞力伽(曰華子作吃力伽)
萎蕤曰熒曰地節曰玉竹曰馬薰曰黃芝曰玉女萎
黃精曰重樓曰兔竹曰雞格曰救窮曰鹿竹曰龍銜曰
萎蕤曰狗格(本草作苟格)曰垂珠曰馬箭曰白及陶弘景謂
似鈎吻非也似蘘荷
苄曰芑地黃也
&KR0034;曰屋菼曰起實交州曰&KR1520;珠薏苡也
芣苢曰當道曰蝦蟇衣曰牛遺曰勝舄曰馬舄車前也
昌陽曰堯韭菖蒲也
蕀蒬曰葽繞曰細草葉曰小草遠志也
蕍曰蕮曰藚曰芒芋曰鵠瀉曰及瀉澤瀉也詩云言采
其藚爾雅云蕍蕮
薯蕷曰山蕷曰修脆曰藷蕷曰兒草秦楚名玉延鄭越
名土藷齊名山芋
菊花曰日精曰節華曰女節曰女華曰女莖曰更生曰
周盈曰傅延年曰隂成曰治蘠其白花者潁川曰回峯
汝南曰茶苦蒿河内曰地薇蒿上黨曰羊歡草
甘草曰蕗草曰蜜甘曰美草或曰大苦即此也凡草屬
惟甘草為國老大黃為將軍不言君臣佐使也
茺蔚曰益母曰益明曰大札曰貞蔚曰萑曰負檐曰夏
枯曰鬱臭草曰苦低草曰蓷葉似荏方莖白華詩所謂
中谷有蓷也
人參曰人銜曰鬼蓋曰神草曰人微曰土精曰血參如
人形者則神故多得人名朝鮮之人贊云三椏五葉背
陽向隂欲來求我椵樹相尋
石斛曰林蘭曰禁生曰杜蘭曰石蓫生于隂崖莖如釵
股其生于櫟者木斛石斛之莖如金釵故謂之金釵牛
膝之節如牛膝故謂之牛膝
卷栢曰萬歲曰豹足曰求股曰交時葉如栢狀如雞足
生於隂崖
細辛曰小辛曰細草而世以杜蘅亂其眞
獨活曰羌青曰護羌使者曰胡王使者曰獨搖草得風
不搖無風自動雖與羌活異條而亦曰羌活
升麻曰周麻曰落新婦
茈胡曰地薰曰山菜曰茹草葉曰芸蒿辛香可食生於
銀夏者芬馨之氣射於雲間多白鶴青鶴翺翔其上
防葵曰梨盖曰旁慈曰爵離曰農果曰利茹曰方盖而
狼毒能亂其眞
菴䕡狀如蒿艾駏驉食之仙
白蒿即茵陳蒿白兔食之仙
菥蓂曰薎析曰大蕺曰馬辛爾雅曰姚莖涂薺又曰菥
蓂大薺以似薺而大也
龍膽曰陵游莖如小竹根似牛膝
王不留行曰禁宫花曰翦金花葉似槐實作房
茵陳蒿南人所用者似香薷北人所用者似青蒿即白
蒿也南北所用俱有山茵蔯之名同名異實又有石香
葇亦名山茵蔯而香薷亦名茵陳四種足相紊也
漏蘆曰野蘭而飛廉曰漏蘆亦能相紊
飛廉曰漏蘆曰天薺曰伏豬曰飛輕曰伏兔曰飛雉曰
木禾似苦芙而葉下附莖有皮起似箭羽刻缺
牆薇曰營實曰牆牀(本草作牆麻)曰牛棘曰牛勒曰薔蘼曰
山棘
薇銜曰承膏曰承肌曰無心曰無顚曰鹿銜曰吳風草
葉似茺蔚叢生有毛
五味子曰菋曰荎藸故爾雅云菋荎藸引蔓實如珠而
赤
旋花曰鼔子花曰筯根花曰金沸曰美草曰肫腸草蔓
生花不作瓣故謂之旋也此草一名金沸而旋覆花亦
名金沸旋花正謂之葍旋旋覆正謂之旋復易相紊也
然方家所用者葍旋用根旋復用花
白莵藿曰白葛蔓生葉圓如蓴
鬼督郵曰獨搖草莖如箭簳葉如繖盖花生葉心根横
而不生須徐長卿赤箭俱有鬼督郵之名而實異
藍有三種蓼藍如蓼染綠大藍如芥染碧槐藍如槐染
青三藍皆可作澱色成勝母故曰青出於藍而青於藍
景天曰戒火曰火母曰救火曰據火曰愼火今人皆謂
之愼火草植弱而葉嫩種之階庭能辟火
續斷曰龍豆曰屬折曰接骨曰南草曰槐曰大薊曰馬
薊蜀本圖經云莖方葉似苧花似益母根如大薊此北
續斷也范汪云即馬薊也與小薊相似葉如蒡翁菜兩
邊有刺花紫會稽者正爾此南續斷也
雲實曰員實曰雲英曰天豆曰馬豆曰臭草曰羊石子
葉如苜蓿花黃白莢如大豆實若大麻能殺精物燒之
致鬼
黃耆有白水耆赤水耆木耆三種其莖葉曰戴糝曰戴
椹曰芰草曰蜀脂曰百本曰王孫
徐長卿曰别仙蹤曰鬼督郵苖如小麥子似蘿摩
薜曰山蘄曰白蘄曰乾歸曰文無爾雅謂薜山蘄又謂
薜白蘄即當歸也葉似芎藭有兩種大葉者謂之馬尾
當歸細葉者謂之蠶頭當歸此方家之别也
鋋曰何離曰觧倉曰犁食曰餘容曰白术即芍藥也以
有何離之名所以贈别用焉古今言木芍藥是牡丹崔
豹古今注云芍藥有二種有草芍藥有木芍藥木者花
大而色深俗呼為牡丹非也安期生服鍊法云芍藥有
二種有金芍藥有木芍藥金者色白多脂木者色紫多
脉此則騐其根也然牡丹亦有木芍藥之名其花可愛
如芍藥宿枝如木故得木芍藥之名芍藥著於三代之
際風雅之所流詠也牡丹初無名故依芍藥以為名亦
如木芙蓉之依芙蓉以為名也牡丹晩出唐始有聞貴
游趨競遂使芍藥為落譜衰宗
藁本曰鬼卿曰地新曰微莖
葛曰雞齊根曰鹿藿曰黃斤而蔨亦謂之鹿藿
知母曰蚳母曰連母曰野蓼曰地參曰水參曰水浚曰
貨母曰蝭母曰女雷曰女理曰兒草曰鹿列曰韭逢曰
兒踵草曰東根曰水須曰莐藩曰&KR1627;曰昌支爾雅曰&KR1627;
莐藩
貝母曰空草曰藥實曰苦花曰苦菜曰商草曰勤母曰
&KR1342;爾雅曰&KR1342;貝母詩云言采其蝱
栝樓曰地樓曰果臝曰天瓜曰澤姑曰白藥其實曰黃
瓜詩云果臝之實爾雅云果臝之實栝樓
元參曰重臺曰元臺曰鹿腸曰正馬曰咸曰端曰逐馬
曰馥草
苦參曰水槐曰苦&KR0034;曰地槐曰莵槐曰驕槐曰白莖曰
虎麻曰岑莖曰禄白曰陵郎
石龍芮曰魯果能曰地椹曰石能曰彭根曰天豆沈括
云有兩種水中生者葉光而末圓陸生者葉毛而末銳
石韋曰石䩾曰石皮生於石崖其生瓦上者曰瓦韋皆
感隂濕而生每莖抽一葉背有毛而斑點其狀如皮故
得韋名
狗脊曰百枝曰強膂曰扶蓋曰扶筋葉類蕨根類菝葜
萆薢萆薢曰赤節菝葜曰金剛根謂其根堅曰王瓜草
謂其苖葉與王瓜相近
通草曰附支曰丁翁曰王翁萬年方書亦謂之木通爾
雅曰離南活莌以活莌亦謂之離南今人謂之通草其
瓤白可愛婦人取以為首飾其實曰燕&KR2467;子曰烏&KR2467;曰
桴棪子曰拏子
瞿麥曰巨句麥曰大菊曰大蘭曰茈萎曰杜母草曰燕
麥曰蘥麥曰雀麥曰石竹故爾雅云大菊蘧麥其葉細
嫩花如錢可愛唐人多像此為衣服之飾所謂石竹繡
羅衣
敗醬曰鹿腸曰鹿首曰馬草曰澤敗曰鹿醬葉似狶薟
根似柴胡作敗醬氣故以得名
澤芬曰白芷曰白茝曰&KR0034;曰莞曰苻蘺楚人謂之葯其
葉謂之蒚麻與蘭同德俱生下濕故蘭茝之香為騷人
所諷詠
杜蘅曰杜曰土鹵能香人衣體南人以亂細辛其葉似
馬蹄故亦名馬蹄香爾雅云杜土鹵
白薇曰白幕曰薇草曰春草曰骨美
葈耳曰苓耳曰羊負來曰唱起草曰白胡荽江東曰常
葈幽州曰爵耳爾雅菤耳苓耳舊說即蒼耳也其實似
鼠耳而有澁刺易黏人衣中原本無此草因羊自蜀來
其實帶毛而至故有羊負來之名然詩云采采卷耳以
其可茹也即今卷菜葉如連錢者是也若蒼耳但堪入
藥不可食
茅之根曰蘭根曰姑根曰地筋曰兼杜茅之類甚多惟
白茅擅名其苖初出地者曰茅鍼爾雅云蒤委葉詩云
以薅荼蓼皆謂茅鍼也茅之花曰茅秀爾雅蔈荂荼是
也茅之葉如菅故亦名地菅詩云白茅菅兮又云露彼
菅茅
強瞿曰重邁曰中庭曰重箱曰摩羅曰中逢花即百合
也俗呼強瞿根如葫蒜根美食花美觀舊云蚯蚓化成
有二種白花者良其紅花者一名山丹一名連珠俗呼
川強瞿莖上抽花葉間結子
酸漿曰寒漿曰醋漿江東曰苦葴俗謂之三葉酸漿沈
括云即苦耽也其實如撮口袋中有珠子熟則紅關中
謂之洛神珠亦曰王母珠亦曰皮弁草以其實又似弁
也又有一種小者名苦蘵
牡蒙曰衆戎曰童腸曰馬行即紫參也唐明皇令方士
姜撫採終南山之旱藕作湯餠賜大臣者即此草根也
淫羊霍曰剛前曰黃連祖曰千兩金曰乾雞筯曰放杖
草曰棄杖草關中曰三枝五葉草舊云西川北部有淫
羊食此草一日百交今通謂之仙靈脾
蠡實曰荔實曰劇草曰三堅曰豕首曰馬薤即馬藺子
也北人呼為馬棟子江東呼為旱蒲多植於階庭說文
云荔似蒲而小根可作刷月令云荔挺生
欵冬曰槖吾曰顆東曰虎須曰莵奚曰氐冬藥家用花
如枇杷舊云花冬月在冰下生緣此花傍莖近根生故
在冰下爾雅以顆東為顆凍注又以欵冬作欵凍
牡丹曰鹿韭曰鼠姑宿枝其花甚麗而種類亦多諸花
皆用其名惟牡丹獨言花故謂之花王文人為之作譜
記此不復區别然今人貴牡丹而賤芍藥獨不言牡丹
本無名依芍藥得名故其初曰木芍藥古亦無聞至唐
始著
澤蘭曰虎蘭曰龍棗曰虎蒲曰水香曰都梁香如蘭而
莖方葉不潤生於水中故曰水香荆州記都梁縣有山
山下有水清淺其中生蘭草因以為名
馬蘭生澤傍如澤蘭氣臭楚辭所喻惡草即此也
王孫曰黃孫曰黃昏曰海孫曰蔓延又楚曰王孫齊曰
長孫方家謂之牡蒙
百部曰婆婦草能去諸蟲可以殺蠅蠓其葉似薯蕷根
似天門冬故天門冬亦有百部之名二物足以相紊
王瓜曰土瓜曰&KR0008;姑曰鉤&KR1365;曰菲芴均房間曰老鴉瓜
又曰莵瓜其根可生食類瓜故得瓜名月令王瓜生即
此也而鄭元以為菝葜誤矣爾雅言鉤&KR0008;姑郭云鉤&KR1365;
一名王瓜是矣又言菲芴又言蔩莵瓜皆謂此也
薺苨之根能亂人參而解藥毒以其與毒藥共處而毒
皆自然歇
爾雅曰冰臺莵葵曰天葵又曰莃莵葵雷公炮炙所用
紫背天葵是矣葉如錢而厚嫩背微紫生於崖石凡丹
石之類得此而後能神所以雷公一書汲汲於天葵恨
世人不識之臣近得之於天台僧
鱧腸曰蓮子草曰旱蓮子曰金陵草生園圃葉似柳莖
似馬齒莧其蓮翹亦曰旱蓮植於庭院其花可愛非鱧
腸也
蒟醬曰浮留劉淵林蜀都賦注云蒟醬緣木而生其子
如桑椹熟時正青以蜜藏而食之辛香生巴蜀嶺南司
馬相如使蜀而求之也其狀似蓽撥故有土蓽撥之號
今嶺南人但取其葉及藤合檳榔食之謂之蓼而不用
其實
蘿摩曰芃蘭曰苦丸幽州人曰雀瓢東人曰白環藤可
作菜茹能補精益氣故諺云去家千里莫食蘿摩狗杞
剪草之根曰白藥
蘹香即茴香
鬱金即薑黃周禮鬱人和鬱鬯注云煮鬱金以和鬯酒
又云鬱為草若蘭今之鬱金作燖潘臭其若蘭之香乃
鬱金香生大秦國花如紅藍花四五月採之即香陳藏
器謂說文云鬱芳草也十葉為貫捋以煮之用為鬯為
百草之英合而釀酒以降神也然大秦國去長安四萬
里至漢始通不應三代時得此草也或云鬱金與薑黃
自别亦芬馨恨未識耳
紅藍亦曰黃藍
蓽澄茄亦曰毘陵茄子
蓬莪茂似薑黃而不黃
廉薑似山薑而根大一名葰
胡黃連似黃連而心黑一名割孤露澤
大黃曰黃良
常山曰互草
桔梗曰利如曰房圖曰白藥曰梗草曰薺苨以其能亂
薺苨故亦有其名葉曰隐忍
甘遂曰甘藁曰陵藁曰陵澤曰重澤曰主田曰葶藶曰
丁藶曰蕇蒿曰狗薺曰大室曰大適爾雅蕇亭歴
大戟曰卭鉅曰女术曰蕎曰髦爾雅髦顛棘其苖曰澤
漆曰漆莖
旋覆花曰金沸草曰戴椹曰盛椹曰盗庚爾雅蕧盗庚
似菊俗呼金錢花
鉤吻曰除辛曰毒根折之青煙出者名固活即野葛也
藜蘆曰葱苒曰葱菼曰山葱曰葱葵曰豐蘆曰蕙葵
赭魁俗呼禹餘糧葉如薯蕷根如何首烏儉歲人採之
以療飢陳藏器謂禹會諸侯棄糧於地化為此草
芨爾雅云菫草即烏頭也其類即别而說者紛紜初種
之毋曰烏頭如芋魁是也其形似烏鳥之首故以為名
兩岐如鳥開口者曰烏喙亦取其似也烏頭傍生者為
附子附子傍生者為側子烏頭不生附子者為天雄極
長大故草經云長三寸以上也蜀人種之最忌生此草
經云春採為烏頭冬採為附子廣雅又云一歲為側子
二歲為烏喙三歲為附子四歲為烏頭五歲為天雄今
皆不然但一歲下種而有此五物皆以冬至前布種至
八月採出於蜀中而綿州彰明縣猶多附子為百藥之
長一名奚毒世以烏頭天雄附子為三建者以此三物
舊皆出建平故也又宜都佷仙者謂之西建殊佳錢塘
間者謂之東建不及故曰西冰猶勝東白烏頭曰奚毒
曰即子曰茛曰菫曰千秋曰毒公曰果負曰耿子取其
汁日煎為膏曰射罔射生者以𫝊矢慘毒
羊躑躅曰玉支
茵芋曰莞草曰卑共
射干曰烏扇曰烏蒲曰烏翣曰烏吹曰草薑曰鳳翼射
亦作夜射干有三物佛書云射干貂&KR0008;乃是惡獸似青
黃狗食人荀子云西方有木名射干莖長四寸生於高
山之上而臨百仞之淵其花白莖長似射人執竿故阮
公詩云射干臨層城此則草類狀如鹿葱葉稍大邪張
作扇如翅狀故有烏扇烏翣鳳翼之名
貫衆曰貫節曰貫渠曰百頭曰虎卷曰扁苻曰伯萍曰
藥藻曰濼曰草鴟頭爾雅云濼貫衆
半夏曰守田曰地文曰水玉曰示姑
莨菪曰横塘曰行塘其實作小甖子謂之天仙子
常山曰互草
青葙曰草蒿曰萋蒿曰草藁花似後庭花實如莨菪子
俗呼牛尾蒿其主療與决明子同故亦有草决明之名
牙子曰狼牙曰狼子曰犬牙今皆謂之狼牙子以其根
之萌若獸牙也葉似蛇苺而大
白斂曰莵核曰白草曰白根曰崑崙藤生葉如小桑根
如雞卵
白芨曰甘根曰連及葉如初生栟櫚根如菱米
蛇全曰蛇銜曰威蛇曰小龍牙
草蒿曰方潰曰菣江東曰犱蒿即青蒿也爾雅云蒿菣
雚菌曰雚蘆生於蘆葦中云鸛矢所化故曰鸛菌
連翹曰異翹曰蘭華曰折根曰軹曰三廉曰連苕曰連
草爾雅云連異翹即旱蓮也葉似當歸華似菡蓞
白頭翁曰野丈人曰胡王使者曰奈何草狀似白薇葉
生莖端上有白毛近根處有白茸正似垂白之翁
䕡茹曰屈据曰離婁葉似大戟根如蘿葍黃色初斷時
汁出凝黑如漆故云漆頭
羊桃詩曰萇楚爾雅曰銚弋亦曰鬼桃曰羊腸曰御弋
葉花似桃子如棗核劎南人名細子根
羊蹄曰東方宿曰連蟲陸曰牛蘈曰菲詩曰言采其蓫
爾雅曰菲蒠菜又曰藬牛蘈今人呼為秃菜蓫禿音訛
耳
鹿藿爾雅曰蔨鹿藿其實莥田野呼為鹿豆
藎草曰菉蓐曰王芻曰鴟脚莎爾雅曰菉王芻又曰竹
萹蓄詩云綠竹猗猗即此是也今人謂之萹竹葉似竹
而細薄荆襄人煑以染黃極鮮麗故草經云可染黃作
金色
夏枯草曰夕句曰乃東曰燕面
蚤休曰蚩休曰螫休曰重樓金線曰重臺曰草甘遂今
人謂之紫河車服食家所用而莖葉亦可愛多植庭院
間
虎杖曰枯杖曰苦杖曰大蟲杖曰酸杖曰斑杖曰蒤故
爾雅曰蒤虎杖莖葉斑赤似馬蓼而無毛
鼠尾草曰葝曰陵翹曰烏草曰水青可以染皂爾雅葝
鼠尾
苧野生者曰薜爾雅云薜山麻
菰曰蓬今人謂之茭爾雅曰齧彫蓬薦黍蓬彫蓬者米
茭也其米謂之彫胡可作飯故曰齧黍蓬者野茭也不
能結實惟堪薦藉故曰薦
葑菰根也亦名須故爾雅曰須葑蓯又名蓯焉
劉寄奴曰金寄奴即烏藤菜故江東人云烏藤菜劉寄
奴因宋武帝而得名帝微時伐荻薪洲遇大蛇射之明
日往見羣兒擣藥問之乃曰我王為劉寄奴所射今擣
此藥傅之帝呵之羣兒忽不見遂收其藥還以傅金瘡
無不愈者帝姓劉小名寄奴江南人姓劉者或呼為金
是以又有金寄奴之名
牽牛子曰草金鈴曰盆甑草陶弘景云以療水腫有功
田野人牽牛以易之故得名
猪膏苺曰虎膏曰狗膏亦曰狶薟能亂天名精
葎曰來苺草曰葛&KR0034;蔓葉似萆麻子似大麻
獨行根曰雲南根曰兜零根山南人謂之土青木香其
實曰馬兜零
狼毒曰續壽藥家以此與麻黃橘皮吳茱萸半夏枳實
為六陳
鬼臼曰雀犀曰馬目毒公曰九臼曰天臼曰觧毒葉如
荷葉形似鳥掌年長一莖莖枯則根為一臼服食家用
之以九臼相連者為佳亦名八角盤以其葉然也
蘆爾雅曰葭蘆又曰蒹葭又曰菼薍蘆之大者曰葭小
者曰荻蒹即荻也可為簾箔故曰蒹其小而實者曰葦
菼即葦也其萌曰虇虇蘆筍也其榮曰芀芀蘆花也故
曰葦醜芀亦謂之葭故曰葭華
萹蓄即篇竹也衛風云綠竹猗猗綠藎草竹萹蓄
酢漿草曰醋母草曰鳩酸草曰小酸茅南人曰孫施去
銅鍮垢
商陸曰蓫薚曰䓪根曰夜呼曰馬尾曰莧陸曰章陸曰
章柳根曰䔰曰葍詩云言采其葍爾雅云葍䔰又云蓫
薚馬尾皆此也或言爾雅拜商藋亦為此耳根如人形
者有神道家以為脯謂之鹿脯有赤白二種白者服食
所須赤者爾雅謂之藑茅
灰藋曰金𤨏天葉心有粉如鹽而不鹹灰藋與藜亦是
同類但藜大可為杖也
瓦松曰昨葉何草
骨碎補曰石菴䕡曰骨碎布曰石毛薑江南曰胡孫薑
根著木石上有毛葉如菴䕡俗呼猴薑唐明皇以其主
折傷補骨碎有竒功故賜名
雀麥曰蘥曰燕麥曰牡姓草似麥而小故得其名
天南星曰鬼蒟蒻而有毒
蒟其實曰蒟蒻生於葉下與天南星班杖相似其根生
時可為糊黏熟之可食
續隨子曰拒冬曰千金子曰聯步曰千兩金曰菩薩豆
人家多種於園亭其花似大戟秋種冬長春秀夏實
榖精草生於榖田中亦曰戴星草欲人早耕也
列當曰栗當曰草蓯蓉生巖石上根如藕能亂蓯蓉
威靈仙曰能消惡聞水聲能治痿弱唐貞元中周君巢
為之作𫝊
何首烏曰野苖曰交藤曰夜合曰地精曰陳知白曰桃
柳藤有赤白二種赤者雄白者雌雌雄異本而能相交
何首烏者順州南河人初名田兒生而閹弱年五十八
無妻子臥田野中見田中之藤兩本異生而能相交久
乃解解而復合如此數四田兒異之斸根而服七日而
思人道十年而生數男頭白變黑遂以名此草其人年
百三十子庭服之年百六十唐元和間事也
預知子曰仙沼子曰聖知子曰聖先子曰盍合子實如
皂莢子傳云取二枚綴衣領上遇蟲毒初則聞其有聲
故有預知之名蜀人貴重之
仙茅曰獨茅根曰茅瓜子曰婆羅門參傳云十斤石乳
不及一斤仙茅
萱草曰合歡草曰無憂草言能令人樂而忘憂花曰宜
男婦人喜佩之風土記云孕婦佩其花則生男
金星草生於隂崖或瓦木上葉背有金星相對爐火家
所用也
薇生水傍葉如萍爾雅云薇垂水三秦記夷齊食之三
年顔色不變武王戒之乃食而死然詩云采薇者金櫻
芽也
無風獨搖草頭如彈子尾若鳥尾兩片開合見人自動
石蘂生太山石上如花蘂王隱晉書云庾衮入林慮山
餌石蘂得長年
孝文韭人多食之能行後魏孝文帝好食此故得名
陳家白曰吉利菜葉如錢根如防已又有婆羅門白甘
家白三白相似
孟娘菜曰孟母菜曰厄菜葉似升麻方莖
越王餘筭生南海水中如竹筭子長尺許異苑云越王
行海作籌有餘棄於水中而生
風延母細葉蔓生纓繞草木南都賦云風衍蔓延於衡
臯是也
㹿菜字林云味辛南人食之去冷氣
優殿南方草木狀曰合浦人種之用醬汁而食芳香
宜男草廣州記云小男女佩之臂上辟惡止驚生廣南
朝至暮落花生糞穢處頭如筆紫色朝生暮謝小兒呼
為狗溺臺又名鬼筆菌類也非槿
蕕草曰軒于爾雅云莤蔓于臭草也生水中江東人呼
為&KR0034;證俗云蕕水草也
䕲蒿先於百草而生爾雅云莪蘿注云䕲蒿也小雅云
菁菁者莪陸璣云莪蒿也一名蘿蒿
麗春草河南曰龍芉草河北曰□蘭艾生上黨者曰定
參草亦曰仙女蒿此草主黃疸之疾唐天寳中始有聞
焉
蔬類
白瓜曰水芝曰地芝即白冬瓜也
葵之類多爾雅曰菺戎葵即蜀葵一名菺又曰荍蚍衃
注云荆葵也一名荍一名蚍衃又曰蔠葵蘩露注云落
葵也一名承露一名藤葵一名胡烟脂蔓生繞籬落葉
圓而厚子如豆生青熟黑挼之則色紫女人以漬粉傅
顔為假色又有龍葵一名苦葵葉圓似排風而無毛
羅勒俗呼西王母菜北人呼為蘭香為石勒諱也
胡荽曰胡葈并州人呼為香荽
苦菜曰荼曰選曰游冬爾雅云荼苦菜詩谷風云誰謂
荼苦其甘如薺月令云苦菜秀
萊服一名雹葖一名温菘一名紫花菘吳名楚菘嶺南
名秦菘河朔名蘆菔爾雅曰葖蘆菔俗呼蘿蔔鎮州者
一根可重十六斤
薤與韭同類雖辛而不葷五藏所以學道之人服之有
赤白二種白者補而美赤者主金創不結子一名鴻薈
爾雅云䪥鴻薈
韭之性温故謂之草鍾乳易稽覽圖云政道得則隂物
變為陽鄭元注謂若葱變為韭是也可知葱冷而韭温
然葷臭非養性所宜多食亦昏神
蘇爾雅曰蘇桂荏此紫蘇也葉實俱良
水蘇曰雞蘇曰勞祖曰芥蒩曰芥苴曰臭蘇曰青白蘇
今人皆呼雞蘇亦呼水蘇不可食
荏曰䔡似蘇而高大葉不可食惟子可壓油及雜米作
蘪甚肥美
蕨一名&KR2240;莽牙也四皓食之而壽夷齊食之而夭搜神
記曰郗鑒鎮丹徒二月出獵有甲士折一枝食之覺心
中淡淡成病後吐一小蛇垂之屋前漸乾成蕨明此物
不可生食爾雅云蕨&KR2240;又有一種大蕨亦可食謂之藄
蕨爾雅云藄月爾
芸臺亦作雲臺爾雅云臺夫須
蘩蔞曰蔜爾雅云蔜&KR2756;&KR1562;生於園圃蔓細弱田野人食
之可作牙藥
雞腸似蓼而小不辛本草以合於蘩蔞共條故蘇恭誤
謂即蘩蔞也
菫曰齧曰苦菫爾雅云齧苦菫今人亦謂之菫菜野出
味雖苦而甘黃花者殺人唐武后寘諸食中以毒賀蘭
氏暴死者盖此種也
蕺曰蘵爾雅云蘵黃蒢葉似蒟醬蔓生田野隂濕處關
中曰葅菜以其生可為葅也
馬藍田野人以為菜茹爾雅云葴馬藍
苦苣野生者曰褊苣人家常食者曰白苣
薺之菜甚小自生園圃其實曰蒫爾雅云蒫薺實詩云
其甘如薺謂此菜之美也或以薺為薺苨
芹亦作靳爾雅曰芹楚葵詩曰言采其芹一名水英一
名楚葵
馬芹爾雅曰茭牛蘄俗謂胡芹其根葉不可食惟子香
美可調飲食所謂野人快炙背而美芹子是也
莪莪蒿也一名蘿故又謂之蘿蒿爾雅云莪蘿詩云菁
菁者莪本草謂䕲蒿
荇曰接余爾雅云莕接余其葉苻詩云參差荇菜今謂
之水荇蔓鋪水上故杜詩水荇牽風翠帶長
蕪菁亦作蔓菁塞北名九英此菜多生邊塞一名須一
名薞蕪一名葑蓯見爾雅春食苖夏食心秋食莖冬食
根菜之最益人者惟此爾多種可以備飢歲昔諸葛孔
明所止輙令兵士種蔓菁云取其才出甲可生啖一也
葉舒可煮食二也久居則隨以滋長三也棄不令惜四
也回則易尋而採之五也冬有根可斸而食六也比諸
&KR0034;屬其利博乎今三蜀江陵人猶呼此為諸葛菜大槩
似菘而有頭南人取而種之初年相類至二三歲則變
為菘矣惟河朔最多詩谷風云采葑采菲此即葑也
蓼有三種按陶弘景云一種紫蓼一種青蓼一種香蓼
其葉有圓有尖以圓者為勝入藥用蓼實有一種馬蓼
亦可入藥其最大者謂之葒草亦謂之蘢葒爾雅云紅
蘢古其大者蘬
蘘荷有白赤二種陶弘景云今人赤者為蘘荷白者為
覆葅食用赤者藥用白者其性好隂在木下者尤美故
潘岳閑居賦云蘘荷依隂時藿向陽也搜神記云蔣士
先得疾下血言中蟲家人密以蘘荷置其席下忽大笑
曰蟲我者張小也乃收小故以此為治蟲之最周禮庶
氏掌除蟲毒以嘉草攻之宗懔謂嘉草即此也
蓴滑而美所以張翰思蓴羹而歸也二月至八月採者
名絲蓴味甘而體軟霜降以後名瑰蓴味苦而體澁
葫大蒜也蒜小蒜也小蒜一名薍子
馬齒莧一名馬莧可煮丹砂結汞又名五行草以其葉
青梗赤花黃根白子黑也其葉間有水銀可燒取
雍菜主解野葛毒南人先食雍菜後食野葛自然無苦
又取汁滴野葛苖當時菸死張司空云魏武帝噉野葛
至一赤應是先食此也
菠薐菜本出頗陵國張騫帶來語訛為菠
茭首茭草之首有一種可食一名茭白一名菰首一名
須爾雅云須葑蓯
稻粱類
稷苖穗似蘆而米可食為五榖之長五榖不可徧祭故
祀其長以配社今人謂之穄關西謂之糜冀州謂之䵖
粢粱也爾雅云以粢為稷誤也
胡麻曰巨勝曰狗蝨曰方莖曰鴻藏曰方金曰藤苰其
葉曰青蘘今之油麻也亦曰脂麻本出大宛張騫傳來
故名胡麻沈活靈苑方中論之矣今毉家認黃麻子作
胡麻用其子極苦能殺人毒鼠此豈可服食哉陶弘景
云八榖之中惟此為良而純黑者名巨勝是為大勝此
斷榖長生充饑之藥故云胡麻好種無人種正是歸時
君不歸
麻子者大麻子也脂麻為胡麻此為漢麻脂麻為細麻
此為大麻亦謂之枲然有牝牡其牡者生花曰麻黂亦
曰麻勃吐出茸茸然蘇恭謂爾雅云黂枲實以麻黂即
麻子不知爾雅之誤
粱之類多爾雅芑白苖白粱也又曰虋赤苖赤粱也又
有青粱有黃粱汜勝之書粱是&KR1045;粟今俗謂之粱古
祭祀所用粢盛是也可作餈食及釀酒亦如糯米或云
粱亦有粳者其謂糵米亦曰黃子
黍本草丹黍爾雅云秬黍秠一稃二米秠是黑黍之有
二米者黍之糯者謂之秫一名黃糯
童粱曰稂曰守田曰皇爾雅云狼童粱又曰皇守田今
人謂之鬼稻一穗未有數粒易落在田中明年復生故
有守田之名亦能亂稼
稻有粳糯二種古人謂糯為稻五榖之類皆有粳糯粟
之糯曰粱曰粢黍之糯曰秫曰衆爾雅云衆秫是也顔
師古刊謬正俗曰本草所謂稻米者今之糯米也又說
文云沛國謂稻為糯
彫胡菰蔣米也爾雅云齧彫蓬
甖子粟曰象榖曰米囊曰御米
豆之類多爾雅云蔨鹿靃其實莥今之鹿豆也苖似豌
豆蔓生亦可為菜根黃而香本草大豆之蘖謂之黃卷
亦謂之卷蘖小豆之花謂之腐婢
通志卷七十五
