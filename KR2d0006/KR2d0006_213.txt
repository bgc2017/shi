通志卷一百八十九
宋右廸功郎鄭樵漁仲撰
載記第四
前秦
苻洪健生堅丕登苻雄王墮
王猛苻融苻朗索泮徐嵩
苻洪字廣世略陽臨渭氐人也其先盖有扈之苖裔世
為西戎酋長始其家池中蒲生長五丈五節如竹形時
咸謂之蒲家因以為氏焉父懷歸部落小帥先是隴右
大雨百姓苦之謠曰雨若不止洪水必起故因名曰洪
好施多權略驍武善騎射屬永嘉之亂乃散千金召英
傑之士訪安危變通之術宗人蒲光蒲突遂推洪為盟
主劉曜僭號長安光等逼洪歸曜拜率義侯曜敗洪西
保隴山石虎將攻上邽洪又請降虎大悅拜冠軍將軍
委以西方之事虎滅石生洪說虎宜徙關中豪傑及羌
戎内實京師虎從之以洪為龍驤將軍流人都督處于
枋頭累有戰功封西平郡公其部下賜爵關内侯者二
千餘人以洪為關内領侯將冉閔言於虎曰苻洪雄果
其諸子並非常才宜密除之虎待之愈厚及石遵即位
閔又以為言遵乃去洪都督餘如前洪怨之乃遣使降
晉後石鍳殺遵所在兵起洪有衆十餘萬永和六年帝
以洪為征北大將軍都督河北諸軍事冀州刺史廣川
郡公時有說洪稱尊號者洪亦以䜟文有草付應王又
其孫堅背有艸付字遂改姓苻氏自稱大將軍大單于
三秦王洪謂博士胡文曰孤率衆十萬居形勝之地冉
閔慕容儁可指辰而殄姚襄父子尅之在吾數中孤取
天下有易於漢祖初虎以麻秋鎮枹罕冉閔之亂秋歸
鄴洪使子雄擊而獲之以秋為軍師將軍秋說洪西都
長安洪深然之既而秋因宴鴆洪將并其衆世子健收
而斬之洪將死謂健曰所以未入關者言中州可指時
而定今見困豎子中原非汝兄弟所能辦關中形勝吾
亡後便可鼓行而西言終而死年六十六健僭位偽諡
惠武帝
健字建業洪第三子也初母美氏夢大羆而孕之及長
勇果便弓馬好施善事人甚為石虎父子所親愛虎雖
外禮苻氏心實忌之乃隂殺其諸兄而不害健也及洪
死健嗣位去秦王之號稱晉爵遣使告喪于京師且聽
王命時京兆杜洪竊據長安自稱晉征北將軍雍州刺
史戎夏多歸之健密圖關中懼洪知之乃偽授石衹官
繕宫室於枋頭課所部種麥示無西意有知而不種者
健殺之以徇既而自稱晉征西大將軍都督關中諸軍
事雍州刺史盡衆西行起浮橋於盟津以濟遣其弟雄
率步騎五千入潼關兄子菁自軹關入河東健執菁手
曰事若不捷汝死河北我死河南比及黃泉無相見也
既濟焚橋自統大衆繼雄而進杜洪遣其將張先要健
於潼關健逆擊破之健雖戰勝猶修牋于洪并送名馬
珍寳請至長安上尊號洪曰幣重言甘誘我也乃盡召
關中之衆来距健筮之遇泰之臨健曰小往大来吉亨
昔往東而小今還西而大吉孰大焉是時衆星夹河西
流占者以為百姓還西之象健遂進軍次赤水遣雄略
地渭北又敗張先於隂槃擒之諸城盡陷菁所至無不
降者三輔略定健引兵至長安洪奔司竹健入而都之
遣使獻捷京師并修好於桓温健軍師將軍賈元碩等
表健為侍中大都督關中諸軍事大單于秦王健怒曰
我官位輕重非若等所知既而潛使諷元碩等使上尊
號永和七年僭稱天王大單于赦境内死罪建元皇始
繕宗廟社稷置百官於長安立妻強氏為天王皇后子
萇為天王皇太子弟雄為丞相都督中外諸軍事車騎
大將軍領雍州刺史自餘封授各有差初杜洪之奔也
招晉梁州刺史司馬勲至是勲率步騎三萬入秦川健
敗之於五丈原八年健僣即皇帝位于太極前殿諸公
進為王以大單于授其子萇杜洪屯宜秋為其將張琚
所殺琚自立為秦王置百官健率步騎二萬攻琚斬其
首健至自宜秋遣雄菁率衆掠關東并援石虎豫州刺
史張遇於許昌與晉鎮西將軍謝尚戰於潁水之上王
師敗績雄乘勝逐北至于壘門殺傷太半遂虜遇及其
衆歸于長安拜遇司空豫州刺史鎮許昌雄攻王擢於
隴上擢奔涼州雄屯隴東張重華拜擢征東大將軍使
與其將張弘宋修連兵伐雄雄與菁率衆擊敗之獲弘
修送長安初張遇自許昌来降健納遇後母韓氏為昭
儀每於衆中謂遇曰卿吾子也遇慙恨引關中諸將欲
以雍州歸順乃與健中黃門劉晃謀夜襲健事覺遇害
於是孔特起池陽劉珍夏侯顯起鄠喬景起雍胡陽赤
起司竹呼延毒起霸城衆數萬人並遣使詣征西桓温
中軍殷浩請救雄遣菁掠上洛郡於豐陽縣立荆州以
引南金竒貨弓竿漆蠟通關市来遠商於是國用充足
而異賄盈積矣十年温率衆四萬趨長安遣别將從均
口入淅川攻上洛執健荆州刺史郭敬而遣司馬勲掠
西鄙健遣其子萇率雄菁等衆五萬距温于堯柳城愁
思堆温轉戰而前次于灞上萇等退營城南健以羸兵
六千固守長安小城遣精銳三萬為游軍以距温三輔
郡縣多降于温健别使雄領騎七千與桓冲戰於白鹿
原王師敗績又破司馬勲于子午谷初健聞温之来也
收麥清野以待之故温衆大饑至是徙關中三千餘戶
而歸及至潼關又為萇等所敗司馬勲奔還漢中其年
西虜乞没軍邪遣子入侍健於是置来賓舘於平朔門
以懷遠人起靈臺於社門與百姓約法三章薄賦卑宫
垂心政事優禮耆老修尚儒學而關右稱来蘇焉新平
有長人見語百姓張靖曰苻氏應天受命今當太平外
面者歸中而安泰問姓名弗答俄而不見新平令以聞
健以為妖下靖獄會大雨霖河渭溢蒲津監寇登得一
屐於河長七尺三寸人跡稱之指長尺餘文深一寸健
歎曰覆載之中何所不有張靖所見定不虚也赦之蝗
蟲大起自華澤至隴山食百草無遺牛馬相噉毛猛獸
及狼食人行路斷絶健首蠲百姓租稅減膳徹懸素服
避正殿初桓温之入關也其太子萇與温戰為流矢所
中死至是立其子生為太子健寢疾菁勒兵入東宫將
殺苻生自立時生侍健疾菁以健為死廻攻東掖門健
聞變升端門陳兵衆皆舍杖逃散執菁殺之數日健死
時年三十九在位四年偽諡明皇帝廟號世宗後改曰
高祖
生字長生健第三子也幼而無賴祖洪甚惡之生無一
目為免童時洪戲之問侍者曰吾聞瞎免一淚信乎侍
者曰然生怒引佩刀自刺出血曰此亦一淚也洪大驚
鞭之生曰性耐刀槊不堪鞭捶洪曰汝為爾不已吾將
以汝為奴生曰可不如石勒也洪懼跣而掩其口謂健
曰此免狂悖宜早除之不然長大必破人家健將殺之
雄止之曰免長成自當修改何至便可如此健乃止及
長力舉千鈞雄勇好殺手格猛獸走及奔馬擊刺騎射
冠絶一時桓温之来伐也生單馬入陣搴旗斬將者前
後十數萇既死健以䜟言三羊五眼應符故立為太子
健卒僣即皇帝位大赦境内改年壽光時永和十二年
也尊其母強氏為皇太后立妻梁氏為皇后以吕婆樓
為侍中左大將軍苻安領太尉苻柳為征東大將軍并
州牧鎮蒲坂苻謏為鎮東大將軍豫州牧鎮陕城自餘
封授有差初生將強懷與桓温戰沒其子延未及封而
健死會生出游懷妻樊氏於道上書論懷忠烈請封其
子生怒射而殺之偽中書監胡文中書令王魚言於生
曰比頻有客星孛于大角熒惑入于東井大角為帝座
東井秦之分野於占不出三年國有大喪大臣戮死願
陛下遠追周文修德以禳之惠和羣臣以成康哉之美
生曰皇后與朕對臨天下亦足以塞大喪之變毛太傅
梁車騎梁僕射受遺輔政可謂大臣也於是殺其妻梁
氏及太傅毛貴車騎尚書令梁楞左僕射梁安未幾又
誅侍中丞相雷弱免及其九子二十七孫諸羌悉叛弱
免南安羌酋也剛鯁好直言見生嬖臣趙韶董榮亂政
每大言於朝故榮等譛而誅之生雖在諒闇游飲自若
荒耽淫虐殺戮無道常彎弓露刃以見朝臣錘鉗鋸鑿
備置左右又納董榮之言誅其司空王墮以應日蝕之
災饗羣臣于太極前殿飲酣樂奏生親歌以和之命其
尚書令辛牢典勸既而怒曰何不彊酒猶有坐者引弓
射牢而殺之於是百僚大懼無不引滿昏醉汙服失冠
蓬頭僵仆生以為樂生聞張祚見殺元靚幼冲命其征
東苻柳參軍閻負梁殊使涼州以書喻之負殊至姑臧
元靚年幼其涼州牧張瓘與負殊相見負殊必欲涼州
聽命瓘不從相與論難至于三四時瓘新輔政河西所
在兵起懼秦師之至乃言於元靚遣使稱藩生因其所
稱而授之慕容儁遣將慕輿長卿等率衆七千入自軹
關攻幽州刺史張哲于裴氏堡晉將軍劉度等率衆四
千攻青州刺史袁朗于盧氏生遣其前將軍苻飛距晉
建節鄧羌距燕飛未至而度退羌及長卿戰于堡南大
敗之獲長卿及甲首二千七百餘級姚襄率衆萬餘攻
其平陽太守苻産于匈奴堡苻柳救之為襄所敗引還
蒲阪襄遂攻堡尅之殺苻産盡坑其衆遣使從生假道
將還隴西生將許之苻堅諫曰姚襄人傑也今還隴西
必為深害不如誘以厚利伺隙而擊之生乃止遣使拜
襄官爵襄不受斬其使者焚所送章策寇掠河東生怒
命其大將軍張平討之襄乃卑辭厚幣與平結為兄弟
平更與襄通和生發三輔人營渭橋金紫光禄大夫程
肱以妨農害時上疏極諫生怒殺之長安大風發屋拔
樹行人顚頓宫中奔擾或稱賊至宫門晝閉五日乃止
生推告賊者殺之刳而出其心左光禄大夫強平諫曰
元正盛旦日有蝕之正陽神朔昏風大起兼水旱不時
虎災未息此皆陛下政事乖戾所致生怒以為妖言鑿
其頂而殺之平之囚也偽衛將軍苻黃眉前將軍苻飛
建節鄧羌侍讌禁中叩頭固諫以太后為言平即生母
強氏之弟也生既弗許強氏憂恨而死生下書曰朕受
皇天之命承祖考之業君臨萬邦子愛百姓嗣統已来
有何不善而謗讟之音扇滿天下殺不過千而謂刑虐
行者比肩未足為稀方當峻刑極罰復如朕何時猛虎
及狼大暴晝則斷道夜則發屋惟害人而不食六畜自
生立一年虎殺七百餘人百姓苦之皆聚而邑居為害
滋甚遂廢農桑内外兇懼羣臣奏請禳災生曰野虎饑
則食人飽當自止終不能累年為患也天豈不子愛羣
生而年年降罰正以百姓犯罪不已將助朕專殺而施
刑教故耳但勿犯罪何為怨天而尤人哉生如阿房遇
兄與妹俱行者逼令為非禮不從生怒殺之又讌羣臣
于咸陽故城有後至者皆斬之嘗使太醫令程延合安
胎藥問人參好惡并藥分多少延曰雖小小不具自可
堪用生以為譏其目鑿延目出然後斬之有司奏太白
犯東井東井秦之分也太白罰星必有暴兵起於京師
生曰星入井者必將渴耳何所怪乎姚襄遣姚蘭王欽
盧等招動鄜城定陽北地芹川諸羌胡皆應之有衆二
萬七千進據黃落生遣苻黃眉苻堅鄧羌率步騎萬五
千討之襄深溝高壘固守不戰鄧羌說黃眉曰傷弓之
鳥落於虚發襄頻為桓温張平所敗銳氣喪矣今謀固
壘不戰是窮寇也襄性剛狠易以剛動若長驅鼓行直
壓其壘襄必忿而出師可一戰擒也黃眉從之遣羌率
騎三千軍於壘門襄怒盡銳出戰羌偽不勝引騎而退
襄追之于三原羌廻騎距襄俄而黃眉與堅至大戰斬
之盡俘其衆黃眉等振旅而歸黃眉雖有大功生不加
旌賞每於衆中辱之黃眉怒謀殺生自立事發伏誅其
王公親戚多有死者初生夢大魚食蒲又長安謠曰東
海大魚化為龍男便為王女為公問在何所洛門東東
海苻堅封也時為龍驤將軍第在洛門之東生不知是
堅以謠夢之故誅其侍中太師錄尚書事魚遵及其七
子十孫時又謠曰百里望空城鬱鬱何青青瞎免不知
法仰不見天星於是悉壊諸空城以禳之金紫光禄大
夫牛夷懼不免禍請出鎮上洛生曰卿忠肅篤敬宜左
右朕躬豈有外鎮之理改授中軍夷懼歸而自殺初生
少凶暴嗜酒健臨死恐其不能保全家業誡之曰酋帥
大臣若不從汝命可漸除之及即偽位殘虐滋甚躭湎
於酒無復晝夜羣臣朔望朝謁罕有見者或至暮方出
臨朝輙怒惟行殺戮動連月昏醉文奏因之遂寢納姦
佞之言賞罰失中左右或言陛下聖明宰世天下惟歌
太平生曰媚於我也引而斬之或言陛下刑罰微過曰
汝謗我也亦斬之所幸妻妾小有忤旨便殺之流其尸
于渭水又遣宫人與男子裸交於殿前生剝牛羊驢馬
活爓雞豚鵝三五十為羣放之殿中或剥死囚面皮令
其歌舞引羣臣觀之以為嬉樂宗室勲舊親戚忠良殺
害略盡王公在位者悉以疾告歸人情危駭道路以目
既自有目疾其所諱者不足不具少無缺傷殘毁偏隻
之言皆不得道左右忤旨而死者不可勝紀至於截脛
刳胎拉脅鋸頸者動有千數太史令康權言於生曰昨
夜三月並出孛星入於太微遂入于東井兼自去月上
旬沉隂不雨迄至于今將有下人謀上之禍深願陛下
修德以消之生怒以為妖言撲而殺之生夜對侍婢曰
阿法兄弟亦不可信明當除之是夜清河王苻法夢神
告之曰旦將禍集汝門惟先覺者可以免之寤而心悸
會侍婢来告乃與特進梁平老強汪等率壯士數百人
潛入雲龍門苻堅與吕婆樓率麾下三百餘人鼓譟繼
進宿衛將士皆舍杖歸堅生猶昏寐未寤堅衆既至引
生置於别室廢之為越王俄而殺之生臨死猶飲酒數
斗昏醉無所知矣時年二十三在位二年偽諡厲王
苻堅字永固一名文玉雄之子也祖洪從石虎徙鄴家
于永貴里其母苟氏嘗游漳水祈子於西門豹祠其夜
夢與神交因而有孕十二月而生堅焉有神光自天燭
其庭背有赤文隐起成字曰艸付臣又土王咸陽臂垂
過膝目有紫光洪竒而愛之名曰堅頭年七歲聰敏好
施舉止不踰規矩每侍洪側輙量洪舉措取與不失機
候洪每曰此兒姿貌瓌偉質性過人非常相也高平徐
統有知人之鍳遇堅於路異之執其手曰苻郎此官之
御街小免敢戲於此不畏司隸縳邪堅曰司隸縳罪人
不縳小免戲也統謂左右曰此兒有霸王之相左右怪
之統曰非爾所及也後又遇之統下車屏人密謂之曰
苻郎骨相不恒後當大貴但僕不見如何堅曰誠如公
言不敢㤀德八歲請師就家學洪曰汝戎狄異類世知
飲酒今乃求學邪欣而許之健之入關也夢天神遣使
者朱衣赤冠命拜堅為龍驤將軍健翌日為壇於曲沃
以授之健泣謂堅曰汝祖昔受此號今汝復為神明所
命可不勉之堅揮劍捶馬志氣感厲士卒莫不憚服焉
性至孝博學多才藝有經濟大志要結英豪以圖緯世
之宜王猛吕婆樓強汪梁平老等並有王佐之才為其
羽翼太原薛讃略陽權翼見而驚曰非常人也及苻生
嗣偽位讃翼說堅曰今主上昏虐天下離心有德者昌
無德受殃天之道也神器業重不可令他人承之願君
王行湯武之事以順天人之心堅深然之納為謀主生
既殘虐無度梁平老等亟以為言堅遂弑生以偽位讓
其兄法法自以庶孽不敢當堅及母苟氏並慮衆心未
服難居大位羣寮固請乃從之以升平元年僣稱大秦
天王誅生佞倖臣董龍趙韶等二十餘人赦其境内改
元曰永興追諡父雄為文桓皇帝尊母苟氏為皇太后
妻苟氏為皇后子宏為皇太子兄法為使持節侍中都
督中外諸軍事丞相錄尚書從祖侯為太尉從兄柳為
車騎大將軍尚書令封弟融為陽平公雙河南公子丕
長樂公暉平原公熙廣平公叡鉅鹿公李威為衛將軍
尚書左僕射梁平老為右僕射強汪為領軍將軍仇騰
為尚書領選席寳為丞相長史行太子詹事吕婆樓為
司隸校尉王猛薛讃為中書侍郎權翼為給事黃門侍
郎與猛讃並掌機密追復魚遵雷弱免毛貴王墮梁楞
梁安叚純辛牢等本官以禮改葬之其子孫皆随才擢
授初堅母以法長而賢又得衆心懼終為變至此遣殺
之堅性仁友與法訣於東堂慟哭嘔血贈以本官諡曰
哀封其子陽為東海公敷為清河公於是脩廢職繼絶
世禮百神課農桑立學校鰥寡孤獨高年不自存者賜
榖帛有差其殊才異行孝友忠義德業可稱者令在所
以聞其將張平以并州叛堅率衆討之以其建節將軍
鄧羌為前鋒率騎五千據汾上堅至銅壁平盡衆距戰
為羌所敗獲其養子蚝送之平懼乃降于堅堅赦其罪
署為右將軍蚝武賁中郎將加廣武將軍徙其所部三
千餘戶于長安堅自臨晉登龍門顧謂其羣臣曰美哉
山河之固婁敬有言關中四塞之國真不虚也權翼薛
讃對曰臣聞夏殷之都非不險也周秦之衆非不多也
終於身竄南巢首懸白旗軀殘於犬戎國分於項籍者
何也德之不修故耳吳起有言在德不在險深願陛下
追蹤唐虞懷遠以德山河之固不足恃也堅大悅乃還
長安賜為父後者爵一級鰥寡高年榖帛有差丐所過
田租之半是秋大旱堅減膳徹懸金玉綺繡皆散之戎
士後宫悉去羅䊵衣不曳地開山澤之利公私共之偃
甲息兵與境内休息王猛親寵愈密朝政莫不由之特
進樊世氐豪也有大勲于苻氏負氣倨傲衆辱猛曰吾
軰與先帝共興事業而不豫時權君無汗馬之勞何敢
專管大任是為我耕稼而君食之乎猛曰方當使君為
宰夫安直耕稼而已世大怒曰要當懸汝頭於長安城
門不爾者終不處於世也猛言之於堅堅怒曰必湏殺
此老氐然後百寮可整俄而世入言事堅謂猛曰吾欲
以楊璧尚主璧何如人也世勃然曰楊璧臣之壻也㛰
已久定陛下安得令之尚主乎猛讓世曰陛下帝有海
内而君敢競㛰是為二天子安有上下世怒起將擊猛
左右止之世遂醜言大罵堅因此發怒命斬之於西廐
諸氐紛紜競陳猛短堅恚甚慢罵或有鞭撻於殿庭者
權翼進曰陛下宏逹大度善馭英豪神武卓犖錄功捨
過有漢祖之風然慢易之言所宜除之堅笑曰朕之過
也自是公卿以下無不憚猛焉堅起明堂繕南北郊郊
祀其祖洪以配天宗祀其伯健於明堂以配上帝親耕
籍田其妻苟氏親蠶于近郊堅南游霸陵顧謂羣臣曰
漢祖起自布衣廓平四海佐命功臣孰為首乎權翼進
曰漢書以蕭曹為功臣之冠堅曰漢祖與項羽争天下
困於京索之間身被七十餘創通中六七父母妻子為
楚所囚平城之下七日不火食賴陳平之謀太上妻子
克全免匈奴之禍二相何得獨高也雖有人狗之喻豈
黃中之言乎於是酣飲極歡命羣臣賦詩大赦復改元
曰甘露以王猛為侍中中書令京兆尹其特進強德健
妻之弟也昏酒豪横為百姓之患猛捕而殺之陳尸於
市其中丞鄧羌性鯁直不撓與猛協規齊志數旬之間
貴戚彊豪誅死者二十有餘人於是百寮震肅豪右屏
氣路不拾遺風化大行堅歎曰吾今始知天下之有法
也天子之為尊也於是遣使廵察四方及戎夷種落州
郡有高年孤寡不能自存長吏刑罰失中為百姓所苦
清修疾惡勸課農桑有便於俗篤學至孝義烈力田者
皆令具條以聞時匈奴左賢王衛辰遣使降於堅遂請
田内地堅許之雲中護軍賈雍遣其司馬徐斌率騎襲
之因縱兵掠奪堅怒其失信悉以所獲資産歸之免雍
官以白衣領護軍遣使修和示之信義辰於是入居塞
内貢獻相尋烏丸獨孤鮮卑没奕于率衆數萬又降于
堅堅初欲處之塞内苻融以為虜居内地闚兵郡縣必
為他日之害不如徙之塞外以存荒服之義堅從之堅
僭位五年鳳皇集于東闕大赦其境内百寮進位一級
初堅之將為赦也與王猛苻融密議於露堂悉屏左右
堅親為赦文猛融供進紙墨有一大蒼蠅入自牖間鳴
聲甚大集于筆端驅而復来俄而長安街巷市里人相
告曰官今大赦有司以聞堅驚謂融猛曰禁中無耳屬
之理事何從泄也於是𠡠外窮推之咸言有一小人衣
黑衣大呼於市曰官今大赦湏臾不見堅歎曰其向蒼
蠅乎聲狀非常吾固惡之諺曰欲人勿知莫若勿為聲
無細而弗聞事未形而必彰者其此之謂也堅廣修學
官召郡國學生通一經以上充之公卿已下子孫並遣
受業其有學為通儒才堪幹事清修廉直孝悌力田者
皆旌表之於是人思勸厲號稱多士盗賊止息請託路
絶田疇修闢帑蔵充盈典章法物靡不悉備堅親臨太
學考學生經義優劣品而第之問難五經博士多不能
對堅謂博士王寔曰朕一月三臨太學黜陟幽明躬親
奬厲㒺敢勌違庶幾周孔微言不由朕而墜漢之二武
其可追乎寔對曰自劉石擾覆華畿二都鞠為茂草儒
生罕有或存墳籍滅而莫紀經綸學廢奄若秦皇陛下
神武撥亂道隆虞夏開庠序之美弘儒教之風化盛隆
周垂馨千祀漢之二武焉足論哉堅自是每月一臨太
學諸生競勸焉屠各張㒺聚衆數千自稱大單于寇掠
郡縣堅以其尚書鄧羌為建節將軍率衆七千討平之
時商人趙掇丁妃鄒瓫等皆家累千金車服之盛擬則
王侯堅之諸公競進之為國二卿黃門侍郎程憲言於
堅曰趙掇等皆商販醜豎市郭小人車馬衣服僭同王
者宦齊君子為藩國列卿傷風敗俗有塵盛化宜肅明
典法使清濁顯分堅於是推檢引掇等為國卿者降其
爵乃下制非命士已上不得乘車馬於都城百里之内
金銀錦繡工商皂隸婦女不得服之犯者棄市興寧三
年堅又改元為建元慕容暐遣其太宰慕容恪攻拔洛
陽略地至于崤澠堅懼其入關親屯陜城以備之匈奴
右賢王曹轂左賢王衛辰舉兵叛率衆二萬攻其杏城
已南郡縣屯于馬蘭山索虜烏延等亦叛堅而通于辰
轂堅率中外精銳以討之以其前將軍楊安鎮軍毛盛
等為前鋒都督轂遣弟活距戰于同官川安大敗之斬
活并四千餘級轂懼而降堅徙其酋豪六千餘戶于長
安進擊烏延斬之鄧羌討衛辰擒之於木根山堅自驄
馬城如朔方廵撫夷狄以衛辰為夏陽公以統其衆轂
尋死分其部落貳城已西二萬餘落封其長子璽為駱
川侯貳城已東二萬餘落封其小子寅為力川侯故號
東西曹秦雍二州地震裂水泉湧出金象生毛長安大
風震電壊屋殺人堅懼而愈修德政焉使王猛楊安等
率衆二萬寇荆州北鄙諸郡掠漢陽萬餘戶而還羌斂
岐叛堅自稱益州刺史率部落四千餘家西依張天錫
叛將李儼堅遣王猛與隴西太守姜衡南安太守邵羌
討斂岐于略陽張天錫率步騎三萬擊李儼攻其大夏
武始二郡尅之天錫將掌據又敗儼諸軍于葵谷儼懼
遣兄子純謝罪於堅仍請救尋而猛攻破略陽斂岐奔
白馬堅遣楊安與建威王撫率衆會猛以救儼猛遣邵
羌追斂岐使王撫守侯和姜衡守白石猛與楊安救枹
罕及天錫將楊遹戰于枹罕東猛不利邵羌擒斂岐於
白馬送之長安天錫遂引師而歸儼猶憑城未出猛乃
服白乘輿從數十人請與相見儼開門延之未及設備
而將士續入遂虜儼而還堅以其將軍彭越為平西將
軍涼州刺史鎮枹罕以儼為光禄勲歸安侯是歲苻雙
據上邽苻柳據蒲坂叛于堅苻庾據陕城苻武據安定
並應之將共伐長安堅遣使諭之各齧梨以為信皆不
受堅命阻兵自守堅遣後禁將軍楊成世左將軍毛嵩
等討雙武王猛鄧羌攻蒲坂楊安張蚝攻陕城成世毛
嵩為雙武所敗堅又遣其武衛王鑒寧朔吕光等率中
外精銳以討之左衛苻雅左禁竇衝率羽林騎七千繼
發雙武乘勝至于榆眉鑒等擊敗之斬獲萬五千人武
棄安定随雙奔上邽鑒等攻之苻柳出挑戰猛閉壘不
應柳以猛為憚已留其世子良守蒲坂率衆二萬將攻
長安長安去蒲坂百餘里鄧羌率勁騎七千夜襲敗之
柳引軍還猛又盡衆邀擊悉俘其卒柳與數百騎入于
蒲坂鑒等攻上邽尅之斬雙武猛又尋破蒲坂斬柳及
其妻子傳首長安猛屯蒲坂遣鄧羌與王鑒等攻陷陕
城尅之送廋于長安殺之太和四年晉大司馬桓温伐
慕容暐次于枋頭暐衆屢敗遣使乞師于堅請割虎牢
以西之地堅亦欲與暐連横乃遣其將苟池等率步騎
二萬救暐王師尋敗引歸池乃還是時慕容垂避害奔
于堅王猛言於堅曰慕容垂燕之戚屬世雄東夏寬仁
惠下恩結士庶燕趙之間咸有奉戴之意觀其才略權
智無方兼其諸子明毅有幹藝人之傑也蛟龍猛虎非
可馴之物不如除之堅曰吾方以義致英豪建不世之
功且其初至吾告之至誠今而害之人將謂我何王師
既旋慕容暐悔割虎牢之地遣使謂堅曰頃者割地行
人失辭有國有家分災救患理之常也堅大怒遣王猛
與建威梁成鄧羌率步騎三萬署慕容垂為冠軍將軍
以為鄉導攻暐洛州刺史慕容筑于洛陽暐遣其將慕
容臧率精卒十萬將觧筑圍猛使梁成等以精銳萬人
卷甲赴之大破臧於滎陽筑懼而請降猛陳師以受之
留鄧羌鎮金墉猛振旅而歸太和五年又遣猛率楊安
張蚝鄧羌等十將率步騎六萬伐暐堅親送猛于霸東
謂曰今授卿精兵委以重任便可從壺關上黨出潞川
此捷濟之機所謂疾雷不及掩耳吾當躬自率衆以繼
卿後於鄴相見已敕運漕相繼但憂賊不煩後慮也猛
曰臣庸劣孤生操無豪介蒙陛下恩榮内侍帷幄出總
戎旅藉宗廟之靈禀陛下神算殘胡不足平也願不煩
鑾軫冐犯霜露臣雖不武望剋不淹時但願速敕有司
部置鮮卑之所堅大悅於是進師楊安攻晉陽猛攻壺
關執暐上黨太守慕容越所經郡縣皆降於猛猛留屯
騎校尉苟萇戍壺關會楊安攻晉陽為地道遣張蚝率
壯士數百人入其城中大呼斬關猛安遂入晉陽執暐
并州刺史慕容莊暐遣其太傅慕容評率衆四十餘萬
以救二城評憚猛不敢進屯於潞川猛留將軍毛當戍
晉陽進師與評相持遣游擊郭慶以銳卒五千夜從間
道出評營後傍山起火燒其輜重火見鄴中暐懼遣使
讓評催之速戰猛知評賣水鬻薪有可乘之會評又求
戰乃陣於渭原而誓衆曰王景略受國厚恩任兼内外
今與諸君深入賊地宜各勉進不可退也願戮力行間
以報恩顧受爵明君之朝慶觴父母之室不亦美乎衆
皆勇奮破釜棄糧大呼競進猛望評師之衆也惡之謂
鄧羌曰今日之事非將軍莫可以捷成敗之機在斯一
舉將軍其勉之羌曰若以司隸見與者公無以為憂猛
曰此非吾之所及也必以安定太守萬戶侯相處羌不
悅而退俄而兵交猛召之羌寢而弗應猛馳就許之羌
於是大飲帳中與張蚝徐成等跨馬運矛馳入評軍出
入數四傍若無人搴旗斬將殺傷甚衆戰及日中評衆
大敗俘斬五萬有餘乘勝追擊又降斬十萬於是進師
圍鄴堅聞之留李威輔其太子宏守長安以苻融鎮洛
陽躬率精銳十萬向鄴七日而至於安陽過舊閭引諸
耆老語及祖父之事泫然流涕乃停信宿猛潛至安陽
迎堅堅謂之曰昔亞夫不出軍迎漢文將軍何以臨敵
而棄衆也猛曰臣每覽亞夫之事常謂前却人主以此
而為名將竊未多之臣奉陛下神算擊垂亡之虜若摧
枯拉朽何足慮也監國冲幼鑾駕遠臨脫有不虞其如
宗廟何堅遂攻鄴陷之慕容暐出奔高陽堅將郭慶執
而送之堅入鄴宫閱其名籍凡郡百五十七縣一千五
百七十九戶二百四十五萬八千九百六十九口九百
九十八萬七千九百三十五諸州郡牧守及六夷渠帥
盡降於堅郭慶窮追餘燼慕容評奔于高句麗慶追至
遼海句麗縳評送之堅散暐宫人珍寳以賜將士論功
封賞各有差以王猛為使持節都督關東六州諸軍事
車騎大將軍開府儀同三司冀州牧鎮鄴以郭慶為持
節都督幽州諸軍事揚武將軍幽州刺史鎮薊堅自鄴
如枋頭讌諸父老改枋頭為永昌縣復之終世堅至自
永昌行飲至之禮歌勞止之詩以饗其羣臣赦慕容暐
及其王公已下皆徙于長安封授有差堅於是行禮于
辟雍祀先師孔子其太子及公侯卿大夫士之元子皆
束脩釋奠焉徙關東豪傑及諸雜夷十萬戶于關中處
烏丸雜類于馮翊北地丁零翟斌于新安徙陳留東阿
萬戶以實青州諸因亂流移避仇遠徙欲還舊業者悉
聽之晉叛臣袁瑾固守壽春為大司馬桓温所圍遣使
請救于堅堅遣王鑒張蚝率步騎二萬救之鑒據洛澗
蚝屯八公山桓温遣諸將夜襲鑒蚝敗之鑒蚝屯慎城
初仇池氐楊世以地降於堅堅署為平南將軍秦州刺
史仇池公既而歸順於晉世死子纂代立遂受天子爵
命而絶於堅世弟統驍武得衆起兵武都與纂分争堅
遣其將苻雅楊安與益州刺史王統率步騎七萬先取
仇池進圖寧益雅等次于鷲陕纂率衆五萬距雅晉梁
州刺史楊亮遣督護郭寳率騎千餘救之戰于陕中為
雅等所敗纂收衆奔還雅進攻仇池楊統率武都之衆
降于雅纂將楊他遣子碩密降于雅請為内應纂懼面
縳出降雅釋其縳送之長安以楊統為平遠將軍南秦
州刺史加楊安都督鎮仇池先是王猛獲張天錫將郭
煌隂據及甲士五千堅既東平六州西擒楊纂欲以德
懷遠且跨威河右至是悉送所獲還涼州天錫懼而遣
使謝罪稱藩堅大悅即署天錫為使持節散騎常侍都
督河右諸軍事驃騎大將軍開府儀同三司涼州刺史
西域都護西平公吐谷渾碎奚以楊纂既降懼而遣使
送馬五千匹金銀五百斤堅拜纂安遠將軍漒川侯堅
嘗如鄴狩于西山旬餘樂而㤀返伶人王洛叩馬諫曰
臣聞千金之子坐不垂堂萬乘之主行不履危故文帝
馳車袁公止轡孝武好田相如獻規陛下為百姓父母
蒼生所繫何可盤于游田以玷聖德若禍起須臾變在
不測者其如宗廟何其如太后何堅曰善昔文公悟愆
於虞人朕聞罪於王洛吾過也自是遂不復獵堅聞桓
温廢海西公也謂羣臣曰温前敗灞上後敗枋頭十五
年間再傾國師六十歲公舉動如此不能思愆免退以
謝百姓方廢君以自悅將如四海何諺云怒其室而作
色於父者其桓温之謂乎堅以境内旱課百姓區種懼
歲不登省節榖帛之費太官後宫減常度二等百寮之
秩以次降之復魏晉士籍使役有常聞諸非正道典學
一皆禁之堅臨太學考學生經義上第擢叙者八十三
人自永嘉之亂庠序無聞及堅之僭頗留心儒學王猛
整齊風俗政理稱舉學校漸興關隴清晏百姓豐樂自
長安至于諸州皆夹路樹槐柳二十里一亭四十里一
驛旅行者取給於途工商資販於道百姓歌之曰長安
大街夹樹楊槐下走朱輪上有鸞栖英彦雲集誨我萌
黎是歲有大風從西南来俄而晦冥恒星皆見又有赤
星見于西南太史令魏延言於堅曰於占西南國亡明
年必當平蜀漢堅大悅命秦梁密嚴戎備乃以王猛為
丞相以苻融為鎮東大將軍代猛為冀州牧融將發堅
祖於霸東奏樂賦詩堅母苟氏以融少子甚愛之比發
三至灞上其夕又竊如融所内外莫知是夜堅寢于前
殿魏延上言天市南門屏内后妃星失明左右閽寺不
見后妃移動之象堅推問知之驚曰天道與人何其不
遠遂重星官王猛至長安加都督中外諸軍事猛辭讓
再三堅不許其後天鼓鳴有彗星出于尾箕長十餘丈
名蚩尤旗經太微掃東井自夏及秋冬不滅太史令張
孟言於堅曰彗起尾箕而埽東井此燕滅秦之象因勸
堅誅慕容暐及其子弟堅不納更以暐為尚書垂為京
兆尹冲為平陽太守苻融聞之上疏於堅曰臣聞東胡
在燕歴數彌久逮于石亂遂據華夏跨有六州南面稱
帝陛下爰命六師大舉征討勞卒頻年勤而後獲本非
慕義懷德歸化而今父子兄弟列官滿朝執權履職勢
傾勞舊陛下親而幸之臣愚以為猛虎不可養狼子野
心往年星異災起於燕願少留意以思天戒臣據可言
之地不容默已詩曰兄弟急難朋友好合昔劉向以肺
腑之親尚能極言况於臣乎堅報之曰汝為德未充而
懷是非立善未稱而名過其實詩云德輶如毛民鮮克
舉君子處高戒懼傾敗可不務乎今四海事曠兆庶未
寧黎元應撫夷狄應和方將混六合以一家同有形於
赤子汝其息之勿懷耿介夫天道助順修德則禳災苟
求諸已何懼外患焉晉梁州刺史楊亮遣子廣襲仇池
與堅將楊安戰廣敗績晉沮水諸戍皆委城奔潰亮懼
而退守磬險安遂進寇漢川堅遣王統朱彤率卒二萬
為前鋒寇蜀前禁將軍毛當鷹揚將軍徐成率步騎三
萬入自劍閣楊亮率巴獠萬餘距之戰于青谷王師不
利亮奔固西城彤乘勝陷漢中徐成又攻二劍尅之楊
安進據梓潼晉奮威將軍西蠻校尉周虓降于彤楊武
將軍益州刺史周仲孫勒兵距彤等于緜竹聞堅將毛
當將至成都仲孫率騎五千奔于南中安當進兵遂陷
益州於是西南夷卭莋夜郎等皆歸之堅以安為右大
將軍益州牧鎮成都毛當為鎮西將軍梁州刺史鎮漢
中姚萇為寧州刺史領西蠻校尉王統為南秦州刺史
鎮仇池蜀人張育楊光等起兵與巴獠相應以叛於堅
晉益州刺史竺瑶威遠將軍桓石虔率衆三萬據墊江
育乃自號蜀王遣使歸順與巴獠酋帥張重尹萬等五
萬餘人進圍成都尋而育與萬争權舉兵相持堅遣鄧
羌與楊安等擊敗之育光退屯緜竹安又敗張重尹萬
于成都南重死之及首級二萬三千鄧羌復擊張育楊
光于緜竹皆害之桓石虔敗姚萇于墊江萇退據五城
石虔與竺瑶移屯巴東時有人於堅明光殿大呼謂堅
曰甲申乙酉魚羊食人悲哉無復遺堅命執之俄而不
見祕書監朱彤等因請誅鮮卑堅不從遣使廵行四方
觀風俗問政道明黜陟恤孤寡不能自存者以安車蒲
輪徵隐士樂陵王勸為國子祭酒及王猛卒堅置聽訟
觀於未央之南禁老莊圖䜟之學中外四禁二衛四軍
長上將士皆令修學課後宫置典學立内司以授于掖
庭選閹人及女隸有聰識者置博士以授經遣其武衛
苟萇左將軍毛盛中書令梁熙步兵校尉姚萇等率騎
十三萬伐張天錫于姑臧遣尚書郎閻負梁殊銜命軍
前下書徵天錫堅嚴飾鹵簿親餞萇等於城西賞行將
各有差又遣其秦州刺史苟池河州刺史李辯涼州刺
史王統率三州之衆以繼之閻負等到涼州天錫自以
晉之列藩志在保境命斬之遣將軍馬建出距萇等俄
而梁熙王統等自清石津攻其將梁粲于河會城陷之
苟萇濟自石城津與梁熙等會攻纏宿城又陷之馬建
懼自楊川退還清塞天錫又遣將軍掌據率衆三萬與
馬建陣于洪池苟萇遣姚萇以甲卒三千挑戰諸將勸
據擊之以挫其鋒據不從天錫乃率中軍三萬次金昌
萇熙聞天錫来逼急攻據建建降於萇遂攻據害之及
其軍司席仂萇進軍入清塞乘高列陣天錫又遣司兵
趙充哲為前鋒率勁勇五萬與萇等戰于赤岸哲大敗
天錫懼而奔還致牋請降萇至姑臧天錫乘素車白馬
面縳輿櫬降于軍門萇釋縳焚櫬送之于長安諸郡縣
悉降堅以梁熙為持節西中郎將涼州刺史領護西羌
校尉鎮姑臧徙豪右七千餘戶于關中五品稅百姓金
銀一萬三千斤以賞軍士餘皆安堵如故堅封天錫重
光縣之東寧鄉二百戶號歸義侯初萇等將征天錫堅
為其立第於長安至是而居之堅既平涼州又遣其安
北將軍幽州刺史苻洛為北討大都督率幽州兵十萬
討代王涉翼犍又遣後將軍俱難與鄧羌等率步騎二
十萬東出和龍西出上郡與洛會于涉翼犍庭翼犍戰
敗遁于弱水苻洛逐之勢窘廹退還隂山其子翼圭縳
父請降洛等振旅而還封賞有差堅以翼犍荒俗未參
仁義令入太學習禮以翼圭執父不孝遷之於蜀散其
部落於漢鄣邊故地立尉監行事官寮領押課之治業
營生三五取丁優復三年無稅租其渠帥歲終令朝獻
出入行来為之制限堅嘗之太學召涉翼犍問曰中國
以學養性而人壽考漠北噉牛羊而人不壽何也翼犍
不能答又問卿種人有堪將者可召為國家用對曰漠
北人能捕六畜善馳走逐水草而已何堪為將又問好
學否對曰若不好學陛下用教臣何為堅善其答堅以
關中水旱不時議依鄭白故事發其王侯已下及豪望
富室僮隸三萬人開涇水上源鑿山起堤通渠引瀆以
溉岡鹵之田及春而成百姓賴其利以涼州新附復租
賦一年為父後者賜爵一級孝悌力田爵二級孤寡高
年榖帛有差女子百戶牛酒大酺三日遣其尚書令苻
丕率司馬慕容暐苟萇等步騎七萬宼襄陽使楊安將
樊鄧之衆為前鋒屯騎校尉石越率精騎一萬出魯陽
關慕容垂與姚萇出自南鄉苟池等與彊弩王顯將勁
卒四萬從武當繼進大會漢陽師次沔北晉南中郎將
朱序以丕軍無舟檝不以為虞石越遂游馬以渡序大
懼固守中城越攻陷外郛獲船百餘艘以濟軍丕率諸
將進攻中城遣苟池石越毛當以衆五萬屯于江陵晉
車騎將軍桓冲擁衆七萬為序聲援憚池等不進保據
上明兖州刺史彭超遣使上言於堅曰晉沛郡太守戴
&KR0735;以卒數千戍彭城臣請率精銳五萬攻之願更遣重
將討淮南諸城堅於是又遣其後將軍俱難率右軍毛
當後禁毛盛陵江邵保等步騎七萬寇淮隂盱眙揚武
彭超寇彭城梁州刺史韋鍾寇魏興攻太守吉挹于西
城晉將軍毛武生率衆五萬距之與俱難等相持於淮
南先是梁熙遣使西域稱揚堅之威德并以繒綵賜諸
國王於是朝獻者十有餘國大宛獻天馬千里駒皆汗
血朱鬛五色鳳膺麟身及諸珍異五百餘種堅曰吾思
漢文之返千里馬咨嗟美詠今所獻馬其悉返之庶克
念前王髣髴古人矣乃命羣臣作止馬詩而遣之示無
欲也其下以為盛德之事遠同漢文於是獻詩者四百
餘人是時苻丕久圍襄陽御史中丞李柔劾丕以師老
無功請徵下廷尉堅曰丕等費廣無成實宜貶戮但師
已淹時不可虚然中返其特原之令以功成贖罪因遣
其黃門郎韋華持節切讓丕等仍賜以劍曰来春不捷
者汝可自裁不足復持面見吾也初丕之寇襄陽也將
急攻之苟萇諫曰今以十倍之衆積粟如山但掠徙荆
楚之人内於許洛絶其糧運使外援不接糧盡無人不
攻自潰何為促攻以傷將士之命丕從之及堅讓至衆
咸疑懼莫知所為征南主簿河東王施進曰以大將軍
英秀諸將勇銳以攻小城何異洪罏燎羽毛所以緩攻
欲以計制之若決一旦之機可指日而定今破襄陽上
明自遁復何所疑願請一旬之期以展三軍之勢如其
不捷施請為戮首丕於是促圍攻之堅將親率衆助丕
等使苻融將關東甲卒會于壽春梁熙統河西之衆以
繼中軍融熙並上言以為未可興師乃止太元四年晉
兖州刺史謝元率衆數萬次于泗汭將救彭城苻丕陷
襄陽執南中郎將朱序送于長安堅署為度支尚書以
其中壘梁成為南中郎將都督荆揚州諸軍事荆州刺
史領護南蠻校尉配兵一萬鎮襄陽以征南府器杖給
之彭超圍彭城也置輜重于留城至是晉將謝玄遣將
軍何謙之高衡率衆萬餘聲趣留城超引軍赴之戴&KR0735;
率彭城之衆奔于謝元超留其治中徐襃守彭城而復
寇盱貽俱難既陷淮隂留邵保戍之與超會師而南晉
將毛武生救魏興遣前鋒督護趙福將軍袁虞等將水
軍一萬溯江而上堅南巴校尉姜宇遣將張紹仇生等
水陸五千距之戰于南縣王師敗績尋而韋鍾攻陷魏
興執太守吉挹毛當與王顯自襄陽而東會攻淮南彭
超陷盱眙獲晉建威將軍高密内史毛璪之遂攻晉幽
州刺史田洛于三阿去廣陵百里京都大震臨江列戍
孝武帝遣征虜將軍謝石率水軍次于涂中右衛將軍
毛安之游擊將軍河間王曇之次于堂邑謝元自廣陵
救三阿毛當毛盛馳襲安之王師敗績元率衆三萬次
于白馬塘俱難遣其將都顔率騎逆元戰于塘西元大
敗之斬顔元進兵至三阿與難超戰超等又敗退保盱
眙元進次石梁與田洛攻盱眙難超出戰復敗退屯淮
隂元遣將軍何謙之督護諸葛侃率舟師乘潮而上焚
淮橋又與難等合戰謙之斬其將邵保難超退師淮北
難歸罪彭超斬其司馬柳渾堅聞之大怒檻車徵超下
獄超自殺難免為庶人堅以毛當為平南將軍徐州刺
史鎮彭城毛盛為平東將軍兖州刺史鎮胡陸王顯為
平吳校尉揚州刺史戍下邳賞堂邑之功也又以苻洛
為散騎常侍持節都督益寧西南夷諸軍事征南大將
軍益州牧領護西夷校尉鎮成都命從伊闕自襄陽溯
漢而上洛健之兄子也雄勇多力而猛氣絶人堅深忌
之故常為邊牧洛有征伐之功而未賞及是遷也恚怒
謀於衆曰孤於帝室至親也主上不能以將相任孤常
擯孤於外既投之西裔復不聽過京師此必有伏計令
梁成沉孤於漢水矣為宜束手就命為追晉陽之事以
匡社稷邪諸君意如何其治中平顔妄陳祥瑞勸洛舉
兵洛因攘袂大言曰孤計決矣沮謀者斬於是自稱大
將軍大都督秦王署置官司以平顔為輔國將軍幽州
刺史為其謀主分遣使者徵兵於鮮卑烏丸高句麗百
濟及薛羅休忍等諸國並不從洛懼而欲止平顔曰且
宜聲言受詔盡幽并之兵出自中山常山陽平公必郊
迎於路因而執之進據冀州總關東之衆以圖秦雍可
使百姓不覺易主而大業定矣洛從之乃率衆七萬發
和龍將圖長安於是關中騷動盗賊並起堅遣使數之
曰天下未一家兄弟匪他何為而反可還和龍當以幽
州永為世封洛謂使者曰汝還白東海王幽州褊阨不
足容萬乘湏還王咸陽以承高祖之業若能候駕潼關
者位為上公爵歸本國堅大怒遣其左將軍竇衝及吕
光率步騎四萬討之右將軍都貴馳傳詣鄴率冀州兵
二萬為前鋒以苻融為大都督授之節度使石越率騎
一萬自東莱出石徑襲和龍海行四百餘里苻重亦盡
薊城之衆會洛次于中山有衆十萬衝等與洛戰于中
山大敗之執洛及其將蘭殊送于長安吕光追斬苻重
於幽州石越尅和龍斬平顔及其黨與百餘人堅赦蘭
殊署為將軍徙洛于涼州徵苻融為車騎大將軍領宗
正錄尚書事洛既平堅以關東地廣人殷思所以鎮静
之引其羣臣于東堂議曰凡我族類支允彌繁今欲分
三原九嵕武都汧雍十五萬戶於諸方要鎮不忘舊德
為磐石之宗於諸君之意如何皆曰此有周所以祚隆
八百社稷之利也於是分四帥子弟三千戶以配苻丕
鎮鄴如世封諸侯為新劵主堅送丕於灞上流涕而别
諸戎子弟離其父兄者皆悲號哀慟酸感行人識者以
為喪亂流離之象於是分幽州置平州以石越為平州
刺史領護鮮卑中郎將鎮龍城大鴻臚韓允領護赤沙
中郎將移烏丸府于代郡之平城中書令梁讜為安遠
將軍幽州刺史鎮薊城毛興為鎮西將軍河州刺史鎮
枹罕王騰為鷹揚將軍并州刺史領護匈奴中郎將鎮
晉陽二州各配支戸三千苻暉為鎮東大將軍豫州牧
鎮洛陽苻叡為安東將軍雍州刺史鎮蒲坂先是高陸
人穿井得龜大三尺背有八卦文堅命太卜池養之食
以粟及此而死蔵其骨於太廟其夜廟丞高虜夢龜謂
之曰我本出將歸江南遭時不遇隕命秦庭又有人夢
中謂虜曰龜三千六百歲而終終必妖興亡國之徵也
堅自平諸國之後國内殷實遂示人以侈懸珠簾于正
殿以朝羣臣宫宇車乘器物服御悉以珠璣琅玕竒寳
珍怪飾之尚書郎裴元略極諫堅即命去珠簾以元略
為諫議大夫鄯善王車師前部王来朝大宛獻汗血馬
肅慎貢楛矢天竺獻火浣布康居于窴及海東諸國凡
六十有二王皆遣使貢其方物初堅母少寡將軍李威
有辟陽之寵史官載之至是堅收起居注及著作所錄
而觀之見其事慙怒乃焚其書而大檢史官將加其罪
著作郎趙泉車敬等已死乃止荆州刺史都貴遣其司
馬閻振中兵參軍吳仲等率衆二萬寇竟陵留輜重于
管城水陸輕進桓冲遣南平太守桓石虔竟陵太守郭
銓等水陸二萬距之相持月餘戰于滶水振等大敗退
保管城石虔乘勝攻破之斬振及仲俘斬萬七千太元
七年堅饗羣臣于前殿樂奏賦詩秦州别駕天水姜平
子詩有丁字直而不曲堅問其故平子曰臣丁至剛不
可以屈且曲下者不正之物未足獻也堅笑曰名不虚
行因擢為上第堅兄法子東海公陽與王猛子散騎侍
郎皮謀反事洩堅問反狀陽曰禮云父母之仇不同天
地臣父哀公死不以罪齊襄復九世之仇而况臣也皮
曰臣父丞相有佐命之勲而臣不免貧餒所以圖富也
堅流涕謂陽曰哀公之薨事不在朕卿寧不知之讓皮
曰丞相臨終託卿以十具牛為田不聞為卿求位知子
莫若父何斯言之徵也皆赦不誅徙陽于高昌皮于朔
方之北苻融以位忝宗正不能肅遏姦萌上疏請待罪
私藩堅不許將以融為司徒融固辭堅銳意荆揚將謀
入寇乃改授融征南大將軍開府儀同三司新平郡獻
玉器初堅即偽位新平王彫陳說圖䜟堅大悅以彫為
太史令嘗言於堅曰謹按䜟云古月之末亂中州洪水
大起健西流惟有雄子定八州此即三祖陛下之聖諱
也又曰當有草付臣又土滅東燕破白虜氐在中華在
表按圖䜟之文陛下當滅燕平六州願徙汧隴諸氐于
京師三秦大戶置之于邊地以應圖䜟之言堅訪之王
猛猛以彫為左道惑衆勸堅誅之彫臨刑上疏曰臣以
趙建武四年從京兆劉湛學明於圖記謂臣曰新平地
古顓頊之墟里名曰雞閭記云此里應出帝王寳器其
名曰延壽寳鼎顓頊有云河上先生為吾隐之于咸陽
西北吾之孫有草付臣又土應之湛又云吾嘗齋於室
中夜有流星大如半月落於此地斯盖是乎願陛下誌
之平七州之後出于壬午之年至是而新平人得之以
獻器銘篆書文題之法一為天王二為王后三為三公
四為諸侯五為伯子男六為卿大夫七為元士自此已
下考載文記列帝王名臣自天子王后内外次序上應
天文象紫宫布列依玉牒版辭不違帝王之數從上元
人皇起至中元窮于下元天地一變盡三元而止堅以
彫言有徵追贈光禄大夫幽州蝗廣袤千里堅遣其散
騎常侍劉蘭持節為使者發青冀幽并百姓討之以苻
郎為使持節都督青徐兖三州諸軍事鎮東將軍青州
刺史以諫議大夫裴元略為陵江將軍西夷校尉巴西
梓潼二郡太守密授規模令與王撫備舟師于蜀將以
入寇車師前部王彌窴鄯善王休密䭾朝于堅堅賜以
朝服引見西堂窴等觀其宫宇壯麗儀衛嚴肅甚懼因
請年年貢獻堅以西域路遥不許令三年一貢九年一
朝以為永制窴等請曰大宛諸國雖通貢獻然誠節未
純請乞依漢置都護故事若王師出關請為鄉導堅於
是以驍騎吕光為持節都督西討諸軍事與陵江將軍
姜飛輕車將軍彭晃等配兵七萬以討定西域苻融以
虚耗中國投兵萬里之外得其人不可役得其地不可
耕固諫以為不可堅曰二漢力不能制匈奴猶出師西
域今匈奴既平易若摧朽雖勞師遠役可傳檄而定化
被崑山垂芳千載不亦美哉朝臣又屢諫皆不納晉將
軍朱綽焚踐沔北屯田掠六百餘戶而還堅引羣臣會
議曰吾統承大業垂二十載芟夷逋穢四方略定惟東
南一隅未賓王化吾每思天下不一未嘗不臨食輟餔
今欲起天下兵以討之略計兵仗精卒可有九十七萬
吾將躬先啓行薄伐南夷於諸卿意如何祕書監朱彤
曰陛下應天順時恭行天罰嘯咤則五嶽摧覆呼吸則
江海絶流若一舉百萬必有征無戰晉主自當銜璧輿
櫬啓顙軍門若迷而弗悟必逃死江海猛將追之即可
賜命南巢中州之人還之桑梓然後㢠廻駕岱宗告成封
禪起白雲於中壇受萬歲於中嶽爾則終古一時書契
未有堅大悅曰吾之志也左僕射權翼進曰臣以為晉
未可伐夫以紂之無道天下離心八百諸侯不謀而至
武王猶曰彼有人焉廻師止旆三仁誅放然後奮戈牧
野今晉道雖微未聞喪德君臣和睦上下同心謝安桓
冲江表偉才可謂晉有人焉臣聞師尅在和今晉和矣
未可圖也堅默然久之曰諸君各言其志太子左衛率
石越對曰吳人恃險偏隅不賓王命陛下親御六師問
罪衡越誠合人神四海之望但今歲鎮星守斗牛福德
在吳懸象無差弗可犯也且晉中宗藩王耳夷夏之情
咸共推之遺愛猶在於人昌明其孫也國有長江之險
朝無昏貳之釁臣愚以為利用修德未宜動師孔子曰
遠人不服修文德以来之願保境養兵伺其虚隙堅曰
吾聞武王伐紂逆歲犯星天道幽遠未可知也昔夫差
威陵上國而為勾踐所滅仲謀澤洽全吳孫皓因三代
之業龍驤一呼君臣面縳雖有長江其能固乎以吾之
衆旅投鞭於江足斷其流越曰臣聞紂為無道天下患
之夫差淫虐孫皓昏暴衆叛親離所以敗也今晉雖無
德未有斯罪深願厲兵積粟以待天時羣臣各有異同
庭議者久之堅曰所謂築室于道沮計萬端吾當内斷
於心矣羣臣出後獨留苻融議之堅曰自古大事定策
者一兩人而已羣議紛紜徒亂人意吾當與汝決之融
曰歲鎮在斗牛吳越之福不可以伐一也晉主休明朝
臣用命不可以伐二也我數戰兵疲將倦有憚敵之意
不可以伐三也諸言不可者策之上也願陛下納之堅
作色曰汝復如此天下之事吾當誰與言之今有衆百
萬資仗如山吾雖未稱令主亦不為闇劣以累捷之威
擊垂亡之寇何不尅之有乎吾終不以賊遺子孫為宗
廟社稷之憂也融泣曰吳之不可伐昭然虚勞大舉必
無功而反臣之所憂非此而已陛下寵育鮮卑羌羯布
諸畿甸舊人族類斥徙遐方今傾國而去如有風塵之
變者其如宗廟何監國以弱卒數萬留守京師鮮卑羌
羯攅聚如林此皆國之賊也我之仇也臣恐非但徒返
而已亦未必萬全臣智識愚淺誠不足採王景略一時
竒士陛下每擬之孔明其臨終之言不可忘也堅不納
游于東苑命沙門道安同輦權翼諫曰臣聞天子法駕
侍中陪乘清道而行進止有度三代末主或虧大倫適
一時之情書惡来世故班姬辭輦垂美無窮道安毁形
賤士不宜參穢神輿堅作色曰安公道冥至境德為時
尊朕舉天下之重未足以易之非公與輦之榮此乃朕
之顯也命翼扶安升輦顧謂安曰朕將與公南遊吴越
整六師而廵狩謁虞陵于疑嶺瞻禹穴于會稽泛長江
臨滄海不亦樂乎安曰陛下應天御世居中土而制四
維逍遥順時以適聖躬動則鳴鑾清道止則神棲無為
端拱而化與堯舜比隆何為勞身于馳騎口倦于經略
櫛風沐雨蒙塵野次乎且東南區區地下氣厲虞舜游
而不返大禹適而弗歸何足以上勞神駕下困蒼生詩
云惠此中國以綏四方苟文德足以懷遠可不煩寸兵
而坐賓百越堅曰非為地不廣人不足也但思混一六
合以濟蒼生天生蒸庶樹之君者所以除煩去亂安得
憚勞朕既大運所鍾將簡天心以行天罰高辛有熊泉
之役唐堯有丹水之師此皆著之前典昭之後王誠如
公言帝王無省方之文乎且朕此行也以義舉耳使流
度衣冠之胄還其墟墳復其桑梓止為濟難銓才不欲
窮兵極武安曰若鑾駕必欲親動猶不願遠涉江淮可
暫幸洛陽明授勝略馳紙檄于丹陽開其改迷之路如
其不庭伐之可也堅不納先是羣臣以堅信重道安謂
安曰主上欲有事於東南公何不為蒼生致一言也故
安因此而諫苻融及尚書原紹石越等上書面諫前後
數十堅終不從堅少子中山公詵有寵于堅又諫曰臣
聞季梁在隋楚人憚之宫竒在虞晉不闚兵國有人焉
故也及謀之不用而亡不淹歲前車之覆軌後車之明
鑒陽平公國之謀主而陛下違之晉有謝安桓冲而陛
下伐之是行也臣竊惑焉堅曰國有元龜可以决大謀
朝有公卿可以定進否孺子言焉將為戮也所司奏劉
蘭討蝗幽州經秋冬不滅請徵下廷尉詔獄堅曰災降
自天非人力所能除也此自朕之政違所致蘭何罪焉
明年吕光發長安堅送于建章宫謂光曰西戎荒俗非
禮義之邦羈縻之道服而赦之示以中國之威導以王
化之法勿極武窮兵過深殘掠加鄯善王休密䭾使持
節散騎常侍都督西域諸軍事寧西將軍車師前部王
彌窴使持節平西將軍西域都護率其國兵為光鄉導
是年益州西南夷海東諸國皆遣使貢其方物堅南游
㶚上從容謂羣臣曰軒轅大聖也其仁若天其智若神
猶隨不順者從而征之居無常所以兵為衛故能日月
所照風雨所至莫不率從今天下垂平惟東南未殄朕
忝荷大業巨責攸歸豈敢優游卒歲不建大同之業每
思桓温之寇也江東不可不滅今有勁卒百萬文武如
林鼓行而摧遺晉若商風之隕秋籜朝廷内外皆言不
可吾實未觧所由晉武若信朝士之言而不征吳者天
下何由一軌吾計決矣不復與諸卿議也太子宏進曰
吴今得歲不可伐也且晉主無罪人為之用謝安桓冲
兄弟皆一方之儁才君臣戮力阻險長江未可圖也但
可厲兵積粟以待暴主一舉而滅之今若動而無功則
威名損於外資財竭於内是故聖王之行師也内斷必
誠然後用之彼若憑長江以固守徙江北百姓於江南
增城清野杜門不戰我已疲矣彼未引弓土下氣癘不
可久留陛下將若之何堅曰往年車騎滅燕亦犯歲而
捷之天道幽遠非汝所知也昔始皇之滅六國其王豈
皆暴乎且内斷於心久矣舉必剋之何為無功吾方命
蠻夷以攻其内精甲勁兵以攻其外内外如此安有不
剋道安曰太子之言是也願陛下納之堅弗從冠軍慕
容垂言於堅曰陛下德侔軒唐功高湯武威澤被于八
表遠夷重譯而歸司馬昌明因餘燼之資敢距王命是
而不誅法將安措孫氏跨僭江東終并於晉其勢然也
臣聞小不敵大弱不御彊况大秦之應符陛下之聖武
彊兵百萬韓白盈朝而令其偷魂假號以賊虜遺子孫
哉詩云築室于道謀是用不潰于成陛下内斷神謀足
矣不煩廣訪朝臣以亂聖慮昔晉武之平吳也言可者
張杜數賢而已若採羣臣之言豈能建百世之功諺云
憑天俟時時已至矣其可已乎堅大悅曰與吾定天下
者其惟卿耳賜帛五百匹彗星埽東井自堅之建元十
七年四月長安有水影遠觀若水視地則見人至是則
止堅惡之上林竹死洛陽地陷晉車騎將軍桓冲率衆
十萬伐堅遂攻襄陽遣前將軍劉波冠軍桓石虔振威
桓石民攻沔北諸城輔國楊亮伐蜀攻拔伍城進攻涪
城龍驤胡彬攻下蔡鷹揚郭銓攻武當冲别將攻萬歲
城拔之堅大怒遣其子征南叡及冠軍慕容垂左衛毛
當率步騎五萬救襄陽揚武張崇救武當後將軍張蚝
步兵校尉姚萇救涪城叡次新野垂次鄧城王師敗張
崇于武當掠二千餘戶而歸叡遣垂及驍騎石越為前
鋒次于沔水垂越夜命三軍人持十炬火繫炬於樹枝
光照十數里中冲懼退還上明張蚝出斜谷楊亮亦引
兵退歸堅下書悉發諸州公私馬人十丁遣一兵門在
灼然者為崇文義從良家子年二十已下武藝驍勇富
室材雄者皆拜羽林郎下書期剋捷之日以帝為尚書
左僕射謝安為吏部尚書桓冲為侍中並立第以待之
良家子至者三萬餘騎其秦州主簿金城趙盛之為建
威將軍少年都統遣征南苻融驃騎張蚝撫軍苻方衛
軍梁成平南慕容暐冠軍慕容垂率步騎二十五萬為
前鋒堅發長安戎卒六十餘萬騎二十七萬前後千里
旗鼓相望堅至項城凉州之兵始逹咸陽蜀漢之軍順
流而下幽冀之衆至于彭城東西萬里水陸齊進軍漕
萬艘自河入石門逹于汝潁融等攻陷壽春執晉平虜
將軍徐元喜安豐太守王先垂攻陷鄖城害晉將軍王
太邱梁成與其揚州刺史王顯弋陽太守王詠等率衆
五萬屯于洛澗柵淮以遏東軍成頻敗王師晉遣都督
謝石徐州刺史謝元豫州刺史桓伊輔國謝琰等水陸
七萬相繼距融去洛澗二十五里憚成不進龍驤將軍
胡彬先保硖石為融所逼糧盡詐揚沙以示融軍潜遣
使告石等曰今賊盛糧盡恐不見大軍融軍人獲而送
之融乃馳使白堅曰賊少易俘但懼其越逸宜速進衆
軍掎擒賊帥堅大悅恐石等遁也捨大軍于項城以輕
騎八千兼道赴之令軍人曰敢言吾至壽春者拔舌故
石等弗知晉龍驤將軍劉牢之率勁卒五千夜襲梁成
壘剋之斬成及王顯王詠等十將士卒死者萬五千謝
石等以既敗梁成水陸繼進堅與苻融登城而望王師
見部陣齊整將士精銳又北望八公山上草木皆類人
形顧謂融曰此亦勍敵也何謂少乎憮然有懼色初朝
廷聞堅入寇會稽王道子以威儀鼓吹求助於鍾山之
神奉以相國之號及堅之見草木狀人若有力焉堅遣
其尚書朱序說石等以衆盛欲脅而降之序詭謂石曰
若秦百萬之衆皆至則莫可敵也及其衆軍未集宜在
速戰若挫其前鋒可以得志石聞堅在壽春也懼謀不
戰以疲之謝琰勸從序言遣使請戰許之時張蚝敗謝
石于肥南謝元謝琰勒卒數萬陣以待之蚝乃退列陣
逼肥水王師不得渡遣使謂融曰君懸軍深入置陣逼
水此持久之計豈欲戰者乎若小退師令將士周旋僕
與君公緩轡而觀之不亦美乎融於是麾軍却陣欲因
其濟水覆而取之軍遂奔退制之不可止融馳騎略陣
馬倒被殺軍遂大敗王師乘勝追擊至于青岡死者相
枕堅為流矢所中單騎遁還於淮北饑甚人有進壺飱
豚髀者堅食之大悅曰昔公孫豆粥何以加也命賜帛
十疋緜十斤辭曰臣聞白龍厭天池之樂而見困豫且
陛下目所覩也耳所聞也今蒙塵之難豈自天乎且妄
施不為惠妄受不為忠陛下臣之父也安有子養而求
報哉弗顧而退堅大慚顧謂其夫人張氏曰朕若用朝
臣之言豈見今日之事邪當何面目復臨天下乎澘然
流涕而去聞風聲鶴唳皆疑晉師之至其僕射張天錫
尚書朱序及徐元喜等皆歸順初諺言堅不出項羣臣
勸堅停項為六軍聲鎮堅不從故敗諸軍悉潰惟慕容
垂一軍獨全堅以千餘騎赴之垂子寳勸垂殺堅垂不
從乃以兵屬堅初慕容暐屯鄖城姜成等守漳口晉隨
郡太守夏侯澄攻姜成斬之暐棄其衆奔還堅收離集
散比至洛陽衆十餘萬百官威儀軍容粗備未及關而
垂有貳志說堅請廵撫燕岱并求拜墓堅許之權翼固
諫以為不可堅不從尋懼垂為變悔之遣驍騎石越率
卒三千戍鄴驃騎張蚝率羽林五千戍并州留兵四千
配鎮軍毛當戍洛陽堅至自淮南次于長安東之行宫
哭苻融而後入告罪于其太廟赦殊死已下文武增位
一級厲兵勸農存䘏孤老諸士卒不返者皆復其家終
世贈融大司馬諡曰哀公衛軍從事中郎丁零翟斌反
于河南長樂公苻丕遣慕容垂及苻飛龍討之垂南結
丁零殺飛龍盡坑其衆豫州牧平原公苻暉遣毛當擊
翟斌為斌所敗當死之垂子農亡奔列人招集羣盗衆
至萬數千丕遣石越擊之為農所敗越死之垂引丁零
烏丸之衆二十餘萬為飛梯地道以攻鄴城慕容暐弟
燕故濟北王泓先為北地長史聞垂攻鄴亡命奔關東
收諸馬收鮮卑衆至數千還屯華隂慕容暐乃潜使諸
弟及宗人起兵于外堅遣將軍強永率騎擊之為泓所
敗泓衆遂盛自稱使持節大都督陕西諸軍事大將軍
雍州牧濟北王推叔父垂為丞相都督陕東諸軍事領
大司馬冀州牧吴王堅謂權翼曰吾不從卿言鮮卑至
是關東之地吾不復與之争將若泓何翼曰寇不可長
慕容垂正可據關東為亂不暇近逼今暐及宗族種類
盡在京師鮮卑之衆布於畿甸實社稷之元憂宜遣重
將討之堅乃以廣平公苻熙為使持節都督雍州雜戎
諸軍事鎮東大將軍雍州刺史鎮蒲坂徵苻叡為都督
中外諸軍事衛大將軍司隸校尉錄尚書事配兵五萬
以左將軍竇衝為長史龍驤姚萇為司馬討泓于華澤
平陽太守慕容冲起兵河東有衆二萬進攻蒲坂堅命
竇衝討之苻叡勇果輕敵不恤士衆泓聞其至也懼率
衆將奔關東叡馳兵要之姚萇諫曰鮮卑有思歸之心
宜驅令出關不可遏也叡弗從戰于華澤叡敗績被殺
堅大怒萇懼誅遂叛竇衝擊慕容冲于河東大破之冲
率騎八千奔于泓軍泓衆至十餘萬遣使謂堅曰秦為
無道滅我社稷今天誘其衷使秦師傾敗將欲興復大
燕吳王已定關東可速資備大駕奉送家兄皇帝并宗
室功臣之家泓當率關中燕人翼衛皇帝還返鄴都與
秦以虎牢為界分王天下永為鄰好不復為秦之患也
鉅鹿公輕戇銳進為亂兵所害非泓之意堅大怒召慕
容暐責之曰卿父子干紀僭亂乖逆人神朕應天行罰
盡兵勢而得卿卿非改迷歸善而合宗蒙宥兄弟布列
上將納言雖曰破滅其實若歸奈何因王師小敗便猖
悖若此垂為長蛇於關東泓冲稱兵内侮泓書如此卿
欲去者朕當相資卿之宗族可謂人面獸心殆不可以
國士期也暐叩頭流血泣涕陳謝堅久之曰書云父子
兄弟無相及也卿之忠誠實簡朕心此自三豎之罪非
卿之過復其位而待之如初命暐以書招喻垂及泓冲
使息兵還長安恕其反叛之咎而暐密遣使者謂泓曰
今秦數已終長安怪異特甚當不復能久立吾既籠中
之人必無還理昔不能保守宗廟致令傾喪若斯吾罪
人也不足復顧吾之存亡社稷不輕勉建大業以興復
為務可以吳王為相國中山王為太宰領大司馬汝可
為大將軍領司徒承制封拜聽吾死問汝便即尊位泓
於是進向長安改年曰燕興是時鬼夜哭三旬而止堅
率步騎二萬討姚萇于北地次于趙氏塢使護軍楊璧
游騎三千斷其奔路右軍徐成左軍竇衝鎮軍毛盛等
屢戰敗之仍斷其運水之路馮翊游欽因淮南之敗聚
衆數千保據頻陽遣軍運水及粟以饋姚萇楊璧盡獲
之萇軍渴甚遣其弟鎮北尹買率勁卒二萬決堰竇衝
率衆敗其軍于鸛雀渠斬尹及首級萬三千萇衆危懼
人有渴死者俄而降雨於萇營營中水三尺周營百步
之外寸餘而已於是萇軍大振堅方食去案怒曰天其
無心何故降澤賊營萇又東引慕容泓為援泓謀臣高
盖宿勤崇等以泓德望後冲且持法苛峻乃殺泓立冲
為皇太弟承制行事自相署置姚萇留其弟征虜緒守
楊渠川大營率衆七萬来攻堅堅遣楊璧等擊之為萇
所敗獲楊璧毛盛徐成及前軍齊午等數十人皆禮而
遣之苻暉率洛陽陕城之衆七萬歸于長安益州刺史
王廣遣將軍王蚝率蜀漢之衆来赴難堅聞慕容冲去
長安二百餘里引師而歸使撫軍苻方戍驪山拜苻暉
使持節散騎常侍都督中外諸軍事車騎大將軍司隸
校尉錄尚書配兵五萬距冲河間公苻琳為中軍大將
軍為暉後繼冲乃令婦人乘牛為衆揭竿為旗揚土為
塵督厲其衆晨攻暉營于鄭西暉出距戰冲揚塵鼓譟
暉師敗績堅又以尚書姜宇為前將軍與苻琳率衆三
萬擊冲于灞上為冲所敗宇死之琳中流矢冲遂據阿
房城初堅之滅燕冲姊偽清河公主年十四有殊色堅
納之寵冠後庭冲年十二亦有龍陽之姿堅又幸之姊
弟專寵宫人莫進長安歌之曰一雌復一雄雙飛入紫
宫咸懼為亂王猛切諫堅乃出冲長安又謠曰鳳皇鳳
皇止阿房堅以鳳皇非梧桐不棲非竹實不實乃植桐
竹數十萬株于阿房城以待之冲小字鳳皇至是終為
堅賊入止阿房城焉晉西中郎將桓石虔進據魯陽遣
河南太守高茂北戍洛陽晉冠軍謝元次于下邳徐州
刺史趙遷棄彭城奔還元前鋒張願追遷及于碭山轉
戰而免元進據彭城時吕光討平西域三十六國所獲
珍寳以萬萬計堅下書以光為使持節散騎常侍都督
玉門以西諸軍事安西將軍西域校尉進封順鄉侯增
邑一千戶劉牢之伐兖州堅刺史張崇棄鄄城奔于慕
容垂牢之遣將軍劉襲追崇戰于河南斬其東平太守
楊光而退牢之遂據鄄城慕容冲進逼長安堅登城觀
之歎曰此虜何從出也其彊若斯大言責冲曰爾軰羣
奴正可牧牛羊何為送死冲曰奴則奴矣既厭奴苦復
欲取爾見代堅遣使送錦袍一領遺冲稱詔曰古人兵
交使在其間卿遠来草創得無勞乎今送一袍以眀本
懷朕於卿恩分如何而於一朝忽為此變冲命詹事答
之亦稱皇太弟有令孤今心在天下豈顧一袍小惠苟
能知命便可君臣束手早送皇帝自當寬貸苻氏以酬
曩好終不使既往之施獨美於前堅大怒曰吾不用王
景略陽平公之言使白虜敢至於此苻丕在鄴糧竭馬
無草削松木而食之會丁零叛慕容垂垂引師去鄴始
具西問知苻叡等喪敗長安危逼乃遣其陽平太守邵
興率騎一千將北引重合侯苻謨高邑侯苻亮阜城侯
苻定于常山固安侯苻鍳中山太守王充于中山以為
已援垂遣將軍張崇要興獲之于襄國南又遣其參軍
封孚西引張蚝并州刺史王騰于晉陽毛騰以衆寡不
赴丕進退路窮乃謀於羣寮司馬楊膺唱歸順之計丕
猶未從會晉遣濟北太守丁匡據碻磝濟陽太守郭滿
據滑臺將軍劉肱劉襲次于河北丕遣將軍桑據距之
為王師所敗襲等進攻黎陽剋之丕懼乃遣從弟就與
參軍焦逵請救于謝元丕書稱假途求糧還赴國難須
軍援既接以鄴與之若西路不通長安陷没請率所領
保守鄴城乃羈縻一方文降而已逵與參軍姜讓密謂
揚膺曰今禍難如此京師阻隔吉凶莫審密邇寇讐三
軍罄絶傾危之甚朝不及夕觀公豪氣不除非救世之
主既不能竭盡誠欵速致糧援方設兩端必無成也今
日之殆疾於轉機不容虚設徒成反覆宜正書為表以
結殷勤若王師之至必當致身如其不從可逼縛與之
苟不義服一人力耳古人行權寧濟為功况君侯累葉
載德顯祖初著名於晉朝今復建崇勲使功業相繼千
載一時不可失也膺素輕丕自以力能逼之乃改書而
遣逵等并遣濟南毛蜀毛鮮等分房為任於晉堅遣鴻
臚郝稚徵處士王嘉于到獸山既至堅每日召嘉與道
安於外殿動靖諮問之慕容暐入見東堂稽首謝曰弟
冲不識義方孤背國恩臣罪應萬死陛下垂天地之容
臣蒙更生之惠臣二子昨㛰眀當三日愚欲暫屈鑾駕
幸臣私第堅許之暐出嘉曰椎蘆作蘧蒢不成文章會
天大雨不得殺羊堅與羣臣莫之能觧是夜大雨晨不
果出初暐之遣諸弟起兵於外也堅防守甚嚴謀應之
而無因時鮮卑在城者猶有千餘人暐乃密結鮮卑之
衆謀伏兵請堅因而殺之令其豪帥悉羅騰屈突鐵侯
等潜告之曰官今使侯外鎮聽舊人悉随可於某日會
集某處鮮卑信之北部人突賢與其妺别妺為左將軍
竇衝小妻聞以告衝請留其兄衝馳入白堅堅大驚召
騰問之騰具首服堅乃誅暐父子及其宗族城内鮮卑
無少長及婦女皆殺之慕容垂復圍鄴城焦逵既至朝
廷果欲徵丕任子然後出師逵固陳丕欵誠無貳并宣
楊膺之意乃遣劉牢之等率衆二萬水陸運漕救鄴時
長安大饑人相食諸將歸而吐肉以飴妻子慕容冲僭
稱尊號于阿房改年更始堅與冲戰各有勝負嘗為冲
軍所圍殿中上將軍鄧邁左中郎將鄧綏尚書郎鄧瓊
相謂曰吾門世荷榮寵先君建殊功於國家不可不立
忠效節以成先君之志且不死君難者非丈夫也於是
與毛長樂等蒙虎皮奮矛而擊冲軍冲軍潰堅獲免嘉
其忠勇並拜五校加三品將軍賜爵關内侯冲又遣其
尚書令高盖率衆夜襲長安攻陷南門入于南城左將
軍竇衝前禁將軍李辯等擊敗之斬首千八百級分其
尸而食之堅尋敗冲于城西追奔至于阿房諸將請乘
勝入城堅懼為冲所獲乃擊金以止軍是時劉牢之至
枋頭征東參軍徐義宦人孟豐告苻丕楊膺姜讓等謀
反丕收膺讓戮之牢之以丕自相屠戮盤桓不進苻暉
屢為冲所敗堅讓之曰汝吾之子也擁大衆屢為白虜
小兒所摧何用生為暉憤恚自殺關中保壁三十餘所
推平遠將軍馮翊趙敖為統主相率結盟遣兵糧助堅
左將軍苟池右將軍俱石子率騎五千與冲争麥戰于
驪山為冲所敗池死之石子奔鄴堅大怒復遣領軍楊
定率左右精騎二千五百擊冲大敗之俘掠鮮卑萬餘
而還堅怒悉坑之定果勇善戰冲深憚之遂穿馬埳以
自固劉牢之至鄴慕容垂北如新城鄴中饑甚丕率鄴
城之衆就晉榖于枋頭牢之入屯鄴城慕容垂軍人饑
甚多奔中山幽冀人相食初關東謠曰幽州缺生當滅
若不滅百姓絶缺垂之本名與丕相持經年百姓死幾
絶先是姚萇攻新平新平太守苟輔將降之郡人遼西
太守馮傑蓮勺令馮羽等諫曰天下喪亂忠臣乃見昔
田單守一城而存齊今秦之所有猶連州累鎮郡國百
城臣子之於君父盡心焉盡力焉死而後已豈宜貳哉
輔大悅於是憑城固守萇為土山地道輔亦為之或戰
山峰萇衆死者萬有餘人輔乃詐降萇將入覺之引衆
而退輔馳出擊之斬獲萬計至是糧竭矢盡外救不至
萇遣使謂輔曰吾方以義取天下豈讐忠臣乎卿但率
見衆男女還長安吾須此城置鎮輔以為然率男女萬
五千口出城萇圍而阬之男女無遺初石虎末清河崔
悅為新平相為郡人所殺悅子液後仕堅為尚書郎自
表父讐不同天地請還冀州堅愍之禁錮新平人缺其
城角以恥之新平酋望深以為慙故相率距萇以立忠
義時有羣鳥數萬翔鳴于長安城上其聲甚悲占者以
為鬭羽不終年有甲兵入城之象冲率衆登城堅身貫
甲胄督戰距之飛矢滿身血流被體時雖兵寇危逼馮
翊諸堡壁猶有負糧冐難而至者多為賊所殺堅謂之
曰聞来者率不善逹誠是忠臣赴難之義當今寇難殷
繁非一人之力所能濟也庶眀靈有照禍極災返善報
誠順為國自愛蓄糧厲甲端聽師期不可徒喪無成相
随虎口三輔人為冲所略者咸遣使告堅請放火以為
内應堅曰哀諸卿忠誠之意也何復己巳但時運圯喪
恐無益於國空使諸卿坐自夷滅吾所不忍也且吾精
兵若虎利器如霜而衂於烏合疲鈍之賊豈非天也宜
善思之衆固請曰臣等不愛性命投身為國若上天有
靈單誠或冀一濟没無遺恨矣堅遣騎七百應之而冲
營放火者為風熖所燒其能免者十有一二堅甚痛之
身為設祭而招之曰有忠有靈来就此庭歸汝先父勿
為妖形歔欷流涕悲不自勝衆咸相謂曰至尊慈恩如
此吾等有死無移冲毒暴關中人皆流散道路斷絶千
里無煙堅以甘松護軍仇騰為馮翊太守加輔國將軍
與破虜將軍蜀人蘭犢慰勉馮翊諸縣之衆咸曰與陛
下同死共生誓無有貳每夜有人周城大呼曰楊定健
兒應屬我宫殿臺觀應坐我父子同出不共汝旦尋而
不見人跡城中有書曰古符傳賈錄載帝出五將久長
得先是又謠曰堅入五將山長得堅大信之告其太子
宏曰脫如此言天或導余今留汝兼總戎政勿與賊争
利吾當出隴收兵運糧以給汝天其或者正訓予也於
是遣衛將軍楊定擊冲于城西為冲所擒堅彌懼付宏
以後事將中山公詵張夫人率騎數百出如五將宣告
州郡期以孟冬救長安宏尋將母妻宗室男女數千騎
出奔百寮逃散慕容冲入據長安縱兵大掠死者不可
勝計初秦之未亂也關中土然無火而煙氣大起方數
十里中月餘不滅堅每臨聽訟觀令百姓有怨者舉煙
于城北觀而錄之長安為之語曰欲得必存當舉煙又
為謠曰長鞘馬鞭擊左股太歲南行當復虜秦人呼鮮
卑為白虜慕容垂之起於關東歲在癸未堅之分氐戶
於諸鎮也趙整因侍援琴而歌曰阿得脂阿得脂博勞
舊父是仇綏尾長翼短不能飛遠徙種人留鮮卑一旦
緩急語阿誰堅笑而不納至是整言騐矣堅至五將山
姚萇遣將軍吳忠圍之堅衆奔散獨侍御十數人而已
神色自若坐而待之召宰人進食俄而忠至執堅以歸
新平幽之于别室萇求傳國璽於堅曰萇次膺符歷可
以為惠堅瞋目叱之曰小羌乃敢干逼天子豈以傳國
璽授汝羌也圖緯符命何所依據五胡次序無汝羌名
違天不祥其能久乎璽已送晉不可得也萇又遣尹緯
說堅求為堯舜禪代之事堅責緯曰禪代者聖賢之事
姚萇叛賊奈何擬之古人堅既不許萇以禪代罵而求
死萇乃縊堅于新平佛寺中時年四十八中山公詵及
張夫人並自殺是歲太元十年也宏之奔也歸其南秦
州刺史楊璧于下辯璧距之乃奔武氐豪張熙假道歸
順朝廷處宏于江州宏歴位輔國將軍桓元簒位以宏
為梁州刺史義熙初以謀叛被誅初堅彊盛之時國有
童謠云河水清復清苻詔死新城堅聞而惡之每征伐
戒軍候云地有名新者避之時又童謠云阿堅連牽三
十年若後欲敗當在江淮間堅在位二十七年因壽春
之敗其國大亂後二年竟死於新平佛寺咸應謠言矣
丕僭號偽追諡堅曰世祖宣昭皇帝
苻丕字永叙堅之長庶子也少而聰慧好學博綜經史
堅與言將略嘉之命鄧羌教以兵法文武才幹亞于苻
融為將善收士卒情出鎮于鄴東夏安之堅敗歸長安
丕為慕容垂所逼自鄴奔枋頭堅之死也丕復入鄴城
將收兵趙魏西赴長安會幽州刺史王永平州刺史苻
沖頻為垂將平規等所敗乃遣昌黎太守宋敞焚燒和
龍薊城宫室率衆三萬進屯壺關遣使招丕丕乃去鄴
率男女六萬餘口進如潞川驃騎張蚝并州刺史王騰
迎之入據晉陽始知堅死問舉哀于晉陽三軍縞素王
永留苻沖守壺關率騎一萬會丕勸稱尊號丕從之乃
以太元十年僭即皇帝位于晉陽南立堅行廟大赦境
内改元曰太安置百官以張蚝為侍中司空封上黨郡
公王永為使持節侍中都督中外諸軍事車騎大將軍
尚書令進封清河公王騰為散騎常侍中軍大將軍司
隸校尉陽平郡公苻沖為左光禄大夫尚書左僕射西
平王俱石子為衛將軍濮陽公楊輔為尚書左僕射濟
陽公王亮為護軍將軍彭城公強益耳梁暢為侍中徐
義為吏部尚書並封縣公自餘封授各有差是時安西
吕光自西域還師至于宜禾堅涼州刺史梁熙謀閉境
距之高昌太守楊翰言於熙曰吕光新定西國兵彊氣
銳其鋒不可當也度其事意必有異圖且今關中擾亂
京師存亡未知自河已西迄于流沙地方萬里帶甲十
萬鼎峙之勢實在今日若光出流沙其勢難測高梧谷
口水險之要宜先守之而奪其水彼既窮渴自然投戈
如其以遠不守伊吾之關亦可距也若度此二要雖有
子房之策難為計矣地有所必争真此機也熙弗從美
水令犍為張統說熙曰主上傾國南討覆敗而還慕容
垂擅兵河北泓沖寇逼京師丁零雜虜䟦扈關洛州郡
姦豪所在風扇王綱弛絶人懷利已今吕光廻師將軍
何以抗也熙曰誠深憂之未知計之所出統曰光雄果
勇毅眀略絶人今以蕩西域之威擁歸師之銳鋒若猛
火之盛於原弗可敵也將軍世受殊恩忠誠夙著立勲
王室宜在於今行唐公洛上之從弟勇冠一時為將軍
計者莫若奉為盟主以攝衆望推忠義以總率羣豪則
光無異心也資其精銳東兼毛興連王統楊璧集四州
之衆埽兇逆於諸夏寧帝室於關中此桓文之舉也熙
又不從殺洛于西海以子允為鷹揚將軍率衆五萬距
光于酒泉敦煌太守姚静晉昌太守李純以郡降光允
及光戰于安彌為光所敗武威太守彭濟執熙迎光光
殺之建威西郡太守索泮奮威督洪池已南諸軍事酒
泉太守宋皓等並為光所殺堅尚書令魏昌公苻纂自
關中来奔拜太尉進封東海王以中山太守王兖為平
東將軍平州刺史阜城侯苻定為征東將軍冀州牧高
城侯苻紹為鎮東將軍督冀州諸軍事重合侯苻謨為
征西將軍幽州牧高邑侯苻亮為鎮北大將軍督幽平
二州諸軍事並進爵郡公定紹據信都謨亮先據常山
慕容垂之圍鄴城也並降于垂聞丕稱尊號遣使謝罪
王兖固守博陵與垂相持左將軍竇衝秦州刺史王統
河州刺史毛興益州刺史王廣南秦州刺史楊璧衛將
軍楊定並據隴右遣使招丕請討姚萇丕大悅以定為
驃騎大將軍雍州牧衝為征西大將軍梁州牧統鎮西
大將軍興車騎大將軍璧征南大將軍並開府儀同三
司加散騎常侍廣安西將軍皆進位州牧於是王永宣
檄州郡迎奉乘輿戮力王室先是慕容驎攻王兖于博
陵至是糧竭矢盡郡功曹張猗踰城聚衆應驎兖臨城
數之曰卿秦之人也吾卿之君也起衆應賊號稱義兵
何名實相違之甚卿兄往合鄉宗親逐城主天地不容
為世大戮身滅未幾卿復續之卿見為吾吏親尋干戈
競為戎首為爾君者不亦難乎今人可取卿一切之功
寧能忘卿不忠不孝之事古人有云求忠臣必出孝子
之門卿母在城不能顧之何忠義之可望惡不絶世卿
之謂也不圖中州禮義之邦而卿門風若斯卿去老母
如脫屣吾復何論哉既而城陷兖及固安侯苻鑒並為
驎所殺丕復以王永為司徒錄尚書事徐義為尚書令
加右光禄大夫初王廣還自成都也奔其兄秦州刺史
統及長安不守廣攻河州牧毛興于枹罕興遣建節將
軍臨清伯衛平率其宗人千七百夜襲廣軍大敗之王
統復遣兵助廣興於是嬰城固守既而襲王廣敗之廣
亡奔秦州為隴西鮮卑匹蘭所執送詣姚萇興既敗王
廣謀伐王統于上邽枹罕諸氐皆窘於兵革而疲不堪
命乃殺興推衛平為使持節安西將軍河州刺史遣使
請命刁雲殺慕容忠乃推慕容永為使持節大都督中
外諸軍事大將軍大單于雍秦梁涼四州牧錄尚書事
河東王稱藩于垂征東苻定鎮東苻紹征北苻謨鎮北
苻亮皆降于慕容垂丕又進王永為左丞相苻纂為大
司馬張蚝為太尉王騰為驃騎大將軍儀同三司徐義
為司空苻沖為車騎大將軍尚書令儀同三司俱石子
為衛大將軍尚書左僕射領官皆如故永又檄州郡同
討垂萇期以孟冬上旬會大駕於臨晉於是天水姜延
馮翊寇眀河東王昭新平張晏京兆杜敏扶風馬郎建
忠高平牧官都尉王敏等咸承檄起兵各有衆數萬遣
使應丕皆就拜將軍郡守封列侯冠軍鄧景擁衆五千
據彭池與竇衝為首尾擊萇平涼太守金熙安定北部
都尉鮮卑没奕于率鄯善王胡員吒護羌中郎將梁苟
奴等與萇左將軍姚方城鎮遠強京戰于孫邱谷大敗
之枹罕諸氐以衛平年老不可以成事業議廢之而憚
其宗彊連日不決氐有啖青者謂諸將曰大事宜定東
討姚萇不可沉吟猶豫一旦事發反為人害諸軍但請
衛公會集衆將青為諸軍決之衆以為然於是大饗諸
將青抽劍而前曰今天下大亂豺狼塞路吾曹今日可
謂休戚是同非賢眀之主莫可濟艱難也衛公朽耄不
足以成大事宜反初服以避賢路狄道長苻登雖王室
疎屬而志略雄眀請共立之以赴大駕諸君若有不同
者便下異議乃奮劍攘袂將斬貳已者衆皆從之莫敢
仰視於是推登為帥遣使於丕請命丕以登為征西大
將軍開府儀同三司南安王持節及州郡督因其所稱
而授之又以徐義為右丞相丕留王騰守晉陽楊輔戍
壺關率衆四萬進據平陽王統以秦州降姚萇慕容永
以丕至平陽恐不自固乃遣使求假道還東丕弗許遣
王永及苻纂攻之以俱石子為前鋒都督與慕容永戰
于襄陵王永大敗永及石子皆死之初苻纂之奔丕也
部下壯士三千餘人丕猜而忌之及永之敗懼為纂所
殺率騎數千南奔東垣晉揚威將軍馮該自陕要擊敗
之斬丕首執其太子寧長樂王壽送于京師朝廷赦而
不誅歸之於苻宏徐義為慕容永所獲械埋其足將殺
之義誦觀世音經至夜中土開械脫於重禁之中若有
人導之者遂奔楊佺期佺期以為洛陽令苻纂及弟師
奴率丕餘衆數萬奔據杏城付登稱尊號偽諡丕為哀
平皇帝丕之臣佐皆没慕容永永乃進據上黨之長子
僭稱大號改元曰中興丕在位二年而敗
登字文高堅之族孫也父敞健之世為太尉司馬隴東
太守建節將軍後為苻生所殺堅即偽位追贈右將軍
涼州刺史以登兄同成嗣毛興之鎮上邽以為長史登
少而雄勇有壯氣麤險不修細行故堅弗之竒也長而
折節謹厚頗覽書傳拜殿上將軍稍遷羽林監揚武將
軍長安令坐事黜為狄道長及關中亂去縣歸毛興同
成言於興請以登為司馬常在營部登度量不羣好為
竒略同成常謂之曰汝聞不在其位不謀其政無數于
時將為博識者不許吾非疾汝恐或不喜人妄豫耳自
是可止汝後得政自可專意時人聞同成言多以為疾
登而抑蔽之登乃屏迹不妄交游興有事則召之戲謂
之曰小司馬可坐評事登出言輙析理中興内服焉然
敬憚而不能委任後姚萇作亂遣其弟碩德率衆伐毛
興相持久之興將死告同成曰與卿累年共擊逆羌事
終不剋何恨之深可以後事付卿小弟司馬殄碩德者
必此人也卿可換攝司馬事登既代衛平遂專統征伐
是時歲旱衆饑道殣相望登每戰殺賊名為熟食謂軍
人曰汝等朝戰暮便飽肉何憂於饑士衆從之噉死人
肉輙飽健能鬭姚萇聞之急召碩德曰汝不来必為苻
登所食盡碩德於是下隴奔萇及丕敗丕尚書寇遺奉
丕子渤海王懿濟北王昶自杏城奔登登乃具丕死問
於是為丕發喪行服三軍縞素登請立懿為主衆咸曰
渤海王雖先帝之子然年在幼沖未堪多難國亂而立
長君春秋之義也三虜跨僭寇旅殷彊豺狼梟鏡舉目
而是自古厄運之極莫甚於斯大王挺劍西州鳳翔秦
隴偏師暫接姚萇奔潰一戰之功可謂光格天地宜龍
驤虎奮拯拔舊京以社稷宗廟為先不可顧曹臧吳札
一介微節以失圖運之機不建中興之業也登於是以
太元十一年僭即皇帝位大赦境内改元曰太初立堅
神主于軍中載以輜軿羽葆青盖車建黃旗虎賁之士
三百人以衛之將戰必告凡欲所為啟主而後行繕甲
纂兵將引師而東乃告堅神主曰維曾孫皇帝臣登以
太皇帝之靈恭踐寳位昔五將之難賊羌肆害于聖躬
實登之罪也今合義旅衆餘五萬精甲勁兵足以立功
年榖豐穰足以資贍即日星言電邁直造賊庭奮不顧
命隕越為期庶上報皇帝酷冤下雪臣子大恥惟帝之
靈降監厥誠因歔欷流涕將士莫不悲慟皆刻鉾鎧為
死休字示以戰死為志每戰以長矟鉤刃為方圓大陣
知有厚薄從中分配故人自為戰所向無前初長安之
將敗也堅中罍將軍徐嵩屯騎校尉胡空各聚衆五千
據險築堡以自固而受姚萇官爵及萇之害堅嵩等以
王禮葬堅于二堡之間至是各率衆降登拜嵩鎮軍將
軍雍州刺史空輔國將軍京兆尹登復改葬堅以天子
之禮又僭立其妻毛氏為皇后弟懿為皇太弟遣使拜
苻纂為使持節侍中都督中外諸軍事太師領大司馬
進封魯王纂弟師奴為撫軍大將軍并州牧朔方公纂
怒謂使者曰渤海王世祖之孫先帝之子南安王何由
不立而自尊乎纂長史王旅諫曰南安已立理無中改
賊虜未平不可宗室之中自為仇敵願大王遠蹤光武
推聖公之義梟二虜之後徐更圖之纂乃受命於是貳
縣虜帥彭沛榖屠各董成張龍世新平羌雷惡地等盡
應之有衆十餘萬纂遣師奴攻上郡羌酋金大黑金洛
生大黑等逆戰大敗之斬首五千八百登以竇衝為車
騎大將軍南秦州牧楊定為大將軍益州牧楊璧為司
空梁州牧苻纂敗姚碩德于涇陽姚萇自隂密距纂纂
退屯敷陸竇衝攻萇汧雍二城剋之斬其將軍姚元平
張略等又與萇戰于汧東為萇所敗登次于瓦亭萇攻
彭沛榖堡陷之沛榖奔杏城萇遷隂密登征虜馮翊太
守蘭犢率衆二萬自頻陽入于和寧與苻纂首尾將圖
長安師奴勸其兄纂稱尊號纂不從乃殺纂自立為秦
公蘭犢絶之皆為姚萇所敗登進據胡空堡戎夏歸之
者十有餘萬姚萇遣其將軍姚方城攻陷徐嵩堡嵩被
殺悉阬戎士登率衆下隴入朝那姚萇據武都相持累
戰互有勝負登軍中大饑收葚以供兵士立其子崇為
皇太子弁為南安王尚為北海王姚萇退還安定登就
食新平留其大軍于胡空堡率騎萬餘圍萇營四面大
哭哀聲動人萇惡之乃命三軍哭以應登登乃引退萇
以登頻戰輙勝謂堅有神驗亦於軍中立堅神主請曰
往年新平之禍非萇之罪臣兄襄從陕北渡假路求西
狐死首邱欲暫見鄉里陛下與苻眉要路距擊不遂而
没襄勅臣行殺非臣之罪苻登陛下末族尚欲復讐臣
為兄報恥於情理何負昔陛下假臣龍驤之號謂臣曰
朕以龍驤建業卿其勉之眀詔昭然言猶在耳陛下雖
過世為神豈假手于苻登而圖臣忘前征時言邪今為
陛下立神象可歸休於此勿計臣過聽臣至誠登進師
攻萇既而升樓謂萇曰自古及今安有殺君而反立神
象請福望有益乎大呼曰弑君賊姚萇出来吾與汝决
之何為枉害無辜萇憚而不應萇自立堅神象戰未有
利軍中每夜驚恐乃嚴鼓斬象首以送登登將軍竇洛
竇于等謀反發覺出奔于萇登進討彭池不剋攻彌姐
營及繁川諸堡皆剋之萇連戰屢敗乃遣其中軍姚崇
襲大界登引師要之大敗崇于安邱俘斬二萬五千進
攻萇將吳忠唐匡于平涼剋之以尚書苻碩原為前禁
將軍滅羌校尉戍平涼登進據苟頭原以逼安定萇率
騎三萬夜襲大界營陷之殺登妻毛氏及其子弁尚擒
名將數十人驅掠男女五萬餘口而去登收合餘兵退
據胡空堡遣使齎書加竇衝大司馬騎驃將軍前鋒大
都督都督隴東諸軍事楊定左丞相上大將軍都督中
外諸軍事楊璧大將軍都督隴右諸軍事遣衝率見衆
為先驅自繁川趣長安登率衆從新平逕據新豐之千
戶固使定率隴上諸軍為其後繼璧留守仇池又命其
并州刺史楊政冀州刺史楊楷率所統大會長安萇遣
其將軍王破虜略地秦州楊定及破虜戰於清水之格
奴坂大敗之登攻張龍世于鴦泉堡姚萇救之登引退
萇密遣其將任瓫宗度詐為内應遣使招登許開門納
之登以為然雷惡地馳謂登曰姚萇多計略善御人必
為姦變願深宜詳思登乃止萇聞惡地之詣登也謂諸
將曰此羌多姦智今其詣登事必無成登聞萇懸門以
待之大驚謂左右曰雷征東其殆聖乎微此公朕幾為
豎子所誤萇攻陷新羅堡萇扶風太守齊益男奔登登
將軍路柴強武等並以衆降於萇登攻萇將張業生于
隴東萇救之不剋而退登將軍魏褐飛攻姚當成于杏
城為萇所殺馮翊郭質起兵廣鄉以應登宣檄三輔聲
萇罪惡期共殄滅衆咸然之唯鄭縣人苟曜不從聚衆
數千應姚萇登以質為平東將軍馮翊太守質遣部將
伐曜大敗而歸質乃東引楊楷以為聲援又與曜戰于
鄭東為曜所敗遂歸于萇萇以為將軍質衆皆潰散登
自雍攻萇將金温于范氏堡剋之遂渡渭水攻萇京兆
太守韋范于叚氏堡不剋進據曲牢苟曜有衆一萬據
逆方堡密應登登去曲牢繁川次于馬頭原萇率騎来
距大戰敗之斬其尚書吴忠進攻新平萇率衆救之登
引退復攻安定為萇所敗據路承堡是時萇疾病見苻
堅為祟登聞之秣馬厲兵告堅神主曰曾孫登自受任
執戈幾將一紀未嘗不為上天錫祐皇鑒垂矜所在必
剋賊旅冰摧今太皇帝之靈降災疢于逆羌以形類推
之醜虜必將不振登當因其隕斃順行天誅拯復梓宫
謝罪清廟於是大赦境内百寮進位二等與萇將姚崇
争麥于清水累為崇所敗進逼安定去城九十餘里萇
疾小瘳率衆距登登去營逆萇萇遣其將姚熙隆别攻
登營登懼退還萇夜引軍過登營三十餘里以躡登後
旦而候人告曰賊諸營已空不知所向登驚曰此為何
人去令我不知来令我不覺謂其將死忽然復来朕與
此羌同世何其厄哉遂罷師還雍以竇衝為右丞相尋
而衝叛自稱秦王建年號登攻之于野人堡衝請救於
姚萇萇遣其太子興攻胡空堡以救之登引兵還赴胡
空堡衝遂與萇連和至是萇死登聞之喜曰姚興小兒
吾將折杖以笞之於是大赦盡衆而東攻屠各姚奴帛
蒲二堡剋之自甘泉向關中興追登不及數十里登從
六陌趣廢橋興將尹緯據橋以待之登争水不得衆渴
死者十二三與緯大戰為緯所敗其夜衆潰登單馬奔
雍初登之東也留其弟司徒廣守雍太子崇守胡空堡
廣崇聞登敗出奔衆散登至無所歸遂奔平涼收集遺
衆入馬毛山興率衆攻之登遣子汝隂王宗質于隴西
鮮卑乞伏乾歸結婚請援乾歸遣騎二萬救登登引軍
出迎與興戰于山南為興所敗登被殺在位九年時年
五十二崇奔于湟中僭稱尊號改元延初偽諡登曰高
皇帝廟號太宗崇為乾歸所逐崇定皆死始健以穆帝
永和七年僭立至登五世凡四十有四歲以孝武帝太
元十九年滅
苻雄字元才洪之季子也少善兵書而多謀略好施下
士便弓馬有政術健僭位為佐命元勲權侔人主而謙
恭奉法健常曰元才吾姬旦也及卒健哭之歐血曰天
不欲吾定四海邪何奪元才之速也子堅見前載記
王堕字安生京兆霸城人也博學有雄才眀天文圖緯
苻洪征梁犢以堕為司馬謂洪曰䜟言苻氏應王公其
人也洪深然之及為宰相著匪躬之稱健常歎曰天下
羣官皆如王令君者隂陽曷不和乎甚敬重之性剛峻
疾惡雅好直言疾董榮彊國如仇讐每於朝見之際略
不與言人謂之曰董尚書貴幸一時公宜降意堕曰董
龍是何雞狗而令國士與之言乎榮聞而慙恨遂勸生
誅之及刑榮謂堕曰君今復敢數董龍作雞狗乎堕瞋
目而叱之龍榮之小字也
王猛字景略北海劇人也家于魏郡少貧賤以鬻畚為
業嘗貨畚於洛陽乃有一人貴買其畚而云無直自言
家去此無遠可随我取直猛利其貴而從之行不覺遠
忽至深山見一父老鬚髮皓然踞胡牀而坐左右十許
人有一人引猛進拜之父老曰王公何緣拜也乃十倍
償畚直遣人送之猛既出顧視乃嵩高山也猛瓌姿雋
偉博學好兵書謹重嚴毅氣度雄遠細事不干其慮自
不參其神契略不與交通是以浮華之士咸輕而笑之
猛悠然自得不以屑懷少游於鄴都時人罕能識也惟
徐統見而竒之召為功曹遁而不應遂隐于華隂山懷
佐世之志希龍顔之主歛翼待時候風雲而後動桓温
入關猛被褐而詣之一面談當世之事捫蝨而言旁若
無人温察而異之問曰吾奉天子之命率銳師十萬杖
義討逆為百姓除殘賊而三秦豪傑未有至者何也猛
曰公不遠數千里深入宼境長安咫尺不渡灞水百姓
未見公心故也所以不至温默然無以酬之温之將還
賜猛車馬拜高官督護請與俱南猛還山諮師師曰卿
與桓温豈並世哉在此自可富貴何為遠乎猛乃止苻
堅將有大志聞猛名遣吕婆樓招之一見便若平生語
及廢興大事異符同契若元德之遇孔眀也及堅僭位
以猛為中書侍郎時始平多枋頭西歸之人豪右縱横
劫盗充斥乃轉猛為始平令猛下車眀法峻刑澄察善
惡禁勒彊豪鞭殺一吏百姓上書訟之有司劾奏檻車
徵下廷尉詔獄堅親問之曰為政之體德化為先莅任
未幾而殺戮無數何其酷也猛曰臣聞宰寧國以禮治
亂邦以法陛下不以臣不才任臣以劇邑謹為眀君揃
除凶猾始殺一姦餘尚萬數若以臣不能窮殘盡暴肅
清軌法者敢不甘心鼎鑊以謝孤負酷政之刑臣實未
敢受之堅謂羣臣曰王景略固是夷吾子産之儔也於
是赦之遷尚書左丞咸陽内史京兆尹未幾除吏部尚
書太子詹事又遷尚書左僕射輔國將軍司隸校尉加
騎都尉居中宿衛時猛年三十六歲中五遷權傾内外
宗戚舊臣皆害其寵尚書仇騰丞相長史席寳數譖毁
之堅大怒黜騰為甘松護軍寳白衣領長史爾後上下
咸服莫有敢言頃之遷尚書令太子太傅加散騎常侍
猛頻表累讓堅竟不許又轉司徒錄尚書事餘如故猛
辭以無功不拜後率諸軍討慕容暐軍禁嚴眀師無私
犯猛之未至鄴也刦盗公行及猛之至遠近帖然燕人
安之軍還以功進封清河郡侯賜以美妾五人上女妓
十二人中女妓三十八人馬百疋車十乘猛上疏固辭
不受時既留鎮冀州堅遣猛於六州之内聽以便宜從
事簡召英雋以補關東守宰授訖言臺除正居數月上
疏請以東夏事徙授親賢及悉停六州處分府選便宜
事堅不許遣其侍中梁讜詣鄴喻旨猛乃視事如前俄
入為丞相中書監尚書令太子太傅司隸校尉持節常
侍將軍侯如故稍加都督中外諸軍事猛表讓久之堅
不許其後數年復授司徒猛復上疏固辭堅竟不從猛
乃受命軍國内外萬機之務事無巨細莫不歸之猛宰
政公平流放尸素拔幽滯顯賢才外修兵革内崇儒學
勸課農桑教以廉恥無罪而不刑無才而不任庶績咸
熙百揆時叙於是兵彊國富垂及升平猛之力也堅常
從容謂猛曰卿夙夜匪懈憂勤萬機若文王得太公吾
將優游以卒歲猛曰不圖陛下知臣之過臣何足以擬
古人堅曰以吾觀之太公豈能過也常勅其太子宏長
樂公丕等曰汝事王公如事我也其見重如此廣平麻
思流寄關右因母亡歸葬請還冀州猛謂思曰便可速
装是暮已符鄉發遣及始出關郡縣已被符管攝其令
行禁整事無留滯皆此類也性剛眀清肅於善惡尤分
微時一餐之惠睚眦之忿靡不報焉時論頗以此少之
其年寢疾堅親祈南北郊宗廟社稷分遣侍臣禱河嶽
諸祀靡不周備猛疾未瘳乃大赦其境内殊死已下猛
疾甚因上疏謝恩并言時政多所弘益堅覽之流涕悲
慟左右及疾篤堅親臨省病問以後事猛曰晉雖僻陋
吳越乃正朔相承親仁善鄰國之寳也臣没之後願不
以晉為圖鮮卑羌虜我之仇也終為人患宜漸除之以
便社稷言終而死時年五十一堅哭之慟比歛三臨謂
太子宏曰天不欲使吾平一六合邪何奪吾景略之速
也贈侍中丞相餘如故給東園温眀祕器帛三千匹榖
萬石謁者僕射監護喪事葬禮一依漢大將軍霍光故
事諡曰武侯朝野巷哭三日
苻融字博休堅之季弟也少而岐嶷夙成魁偉美姿度
健之世封安樂王融上疏固辭健深竒之曰且成吾兒
箕山之操乃止苻生愛其器貌常侍左右未弱冠便有
台輔之望長而令譽彌高為朝野所屬堅僭號拜侍中
尋除中軍將軍融聰辯眀慧下筆成章至於談元論道
雖道安無以出之耳聞則誦過目不忘時人擬之王粲
嘗著浮圖賦壯麗清贍世咸珍之未有升高不賦臨喪
不誄朱彤趙整等推其妙速旅力雄勇騎射擊刺百夫
之敵也銓綜内外刑政修理進才理滯王景略之流也
尤善斷獄姦無所容故為堅所委任後為司隸校尉京
兆人董豐游學三年而返過宿妻家是夜妻為賊所殺
妻兄疑豐殺之送豐有司豐不堪楚掠誣引殺妻融察
而疑之問曰汝行往還頗有怪異及卜筮與不豐曰初
將發夜夢乘馬南渡水返而北渡復自北而南馬停水
中鞭策不去俯而視之見兩日在于水下馬左白而濕
右黑而燥寤而心悸竊以為不祥還之夜復夢如初問
之筮者筮者云憂獄訟遠三枕避三沐既至妻為具沐
夜授豐枕豐記筮者之言皆不從之妻乃自沐枕枕而
寢融曰吾知之矣周易坎為水馬為離夢乘馬南渡旋
北而南者從坎之離三爻同變變而成離離為中女坎
為中男兩日二夫之象坎為執法吏吏詰其夫婦人被
流血而死坎二隂一陽離二陽一隂相承易位離下坎
上既濟文王遇之囚牖里有禮而生無禮而死馬左而
濕濕水也左水右馬馮字也兩日昌字也其馮昌殺之
乎於是推檢獲昌而詰之昌具首服曰本與妻謀殺董
豐期以新沐枕枕為驗是以誤中婦人在冀州有老母
遇劫於路母揚聲唱盗行人為母逐之既擒劫者劫者
反誣行人為盗時日垂暮母及路人莫知孰是乃俱送
之融見而笑曰此易知耳可二人並走先出鳳陽門者
非盗既而還入融正色謂後出者曰汝真是盗何以誣
人其發姦摘伏皆此類也所在盗賊止息路不拾遺堅
及朝臣雅皆歎服州郡疑獄莫不折之於融融觀色察
形無不盡其情狀雖鎮關東朝之大事靡不馳馹與融
議之性至孝初届冀州遣使參問其母動止或日有再
三堅以為煩月聽一使後上疏請還侍養堅遣使慰喻
不許久之徵拜侍中中書監都督中外諸軍事車騎大
將軍司隸校尉太子太傅領宗正錄尚書事俄轉司徒
融苦讓不受融為將善謀略好施愛士專方征伐必有
殊功堅既有意荆揚時慕容垂姚萇等常說堅以平吳
封禪之事堅謂江東可平寢不暇旦融每諫曰知足不
辱知止不殆窮兵極武未有不亡且國家戎族也正朔
會不歸人江東雖不絶如綖然天之所相終不可滅堅
曰帝王歴數豈有常哉惟德之所授耳汝所以不如吾
者正病此不逹變通大運劉禪可非漢之遺祚然終為
中國之所并吾將任汝以天下之事奈何事事折吾沮
壊大謀汝尚如此况於衆乎堅之將入寇也融又切諫
曰陛下聽信鮮卑羌虜諂諛之言採納良家少年利口
之說臣恐非但無成亦大事去矣垂萇皆我之仇敵思
聞風塵之變冀因之以逞其凶德少年等皆富足子弟
希關軍旅苟說佞諂之言以會陛下之意不足採也堅
弗納及淮南之敗垂萇之叛堅悼恨彌深
苻朗字元逹堅之從兄子也性宏逹神氣爽邁幼懷遠
操不屑時榮堅嘗目之曰吾家千里駒也徵拜鎮東將
軍青州刺史封樂安男不得已起而就官及為方伯有
若素士耽翫經籍手不釋卷每談虚語元不覺日之將
夕登涉山水不知老之將至在任甚有稱績後晉遣淮
隂太守高素伐青州朗遣使詣謝元於彭城求降元表
朗許之詔加員外散騎侍郎既至揚州風流邁於一時
超然自得志陵萬物所與悟言不過一二人而已驃騎
長史王忱江東之雋秀聞而詣之朗稱疾不見沙門釋
法汰問朗曰見王吏部兄弟未朗曰吏部為誰非人面
而狗心狗面而人心兄弟者乎王忱醜而才慧國寳美
貌而才劣於弟故朗云然汰悵然自失其忤物侮人皆
此類也謝安常設讌請之朝士盈坐並机褥壺席朗每
事欲誇之唾則令小兒跪而張口既唾而含出頃復如
之坐者以為不及之遠也又善識味鹹酢及肉皆别所
由會稽王司馬道子為朗設盛饌極江左精餚食訖問
曰關中之食孰若此答曰皆好惟鹽味小生耳既問宰
夫皆如其言或人殺雞以食之既進朗曰此雞棲恒半
露檢之皆驗又食鵝肉知黑白之處人不信記而試之
無毫釐之差時人咸以為知味後數年王國寳譛而殺
之王忱將為荆州刺史待殺朗而後發臨刑志色自若
為詩曰四大起何因聚散無窮已既適一生中又入一
死理冥心乘和暢未覺有終始如何箕山夫奄焉處東
市曠此百年期遠同嵇叔子命也歸自天委地任冥紀
著苻子數十篇行於世亦老莊之流也
索泮字德林敦煌人也世為冠族泮少而游侠及長變
節好學有佐世才器張天錫輔政以泮為冠軍記室參
軍天錫即位拜司兵歴位禁中錄事執法御掾州府肅
然郡縣改迹遷羽林左監有勤幹之稱出為中壘將軍
西郡武威太守典戎校尉政務寬和戎夏懷其惠天錫
甚敬之苻堅見而歎曰涼州信多君子既而以泮河西
德望拜别駕吕光既剋姑臧泮固郡不降光攻而獲之
光曰孤既平西域將赴難京師梁熙無狀絶孤歸路此
朝廷之罪人卿何意阻郡固迷自同元惡泮厲色責光
曰將軍受詔討叛胡可受詔亂涼州邪寡君何罪而將
軍害之泮但苦力寡不能固守以報君父之讐豈如逆
氐彭濟望風反叛主滅臣死禮之常也乃就刑于市神
色不變弟菱有雋才仕張天錫為執法中郎冗從右監
苻堅世至伏波將軍典農都尉與泮俱被害
徐嵩字元高盛之子也少以清白著稱苻堅舉賢良為
郎中稍遷長安令貴戚子弟犯法者嵩一皆考竟請託
路絶堅甚竒之謂其叔父成曰人為長吏故當應耳此
年少落落有端貳之才遷守始平郡甚有威惠及壘陷
姚方成執而數之嵩厲色謂方成曰汝姚萇罪應萬死
主上止黃眉之斬而宥之叨據内外位為列將無犬馬
識養之誠首為大逆汝曹羌軰豈可以人理期也何不
速殺我早見先帝取姚萇於地下方成怒立斬嵩漆其
首為便器登哭之哀慟贈車騎大將軍儀同三司諡曰
忠武
通志卷一百八十九
