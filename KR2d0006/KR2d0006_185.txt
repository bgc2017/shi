通志卷一百六十一
宋右廸功郎鄭樵漁仲撰
列傳第七十四
隋
于仲文(從弟宣道宣敏)宇文忻(弟愷)豆盧勣(子毓)楊文恩(弟紀)
楊雄(子綝弟達)史祥王世積李徹侯莫陳穎
李子雄爾朱敞慕容三蔵竇榮定梁士
彦元諧虞慶則元胄達奚長儒賀婁
子幹史萬歲劉方(馮昱陳王檦通永貴)(楊武房兆)杜彦
周搖獨孤楷乞伏慧張威和洪隂
夀(子世師骨儀)楊義臣皇甫誕(陶世模敬釗)裴矩裴仁
基斛斯政
于仲文字次武其先居代後為河南洛陽人祖謹周太
師燕國公父寔大左輔謹自有傳仲文少聰敏髫齓好
學躭閱不倦父寔異之曰此兒必興吾宗九歲於雲陽
宫見周文周文問曰聞兒好讀書書中有何事仲文曰
資父事君忠孝而已周文甚嗟歎之後就博士李詳受
周易三禮略通大義及長倜儻有大志氣調英拔見稱
名公子起家趙王屬累遷安固太守有任杜兩家各失
牛後得一牛兩家俱認一州久不能決益州長史韓伯
儁曰于安固少年聰察可令決之仲文曰此易解耳乃
令二家各驅牛羣至乃放所認者牛遂向任氏羣中又
使人微傷其牛任氏嗟惋杜氏自若仲文遂訶詰杜氏
服罪而去始州刺史屈突尚宇文護之黨也先坐事下
獄無敢繩者仲文至郡窮之遂竟其獄蜀中語曰明斷
無䨇有于公不避彊禦有次武徵為御正下大夫封延
夀郡公以勲授儀同三司宣帝時為東郡太守高祖為
丞相尉遲迥作亂使誘仲文仲文拒之迥遣儀同宇文
威攻之仲文迎擊大破威以功授開府迥又遣其將宇
文胄度石濟宇文威鄒紹自白馬二道俱進復攻仲文
郡人赫連僧伽敬子哲率衆應迥仲文自度不能支棄
妻子潰圍而遁歸長安迥於是屠其三子一女高祖見
之引入臥内為之下泣賜綵五百叚黃金二百兩進位
大將軍領河南道行軍總管給鼔吹仍遣馳傳詣洛陽
發兵以討檀讓讓迥之彊將也時韋孝寬拒迥於永橋
仲文詣之有所計議總管宇文忻頗有自疑之心因謂
仲文曰公從京師來觀執政意如何也尉遲迥誠不足
平正恐事寧之後更有蔵弓之慮仲文懼忻生變因謂
之曰丞相寬仁大度明識有餘苟能竭誠必無疑貳仲
文在京三日頻見三善以此為觀非尋常人也忻曰三
善何如仲文曰有陳萬敵者新從賊中來丞相即令其
弟難敵召募鄕曲從軍討賊此其大度一也上士宋謙
奉使勾檢謙因此别求他罪丞相責之曰入網者自可
推治何湏别訪以虧大體此其不求人私二也言及仲
文妻子未嘗不潸泫此其有仁心三也忻自此遂安仲
文軍至汴州東頻破迥將進次梁郡迥守將劉孝寬棄
城走初仲文在蓼隄諸將皆曰軍自遠來疲弊不可決
戰仲文令趣食列陣既而破賊諸將問其故笑曰吾所
部將士皆山東人果於速進不宜持久乘勢擊之所以
制勝諸將皆曰非所及也進擊曹州獲迥所署刺史李
仲康及上儀同房勁檀讓以餘衆屯成武謂仲文未能
卒至方椎牛饗士仲文選騎襲之遂拔成武迥將席毗
羅衆十萬屯沛縣將攻徐州其妻子在金鄉仲文遣人
詐作毗羅使謂金鄉城主徐善净曰檀讓明日午時到
金鄉將宣蜀公令賞將士金鄉人謂為信然皆喜仲文
簡精馬偽建迥旗幟善淨以為檀讓至出城迎謁仲文
執之遂取金鄉諸將勸屠之仲文曰當寬其妻子其兵
可自歸如即屠之彼皆絶矣衆皆稱善於是毗羅恃衆
來薄官軍仲文背賊結陣設伏兵發俱曳柴鼔譟毗羅
軍潰皆投洙水死水為不流獲檀讓檻送京師河南悉
平毗羅匿滎陽人家執斬之傳首闕下勒石紀功樹於
泗上入朝京師高祖引入臥内宴享極歡賜雜綵千叚
妓女十人拜柱國屬高祖受禪不行未幾其叔父太尉
翼坐事下獄仲文亦為吏所簿於獄中上書曰曩者尉
遲迥逆亂所在景從臣任處關河地居衝要嘗膽枕戈
誓以必死迥時購臣位大將軍邑萬戸臣不顧妻子不
愛身命冐白刃潰重圍三男二女相繼淪沒披露肝膽
馳赴闕庭蒙陛下授臣以高官委臣以兵革于時河南
兇宼狼顧鴟張臣以羸兵八千埽除氛祲摧劉寬於梁
郡破檀讓於蓼隄平曹州復東郡安成武定永昌解亳
州圍破徐州賊席毗羅十萬之衆一戰土崩河南螘聚
之徒應時戡定當羣兇問鼎之際生靈乏主之辰臣第
二叔翼先在幽州總御燕趙南隣羣寇北埽旄頭内安
外撫得免罪戾臣第五叔智建旟黑水與王謙為隣式
遏蠻陬鎮綏蜀道臣兄顗作牧淮南坐制勍敵乘機勦
定傳首京師王謙竊據二州叛換三蜀臣第三叔義受
脤廟庭恭行天罰自外父叔兄弟皆當文武重寄或銜
命危難或侍衛鈎陳合門誠欵冀有可明伏願垂泣辜
之恩䧏雲雨之施則寒灰再然枯骨連肉上覽表并翼
釋之明年拜行軍元帥統十二州總管以擊胡出服遠
鎮遇虜破之於是從金河出白道遣總管辛明瑾元滂
賀蘭志吕楚叚諧等二萬人出盛樂道趣郍頡山至護
軍川北與虜遇可汗見仲文軍容整肅不戰而退仲文
踰山追之及還上以尚書省文簿繁雜吏多姦詐令仲
文勘錄省中事所發擿甚多上嘉其明斷厚加勞賞上
母憂轉運不給仲文請決渭水開漕渠上然之使仲文
總其事及伐陳之役拜行軍總管高智慧等作亂江南
仲文復以行軍總管討之時三軍乏食米粟踊貴仲文
坐私糶軍糧除名明年復官爵率兵屯馬邑以備胡晉
王廣以仲文有將領才每常屬意至是奏之乃令督晉
王軍府事後突厥犯塞晉王為元帥使仲文將前軍大
破賊而還煬帝即位遷左翊衞大將軍參掌文武選事
從帝討吐谷渾進位光禄大夫甚見親重遼東之役仲
文率軍指樂浪道次于烏骨城仲文簡羸馬驢數千置
於軍後既而率衆東過高麗高麗乃出兵襲其輜重仲
文廻擊大破之至鴨淥水高麗將乙支文德詐䧏來入
其營仲文先奉密旨若遇高元及文德者必禽之至是
文德來仲文將執之時尚書左丞劉士龍為慰撫使固
止之仲文遂捨文德尋悔遣人紿文德曰更有言議可
復來文德不從遂濟江仲文選騎度水追之每戰破賊
文德遺仲文詩曰神策究天文妙算窮地理戰勝功既
高知足願云止仲文答書諭之文德燒栅而遁時宇文
述以糧盡欲還仲文議以精銳追文德可以有功述固
止之仲文怒曰將軍杖十萬之衆不能破小賊何顔以
見帝且仲文此行也固無功矣述因厲聲曰何以知無
功仲文大怒曰昔周亞夫之為將也見天子軍容不變
此決在一人所以功成名遂今者人各其心何以赴敵
初帝以仲文有計畫令諸軍禀其節度故有此言由是
述等不得已而從之遂東行至薩水述以兵餒退歸師
遂敗績諸將皆委罪仲文帝大怒釋諸將獨繫仲文仲
文憂恚發病困篤方出之卒於家年六十八撰漢書刊
繁三十卷略覽三十卷有子九人欽明最知名仲文從
弟宣道字元明父義位上柱國宣道性謹密不交非類
仕周以父功賜爵安成縣男位小承御上士高祖為丞
相引為外兵曹及踐阼遷内史舍人進爵為子父憂水
漿不入口者累日歲餘起令視事免喪拜車騎將軍兼
右衞長史舍人如故後遷太子左衞副率進位上儀同
卒子志寧早知名出繼叔父宣敏宣敏字仲達少沈密
有才思年十一詣周趙王招王命之賦詩其詩甚有幽
貞之志王大竒之坐客莫不嗟賞起家右侍上士遷為
千牛備身高祖踐阼拜奉車都尉奉使撫慰巴蜀及還
上疏曰臣聞開盤石之宗漢室於是惟永建維城之固
周祚所以靈長昔秦皇置牧守而罷諸侯魏后昵謟邪
而疎骨肉遂使宗社移於他族神噐傳於異姓此事之
明甚於觀火然山川設險非親勿居且蜀土沃饒人物
殷阜西通襄樊南屬荆巫周德之衰兹土遂成戎首炎
政失御此地便為禍先是以明者防於無形安者制其
未亂方可慶隆萬世年逾千百伏惟陛下日角龍顔膺
樂推之運參天貳地居揖讓之期億兆宅心百神受職
理湏樹建藩屏封植子孫繼周漢之宏圖改秦魏之舊
軌抑近習之權勢崇公族之本枝但三蜀二齊古稱天
險分王戚屬今正其時若使利建合宜封樹得所則巨
猾息其非望奸臣杜其邪謀盛業洪基同天地之長久
英聲茂實齊日月之照臨臣雖學謝多聞然情深體國
輙申管見戰灼惟深帝省表嘉之謂高熲曰于氏世有
人焉竟納其言遣蜀王秀作鎮於蜀宣敏常以盛滿之
誡昔賢所重每懷静退著述志賦以見志焉未幾卒官
時年二十九
宇文忻字仲樂其先昌黎大棘人徙居夏州父貴為周
名將位太保許國公自有傳忻幼敏慧為兒童時與羣
輩戲輙為部伍進止行列無不用命者年十二能左右
馳射驍捷若飛恒謂所親曰自古名將唯以韓白衞霍
為美談吾察其行事未足多尚使與僕並時不令豎子
獨擅高名也年十八從周齊王憲討突厥以功拜儀同
三司賜爵興固縣公韋孝寬以忻驍勇請與鎮玉壁以
戰功加開府進爵化政郡公從武帝攻拔晉州齊後主
親總戎兵勢甚盛帝憚之欲旋師忻諫曰以陛下之聖
武乘齊主之荒縱何往而不克若使齊人更得令主君
臣協力雖湯武之勢未易平也帝從之乃戰遂大克及
帝攻陥并州先勝後敗為敵所窘左右皆殱帝挺身而
遁諸將各勸帝還忻勃然進曰陛下克晉州破高緯乘
勝逐北以至於此昨日將士輕敵微有不利何足為懷
丈夫當死中求生敗中取勝今者破竹之勢已成柰何
棄之而去帝納其言明日復戰遂拔晉陽及齊平進位
大將軍尋與烏丸軌破陳將吳明徹於吕梁進位柱國
除豫州總管高祖龍潛時與忻情好甚協及為丞相恩
眷彌隆尉遲迥作亂以忻為行軍總管從韋孝寬擊之
時兵屯河陽諸軍莫敢先進帝令高熲馳驛監軍與熲
密謀進取者惟忻而已迥遣子惇盛兵武陟忻先鋒擊
走之進臨相州迥遣精甲三千伏野馬岡欲邀官軍忻
以五百騎襲之斬獲略盡進至草橋迥又拒守忻以竒
兵破之直趨鄴下迥背城結陣與官軍大戰官軍不利
時鄴城士女觀戰者數萬人忻與高熲李詢等謀曰事
急矣吾當以權道破之於是先犯所觀者觀者大囂而
走轉相騰藉聲如雷霆忻乃傳呼曰賊敗矣衆軍復振
齊力急擊之迥軍大敗及平鄴城以功加上柱國高祖
顧謂忻曰尉遲迥傾山東之衆連百萬之師公舉無遺
策戰無全陣誠天下之英傑也進封英國公自是以後
每參帷幄出入臥内禪代之際忻有力焉後拜右領軍
大將軍寵顧愈重忻妙解兵法馭戎齊整當時六軍有
一善事雖非忻所建在下輙相謂曰此必英公法也其
見推服如此後改封杞國公上嘗欲令忻擊突厥高熲
曰忻有異志不可委以大兵乃止忻既佐命功臣頻經
將領威名冠於當時上由是微忌之以譴去官忻與梁
士彦昵狎數相往來皆有怨望隂圖不軌忻謂士彦曰
帝王豈有常乎相扶即起公於蒲州起事我必從征兩
陣相當然後連結天下可圖也謀洩伏誅家口籍沒忻
弟愷字安樂在周以功臣子年三歲賜爵䨇泉伯七歲
進封安平公愷少有噐局諸兄並以弓馬自達愷獨好
學博覽書記解屬文多伎藝為名公子累遷御正中大
夫儀同三司高祖為丞相加上開府進師中大夫及踐
阼誅宇文氏愷亦將見殺以與周本别又兄忻有功故
見赦後拜營宗廟副監太子左庶子廟成别封甑山縣
公及遷都上以愷有巧思詔領營新都副監高熲雖總
大綱凡所規畫皆出於愷及決渭水達河以通軍漕詔
愷總督其事後拜萊州刺史甚有能名坐兄忻誅除名
於家久不得調會朝廷以魯班故道久絶不行令愷脩
之既而上建仁夀宫右僕射楊素言愷有巧思於是檢
校將作大匠歲餘拜仁夀宫監授儀同三司尋為將作
少監文獻皇后崩愷與楊素營山陵上善之復爵安平
郡公煬帝即位遷都洛陽以愷為營東都副監尋遷將
作大匠愷揣帝心在宏侈於是東都制度窮極壯麗帝
大悅進位開府拜工部尚書及長城之役詔愷規度之
時帝北廵欲誇戎狄令愷為大帳其下坐數千人帝大
悅賜物千叚又造觀風行殿上容衞者數百人離合為
之下施輪軸推移倏忽有若神功戎狄見之莫不驚駭
帝彌悅前後賞賜不可勝紀是時將復古制明堂議者
皆不能決愷博考羣籍為明堂圖樣奏之又以張衡渾
象用三分為一度裴秀輿地以一寸為千里臣之此圖
以一分為一尺推而演之又引于時議者或以綺井為
重屋或以圓楣為隆棟將為臆說事不經見今錄其疑
難為之通釋皆出證據以相發明為議曰臣愷謹案淮
南子曰昔者神農之御天下也甘雨以時五榖蕃植春
生夏長秋收冬蔵月省時考終歲獻貢以時嘗榖祀于
明堂明堂之制有蓋而無四方風雨不能襲燥濕不能
傷遷延而入之臣愷以為上古朴略剙立典刑尚書帝
命驗曰帝者承天立五府以尊天重象赤曰文祖黃曰
神斗白曰顯紀黑曰元矩蒼曰靈府注云唐虞之天府
夏之世室殷之重屋周之明堂皆同矣尸子曰有虞氏
曰總章周官考工記曰夏后氏世室堂脩二七博四脩
一注云脩南北之深也夏度以步令堂脩十四步其博
益以四分脩之一則堂博十七步半也臣愷案三王之
世夏最為古從質向文理應漸就寬大何因夏室乃大
殷堂相形為論理恐不爾記云堂脩二七博四脩一若
夏度以步則應脩七步注云今堂脩十四步乃是增益
記文殷周二堂獨無加字便是義類例不同山東禮本
輙加二七之字何得殷無加尋之文周闕增筵之義研
窮其趣或是不然讐校古書並無二字此乃桑間俗儒
信情加減黃圖議云夏后氏益其堂之大百四十四尺
周人明堂以為兩杼間馬宫之言止論堂之一面據此
為凖則三代堂基並方得為上圓之制諸書所說並為
下方鄭注周官獨為此義非直與古違異亦乃乖背禮
文尋文求理深恐未惬尸子曰殷人陽館考工記曰殷
人重屋堂脩七尋堂崇三尺四阿重屋注云其脩七尋
五丈六尺放夏周則其博九尋七丈二尺又曰周人明
堂度九尺之筵東西九筵南北七筵堂崇一筵五室凡
室二筵禮記明堂位曰天子之廟複廟重檐鄭注云複
廟重屋也注玉藻云天子廟及路寢皆如明堂制禮圖
云於内室之上起通天之觀觀八十一尺得宫之數其
聲濁君之象也大戴禮曰明堂者古有之凡九室室有
四戸八牖以茅蓋上圓下方外水曰璧雍赤綴戸白綴
牖堂高三尺東西九仞南北七筵其宫方三百步凡人
疾六畜疫五榖災生於天道不順天道不順生於明堂
不飾故有天災則飾明堂周書曰明堂方百一十二尺
高四尺階博六尺二寸室居内方百尺室内方六十尺
高八尺博四尺作洛曰明堂太廟路寢咸有四阿重亢
重廊孔氏注云重亢累棟重廊累屋禮圖曰秦明堂九
室十二階各有所居吕氏春秋曰有十二堂與月令同
並不論尺丈臣愷案十二階雖不與禮合一月一階非
無理思黃圖曰堂方百四十四尺坤之策也方象地屋
圓楣徑二百一十六尺乾之策也圓象天室九宫法九
州太室方六丈法隂之變數十二堂法十二月三十六
戸法極隂之變數七十二牖法五行所得日數八達象
八風法八卦通天臺徑九尺法乾以九覆六高八十一
尺法黃鍾九九之數二十八柱象二十八宿堂高三尺
土階三等法三統堂四向五色法四時五行殿門去殿
七十二步法五行所行門堂長四丈取太室三之二垣
高無蔽目之照牖六尺其外倍之殿垣方在水内法地
隂也水四周於外象四海圓法陽也水闊二十四丈應
二十四氣水内徑三丈應覲禮經武帝元封二年立明
堂汶上無室其外略依此制泰山通義今亡不可得而
辨也元始四年八月起明堂璧雍長安城南門制度如
儀一殿垣四面門八觀水外周隄壤高四方和會築作
三旬五年正月六日辛未始郊太祖高皇帝以配天二
十二日丁亥宗祀孝文皇帝於明堂以配上帝及先賢
百辟卿士有功於時者秩而祭之親扶三老五更袒而
割牲跪而進之因班時令宣恩澤諸侯宗室四夷君長
匈奴西國侍子悉奉貢助祭禮圖曰建武三十年作明
堂堂上圓下方圓法天方法地十二堂法日辰九室法
九州八窗象八風八九七十二法一時之王室有二戸
二九十八戸法土王十八日内堂正牆高三尺土階三
等胡伯始注漢官儀云古清廟蓋以茅今蓋以瓦瓦下
藉茅以存古制東京賦曰乃營三宫布政頒常複廟重
屋八達九房造舟清池惟水泱泱薛綜注云複重廟覆
謂屋平覆重棟也續漢書祭祀志曰明帝永平二年祀
五帝於明堂五帝坐各處其方黃帝在未皆如南郊之
位光武位在青帝之南少退西面各一犢奏樂如南郊
臣愷案詩云我將祀文王於明堂也我將我享維羊維
牛據此則備大牢之祭今云一犢恐與古殊自晉以前
未有鴟尾其門牆璧水一依本圖晉起居注裴頠議曰
尊祖配天其義明著廟宇之制理據未分直可為一殿
以崇嚴祀其餘雜碎一皆除之臣愷案天垂象聖人則
之辟雍之屋既有圖狀晉室方構不合天文既闕重樓
又無璧水空堂乖五室之義直殿違九階之文非古欺
天一何過甚後魏於北臺城南造圓牆在璧水外門在
水内迥立不與牆相連其堂上九室三三相重不依古
制室間通巷違舛處多其室皆用墼累極成褊陋後魏
樂志曰孝昌二年立明堂議者或言九室或言五室詔
斷五室後元又執政復改為九室遭亂不成宋起居注
曰孝武大明五年立明堂其牆宇規範擬則大廟唯十
二間以應朞數依漢汶上圖儀設五帝位太祖文皇帝
對饗鼎俎簠簋一依廟禮梁武帝即位之後移宋時太
極殿以為明堂無室十二間禮疑議云祭用純柴俎瓦
樽文於郊質於廟止一獻用清酒平陳之後臣得目觀
遂量步數記其尺丈猶見焚燒殘柱毁破之餘入地一
丈儼然如舊柱下以樟木為跗長丈餘闊四尺許兩兩
相並凡安數重宫城處所乃在郭内雖湫隘卑陋未合
規摹但祖宗之靈得崇嚴祀周齊二代闕而不脩大饗
之典於焉靡託自古明堂圖唯有二本一是宗周劉熙
阮諶劉昌宗等作三圖略同一是後漢建武三十年作
禮圖有本不詳撰人臣遠尋經傳傍求子史研究衆說
總撰今圖其樣以木為之下為方堂堂有五室上為圓
觀觀有四門帝可其奏會遼東之役事不果行以度遼
之功進位金紫光禄大夫其年卒官帝甚惜之諡曰康
撰東都圖記二十卷明堂圖議二卷釋疑一卷見行於
世長子儒童游騎尉少子溫起部承務郎
豆盧勣字定東昌黎徒何人父寧周柱國太保自有傳
勣之初生也周文親幸寧家稱慶時遇新破齊師周文
因字之曰定東勣聰悟有器局少受業國子學略涉文
藝初以勲臣子封義安縣侯閔帝踐阼授稍伯下大夫
開府儀同三司改封丹陽郡公明帝時為左武伯中大
夫勣自以經業未通請解職游露門學帝嘉之敇以本
官就學未幾齊王憲納勣妹為妃恩禮踰厚會武帝即
位渭源燒當羌因饑作亂以勣有才略拜渭州刺史甚
有惠政華夷悅服德澤流行大致祥瑞鳥鼠山俗呼為
高武隴其下渭水所出其山絶壁千尋由來乏水諸羌
苦之勣馬足所踐飛泉湧出有白烏翔止廳前乳子而
後去又白狼見於襄武民為之謠曰我有丹陽山出玉
漿濟我民夷神烏來翔百姓因號其泉為玉漿泉後丁
父艱毁瘁過禮襲爵楚國公大象二年累遷利州總管
尋拜柱國高祖為丞相益州總管王謙作亂勣嬰城固
守謙將達奚惎等十萬衆攻之起土山鑿城為七十餘
穴堰江水以灌之勣戰士不過二千晝夜相拒經四旬
勢漸迫勣出竒兵擊之斬數千級䧏千人梁睿軍且至
賊解去高祖遣使勞之詔加上柱國賜一子爵中山縣
公開皇初突厥犯塞拜夏州總管上以其家世貴盛勲
效克彰甚重之復為漢王諒納勣女為妃寵遇彌隆七
年追守利州功詔食始州臨津縣邑千戸十年以疾徵
還京師詔諸王並至勣第中使顧問道路不絶卒諡曰
襄子賢嗣位顯州刺史大理少卿虎賁中郎將次子毓
字道生少英果有氣節漢王諒出鎮并州毓以妃兄為
王府主簿以征突厥功授儀同三司及煬帝即位諒納
諮議王頍謀作亂毓苦諫不從因謂其弟懿曰吾匹馬
歸朝自得免禍此乃身計非為國也今且偽從以思後
計毓兄賢言於帝曰臣弟毓素懷志節必不從亂但逼
兇威不能克遂臣請從軍與毓為表裏諒不足圖也帝
許之賢密遣家人齎敕書至毓所與之計諒將往介州
令毓與總管屬朱濤留守毓與濤議拒之濤拂衣不從
毓追斬之時諒司馬皇甫誕以諫被囚毓出之與協計
及開府磐石侯宿勤武等閉城拒諒部分未定有人告
諒諒攻之城陥見害時年二十八諒平贈大將軍封正
義縣公諡曰愍子願師嗣拜儀同三司大業初行新令
五等並除未幾帝復下詔改封毓雍邱侯復以願師襲
楊文恩字温仁弘農華隂人也父寬周梁州刺史有傳
文恩在周年十一拜車騎大將軍儀同三司散騎常侍
尋以父功封新豐縣子天和初行武都太守十姓獠反
文恩討平之復行翼州事党項羌叛文恩又討平之進
擊資中武康隆山等生獠及東山獠並破之從陳王攻
齊河隂城又從武帝攻拔晉州授上儀同三司改封承
寧縣公壽陽劉叔仁作亂從清河公宇文神舉討之戰
於塼井在陣禽叔仁又别從王誼破賊於鯉魚柵後累
以軍功遷果毅左旅下大夫高祖為丞相從韋孝寬拒
尉遲迥於武陟與行軍總管宇文述擊走其將李儁遂
解懷州圍破尉遲惇平鄴城皆有功進授上大將軍改
封洛川縣公尋拜隆州刺史開皇元年進爵正平郡公
後為魏州刺史甚有惠政及去職吏民思之為立碑頌
德轉冀州刺史煬帝嗣位徵為戸部尚書轉納言改授
光禄大夫從幸江都宫以足疾不堪趨奏復授戸部尚
書位右光禄大夫卒官諡曰定初文恩當襲父爵自以
非嫡遂讓弟紀當世多之紀字温範少剛正有噐局在
周襲爵華山郡公累遷安州總管長史將兵迎陳䧏將
王瑗於齊安與陳將周法尚遇擊走之以功進開府入
為虞部下大夫高祖為丞相改封汾隂縣公從梁睿討
王謙以功進授上大將軍歴資州刺史宗正少卿坐事
除名後尋復其爵位拜熊州刺史改封上明郡公除宗
正卿兼給事黃門侍郎判禮部尚書事遷荆州總管卒
諡曰恭
楊雄初名惠弘農華隂人也父紹周大將軍自有傳雄
美姿容有噐度雍容閑雅進止可觀周武帝時為太子
司旅下大夫帝幸雲陽宫衛王直作亂襲肅章門雄逆
拒破之封武陽郡公遷右衞上大夫大象中進爵邘國
公高祖為丞相雍州牧畢王賢構難雄時為别駕知其
謀以告高祖賢伏誅以功授柱國雍州牧仍領相府虞
侯周宣帝葬備諸王有變令雄率六千騎送至陵所進
位上柱國高祖受禪除左衞將軍兼宗正卿遷右衞大
將軍參預朝政封廣平王以邘公别封一子雄請封弟
士貴朝廷許之或奏高熲朋黨者帝言之於朝雄深明
其虛帝亦以為然雄時貴寵冠絶一時與高熲虞慶則
蘇威稱為四貴雄寬容下士朝野顧屬帝隂忌之不欲
其典兵馬乃改授司空外示優崇而内實奪其權也雄
乃閉門不通賓客尋改封清漳王仁壽初帝以清漳不
允聲望命職方進地圖指安德郡示羣臣曰此號足為
名德相稱乃改封安德王大業初授太子太傅元德太
子薨檢校鄭州刺史遷懷州刺史京兆尹帝親征吐谷
渾詔雄總管澆河道諸軍及還改封觀王遼東之役檢
校左翊衞大將軍出遼東道次瀘河鎮遘疾薨帝為之
廢朝詔鴻臚監護喪事有司請諡曰懿帝曰王道高雅
俗德冠生靈乃諡曰德贈司徒襄國等十郡太守子恭
仁位吏部侍郎恭仁弟綝性和厚有文學歴義州刺史
淮南郡太守及父薨起為司隸校尉遼東之役楊元感
反其弟元縱自帝所逃赴其兄路逢綝綝辟人偶語久
之司隸刺史劉休文奏之時恭仁將兵於外帝寢其事
綝憂發病而卒雄弟達字士達有學行仕周位儀同内
史下大夫封遂寧縣男高祖受禪拜給事黃門侍郎進
爵為子遷兼吏部侍郎加開府轉内史侍郎鄯鄭趙三
州刺史俱有能名平陳後高祖差品天下牧宰達為第
一擢拜工部尚書加上開府達為人弘厚有局度楊素
每曰有君子貌兼君子心者唯楊達耳獻皇后及高祖
山陵制度達並參預焉焬帝嗣位轉納言領營東都副
監遼東之役領右武衞將軍進位左光禄大夫卒於師
贈吏部尚書始安侯諡曰恭
史祥字世休建康袁氏人也父寧仕周歴位荆州刺史
自有傳祥有文武才幹仕周太子車右中士襲爵武遂
縣公高祖踐阼拜儀同領交州事進爵陽城郡公在州
頗有惠政轉驃騎將軍伐陳之役從宜陽公王世積出
九江道破陳師進拔江州高祖大悅下詔慰勉之進位
上開府尋拜蘄州刺史遷蘄州總管徵拜左領軍將軍
復以行軍總管從晉王廣破突厥於靈武遷右衛將軍
仁壽中率兵屯弘化以備胡煬帝時在東宫遺祥書論
舊行兵時事申以恩旨祥為書陳謝太子甚親遇之及
即帝位漢王諒作亂遣其將綦母良自滏口徇黎陽塞
白馬津余公理自太行下河内帝以祥為行軍總管軍
於河隂久不得濟祥謂軍吏曰余公理輕而無謀又新
得志謂其衆可恃恃衆必驕且河北人先不習兵所謂
擁市人而戰不足圖也乃令軍中修攻具公理使諜知
之果屯兵於河陽内城以備祥祥於是艤船南岸公理
聚甲當之祥乃簡精銳於下流潛度公理拒之未成列
祥縱擊大破之東趣黎陽討綦母良良棄軍走其衆大
潰進位上大將軍賜縑綵七千叚女妓十人良馬二十
匹轉太僕卿帝嘗賜祥詩曰伯煚朝寄重夏侯親遇深
貴耳惟聞古賤目詎知今早&KR0710;勁草質久有背淮心埽
逆黎山外振旅河之隂功已書王府留情太僕箴祥上
表辭謝帝手詔曰昔歲勞公問罪河朔賊爾日塞兩關
之路據倉阻河公竭誠奮勇一舉而尅故聊示所懷亦
何謝也尋遷鴻臚卿從征吐谷渾祥出玉門道擊虜破
之進位右光禄大夫拜右驍騎大將軍及征遼東出蹋
頓道不利由是除名俄拜燕郡太守被賊高開道所圍
城陥開道甚禮之會開道與羅藝通和送祥於涿郡卒
於塗子義隆永平令祥弟雲字世高亦以父勲賜爵武
平縣公歴位司職下大夫儀同大將軍莱州刺史雲弟
威字世儀亦以父勲賜爵武當縣公
王世積闡熙新冏人也父雅周夏州刺史自有傳世積
容貌魁岸腰帶十圍風神爽拔有人傑之表在周以功
拜上儀同封長子縣公高祖受禪進封宜陽郡公高熲
美其才能甚善之嘗謂熲曰吾輩俱周之臣子社稷淪
沒若何熲深拒之未幾授蘄州總管平陳之役以舟師
自蘄水趣九江以功進位柱國荆州總管後桂州人李
光仕作亂世積以行軍總管討平之進位上柱國甚見
隆重世積見高祖性忌刻功臣多獲罪由是縱酒不與
執政言及時事上以為有酒疾舍之宫内令醫者療之
世積詭稱疾愈始得就第及征遼東世積與漢王並為
行軍元帥至柳城遇疾而還拜涼州總管令騎士七百
人送之官未幾其親信安定皇甫孝諧有罪吏捕之亡
抵世積不納由是有憾孝諧竟配防桂州事總管令狐
熙熙又不禮焉甚困窮因徼幸上變稱世積嘗令道人
相其貴不道人云當為國主謂其妻曰夫人當為皇后
又將之涼州其所親謂世積曰河西天下精兵處可圖
大事世積曰涼州土曠人稀非用武國由是被徵案其
事有司奏左衛大將軍元旻右衛大將軍元胄左僕射
高熲並與世積交通受其名馬之贈世積竟坐誅旻胄
等免官拜孝諧為上大將軍
李徹字廣達朔方巖綠人也父和周柱國大將軍入隋
遷上柱國徹性剛毅有噐幹周武帝時從皇太子西征
吐谷渾以功賜爵周昌縣男從武帝平齊錄前後功再
進爵遷左武衛將軍及晉王廣鎮并州妙選府官詔徹
總晉王府軍事進爵齊安郡公時蜀王秀亦鎮益州上
謂侍臣曰安得文同王子相武如李廣達者乎其見重
如此明年突厥沙鉢略可汗犯塞高祖令衛王爽為元
帥擊之以徹為長史遇虜於白道行軍總管李充請襲
之諸將多以為疑唯徹奬成其事請同行遂掩擊大破
之沙鉢略棄所服金甲而遁以功加上大將軍沙鉢略
因此稱藩改封安道郡公開皇十年進位柱國及晉王
為揚州總管以徹為司馬改封德廣郡公尋徙封城陽
郡公其後突厥犯塞徹復領行軍總管破之及左僕射
高熲得罪以徹素與熲善被疎忌後出怨言上聞召入
臥内賜宴言及平生因遇鴆卒大業中其妻元氏為孽
子安遠誣以呪詛伏誅
侯莫陳穎字遵道代武川人也父崇周大司徒號為名
將自有傳穎少有噐量風神警發為時輩所推魏大統
末以父軍功賜爵廣平侯累遷開府儀同三司周武帝
時從滕王逌擊龍泉文城叛胡穎與柱國豆盧勣分路
而進穎懸軍五百餘里破其三柵先是稽胡叛亂輙略
邊人為奴婢至是詔胡有厭匿良人者誅籍沒其妻子
有人言為胡村所隠匿者勣將誅之穎曰將在外君命
有所不行諸胡固非悉反但相迫脅為亂今慰撫自可
不戰而定如即誅之轉相驚恐為難不細未若召其渠
帥以隠匿者付之令自歸首則羣胡可安勣從之諸胡
爭䧏附北土以安遷司武加振威中大夫高祖受禪加
上開府進爵昇平郡公平陳之役以行軍總管從秦王
俊出魯山道與行軍總管叚文振渡江安集歸附再遷
瀛州刺史甚有惠政後坐與秦王俊交通免官百姓送
者莫不流涕因相與立碑頌穎清德後拜邢州刺史仁
壽中吏部尚書牛弘持節廵撫山東以穎為第一上優
詔褒揚朝廷以嶺南刺史縣令多貪鄙蠻夷怨叛妙簡
清吏於是徵穎入朝上與言及平生以為歡笑即日進
位大將軍拜桂州總管十七州諸軍事及至官大崇恩
信民夷悅服煬帝即位穎弟梁國公芮坐事徙邊朝廷
恐穎不自安徵還京師後拜恒山太守其年嶺南閩越
多不附帝以穎前在桂州有惠政為南方所信伏拜南
海太守卒官諡曰定子虔會最知名
李子雄趙郡人父裔齊神武大丞相諮議參軍遷候衛
大將軍陜州刺史及周文攻尅州城見害子雄少慷慨
有大志隨父在官城陥因隨周軍入長安家世並以學
業自通子雄獨習騎射兄子旦讓之曰棄文尚武非士
大夫素業子雄曰自古誠臣貴仕文武不備而能濟功
業者鮮矣既文且武兄何病焉子旦無以應仕周累遷
小賓部後從達奚武與齊人戰於芒山諸軍大破子雄
所領獨全累遷涼州總管長史從滕王逌破吐谷渾於
青海以功加上儀同宣帝即位從行軍總管韋孝寬略
定淮南拜濠州刺史高祖總百揆徵為司會中大夫以
淮南功位上開府及受禪拜鴻臚卿進爵高都郡公及
晉王廣出鎮并州以子雄為河北行臺兵部尚書上謂
曰吾兒既少卿兼文武之才今者推誠相委吾無北顧
憂矣子雄頓首流涕誓以效命子雄當官正直偘然有
不可犯之色王甚敬憚吏民稱焉歲餘卒官子公挺嗣
爾朱敞字乾羅北秀容人魏天柱大將軍榮從弟子也
父彦伯魏節閔世封博陵郡王司徒公為齊神武所誅
敞小隨母養於宫中時年十二敞自竇走至大街見童
兒羣戲敞解所著綺羅金翠服易衣而遁追騎至不識
敞便執綺衣兒比究問知非會日已暮由是免遂入一
村見長孫氏媪踞胡牀坐敞再拜求哀長孫氏愍之蔵
於複壁之中購之愈急追且至長孫氏資而遣之遂詐
為道士變姓名隠嵩高山略涉經史數年間人頗異之
嘗獨坐巖石下泫然歎曰吾豈終此乎伍子胥獨何人
也乃奔於長安周文見而禮之拜行臺郎中靈壽縣伯
保定中遷開府儀同三司進爵為公後為膠州刺史迎
長孫氏至其第置于家厚資給之高祖受禪改封邊城
郡公黔安蠻叛命敞討平之師旋拜金州總管政號嚴
明吏民懼之後以年老乞骸骨賜二馬輅車歸河内卒
于家子勖嗣
慕容三蔵燕主晃第四子太原王恪之後也高祖騰歸
魏遂居代父紹宗為齊名將贈太尉自有傳三蔵幼聰
敏多武略頗有父風武平初襲爵燕郡公以軍功歴位
武衛大將軍周師入鄴後主東遁委三蔵留守鄴宫齊
王公已下皆䧏三蔵猶拒戰及齊平武帝引見恩禮甚
厚授儀同大將軍開皇元年授吳州刺史九年副襄陽
公韋洸討平嶺南至廣州洸中流矢卒詔三蔵檢校廣
州道行軍事以功授大將軍後遷廓州刺史人歌詠之
高祖數有勞問又畜産繁滋獲醍醐奉獻賚物百叚十
三年州界連雲山響稱萬歲者三詔頒郡國仍遣使醮
山所其日景雲浮於上雉兔馴壇側使還以聞上大悅
改封河内縣男歴疊州總管和州刺史淮南郡太守所
在有惠政改授金紫光禄大夫大業七年卒
竇榮定扶風平陵人也父善周驃騎大將軍開府儀同
三司永富縣公季父熾開皇初位太傅周史有傳榮定
沈深有器局容貌魁偉美鬚髯便弓馬初為魏文帝千
牛備身周文見而竒之即授平東將軍賜爵宜君縣子
後從周文與齊人戰於北芒周軍不利榮定與汝南公
宇文神慶帥精騎擊却齊師以軍功拜上儀同尋復以
軍功進位開府襲爵永富縣公除忠州刺史從平齊加
上開府拜前將軍佽飛中大夫其妻則高祖長姊安成
長公主也高祖少與之情契甚厚榮定亦知帝有人君
之表尤相推結及高祖作相領左右宫伯使鎮守天臺
總統露門内兩廂仗衛常宿禁中遇尉遲迥初平朝廷
頗以山東為意於是拜榮定為洛州總管以鎮之前後
賜縑四千疋西涼女樂一部及受禪來朝賜馬三百匹
部曲八十戸遣之坐事除名公主曰天子姊乃作田舍
兒妻高祖不得已尋拜右武候大將軍上數幸其第恩
錫甚厚每令尚食局日供羊一口珍味稱是以佐命功
拜上柱國歴位寧州刺史右武候大將軍秦州總管賜
吳樂一部突厥沙鉢略寇邊以榮定為行軍元帥率總
管出涼州與虜戰於高越原兩軍相持地無水士卒渴
甚至刺馬血而飲死者十二三榮定仰天太息俄而澍
雨軍乃復振於是進擊數挫其鋒突厥憚之請盟而去
賜縑萬疋進爵安豐郡公復封子憲為安康郡公賜縑
五千疋歲餘拜右武衛大將軍帝欲以為三公榮定上
書固辭以西都衞霍東都梁鄧為戒帝乃止前後賞賜
不可勝計開皇六年卒帝為之廢朝令左衞大將軍元
旻監護喪事賻贈三千疋上謂侍臣曰吾每欲置榮定
於三事其人固讓不可今欲賜之重違其志於是贈冀
州刺史陳國公諡曰懿子抗嗣抗美容儀性通率長於
巧思父卒後恩遇彌厚所賜錢帛金寳亦以鉅萬位定
州刺史檢校幽州總管煬帝即位漢王諒反以為抗與
通謀由是除名以其弟慶襲陳國公慶亦有姿容性和
厚頗工草隸初封永富郡公位河東太守衛尉卿大業
末為南郡太守為盗賊所害慶弟璡亦工草隸頗解鍾
律歴位潁川郡扶風太守
梁士彦字相如安定烏氏人也少任俠不仕州郡性剛
果喜正人是非好讀兵書頗涉經史周武帝將平東夏
聞其勇決自扶風郡守除為九曲鎮將進位上開府封
建威縣公齊人甚憚之後以熊州刺史從武帝拔晉州
進位柱國大將軍除晉州刺史及帝還齊後主親總六
軍圍之士彦守孤城外無聲援衆皆震懼士彦慷慨自
若賊盡銳攻之樓堞皆盡城雉所存尋仞而已或短兵
相接或交馬出入士彦謂將士曰死在今日吾為爾先
於是勇烈齊奮呼聲動地無不一當百齊師少却乃命
妻妾及軍民子女晝夜修城三日而就帝率六軍亦至
齊師圍解士彦見帝捋帝鬚而泣曰臣幾不見陛下帝
亦為之流涕時帝以將士疲倦意欲班師士彦叩馬諫
曰今齊人既遁衆心皆動因其懼也而攻之其勢必舉
帝從之大軍遂進帝執其手曰朕之有晉州為平齊之
基若不固守則事不諧矣朕無前慮惟恐後變善為我
守之及齊平封郕國公進位上柱國雍州主簿宣帝即
位除東南道行臺徐州總管與烏丸軌禽陳將吳明徹
裴忌於吕梁遂略定淮南地高祖作相轉亳州總管尉
遲迥之反以為行軍總管從韋孝寬擊之至河南與迥
軍相對令家僮梁默等為前鋒士彦繼之所當皆破及
迥平除相州刺史深見忌徵還京師閑居無事恃功懷
怨與宇文忻劉昉等謀反將率僮僕候上享廟之際以
發機復欲於蒲州起事略取河北捉黎陽關塞河陽路
劫調布為牟甲募盗賊為戰士其甥裴通知而奏之帝
未發其事授晉州刺史欲觀其志士彦欣然謂昉等曰
天也又請儀同薛摩兒為長史帝從之後與公卿朝謁
帝令執士彦忻昉等於行間詰之狀猶不伏捕薛摩兒
至對之摩兒具論始末云第二子剛垂泣苦諫第三子
叔諧曰作猛虎湏成班士彦失色顧曰汝殺我於是伏
誅時年七十二有子五人操字孟德位上開府義鄕縣
公早卒剛字永固位大將軍通政縣公涇州刺史以諫
父獲免徙瓜州叔諧坐士彦誅梁默者士彦之蒼頭也
驍武絶人士彦每從征伐常與默陥陣仕周位開府開
皇末以行軍總管從楊素征突厥進位大將軍又從平
楊諒授柱國大業五年從煬帝征吐谷渾力戰死之贈
光禄大夫
元諧河南洛陽人也家世貴盛諧性豪俠有氣調少與
高祖同受業於國子甚相友愛後以軍功累遷大將軍
及高祖為丞相引致左右諧白高祖曰公無黨援譬如
水間一堵牆大危矣公其勉之高祖受禪顧諧笑曰水
間之牆竟何如也進位上大將軍封樂安郡公奉詔參
脩律令時吐谷渾將定城王鍾利旁率騎度河連結党
項詔諧為行軍元帥帥總管賀婁子幹等步騎數萬出
鄯州趣青海邀其歸路上敕曰公受朝寄總兵西下本
欲自寧疆境保全黎庶非是貪無用之地害荒服之民
王者之師意在仁義賊若至界首公宜曉之以此時吐
谷渾引鐵騎二萬相遇於豐利山與諧大戰擊走之追
奔三十里俘斬萬計於是敕書諭以禍福又破其太子
可博汗其名王十七人公侯十三人各率所部來䧏下
詔褒之進上柱國别封一子縣公諧拜寧州刺史頗有
惠政然性剛愎好排詆不能取媚於左右嘗言於上曰
臣一心事主不曲取人意上曰宜終此言後以公事免
時上柱國王誼有功於國與諧俱無位任每相往來有
胡僧告諧誼謀反帝按其事無狀慰諭釋之未幾誼誅
諧漸被疎忌然以龍潛之舊每預朝請恩禮無虧及平
陳百寮大宴諧進曰陛下威德遠被臣前請突厥可汗
為候正陳叔寳為令史今可用臣言帝曰朕平陳國本
以除逆非欲誇誕公之所奏殊非朕心突厥不知山川
何能警候叔寳昏醉寧堪驅使諧嘿然而退後數歲人
或告諧與從父弟上開府滂臨澤侯田鸞上儀同祁緒
等謀反上令案其事有司奏諧謀令祁緒勒党項兵即
斷巴蜀時廣平王雄左僕射高熲二人用事諧欲譖去
之云左執法星動已四年矣状一奏高熲必死又言太
白犯月光芒相照主殺大臣楊雄必當之諧嘗與滂同
謁帝諧私謂滂曰我是主人殿上者賊也因令滂望氣
滂曰彼雲似蹲狗走鹿不如我輩有福德雲帝大怒諧
滂鸞緒並伏誅籍沒其家
虞慶則京兆櫟陽人也本姓魚其先仕赫連氏遂家靈
武世為北邊豪傑父祥周靈武太守慶則幼雄毅性俶
儻身長八尺有膽智善鮮卑語身被重鎧帶兩鞬左右
馳射本州豪俠皆敬憚之初以射獵為事中更折節讀
書常慕傅介子班仲升之為人仕周為中外府外兵參
軍事襲爵沁源縣公越王盛討平稽胡將班師内史下
大夫高熲與盛謀湏文武幹略者鎮遏之表請慶則於
是拜石州總管甚有威惠稽胡慕義歸者八千餘戸開
皇元年歴位内史監吏部尚書京兆尹封彭城郡公營
新都總監二年突厥入寇慶則為元帥討之部分失所
士卒多寒凍墮指者千餘人偏將達奚長儒率騎兵二
千人别道邀賊為虜所圍慶則按營不救由是長儒孤
軍獨戰死者十八九上弗之責也尋遷尚書右僕射後
突厥主攝圖將内附請一重臣充使詔慶則往攝圖恃
彊慶則責以往事攝圖不服其介長孫晟又說諭之攝
圖及弟葉護皆拜受詔因稱臣朝貢請永為藩附初慶
則出使帝敕曰我欲存立突厥彼送公馬但取五三匹
攝圖見慶則贈馬千匹又以女妻之帝以慶則勲高皆
無所問授上柱國公食任城縣千戶以彭城公廽授第
二子義平陳後帝幸晉王第置酒羣臣高熲等奉觴上
壽帝曰高熲平江南虞慶則䧏突厥可謂茂功矣楊素
曰皆由至尊威德所被慶則曰楊素前出兵虎牢硤石
若非至尊威德亦無尅理遂互相長短御史欲彈之帝
曰今日計功為樂並不湏劾帝觀羣臣宴射慶則進曰
臣蒙賚酒令盡樂御史在側恐醉被彈帝賜御史酒遣
之出慶則奉觴上壽極歡帝謂諸公曰飲此酒願我與
公等子孫常如今日世守富貴九年轉為右衛大將軍
尋改為右武候大將軍十七年嶺南人李世賢據州反
議欲討之諸將二三請行皆不許帝顧謂慶則曰位居
宰相爵為上公國家有賊遂無行意何也慶則拜謝恐
懼帝乃遣焉為桂州道行軍總管以婦弟趙什柱為隨
府長史什柱先與慶則愛妻通恐事彰乃宣言慶則不
欲此行帝聞之先是朝臣出征帝皆宴别禮賜遣之慶
則南討辭帝帝色不悅慶則由是怏怏不得志暨平世
賢還臨桂鎮觀眺山川形勢曰此誠嶮固加以足糧若
守得其人攻不可拔遂使什柱馳詣京奏事觀帝顔色
什柱至京因告慶則謀反帝案驗之於是伏誅拜什柱
為大將軍慶則子孝仁幼豪俠任氣拜儀同領晉王親
信坐父事除名煬帝嗣位以藩邸之舊授候衛長史兼
領金谷監監禁苑有巧思頗稱旨大業九年伐遼遷都
水丞充使監運頗有功然性奢華以駱駞負函盛水養
魚而自給後或告其為不軌遂見誅
元胄河南洛陽人魏昭成帝之六代孫也祖順魏濮陽
王父雄武陵王胄少英果多武藝美鬚眉有不可犯之
色周齊王憲見而壯之引致左右數從征伐官至大將
軍高祖初被徵入將受顧託先呼胄次命陶澄並委以
腹心恒宿臥内及高祖作相胄每典軍在禁中又引弟
威俱入侍衛周趙王招謀害高祖高祖不之知乃將酒
肴詣其宅趙王引帝入寢室左右不得從唯楊弘與胄
兄弟坐於戸側趙王令其二子進瓜因將刺高祖及酒
酣趙王欲生變以佩刀子刺瓜連㗖高祖將為不利胄
進曰相府有事不可久留趙王呵之曰我與丞相言汝
何為者叱之使却胄瞋目憤氣扣刀入衛趙王問其姓
名胄以實對趙王曰汝非昔事齊王者乎誠壯士也因
賜之酒曰吾豈有不善之意邪卿何猜警如是趙王偽
吐將入後閤胄恐其為變扶令上座如此者再三趙王
稱喉乾命胄就厨取飲胄不動會滕王逌後至高祖䧏
階迎之胄耳語勸高祖速去帝猶不悟曰彼無兵馬復
何能為胄曰兵馬悉他家物一先下手大事便去胄不
辭死死何益邪復入座胄聞屋後有被甲聲遽請曰相
府事殷公何得如此因扶高祖下牀趣而去趙王將追
高祖胄以身蔽戸王不得出高祖及門胄自後而至趙
王恨不時發彈指出血及誅趙王賞賜不可勝計高祖
受禪封武陵郡公拜左衛將軍尋遷右衞大將軍高祖
從容曰保護朕躬成此基業元胄功也歴豫亳浙三州
刺史時突厥屢為邊患朝廷以胄素有威名拜靈州總
管北夷甚憚焉徵為右衛大將軍親顧益隆嘗正月十
五日高祖與近臣登高時胄下直馳詔召之及見謂曰
公與外人登高未若就朕也賜宴極歡晉王廣每致禮
焉房陵王之廢也胄預其謀高祖正窮東宫事左衛大
將軍元旻苦諫楊素乃譖之高祖大怒執旻於仗胄時
當下直不去因奏曰臣向不下直者為防元旻耳復以
此言激怒高祖高祖遂誅旻蜀王秀之得罪胄坐交通
除名煬帝即位不得調時慈州刺史上官政坐事徙嶺
南將軍邱和亦以罪廢胄與和有舊因數從之游酒酣
謂和曰上官政誠壯士也今徙嶺表得無大事乎因自
拊腹曰若是公者不徒然矣和明日奏之胄竟坐死於
是徵政為驍騎將軍和代州刺史
達奚長儒字富仁代人也祖俟魏定州刺史父慶驃騎
大將軍儀同三司長儒少懷節操膽烈過人年十五襲
爵樂安公周文引為親信以長儒質直恭朴授子都督
累遷撫軍將軍平蜀之役常為先鋒攻城野戰所當必
破天和中除渭南郡守位驃騎大將軍開府儀同三司
從武帝平齊遷上開府進爵成安郡公别封一子縣公
宣政元年除左將軍勇猛中大夫後與烏丸軌圍陳將
吳明徹於吕梁陳遣劉景率勁勇為聲援軌令長儒拒
之長儒乃取車輪數百繫以大石沈之清水連轂相次
以待之景船艦礙輪不得進長儒乃縱騎兵水陸俱進
大破之獲明徹以功進大將軍尋授行軍總管北廵沙
塞卒與虜遇大破之高祖作相王謙舉兵於蜀沙氐楊
永安扇動利興武文沙龍等六州以應謙詔長儒擊破
之謙二子自京師逃歸其父長儒並捕斬之高祖受禪
進位上大將軍進封蘄春郡公開皇三年突厥沙鉢略
可汗开弟葉護及藩那可汗宼掠西南詔以長儒為行
軍總管擊之遇於周槃衆寡不敵軍中大懼長儒慷慨
神色愈烈為虜所衝突散而復聚且戰且行轉鬭三日
五兵咸盡士卒以拳歐之手皆見骨殺傷萬計虜氣稍
奪於是解去長儒身被五瘡通中者二戰士死傷十八
九突厥本欲大掠秦隴既逢長儒兵皆力戰虜意大沮
明日於戰處焚屍慟哭而去高祖下詔褒美授上柱國
餘勲廻授一子其戰亡將士皆贈官三轉子孫襲之歴
寧酈二州刺史母憂去職長儒性至孝水漿不入口五
日毁悴過禮殆將滅性天子嘉歎起為夏州總管匈奴
憚之不敢窺塞以病免又除襄州總管轉蘭州帝遣涼
州總管獨孤羅原州總管元褒靈州總管賀若誼等發
卒備胡皆受長儒節度長儒率衆出祁連山北西至蒲
類海無虜而還復轉荆州總管三十六州諸軍事帝謂
之曰江陵要害國之南門今以委公朕無慮也歲餘卒
官諡曰威子暠大業中位太僕少卿
賀婁子幹字萬壽本代人也隨魏氏南遷世居關右祖
道成魏侍中太子太傅父景賢右衛大將軍子幹少以
驍武知名仕周累遷少司水以勤勞封思安縣子大象
中除秦州刺史進爵為伯及尉遲迥為亂子幹從韋孝
寬討之遇賊圍懷州子幹與宇文述等擊破之高祖大
悅手書慰勉其後每戰先登及破鄴城與崔弘度逐迥
至樓上進位上開府封武川縣公以忠安縣伯别封子
皎開皇元年進爵鉅鹿郡公其年吐谷渾寇涼州子幹
以行軍總管從上柱國元諧擊之功最優詔褒美即令
子幹鎮涼州其年突厥寇蘭州子幹拒之至可洛峐山
與賊相遇賊衆甚盛子幹阻川為營賊軍不得水數日
人馬甚弊縱擊大破之於是冊授上大將軍徵授營新
都副監尋拜工部尚書其年突厥復犯塞以行軍總管
從竇榮定擊之子幹别路破賊高祖嘉之遣優詔勞勉
之子幹請入朝詔令馳驛奉見吐谷渾復寇邊命子幹
討之入掠其國二旬而還高祖以隴西頻被寇掠甚患
之又彼俗不設村塢敕子幹勒人為堡營田積榖以備
不虞子幹上書曰比見屯田之所獲少費多但隴右之
人以畜牧為事若更屯聚彌不獲安但使鎮戍連接烽
候相望人雖散居必無所慮帝從之帝以子幹習邊事
授榆關總管遷雲州刺史甚為虜所憚後數年突厥雍
虞閭遣使請䧏并獻羊馬詔以子幹為行軍總管出西
北道應接之還拜雲州總管以突厥所獻馬百匹羊千
口以賜之乃下書曰自公守北門風塵不警突厥所獻
還以賜公母憂去職朝廷以榆關重鎮尋起視事卒官
高祖傷惜久之贈懷魏等四州刺史諡曰懷子善住嗣
子幹兄詮亦有才器位銀青光禄大夫鄭純深等三州
刺史北地太守東安郡公
史萬歲京兆杜陵人也父静周滄州刺史萬歲少英武
善騎射趫捷若飛好讀兵書兼精占候年十五逢周齊
戰於芒山萬歲從父在軍旗鼓正相望萬歲令左右趣
装急去俄而周兵大敗其父由是竒之及平齊之役其
父戰沒萬歲以忠臣子拜開府儀同三司襲太平縣公
尉遲迥之亂萬歲從梁士彦擊之軍次馮翊見羣鴈飛
來萬歲謂士彦曰請射行中第三者既射之應弦而落
三軍莫不悅服及與迥軍遇每戰先登鄴城之陣官軍
稍却萬歲乃馳馬奮擊殺數十人衆亦齊力官軍復振
迥平以功拜上大將軍開皇初大將軍爾朱勣以謀反
伏誅萬歲頗涉疑貳坐除名配敦煌為戍卒其戍主甚
驍武每單騎深入突厥中輙大尅獲突厥莫敢當其人
頗自矜負數罵辱萬歲萬歲患之自言亦有武用戍主
試令騎射笑曰小人定可萬歲因請弓馬復掠突厥中
大得六畜而歸戍主始善之每與同行輙入突厥數百
里名懾北夷竇榮定之擊突厥也萬歲詣轅門請自效
榮定素聞其名見而大悅因使人謂突厥曰士卒何罪
過令殺之但當各遣一壯士決勝負爾突厥許諾乃遣
二騎挑戰榮定遣萬歲出應之萬歲馳斬其首而還突
厥大驚引軍而去由是拜上儀同領車騎將軍平陳之
役以功加上開府及高智慧等作亂於江南萬歲以行
軍總管從楊素擊之萬歲率衆二千自東陽别道而進
踰嶺越海攻陥溪洞不可勝數前後七百餘戰轉鬭千
餘里寂無聲問者十旬遠近皆以萬歲為沒萬歲以水
陸阻絶信使不通乃置書竹筒中浮之於水汲者得之
以言於素素大悅上其事高祖嗟歎賜其家錢十萬還
拜左領軍將軍先是南寧夷爨翫䧏拜昆州刺史既而
復叛遂以萬歲為行軍總管擊之入蜻蛉川經弄凍次
小㪍弄大㪍弄至于南中賊前後屯據要害萬歲皆擊
破之行數百里見諸葛亮紀功碑銘其背曰萬歲之後
勝我者過此萬歲令其左右倒其碑而進度西弭河入
渠濫川行千餘里破其三十餘部諸夷大懼遣使請䧏
獻明珠徑寸於是勒碑頌美隋德萬歲遣使馳奏請將
爨翫入朝詔許之爨翫隂有二心不欲詣闕因賂萬歲
以金寳萬歲於是捨爨翫而還蜀王時在益州知其受
賂將索之萬歲聞之悉以所得金寳沈之於江索無所
獲以功進柱國晉王廣甚欽敬之待以交友之禮上知
為晉王所善令萬歲督晉王府軍事明年爨翫復反蜀
王奏萬歲受賂縱賊致生邊患上令窮治之事皆驗罪
當死上數之曰受金放賊重勞士馬卿豈社稷之臣也
萬歲曰臣留爨翫者恐其州有變留以鎮撫臣還至瀘
水詔書方到由是不將入朝實不受賂上以萬歲心有
欺隐大怒顧有司曰必斬是萬歲懼而服罪頓首請命
左僕射高熲左衛大將軍元旻等進諫曰史萬歲雄略
過人每行兵用師之處未嘗不身先士卒尤善撫御雖
古名將未能過也上意稍解於是除名為民歲餘復官
爵拜河州刺史復領行軍總管以備胡開皇末突厥達
頭可汗犯塞上令晉王廣與楊素出靈武道漢王諒與
萬歲出馬邑道萬歲率柱國張定和大將軍李藥王楊
義臣等出塞至大斤山與虜遇達頭遣使問曰隋將為
誰候騎報曰史萬歲也突厥復問曰得非敦煌戍卒乎
候騎曰是也達頭懼而引去萬歲馳追百餘里乃及擊
大破之逐北入磧數百里虜遁逃而還楊素害其功因
譖萬歲云突厥本不寇於塞上畜牧耳遂寝其功萬歲
數抗表陳狀上未之晤會上從仁夀宫初還京師廢皇
太子窮東宫黨與上問萬歲所在萬歲實在朝堂楊素
見上方怒因譖之曰謁東宫矣以激怒上上謂為信然
令召萬歲時所將士卒在朝堂稱冤者數百人萬歲謂
之曰我今日為汝極言於上既見上言將士有功為朝
廷所抑詞氣憤厲忤上上大怒令左右㩧殺之既而悔
之已不及矣因下詔數其罪狀萬歲死之日天下士庶
聞者識與不識莫不冤惜之萬歲為將不治營伍令士
卒各隨所安無警夜之備虜亦不敢犯臨陣對敵應變
無方號為良將子懷義嗣
劉方京兆長安人也性剛決有膽氣仕周承御上士以
戰功拜上儀同高祖為丞相方從韋孝寬破尉遲迥於
相州以功加開府賜爵河隂縣侯高祖受禪進爵為公
開皇三年從衛王爽破突厥於白道進位大將軍後歴
甘瓜二州刺史仁夀中交州俚人李佛子作亂據越王
故城左僕射楊素言方有將略於是詔方為交州道行
軍總管統二十七營而進法令嚴肅然仁而愛士長史
度支侍郎敬德亮從軍至尹州疾甚不得進留之州館
分别之際方哀其危篤流涕嗚咽感動行路論者多之
稱為良將至都隆嶺遇賊方遣營主宋纂何貴嚴願等
破之進兵臨佛子先令人諭以禍福佛子乃䧏送於京
師其有桀黠恐為亂者皆斬之尋授驩州道行軍總管
以尚書右丞李綱為司馬經略林邑方遣欽州刺史甯
長真驩州刺史李暈上開府秦雄以步騎出越常方親
率大將軍張愻司馬李綱舟師趣比景大業元年正月
軍至海口林邑王梵志遣兵守險方擊走之師次闍黎
江據南岸立柵方盛陳旗幟擊金鼔賊懼而潰既度江
行三十里賊乘巨象四面而至方以弩射象象中瘡却
蹂其陣賊奔柵因攻破之俘賊萬計於是濟區粟進至
大緣江前後逢賊每戰必擒經馬援銅柱南行八日至
其國都林邑王梵志棄城奔海獲其廟主金人汚其宫
刻石紀功而還士卒脚腫死者十四五方在道遇患卒
帝甚傷惜之下詔褒美贈上柱國盧國公子通仁嗣開
皇中有馮昱王&KR0710;楊武通陳永貴房兆俱為邊將名顯
當時昱&KR0710;並不知何許人昱多權略有武藝高祖初為
丞相以行軍總管與王誼李威等討平叛蠻拜柱國開
皇初又以行軍總管屯乙弗泊備胡每戰常大尅捷&KR0710;
驍勇善射每以行軍總管屯兵江北以禦陳為陳人所
憚伐陳之役及高智慧反攻討皆有殊績位柱國白水
郡公武通弘農華隂人性果烈善騎射數以行軍總管
討西南夷以功封白水郡公拜左武衛將時党項羌屢
為邊患朝廷以其有威名使鎮邊歴岷蘭二州總管復
與周法尚討嘉州叛獠法尚軍初不利武通為賊斷歸
路於是束馬懸車出賊不意頻戰破之賊知其孤軍無
援傾部落而至武通轉鬭數百里為賊所拒四面路絶
武通輕騎挑戰墜馬為賊所執殺而噉之永貴隴右胡
人夲姓白以勇烈為高祖所親愛數以行軍總管領邊
每戰必單騎陥陣位柱國蘭利二州總管封北陳郡公
兆代人夲姓屋引氏剛毅有武略頻為行軍總管攻胡
以功位至柱國徐州總管並史失其事
杜彦雲中人也父遷葛榮之亂徙家於豳彦性勇決善
騎射仕周以軍功累遷隴州刺史賜爵永安縣伯高祖
為丞相從韋孝寬擊尉遲迥以功進位上開府改封襄
武縣侯拜魏郡太守開皇初授丹州刺史進爵為公徵
為左武衛將軍平陳之役以行軍總管與韓禽虎相繼
而進及陳平賜物五千叚粟六千石進位柱國賜子寳
安爵昌陽縣公高智慧等之作亂復以行軍總管從楊
素討平之斬其渠帥賊李陁擁衆據彭山彦擊破之斬
陁傳其首又擊徐州宜豐二洞悉平賜奴婢百餘口拜
洪州總管有能名及雲州總管賀婁子幹卒上悼惜者
久之因謂侍臣曰榆林國之重鎮安得子幹之輩乎後
數日上曰莫過杜彦於是徵拜雲州總管北夷畏憚胡
馬不敢至塞後朝廷追錄前功賜子寶虔爵承縣公十
八年遼東之役以行軍總管從漢王至營州上以彦曉
習軍旅令總統五十營事及還拜朔州總管突厥寇雲
州上令楊素擊走之猶恐為邊患復拜彦雲州總管以
疾徵還卒子寶虔大業末至文城郡丞
周搖字世安河南洛陽人也其先與魏同源初姓普乃
及居洛陽改為周氏曾祖拔拔祖右六肱俱為北平王
父恕延歴行臺僕射南荆州總管搖少剛毅有武藝性
謹厚動遵法度仕魏位開府儀同三司周閔帝受禪賜
姓車非氏封金水郡公歴鳳楚二州刺史吏民安之從
平齊以戰功超授柱國進封夔國公未幾拜晉州總管
時高祖為定州總管文獻皇后自京師赴州路經摇所
主禮甚薄既而白后曰公廨甚富於財限法不敢輙費
又王臣無得效私其質直如此高祖以其奉法每嘉之
及為丞相徙封濟北郡公拜豫州總管高祖受禪復姓
周氏開皇初突厥寇邊燕薊多被其患前總管李崇為
虜所殺上思所以鎮之曰無以加周摇拜為幽州總管
六州五十鎮諸軍事摇脩鄣塞謹斥候邊人安之徙夀
襄二州總管俱有能名進上柱國以老乞骸骨上勞之
曰公歴仕三代保兹遐夀良足善也賜坐褥歸第終於
家諡曰恭
獨孤楷字脩則不知何許人也夲姓李氏父屯從齊神
武與周文戰于沙苑神武敗績屯因為柱國獨孤信所
禽配為仕伍給使信家漸得親近因賜姓獨孤氏楷少
謹厚便弄馬槊為宇文護執刀數從征伐賜爵廣阿縣
公拜右侍下大夫從韋孝寬平淮南以功賜子景雲爵
西河縣公高祖為丞相進開府領親信兵及受禪拜右
監門將軍進封汝陽郡公仁夀初出為原州總管時蜀
王秀鎮益州上徵之猶豫未發朝廷恐秀生變拜楷益
州總管馳傳代之秀果有異志楷諷諭久之乃就路楷
察秀有悔色因勒兵為備秀至興樂去益州四十餘里
將反襲楷密使覘之知不可犯而止楷在益州甚有惠
政蜀中父老于今稱之煬帝即位轉并州總管遇疾喪
明上表乞骸骨帝曰公先朝舊臣臥以鎮之無勞躬親
簿領也以其長子淩雲監省郡事其見重如此轉長平
太守卒諡曰恭子淩雲平雲彦雲皆知名楷弟盛右屯
衞將軍於江都死節列在忠義傳
乞伏慧字令和馬邑鮮卑人也祖周魏銀青光祿大夫
父纂金紫光祿大夫並為第一領人酋長慧少慷慨有
大節便弓馬好鷹犬齊文襄時為行臺左丞累遷太僕
卿自永寧縣公封宜人郡王其兄貴和又以軍功為王
一門二王稱為貴顯周武平齊授使持節開府儀同大
將軍拜佽飛右旅下大夫轉熊渠中大夫從韋孝寬擊
尉遲惇於武陟以功授大將軍及破尉遲迥進位柱國
賜爵西河郡公請以官爵讓兄朝廷不許論者義之高
祖受禪拜曹州刺史曹土舊俗人多姦隐戸口簿帳恒
不以實慧下車按察得戸口數萬遷涼州總管先是突
厥屢為寇抄慧嚴警烽燧遠為斥候虜竟不入境後為
荆州總管又領潭桂二州總管三十一州諸軍事其俗
輕剽慧躬行朴素以矯之風化大洽曾見人以簺捕魚
者出絹買而放之其仁心如此百姓美之號其處曰西
河公簺煬帝即位為天水太守大業五年征吐谷渾郡
濱西境人苦勞役又遇帝西廵坐御道不整獻食疎薄
帝大怒命左右斬之見其無髮乃釋之除名卒于家
張威不知何許人也父琛魏弘農太守威少倜儻有大
志善騎射膂力過人仕周以軍功位柱國京兆尹封長
夀縣公王謙作亂高祖以威為行軍總管從梁睿擊之
軍次通谷謙守將李三王拒守睿以威為先鋒三王閉
壘不戰威令人激怒之三王果出陣威令壯士奮擊三
王軍潰大兵繼進至開遠謙將趙儼衆十萬連營三十
里威鑿山通道攻其背儼敗走追至成都及謙平進位
上柱國廬州總管高祖受禪拜幽洛二州總管改封晉
平郡公尋拜河北道行臺僕射後督晉王軍府事遷青
州總管在青州頗事産業遣家奴於人間鬻蘆菔根其
奴緣此侵擾百姓上深加譴責坐廢於家後從上祠泰
山至洛陽上責讓之因問威所執笏安在威頓首曰臣
負罪無顔復執謹蔵於家上曰可持來威明日奉笏以
見上曰公雖不遵法度功效實多今還公笏於是復拜
洛州刺史後改封皖城郡公轉相州刺史卒子植大業
中位至虎賁郎將
和洪汝南人也勇烈過人仕周以軍功位車騎大將軍
儀同三司時龍州蠻任公忻李國立等聚衆為亂刺史
獨孤善不能禦朝議以洪有武略代善為刺史月餘斬
公忻國立等皆平之後從武帝平齊位上儀同賜爵北
平侯拜左勲曹下大夫柱國王軌之禽吳明徹也洪有
功焉加位開府遷折衝中大夫尉遲迥作亂洪以行軍
總管從韋孝寬擊之以功封廣武郡公時東夏初平物
情尚梗高祖以洪有威名令領冀州事甚得人和後拜
泗州刺史屬突厥寇邊詔洪為北道行軍總管擊走之
追虜至磧而還後遷徐州總管卒
隂夀字羅雲武威人也父暠周夏州刺史夀少果烈有
威幹性謹厚重然諾從周武帝平齊位開府高祖為丞
相引為掾尉遲迥作亂高祖以韋孝寬為元帥擊之令
夀監軍時孝寬有疾不能親總戎事每臥帳中遣婦人
傳教命三軍紀綱皆決於夀以功進位上柱國尋拜幽
州總管封趙國公先是有高寶寧者齊氏之疎屬有籌
算在齊久鎮黃龍及齊滅周武拜為營州刺史性桀黠
甚得華夷心及高祖作相遂連結契丹靺羯舉兵反帝
以中原多故未遑進討諭之不下開皇初又引突厥攻
圍北平至是令夀討之寳寧棄城奔于磧北黃龍諸縣
悉平夀班師留開府成道昂鎮之夀患寳寧攻道昂乃
重購之未行間寳寧果為其下所殺北邊遂安後卒官
贈司空子世師嗣世師少有節槩性忠厚多武藝弱冠
以功臣子累加超擢拜儀同煬帝嗣位拜張掖太守深
為戎狄所憚後拜樓煩太守遷左翊衛將軍與代王留
守京師及唐師至世師自以世荷隋恩又藩邸之舊遂
勒兵拒守月餘不下及城平與京兆郡丞骨儀等見誅
骨儀天竺胡人性剛鯁有不可奪之志開皇初為侍御
史處法平當不為勢利所廻煬帝嗣位遷尚書左司郎
于時朝政漸亂貨賄公行凡當樞要之職無問貴賤並
家累金寳天下士夫莫不變節而儀勵志守常介然獨
立帝嘉其清苦超拜京兆郡丞公方彌著時刑部尚書
衛元兼領京兆拜内史頗行詭道輙為儀所執正元雖
不便之不能傷及唐兵至元恐禍及辭以老病儀與世
師同心叶契父子並誅其後絶世師有子弘智等各以
年幼獲全
楊義臣代人也夲姓尉遲氏父崇仕周為儀同大將軍
以兵鎮恒山時高祖為定州總管崇知帝相貌非常每
自結納帝甚親待之及為丞相尉遲迥作亂崇以宗族
故自囚遣使請罪高祖下書慰諭之即令馳驛入朝恒
置左右開皇初封秦興公歲餘從行軍總管達奚長儒
擊突厥於周槃力戰而死贈大將軍豫州刺史以義臣
襲崇官爵時義臣尚幼養於宫中未弱冠奉詔宿衛如
千牛者數年賞賜甚厚上嘗言及恩舊顧義臣嗟歎久
之因下詔賜義臣姓楊氏編之屬籍為皇從孫未幾拜
陕州刺史義臣性謹厚能騎射有將領才後突厥達頭
可汗犯塞以行軍總管出白道大破之明年突厥又寇
邊義臣擊之追至大斤山與虜遇時太平公史萬歲亦
至與義臣合擊大破之萬歲為楊素所陥義臣功竟不
錄煬帝嗣位漢王諒反時代州總管李景被諒將喬鍾
葵所圍義臣時為朔州總管奉詔救之鍾葵見義臣兵
少悉衆拒之時鍾葵亞將王拔驍勇善用矟射者不能
中每以數騎陥陣義臣患之募能當拔者有車騎將軍
楊思恩請當之義臣見思恩氣貌雄勇顧之曰壯士也
賜以巵酒思恩望見拔立於陣後投觴於地策馬赴之
再往不尅所從騎士退思恩為拔所殺拔遂乘之義臣
軍北者十餘里於是購得思恩屍義臣哭之甚慟三軍
莫不下泣所從騎士皆腰斬義臣自以兵少悉取軍中
牛驢得數千頭復令數百人人持一鼔潛驅之磵谷間
出其不意義臣晡後復與鍾葵戰兵初合命驅牛驢者
疾進一時鳴鼔埃塵張天鍾葵軍不知所以以為伏兵
發因大潰縱擊破之以功進位上大將軍累遷太僕卿
從征吐谷渾令義臣屯琵琶峽連營八十里南接元夀
北連叚文振合圍吐谷渾主於覆袁川復從征遼東以
軍將指肅慎道至鴨淥水與乙支文德戰每為先鋒一
日七捷後與諸軍俱敗竟坐免俄而復位明年以為軍
副與大將軍宇文述趣平壤至鴨淥水會楊元感作亂
班師檢校趙郡太守祅賊向海公作亂寇扶風安定間
義臣奉詔擊平之尋從帝復征遼東進位左光祿大夫
時勃海高士達清河張金稱並相聚為盗攻陥郡縣帝
遣將軍叚達討之不能尅詔義臣率遼東還兵擊之大
破士達斬金稱又收䧏賊入豆子䴚討賊格謙禽之以
狀聞奏帝惡其威名遽追入朝賊由是復盛義臣以功
進位光祿大夫尋拜禮部尚書卒于官
皇甫誕字元慮安定三水人也父璠周隨州刺史自有
傳誕少剛毅有器局開皇中累遷治書侍御史朝臣無
不肅憚焉後為尚書左丞時漢王諒為并州總管朝廷
盛選寮佐拜誕并州總管司馬總府政事一以諮之諒
甚敬焉及煬帝即位諒用諮議王頍謀發兵作亂誕數
諫止諒不納誕因流涕以死固請諒怒囚之及楊素將
至諒屯清涼以拒之諒主簿豆盧毓出誕於獄協謀閉
城拒諒諒襲擊破之並抗節遇害帝以誕亡身殉國嘉
悼者久之詔贈柱國封弘義公諡曰明子無逸嗣尋為
淯陽太守甚有聲稱大業初令行舊爵例除以無逸誠
義之後賜爵平輿侯入為刑部侍郎守右武衛將軍初
漢王諒之反州縣莫不響應有嵐州司馬陶世模繁畤
令敬釗並抗節不從世模京兆人性明敏有器幹仁夀
初為嵐州司馬諒反刺史喬鍾葵將赴之世模以義拒
之臨之以兵辭氣不撓鍾葵義而釋之軍吏請斬之於
是被囚及諒平拜開府授大興令從衛元擊楊元感以
功進位銀青光祿大夫釗字積善河東蒲坂人父元約
周布憲中大夫釗仁夀中為繁畤令甚有能名漢王諒
反師陥其城賊帥墨弼執送偽將喬鍾葵署為代州總
管司馬釗正色拒之誓之以死會鍾葵敗釗遂免卒於
朝邑令
裴矩字弘大河東聞喜人也父訥之齊太子舍人矩襁
褓而孤及長好學頗愛文藻有智數世父讓之謂曰觀
汝神識足成才士欲求官達當資幹世之務矩由是始
留情世事仕齊為高平王文學齊亡不得調高祖為定
州總管補記室甚親敬之以母憂去職及帝作相遣使
馳召之參相府記室事及受禅遷給事郎奏舍人事伐
陳之役領元帥記室既破丹陽晉王廣令矩與高熲收
陳圖籍明年奉詔廵撫嶺南未行而高智慧汪文進等
作亂吳越道閉上難遣矩行矩請速進上許之行至南
康得兵數千人時俚師王仲宣逼廣州遣其部將周師
舉圍東衡州矩與大將軍鹿愿赴之賊立九柵屯大庾
嶺共為聲援矩進擊破之賊懼釋東衡州據原長嶺又
擊敗之遂斬師舉進軍自南海拔廣州仲宣懼而潰散
矩所綏集者二十餘州又承制署渠帥為刺史縣令及
還上大悦命升殿勞苦之謂高熲楊素曰韋洸將二萬
兵不能早度嶺每患其兵少裴矩以三千弊卒徑至南
海有臣若此朕亦何憂以功拜開府賜爵聞喜縣公賚
物二千叚除戸部侍郎遷内史侍郎時突厥彊盛都藍
可汗妻大義公主即宇文氏女由是數為邊患後因公
主與從胡私通長孫晟先發其事矩請出使說都藍顯
戮宇文氏上從之竟如其言公主見殺後都藍與突利
可汗構難屢犯亭鄣詔太平公史萬歲為行軍總管出
定襄道以矩為行軍長史破達頭可汗於塞外萬歲被
誅功竟不錄上以啓民可汗初附令矩撫慰之還為尚
書左丞其年文獻皇后崩太常舊無儀注矩與牛弘李
百藥等據齊禮參定轉吏部侍郎名為稱職煬帝即位
營建東都矩職脩府省九旬功就時西域諸蕃多至張
掖與中國交市帝令矩掌其事矩知帝方勤遠略諸胡
至者矩誘令言其國俗山川險易撰西域圖記三卷入
朝奏之其序曰臣聞禹定九州導河不踰積石秦兼六
國設防止於臨洮故知西胡雜種僻居遐裔禮教之所
不及書典之所罕傳自漢氏興基開拓河右始稱名號
者有四十六國其後分立乃五十五王仍置校尉都護
以存招撫然叛服不恒屢經征戰後漢之世頻廢此官
雖大宛以來略知戸數而諸國山川未有名目至如姓
氏風土服章物産全無纂錄世所弗聞復以春秋遞謝
年代久遠兼并誅討互有興亡或地是故邦改從今號
或人非舊類同襲昔名兼復部人交錯封疆移改戎狄
音殊事難窮驗于闐之地葱嶺以東考于前史三十餘
國其後更相屠滅僅有十存自餘淪沒埽地俱盡空有
邱墟不可記識皇上應天育物無隔華夷率土黔黎莫
不慕化風化所及日入以來職貢皆通無遠不至臣既
因撫納監知關市尋討書籍訪采胡人或有所疑即詳
衆口依其夲國服飾儀刑王及庶人各顯容止即丹青
模寫為西域圖記共成三卷合四十五國仍别造地圖
窮其要害從西傾以去北海之南縱横所亘將二萬里
諒由富商大賈周游經涉故諸國之事罔不徧知復有
幽荒遠地卒訪難曉不可憑虛是以致闕而二漢相踵
西域為傳戶人數十即稱國王徒有名號有乖其實今
者所編皆餘千戸利盡西海多産珍異見山居之屬非
有國名及部落小者多亦不載發自敦煌至于西海凡
為三道各有襟帶北道從伊吾經蒲類海鐵勒部突厥
可汗庭度北流河水至拂菻國達于西海其中道從高
昌焉耆龜兹疎勒度葱嶺又經鏺汗蘇勒沙那國康國
曹國何國大小安國穆國至波斯達于西海其南道從
鄯善于闐朱俱波渴槃陁度葱嶺又經護密吐火羅挹
怛忛延漕國至北婆羅門達于西海其三道諸國亦各
自有路南北交通其東安國南婆羅門國等並隨其所
往諸處得達故知伊吾高昌鄯善並西域之門戸也總
湊敦煌是其咽喉之地以國家威德將士驍雄汎濛汜
而揚旌越崑崙而躍馬易如反掌何往不至但突厥吐
谷渾分領羌胡之國為其擁遏故朝貢不通今並商人
密送誠款引領翹首願為臣妾聖情含養澤及普天服
而撫之務在安輯故皇華遣使弗勤兵車諸蕃既從突
厥可滅混一戎夏其在兹乎不有所記無以表威化之
遠也帝大悅賜物五百叚每日引矩至御坐親問西方
之事矩盛言胡中多諸寳物吐谷渾易可并吞帝由是
甘心將通西域西夷經略咸以委之復遷黃門侍郎復
令往張掖引致西蕃至者十餘國大業二年帝有事於
恒嶽咸來助祭帝將廵河右復令矩往敦煌矩遣使說
高昌王麴伯雅及伊吾吐屯設等㗖以厚利導之使入
朝及帝西廵次燕支山高昌王伊吾設等及西蕃胡二
十七國謁於道左皆令佩金玉被錦罽焚香奏樂歌舞
諠譟復令張掖武威士女盛飾縱觀填咽周亘數十里
以示中國之盛帝見而大悅竟破吐谷渾拓地數千里
並遣兵戍之每歲委輸巨億萬計諸蕃懼懾朝貢相續
帝謂矩有綏懷略進位銀青光祿大夫其年冬帝幸東
都矩以蠻夷朝貢者多諷帝令都下大戲徵四方奇技
異藝陳於端門街衣錦綺珥金紫者以十萬數又勒百
官及百姓士女列坐棚閣而縱觀焉皆被服鮮麗終月
而罷又令交市店肆皆設帷帳盛酒食遣掌蕃率蠻夷
與人貿易所至處悉令邀延就坐醉飽而散蠻夷嗟歎
謂中國為神仙帝稱矩至誠謂宇文述牛弘曰裴矩凡
所陳奏皆朕之成算朕未發矩輙以聞自非奉國孰能
若是帝遣將軍薛世雄城伊吾令矩共往經略矩諷諭
西域諸國曰天子為蕃人交易縣遠所以城耳咸以為
然不復來競及還賜錢四十萬矩又白狀令反間射匱
潛攻處羅後處羅為射匱所迫竟隨使者入朝帝大悅
賜矩貂裘及西域珍器從帝廵塞北幸啓民帳時高麗
遣使先通于突厥啓民不敢隠引之見帝矩因奏曰高
麗夲孤竹國周代以之封箕子漢世分為三郡晉氏亦
統遼東今乃不臣列為外域故先帝欲征之久矣但以
楊諒不肖師出無功當陛下時安得不事使此冠帶之
境仍為蠻貊之鄉乎今其使朝於突厥親見啓民合國
從化必懼皇靈之遠暢慮後服之先亡脅令入朝當可
致也帝曰如何矩曰請面詔其使者放還夲國遣語其
王令速朝覲不然者當率突厥即日誅之帝納焉高元
不用命始建征遼東之策王師臨遼以夲官領虎賁郎
將明年復從至遼東兵部侍郎斛斯政亡入高麗帝令
矩兼掌兵事以前後從度遼功進位右光祿大夫時皇
綱不振人皆變節左翊衛大將軍宇文述内史侍郎虞
世基等用事文武多以貨賄唯矩守常無贓穢之響以
是為世所稱後以楊元感初平帝令矩安集隴右因之
會寧存問曷薩那部落遣闕達度設寇吐谷渾頻有虜
獲部落致富還而奏狀帝大賞之後從至懷遠鎮詔護
北蕃軍事矩以始畢可汗部衆漸盛獻策分其勢將以
宗女嫁其弟叱吉設拜為南面可汗叱吉不敢受始畢
聞而漸怨矩又曰突厥夲淳易可離間由其内多有羣
胡盡皆桀黠教導之耳臣聞史蜀胡悉尤多奸計幸於
始畢請誘殺之帝曰善矩因遣人告胡悉曰天子大出
珍物今在馬邑欲共蕃内多作交關若前來者即得好
物胡悉信之不告始畢率其部落盡驅六畜爭進冀先
互市矩伏兵馬邑誘而斬之詔報始畢曰史蜀胡悉忽
領部落走來至此云背可汗請我容納今已斬之故令
往報始畢亦知其狀由是不朝十一年帝北廵狩始畢
率騎數十萬圍帝於鴈門詔矩與虞世基宿朝堂以待
顧問及圍解從至東京屬射匱可汗遣其猶子率西蕃
諸胡朝貢詔矩宴接之尋從幸江都宫時四方盗賊蜂
起郡縣上奏者不可勝計矩言之帝怒遣矩詣京師接
諸蕃客以疾不行及唐兵入關帝遣虞世基就宅問矩
方略矩曰太原有變京畿不静遙為處分恐失事機唯
願鑾輿早還俄而驍衞大將軍屈突通敗問至矩以聞
帝失色矩素勤謹未嘗忤物又見天下方亂恐為身禍
其待遇人多過其所望故雖厮役皆得其歡心時從駕
驍果數有逃散帝憂之以問矩矩曰今車駕留此已經
二年驍果之徒盡無家口人無匹合則不能安臣請聽
兵士於此納室帝大喜曰公定多智此奇計也因令矩
檢校為將士等娶妻矩召江都境内寡婦及未嫁婦女
皆集宫監又召諸將帥及兵等恣其所取因聽自首先
有姦通婦女及尼女官等並即配之由是驍果等悅咸
相謂曰裴公之惠也宇文化及反矩晨起朝至坊門遇
逆黨數人控矩馬詣孟景所賊皆曰不關裴黃門既而
化及從百餘騎至矩迎拜化及慰諭之令矩参定儀注
推秦王子浩為帝以矩為侍内隨化及至河北化及僭
帝號以矩為尚書右僕射加光祿大夫封蔡國公為河
北道宣撫大使及宇文氏敗為竇建德所獲以矩隋代
舊臣遇之甚厚復以為吏部尚書轉尚書右僕射建德
起自羣盗未有節文矩為之制定朝儀旬月之間憲章
頗擬於王者建德大悅及建德敗時矩與其將曹旦等
於洛州留守旦長史李公淹及唐使人魏徵等說旦及
齊善行令矩歸順旦等從之乃令矩與徵公淹領旦及
八璽舉山東之地歸䧏授左庶子轉詹事戸部尚書卒
裴仁基字德夲河東人也祖伯鳳周汾州刺史父定上
儀同仁基少驍武便弓馬平陳之役以親衞從征先登
陥陣拜儀同賜物千叚以夲官領漢王諒府親信諒反
仁基苦諫見囚諒敗超拜護軍後改授虎賁郎將從將
軍李景討叛蠻向思多於黔安以功進銀青光祿大夫
擊破吐谷渾加授金紫光祿大夫斬獲寇掠靺鞨拜左
光祿大夫從征高麗進位光祿大夫李密據洛口帝令
仁基為河南道討捕大使據虎牢拒密仁基見彊寇在
前士卒勞弊所得軍資即用分賞監軍御史蕭懷静止
之衆咸怒懷静懷静又隂持仁基長短欲有奏劾仁基
懼殺懷静以其衆歸密密以為河東郡公其子行儼驍
勇善戰密復以為綘郡公甚相委昵王世充以河東食
盡悉衆詣偃師求決戰密與諸將計仁基曰世充盡銳
而至洛下必虛可分兵守其要路令不得東簡精兵三
萬傍河西出以逼東都世充却還我且案甲世充重出
我又逼之如此則我有餘力彼勞奔命兵法所謂彼出
我歸彼歸我出數戰以疲之多方以誤之者也密曰公
知其一不知其二東都兵馬有三不可當器械精一也
決計而來二也食盡求鬭三也我按兵畜力以觀其弊
彼求鬭不得欲走無路不過十日世充之首可懸於麾
下單雄信等諸將輕世充皆請戰仁基苦爭不得密難
違諸將言戰遂大敗仁基為世充所虜世充以仁基父
子並驍勇深禮之以兄女妻行儼及僭尊號署仁基為
禮部尚書行儼為右衞大將軍行儼每戰所當皆披靡
號萬人敵世充憚其威名頗加猜防仁基知之甚不自
安遂與世充所署尚書左丞宇文儒童尚食直長陳謙
祕書丞崔德夲等謀令陳謙於上食之際持匕首劫世
充行儼以兵應之事定然後輔越王侗事臨發將軍張
童告之俱為世充所殺
斛斯政廣牧富昌人也祖椿魏太傅父恢散騎常侍新
蔡郡公政明悟有器幹開皇中以軍功授儀同甚為楊
素所禮大業中位尚書兵曹郎漸見委遇元感兄弟俱
與之交遼東之役兵部尚書叚文振卒侍郎明雅復以
罪廢帝彌屬意於政尋遷兵部侍郎稱為幹理元感之
反政與通謀及元縱等亡歸亦政之計及帝窮元縱黨
與政亡奔高麗明年帝復東征高麗請和遂送政鎖至
京師以告廟左翊衞大將軍宇文述請變常法行刑帝
許之以政出金光門縛之於柱公卿百寮並親擊射臠
其肉多有噉者然後烹焚揚其骨灰
通志卷一百六十一
