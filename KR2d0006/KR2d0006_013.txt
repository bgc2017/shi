通志卷八
宋右廸功郎鄭樵漁仲撰
蜀紀第八
先主後主
先主姓劉諱備字元德涿郡涿縣人漢景帝子中山靖
王勝之後也勝子貞元狩六年封涿縣陸城亭侯坐酎
金失侯因家焉先主祖雄父弘世仕州郡雄舉孝廉官
至東郡范令先主少孤與母販履織席為業舍東南角
籬上有桑樹生高五丈餘遥望見童童如小車蓋往來
者皆怪此樹非凡或謂當出貴人先主少時與宗中諸
小兒於樹下戲言吾必當乘此羽葆蓋車叔父子敬謂
曰汝勿妄語滅吾門也年十五母使行學與同宗劉德
然遼西公孫瓚俱事故九江太守同郡盧植德然父元
起常資給先主與德然等元起妻曰各自一家何能常
爾邪起曰吾宗中有此兒非常人也而瓚深與先主相
友瓚年長先主以兄事之先主不甚樂讀書喜狗馬音
樂美衣服身長七尺五寸垂手下膝顧自見其耳少語
言善下人喜怒不形於色好交結豪俠年少争附之中
山大商張世平蘇雙等貲累千金販馬周旋於涿郡見
而異之乃多與之金財先主由是得用合徒衆靈帝末
黃巾起州郡各舉義兵先主率其屬從校尉鄒靖討黃
巾賊有功除安喜尉督郵以公事到縣先主求謁不通
直入縛督郵杖二百解綬繫其頸著馬枊棄官亡命頃
之大將軍何進遣都尉毋邱毅詣丹陽募兵先主與俱
行至下邳遇賊力戰有功除為下密丞復去官後為高
唐尉遷為令為賊所破往奔中郎將公孫瓚瓚表為别
部司馬使為青州刺史田楷以拒冀州牧袁紹數有戰
功試守平原令後領平原相郡民劉平素輕先主耻為
之下使客刺之客不忍刺語之而去其得人心如此袁
紹攻公孫瓚先主與田楷東屯齊曹公征徐州徐州牧
陶謙遣使告急於田楷楷與先主俱救之時先主自有
兵千餘人及幽州烏丸雜胡騎又略得飢民數千人既
到謙以丹陽兵四千益先主先主遂去楷歸謙謙表先
主為豫州刺史屯小沛謙病篤謂别駕麋竺曰非劉備
不能安此州也謙死竺率州人迎先主先主未敢當下
邳陳登謂先主曰今漢室陵遲海内傾覆立功立事在
於今日鄙州殷富戶口百萬欲屈使君撫臨州事先主
曰袁公路近在夀春此君四世五公海内所歸君可以
州與之登曰公路驕豪非治亂之主今欲為使君合步
騎十萬上可以匡主濟民成五霸之業下可以割地守
境書功於竹帛若使君不見聽許登亦未敢聽使君也
北海相孔融謂先主曰袁公路豈憂國忘家者邪冢中
枯骨何足介意今日之事百姓與能天與不取悔不可
追先主遂領徐州袁術來攻先主先主拒之於盱眙淮
陰曹公表先主為鎮東將軍封宜城亭侯是歲建安元
年也先主與術相持經月吕布乘虛襲下邳守將曹豹
反間迎布布虜先主妻子先主轉軍海西楊奉韓暹寇
徐揚間先主邀擊盡斬之先主求和於吕布布還其妻
子先主遣關羽守下邳先主還小沛復合兵得萬餘人
吕布惡之自出兵攻先主先主敗走歸曹公曹公厚遇
之以為豫州牧將至沛收散卒給其軍糧益與兵使東
擊布布遣高順攻之曹公遣夏侯惇往不能救為順所
敗復虜先主妻子送布曹公自出東征助先主圍布於
下邳生禽布先主復得妻子從曹公還許表先主為左
將軍禮之愈重出則同輿坐則同席袁術欲經徐州北
就袁紹曹公遣先主督朱靈路招要擊術未至術病死
先主未出時獻帝舅車騎將軍董承辭受帝衣帶中密
詔當誅曹公先主未發是時曹公從容謂先主曰今天
下英雄使君與操耳本初之徒不足數也先主方食失
匕箸遂與承及長水校尉种輯將軍吳子蘭王子服等
同謀會見使未發事覺承等皆伏誅先主據下邳靈等
還先主乃殺徐州刺史車胄留關羽守下邳而身還小
沛東海昌霸反郡縣多叛曹公為先主衆數萬人遣孫
乾與袁紹連和曹公遣劉岱王忠擊之不克五年曹公
東征先主先主敗績曹公盡收其衆虜先主妻子并禽
關羽以歸先主走青州青州刺史袁譚先主故茂才也
將步騎迎先主先主隨譚到平原譚馳使白紹紹遣將
道路奉迎身去鄴二百里與先主相見駐月餘日所失
亡士卒稍稍來集曹公與袁紹相拒於官渡汝南黃巾
劉辟等叛曹公應紹紹遣先主將兵與辟等略許下關
羽亡歸先主曹公遣曹仁將兵擊先主先主還紹軍隂
欲離紹乃說紹南連荆州牧劉表紹遣先主將本兵復
至汝南與賊龔都等合衆數千人曹公遣蔡楊擊之為
先主所殺曹公既破紹自南擊先主先主遣麋竺孫乾
與劉表相聞表自郊迎以上賓禮待之益其兵使屯新
野荆州豪傑歸先主者日益多表疑其心隂禦之使拒
夏侯惇于禁等於博望久之先主設伏兵一旦自燒屯
偽遁惇等追之為伏兵所破
十二年曹公北征烏丸先主說表襲許表不能用曹公
南征表會表卒子琮代立遣使請降先主屯樊不知曹
公卒至至宛乃聞之遂將其衆去過襄陽諸葛亮說先
主攻琮荆州可有先主曰吾不忍也乃駐馬呼琮琮懼
不能起琮左右及荆州人多歸先主比到當陽衆十餘
萬輜重數千兩日行十餘里别遣關羽乘船數百艘使
會江陵或謂先主曰宜速行保江陵今雖擁大衆被甲
者少若曹公兵至何以拒之先主曰夫濟大事必以人
為本今人歸吾吾何忍棄去曹公以江陵有軍實恐先
主據之乃釋輜重輕軍到襄陽聞先主已過曹公將精
騎五千急追之一日一夜行三百餘里及於當陽之長
坂先主棄妻子與諸葛亮張飛趙雲等數十騎走曹公
大獲其人衆輜重先主斜趣漢津適與羽船會得濟沔
遇表長子江夏太守琦衆萬餘人與俱到夏口先主遣
諸葛亮自結於孫權權遣周瑜程普等水軍數萬與先
主并力與曹公戰于赤壁大破之焚其舟船先主與吳
軍水陸并進追到南郡時又疾疫北軍多死曹公引歸
先主表琦為荆州刺史又南征四郡武陵太守金旋長
沙太守韓元桂陽太守趙範零陵太守劉度皆降廬江
雷緒率部曲數萬口稽顙琦病死羣下推先主為荆州
牧治公安權稍畏之進妹固好先主至京見權綢繆恩
紀權遣使云欲共取蜀或以為宜報聽許吳終不能越
荆有蜀蜀地可為己有荆州主簿殷觀進曰若為吳先
驅進未能克蜀退為吳所乘即事去矣今但可然贊其
伐蜀而自說新據諸郡未可與動吳必不敢越我而獨
取蜀如此進退之計可以收吳蜀之利先主從之權果
輟計遷觀為别駕從事
十六年益州牧劉璋遥聞曹公將遣鍾繇等向漢中討
張魯内懷恐懼别駕從事蜀郡張松說璋曰曹公兵彊
無敵於天下若因張魯之資以取蜀土誰能禦之者乎
璋曰吾固憂之而未有計松曰劉豫州使君之宗室而
曹公之深讐也善用兵若使之討魯魯必破魯破則益
州彊曹公雖來無能為也璋然之遣法正將四千人迎
先主前後賂遺以巨億計正因陳益州可取之策先主
留諸葛亮關羽等據荆州將步卒數萬人入益州至涪
璋自出迎相見甚歡張松令法正白先主及謀臣龐統
進說便可於會所襲璋先主曰此大事也不可倉卒璋
推先主行大司馬領司隸校尉先主亦推璋行鎮西大
將軍領益州牧璋增先主兵使擊張魯又令督白水軍
先主并軍三萬餘人車甲器械資貨甚盛是歲璋還成
都先主北到葭萌未即討魯厚樹恩德以收衆心明年
曹公征孫權權呼先主自救先主遣使告璋曰曹公征
吳吳憂危急孫氏與孤本為脣齒又樂進在青泥與關
羽相拒今不往救羽進必大克轉侵州界其憂有甚於
魯魯自守之賊不足慮也乃從璋求萬兵及資寶欲以
東行璋但許兵四千其餘皆給半張松書與先主及法
正曰今大事垂可立如何釋此去乎松兄廣漢太守肅
懼禍逮己白璋發其謀於是璋收斬松嫌隙始構矣璋
勅關戍諸將文書勿復關通先主先主大怒召璋白水
軍督楊懷責以無禮斬之乃使黃忠卓膺勒兵向璋先
主徑至關中質諸將并士卒妻子引兵與忠膺等進到
涪據其城璋遣劉瑰冷苞張任鄧賢等拒先主於涪皆
破敗退保緜竹璋復遣李嚴督緜竹諸軍嚴率衆降先
主先主軍益彊分遣諸將平下屬縣諸葛亮張飛趙雲
等將兵泝流定白帝江州江陽惟關羽留鎮荆州先主
進軍圍雒時璋子循守城被攻一年
十九年夏雒城破進圍成都數十日璋出降蜀中殷盛
豐樂先主置酒大饗士卒取蜀城中金銀分賜將士還
其穀帛先主復領益州牧諸葛亮為股肱法正為謀主
關羽張飛馬超為爪牙許靖麋竺簡雍為賓友及董和
黃權李嚴等本璋之所授用也吳壹費觀等又璋之㛰
親也彭羡又璋之所排擯也劉巴者宿昔之所忌恨也
皆處之顯任盡其器能有志之士無不競勸
二十年孫權以先主已得益州使使報欲得荆州先主
言須得凉州當以荆州相與權忿之乃遣吕蒙襲奪長
沙零陵桂陽三郡先主引兵五萬下公安令關羽入益
陽是歲曹公定漢中張魯遁走巴西先主聞之與權連
和分荆州江夏長沙桂陽東屬南郡零陵武陵西屬引
軍還江州遣黃權將兵迎張魯張魯已降曹公曹公使
夏侯淵張郃屯漢中數數犯暴巴郡先主令張飛進兵
宕渠與郃等戰於瓦口破郃等收兵還南鄭先主亦還
成都
二十三年先主率諸將進兵漢中分遣將軍吳蘭雷銅
等入武都皆為曹公軍所沒先主次于陽平關與淵郃
等相拒
二十四年春自陽平南渡沔水緣山稍前於定軍山勢
作營淵將兵來争其地先主命黃忠乘高鼓譟攻之大
破淵軍斬淵郃及曹公所署益州刺史趙顒等曹公自
長安舉衆南征先主遥策之曰曹公雖來無能為也我
必有漢川矣及曹公至先主歛衆拒險終不交鋒積月
不拔亡者日多夏曹公引軍還先主遂有漢中遣劉封
孟達李平等攻申耽於上庸秋羣下上先主為漢中王
表於漢帝曰平西將軍都亭侯臣馬超左將軍領長史
鎮軍將軍臣許靖營司馬龐羲議曹從事中郎軍議中
郎將臣射援軍師將軍臣諸葛亮盪宼將軍漢夀亭侯
臣關羽征虜將軍新亭侯臣張飛征西將軍臣黃忠鎮
遠將軍臣頼恭揚武將軍臣法正興業將軍臣李嚴等
一百二十人上言曰昔唐堯至聖而四凶在朝周成仁
賢而四國作難高后稱制而諸吕竊命孝昭幼冲而上
官逆謀皆馮世寵藉履國權窮凶極亂社稷幾危非大
舜周公朱虛博陸則不能流放禽討安危定傾伏惟陛
下誕資聖德統理萬邦而遭厄運不造之艱董卓首難
蕩覆京畿曹操階禍竊執天衡皇后太子鴆殺見害剝
亂天下殘毁民物久令陛下蒙塵憂厄幽處虛邑人神
無主遏絶王命厭昧皇極欲盗神器左將軍領司隸校
尉豫荆益三州牧宜城亭侯備受朝爵秩念在輸力以
殉國難覩其機兆赫然憤發與車騎將軍董承同謀誅
操將安國家克寧舊都會承機事不密令操游䰟得遂
長惡殘冺海内臣等每懼王室大有閻樂之禍小有定
安之變夙夜惴惴戰慄累息昔在虞書敦序九族周監
二代封建同姓書著其義歴載長久漢興之初割裂疆
土尊王子弟是以卒折諸吕之難而成太宗之基臣等
以備肺腑枝葉宗子藩翰心存國家念在弭亂自操破
於漢中海内英雄望風蟻附而爵號不顯九錫未加非
所以鎮衛社稷光昭萬世也奉辭在外禮命斷絶昔河
西太守梁統等值漢中興限於山河位同權均不能相
率咸推竇融以為元帥卒立效績摧破隗囂今社稷之
難急於隴蜀操外吞天下内殘羣寮朝廷有蕭牆之危
而禦侮未建可為寒心臣等輒依舊典封備漢中王拜
大司馬董齊六軍糾合同盟埽滅凶逆以漢中巴蜀廣
漢犍為為國所署置依漢初諸侯王故典夫權宜之制
苟利社稷專之可也然後功成事立臣等退伏矯罪雖
死無恨遂於沔陽設壇場陳兵列衆羣臣陪位讀奏訖
御王冠于先主先主於是列羣臣之言因驛上還所假
左將軍宜城亭侯印綬於是還治成都拔魏延為都督
鎮漢中時關羽攻曹公將曹仁禽于禁於樊俄而孫權
襲殺羽取荆州
二十五年魏文帝稱尊號改年曰黃初或𫝊聞漢帝見
害先主乃發喪制服追諡曰孝愍皇帝是後在所並言
衆瑞日月相屬故議郎陽泉侯劉豹青衣侯向舉偏將
軍張裔黃權大司馬屬殷純益州别駕從事趙莋治中
從事楊洪從事祭酒何宗議曹從事杜瓊勸學從事張
爽尹默譙周等上言曰臣等謹按河圖洛書五經䜟緯
衆說並有大王名字又參諸星氣之論法當有聖人起
於此州以致中興願大王應天順民速即洪業以寧海
内於是太傅許靖安漢將軍麋竺軍師將軍諸葛亮太
常頼恭光禄勲黃權少府王謀等復上言曹丕簒弑湮
滅漢室竊據神器劫迫忠良酷烈無道人鬼忿毒咸思
劉氏今上無天子海内惶惶靡所式仰羣下前後上書
者八百餘人咸稱述符瑞圖䜟明徵間黃龍見武陽赤
水九日乃去孝經援神契曰德至淵泉則黃龍見龍者
君之象也易乾九五飛龍在天大王當龍升登帝位也
又前關羽圍樊襄陽襄陽男子張嘉王休獻玉璽璽潛
漢水伏於淵泉暉景燭燿靈光徹天夫漢者高祖本所
起定天下之國號也大王襲先帝軌跡亦興於漢中也
今天子玉璽神光先見璽出襄陽漢水之末明大王承
其下流授與大王以天子之位瑞命符應非人力所致
昔周有烏魚之瑞咸曰休哉二祖受命圖書先著以為
徵驗今上天告祥羣儒英俊並進河洛孔子䜟記咸悉
具至伏惟大王出自孝景皇帝中山靖王之胄本枝百
世乾祗降祚聖姿碩茂神武在躬仁覆積德愛人好士
是以四方歸心焉考省靈圖啓發䜟緯神眀之表名諱
昭著宜即帝位以纂二祖紹嗣昭穆天下幸甚臣等謹
與博士許慈議郎孟光建立禮儀擇令辰上尊號即皇
帝位於成都武擔之南為文曰惟建安二十六年四月
丙午皇帝備敢用元牡昭告皇天上帝后土神祗漢有
天下歴數無疆曩者王莽簒盗光武皇帝震怒致誅社
稷復存今曹操阻兵安忍戮殺主后滔天冺夏罔顧天
顯操子丕載其凶逆竊居神器羣臣將士以為社稷隳
廢備宜脩之嗣武二祖恭行天罰備雖否德懼忝帝位
詢于庶民外及蠻夷君長僉曰天命不可以不答祖業
不可以久替四海不可以無主率土式望在備一人備
畏天明命又懼漢邦將湮于地謹擇元日與百寮登壇
受皇帝璽綬脩燔瘞告類于天神惟神饗祚于漢家永
綏四海
章武元年夏四月大赦改年以諸葛亮為丞相許靖為
司徒置百官立宗廟祫祭高皇帝以下五月立皇后吳
氏子禪為皇太子六月以子永為魯王理為梁王車騎
將軍張飛為其左右所害初先主忿孫權之&KR0670;關羽將
東征秋七月遂帥諸軍伐吳孫權遣書請和先主盛怒
不許吳將陸議李異劉阿等屯巫秭歸將軍吳班馮習
自巫攻破異等軍次秭歸武陵五谿蠻夷遣使請兵
二年春正月先主軍還秭歸將軍吳班陳式水軍屯夷
陵夾江東西岸二月先主自秭歸率諸將進軍緣山截
嶺於夷道猇亭駐營自佷山通武陵遣侍中馬良安慰
五谿蠻夷咸相率響應鎮北將軍黃權督江北諸軍與
吳軍相拒於夷陵道夏六月黃氣見自秭歸十餘里中
廣數十丈後十餘日陸議大破先主軍於猇亭將軍馮
習張南等皆沒先主自猇亭還秭歸收合離散兵遂棄
船舫由步道還魚復改魚復縣曰永安吳遣將軍李異
劉阿等踵躡先主軍屯駐南山秋八月收兵還巫司徒
許靖卒冬十月詔丞相亮營南北郊於成都孫權聞先
主住白帝甚懼遣使請和先主許之遣太中大夫宗瑋
報命冬十二月漢嘉太守黃元聞先主疾不豫舉兵拒
守
三年春二月丞相亮自成都到永安三月黃元進兵攻
臨卭縣遣將軍陳曶討元元軍敗順流下江為其親兵
所縛生致成都斬之先主病篤託孤於丞相亮尚書令
李嚴為副夏四月癸巳先主殂于永安宫時年六十三
亮上言於後主曰伏惟大行皇帝邁仁樹德覆燾無疆
昊天不弔寢疾彌留今月二十四日奄忽升遐臣妾號
咷若喪考妣乃顧遺詔事惟太宗動容損益百寮發哀
滿三日除服到葬期復如禮其郡國太守相都尉縣令
長三日便除服臣亮親受勅戒不敢有違請宣下奉行
五月梓宫自永安還成都諡曰昭烈皇帝秋八月葬惠
陵陳夀評曰先主之弘毅寬厚知人待士蓋有高祖之
風英雄之器焉及其舉國託孤於諸葛亮而心神無貳
誠君臣之至公古今之盛軌也機權幹略不逮魏武是
以基宇亦狹然折而不挫終不為下者抑揆彼之量必
不容己非惟競利且以避害云爾
先主章武三年
後主諱禪字公嗣先主子也建安二十四年先主為漢
中王立為王太子及即尊號冊曰惟章武元年五月辛
巳皇帝若曰太子禪朕遭漢運艱難賊臣簒盗社稷無
主格人羣正以天眀命朕繼大統今以禪為皇太子以
承宗廟祗肅社稷使使持節丞相亮授印綬敬聽師傅
行一物而三善皆得焉可不勉與三年夏四月先主殂
于永安宫五月後主襲位於成都時年十七尊皇后曰
皇太后大赦改元是歲魏黃初四年也
建興元年夏䍧柯太守朱褒擁郡反先是益州郡有大
姓雍闓反流太守張裔於吳據郡不賓越嶲夷王高定
亦背叛是歲立皇后張氏遣尚書郎鄧芝固好於吳吳
王孫權與蜀和親使聘是歲通好
二年春務農殖穀閉關息民
三年春三月丞相亮南征四郡四郡皆平改益州郡為
建寧郡分建寧永昌郡為雲南郡又分建寧牂柯為興
古郡十二月亮還成都
四年春都護李嚴自永安還住江州築大城
五年春丞相出屯漢中營沔北陽平石馬
六年春亮出攻祁山不克冬復出散關圍陳倉糧盡退
魏將王雙率軍追亮亮與戰破之斬雙還漢中
七年春亮遣陳式攻武都隂平遂克定二郡冬亮徙府
營於南山下原上築漢樂二城是歲孫權稱帝與蜀約
盟共交分天下
八年秋魏使司馬懿由西城張郃由子午曹真由斜谷
欲攻漢中丞相亮待之於城固赤阪大雨道絶真等皆
還是歲魏延破魏雍州刺史郭淮于陽谿徙魯王永為
甘陵王梁王理為安平王皆以魯梁在吳分界故也
九年春二月亮復出軍圍祁山始以木牛運魏司馬懿
張郃救祁山夏六月亮糧盡退軍郃追至青封與亮交
戰被箭死秋八月都護李平廢徙梓潼郡
十年亮休士勸農於黃沙作流馬木牛畢教兵講武
十一年冬亮使諸軍運米集於斜谷口治斜谷邸閣是
歲南夷劉胄反將軍馬忠破平之
十二年春二月亮由斜谷出始以流馬運秋八月亮卒
于渭濱征西大將軍魏延與丞相長史楊儀争權不和
舉兵相攻延敗走斬延首儀率諸軍還成都大赦以左
將軍吳壹為車騎將軍假節都督漢中以丞相留府長
史蔣琬為尚書令總統國事
十三年春正月中軍師楊儀廢徙漢嘉郡夏四月進蔣
琬位為大將軍
十四年夏四月後主至湔登觀阪看汶水之流旬日還
成都徙武都氐王苻健及氐民四百餘戶於廣都
十五年夏六月皇后張氏薨
延熙元年春正月立皇后張氏大赦改元立子璿為太
子子瑶為安定王冬十一月大將軍蔣琬出屯漢中
二年春三月進蔣琬位為大司馬
三年春使越嶲太守張嶷平定越嶲郡
四年冬十月尚書令費褘至漢中與蔣琬諮論事計歲
盡還
五年春正月監軍姜維督偏軍自漢中還屯涪縣
六年冬十月大司馬蔣琬自漢中還住涪十一月大赦
以尚書令費褘為大將軍
七年閏月魏大將軍曹爽夏侯元等向漢中鎮北大將
軍王平拒興勢圍大將軍費褘督諸軍往赴救魏軍退
夏四月安平王理卒秋九月褘還成都
八年秋八月皇太后薨十二月大將軍費褘至漢中行
圍守
九年夏六月費褘還成都秋大赦冬十一月大司馬蔣
琬卒
十年涼州胡王白虎文治無戴等率衆降衛將軍姜維
迎逆安撫居之于繁縣是歲汶山平康夷反維往討破
平之
十一年夏五月大將軍費褘出屯漢中秋涪陵屬國民
夷反車騎將軍鄧芝往討皆破平之
十二年春正月魏誅大將軍曹爽等右將軍夏侯霸來
降夏四月大赦秋衛將軍姜維出攻雍州不克而還將
軍句安李韶降魏
十三年姜維復出西平不克而還
十四年夏大將軍費褘還成都冬復北駐漢夀大赦
十五年吳王孫權薨立子琮為西河王
十六年春正月大將軍費褘為魏降人郭循所殺于漢
夀夏四月衛將軍姜維復率衆圍南安不克而還
十七年春正月姜維還成都大赦夏六月維復率衆出
隴西冬拔狄道河間臨洮三縣民居于綿竹繁縣
十八年春姜維還成都夏復率諸軍出狄道與魏雍州
刺史王經戰于洮西大破之經退保狄道城維却住鍾
題
十九年春進姜維位為大將軍督戎馬與鎮西將軍胡
濟期會上邽濟失誓不至秋八月維為魏大將軍鄧艾
所破于上邽維退軍還成都是歲立子瓚為新平王大
赦
二十年聞魏大將軍諸葛誕據夀春以叛姜維復率衆
出駱谷至芒水是歲大赦
景耀元年姜維還成都史官言景星見於是大赦改年
宦人黃皓始專政吳大將軍孫綝廢其主亮立琅邪王
休
二年夏六月立子諶為北地王恂為新興王虔為上黨
王
三年秋九月追諡故將軍關羽張飛馬超龐統黃忠
四年春三月追諡故將軍趙雲冬十月大赦
五年春正月西河王琮卒是歲姜維復率衆出侯和為
鄧艾所破還住沓中
六年夏魏大興徒衆命征西將軍鄧艾鎮西將軍鍾會
雍州刺史諸葛緒數道並攻於是遣左右車騎將軍張
翼廖化輔國大將軍董厥等拒之大赦改元為炎興冬
鄧艾破衛將軍諸葛瞻於綿竹用光禄大夫譙周策使
侍中張紹駙馬都尉鄧良及周奉降書于艾是日北地
王諶傷國之亡先殺妻子次以自殺紹良與艾相遇於
雒縣艾得書大喜即報書遣紹良先還艾至城北後主
輿櫬自縳詣軍壘門艾解縳焚櫬延請相見因承制拜
後主為驃騎將軍諸圍守悉被後主勅然後降下艾使
後主止其故宫身往造焉資嚴未發明年春正月艾見
收鍾會自涪至成都作亂會既死蜀中軍衆鈔略死喪
狼籍數日乃安集後主舉家東遷既至洛陽魏策命後
主為安樂縣公食邑萬戶賜絹萬匹奴婢百人他物稱
是子孫為三都尉封侯者五十餘人尚書令樊建侍中
張紹光禄大夫譙周祕書令郤正殿中督張通並封列
侯後主以太始七年薨於洛陽陳夀評曰後主任賢相
則為循理之君惑閹豎則為昏闇之后𫝊曰素絲無常
唯所染之信矣哉禮國君繼體踰年改元而章武之三
年則革稱建興考之古義體理為違又國不置史注記
無官是以行事多遺災異靡書諸葛亮雖達於為政凡
此之類猶有未周焉然經載十二而年名不易軍旅屢
興而赦不妄下不亦卓乎自亮沒後兹制漸虧優劣著
矣
後主建興十五年延熙二十年景耀六年即位四
十一年
右蜀二主四十三年為魏所滅
通志卷八
