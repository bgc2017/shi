通志卷八十下
宋右迪功郎鄭樵漁仲撰
宗室傳第三
晉
八王
汝南文成王亮(子粹宗)(矩熙)(羕)楚隐王瑋趙王
倫齊王冏長沙厲王乂成都王穎河間
王顒東海孝獻王越
武十二王
毗陵悼王軌秦獻王柬城陽懷王景東海
沖王祗始平哀王裕淮南忠壯王允代哀
王演新都王該清河康王遐汝陰哀王謨
吳敬王晏渤海殤王恢
元四王
琅邪孝王裒東海哀王沖武陵威王晞(子㻱遵)
琅邪悼王煥
簡文三王
會稽思世子道生臨川獻王郁會稽文孝王
道子(子元顯)
八王
汝南文成王亮字子翼宣帝第四子也少清警有才用
仕魏為散騎侍郎萬歲亭侯拜東中郎將進封廣陽鄉
侯討諸葛誕於夀春失利免官頃之拜左將軍加散騎
常侍假節出監豫州諸軍事五等建改封祁陽伯轉鎮
西將軍武帝踐阼封扶風郡王邑萬戶置騎司馬增參
軍掾屬持節都督關中雍涼諸軍事會秦州刺史胡烈
為羌虜所害亮遣將軍劉旂騎督敬琰赴救不進坐是
貶為平西將軍旂當斬亮與軍司曹冏上言節度之咎
由亮而出乞丐旂死詔曰高平困急計城中及旂足以
相拔就不能徑至尚當深進今奔突有投坐視覆敗故
加旂大戮今若罪不在旂當有所在有司又奏免亮官
削爵土詔惟免官頃之拜撫軍將軍是歲吳將步闡来
䧏假亮節都督諸軍事以納之咸寕初以扶風池陽四
千一百戶為太妃伏氏湯沐邑後改食南郡枝江太妃
嘗有小疾祓於洛水亮兄弟三人侍從並持節鼓吹震
耀洛濱武帝登凌雲臺望見曰伏妃可謂富貴矣其年
進號衞將軍加侍中時宗室殷盛無相統攝乃以亮為
宗師本官如故使訓導觀察有不遵禮法小者正以義
方大者隨事聞奏三年徙封汝南出為鎮南大將軍都
督豫州諸軍事開府假節之國給追鋒車皂輪犢車錢
五十萬頃之徵為侍中撫軍大將軍領後軍將軍統冠
軍步兵射聲長水等營給兵五百人騎百匹遷太尉錄
尚書事領太子少傅侍中如故及武帝寢疾為楊駿所
排乃以亮為侍中大司馬假黃鉞大都督督豫州諸軍
事出鎮許昌加軒懸之樂六佾之舞封子羕為西陽公
未發帝大漸詔留亮委以後事楊駿聞之從中書監華
廙索詔視遂不還帝崩亮懼駿疑已辭疾不入於大司
馬門外叙哀而已表求過葬駿欲討亮亮知之問計於
廷尉何勖勖曰今朝廷皆歸心於公公何不討人而懼
為人所討或說亮率所領入廢駿亮不能用夜馳赴許
昌故得免及駿誅詔以亮為太宰錄尚書事入朝不趨
劒履上殿增掾屬十人給千兵百騎與太保衞瓘對掌
朝政亮論賞誅楊駿之功過差欲以苟悅衆心由是失
望楚王瑋有勲而好立威亮憚之欲奪其兵權瑋甚憾
乃承賈后旨誣亮與瓘有廢立之謀矯詔遣其長史公
孫宏與積弩將軍李肇夜以兵圍之帳下督李龍白外
有變請距之亮不聽俄然楚兵登牆而呼亮驚曰吾無
二心何至於是若有詔書其可見乎宏等不許促兵攻
之長史劉凖謂亮曰觀此必是姦謀府中俊乂如林猶
可盡力距戰又弗聽遂為肇所執乃歎曰我之忠心可
破示天下也如何無道枉殺不辜是時大熱兵人坐亮
于車下時人憐之為之交扇將及日中無敢害者瑋出
令曰能斬亮者賞布千疋遂為亂兵所害投於北門之
壁鬢髮耳鼻皆悉毁焉及瑋誅追復爵位給東園温明
祕器朝服一襲錢三百萬布絹三百匹喪葬之禮如安
平獻王孚故事廟設軒懸之樂有五子粹矩羕宗熙粹
字茂弘早卒矩字延眀拜世子為屯騎校尉與父亮同
被害追贈典軍將軍諡懷王子祐立是為威王祐字永
猷永安中從惠帝北征帝遷長安祐反國及帝還洛以
征南兵八百人給之特置四部牙門永興初率衆依東
海王越討劉喬有功拜揚武將軍以江夏雲杜益封并前
二萬五千戶越征汲桑表留祐領兵三千守許昌加鼓
吹麾旗越還祐歸國永嘉末以寇賊充斥遂南渡江元
帝命為軍諮祭酒建武初為鎮軍將軍太興末領左軍
將軍太寕中進號衛將軍加散騎常侍咸和元年薨贈
侍中特進子恭王統立以南頓王宗謀反被廢其後成
帝哀亮一門殄絶詔統復封累遷祕書監侍中薨追贈
光祿勲子義立官至散騎常侍薨子遵之立義熙初梁
州刺史劉稚謀反推遵之為主事泄伏誅弟楷之子蓮
扶立宋受禪國除矩弟羕字延平太康末封西陽縣公
拜散騎常侍亮之被害也羕時年八歲鎮南將軍裴楷
與之親姻竊之以逃一夜八遷故得免及瑋誅進爵為
王歴步兵校尉左軍驍騎將軍元康初進封郡王永興
中拜侍中以長沙王乂黨廢為庶人惠帝還洛復羕封
為撫軍將軍又以汝南期思西陵益其國永嘉初拜鎮
軍將軍加散騎常侍領後軍將軍復以邾蘄春益之并
前三萬五千戶隨東海王越東出鄄城遂南渡江元帝
承制更拜撫軍大將軍開府給千兵百騎詔與南頓王
宗統流人以實中州江西荒梗復還及元帝踐阼進位
侍中太保以羕屬尊元會特為設床太興初錄尚書事
尋領大宗師加羽葆斧鉞班劒六十人進位太宰及王
敦平領太尉明帝即位以羕宗室元老特為之拜羕放
縱兵士劫鈔有司奏免羕官詔不問及帝寢疾羕與王
導同受頋命輔成帝時帝幼沖詔羕設床帳於殿上帝
親迎拜咸和初羕坐南頓王宗免官降為弋陽王及蘇
峻作亂羕詣峻稱述其勲峻大悅矯詔復羕爵位峻平
賜死世子播播弟充及息崧並伏誅國除咸康初復其
屬籍以羕孫珉為奉車都尉奉朝請羕弟宗字延祚元
康中封南頓縣侯尋進爵為公討劉喬有功進封王增
邑五千并前萬戶為征虜將軍與兄羕俱過江元帝承
制拜散騎常侍愍帝之在西都以宗為平東將軍元帝
即位拜撫軍將軍領左將軍明帝踐阼加長水校尉轉
左衞將軍與虞允俱為帝所眤委以禁旅宗與王導庾
亮志趣不同連結輕侠以為腹心導亮並以為言帝以
宗戚屬每容之及帝疾篤宗允密謀為亂亮排閤入升
御床流涕為言帝始悟轉為驃騎將軍允為大宗正宗
遂怨望形於辭色咸和初御史中丞鍾雅劾宗謀反庾
亮使右衛將軍趙允收之宗以兵拒戰為允所殺貶其
族為馬氏徙妻子於晉安既而原之三子綽超演廢為
庶人咸康中復其屬籍綽為奉車都尉奉朝請宗弟熙
初封汝陽公討劉喬有功進爵為王永嘉末沒於石勒
楚隠王瑋字彦度武帝第五子也初封始平王歴屯騎
校尉太康末封於楚出之國都督荆州諸軍事平南將
軍轉鎮南將軍武帝崩為衞將軍領北軍中候加侍中
行太子少傅楊駿之誅也瑋屯司馬門瑋少年果銳多
立威刑朝廷忌之汝南王亮太保衞瓘以瑋性狠戾不
可大任建議使與諸王之國瑋甚忿之長史公孫宏舍
人岐盛並薄於行為瑋所眤瓘等惡其為人慮致禍亂
將收盛盛知之遂與宏謀宏因積弩將軍李肇矯稱瑋
命誣亮瓘於賈后后不之察使惠帝為詔曰太宰太保
欲為伊霍之事王宜宣詔令淮南長沙成都王屯宫諸
門廢二公夜使黃門齎敕以授瑋瑋欲覆奏黃門曰事
恐漏泄非密詔本意也瑋乃止遂勒本軍復矯詔召三
十六軍手令告諸軍以奉詔誅二公之意又矯詔使亮
瓘上太宰太保印綬侍中貂蟬之國官屬皆罷遣之又
矯詔赦亮瓘官屬曰二公潜謀不軌欲危社稷今免還
第官屬以下一無所問若不奉詔便以軍法從事能率
所領先出降者封侯受賞朕不食言遂收亮瓘殺之岐
盛說瑋可因兵勢誅賈謨郭彰以匡王室瑋猶豫未决
會天明帝用張華計遣殿中將軍王宫齎騶虞幡麾衆
曰楚王矯詔衆皆釋仗而走瑋左右無復一人窘迫不
知所為惟一奴年十四駕牛車將赴秦王柬帝遣謁者
詔瑋還營執之於虎賁署遂下廷尉詔以瑋矯詔害二
公父子又欲誅滅朝臣圖謀不軌遂斬之時年二十一
其日大風雷雨礔礰瑋臨刑出懷中青紙詔流涕以示
監刑尚書劉頌曰受詔而行謂為社稷今更為罪託體
先帝受枉如此幸見申列頌亦歔欷不能仰視公孫宏
岐盛並夷三族瑋性開濟好施能得衆心及此莫不隕
淚百姓為之立祠賈后先悪瓘亮又忌瑋故以計相次
誅之永寕元年追贈驃騎將軍封其子範為襄陽王拜
𣪚騎常侍後為石勒所害
趙王倫字子彜宣帝第九子也母曰柏夫人魏嘉平初
封安樂亭侯五等建改封東安子拜諫議大夫武帝受
禪封琅邪郡王坐使散騎將劉緝買工所將盗御裘廷
尉杜友正緝棄市倫當與緝同罪帝以倫親故下詔赦
之及之國行東中郎將宣威將軍咸寕中改封於趙遷
平北將軍督鄴城守事進安北將軍元康初遷征西將
軍開府儀同三司鎮關中倫刑賞失中氐羌反叛徵還
京師尋拜車騎將軍太子少傅深交賈郭謟事中宫大
為賈后所親信求錄尚書張華裴頠固執不可又求尚
書令華頠復不許愍懷之廢使倫領右軍將軍時左衞
司馬督司馬雅及常從督許超並嘗給事東宫傷太子
無罪與殿中中郎士猗等謀廢賈后復太子以華頠不
可移難與圖權倫執兵之要性貪冒可假以濟事乃說
倫嬖人孫秀曰中宫凶妬無道與賈謐等共廢太子今
國無嫡嗣社稷將危大臣將起大事而公名奉事中宫
與賈郭親善太子之廢皆云豫知一朝事起禍必相及
何不先謀之乎秀許諾言於倫倫納焉遂告通事令史
張林及省事張衡殿中侍御史殷渾右衞司馬督路始
使為内應事將起而秀知太子聪明若還東宫當與賢
人圖政量已必不得志乃更說倫曰太子為人剛猛不
可私請明公素事賈后時議皆以公為賈氏之黨今雖
欲建大功於太子太子含宿怒必不加賞於眀公矣當
謂副百姓之望翻覆以免罪耳此乃所以速禍也今且
緩其事賈后必害太子然後廢后為太子報讐亦足以
立功豈徒免禍而已倫從之秀乃微泄其謀使謐黨頗
聞之倫秀因勸謐等早害太子以絶衆望太子既遇害
倫秀之謀益甚而雅超懼後難欲悔其謀乃辭疾秀復
告右衞佽飛督閭和和從之期四月三日丙夜一籌以
鼓鳴為應至期倫乃矯詔敕三部司馬曰中宫與賈謐
等殺吾太子今使車騎入廢中宫汝等皆當從命賜爵
關中侯不從誅三族於是衆皆從之倫又矯詔開門夜
入陳兵道南遣翊軍校尉齊王冏將三部司馬百人排
閤而入華林令駱休為内應迎帝幸東堂遂廢賈后為
庶人幽之於建始殿收吳太妃趙粲及韓夀賈午等付
暴室考竟詔尚書以廢后事仍收捕賈謐等召中書監
侍中黃門侍郎八坐皆夜入殿執張華裴頠解結杜斌
等於殿前殺之尚書始疑詔有詐郎師景露版奏請手
詔倫等以為沮衆斬之以徇眀日倫坐端門屯兵北向
遣尚書和郁持節送賈庶人於金墉誅趙粲叔父中護
軍趙浚及散騎侍郎韓豫等内外羣官多所黜免倫尋
矯詔自為使持節大都督督中外諸軍事相國侍中王
如故一依宣文輔魏故事置左右長史司馬從事中郎
四人參軍十人掾屬二十人兵萬人以其世子散騎常
侍荂領冗從僕射子馥前將軍封濟陽王虔黃門郎封
汝陰王詡散騎侍郎封霸城侯孫秀等封皆大郡並據
兵權文武官封侯者數千人百官總已聽於倫倫素庸
下無智策復受制於秀秀之威權振於朝廷天下皆事
秀而無求於倫秀起自琅邪小吏累官於趙國以諂媚
自達既執機衡遂恣奸凶多殺忠良以逞私欲司隸從
事游顥與殷渾有隙渾誘顥奴晉興偽告顥有異志秀
不詳察即收顥及襄陽中正李邁殺之厚待晉興以為
已部曲督前衞尉石崇黃門郎潘岳皆與秀有嫌並見
誅於是京邑君子不樂其生矣淮南王允齊王冏以倫
秀驕僣内懷不平秀等又深忌焉乃出冏鎮許奪允護
軍允發憤起兵討倫允既敗滅倫加九錫增封五萬戶
倫偽為飾讓詔遣百官詣府敦勸侍中宣詔然後受之
加荂撫軍將軍領中軍將軍馥鎮軍將軍領護軍將軍虔
中軍將軍領右衞將軍詡為侍中又以孫秀為侍中輔
國將軍相國司馬右率如故張林等並居顯要增相府
兵為二萬人與宿衞同又隐匿兵士衆過三萬起東宮
三門四角華櫓斷宫東西道為外徼或謂秀曰散騎常
侍楊凖黃門侍郎劉逵欲奉梁王肜以誅倫會有星變
乃徙肜為丞相居司徒府轉凖逵為外官倫無學不知
書秀亦以狡猾小才貪滛昧利所共立事者皆邪佞之
徒惟競榮利無深謀遠略荂淺薄鄙陋馥虔闇狠強戾
詡愚嚚輕訬而各乖異互相憎毁秀子會年二十為射
聲校尉尚帝女河東公主公主母喪未期便納聘禮會
形貎短陋奴僕之下者初與富室兒於城西販馬百姓
忽聞其尚主莫不駭愕倫秀並惑巫鬼聽妖邪之說秀
使牙門趙奉詐為宣帝神語命倫早入西宫又言宣帝
於北芒為趙王倫佐助遂别立宣帝廟於芒山謂逆謀
可成以太子詹事裴劭左軍將軍卞粹等二十人為從
事中郎掾属又二十人秀等部分諸軍分布腹心使散
騎常侍義陽王威兼侍中出納詔命矯作禪讓之詔使
使持節尚書令滿奮僕射崔隨為副奉皇帝璽綬以禪
位於倫倫偽辭不受於是宗室諸王羣公卿士咸假稱
符瑞天文以勸進倫乃許之左衞王輿與前軍司馬雅
等率甲士入殿譬喻三部司馬示以威賞皆莫敢違其
夜使張林等屯守諸門義陽王威及駱休等逼奪天子
璽綬夜漏未盡内外百官以乘輿法駕迎倫惠帝乘雲
母車鹵簿數百人自華林西門出居金墉城尚書和郁
兼侍中散騎常侍琅邪王睿中書侍郎陸機從到城下
而反使張衡衞帝實幽之也倫從兵五千人入自端門
登太極殿滿奮崔隨樂廣進璽綬於倫乃僭即帝位大
赦改元建始是歲賢良方正直言秀才孝廉良將皆不
試計吏及四方之使命在京邑者太學生年十六以上
及在學二十年皆署吏郡縣二千石令長赦日在職者
皆封侯郡綱紀並為孝廉縣綱紀為廉吏以世子荂為
太子馥為侍中大司農領護軍京兆王虔為侍中大將
軍領軍廣平王詡為侍中撫軍將軍霸城王孫秀為侍
中中書監驃騎將軍儀同三司張林等諸黨皆登卿將
並列大封其餘同謀者咸超階越次不可勝紀至於奴
卒厮役亦加以爵位每朝會貂蟬盈坐時人為之諺曰
貂不足狗尾續而以苟且之惠取悦人情庫府之儲不
充於賜金銀冶鑄不給於印故有白版之侯君子恥服
其章百姓亦知其不終矣倫親祠太廟還遇大風飄折
麾盖孫秀既立非常之事倫敬重焉秀住文帝為相國
時所居内府事無巨細必諮而後行倫之詔令秀輙改
革有所與奪自書青紙為詔或朝行夕改者數四百官
轉易如流時有雉入殿中自太極東階上殿驅之更飛
西鐘下有頃飛去又倫於殿上得異鳥問皆不知名累
日向夕宫西有素衣小兒言是服劉鳥倫使錄小兒并
鳥閉寘牢室眀旦開視戸如故並失人鳥所在倫目上
有瘤時以為妖焉時齊王冏河間王顒成都王穎並擁
強兵各據一方秀知冏等必有異圖乃選親黨及倫故
吏為三王參佐及郡守秀本與張林有隙雖外相推崇
内實忌之及林為衞將軍深怨不得開府潛與荂牋具
說秀專權動違衆心而功臣皆小人撓亂朝廷可一時
誅之荂以書白倫倫以示秀秀勸倫誅林倫從之於是
倫請宗室會於華林園召林秀及王輿入因收林殺之
誅三族及三王起兵討倫檄至倫秀始大懼遣其中堅
孫輔為上軍將軍積弩李嚴為折衝將軍率兵七千自
延夀關出征虜張泓左軍蔡璜前軍閭和等率九千人
自堮坂關出鎮軍司馬雅揚威莫原等率八千人自成
臯關出召東平王楙為使持節衞將軍都督諸軍以距
義師使楊珍晝夜詣宣帝别廟祈請輙言宣帝謝陛下
某日當破賊拜道士胡沃為太平將軍以招福祐秀家
日為滛祀作厭勝之文使巫祝選擇戰日又令近親自
嵩山著羽衣詐稱仙人王喬作神仙書述倫祚長久以
惑衆秀欲遣馥虔領兵助諸軍戰馥虔不肯虔素親愛
劉輿秀乃使輿說虔虔然後率衆八千為三軍繼援而
泓雅等連戰雖勝義軍散而復合雅等不得前許超等
與成都王穎軍戰於黃橋殺傷萬餘人泓徑造陽翟又
於城南破齊王冏輜重殺數千人遂據城保邸閤而冏
軍已在潁隂去陽翟四十里冏分軍渡潁攻泓等不利
泓乘勝至於潁水夜臨潁而陣冏縱輕兵擊之諸軍不
動而孫輔徐建軍夜亂徑歸洛自首輔建之走也不知
諸軍督尚存乃云齊王兵盛不可當泓等已沒倫大震
祕之而召虔及超還會泓敗冏露布至倫大喜乃復遣
超而虔還已至庾倉超還濟河將士疑阻銳氣内挫泓
等悉其諸軍濟潁進攻冏營冏出兵擊其别率孫髦司
馬譚孫輔皆破之士卒散歸洛陽泓等收衆還營秀等
知三方日急詐𫝊破冏營執得冏以誑惑其衆令百官
皆賀而士猗伏允孫會皆仗節各不相從倫復授太子
詹事劉琨節督河北將軍率步騎千人催諸軍戰會等
與義軍戰於激水大敗退保河上劉琨燒斷河橋自義
兵之起百官將士咸欲誅倫秀以謝天下秀知衆怒難
犯不敢出省及聞河北軍悉敗憂懣不知所為義陽王
威勸秀至尚書省與八坐議征戰之備秀從之使京城
四品以下子弟年十五以上皆詣司隸從倫出戰内外
諸軍悉欲劫殺秀威秀威懼自崇禮闥走還下舍許超
士猗孫會等軍既並還乃與秀謀或欲收餘卒出戰或
欲焚燒宫室誅殺不附已者挟倫南就孫旂孟觀等或
欲乘船東走入海計未决王輿反之率營兵七百餘人
自南掖門入敕宫中兵各守衞諸門三部司馬為應於
内輿自往攻秀秀閉中書南門輿放兵登墻燒屋秀及
超猗遽走出左衞將軍趙泉斬秀等以徇收孫竒於右
衞營付廷尉誅之執前將軍謝惔黃門令駱休司馬督
王潛皆於殿中斬之三部司馬兵於宣化闥中斬孫弼
以徇時司馬馥在秀坐輿使將士囚之於散騎省以大
戟守省閤八坐皆入殿中坐東除樹下王輿屯雲龍門
使倫為詔曰吾為孫秀等所誤以怒三王今已誅秀其
迎太上復位吾歸老於農畝傳詔以騶虞幡勅將士解
兵文武官皆奔走莫敢有居者黃門將倫自華林東門
出及荂皆還汶陽里第於是以甲士數千迎天子于金
墉城百姓咸稱萬歲帝自端門入升殿御廣室送倫及
荂等付金墉城初秀懼西軍至復召虔還是日宿九曲
詔遣使者免虔官虔懼棄軍將數千人歸於汶陽里梁
王肜表倫父子凶逆宜伏誅百官會議於朝堂皆如肜
表遣尚書袁敞持節賜倫死飲以金屑苦酒倫慚以巾
覆面曰孫秀誤我孫秀誤我於是收荂馥虔詡付廷尉
獄考竟馥臨死謂虔曰坐爾破家也百官是倫所用皆
斥免之臺府省衞僅有存者自兵興六十餘日戰所殺
害僅十萬人凡與倫謀為逆者張林為秀所殺許超士
猗孫弼謝惔殷渾與秀為王輿所誅張衡閭和孫髦高
越自陽翟還伏允戰敗還洛陽皆斬於東市蔡璜自陽
翟降齊王冏還洛自殺王輿以功免誅後與東萊王蕤
謀殺冏又伏法
齊武閔王冏字景治獻王攸之子也少稱仁惠好振施
有父風初攸有疾武帝不信遣太醫診候皆言無病及
攸薨帝往臨喪冏號踊訴父病為醫所誣詔即誅醫由
是見稱遂得為嗣元康中拜散騎常侍領左軍將軍翊
軍校尉趙王倫密與相結廢賈后以功轉遊擊將軍冏
以位不滿意有恨色孫秀微覺之且憚其在内出為平
東將軍假節鎮許昌倫簒遷鎮東大將軍開府儀同三
司欲以寵安之冏因衆心怨望潛與離狐王盛潁川王
處穆謀起兵誅倫倫遣腹心張烏覘之烏反曰齊無異
志冏旣有成謀未發恐事泄乃與軍司管襲殺處穆送
首於倫以安其意謀定乃收襲殺之遂與豫州刺史何
勖龍驤將軍董艾等起軍遣使告成都河間常山新野
四王移檄於天下征鎮州縣郡國咸使聞知揚州刺史
郗隆承檄猶豫未决參軍王邃斬之送首於冏冏屯軍
陽翟倫遣其將閭和張泓孫輔出堮坂與冏交戰冏軍
失利堅壁自守會成都軍破倫衆於黃橋冏乃出兵攻
和等大破之及王輿廢倫惠帝反正冏誅討賊黨既畢
率衆入洛頓軍通章署甲士數十萬旌旗器械之盛震
於京師天子就拜大司馬加九錫之命備物典策如宣
景文武輔魏故事冏於是輔政居攸故宫置掾屬四十
人大築第館北取五榖市南開諸署毁壞廬舍以百數
使大匠營制與西宫等鑿千秋門以通西閤後房施鐘
懸前庭舞八佾沈於酒色不入朝見坐拜百官符敕三
臺選舉不均惟寵親眤以車騎將軍何勖領中領軍封
葛旟為牟平公路秀小黃公衞毅隂平公劉眞安鄉公
韓泰封邱公號曰五公委以心膂殿中御史桓豹奏事
不先經冏府即考竟之於是朝廷側目海内失望矣南
陽處士鄭方露版陳冏五失冏含忍答之主簿王豹屢
有箴規冏怒奏殺豹有白頭公入大司馬府大呼言有
兵起不出甲子旬即收殺之冏驕恣日甚終無悛志前
賊曹屬孫惠復上諫曰惠聞天下五難四不可而明公
皆以居之矣捐宗廟之主忽千乘之重躬貫甲胄犯冒
鋒刃此一難也奮三百之卒决全勝之策集四方之衆
致英豪之士此二難也舍殿堂之尊居單幕之陋安囂
塵之慘同將士之勞此三難也驅烏合之衆當凶強之
敵任神武之略無疑阻之懼此四難也檄六合之内著
盟信之誓升幽宫之帝復皇祚之業此五難也大名不
可久荷大功不可久任大權不可久執大威不可久居
未有行其五難而不以為難遺其四不可而謂之可惠
竊所不安也自永熙以来十有一載人不見德唯戮是
聞公族搆簒奪之禍骨肉遭梟夷之刑羣王被囚檻之
困妃主有離絶之哀歴觀前代國家之禍至親之亂未
有今日之甚者也良史書過後嗣何觀天下所以不去
於晉符命長存於世者主無嚴虐之暴朝無酷烈之政
武帝餘恩獻王遺愛聖慈惠和尚經人心四海所係實
在於兹今眀公建不世之義而未為不世之讓天下惑
之思求所悟長沙成都魯衞之密國之親親與明公計
功受賞皆不自先今公宜放桓文之勲邁臧札之迹委
萬機於二王命方岳於羣后退身大齊之區垂拱青徐
之域金石不足以銘高八音不足以贊美姬文不得專
美於前太伯不得獨賢於後何乃㤀亢極之悔忽窮高
之凶棄五岳之安居累卵之危外以權勢受疑内以百
揆損神雖處高臺之上逍遥重仞之墉及其危亾之憂
過於潁翟之慮也昔屈原放斥心存南郢樂毅適趙志
戀北燕况惠受恩偏蒙識養雖復暫違情隆二臣是以
披露血誠冒昧干迕言入身戮義讓公舉退就鈇鑕此
惠之死賢於生也冏不納亦不加罪翊軍校尉李含奔
於長安詐云受密詔使河間王顒誅冏因導以利謀顒
從之上表曰王室多故禍難㒺已大司馬冏雖唱義有
興復皇位之功而定都邑克寕社稷實成都王穎之力
也而冏不能固守臣節實協異望在許昌營有東西掖
門官置治書侍御史長史司馬直立左右如侍臣之儀
京城大清棄逆誅夷而率百萬之衆来繞洛城阻兵經
年不一朝覲百官拜伏晏然南面壞樂官市署用自增
廣輙取武庫祕仗嚴列不解故東萊王蕤知其逆節表
陳事狀而見誣陷加罪黜徙以樹私黨僣立官屬幸妻
嬖妾名號比之中宫沈湎酒色不恤羣黎董艾放縱無
所畏忌中丞按奏而取退免張偉憁恫擁停詔可葛旟
小豎維持國命操弄王爵貨賂公行羣奸聚黨擅斷殺
生密署腹心實為貨謀斥罪忠良伺闚神噐臣受重任
藩衞方岳見冏所行實懷激憤即日翊軍校尉李含乘
馹密至宣騰詔旨臣伏讀感切五情若灼春秋之義君
親無將冏擁強兵樹置私黨權官要職莫非腹心雖復
重責之誅恐不義服今輙勒兵精卒十萬與州征並協
忠義共會洛陽驃騎將軍長沙王乂同奮忠誠廢冏還
第有不順命軍法從事成都王穎眀德茂親功高勲重
往歲去就允合衆望宜為宰輔代冏阿衡之任顒表既
至冏大懼會百僚曰昔孫秀作逆簒逼帝王社稷傾覆
莫能禦難孤紏合大衆埽除元惡臣子之節信著神眀
二王今日聽信讒言造構大難當頼忠謀以和不協耳
司徒王戎司空東海王越說冏委權崇讓冏從事中郎
葛旟怒曰趙庶人聽任孫秀移天易日當時喋喋莫敢
先唱公蒙犯矢石躬貫甲胄攻圍陷陳得濟今日計功
行封事殷未徧三臺納言不恤王事賞報稽緩責不在
府讒言僣逼當共誅討虛承偽書令公就第漢魏以来
王侯就第寕有得保妻子者乎議者可斬於是百官震
悚無不失色長沙王乂徑入宫發兵攻冏府冏遣董艾
陳兵宫西乂又遣宋弘等放火燒諸觀閣及千秋神武
門冏令黃門令王湖悉盗騶虞幡唱云長沙王矯詔乂
又稱大司馬謀反助者誅五族是夕城内大戰飛矢雨
集火光屬天帝幸上東門矢集御前羣臣救火死者相
枕眀日冏敗乂禽冏至殿前帝惻然欲活之乂叱左右
促牽出冏猶再顧遂斬於閶闔門外徇首六軍諸黨屬
皆夷三族幽其子淮陵王超樂安王冰濟陽王英于金
墉暴冏尸于西明亭三日莫敢收歛冏故掾屬荀闓等
表乞殯葬許之初冏之盛也有一婦人詣大司馬府求
寄産吏詰之婦人曰我截齊便去耳識者聞而惡之時
又謠曰著布袙腹為齊持服俄而冏誅永興初詔以冏
輕犯重刑前勲不宜堙沒乃赦其三子超冰英還第封
超為縣王以繼冏嗣歴員外散騎常侍光熙初詔冊復
冏夲封命子超嗣爵永嘉中懷帝下詔重述冏功還贈
大司馬加侍中假節追諡及洛陽傾覆超兄弟皆沒于
劉聰冏遂無後太元中詔以故南頓王宗子柔之襲封
齊王紹攸冏之祀歴散騎常侍元興初會稽王道子討
桓元使柔之兼侍中以騶虞幡宣告江荆二州至姑孰
為元前鋒所害贈光禄勲子建之立宋受禪國除
長沙厲王乂字士度武帝第六子也太康十年受封拜
員外散騎常侍及武帝崩乂時年十五孺慕過禮會楚
王瑋奔喪諸王皆近路迎之乂獨至陵所號慟以俟瑋
拜步兵校尉及瑋之誅二公也乂守東掖門會騶虞幡
出乂投弓流涕曰楚王被詔是以從之安知其非瑋既
誅乂以同母貶為常山王令之國乂身長七尺五寸開
朗果斷才力絶人虛心下士甚有名譽三王之舉義也
乂率國兵應之過趙國房子令距守乂殺之進軍為成
都後繼常山内史程恢將貳於乂乂到鄴斬恢及其五
子至洛拜撫軍大將軍領左軍將軍頃之遷驃騎將軍
開府復本國乂見齊王冏漸專權嘗與成都王穎俱拜
陵因謂穎曰天下者先帝之業也王宜維之時聞其言
者皆憚之及河間王顒將誅冏傳檄以乂為内主冏遣
其將董艾襲乂乂將左右百餘人手斫車幰露乘馳赴
宫閉諸門奉天子與冏相攻起火燒冏府連戰三日冏
敗斬之并誅諸黨與二千餘人顒本以乂弱冏強冀乂
為冏所禽然後以乂為辭宣告四方共討之因廢帝立
成都王已為宰輔專制天下既而乂殺冏其計不果乃
潜使侍中馮蓀河南尹李含中書令卞粹等襲乂乂並
誅之顒遂與穎同伐京都穎遣刺客圖乂時長沙國左
常侍王矩侍直見客色動遂殺之詔以乂為大都督以
距顒連戰自八月至十月朝議以乂穎兄弟可以辭說
而釋乃使中書令王衍行太尉光祿勲石陋行司徒使
說穎令與乂分陕而居穎不從乂因致書於穎勸令還
鎮以寕帝室穎復乂書求斬羊元之皇甫商等首當自
歸鄴辭語皆不相能乂前後破穎軍斬獲六七萬人戰
久糧乏城中大飢雖曰疲弊將士同心皆願效死而乂
奉上之禮未有虧失張方以為未可尅欲還長安而東
海王越慮事不濟潜與殿中將收乂送金墉城乂表曰
陛下篤睦委臣朝事臣小心忠孝神祗所鑒諸王承謬
率衆見責朝臣無正各慮私困收臣别省送臣幽宫臣
不惜軀命但念大晉衰微枝黨欲盡陛下孤危若臣死
國寕亦家之利但恐快凶人之志無益於陛下耳殿中
左右恨乂功垂成而敗謀劫出之更以距穎越懼難作
欲遂誅乂黃門郎潘滔勸越密告張方方遣部將郅輔
勒兵三千就金墉收乂至營炙而殺之乂怨痛之聲達
於遠近三軍莫不為之垂涕時年二十八乂將殯於城
東官屬莫敢往故掾劉祐獨送之步持喪車悲號斷絶
哀感路人張方以其義士不之問也初乂執權之始洛
下謠曰草木萌牙殺長沙乂以正月二十五日廢二十
七日薨如謠言焉永嘉中懷帝以乂子碩嗣拜散騎常
侍後沒于劉聪
成都王穎字章度武帝第十六子也太康末受封邑十
萬戶後拜越騎校尉加散騎常侍車騎將軍賈謐嘗與
皇太子博争道穎在坐厲聲呵謐曰皇太子國之儲君
賈謐何得無禮謐懼由此出穎為平北將軍鎮鄴轉鎮
北大將軍趙王倫之簒也進征北大將軍加開府儀同
三司及齊王冏起義穎發兵應冏以鄴令盧志為左長
史頓邱太守鄭琰為右長史黃門郎程牧為左司馬陽
平太守和演為右司馬使兖州刺史王彦冀州刺史李
毅督護趙驤石超等為前鋒羽檄所及莫不響應至朝
歌衆二十餘萬趙驤至黃橋為倫將士猗許超所敗死
者八千餘人士衆震駭穎欲退保朝歌用盧志王彦策
又使趙驤率衆八萬與王彦俱進倫復遣孫會劉琨等
率三萬人與猗超合兵距驤等精甲耀日鐵騎前驅猗
既戰勝有輕驤之心未及温十餘里復大戰猗等奔潰
穎遂過河乘勝長驅左將軍王輿殺孫秀幽趙王倫迎
天子反正及穎入京師誅倫使趙驤石超等助齊王冏
攻張泓於陽翟泓等遂䧏冏始率衆入洛自以首建大
謀遂擅威權穎營于太學及入朝天子親勞焉穎拜謝
曰此大司馬臣冏之勲臣無預焉見訖即辭出不復還
營便謁太廟出自東陽門遂歸鄴遣信與冏别冏大驚
馳出送穎至七里澗及之穎住車言别流涕不及時事
惟以太妃疾苦形於顔色百姓觀者莫不傾心至鄴詔
遣兼太尉王粹加九錫殊禮進位大將軍都督中外諸
軍事假節加黃鉞錄尚書事入朝不趨劒履上殿穎拜
受徽號讓還殊禮九錫表論興義功臣盧志和演董洪
王彦趙驤等五人皆封開國公侯又表稱大司馬前在
陽翟與強賊相持既久百姓瘡痍饑餓凍餒宜急拯救
乞差發郡縣車一時運河北邸閣米十五萬斛以賑陽
翟饑民盧志言於穎曰黃橋戰亡者有八千人既經夏
暑露骨中野可為傷惻昔周王葬枯骨故詩云行有死
人尚或墐之况此等致死於王事乎穎乃造棺八千餘
枚以成都國秩為衣服歛祭葬於黃橋北樹枳籬為之
塋域又立都祭堂刊石立碑紀其赴義之功使亡者之
家四時祭祀仍表其門閭加常戰亾二等又令河内温
縣埋藏趙王倫戰死士卒萬四千餘人穎形美而神昏
不知書然噐性敦厚委事於志故得成其美焉及齊王
冏驕侈無禮於是衆望歸之詔遣侍中馮蓀中書令卞
粹喻穎入輔政并使受九錫穎猶讓不拜尋加太子太
傅穎嬖人孟玖不欲還洛又程太妃愛戀鄴都以此議
久不决留義募將士既久咸怨曠思歸或有輒去者乃
題鄴城門云大事解散暫欲遽請且歸赴時務昔以義
來今以義去若復有急更相語穎知不可留因遣之百
姓乃安及冏敗穎懸執朝政事無巨細皆就鄴諮之後
張昌擾亂荆土穎拜表南征所在響赴既恃功驕奢百
度弛廢甚於冏時穎方恣其欲而憚長沙王乂在内遂
與河間王顒表請誅后父羊元之左將軍皇甫商等檄
乂使就第乃與顒將張方伐京師以平原内史陸機為
前鋒都督前將軍假節穎次朝歌每夜矛戟有光若火
其壘井中皆有龍象進軍屯河南阻清水為壘造浮橋
以通河北以大木函盛石沈之以繫橋名曰石鼈陸機
戰敗死者甚衆機又為孟玖所譛穎收機斬之夷其三
族語在機傳於是進攻京城時常山人王輿合衆萬餘
欲襲穎會又被執其黨斬輿䧏穎穎既入京師復旋鎮
于鄴增封二十郡拜丞相河間王顒表穎宜為儲副遂
廢太子覃立穎為皇太弟丞相如故制度一依魏武故
事乘輿服御皆遷于鄴表罷宿衞兵屬相府吏以王官
宿衞穎僣侈日甚有無君之心委任孟玖等大失衆望
永興初左衞將軍陳眕殿中中郎逯苞成輔及長沙故
將上官己等奉大駕討穎馳檄四方赴者雲集軍次安
陽衆十餘萬鄴中震懼穎欲走其椽步熊有道術曰勿
動南軍必敗穎會其衆問計東安王繇乃曰天子親征
宜罷甲縞素出迎請罪司馬王混參軍崔曠䓁勸穎距
戰穎從之乃遣奮武將軍石超率衆五萬次于蕩隂眕
二弟匡規自鄴赴王師云鄴中皆已離叛由是不甚設
備超衆奄至王師敗績矢及乘輿侍中嵇紹死於帝側
左右皆奔散乃棄天子於槀中超遂奉帝幸鄴穎改元
建武害東安王繇署置百官殺生自已立郊於鄴南平
北將軍王浚寕北將軍東嬴公騰殺穎所置幽州刺史
和演穎徵浚浚屯冀州不進與騰及烏九羯朱襲穎侯
騎至鄴穎遣幽州刺史王斌及石超李毅等距浚為羯
朱等所敗鄴中大震百僚奔走士卒分散穎懼將帳下
數十騎擁天子與中書監盧志單車而走五日至洛羯
朱追至朝歌不及而還河間王顒遣張方率甲卒二萬
救穎至洛方乃挾帝擁穎及豫章王并高光盧志等歸
于長安顒廢穎歸藩以豫章王為皇太弟穎既廢河北
思之鄴中故將公師藩汲桑等起兵以迎穎衆情翕然
顒復拜穎鎮東大將軍都督河北諸軍事給兵千人鎮
鄴穎至洛而東海王越率衆迎大駕所在蜂起穎以北
方盛強懼不可進自洛陽奔關中值大駕還洛穎自華
陰趋武關出新野帝詔鎮南將軍劉弘南中郎將劉陶
收捕穎穎於是棄母妻單車與二子廬江王普中都王
廓渡河赴朝歌收合故將士數百人欲就公師藩頓邱
太守馮嵩執穎及普廓送鄴范陽王虓幽之而無他意
屬虓暴薨長史劉輿見穎為鄴都所服慮為後患祕不
發喪偽令人為臺使稱詔夜賜穎死穎謂守者田徽曰
范陽王死乎徽曰不知穎曰卿年幾徽曰五十穎曰知
天命不徽曰不知穎曰我死之後天下安乎不安乎我
自放逐於今三年身體手足不見洗沐取數斗湯来其
二子號泣穎勅人將去乃散髮東首臥命徽縊之時年
二十八二子亦死鄴中哀之穎之敗也官屬並奔散惟
盧志隨從不怠論者稱之其後汲桑害東嬴公騰稱為
穎報讐遂出穎棺載之於軍中每事啟靈以行軍令桑
敗棄棺於故井中穎故臣收之改葬于洛陽懷帝加以
縣王禮穎死後數年開封間有傳穎子年十餘歲流離
百姓家東海王越遣人殺之永嘉中立東萊王蕤子遵
為穎嗣封華容縣王後沒于賊國除
河間王顒字文載安平獻王孚孫太原烈王瓌之子也
初襲父爵咸寕二年就國三年改封河間少有清名輕
財愛士與諸王俱来朝武帝嘆顒可以為諸國儀表元
康初為北中郎將監鄴城九年代梁王肜為平西將軍
鎮關中石函之制非親親不得都督關中顒於諸王為
疎特以賢舉及趙王倫簒位齊王冏謀討之前安西參
軍夏侯奭自稱侍御史在始平合衆得數千人以應冏
遣信要顒顒遣主簿房陽河間國人張方討擒奭及其
黨十數人於長安市腰斬之及冏檄至顒執冏使送之
於倫倫徵兵於顒顒遣張方率關右健將赴之方至華
隂顒聞二王兵盛乃加長史李含龍驤將軍領督護席
薳等追方軍回以應二王義兵至潼關而倫秀已誅天
子反正含方各率衆還及冏論功雖怒顒初不同而終
能濟義進位侍中太尉加三賜之禮後含為翊軍校尉
與冏參軍皇甫商司馬趙驤有憾遂奔顒詭稱受密詔
代冏因說利害顒納之便發兵遣使邀成都王穎以含
為都督率諸軍屯隂盤前鋒次于新安去洛百二十里
檄長沙王乂討冏及冏敗顒以含為河南尹使與馮蓀
卞粹等潜圖害乂商知含前矯妄及與顒隂謀具以告
乂乂乃誅含等顒聞含死即起兵以討商為名使張方
為都督領精卒七萬向洛方攻商商距戰而潰方遂進
攻西明門乂率中軍左右衛擊之方衆大敗死者五千
餘人方初於駛水橋西為營於是築壘數重外引廪榖
以足軍食乂復從天子出攻方戰輙不利及乂死方還
長安詔以顒為太宰大都督雍州牧顒廢皇太子覃立
成都王穎為太弟改年大赦左衛將軍陳眕奉天子伐
穎顒又遣方率兵二萬救鄴天子已幸鄴方屯兵洛陽
及王浚等伐穎穎挟天子歸洛陽方將兵入殿中逼帝
幸其壘掠府庫將焚宫廟以絶衆心盧志諫乃止方又
逼天子幸長安顒乃選置百官改秦州為定州及東海
王越起兵徐州西迎大駕關中大懼方謂顒曰方所領
猶有十餘萬衆奉送大駕還洛宫使成都王反鄴公自
留鎮關中方北討博陵如此天下可小安無復舉手者
顒慮事大難濟不許乃假劉喬節進位鎮東大將軍遣
成都王穎總統樓襃王闡等諸軍據河橋以距越王浚
遣督護劉根將三百騎至河上闡出戰為所殺穎頓軍
張方故壘范陽王虓遣鮮卑騎與平昌博陵衆襲河橋
樓襃西走追騎至新安道路死者不可勝數初越以張
方劫遷大駕天下怨憤倡義與山東諸侯尅期奉迎先
遣說顒令送帝還都與顒分陜而居顒欲從之而方不
可及東軍大捷成都等敗顒令方親信將郅輔夜斬方
首送以示東軍尋變計更遣刁默守潼關乃咎輔殺方
又斬輔顒先遣將吕朗䓁據滎陽范陽王虓司馬劉琨
以方首示朗於是朗䧏時東軍既盛破刁默入關顒懼
又遣馬瞻郭偉於灞水禦之瞻䓁戰敗散走顒單馬逃
于太白山東軍入長安大駕旋以太弟太保梁柳為鎮
西將軍守關中馬瞻䓁出詣柳因共殺柳於城内瞻䓁
與始平太守梁邁合從迎顒於南山顒不肯入府長安
令蘇衆記室督朱永勸顒表稱柳病卒輙知軍事弘農
太守裴廙秦國内史賈龕安定太守賈疋䓁起義討顒
斬馬瞻梁邁䓁東海王越遣督護糜晃率國兵伐顒至
鄭顒將牽秀距晃晃斬秀并其二子義軍據有關中顒
保城而已永嘉初詔以顒為司徒乃就徵南陽王模遣
將梁臣於新安雍谷車上扼殺之并其三子詔以彭城
元王植子融為顒嗣改封樂成縣王薨無子建興中元
帝又以彭城康王釋子欽為融嗣
東海孝獻王越字元超高密王泰之次子也少有令名
謙虛持布衣之操為中外所宗初以世子為騎都尉與
駙馬都尉楊邈及琅邪王伷子繇俱侍講東宫拜散騎
侍郎歴左衛將軍加侍中預討楊駿有功封五千戶侯
遷散騎常侍輔國將軍尚書右僕射領游擊將軍復為
侍中加奉車都尉别封東海王永康初為中書令徙侍
中遷司空領中書監成都王穎攻長沙王乂乂固守洛
陽殿中諸將及三部司馬疲於戰守密與左衛將軍朱
默夜收乂别省逼越為主啟惠帝免乂官事定越稱疾
遜位帝不許加守尚書令太安初帝北征鄴以越為大
都督六軍敗越奔下邳徐州都督東平王楙不納越徑
還東海成都王穎以越兄弟宗室之美下寬令招之越
不應命帝西幸以越為太傅與太宰顒夾輔朝政讓不
受東海中尉劉洽勸越發兵以備穎越以洽為左司馬
尚書曹馥為軍司既起兵楙懼乃以州與越越以司空
領徐州都督以楙領兖州刺史越三弟並據方任征伐
輒選刺史守相朝士多赴越而河間王顒挟天子發詔
罷越䓁皆令就國越倡義奉迎大駕還復舊都率甲士
三萬西次蕭縣豫州刺史劉喬不受越命遣子祐距之
越軍敗范陽王虓遣督護田徽以突騎八百迎越遇祐
於譙祐衆潰越進屯陽武山東兵盛關中大懼顒斬送
張方首求和尋變計距越越率諸侯及鮮卑許扶歴駒
次宿歸等步騎迎惠帝反洛陽詔越以太傅錄尚書事
以下邳濟陽二郡增封及懷帝即位委政於越吏部郎
周穆清河王覃舅越之姑子也與其妹夫諸葛玫共說
越曰主上之為太弟張方意也清河王本為太子為羣
凶所廢先帝暴崩多疑東宫公盍思伊霍之舉以寕社
稷乎言未卒越曰此豈宜言邪叱左右斬之以玫穆世
家罪止其身因此表除三族之法帝始親萬機留心庶
事越不說求出藩帝不許越遂出鎮許昌永嘉初自許
昌率苟晞及冀州刺史丁劭討汲桑破之越遷于許長
史潘滔說之曰兖州天下樞要公宜自牧乃轉苟晞為
青州刺史由是與晞有隙尋詔越為丞相兖州牧督兖
豫司冀幽并六州越辭丞相不受自許遷于鄄城越恐
清河王覃終為儲副矯詔收付金墉城尋害之王彌入
許越遣左司馬王斌率甲士五千餘人入衛京師鄄城
自壞越惡之移屯濮陽又遷于滎陽召田甄等六率甄
不受命越遣監軍劉望討甄初東嬴公騰之鎮鄴也携
并州將田甄甄弟蘭任祉祈濟李惲薄盛等部衆萬餘
人至鄴遣就榖冀州號為乞活及騰敗甄等邀破汲桑
於赤橋越以甄為汲郡蘭為鉅鹿太守甄求魏郡越不
許甄怒故召不至望既渡河甄退李惲薄盛斬田蘭率
其衆降甄祉濟棄軍奔上黨越自滎陽還洛以太學為
府疑朝臣貳於己乃誣帝舅王延等為亂遣王景率甲
士三千人入宫收延等付廷尉殺之越觧兖州牧領司
徒越既與苟晞構怨又以頃興事多由殿省乃奏宿衛
有侯爵者皆罷之時殿中武官並封侯由是出者略盡
皆涕泣而去乃以東海國上軍將軍何倫為右衞將軍
王景為左衞將軍領國兵數百人宿衞越自誅王延等
大失衆望而多有猜嫌散騎侍郎高韜有憂國之言越
以謗訕時政害之而不自安乃戎服入見請討石勒且
鎮集兖豫以援京師帝曰今逆衆侵逼郊畿王室蠢蠢
莫有固志朝廷社稷倚頼於公豈可遠出以孤根本對
曰臣今率衆邀賊勢必滅之賊滅則不逞消殄已東諸
州貢職流通此所以宣暢國威藩屏之宜也若端坐京
輦以失機會則釁弊日滋所憂逾重遂行留妃裴氏世
子鎮軍將軍毘及龍驤將軍李惲并何倫等守衞京師
表以行臺隨軍率甲士四萬東屯于項王公卿士隨從
者甚衆詔加九錫越乃羽檄四方而所徵者皆不至而
苟晞又表討越語在晞傳越以豫州刺史馮嵩為左司
馬自領豫州牧越專擅威權圖為霸業朝賢素望選為
佐吏名將勁卒充于己府不臣之迹四海所知而公私
罄乏所在寇亂州郡携貳上下崩離禍結釁深遂憂懼
成疾永嘉五年薨于項祕不發喪以襄陽王範為大將
軍統其衆還葬東海石勒追及於苦縣寗平城將軍錢
端出兵距勒戰死軍潰勒命焚越柩曰此人亂天下吾
為天下報之故燒其骨以告天地於是衆數十萬勒以
騎圍而射之相踐如山王公士庶死者十餘萬王彌弟
璋焚其餘衆并食之天下歸罪於越帝發詔貶為縣王
何倫李惲聞越之死祕不發喪奉妃裴氏及毘出京京
城從者傾城所經暴掠至洧倉又為勒所敗毘及宗室
三十六王皆沒于賊李惲殺妻子奔廣宗何倫走下邳
裴妃為人所掠賣於吳氏太興中得渡江欲招䰟葬越
元帝詔有司詳議博士傅純曰聖人制禮以事緣情設
冢椁以蔵形而事之以凶立廟祧以安神而奉之以吉
送形而往迎精而還此墓廟之大分形神之異制也至
於室廟寢廟祊祭非一處所以廣求神之道而獨不於
墓眀非神之所處也今亂形神之别錯廟墓之宜違禮
制義莫大於此於是下詔不許裴妃不奉詔遂葬越於
廣陵太興末墓毁改葬丹徒初元帝鎮建鄴裴妃之意
也帝深德之數幸其第以第三子冲奉越後薨無子成
帝以少子奕繼之哀帝徙奕為琅邪王而東海無嗣隆
安初安帝更以會稽忠王次子彦璋為東海王繼冲為
曾孫為桓元所害國除
武十二王
武帝二十六男楊元后生毘陵悼王軌惠帝秦獻王柬
審美人生城陽懷王景楚隠王瑋長沙厲王乂徐才人
生城陽殤王憲匱才人生東海冲王祗趙才人生始平
哀王裕趙美人生代哀王演李夫人生淮南忠壯王允
吳敬王晏嚴保林生新都懷王該陳美人生清河康王
遐諸姬生汝陰哀王謨程才人生成都王穎王才人生
孝懷帝楊悼后生渤海殤王恢餘八子不顯母氏並早
夭又無封國及追諡今並略之其瑋穎乂自有傳
毘陵悼王軌字正則初拜騎都尉年二歲而夭太康十
年追加封諡以楚王瑋子義嗣
秦獻王柬字弘度沈敏有識量泰始六年封汝南王咸
寕初徙封南陽王拜左將軍領右軍將軍散騎常侍武
帝幸宣武場以三十六軍兵簿令柬料校之柬一省便
擿脱謬帝異之於諸子中尤見愛幸以左將軍居齊獻
王故府甚貴寵為天下所屬目性仁訥無機辨之譽太
康十年徙封於秦邑八萬戶于時諸王封中土者皆五
萬戶以柬與太子同產故特加之轉鎮西將軍西戎校
尉假節與楚淮南王俱之國及惠帝即位来朝拜驃騎
將軍開府儀同三司加侍中錄尚書事進位大將軍時
楊駿伏誅柬既痛舅氏覆滅甚有憂危之慮屢述武帝
旨請還藩而汝南王亮留柬輔政及亮與楚王瑋被誅
時人嘆柬有先識元康元年薨年三十朝野痛惜之無
子以淮南王允子郁為嗣與允俱被害永寕二年追諡
曰悼又以吳王晏子鄴嗣懷帝崩鄴入纂帝位國絶
城陽懷王景字景度出繼叔父城陽哀王兆後泰始五
年受封六年薨
東海沖王祗字敬度泰始九年五月受封殤王薨復以
沖繼兆其年薨時年三歲
始平哀王裕字濬度咸寕三年受封其年薨年七歲無
子以淮南王允子迪為嗣太康十年改封漢王為趙王
倫所害
淮南忠壯王允字欽度咸寕三年封濮陽王拜越騎校
尉太康十年徙封淮南仍之國都督揚江二州諸軍事
鎮東大將軍假節元康九年入朝初愍懷王廢議者將
立允為太弟會趙王倫廢賈后詔遂以允為驃騎將軍
開府儀同三司侍中都督如故領中護軍允性沈毅宿
衞將士皆敬服之倫既有僣逆之志允隂知之稱疾不
朝密養死士潜謀誅倫倫甚憚之轉為太尉外示優崇
實奪其兵也允稱疾不拜倫遣御史逼允收官屬以下
劾以大逆允恚視詔乃孫秀手書也大怒便收御史將
斬之御史走而獲免斬其令史二人厲色謂左右曰趙
王欲破我家遂率國兵及帳下七百人直出大呼曰趙
王反我將攻之佐淮南王者左袒於是歸之者甚衆允
將赴宫左丞王輿閉東掖門允不得入遂圍相府允所
將兵皆淮南竒才劒客也與戰頻敗之倫兵死者千餘
人太子左率陳徽勒東宫兵鼓譟於内以應允結陣於
承華門前弓弩齊發射倫飛矢雨集主書司馬畦祕以
身蔽倫箭中其背而死倫官屬皆隠樹而立樹輒中數
百箭自辰至未徽兄淮時為中書令遣麾騶虞幡以解
鬭倫子虔為侍中在門下省密要壯士約以富貴於是
遣司馬督護伏允領騎四百從宫中出舉空版詐言有
詔助淮南王允允不之覺開陣納之下車受詔為允所
害時年二十九初倫兵敗皆相傳曰已擒倫矣百姓大
悅既聞允死莫不嘆息允三子皆被害坐允夷滅者數
千人及倫誅齊王冏表理允冤以息超繼允後於是有
詔改葬賜以殊禮追贈司徒冏敗超被幽金墉城復以
吳王晏子祥為嗣拜散騎常侍洛陽傾覆為劉聪所害
代哀王演字宏度太康十年受封少有廢疾不之國演
常止于宫中薨無子以成都王穎子廓為嗣改封中都
王後與穎俱死
新都王該字元度咸寕三年受封太康四年薨時年十
三無子國除
清河康王遐字深度美容儀有精彩武帝愛之既受封
出繼叔父城陽哀王兆太康十年增封渤海郡歴右將
軍散騎常侍前將軍元康初進撫軍將軍加侍中遐長
而懦弱無所是非性好内不能接士大夫及楚王瑋之
舉兵也使遐收衛瓘而瓘故吏榮晦遂盡殺瓘子孫遐
不能禁為世所尤永康元年薨時年二十八四子覃籥
銓端覃嗣立及冲太孫薨東宫曠然未有冢嗣齊王冏
表立覃為皇太子既而河間王顒脅遷大駕表立成都
王穎為皇太弟廢覃復為清河王初覃為清河世子所
佩金鈴歘生隠起如麻粟祖母陳太妃以為不祥毁而
賣之占者以金是晉行大興之祥覃為皇允是其瑞也
毁而賣之象覃見廢不終之驗也永嘉中前北軍中候
任城吕雍度支校尉陳顔等謀立覃為太子事覺幽於
金墉城未幾被害時年十四葬以庶人禮籥初封新蔡
王覃薨還封清河王銓初封上庸王懷帝即位更封豫
章王二年立為皇太子洛京傾覆沒于劉聪端初封廣
川王銓之為皇太子也轉封豫章禮秩如皇太子拜散
騎常侍平南將軍都督江州諸軍事假節當之國會洛
陽䧟沒端東奔苟晞於蒙晞立為皇太子七十日為石
勒所沒
汝隂哀王謨字令度太康七年薨時年十一無後國除
吳敬王晏字平度太康十年受封食丹陽吳興并吳三
郡歴射聲校尉後軍將軍與兄淮南王允共攻趙王倫
允敗收晏付廷尉欲殺之傳祗於朝堂正色而争於是
羣官並諫倫乃貶為賓徒縣王後徙封代王倫誅詔復
晏本封拜上軍大將軍開府加侍中長沙王乂成都王
穎之相攻也乂以晏為前鋒都督數交戰永嘉中為太
尉大將軍晏為人恭愿才不及中人於武帝諸子中最
劣又少有風疾視瞻不端後轉增劇不堪朝覲及洛京
傾覆晏亦遇害時年三十一愍帝即位追贈太保五子
長子不顯名與晏同沒餘四子祥鄴固衍祥嗣淮南王
允鄴即愍帝固初封漢王改封濟南衍初封新都王改
封濟隂為散騎常侍皆沒于賊
渤海殤王恢字思度太康五年薨時年二歲追加封諡
元四王
元帝六男宫人荀氏生明帝及琅邪孝王裒石婕伃生
東海哀王沖王才人生武陵威王晞鄭夫人生琅邪悼
王煥及簡文帝
琅邪孝王裒字道成母荀氏以微賤入宫元帝命虞妃
養之初繼叔父長樂亭侯渾後徙封宣城郡公拜後將
軍及帝為晉王有司奏立太子帝以裒有成人之量過
於明帝從容謂王導曰立子以德不以年導曰世子宣
城俱有朗儁之目固當以年於是太子位遂定更封裒
琅邪嗣恭王後改食會稽宣城邑五萬二千戶拜散騎
常侍使持節都督青徐兖三州諸軍事車騎將軍徵還
京師建武元年薨年十八贈車騎大將軍加侍中及妃
山氏薨祔葬穆帝更贈裒太保子哀王安國立未踰年
薨
東海哀王沖字道讓元帝以東海王越世子毗沒于石
勒不知存亾乃以沖繼毘後稱東海世子以毘陵郡增
本封邑萬戶又改食下邳蘭陵以越妃裴氏為太妃拜
長水校尉高選僚佐以沛國劉耽為司馬潁川庾懌為
功曹吳郡頋和為主簿永昌中遷中軍將軍加散騎常
侍及東海太妃薨因發毘喪沖即王位以滎陽益東海
國轉車騎將軍徙驃騎將軍咸康七年薨年三十一贈
侍中驃騎將軍儀同三司無子成帝遺詔以小晚生奕
繼哀王為東海王以道遠罷滎陽更以臨川郡益東海
及哀帝以琅邪王即尊位徙奕為琅邪王東海國闕無
嗣奕後入纂大業桓溫廢之復為東海王既而貶為海
西公東海國又闕嗣隆安三年安帝詔以會稽忠王次
子彦璋為東海王繼哀王為曾孫改食吳興郡為桓元
所害國除
武陵威王晞字道叔出繼武陵王喆後太興元年受封
咸和初拜散騎常侍後以湘東增武陵國除左將軍遷
鎮軍將軍加散騎常侍康帝即位加侍中特進建元初
領祕書監穆帝即位轉鎮軍大將軍遷太宰太和初加
羽葆鼓吹入朝不趨贊拜不名劒履上殿固讓晞無學
術而有武幹為桓溫所忌及簡文帝即位温乃表免晞
官以王歸藩又免其世子綜官解子㻱散騎常侍㻱以
梁王隨晞晞既見黜送馬八十五匹三百人杖以歸温
温又逼新蔡王晃使自誣與晞綜及著作郎殷涓太宰
長史庾籍掾曹秀舍人劉彊等謀逆遂收付廷尉請誅
之簡文帝不許温於是奏徙新安郡宗屬悉從之而族
誅殷涓等廢晃徙衡陽郡太元六年晞卒于新安時年
六十六孝武帝三日臨于西堂詔書追悼追封新寕郡
王邑千戶晞三子綜㻱遵以遵嗣追贈綜給事中㻱散
騎侍郎十二年追復晞武陵國綜㻱各復先官㻱還繼
梁國㻱字賢明出繼梁王翹官至永安太僕與父晞俱
廢薨子龢嗣太元中復國薨子珍之嗣桓元簒立梁國
人孔樸奉珍之奔于夀陽桓元敗珍之歸朝廷遷大將
軍武陵王令授通直散騎郎累遷游擊將軍左衛太常
劉裕伐姚泓請為諮議參軍裕將弱王室誣其罪害之
遵字茂遠初襲封新寕時年十二受拜流涕哀感左右
將軍桓伊嘗詣遵遵曰門何為通桓氏左右曰伊與桓
温疎宗相見無嫌遵曰我聞人姓木邊便欲殺之况諸
桓乎由是少稱聪慧及晞追封武陵以遵嗣歴位散騎
常侍祕書監太宰中領軍桓元用事拜金紫光禄大夫
元簒貶為彭澤侯遣之國行次石頭夜濤水入淮船破
未得發會義旗興復還國第朝廷稱受密詔使遵總攝
萬機加侍中大將軍移入東宫内外畢敬遷轉百官稱
制書又教稱令書安帝反正更拜太保加班劒二十人
義熙四年薨時年三十五詔賜東園温眀祕噐朝服一
具衣一襲錢百萬布千匹策贈太傅葬加殊禮諡曰忠
敬子定王季度立拜散騎侍郎薨子球之立宋興國除
琅邪悼王煥字耀祖母有寵元帝特所鍾愛初繼帝弟
長樂亭侯渾後封顯義亭侯及煥疾篤帝為之徹膳乃
下詔封為琅邪王嗣恭王後俄而薨年二歲帝悼念無
已將葬以煥既封列國加以成人之禮詔立凶門栢歴
備吉凶儀服營起園陵功役甚衆琅邪國右常侍會稽
孫霄上疏切諫表寢不報永昌元年立煥母弟昱為琅
邪王即簡文帝也咸和二年徙封會稽以康帝為琅邪
王康帝即位哀帝為琅邪王哀帝即位廢帝為琅邪王
廢帝即位又以簡文帝攝行琅邪王國祀簡文登阼國
遂無嗣帝臨崩封少子道子為琅邪王太元十七年道
子為會稽王更以恭帝為琅邪王恭帝即位琅邪國除
簡文七子
簡文帝七子王皇后生會稽思世子道生皇子俞生胡
淑儀生臨川獻王郁皇子朱生王淑儀生皇子天流李
夫人生孝武帝會稽文孝王道子俞生朱生天流並早
夭今並略之
會稽思世子道生字延長帝為會稽王立道生為世子
拜散騎侍郎給事中性疎躁不修行業多失禮度竟以
幽廢而卒時年二十四無後及孝武帝即位嘗晝日見
道生及臨川獻王郁郁曰大郎飢乏辛苦言竟不見帝
傷感因以西陽王羕元孫珣之為後珣之歴吳興太守
劉裕之伐關中以為諮議參軍時帝道方謝珣之為宗
室之美與梁王珍之俱被害
臨川獻王郁字深仁幼而敏慧道生初以無禮失旨郁
數勸以敬慎之道道生不納郁為之流涕簡文帝深噐
異之年十七而薨久之追諡獻世子寕康初贈左將軍
加散騎常侍追封郡王以武陵威王曾孫寳為嗣追尊
其母胡淑儀為臨川太妃寳字弘文歴祕書監太常左
將軍散騎常侍護軍將軍宋興以為金紫光禄大夫䧏
為西豐侯食邑千戶
會稽文孝王道子字道子出後琅邪孝王少以清澹為
謝安所稱年十歲封琅邪王食邑一萬七千六百五十
一戶攝會稽國五萬九千一百四十戶太元初拜散騎
常侍中軍將軍進驃騎將軍後公卿奏道子親賢莫二
宜正位司徒固讓不拜使錄尚書六條事尋加開府領
司徒及謝安薨詔道子領揚州刺史錄尚書假節都督
中外諸軍事衞府文武一以配驃騎府讓不受數年領
徐州刺史太子大𫝊公卿又奏宜進位丞相揚州牧假
黃鉞羽葆鼓吹並讓不受于時孝武帝不親萬機但與
道子酣歌為務姏姆尼僧尤為親暱並竊弄其權凡所
幸接皆出自小豎郡守長吏多為道子所樹立既為揚
州搃錄勢傾天下由是朝野奔凑中書令王國寳性卑
佞特為道子所寵昵官以賄遷刑政謬亂又崇信浮屠
之學用度奢侈下不堪命太元以後為長夜之晏蓬首
昏目政事多闕桓元嘗候道子正遇其醉賓客滿座道
子張目謂人曰桓温晚塗欲作賊云何元伏地流汗不
得起長史謝重舉版答曰故宣武公黜昏登聖功超伊
霍紛紜之議宜裁之聽鑒道子頷曰儂知儂知因舉酒
屬元元乃得起由是元益不自安切齒於道子于時朝
政既紊左衞領營將軍會稽許榮上疏指陳其事疏奏
不省中書郎范寗亦深陳得失帝由是漸不平於道子
然外每優崇之國寳即寗之甥以謟事道子寗奏請黜
之國寳懼使陳郡袁悅之因尼妙音致書與太子母陳
淑媛說國寳忠謹宜見親信帝因發怒斬悅之國寳甚
懼復譛寗於帝帝不獲已流涕出寗為豫章太守道子
由是專恣嬖人趙牙出自優倡茹千秋本錢塘捕賊吏
因賂諂進道子以牙為魏郡太守千秋為驃騎諮議参
軍牙為道子開東第築山穿池列樹竹木功用鉅萬道
子使宫人為酒肆沽賣於水側與親暱乘船就之飲晏
以為笑樂帝嘗幸其宅謂道子曰府内有山因得遊矚
甚善也然修飾太過非示天下以儉道子無以對唯唯
而已左右侍臣莫敢有言帝還宫道子謂牙曰上若知
山是版築所作爾必死矣牙曰公在牙何敢死營造彌
甚千秋賣官販爵聚資貨累億道子既為皇太妃所愛
親遇同家人之禮遂恃寵乘酒時失禮敬帝益不能平
然以太妃之故加崇禮秩博平令吳興聞人奭上疏切
諫言道子信用羣小權寵太盛帝不平滋甚然逼於太
妃亦無所廢黜乃出王恭為兖州殷仲堪為荆州王恂
為僕射王雅為太子太傅以張王室而潜制道子也道
子復委任王緒由是朋黨競扇友愛道盡太妃每和解
之而道子不能改中書郎徐邈以國之至親唯道子而
已宜在敦穆從容言於帝曰昔漢文明主猶悔淮南世
祖聪達自媿齊王兄弟之際實宜深慎帝納之復委任
道子如初時有人為雲中詩以指斥朝廷曰相王沈醉
輕出教命捕賊千秋干豫朝政王愷守常國寳馳競荆
州大度散誕難名盛德之流法護王寗仲堪仙民特有
言詠東山安道執操高抗何不徵之以為朝匠荆州謂
王忱也法護即王珣寗即王恭仙民徐邈字安道戴逵
字也及恭帝為琅邪王道子受封會稽國并宣城為五
萬九千戶安帝踐阼有司奏道子宜進位太傅揚州牧
中書監假黃鉞備殊禮固辭不拜又解徐州詔内外衆
事動静諮之帝既冠道子稽首歸政王國寳始總國權
勢傾朝廷王恭乃舉兵討之道子懼收國寳付廷尉并
其從弟琅邪内史緒悉斬之以謝於恭恭乃罷兵道子
乞解中外都督錄尚書以謝方岳詔不許道子世子元
顯時年十六為侍中心惡恭請道子討之乃拜元顯為
征虜將軍其先衞府及徐州文武悉配之屬道子妃薨
帝詔湏妃畢葬然後居職于時王恭威振中外道子甚
懼復引譙王尚之以為腹心尚之說道子曰藩伯強盛
宰相權輕宜密樹置以自藩衞道子深以為然乃以其
司馬王愉為江州刺史以備恭與尚之等日夜謀議以
伺四方之隙王恭知之復舉兵以討尚之為名荆州刺
史殷仲堪豫州刺史庾楷廣州刺史桓元並應之道子
使人說楷曰本情相與可謂斷金往年帳中之飲結帶
之言寕可㤀邪卿今棄舊交結新援㤀王恭疇昔陵侮
之耻乎若乃欲委體而臣之若恭得志以卿為反覆之
人必不相信何富貴可保禍敗亦旋及矣楷怒曰王恭
昔赴山陵相王憂懼無計我知事急即勒兵而至去年
之事亦俟命而奮我事相王無相負者既不能距恭反
殺國寳自爾以来誰復敢攘𬒮於君之事乎庾楷實不
能以百口助人屠滅當與天下同舉誅鉏姦臣何憂府
不開爵不至乎時楷已應恭檄正徵士馬信反朝廷憂
懼於是内外戒嚴元顯攘袂慷慨謂道子曰去年不討
王恭致有今役今若復從其欲則太宰之禍至矣道子
日飲醇酒而委事於元顯元顯雖年少而聪明多涉志
氣果銳以安危為己任尚之為之羽翼時相傅會者皆
謂之有明帝神武之風於是以為征討都督假節統前
將軍王珣左將軍謝琰及將軍桓之材毛泰高素等伐
恭滅之既而楊佺期桓元殷仲堪復至石頭元顯於竹
里馳還京師遣丹陽尹王愷鄱陽太守桓放之新蔡内
史何嗣潁川太守温詳新安太守孫泰等發京邑士庶
數萬人據石頭以距之道子將出頓中堂忽有驚馬蹂
籍軍中因而擾亂赴江而死者甚衆仲堪既知王恭敗
死狼狽西走與桓元屯于尋陽朝廷嚴兵相距内外騷
然詔元顯甲仗百人入殿尋加散騎常侍中書令又領
中領軍持節都督如故會道子有疾加以昏醉元顯知
朝望去之謀奪其權諷帝解道子揚州及司徒而道子
不之覺元顯自以少年頓居權重慮有譏議於是以琅
邪王領司徒元顯自為揚州刺史既而道子酒醒方知
去職於是大怒而無如之何廬江太守會稽張法順以
刀筆之才為元顯謀主交結朋援多樹親黨自桓謙以
下諸貴游皆歛袵請交元顯性苛刻生殺自己法順屢
諫不納又發東土諸郡免奴為客者號曰樂屬移置京
師以充兵役東土囂然人不堪命天下苦之矣既而孫
恩乘釁作亂加道子黃鉞元顯為中軍以討之又加元
顯錄尚書事然道子更為長夜之飲政無大小一委元
顯時謂道子為東錄元顯為西錄西府車騎填凑東第
門下可設雀羅矣元顯無良師友正言弗聞諂聲日至
或以為一時英傑或謂為風流名士由是自謂無敵於
天下故驕侈日增帝又以元顯有翼亮之功加其所生
母劉氏為會稽王夫人金章紫綬會洛陽覆沒道子以
山陵幽辱上疏送章綬請歸藩不許及太皇太后崩詔
道子乘輿入殿元顯因諷禮官下議稱己德隆望重既
錄百揆内外羣寮皆應盡敬於是公卿皆拜于時軍旅
荐興國用虛竭自司徒已下日廪七升而元顯聚歛不
已富過帝室及謝琰為孫恩所害元顯求領徐州刺史
加侍中後將軍開府儀同三司都督十六州諸軍事封
其子彦章為東海王尋以星變元顯解錄復加尚書令
會孫恩至京口元顯柵斷石頭率兵距戰頻不利道子
無他謀唯日禱蔣侯廟為厭勝之術既而孫恩遁于北
海桓元復據上流致牋於道子曰賊造近郊以風不得
進以雨不致火食盡故去耳非力屈也昔國寳卒後王
恭不乘此威入統朝政足見其心非侮於明公也而謂
之非忠今之貴要腹心有時流清望者誰乎豈可云無
佳勝直是不能信之耳用理之人然後可以信義相期
求利之徒豈有所惜而更委信耶爾来一朝一夕遂成
今日之禍矣阿衡之重言何容易求福則立至干忤或
致禍在朝君子豈不有懷但懼害及身耳元忝任在遠
是以披寫事實元顯覽而大懼張法順謂之曰桓元承
藉門資素有豪氣既并殷楊專有荆楚然桓氏世在西
藩人或為用而第下之所控引止三吳耳孫恩為亂東
土塗地編戶饑饉公私不贍元必乘此縱其姦兇竊用
憂之元顯曰為之奈何法順曰元始據荆州人情未輯
方就綏撫未遑他計及其如此發兵誅之使劉牢之為
前鋒而第下以大軍繼進桓元之首必懸於麾下矣元
顯以為然遣法順至京口謀於牢之而牢之有疑色法
順還說元顯曰觀牢之言色必貳於我未若召入殺之
不爾敗人大事元顯不從道子尋拜侍中太傅置左右
長史司馬從事中郎四人崇異之儀備盡盛典其驃騎
將軍僚佐文武即配太傅府加元顯侍中驃騎大將軍
開府征討大都督十八州諸軍事儀同三司加黃鉞班
劒二十人以伐桓元竟以牢之為前鋒法順又言於元
顯曰自舉大事未有威斷桓謙兄弟每為上流耳目斬
之以孤荆楚之望且事之濟不繫在前軍而牢之反覆
萬一有變則禍敗立至可令牢之殺謙兄弟以示不貳
若不受命當逆為其所元顯曰非牢之無以當桓元且
始事而誅大將人情必動二三不可于時揚土饑虛運
漕不繼元斷江路商旅遂絶於是公私匱乏士卒唯給
粰橡大軍將發元從兄驃騎長史石生馳使告元元進
次尋陽傳檄京師罪狀元顯俄而元至西陽帝戎服餞
元顯于西池始登舟而元至新亭元顯棄船退屯國子
學堂明日列陣於宣陽門外元顯佐吏多散走或言元
已至大桁劉牢之遂䧏于元元顯迴入宣陽門牢之參
軍張暢之率衆逐之衆潰元顯奔入相府唯張法順隨
之問計於道子道子對之泣元遣太傅從事中郎毛泰
收元顯送于新亭縛於舫前而數之元顯答曰為王誕
張法順所誤於是送付廷尉并其六子皆害之元又奏
道子酣縱不孝當棄市詔徙安成郡使御史杜竹林防
衛竟承元旨酖殺之時年三十九帝三日哭於西堂及
元敗大將軍武陵王遵承制下令傷悼追崇太傅為丞
相加殊禮一依安平獻王故事追贈驃騎為太尉加羽
葆鼓吹下太史擇日定宅兆遣通直常侍司馬珣之迎
道子柩于安成時寇賊未平喪不時達義熙元年合葬
于王妃陵追諡元顯曰忠以臨川王寳子修之為道子
嗣尊妃王氏為太妃義熙中有稱元顯子秀熙避難蠻
中而至者太妃請以為嗣於是修之歸于别第劉裕意
其詐而案驗之果散騎郎滕羡奴勺藥也竟坐棄市太
妃不悟哭之甚慟修之復為嗣薨諡悼王無子國除
通志卷八十下
