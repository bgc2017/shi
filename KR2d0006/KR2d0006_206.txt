通志卷一百八十二
宋右廸功郎鄭樵漁仲撰
藝術傳第二
魏
朱建平周宣管輅杜夔馬鈞
蜀
周羣(父舒張裕)
吳
吳範劉惇趙達
晉
陳訓戴洋韓友淳于智步熊杜不愆
嚴卿隗炤卜珝鮑靚吳猛幸靈
佛圖澄麻襦單道開黃泓索紞孟欽
王嘉僧涉郭黁鳩摩羅什沙門曇霍
臺産
宋
徐文伯(曾祖熙從祖秋夫叔嚮弟嗣伯)(父道度薛叔父子雄伯宗)
梁
釋寳誌
魏
朱建平沛國人也善相術於閭巷之間效驗非一太祖
為魏公聞之召為郎文帝為五官將坐上會客三十餘
人文帝問已年夀又令徧相衆賓建平曰將軍當夀八
十至四十時當有小厄謂夏侯威曰君四十九位為州
牧而當有厄過厄即至七十致位公輔謂應璩曰君六
十二位為常伯而當有厄先此一年當獨見一白狗旁
人不見也謂曹彪曰君據藩國至五十七當厄於兵宜
善防之初潁川荀攸鍾繇相與親善攸先亡子幼繇經
紀其門戶欲嫁其妾與人書曰吾與公達曾共使朱建
平相建平曰荀君雖少當以後事付鍾君吾時啁之曰
惟當嫁卿阿騖耳何意此子竟早隕没戲言遂驗乎今
欲嫁阿騖使得善處追思建平之妙雖唐舉許負何以
復加也文帝黃初七年年四十病困謂左右曰建平所
言八十謂晝夜也吾其决之頃之果崩夏侯威為兖州
刺史年四十九十二月上旬得疾念建平之言自分必
死豫作遺令及送喪之備咸使素辦至下旬轉差垂以
平復三十日日昃請紀綱大吏設酒曰吾所苦漸平眀
日雞鳴年便五十建平之戒真必過矣威罷客之後合
瞑疾動夜半遂卒璩六十一為侍中直省内歘見白狗
問之衆人悉無見者於是數聚會并急游觀田里飲宴
自娛過期一年六十三卒曹彪封楚王年五十七坐與
王淩通謀賜死凡說此輩無不如言不能具詳故粗記
數事惟相司空王昶征北將軍程喜中領軍王肅有蹉
跌云肅年六十二疾篤衆醫並以為不愈肅夫人問以
遺言肅云建平相我年踰七十位至三公今皆未也將
何慮乎而肅竟卒建平又善相馬文帝將出取馬外入
建平道遇之語曰此馬之相今日死矣帝將乘馬馬惡
衣香齧文帝膝帝大怒即使殺馬建平黃初中卒
周宣字孔和樂安人也為郡吏太守楊沛夢人曰八月
一日曹公當至必與君杖飲以藥酒使宣占之是時黃
巾賊起宣對曰夫杖起弱者藥治人病八月一日賊必
除滅至期賊果破後東平劉楨夢蛇生四足穴居門中
使宣占之宣曰此為國夢非君家之事也當殺女子而
作賊者頃之女賊鄭姜遂皆夷討以蛇女子之祥足非
蛇之所宜故也文帝問宣曰吾夢殿屋兩瓦墜地化為
鴛鴦此何謂也宣曰後宫當有暴死者帝曰吾詐卿耳
對曰夫夢者意耳苟以形言便占吉凶言未畢而黃門
令奏宫人相殺無幾帝復問曰我昨夜夢青氣自地屬
天宣對曰天下當有貴女子冤死是時帝已遣使賜甄
后璽書聞宣言而悔之遣人追使者不及帝復問曰吾
夢摩錢文欲令滅而更愈眀此何謂邪宣悵然不對帝
重問之宣對曰此自陛下家事雖意欲爾而太后不聽
是以文欲滅而眀耳時帝欲治弟植之罪偪於太后但
加貶爵以宣為中郎屬太史嘗有問宣曰吾昨夜夢見
芻狗其占何也宣答曰君欲得美食耳有頃出行果遇
豐膳後又問宣曰昨夜復夢見芻狗何也宣曰君欲墮
車折脚宜戒慎之頃之果如宣言後又問宣昨夜復夢
見芻狗何也宣曰君家欲失火當善護之俄遂火起語
宣曰前後三時皆不夢也聊試君耳何以皆驗邪宣對
曰此神靈動君使言故與真夢無異也又問宣曰三夢
芻狗而其占不同何也宣曰芻狗者祭神之物故君始
夢當得飲食也祭祀既訖則芻狗為車所轢故中夢當
墮車折脚也芻狗既車轢之後必載以為樵故後夢憂
失火也宣之叙夢凡此類也十中八九世以比建平之
相矣其餘效故不次列眀帝末卒
管輅字公眀平原人也容貎粗醜無威儀而嗜酒飲食
言戲不擇非類故人多愛之而不敬也年八九歲便喜
仰視星辰得人輙問其星名夜不肯寐父母禁之不能
止常云家雞野鵠猶尚知時况於人乎與鄰比兒共戲
土壤中輙畫地作天文及日月星辰每答言說事語皆
不常宿學耆人不能折之皆知其當有大異之材父為
琅邪即邱長輅時年十五来至官舍讀書始讀詩論語
及易本便開淵布筆辭義斐然于時黌上有遠方及國
内諸生四百餘人皆服其才琅邪太守單子春雅有材
度聞輅一黌之儁欲得見輅輅父即遣造之子春大會
賓客百餘人坐上皆能言之士輅問子春府君名士加
有䧺貴之姿輅既年少膽未堅剛若欲相觀懼失精神
請先飲醇酒三升然後言之子春大喜便酌令飲之酒
盡後問子春今欲與輅為對者若府君四坐之士邪子
春曰吾欲自與卿旗鼓相當輅言始讀詩論語易本學
問微淺未能上引聖人之道陳秦漢之事但欲論金木
水火土鬼神之情耳子春言此最難者而卿以為易邪
於是唱大論之端遂經於隂陽文采葩流枝葉横生少
引聖籍多發天然子春及衆士互相攻刧論難鋒起而
輅人人答對言皆有餘至日向暮酒食不行子春語衆
人曰此年少盛有才器聽其言論正似司馬太史游獵
之賦何其磊落䧺壯英神已茂必能眀天文地理變化
之數不徒有言也於是發聲徐州號為神童及父為利
漕利漕民郭恩字義博有才學善易春秋又能仰觀輅
就義博讀易數十日中意便開發論難踰於師於此分
蓍下卦用思精妙占筮吉凶初無差錯又從義博學仰
觀二十日中通夜不寐語義博曰君但告我墟落處所
耳至於推運會論災異自當出吾天分學未一年義博
反從輅問易及天文事要義博每聽輅語未嘗不推機
慷慨自言登聞君至論之時恐我篤疾眀闇之不相逮
何其遠也義博設主人獨請輅具告辛苦自說兄弟三
人俱得躄疾不知何故使輅筮其所由輅曰卦中有君
本墓墓中有女鬼非君伯母當叔母也昔饑荒之世當
有利其數升米者排著井中嘖嘖有聲推一大石下破
其頭孤魂冤痛自訴於天於是義博涕泣曰實有斯事
但願斯疾不及子孫耳輅言火形不絶水形無餘不及
後也廣平劉奉林婦病困已買棺器時正月也使輅筮
之曰命在八月辛夘日中之時奉林謂必不然而婦漸
差至秋發動一如輅言輅往見安平太守王基基令作
卦輅曰當有賤婦人生一男兒墯地便走入竈中死又
牀上當有一大蛇䘖筆小大共視湏臾去之也又烏来
入室中與燕共鬭燕死烏去有此三怪基大驚問其吉
凶輅曰直官舍久遠魑魅魍魎為怪耳兒生便走非能
自走直宋無忌之妖將其入竈也大蛇銜筆直老書佐
耳烏與燕鬭直老鈴下耳今卦中見象而不見其凶知
非妖咎之徵無所憂也後卒無患時信都令家婦女驚
恐更互疾病使輅筮之曰君北堂西頭有兩死男子一
男持矛一男持弓箭頭在壁内脚在壁外持矛者主刺
頭故頭重痛不得舉也持弓箭者主射胸腹故心中縣
痛不得飲食也晝則浮游夜来病人故使驚恐也王基
即遣信都令掘其室中入地八尺果得二棺一棺中有
矛一棺中有角弓及箭弓箭久遠皆消爛但有鐵及角
完耳乃徙骸骨去城一十里埋之家中皆愈清河王經
去官還家輅與相見經曰近有一怪大不喜之欲煩作
卦卦成輅曰爻吉不為凶也君夜在堂戶前有一流光
如燕爵者入君懷中殷殷有聲内神不安解衣彷徉招
呼婦人覓索餘光經大笑曰實如君言輅曰吉遷官之
徵也其應行至頃之經為江夏太守輅又至郭義博家
有飛鳩在梁頭鳴甚悲輅曰當有老公從東方来攜豚
一頭酒一壺主人雖喜當有小故眀日果有客如所占
義博使客節酒戒肉慎火而射雞作食箭從樹間激中
數歲女子手流血驚怖義博遂從輅學鳥鳴之候輅言
君雖好道天才既少又不解音律恐難為師也輅為說
八風之變五音之數以律吕為衆鳥之商六甲為時日
之端反覆繾曲出入無窮義博靜然沉思馳精數日卒
無所得乃歎曰才不出位難以追蹤於是遂止輅至渤
海劉長仁有辯才為安德令聞輅能曉鳥鳴難輅曰夫
生民之音曰言鳥獸之聲曰鳴故言者則有知之貴靈
鳴者則無知之賤名何由以鳥鳴為語亂神眀之所異
也孔子曰吾不與鳥獸同羣眀其賤也輅答曰夫天雖
有大象而不能言故運星精於上流神眀於下驅風雲
以表異役鳥獸以通靈表異者必有浮沉之候通靈者
必有宫商之應是以宋襄失德六鶂並退伯姬將焚鳥
毁其巢四國未火融風以發赤烏夹日殃在荆楚此乃
上天之所使自然之眀符考之律吕則聲音有本求之
人事則吉凶不失昔在秦祖以功受封葛盧聽音著在
春秋斯皆典謨之實事非聖賢之虚名也商之將興由
一燕卵文王受命丹鳥銜書此乃聖人之靈祥國家之
休祚何賤之有乎夫鳴鳥之聽精在鶉火妙在八神自
非斯倫猶子路之於死生也長仁言君辭雖茂華而不
實未之敢信湏臾有鳴鵲来在長仁家閤屋上其聲甚
急輅曰鵲言東北有婦昨殺其夫牽引西家人夫離婁
侯不過日日在虞淵之際告者至矣到時果有東北同
伍民来告鄰婦手殺其夫詐言西家人與夫有嫌来殺
我壻長仁大服輅至列人典農王弘直許有飄風高三
尺餘從申上来在庭中幢幢回轉息以復起良久乃止
弘直以問輅輅曰東方當有馬吏至恐父哭子如何眀
日膠東吏到弘直子果亡弘直問其故輅曰其日乙夘
則長子之候也木落於申斗建申申破寅死喪之候也
日加午而風發則馬之候也離為文章則吏之候也申
未為虎虎為大人則父之候也有䧺雉飛来登弘直内
鈴柱頭弘直大以不安令輅作卦輅曰到五月必遷時
三月也至期弘直果為渤海太守館陶令諸葛原遷新
興太守輅往祖餞之賓客並會原自起取燕卵蠭窠鼅
鼄著器中使射覆卦成輅曰第一物含氣湏變依乎宇
堂䧺雌以形翅翼舒張此燕卵也第二物家室倒縣門
戶衆多蔵精育毒得秋乃化此蠭窠也第三物觳觫長
足吐絲成羅尋網求食利在昏夜此鼅鼄也舉坐驚喜
輅族兄孝國居斥丘輅往從之與二客會客去後輅謂
孝國曰此二人天庭及口耳之間同有凶氣異變俱起
雙魂無宅流魂於海骨歸於家少許時當並死也後數
十日二人飲酒醉夜共載車牛驚下道入漳河中皆即
溺死也當此之時輅之鄰里外戶不閉無相偷竊者清
河太守華表召輅為文學掾安平趙孔曜薦輅於冀州
刺史裴徽徽即辟輅為文學從事引與相見大善友之
徙部鉅鹿遷治中别駕輅初應州召與弟季儒共載至
武城西自卦吉凶語儒云當在故城中見三貍若爾者
乃顯前到河西故城角正見三貍共踞城側兄弟並喜
正始九年徽復舉輅秀才輅辭徽徽謂輅曰丁鄧二尚
書有經國才略於物理不精也何尚書神眀精微言皆
巧妙巧妙之至殆破秋毫君當慎之自言不解易九事
必當以相問比至洛宜善精其理也輅言何若欲差次
老莊而參爻象愛微辨而興浮藻可謂射侯之巧非能
破秋毫之妙也若九事皆至義者不足勞思也輅去之
後歲朝當有時刑大風風必摧破樹木若發於乾者必
有天威不足共清譚者十二月到京吏部尚書何晏請
之果共論易九事九事皆眀晏曰君能隂陽此世無雙
時鄧颺在晏許颺言君見謂善易而語初不及易中辭
義何也輅曰夫善易者不論易也晏笑而贊之曰可謂
要言不煩因謂輅曰試為作一卦知位當至三公不又
問連夢見青蠅數十頭来止鼻上驅之不肯去有何意
故輅曰夫飛鴞天下賤鳥及其在林食椹則懷我好音
况輅心非草木敢不盡忠昔元凱之弼重華宣慈惠和
周公之翼成王坐而待旦故能流光六合萬國咸寧此
乃履道休應非卜筮之所眀也今君侯位重山嶽勢若
雷霆而懷德者鮮畏威者衆殆非小心翼翼多福之仁
又鼻者艮此天中之山高而不危所以長守貴今青蠅
臭惡而集之焉位峻者顛輕豪者亡不可不思害盈之
數盛衰之期是故山在地中曰謙雷在天上曰壯謙則
裒多益寡壯則非禮不履未有損已而不光大行非而
不傷敗願君侯上追文王六爻之旨下思尼父彖象之
義然後三公可決青蠅可驅也颺曰此老生之常譚輅
答曰夫老生者見不生常譚者見不譚晏曰過歲更當
相見輅還邑舍具以此言語舅氏舅氏責輅言太切至
輅曰與死人語何所畏邪舅大怒謂輅狂悖歲朝果西
北大風塵埃蔽天十餘日聞晏颺皆誅舅氏復謂輅曰
爾前何以知何鄧之敗輅曰鄧之行步筋不束骨脉不
制肉起立傾倚若無手足此為鬼躁何之視候魂不守
宅血不華色精爽煙浮容若槁木此為鬼幽故鬼躁者
為風所收鬼幽者為火所燒自然之符不可以蔽也於
是舅氏始服始輅過魏郡太守鍾毓共論易義輅因言
卜可知君生死之日毓使筮其生日月如言無蹉跌毓
大愕然曰君可畏也死以付天不以付君遂不復筮毓
問輅天下當太平否輅曰方今四九天飛利見大人神
武升建王道文眀何憂不平毓未解輅言無幾曹爽等
誅乃覺寤云平原太守劉邠取印囊及山雞毛著器中
使筮輅曰内方外員五色成文含寳守信出則有章此
印囊也高岳巖巖有鳥朱身羽翼元黃鳴不失晨此山
雞毛也邠曰此郡官舍連有變怪使人恐怖其理何由
輅曰或因漢末之亂兵馬擾攘軍尸流血汚染邱山故
因昏夕多有形怪也眀府道德高妙自天祐之願安百
禄以光休寵清河令徐季龍使人行獵令輅筮其所得
輅曰當獲小獸復非食禽雖有爪牙微而不彊雖有文
章蔚而不眀非虎非雉其名曰狸獵人暮歸果如輅言
季龍取十三種物著大箧中使輅射云器中籍籍有十
三種物先說雞子後道𧖟蛹遂一一名之惟以梳為枇
耳輅隨軍西行過毋邱儉墓下倚樹哀吟精神不樂人
問其故輅曰林木雖茂無形可久碑誄雖美無後可守
元武蔵頭蒼龍無足白虎銜尸朱雀悲哭四危以備法
當滅族不過二載其應至矣卒如其言後得休過清河
倪太守時天大旱倪問輅雨期輅曰今夕當雨至日向
暮了無雲氣衆人並嗤輅輅言樹上已有少女微風樹
間又有隂鳥和鳴又少男風起衆鳥和翔其應至矣湏
臾果有艮風鳴鳥日未入東南有山雲樓起黃昏之後
雷聲大動到一鼓中星月皆没風雲並興元氣四合大
雨河傾倪脩主人禮共為懽樂調輅言誤中耳輅曰誤
中與天期不亦工乎正元二年弟辰謂輅曰大將軍待
君意厚冀當富貴乎輅歎曰吾自知有分直耳然天與
我才眀不與我年壽恐四十七八間不見女嫁兒娶婦
也若得免此欲作洛陽令可使路不拾遺枹鼓不鳴但
恐至太山治鬼不得治生民如何辰問其故輅曰吾額
上無生骨眼中無守精鼻無梁柱脚無天根背無三甲
腹無三壬此皆不夀之驗又吾本命在寅加月食夜生
天有常數不可得諱但人不知耳吾前後相當死者過
百人略無錯也是歲八月為少府丞眀年二月卒年四
十八輅卒後有閻纘者字續伯該微通物有良史風為
天下補綴遺脱頗摭輅事云嘗授劉太常寔曰輅始見
聞由於為鄰婦卜亡牛云當在西面窮牆中縣頭上向
教婦人令視諸邱冢中果得牛婦人因以為蔵已牛告
官案驗乃知以術知故裴冀州遂聞焉又云路中小人
失妻者輅為卜教使眀旦於東陽城門中伺擔豚人牽
與共鬭具如其言豚逸走即共追之豚入人舍突破主
人甕婦從甕中出劉侯云甚多此類傳所載財十一二
耳中書令史紀元龍輅鄉里人云輅在田舍嘗候遠鄰
主人患數失火輅卜教使眀日於南陌上伺候當有一
角巾諸生駕黑牛故車必引留為設賓主此可消之即
從輅戒諸生言有急求去不聽遂彊留宿生意大不安
以為圖己主人罷入生乃把刀出門閭倚兩積薪側立
假寐焱有一小物直来過前如獸手中持火以口吹之
生驚舉刀斫正斷要視之乃狐也自此主人不復有災
前長廣太守陳承祐口受城門校尉華長駿語云昔其
父為清河太守時召輅作吏駿時少小後以鄉里遂加
恩意常與同載周旋具知其事云諸要驗三倍於傳駿
又云輅卜亦不悉中十得七八駿問其故輅云理無差
錯来卜者或言不足以宣事實故使爾華城門夫人者
魏故司空涿郡盧公女也得疾連年不差華家時居西
城下南纏里中三厩在其東南輅卜當有師從東方来
自言能治便聽使之必得其力後無何有南征厩騶當
兖州甲卒来詣盧公言能治女郎公即表請留之專使
其子將詣華氏療疾初用散藥後用丸治尋有效即奏
除騶名以補太醫又云輅隨父在利漕時有治下屯民
捕得鹿其晨行還鹿為人所取但見毛血来詣輅卜輅
為卦語云此有盜者是汝東巷中第三家也汝徑往門
前伺無人時取一瓦子密發其碓屋東頭第七椽以瓦
著下不過眀日食時自送還汝其夜盜者父病頭痛壯
熱煩疼亦来詣輅卜輅為發其事盜者具服輅令擔其
皮肉還蔵著故處病當自愈乃密教鹿主往取又語使
復往如前舉椽棄瓦盜父亦差又都尉治内史有失物
者輅使眀晨於寺門外看當逢一人使指天畫地舉手
四向自當得之暮果獲於故處矣
杜夔字公良河南人也以知音律為雅樂郎中平五年
疾去官州郡司徒禮辟以世亂奔荆州荆州牧劉表令
與孟曜為漢主合雅樂樂備表欲庭觀之夔諫曰今將
軍號不為天子合樂而庭作之無乃不可乎表納其言
而止後表子琮降太祖太祖以夔為軍謀祭酒參太樂
事因令創制雅樂夔善鍾律聰思過人絲竹八音靡所
不能惟歌舞非所長時散郎鄧静尹齊善詠雅樂歌師
尹胡能歌宗廟郊祀之曲舞師馮肅服養曉知先代諸
舞夔總統研精遠考諸經近采故事教習講肄備作樂
器紹復先代古樂皆自夔始黃初中為太樂令協律都
尉漢鑄鐘工柴玉巧有意思形器之中多所造作亦為
時貴人見知夔令玉鑄銅鐘其聲鈞清濁皆不如法數
毁改作玉甚厭之謂夔清濁任意頗拒捍夔夔玉更相
白於太祖太祖取所鑄鐘雜錯更試然後知夔為精而
玉之妄也於是罪玉及諸子皆為養馬士文帝愛待玉
又嘗令夔與左願等於賓客之中吹笙鼓琴夔有難色
由是帝意不悦後因他事繫夔使願等就學夔自謂所
習者雅仕宦有本意猶不滿遂黜免以卒弟子河南邵
登張泰桑馥各至太樂丞下邳陳頏司律中郎將自左
延年等雖妙於音咸善鄭聲其好古存正莫及夔
馬鈞字德衡扶風人也巧思絶世為博士居貧嘗思綾
機之變舊綾機五十綜者五十躡六十綜者六十躡鈞
患其喪功費日乃皆易以十二躡其竒文異變因感而
作者猶自然之成形也為給事中與常侍高堂隆驍騎
將軍秦朗爭論二子言古無指南車記言之虚也鈞曰
古有之未之思耳夫何遠之有隆朗以白眀帝帝詔鈞
作之而指南車成時服其精妙鈞居亰師城内有地可
以為園患無水以灌之乃作飜車令童兒轉之而灌水
自覆更出更入其巧百倍於常其後有上百戲者能設
而不能動帝以問鈞可動否對曰可動帝曰其巧可益
否對曰可益受詔作之以大木彫構使其形若輪平地
施之潜以水發焉設為女樂舞象至令木人擊鼓吹簫
作山嶽使木人跳丸擲劒緣繩倒立出入自在百官行
署舂磨鬭雞變巧百端帝大悦之鈞見諸葛亮連弩曰
巧則巧矣未盡善也言作之可令加五倍又患發石車
敵人之於樓邊縣濕牛皮中之則墯石不能連屬而至
欲作一輪縣大石數十以機鼓輪為常則以斷縣石飛
擊敵城使首尾電至嘗試以車輪縣瓴甓數十飛之數
百步矣凡鈞之制造其巧妙雖古公輸班翟王爾亦不
是過傅元嘗為之序云
蜀
周羣字仲直巴西閬中人也父舒字叔布少學術於廣
漢楊厚名亞董扶任安數被徵終不詣時人有問春秋
䜟曰代漢者當塗高此何謂也舒曰當塗高者魏也鄉
黨學者私傳其語羣少受學於舒專心候業於庭中作
小樓家富多奴常令奴更直於樓上視天災纔見一氣
即白羣羣自上樓觀之不避晨夜故凡有氣候無不見
之是以所言多中建安七年越嶲有男子化為女人時
羣言哀帝時亦有此異將易代之祥也至二十五年魏
果代漢十二年十月有星孛於鶉尾是為荆州之分羣
以為荆州牧當死而失土眀年秋劉表卒曹操平荆州
十七年十二月星孛於五諸侯羣以為西方專據土地
者皆將失地是時劉璋據益州張魯據漢中韓遂據涼
州宋建據枹罕眀年冬曹操遣偏師擊涼州十九年獲
宋建韓遂逃於羌中被殺其年秋璋失益州二十年秋
曹操攻漢中張魯降皆如羣言羣初被劉璋辟召為師
友從事先主定蜀署羣儒林校尉先主欲與曹操爭漢
中問羣羣對當得其地不得其民也若出偏軍必不利
當戒慎之時州後部司馬蜀郡張裕亦曉占候而天才
過羣諫先主曰不可爭漢中軍必不利先主竟不用裕
言果得地而不得民也遣將軍吳蘭雷銅等入武都皆
没不還先主以羣言為驗舉羣茂材裕又私語人曰歲
在庚子天下當易姓劉氏祚盡矣主公得益州九年之
後寅夘之間當失之人密白其言初先主與劉璋會涪
時裕為璋從事侍坐其人饒鬚先主嘲之曰昔吾居涿
縣特多毛姓東西南北皆諸毛也涿令稱曰諸毛繞涿
居乎裕即答曰昔有作上黨潞長遷為涿令涿令者去
官還家時人與書欲署潞則失涿欲署涿則失潞乃署
曰潞涿君先主無鬚故裕以此及之先主常銜其不遜
加忿其漏言乃顯裕諫爭漢中不驗下獄將誅之諸葛
亮表請其罪先主答曰芳蘭生門不得不鉏裕遂棄市
後魏氏之立先主之薨皆如裕所刻又曉相術每舉鏡
視面自知刑死未嘗不撲之於地也羣卒子巨頗傳其
術
吳
吳範字文則會稽上虞人也以治歴數知風氣聞於郡
中舉有道詣亰師世亂不行會孫權起於東南範委身
焉每有災祥輙推數言狀其術多效遂以顯名初權在
吳欲討黃祖範曰今兹少利不如眀年眀年戊子荆州
劉表亦身死而國亡權遂征祖卒不能克眀年出軍行
及尋陽範見風氣因詣船賀催兵急行至即破祖祖得
夜亡權恐失之範曰未遠必生獲祖至五更中果得之
劉表竟死荆州分割及壬辰歲範又白言歲在甲午先
主當得益州吕岱從蜀還遇之白帝說蜀部衆離落死
亡且半事必不濟權以難範範曰臣所言者天道也而
岱所見者人事耳後卒得蜀權與吕蒙謀襲關侯議之
近臣多曰不可範曰得之後侯在麥城使使請降權問
範曰竟當降否範曰彼有走氣言降詐耳權乃使潘璋
徼其徑路覘候者還白侯已去範曰雖去不免問其期
曰眀日日中權立表下漏以待之及中不至權問其故
範曰時向中未正中也頃之有風動帷範拊手曰即至
矣湏臾外稱萬歲傳言得侯後權與魏為好範曰以風
氣言之彼以貎来其實有謀宜為之備蜀人盛兵於西
陵範曰後當和親終皆如其言其占驗眀審如此權以
範為騎都尉領太史令數從訪問欲知其决範秘惜其
術不以至要語權權由是恨之初權為將軍時範常白
言江南有王氣亥子之間有大福慶權曰若終如言以
君為侯及立為吳王範時侍燕曰昔在吳中嘗言此事
大王識之邪權曰有之因呼左右以侯綬帶範範知權
欲以厭當前言輙手推不受及後論功行封以範為都
亭侯詔臨當出權恚其愛道於已也削除其名範為人
剛直頗好自稱然與親故交接有終始素與魏滕同邑
相善滕嘗有罪權責怒甚嚴敢有諫者死範謂滕曰與
汝偕死滕曰死而無益何用死為範曰安能慮此坐觀
汝邪乃髠頭自縛詣門下使鈴下以聞鈴下曰不敢白
白必死範曰汝有子邪曰有曰使汝為吳範死子以屬
我鈴下曰諾乃排閤入言言未卒權大怒欲使投以戟
逡巡走出範因突入叩頭流血言與涕并良久權意釋
乃免滕滕見範謝曰父母能生長我不能免我於死丈
夫相知如汝足矣何用多為滕字用林性剛直行不苟
合雖遭困偪終不廻撓初亦迕策幾殆賴太妃救得免
語見妃嬪傳歴歴山鄱陽山隂三縣令鄱陽太守黃武
五年範病卒初範先知其死日謂權曰陛下某日當喪
軍師權曰吾無軍師焉得喪之範曰陛下出軍臨敵湏
臣言而後行臣乃陛下之軍師也至其日果卒範長子
先死少子尚幼於是業絶權追思之募三州有能舉知
術數如吳範趙達者封千戶侯卒無所得
劉惇字子仁平原人也遭亂避地客遊廬陵事孫輔以
眀天官達占數顯於南土每有水旱寇賊皆先時處期
無不中者輔異焉以為軍師軍中咸敬事之號曰神眀
建安中孫權在豫章時有星變以問惇惇曰災在丹陽
權曰何如曰客勝主人到其日當得問是時邊鴻作亂
卒如惇言惇於諸術皆善尤眀太一皆能推演其事窮
盡要妙著書百餘篇刁元稱以為竒惇亦寳惜其術不
以告人故世莫得而眀也
趙達河南人也少從漢侍中單甫受學用思精密謂東
南有王者氣可以避難故脱身渡江治九宫一筭之術
空其微旨是以能應機立成對問若神至計飛蝗射𨼆
伏無不中效或難達曰飛者固不可校誰知其然此殆
妄耳達使其人取小豆數升播之席上立處其數驗覆
果信嘗過知故知故為之具食食畢謂曰倉卒乏酒又
無佳肴無以敘意如何達因取盤中隻著再三縦横之
乃言卿東壁下有美酒一斛又有鹿肉三斤何以辭無
時坐有他賓内得主人情主人慙曰以卿善射有無欲
相試耳竟效如此遂出酒肴酣飲又有書簡上作千萬
數著空倉中封之令達筭之達處如數云但有名無實
其精微若是達寳惜其術自闞澤殷禮皆名儒善士親
屈節就學達秘而不告也太史丞公孫勝少師事達勤
苦累年達許教之者有年數矣臨當喻語而輙復止勝
他日齎酒具候顔色拜跪而請達曰吾先人得此術欲
圖為帝王師至仕来三世不過太史郎誠不欲復傳之
且此術微妙頭乘尾除一筭之法父子不相語然以子
篤好不倦今真以相授矣飲酒數行達起取素書兩卷
大如手指達曰當寫讀此則自解矣吾久廢不復省之
今欲思論一過數日當以相與勝如期往至乃陽求索
書驚言失之云女壻昨来必是渠所竊去遂從此絶孫
權行師征伐每令達有所推步皆如其言權問其法達
終不語由此見薄禄位不至達常笑謂諸星氣風術者
曰當廻筭帷幕不出戶牖以知天道而反晝夜暴露以
望氣祥不亦難乎閑居無為引筭自校乃歎曰吾筭訖
盡某年月日其終矣達妻數見達效聞而哭泣達欲弭
妻意廼更步筭言向者謬誤耳尚未也後如期死權聞
達有書求之不得乃錄問其女及發棺皆無所得法術
絶焉
晉
陳訓字道元歴陽人少好秘學天文筭歴隂陽占候無
不畢綜尤善風角孫皓以為奉禁都尉使其占候皓政
嚴酷訓知其必敗而不敢言時錢塘湖開或言天下當
太平青盖入洛時皓以問訓訓曰臣止能望氣不能達
湖之開塞退而告其友曰青盖入洛將有輿櫬銜璧之
事非吉祥也尋而吳亡訓隨例内徙拜諫議大夫俄而
去職還鄉及陳敏作亂遣弟宏為歴陽太守訓謂邑人
曰陳家無王氣不久當滅宏聞將斬之訓鄉人秦璩為
宏參軍乃說宏曰訓善風角可試之如不中徐斬未晚
乃赦之時宏攻征東參軍衡彦於歴陽乃問訓曰城中
有幾千人攻之可拔不訓登牛渚山望氣曰不過五百
人然不可攻攻之必敗宏復大怒曰何有五千人攻五
百人而有不得理命將士攻之果為彦所敗方信訓有
道術乃優遇之都水參軍淮南周亢嘗問訓以官位訓
曰君至夘年當部符近郡酉年當有曲盖亢曰脱如来
言當相薦拔訓曰性不好官惟欲米耳後亢果為義興
太守金紫將軍時劉聰王彌寇洛陽歴陽太守武瑕問
訓曰國家人事如何訓曰胡賊三逼國家當敗天子野
列今尚未也其後懷愍二帝果有平陽之酷焉或問其
以眀年吉凶者訓曰揚州刺史當死武昌大火上方節
將亦當死至時劉陶周魴皆卒武昌大火燒數千家時
甘卓為歴陽太守訓私謂所親曰甘侯頭低而視仰相
法名為眄刀又目中有赤脉自外而入不出十年必以
兵死不領兵則可以免卓果為王敦所害丞相王導多
病每憂慮以問訓訓曰公耳豎垂肩必夀亦大貴子孫
當興於江東咸如其言訓年八十餘卒
戴洋字國流吳興長城人也年十二遇病死五日而蘇
說死時天使其為酒蔵吏授符錄給吏從幡麾將上蓬
萊崑崙積石大室恒廬衡等諸山既而遣歸逢一老父
謂之曰汝後當得道為貴人所識及長遂善風角為人
短陋無風望然好道術妙解占候卜數吳末為臺吏知
吳將亡託病不仕及吳平還鄉里後行至陳國瀨鄉經
老子祠皆是洋昔死時所見使處但不復見昔物耳因
問守蔵應鳳曰去二十餘年常有人乘馬東行過老君
祠而不下馬未達橋墜馬死者不鳳言有之所問之事
多與洋同揚州刺史嘗問吉凶於洋洋答曰熒惑入南
斗八月有暴水九月當有客軍西南来如期果大水而
石冰作亂冰既據揚州洋謂人曰視賊雲氣四月當破
果如其言時陳敏為右將軍堂邑令孫混見而羨之洋
曰敏當作賊族滅何足願也未幾敏果反而誅焉初混
欲迎其家累洋曰此地當敗得臘不得正豈可移家於
賊中乎混便止歲末敏弟昶攻堂邑混遂以單身走免
其後都水馬武舉洋為都水令史洋請急還鄉將赴洛
夢神人謂之曰洛中當敗人盡南渡後五年揚州當有
天子洋信之遂不去既而皆如其夢廬江太守華譚問
洋曰天下誰當復作賊者洋曰王機尋而機反陳&KR0008;問
洋曰人言江南當有貴人顧彦先周宣珮當是不洋曰
顧不及臘周不見来年八月榮果以十一月十七日卒
十九日臘玘以眀年七月晦亡王導遇病召洋問之洋
曰君侯本命在申金為土使之主而於申上石頭立冶
火光照天此為金火相爍水火相煎以故受害耳導即
移居東府病遂差鎮東從事中郎張闓舉洋為丞相令
史時司馬颺為烏程令將赴職洋曰君宜深慎下吏颺
後果坐吏免官洋又謂曰卿雖免官十一月當作郡加
將軍至期為太山太守振武將軍颺賣宅將行洋止之
曰君不得至當還不可無宅颺果為徐龕所逼不得之
郡元帝增颺衆二千使助祖逖洋勸颺不行颺乃稱病
收付廷尉俄而因赦得出元帝將登阼使洋擇日洋以
為宜用三月二十四日丙午太史令陳卓奏用二十二
日言昔越王用甲辰三月反國范蠡稱在陽之前當生
盡出上下盡空德將出游刑入中宫今與此同洋曰越
王為吳所囚雖當時遜媚實懷怨憤蠡故用甲辰乘德
而歸留刑吳宫今大王内無含咎外無怨憤當承天洪
命納祚無窮何為追越王去國留殃故事邪乃從之及
祖約代兄鎮譙請洋為中典軍遷督護永昌元年四月
庚辰禺中時有大風起自東南折木洋謂約曰十月必
有賊到譙城東至歴陽南方有反者主簿王振以洋為
妖白約收洋付刺姦而絶其食五十日言語如故約知
其有神術乃赦之而讓振振後有罪被收洋救之約曰
振往日相繫今何以救之洋曰振不識風角非有宿嫌
振往時垂餓死洋養活之振猶尚遺忘夫處富貴而不
棄貧賤甚難約義之即原振賜洋米三十石至十月三
日石勒騎果到譙城東洋言於約曰賊必向城父可遣
騎水南追之步軍於水北斷要路賊必敗約竟不追賊
乃掠城父婦女輜重而去約將魯延求追賊洋曰不可
約不從使兄子智與延追之賊偽棄婦女輜重走智與
延等爭物賊還掩之智延僅以身免士卒皆死約表洋
為下邑長時梁國人反逐太守袁晏梁城峻險約欲討
之而未决洋曰賊以八月辛酉日反日辰俱王辛德在
南方酉受自刑梁在譙北乘德伐刑賊必破亡又甲子
日東風而雷西行譙在東南雷在軍前為軍驅除昔吳
伐關羽天雷在前周瑜拜賀今與往同故知必剋約從
之果平梁城太寧二年正月有大流星東南行洋曰至
秋府當移夀陽及王敦作逆約問其勝敗洋曰太白在
東方辰星不出兵法先起為主應者為客辰星若出太
白為主辰星為客辰星不出太白為客先起兵者敗今
有客無主有前無後宜傳檄所部應詔伐之約乃率衆
向合肥俄而敦死衆敗遂往夀陽洋又曰江淮之間當
有軍事譙城虚曠宜還固守不者雍邱沛皆非官有也
約不從豫土遂陷於賊咸和元年春約南行佃遇大雷
雨西南来洋曰甲子西南天雷其下必失大將至夏汝
南人反執約兄子濟送於石勒約府内地忽赤如丹洋
曰按河圖徵云地赤如丹血丸丸當有下反上者恐十
月二十七日胡馬當来飲淮水至時石勒騎大至攻城
大戰其日西風兵火俱發約大懼會風廻賊退時傳言
勒遣騎向夀陽約欲送其家還江東洋曰必無此事尋
而傳言果妄咸和初月暈左角有赤白珥約問洋洋曰
角為天門開布陽道宫門當有大戰俄而蘇峻遣使招
約俱反洋謂約曰蘇峻必敗然其初起兵鋒不可當可
外和内嚴以待其變約不從遂與峻反至三年五月大
風雷雨西北来城内海暝洋謂約曰雷鳴人上眀使君
當遠佞近直愛下振貧昔秦有此變卒至亂亡約大怒
收洋繫之遣部將李槩將兵到廬江其衆盡散約召洋
出問之曰吾還東何如留夀陽若留夀陽何如入胡洋
曰東入失半入胡滅門留夀陽尚可約欲東向歴陽其
衆不樂東下皆叛約刧約姊及嫂奔於石勒約到歴陽
祖煥問洋曰君昔言平西在夀陽可得五年果如君言
今在歴陽可得幾時洋曰得六月耳約問洋臺下及此
氣候何如洋曰此當復有反者臺下来年三月當太平
江州當大喪後南方復有軍事此去千里尋而牽騰叛
約約率所親將家屬奔於石勒二月而天子反正四月
而温嶠卒郭默據盆口以叛後勒誅約及親屬並盡皆
如洋言約既敗洋往尋陽時劉允鎮尋陽允問洋曰我
病當差不洋曰不憂使君不差憂使君今年有大厄使
君年四十七行年入庚寅太公隂謀曰六庚為白虎在
上為客星在下為害氣年命與并必凶當忌十二月二
十二日庚寅勿見客允曰我當解職將君還野中治病
洋曰使君當作江州不得解職允曰温公不復還邪洋
曰温公雖還使君故作江州俄如其言九月甲寅申時
廻風從東来入允兒船中西過狀如匹練長五六丈洋
曰從風咸池下来攝提下去咸池為刀兵大殺為死喪
到甲子日申時府内大聚骨埋之允問在何處洋曰不
出州府門也允架府東門洋又曰東為天牢牢下開門
憂天獄至十二月十七日洋又曰臘近可閉門以五十
人備守并以百人備東北寅上以却害氣允不從二十
四日壬辰允遂為郭默所害南中郎將桓宣以洋為參
軍將隨宣往襄陽太尉陶侃留之住武昌時侃謀北伐
洋曰前年十一月熒惑守胃昴至今年四月積五百餘
日昴趙之分野石勒遂死熒惑以七月退從畢右順行
入黃道未及天關以八月二十二日復逆行還鉤繞畢
向昴昴畢為邊兵主胡夷故置天弓以射之熒惑逆行
司無德之國石弘死是也勒之餘燼以自殘害今年官
與太歲太隂三合癸已癸為北方北方當受災歲鎮二
星共合翼軫從子入已徘徊六年荆楚之分歲鎮所守
其下國昌豈非功德之徵也今年六月鎮星前角亢角
亢鄭之分歲星移入房太白在心心房宋分順之者昌
逆之者亡石虎若興兵東南此其死會也官若應天伐
刑徑據宋鄭則無敵矣若天與不取反受其咎侃志在
中原聞而大喜會病篤不果行侃薨征西將軍庾亮代
鎮武昌復引洋問氣候洋曰天有白氣喪必東行不過
數年必應尋有大鹿向西城門洋曰野獸向城主人將
去城東家夜半望見城内有數炬火從城上出如大車
狀白布幔覆與火俱出城東北行至江乃滅洋聞而歎
曰此與前白氣同時亮欲西鎮石城或問洋此西足當
欲東不洋曰不當也咸康三年洋言於亮曰武昌土地
有山無林政可圖始不可居終山作八字數不及九昔
吳用壬寅来上創立宫城至己酉還下秣陵陶公亦涉
八年土地盛衰有數人心去就有期不可移也公宜更
擇吉處武昌不可久住五年亮令毛寳屯邾城九月洋
言於亮曰毛豫州今年受死問昨朝大霧晏風當有怨
賊報仇攻圍諸侯誠宜遠偵邏寳問當在何時答曰五
十日内其夕又曰九月建戌朱雀飛驚征軍還歸乘戴
火光天示有信災發東房葉落歸本慮有後患眀日又
曰昨夜火殃非國福今年架屋致使君病可因燒屋移
家南渡無嫌也寳即遣兒婦還武昌尋傳賊當来攻城
洋曰十月丁亥夜半時得賊問干為君支為臣丁為征
西府亥為邾城功曹為賊神加子時十月水王木相王
相氣合賊必来寅數七子數九賊高可九千人下可七
千人從魁為貴人加丁下剋上有空亡之事不敢進武
昌也賊果陷邾城而去亮問洋曰故當不失石城否洋
曰賊從安陸向石城逆太白當伐身無所慮亮曰天何
以利胡而病我洋曰天符有吉凶土地有盛衰今年害
氣三合己亥已為天下亥為戎胡石虎亦當受死今乃
不憂賊但憂公病耳亮曰何以救我病洋曰荆州受兵
江州受災公可去此二州亮曰如此當有解否洋曰恨
晚猶差不也亮竟不能解二州遂至大困洋曰昔蘇峻
時公於白石祠中祈福許賽其牛至今未解故為此鬼
所考亮曰有之君是神人也或問洋曰庾公可得幾時
洋曰見眀年時亮已不識人咸以為妄果至正月一日
而薨庾翼代亮洋復為占候少時卒年八十餘所占驗
者不可勝紀
韓友字景先廬江舒人也為書生受易於會稽伍振善
占卜能圖宅相冢亦行京費厭勝之術龍舒長鄧林婦
病積年垂死醫巫皆息意友為筮之使畫作野豬著卧
處屏風上一宿覺佳於是遂差舒縣廷掾王睦病死已
復魄友為筮之令以丹畫版作日月置牀頭又以豹皮
馬鄣泥卧上立愈劉世則女病魅積年巫為攻禱伐空
冡故城間得狸鼉數十病猶不差友筮之命作布囊依
女發時張囊著窗牖間友閉戶作氣若有所驅斯湏之
間見囊大脹如吹因决敗之女仍大發友乃更作皮囊
二枚沓張之施張如前囊復脹滿因急縛囊口懸著樹
二十許日漸消開視有二斤狐毛女遂差宣城邊洪以
四月中就友卜家中安否友曰卿家有兵殃其禍甚重
可伐七十束柴積於庚地至七月丁酉放火燒之咎可
消也不爾其凶難言洪即聚柴至日大風不敢發火洪
後為廣陽領校遭母喪歸家友来投之時日已暮出告
從者速裝束吾當夜去從者曰今日已暝數十里草行
何急復去友曰非汝所知也此間血覆地寧可復住苦
留之不待食而去其夜洪歘發狂絞殺兩子并殺婦又
斫父妾二皆被創因出亡走眀日其宗族往收殯亡者
尋索洪數日於宅前林中得之已自經死宣城太守殷
祐有病友筮之曰七月晦日將有大鸜鳥来集廳事上
宜勤伺取若獲者為善不獲將成禍祐乃謹為其備至
日果有大鸜垂尾九尺来集廳事上掩捕得之祐乃遷
石頭督護後為吳郡太守友卜占神效甚多而消殃轉
禍無不皆驗干寳問其故友曰筮卦用五行相生殺如
按方投藥治病以冷熱相救其差與不差不可必也友
以元康六年舉賢良元帝渡江以為廣武將軍永嘉末
卒
淳于智字叔平濟北盧人也有思義能易筮善厭勝之
術高平劉柔夜卧鼠齧其左手中指以問智智曰是欲
殺君而不能當為君使其反死乃以朱書手腕横文後
三寸作田字辟方一寸二分使露手以卧眀旦有大鼠
伏死手前譙人夏侯藻母病困詣智卜忽有一狐當門
向之嘷藻驚怖馳見智智曰其禍甚急君速歸在狐嘷
處拊心啼哭令家人驚怪大小必出一人不出哭勿止
然後其禍可救也藻還如其言母亦扶病而出家人既
集堂屋五間拉然而崩護軍張劭母病篤智筮之使西
出市沐猴繫母臂令傍人搥拍恒使作聲三日放去劭
從之其猴出門即為犬所咋死母病遂差上黨鮑瑗家
多喪病貧苦或謂之曰淳于叔平神人也君何不試就
卜知禍所在瑗性質直不信卜筮曰人生有命豈卜筮
所移會智来應詹謂曰此君寒士每多屯虞君有通靈
之思可為一卦智乃為卦卦成謂瑗曰君安宅失宜故
令君困君舍東北有大桑樹君徑至市入門數十步當
有一人持荆馬鞭者便就買以懸此樹三年當暴得財
瑗承言詣市果得馬鞭懸之三年浚井得錢數十萬銅
鐵器復二十餘萬於是致贍疾者亦愈其消災轉禍不
可勝紀而卜筮所占千百皆中應詹少亦多病智乃為
符使詹佩之誦其文既而皆騐莫能學也性深沈常自
言短命曰辛亥歲天下有事當有巫醫挟道術者死吾
守易義以行之猶當不應此乎太康末為司馬督有寵
於楊駿故見殺
步熊字叔熊陽平發干人也少好卜筮術數門徒甚盛
熊學舍側有一人燒死吏持熊諸生謂為失火熊曰己
為卿卜得其人矣使從道南行當有一人来問得火主
未者便縛之吏如熊言果是耕人自言草惡難耕故燒
之忽風起延燒遠近實不知草中有人又鄰人兒遠行
或告已死其父母號哭制服熊為之卜剋日當還如期
果至趙王倫聞其名召之熊謂諸生曰倫死不久不足
應也倫怒遣兵圍之數重熊乃使諸生著其裘南走倫
兵悉赴捉之熊密從北出得脱後為成都王穎所辟穎
使熊射覆物無所失後穎奔關中平昌公模鎮鄴以熊
穎黨誅之
杜不愆廬江人也少就外祖郭璞學易卜屢有驗高平
郗超年二十餘得重疾試令筮之不愆曰按卦言之卿
所苦尋除然宜於東北三十里外宫姓家索其所養䧺
雉籠置東檐下却後九日丙午日午時必當有雌雉飛
来與交既而雙去若如此不出二十日病都除又是休
應年將八十位極人臣若但雌逝䧺留者病一周方差
年半八十名位亦失超時正羸篤慮命在旦夕笑而答
曰若保八十之半便有餘矣一周病差何足為淹然未
之信或勸依其言索雉果得至丙午日超卧南軒之下
觀之至日晏果有雌雉飛入籠與䧺雉交而去䧺雉不
動超歎息曰雖管郭之竒何以尚此超病彌年乃起至
四十卒於中書郎不愆後占筮轉疎無復此類後為桓
嗣建威參軍
嚴卿會稽人也善卜筮鄉人魏序欲暫東行荒年多抄
盜令卿筮之卿筮曰君慎不可東行必遭暴害之氣而
非刧也序不之信卿曰既必不停宜以禳之可索西郭
外獨母家白䧺狗繫著船前求索止得駁狗無白者卿
曰駁者亦足然猶恨其色不純當餘小毒正及六畜軰
耳無所復憂序行半路狗忽然作聲甚急有如人打之
者比視已死吐黑血斗餘其夕序墅上白鵝數頭無故
自死而序家無恙
隗炤汝隂人也善於易臨終書版授其妻曰吾亡後當
大荒窮雖爾慎莫賣宅也却後五年春當有詔使来頓
此亭姓龔此人負吾金即以此版往責之勿違言也炤
亡後其家大困乏欲賣宅憶夫言輙止期日有龔使者
止亭中妻遂齎版往責之使者執版惘然不知所以妻
曰夫臨亡手書版見命如此不敢妄也使者沈吟良久
而悟謂曰賢夫何善妻曰亡夫善於易而未曾為人卜
也使者曰噫可知矣乃命取蓍筮之卦成撫掌而歎曰
妙哉隗生含眀𨼆迹可謂鏡窮遠而洞吉凶者也於是
告炤妻曰吾不相負金也賢夫自有金耳知亡後當暫
窮故蔵金以待太平所以不告兒婦者恐金盡而困無
己也知吾善易故書版以寄意耳金有五百斤盛以青
瓮覆以銅柈埋在堂屋東頭去壁一丈入地九尺妻還
掘之皆如卜焉
卜珝字子玉匈奴後部人也少好讀易郭璞見而歎曰
吾所弗如也奈何不免兵厄珝曰然吾大厄在四十一
位為卿將當受禍耳不爾者亦為猛獸所害吾亦未見
子之令終也璞曰吾禍在江南甚營之未見免兆雖然
在南猶可延期住此不過時月珝曰子勿為公吏可以
免諸璞曰吾不免公吏猶子之不能免卿將也珝曰吾
此雖當有帝王子終不復奉二京矣琅邪可奉卿謹奉
之主晉祀者必此人也珝遂𨼆於龍門山劉淵僣號徵
為大司農侍中固以疾辭淵曰人各有心卜珝之不欲
在吾朝何異高祖四公哉可遂其高志後復徵為光禄
大夫珝謂使者曰非吾死所也及劉聰嗣偽位徵為太
常時劉琨據并州聰問何時可平珝答曰并州陛下之
分今兹剋之必矣聰戲曰朕欲勞先生一行可乎珝曰
臣所以来不及裝者正為是行也聰大悦署珝使持節
平北將軍將行謂其妹曰死自吾分後慎勿紛紜及攻
晉陽為琨所敗珝卒先奔為其元帥所殺
鮑靚字太元東海人也年五歲語父母云本是曲陽李
家兒九歲墮井死其父母尋訪得李氏推問皆符驗靚
學兼内外眀天文河洛書稍遷南陽中部都尉為南海
太守嘗行部入海遇風饑甚取白石煮食之以自濟王
機時為廣州刺史入厠忽見二人著烏衣與機相捍良
久禽之得二物似烏鴨靚曰此物不祥機焚之逕飛上
天機尋誅死靚嘗見仙人道君授道訣年百餘歲卒
吳猛豫章人也少有孝行夏日常手不驅蚊懼其去已
而噬親也年四十邑人丁義始授其神方因還豫章江
波甚急猛不假舟楫以白羽扇畫水而渡觀者異之庾
亮為江州刺史嘗遇疾聞猛神異乃迎之問已疾何如
猛辭以自筭盡請具棺服旬日而死形狀如生未及大
斂遂失其尸識者以為亮不祥之徵亮疾果不起
幸靈者豫章建昌人也性少言與小人羣居見侵辱而
無愠色邑里號之曰癡雖其父母兄弟亦以為癡也嘗
使守稻羣牛食之靈見而不驅待牛去乃往理其殘亂
者其父母見而怒之靈曰夫萬物生天地之間各欲得
食牛方食奈何驅之其父愈怒曰即如汝言復用理壊
者何為靈曰此稻又欲得終其性牛自犯之靈可以不
收乎時順陽樊長賓為建昌令發百姓作官船於建城
山中吏令人各作箸一雙靈作而未輸或竊之焉俄而
竊者心痛欲死靈謂之曰爾得無竊我箸乎竊者不應
有頃逾急靈曰若爾不以情告我者今真死矣竊者急
遽乃首出之靈於是飲之以水病即立愈行人由此敬
畏之船成當下吏以二百人引一艘不能動方請益人
靈曰此以過足但部分未至耳靈請自牽之乃手執箸
惟用百人而船去如流衆大驚怪咸稱其神於是知名
有龔仲儒者女病積年氣息財屬靈使以水含之己而
彊起應時大愈又吕猗母皇氏得痿痺病十有餘年靈
療之去皇氏數尺而坐冥目寂然有頃顧謂猗曰扶夫
人令起曰老人得病累年奈何可倉卒起邪靈曰但試
扶起於是兩人夹扶以立少選靈又令去扶即能自行
由此遂愈於是百姓奔趨水陸輻湊從之如雲皇氏自
以病久懼有發動靈乃留水一器令食之每取水輙以
新水補處二十餘年水清如新塵垢不能加焉時高悝
家有鬼怪言語訶叱投擲内外不見人形或器物自行
再三發火巫祝厭劾而不能絶適值靈乃要之靈於陌
頭望其屋謂悝曰此君之家邪悝曰是也靈曰知之足
矣悝固請之靈不得已至門見符索甚多謂悝曰當以
正止邪而以邪救邪惡得己乎並使焚之惟據軒小坐
而去其夕鬼怪即絶靈所救愈多此類然不取報謝行
不騎乘長不娶妻性至恭見人即先拜言輙自名凡草
木之夭傷於山林者必起理之器物之傾覆於塗路者
必舉正之周旋江州間謂其士人曰天地之於人物一
也咸欲不失其情性奈何制服人以為奴婢乎諸君若
欲享多福以保性命可悉免遣之十餘年間賴其術以
濟者極多後乃娶妻畜車馬奴婢受貨賂致遺於是其
術稍衰所療得失相半焉
佛圖澄天竺人也本姓帛氏少學道妙通元術永嘉四
年来適洛陽自云百有餘歲常服氣自養能積日不食
善誦神咒能役使鬼神腹旁有一孔常以絮塞之每夜
讀書則拔絮孔中出光照於一室又嘗齋時平且至流
水側從腹旁孔中引出五蔵六府洗之訖還内腹中又
能聽鈴音以言吉凶莫不懸驗及洛中寇亂乃潛草野
以觀變石勒屯兵葛陂專行殺戮沙門遇害者甚衆澄
投勒大將軍郭黑略家黑略每從勒征伐輙豫剋勝負
勒疑而問曰孤不覺卿有出衆智謀而每知軍行吉凶
何也黑略曰將軍天挺神武幽靈所助有一沙門智術
非常云將軍當略有區夏已應為師臣前後所白皆其
言也勒召澄試以道術澄即取鉢盛水燒香咒之湏臾
鉢中生青蓮花光色曜目勒由此信之勒自葛陂還河
北過枋頭枋頭人夜欲斫營澄謂黑略曰湏臾賊至可
令公知果如其言有備故不敗勒欲試澄夜冠胄衣甲
執刀而坐遣人告澄云夜来不知大將軍所在使人始
至未及有言澄遥問曰平居無寇何故夜嚴勒益信之
勒後因忿欲害諸道士并欲苦澄澄廼潜避至黑略舍
語弟子曰若將軍信至問吾所在者報云不知所之既
而勒使至覓澄不得使還報勒勒大驚曰吾有惡意向
澄澄舍我去矣通夜不寢思欲見澄澄知勒意悔眀旦
造勒勒曰昨夜何行澄曰公有怒心昨故權避公今改
意是以敢来勒大笑曰道人謬矣襄國城壍水源在城
西北五里其水源暴竭勒問澄何以致水澄曰今當勑
龍取水乃與弟子法首等數人至故泉源上坐繩牀燒
安息香咒願數百言如此三日水泫然微流有一小龍
長五六寸許隨水而来諸道士競往視之有頃水大至
隍壍皆滿鮮卑叚末波攻勒衆甚盛勒懼問澄澄曰昨
日寺鈴聲鳴云眀旦食時當禽叚末波勒登城望末波
軍不見前後失色曰末波如此豈可獲乎更遣夔安問
澄澄曰已獲末波矣時城北伏兵出遇末波執之澄勸
宥末波遣還本國勒從之卒獲其用劉曜遣從弟岳攻
勒勒遣石虎距之岳敗退保石梁塢石虎堅柵守之澄
在襄國忽歎曰劉岳可憫弟子法祚問其故澄曰昨日
亥時岳已破被執果如所言及曜自攻洛陽勒將救之
其羣下咸諫以不可勒以訪澄澄曰相輪鈴音云秀支
替戾岡僕谷劬秃當此羯語也秀支軍也替戾岡出也
僕谷劉曜胡位也劬秃當捉也此言軍出捉得劉曜也
又令一童子潔齋七日取麻油合燕支躬自研於掌中
舉手示童子粲然有輝童子驚曰有軍馬甚衆見一人
長大白晳以朱絲縛其肘澄曰此即曜也勒甚悦遂赴
洛距曜生擒之勒僣稱趙天王行皇帝事敬澄彌篤時
石聰將叛澄誡勒曰今年葱中有蟲食必害人可令百
姓無食葱也勒班告境内慎無食葱俄而石聰果走勒
益重之事必諮而後行號曰大和尚勒愛子斌暴病死
將殯勒歎曰朕聞虢太子死扁鵲能生之今可得效乎
乃令告澄澄取楊枝沾水灑而咒之就執斌手曰可起
矣因此遂蘇有頃平復自是勒諸子多在澄寺中養之
勒死之年天靜無風而塔上一鈴獨鳴澄謂衆曰鈴音
云國有大喪不出今年矣既而勒果死及石虎僣位遷
都於鄴傾心事澄有重於勒下書衣澄以綾錦乘以雕
輦朝會之日引之升殿常侍以下悉助舉輿太子諸公
扶翼而上主者唱大和尚衆坐皆起以彰其尊又使司
空李農旦夕親問其太子諸公五日一朝尊敬莫與為
比攴道林在京師聞澄與諸石游乃曰澄公其以石虎
為海鷗鳥也百姓因澄故多奉佛皆營造寺廟相競出
家真偽渾殽多生愆過石虎下書料簡其著作郎王度
奏曰佛外國之神非諸華所應祠奉漢代初傳其道唯
聽西域人得立寺都邑以奉其神漢人皆不出家魏承
漢制亦循前軌今可斷趙人悉不聽詣寺燒香禮拜以
遵典禮其百辟卿士下逮衆隸例皆禁之其有犯者與
滛祀同罪其趙人為沙門者還服百姓朝士多同度所
奏石虎以澄故下書曰朕出自邊戎忝君諸夏至於饗
祀應從本俗佛是戎神所應兼奉其夷趙百姓有樂事
佛者特聽之澄時止鄴城寺中弟子徧於郡國常遣弟
子法常北至襄國弟子法佐從襄國還相遇於梁基城
下對車夜談言及和尚比旦各去佐始入澄逆笑曰昨
夜爾與法常交車共說汝師邪佐愕然愧懴於是國人
每相語莫起惡心和尚知汝及澄之所在無敢向其方
面涕唾者石虎太子邃有二子在襄國澄語邃曰小阿
彌比當得疾可往看之邃即馳信往視果已得疾太醫
殷騰及外國道士自言能療之澄告弟子法牙曰正使
聖人復出不愈此病况此等乎後三日果死邃將圖為
逆謂内豎曰和尚神通儻發吾謀眀日来者當先除之
澄月望將入覲石虎謂弟子僧慧曰昨夜天神呼我曰
眀日若入還勿過人我儻有所過汝當止我澄常入必
過邃邃知澄入要候甚苦澄將上南臺僧慧引衣澄曰
事不得止坐未安便起邃固留不住所謀遂差還寺歎
曰太子作亂其形將成欲言難言欲忍難忍乃因事從
容箴石虎虎終不解俄而事發方悟澄言後郭黑略將
兵征長安北山羌墮羌伏中時澄在堂上慘然改容曰
郭公今有厄乃唱云衆僧祝願澄又自祝願湏臾曰若
東南出者活餘向者則困復更祝願有頃曰脫矣後月
餘黑略還自說墮羌圍中東南走馬乏正遇帳下人推
馬與之曰公乘此馬小人乘公馬濟不濟命也黑略得
其馬故獲免推檢時日正是澄祝願時也時大旱石虎
遣其太子詣臨漳西滏口祈雨久而不降乃令澄自行
即有白龍降於祠所其日大雨方數千里澄常遣弟子
向西域市香既行澄告餘弟子曰掌中見買香弟子在
某處被刧垂死因燒香祝願遥救護之弟子後還云某
月某日某處為賊所刧垂當見殺忽聞香氣賊無故自
驚曰救兵已至棄之而走黃河中舊不生黿時忽有得
者以獻石虎澄見而歎之曰桓温入河其不久乎温字
元子後果如其言也石虎嘗晝寢夢見羣羊負魚從東
北来寤以訪澄澄曰不祥也鮮卑其有中原乎後亦皆
驗澄嘗與石虎升中臺澄忽驚曰變變幽州當火災仍
取酒噀之久之而笑曰救之得矣石虎遣驗幽州云爾
日火從西門起西南有黑雲来驟雨滅之雨亦頗有酒
氣石宣將殺石韜宣先到寺與澄同坐浮圖一鈴獨鳴
澄謂曰解鈴音乎鈴云胡子洛度宣變色曰是何言歟
澄謬曰老胡為道不能山居無言重茵美服豈非洛度
乎石韜後至澄熟視良久韜懼而問澄澄曰怪公血臭
故相視耳石虎夢龍飛西南自天而落旦而問澄澄曰
禍將作矣宜父子慈和深以慎之石虎引澄入東閤與
其后杜氏問訊之澄曰脅下有賊不出十日自浮圖以
西此殿以東當有流血慎勿東也杜氏曰和尚耄邪何
處有賊澄即易語云六情所受皆悉是賊老自應耄但
使少者不昏即好耳遂便寓言不復彰的後二日石宣
果害石韜於佛寺中欲因石虎臨喪殺之虎以澄先誡
故獲免及宣被收澄諫石虎曰皆陛下之子也何為重
禍邪陛下若含怒加慈者尚有六十餘歲如必誅之宣
當為彗星下埽鄴宫石虎不從後月餘有一妖馬髦尾
皆有燒狀入中陽門出顯陽門東首東宫皆不得入走
向東北俄爾不見澄聞而歎曰災其及矣石虎大饗羣
臣於太武前殿澄吟曰殿乎殿乎棘子成林將壊人衣
石虎令發殿石下視之有棘生焉冉閔小字棘奴石虎
造太武殿初成圖畫自古賢聖忠臣孝子烈士貞女皆
變為胡狀旬餘頭悉縮入肩中惟冠䯰髣髴微出石虎
大惡之祕而不言也澄對之流涕乃自啓營墓於鄴西
紫陌還寺獨語曰得三年乎自答不得又曰得二年一
年百日一月乎自答不得遂無復言謂弟子法祚曰戊
申歲禍亂漸萌己酉歲石氏當滅吾及其未亂當先從
化矣卒於鄴宫寺後有沙門從雍州来稱見澄西入關
石虎掘而視之唯有一石而無屍石虎惡之曰石者朕
也葬我而去吾將死矣因而遇疾眀年石虎死遂大亂
麻襦者不知何許人也莫得其姓名石虎時在魏縣市
中乞丐恒着麻襦布裳故時人謂之麻襦言語卓越狀
如狂者乞得米穀不食輙散置大路云飼天馬趙興太
守籍狀收送詣石虎先是佛圖澄謂石虎曰國東二百
里某月日當送一非常人勿殺之也如期果至石虎與
共語了無異言惟道陛下當終一柱殿下石虎不解送
以詣澄麻襦謂澄曰昔在光和中會奄至今日酉戎受
元命絶歴終有期金離消於壤邊荒不能遵驅除靈期
迹莫已己之懿裔苖葉繁其来方積休期於何期永以
歡之澄曰天廻運極否將不支九木水為難無可以術
寧元哲雖存世莫能基必莫能基必頽久游閻浮利擾
擾多此患行登凌雲宇會於虚游間其所言人莫能曉
石虎遣驛馬送還本縣既出城請步云我當有所過君
至合口橋見待使人如言而馳至橋麻襦已先至後慕
容儁投石虎尸於漳水倚橋柱不流時人以為一柱殿
下即此謂也及元帝嗣位江左亦以為天馬之應
單道開敦煌人也常衣麤褐或贈以繒服皆不着不畏
寒暑晝夜不卧常服細石子一吞數枚日一服或多或
少好山居而山樹諸神見異形試之初無懼色石虎時
從西平来一日行七百里其一沙彌年十四行亦及之
至秦州表送到鄴石虎令佛圖澄與語不能屈也初止
鄴城西沙門法綝祠中後徙臨漳昭德寺於房内造重
閤高八九尺於上編管為禪室坐其中石虎資給甚厚
道開皆以施人人或来諮問者道開都不答日服鎮守
藥數丸大如梧子藥有松蜜薑桂茯苓之氣時復飲茶
蘇一二升而已自云能療目疾就療者頗驗視其行動
狀若有神佛圖澄曰此道士觀國興衰若去者當有大
亂及石虎末道開南渡許昌尋而鄴中大亂升平三年
至京師後至南海入羅浮山獨處茅茨蕭然物外年百
餘歲卒於山舍敕弟子以屍置石穴中弟子乃移入石
室陳郡袁宏為南海太守與弟穎叔及沙門支法防共
登羅浮山至石室口見道開形骸如生香火瓦器猶存
宏曰法師業行殊羣正當如蟬蜕耳乃為之贊云
黃泓字始長魏郡斥邱人也父沈善天文祕術泓從父
受業精妙逾深兼博覽經史尤眀禮易性忠勤非禮不
動永嘉之亂與勃海高瞻避地幽州說瞻曰王浚昏暴
終必無成宜思去就以圖久安慕容廆法政修眀虚懷
引納且䜟言真人出東北儻或是乎宜相與歸之同建
事業瞻不從泓乃率宗族歸廆廆待以客禮引為參軍
軍國之務動輙諮之泓指說成敗事皆如言廆常曰黃
參軍孤之仲翔也及皝嗣位遷左常侍領史官甚重之
石虎攻皝皝將走遼東泓曰賊有敗氣無可憂也不過
二日必當奔潰宜嚴勒士馬為追擊之備皝曰今寇盛
如此卿言必走孤未敢信泓曰殿下言盛者人事耳臣
言必走者天時也胡足為疑及期石虎果退皝益竒之
及慕容儁即王位遷從事中郎儁聞冉閔亂將圖中原
訪之於泓泓勸行儁從之及僭號署為進謀將軍太史
令關内侯尋加奉車都尉西海太守領太史令開陽亭
侯又封平舒縣五等伯常從左右諮決大事靈臺令許
敦害其寵謟事慕容評設異議以毁之乃以泓為太史
靈臺諸署統加給事中泓待敦彌厚不以毁已易心慕
容暐敗以老歸家歎曰燕必中興其在吳王恨吾年過
不見耳年九十七卒卒後三年偽吳王慕容垂興焉
索紞字叔徹敦煌人也少游京師受業大學博綜經籍
遂為通儒眀隂陽天文善術數占候司徒辟除郎中知
中國將亂避世而歸鄉人就占者如市紞曰攻乎異端
戒在害己無為多事多事多患遂詭言虚說無驗乃止
唯以占夢為無悔吝乃不逆問者孝廉令狐策夢立冰
上與冰下人語紞曰冰上為陽冰下為隂隂陽事也士
如歸妻迨冰未泮婚姻事也君在冰上與冰下人語為
陽語隂媒介事也君當為人作媒冰泮而婚成策曰老
夫耄矣不為媒也會太守田豹因策為子求鄉人張公
徵女仲春而成婚焉郡主簿張宅夢走馬上山還繞舍
三周但見松栢不知門處紞曰馬屬離離為火火禍也
人上山為凶字但見松栢墓門象也不知門處為無門
也三周三朞也後三年必有大禍宅果以謀反伏誅索
充初夢天上有二棺落於充前紞曰棺者職也當有京
師貴人舉君二官者頻再遷俄而司徒王戎書屬太守
使舉充太守先署充功曹而舉孝廉充後夢見一虜脱
上衣来詣充紞曰虜去上中下半男字夷狄隂類君婦
當生男終如其言宋桷夢内中有一人著赤衣桷手把
兩杖極打之紞曰内中有人肉字也肉色赤也兩杖箸
象也極打之飽肉食也俄而亦驗焉黃平問紞曰我昨
夢舍中馬舞數十人向馬拍手此何祥也紞曰馬者火
也舞為火起向馬拍手救火人也平未歸而火作索綏
夢東方有二角書詣綏大角朽敗小角有題韋囊角佩
一在前一在後紞曰大角朽敗腐棺木小角有題題所
詣一在前前凶也一在後後背也當有凶背之問時綏
父在東居三日而凶問至郡功曹張邈嘗奉使詣州夜
夢狼啖一脚紞曰脚肉被啖為却字會東虜反遂不行
凡所占無不驗太守隂澹從求占書紞曰昔入太學因
一父老為主人其人無不知又匿姓名有似𨼆者紞因
從父老問占夢之術審測而說實無書也澹命為西閤
祭酒紞辭曰少無山林之操游學京師交結時貴希申
鄙藝會中國不靖欲養志終年老亦至矣不求聞達又
少不習勤老無吏幹濛汜之年弗敢聞命澹以束帛禮
之月致羊酒年七十五卒於家
孟欽洛陽人也有左慈劉根之術百姓惑而赴之苻堅
召詣長安惡其惑衆命苻融誅之俄而欽至融留之遂
大讌羣寮酒酣目左右收欽欽化為旋風飛出第外頃
之有告在城東者融遣騎追之垂及忽然已遠或有兵
衆距戰或前有溪澗騎不得過遂不知所在堅末復見
於青州苻朗尋之入於海島
王嘉字子年隴西安陽人也輕舉止醜形貌外若不足
而聰睿内眀滑稽好語笑不食五穀不衣美麗清虚服
氣不與世人交游𨼆於東陽谷鑿崖穴居弟子受業者
數百人亦皆穴處石虎之末棄其徒衆至長安潛𨼆於
終南山結菴廬而止門人聞而復隨之又遷於倒獸山
苻堅累徵不至公侯以下咸躬往參詣好尚之士無不
宗師之問其當世者皆隨問而對好為譬喻狀如戲調
言未然之事辭如䜟記當時尠能曉之事過皆驗堅將
南征遣使者問之嘉曰金剛火彊乃乘使者馬正衣冠
徐徐東行數百步而策馬馳反脱衣服棄冠履而歸下
馬踞牀一無所言使者還告堅不悟復遣問之曰吾世
祚云何嘉曰未央咸以為吉眀年癸未敗於淮南所謂
未年而有殃也人候之者至心則見之不至心則𨼆形
不見衣服在架履杖猶存或欲取其衣者終不及企而
取之衣架逾高而屋亦不大履杖諸物亦如之姚萇之
入長安禮嘉如苻堅故事逼以自隨每事諮之萇既與
苻登相持謂嘉曰吾得殺苻登定天下否嘉曰略得之
萇怒曰得當云得何略之有遂斬之先此釋道安謂嘉
曰世故方殷可以行矣嘉答曰卿其先行吾負債未果
去俄而道安亡至是嘉戮死所謂負債者也苻登聞嘉
死設壇哭之贈太師諡曰文及萇死萇子興字子略方
殺登略得之謂也嘉之死日人有隴上見之其所造牽
三歌䜟事過皆驗累世猶傳之又著拾遺錄十卷其記
事多詭異今行於世
僧涉者西域人也不知何姓少為沙門苻堅時入長安
虚靜服氣不食五穀日能行五百里言未然之事驗若
指掌能以祕呪下神龍每旱堅常使之呪龍請雨俄而
龍下鉢中天輙大雨堅及羣臣親就鉢觀之卒於長安
後大旱移時堅歎曰涉公若在豈憂此乎
郭黁西平人少眀式易仕郡主簿張天錫末年苻氏每
有西伐之問太守趙凝使黁筮之黁曰若郡内二月十
五日失囚者東軍當至涼祚必終凝乃申約屬縣至十
五日鮮卑折掘送馬於凝凝怒其非駿幽之内廐鮮卑
懼而夜遁凝以告黁黁曰是也國家將亡不可復振苻
堅末當陽門震刺史梁熙問黁曰其祥安在黁曰為四
夷之事也當有外國二王来朝主上一當反國一死此
城歲餘而鄯善及前部王朝于苻堅西歸鄯善王死於
姑臧吕光之王河西也西海太守王楨叛黁勸光襲之
光之左丞吕寳曰千里襲人自昔所難況王者之師天
下所聞何可僥倖以邀成功黁不可從誤人大事黁曰
若其不捷黁自伏鈇鉞之誅如其克也左丞為無謀矣
光從而克之光比之京管常參幃幄密謀光將伐乞伏
乾歸黁諫曰今太白未出不宜行師往必無功終當覆
敗太史令賈曜以為必有秦隴之地及克金城光使曜
詰黁黁密謂光日昨有流星東墜當有伏尸死將雖得
此城憂在不守正月上旬河冰將解若不早渡恐有大
變後二日而敗問至光引軍渡河訖冰泮時人服其神
驗光以黁為散騎常侍太常黁後以光年老知其將敗
遂與光僕射王祥起兵作亂百姓聞黁起兵咸以聖人
起事事無不成故相率從之如不及黁以為代吕者王
乃推王乞基為主後吕隆降姚興興以王尚為涼州刺
史終如黁言黁之與光相持也逃人稱吕統病死黁曰
未也光統之命盡在一時後統死三日而光死黁嘗曰
涼州謙光殿後當有索頭鮮卑居之終於秃髮傉檀沮
渠蒙遜迭據姑臧黁性褊酷不為士庶所附戰敗奔乞
伏乾歸乾歸敗入姚興黁以滅姚者晉遂將妻子南奔
為追兵所殺
鳩摩羅什天竺人也世為國相父鳩摩羅炎聰懿有大
節將嗣相位乃辭避出家東度葱領龜兹王聞其名郊
迎之請為國師王有妹年二十才悟眀敏諸國交聘並
不許及見炎心欲當之王遂逼以妻焉既而羅什在胎
其母慧解倍常及年七歲母遂與俱出家羅什從師受
經日誦千偈偈有三十二字凡三萬二千言義亦自通
年十二其母攜到沙勒國王甚重之遂停沙勒一年博
覽五眀諸論及隂陽星算莫不畢盡妙達吉凶言若符
契為性率達不拘小檢修行者頗共疑之然羅什自得
於心未嘗介意專以大乘為化諸學者咸共師焉年二
十龜兹王迎之還國廣說諸經四遠學徒莫之能抗有
頃羅什母辭龜兹王往天竺留羅什住謂之曰方等深
教不可思議傳之東土惟爾之力但於汝無利其可如
何羅什曰必使大化流傳雖苦而無恨母至天竺道成
進登第三果西域諸國咸伏羅什神雋每至講說諸王
皆長跪坐側令羅什踐而登焉苻堅聞之密有迎羅什
之意會太史奏云有星見外國分野當有大智入輔中
國堅曰朕聞西域有鳩摩羅什將非此邪乃遣驍騎將
軍吕光等率兵七萬西伐龜兹謂光曰若獲羅什即馳
驛送之光軍未至羅什謂龜兹王白純曰國運衰矣當
有勍敵從日下来宜恭承之勿抗其鋒白純不從出兵
距戰光遂破之乃獲羅什光見其年齒尚少以凡人戲
之彊妻以龜兹王女羅什距而不受辭甚苦至光曰道
士之操不踰先父何所固辭乃飲以醇酒同閉密室羅
什被逼遂妻之光還中路置軍於山下將士已休羅什
曰在此必狼狽宜徙軍隴上光不納至夜果大雨洪潦
暴起水深數丈死者數千人光密異之光欲留王西國
羅什謂光曰此凶亡之地不宜淹留中路自有福地可
居光還至涼州聞苻堅已為姚萇所害於是竊號河右
屬姑臧大風羅什曰不祥之風當有姦叛然不勞自定
也俄而有叛者尋皆殄滅沮渠蒙遜先推建康太守叚
業為主光遣其子纂率衆討之時論謂業等烏合纂有
威聲勢必全尅光以訪羅什答曰此行未見其利既而
纂敗於合黎俄又郭黁起兵纂棄大軍輕還復為黁所
敗僅以身免中書監張資病光博營救療有外國道人
羅义云能差資病光喜給賜甚重羅什知义誑詐告資
曰义不能為益徒煩費耳冥運雖隠可以事試也乃以
五色絲作繩結之燒為灰末投水中云灰若出水還成
繩者病不可愈湏臾灰聚浮出復為繩义療果無效少
日資亡頃之光死纂立有猪生子一身三頭龍出東廂
井中於殿前蟠卧比旦失之纂以為美瑞號其殿為龍
翔殿俄而有黑龍升於當陽九宫門纂改九宫門為龍
興門羅什曰比日潛龍出游豕妖表異龍者隂類出入
有時而今屢見則為災眚必有下人謀上之變宜尅已
脩德以答天戒纂不納後果為吕超所殺羅什之在涼
州積年吕光父子既不弘道故藴其深解無所宣化姚
興遣姚碩德西伐破吕隆乃迎羅什待以國師之禮仍
使入西眀閤及逍遥園譯出衆經羅什多所暗誦無不
究其義旨既覽舊經多有紕繆於是興使沙門僧叡僧
肇等八百餘人傳受其旨更出經論凡三百餘卷沙門
慧叡才識高眀常隨羅什傳寫羅什每為慧叡論西方
辭體商略同異云天竺國俗甚重文制其宫商體韻以
入管絃為善凡覲國王必有贊德經中偈頌皆其式也
羅什雅好大乘志在敷演常歎曰吾若著筆作大乘阿
毗曇非迦旃子比也今深識者既寡將何所論唯為姚
興著實相論二卷興奉之若神嘗講經於草堂寺興及
朝臣大德沙門千有餘人肅容觀聽羅什忽下高座謂
興曰有二小兒登吾肩慾鄣湏婦人興乃召宫女進之
一交而生二子焉興嘗謂羅什曰大師聰眀超悟天下
莫二何可使法種少嗣送以伎女十人逼之令受爾後
不住僧坊别立解舍諸僧多效之羅什乃聚針盈鉢引
諸僧謂之曰若能見效食此者乃可畜室耳因舉匕進
針與常食不别諸僧愧服乃止杯渡比邱在彭城聞羅
什在長安歎曰吾與此子戲别三百餘年相見杳然未
期遲有遇於来生耳羅什未終少日覺四大不悆乃口
出三蕃神呪令外國弟子誦之以自救未及致力轉覺
危殆於是力疾與衆僧告别曰因法相遇殊未盡心方
復後世惻愴可言死於長安姚興於逍遥園依外國法
以火焚尸薪滅形碎唯舌不爛
沙門曇霍者不知何許人也秃髮傉檀時從河南来持
一錫杖令人跪曰此是波若眼奉之可以得道時人咸
異之或遺以衣服受而投之於河後日以還本主衣無
所汚行步如風雲言人死生貴賤無毫釐之差人或蔵
其錫杖曇霍大哭數聲閉目湏臾起而取之咸竒其神
異莫能測也每謂傉檀曰若能安坐無為則天下可定
祚允克昌如其窮兵好殺禍將及已傉檀不能從傉檀
女病甚請救療曇霍曰人之死生自有定期聖人亦不
能轉禍為福曇霍安能延命邪正可知早晚耳傉檀固
請之時後宫門閉曇霍曰急開後門及開門則生不及
則死傉檀命開之不及而死後兵亂不知所在也
臺産字國儁上洛人漢侍中崇之後也少專京氏易善
圖䜟祕緯天文洛書風角星算六日七分之學尤善望
氣占候推步之術𨼆居商洛南山兼善經學泛情教授
不交當世劉曜時災異特甚命公卿各舉博識直言之
士一人其大司空劉均舉産曜親臨東堂遣中黃門策
問之産極言其故曜覽而嘉之引見訪以政事産流涕
歔欷具陳災變之禍政化之闕辭甚懇至曜改容禮之
署為博士祭酒諫議大夫領太史令至眀年而其言皆
驗曜彌重之轉大中大夫歲中三遷歴位尚書光禄大
夫太子少師位特進金章紫綬爵關中侯
宋
徐文伯字德秀東海人濮陽太守熙之曾孫也熙好黃
老𨼆於秦望山有道士過求飲留一瓠&KR1383;與之曰君子
孫宜以道術救世當得二千石熙開之乃扁鵲鏡經一
卷因精心學之遂名震海内生子秋夫彌工其術仕至
射陽令嘗夜有鬼呻吟聲甚悽愴秋夫問何湏答言姓
某家在東陽患腰痛死雖為鬼痛猶難忍請療之秋夫
曰云何厝法鬼請為芻人案孔穴針之秋夫如其言為
灸四處又針肩井三處設祭埋之眀日見一人謝恩忽
然不見當世服其通靈秋夫生道度叔嚮皆能精其業
道度有脚疾不能行文帝令乘小輿入殿為諸皇子療
疾無不絶驗仕至蘭陵太守文帝常云天下有五絶而
皆出錢塘謂杜道鞠彈碁范悦時褚欣遠模書褚允圍
碁徐道度療疾也道度生文伯叔嚮生嗣伯文伯亦精
其業兼有學行性倜儻不屈意於公卿不以醫術自業
吳郡張融謂文伯嗣伯曰昔王微嵇叔夜並學而不能
殷仲堪之徒故所不論得之者由神眀洞徹然後可至
故非吾徒所及且褚侍中澄雖富貴亦能救療人疾卿
此便成不達答曰唯達者知此可崇不達者多以為深
累既鄙之何能不耻之文伯為效與嗣伯相埓孝武路
太后病衆醫不識文伯診之曰此石博水腸耳乃為水
劑消石湯病即愈除鄱陽王常侍遺以千金旬日恩遇
隆重眀帝宫人患腰痛牽心每至發輙氣欲絶衆醫以
為肉癥文伯曰此髮癥也以油投之即吐得一物如髮
稍引之長三尺頭已成蛇能動遂挂門上滴盡乃一髮
而已病即差後廢帝出樂游苑門逢一婦人有娠帝亦
善醫診之曰此腹是女也問文伯文伯曰腹有兩子一
男一女男左邊青黑形小於女帝性急便欲使剖文伯
惻然曰若以刀斧恐其變易請針之胎自落便寫足太
隂補手陽眀胎便應針而落兩兒相續出果如其言子
䧺亦傳家業尤工診察位奉朝請能清言多為貴游所
善事母孝謹母終毁瘠幾至自滅俄而兄亡扶杖臨喪
撫膺一慟遂以哀卒嗣伯字叔紹亦有孝行善清言位
正員郎諸府佐彌為臨川王映所重時直閤將軍房伯
玉服五石散十許劑無益更患冷夏日常複衣嗣伯為
診之曰卿伏熱應湏以水發之非冬月不可至十一月
冰雪大盛令二人夹捉伯玉解衣坐於石上取冷水從
頭澆之盡二十斛伯玉口噤氣絶家人啼哭請止嗣伯
遣人執杖防閤敢有諫者撾之又盡水百斛伯玉始能
動而見背上彭彭有氣俄而起坐曰熱不可忍乞冷飲
嗣伯以水與之一飲一升病即差自爾恒發熱冬月猶
着單褌衫體更肥壯常有嫗患滯冷積年不差嗣伯為
診之曰此尸注也當以死人枕煮服之乃愈於是往古
冢中取枕枕已一邊腐缺服之即差後秣陵人張景年
十五患腹脹面黃衆醫不能療以問嗣伯嗣伯曰此石
蚘耳極難療當取死人枕煮服之依語煮枕以湯投下
得大利有蚘蟲頭堅如石者五六升病即差後沈僧翼
患眼痛又多見鬼物以問嗣伯嗣伯曰邪氣入肝可覓
死人枕煮服之竟可埋枕於故處如其言又愈王晏知
而問之曰三病不同而皆用死人枕而俱差何也答曰
尸注者鬼氣也伏而未起故令人沈滯得死人枕投之
魂氣飛越不復附體故尸注可差石蚘者久蚘也醫療
既僻蚘蟲轉堅世間藥不能遣所以湏鬼物驅之然後
可散故令煮死人枕服之夫邪氣入肝故使眼痛而見
魍魎應湏邪物以鈎之故用死人枕也氣因枕而去故
令埋於冢間也又春月出南籬間戲聞笡屋有呻吟聲
嗣伯曰此病甚重更一二日不療必死乃往視之見一
老姥稱體痛而處處有[黑敢]黑無數嗣伯還煮斗餘湯送
令服之服訖痛勢愈甚跳投牀者無數湏臾所[黑敢]處皆
拔出釘長寸許以膏塗諸瘡口三日而復云此名釘疽
也時又有薛伯宗善徙癰疽有公孫泰者患背伯宗為
氣封之徙置齋前柳樹上眀旦癰消樹便起一瘤如拳
大稍稍長二十餘日瘤大膿爛出黃赤汁斗餘樹為之
痿損
梁
釋寳誌者不知何許人有於宋泰始中見之出入鍾山
往来都邑年已五六十矣齊宋之間稍顯靈迹被髮徒
跣語嘿不倫或被錦袍飲啖同於凡俗恒以鏡銅剪刀
鑷屬挂杖負之而趍或從人徵索酒肴或累日不食豫
言未兆識他心智一日中分身易所遠近驚赴所居噂
&KR0689;齊武帝忿其惑衆收付建康獄旦日咸見游行市里
既而檢校猶在獄中其夜又語獄吏曰門外有兩輿食
金鉢盛飯汝可取之果是文惠太子及竟陵王子良所
供養縣令吕文顯以啓武帝乃迎入華林園少時忽著
三布帽亦不知於何得之俄而武帝崩文惠太子豫章
王相繼薨齊亦於此季矣靈和寺沙門釋寳亮欲以衲
被遺之未及有言寳誌忽来牽被而去蔡仲熊嘗問仕
何所至了自不答直解杖頭左索繩擲與之莫之能解
仲熊後至尚書左丞方知言驗永眀中住東宫後堂從
平旦門中出入末年忽云門上血汚衣褰裳走過至鬱
林見害梁以犢車載尸出自此門舍故閹人徐龍駒宅
而帝頸血流於門限焉梁武帝尤深敬事常問年祚遠
近答曰元嘉元嘉帝欣然以為享祚倍宋文之年寳誌
雖剃鬚髮而常冠帽下裙納袍故俗呼為誌公好為䜟
記所謂誌公符是也高麗聞之遣使齎錦帽供養天監
十三年卒將死忽移金剛像出置戶外語人云菩薩當
去旬日無疾而終先是琅邪王筠至莊嚴寺寳誌遇之
與交言歡飲至亡敕命筠為碑盖先覺也
通志卷一百八十二
