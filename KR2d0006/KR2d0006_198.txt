通志卷一百七十四
宋右廸功郎鄭樵漁仲撰
儒林傳第三
後魏
梁越盧醜張偉梁祚平恒陳竒劉
獻之張吾貴劉蘭孫惠蔚徐遵眀董
徵李業興(子崇祖)
北齊
李鉉孫靈暉(馬子結石曜)馮偉張買奴劉軌思
鮑季詳(從弟長暄)邢峙劉晝馬敬德(子元熙)張景
仁權會張思伯(張奉禮)張彫虎
後周
沈重樊深熊安生(宗道暉)樂遜(黎景熙深冀儁趙文)
隋
辛彦之何妥(蕭該包愷)房暉遠馬光劉焯劉
炫(褚暉張沖)(顧彪籍魯世達王孝)
後魏
李延夀曰儒者其為教也大矣其利物也博矣以篤父
子以正君臣開政化之本源鑿生靈之耳目百王損益
一以貫之雖世或汚隆而斯文不墜自永嘉之後宇内
分崩禮樂文章埽地將盡魏道武初定中原雖日不暇
給始建都邑便以經術為先立太學置五經博士生員
千有餘人天興二年春增國子太學生員至三千人豈
不以天下可馬上取之不可以馬上治之聖達經猷盖
為遠矣四年春命樂師入學習舞釋菜於先師眀元時
改國子為中書學立教授博士太武始光三年春起太
學於城東後徵盧元高允等而令州郡各舉才學於是
人多砥尚儒術轉興獻文天安初詔立郡學郡置博士
二人助教二人學生六十人後詔大郡立博士二人助
教四人學生一百人次郡立博士二人助教二人學生
八十人中郡立博士一人助教二人學生六十人下郡
立博士一人助教一人學生四十人太和中改中書學
為國子學建眀堂辟雍尊三老五更又開皇子之學及
遷都洛邑詔立國子太學四門小學孝武欽眀稽古篤
好墳籍坐輿據鞍不忘講道劉芳李彪諸人以經書進
崔光邢巒之徒以文史達其餘涉獵典章閑集詞翰莫
不縻以好爵動貽賞眷於是斯文鬱然比隆周漢宣武
時復詔營國學樹小學於四門大選儒生以為小學博
士員四十人雖黌宇未立而經術彌顯時天下承平學
業大盛故燕齊趙魏之間横經著錄不可勝數大者千
餘人小者猶數百州舉茂異郡貢孝廉對揚王庭每年
逾衆神龜中將立國學詔以三品以上及五品清官之
子以充生選未及簡置仍復停寢正光三年乃釋奠於
國學命祭酒崔光講孝經始置國子生三十六人暨孝
昌之後海内淆亂校學無幾齊神武生於邊朔長於戎
馬杖義建旗埽清區縣因魏氏喪亂屬爾朱殘酷文章
咸盪禮樂同奔絃歌之音且絶爼豆之容將盡永熙中
孝武復釋奠於國學又於顯陽殿詔祭酒劉廞講孝經
黃門李郁說禮記中書舍人盧景宣講大戴禮夏小正
萹復置生七十二人及永熙西遷天平北徙雖庠序之
制有所未遑而儒雅之道遽形心慮時初遷都於鄴國
子置生三十六人至興和武定之間儒業復盛矣始天
平中范陽盧景裕同從兄仲禮於本郡起逆齊神武免
其罪置之賓館以經教授太原公以下及景裕卒又以
趙郡李同軌繼之二賢並大蒙恩遇待以殊禮同軌云
亡復徵中山張彫虎渤海李鉉刁柔中山石曜等遞為
諸子師友及天保大寧武平之朝亦引進名儒授皇太
子諸王經術然爰自始基暨於季世唯濟南之在儲宫
性識聰敏頗自砥礪以成其美自餘多驕恣傲很動違
禮度日就月將無聞焉爾鏤冰雕朽迄用無成盖有由
也夫帝王子孫習性驕逸况義方之情不篤邪僻之路
競開自非德自生知體包上智而内縱聲色之娛外多
犬馬之好安能入則篤行出則友賢者也徒有師傅之
資終無琢磨之實貴游之輩飾以眀經可謂稽山竹箭
加之括羽俯拾青紫斷可知焉而齊氏司存或失其守
師保疑丞皆賞勲舊國學博士徒有虚名唯國子一學
生徒數十人耳胄子以通經進士者惟博陵崔子發廣
平宋游卿而已自外莫見其人幸朝章寬簡政網疎闊
游手浮惰十室而九故横經受業之侣徧於鄉邑負笈
從宦之徒不遠千里入閭里之内乞食為資憩桑梓之
隂動於十數燕趙之俗此衆尤甚焉齊制諸郡並立學
置博士助教授經學生俱差逼充員士流及豪富之家
皆不從調備員既非所好墳籍固不關懷又多被州郡
官人驅使縱有游惰亦不檢察皆由上非所好之所致
也諸郡俱得察孝廉其博士助教及游學之徒通經者
推擇充舉射策十條通八以上聽九品出身其尤異者
亦蒙抽擢周文受命雅重經典于時西都板蕩戎馬生
郊先王之舊章往聖之遺訓埽地盡矣於是求闕文於
三古得至理於千載黜魏晉之制度循姬旦之茂典盧
景宣學通羣藝修五禮之缺長孫紹遠才稱洽聞正六
樂之壊由是朝章漸備學者向風眀皇纂歴敦尚書藝
内有崇文之觀外重成均之職握素懷鉛重席解頤之
士間出於朝廷員冠方領執經負笈之生著錄於京邑
濟濟焉足以踰於向時矣洎保定三年帝乃下詔尊太
保燕公為三老帝於是服袞冕乘碧輅陳文物備禮容
清蹕而臨太學袒割以食之奉觴以酳之斯固一世之
盛事也其後命輶軒而致玉帛徵沈重於南荆及定山
東降至尊而勞萬乘待熊生以殊禮是以天下慕嚮文
教遠覃衣儒者之服挟先生之道開黌舍延學徒者比
肩勵從師之志守專門之業辭親戚甘勤苦者成市雖
通儒盛業不逮魏晉之臣而風移俗變抑亦近代之美
也自正朔不一將三百年師訓紛綸無所取正隋文膺
期纂歴平一寰宇頓天網以掩之賁旌帛以禮之設好
爵以縻之於是四海九州彊學待問之士靡不畢集焉
天子乃整萬乘率百僚遵問道之儀觀釋奠之禮博士
罄縣河之辯侍中竭沓席之奥考正亡逸研覈異同積
滯羣疑渙然冰釋於是超擢竒雋厚賞諸儒京邑達乎
四方皆啓黌校齊魯趙魏學者尤多負笈追師不遠千
里講誦之聲道路不絶中州之盛自漢魏以来一時而
已及帝暮年精華稍竭不悦儒術專尚刑名執政之徒
咸非篤好暨仁夀間遂廢天下之學唯存國子一所弟
子七十二人煬帝即位復開庠序國子郡縣之學盛於
開皇之初徵辟儒生遠近畢至使相與講論得失於東
都之下納言定其差次一以聞奏焉于時舊儒多已凋
亡唯信都劉士元河間劉光伯拔萃出類學通南北博
極今古後生鑽仰所製諸經義疏搢紳咸師宗之既而
外事四夷戎馬不息師徒怠散盜賊羣起禮義不足以
防君子刑罰不足以威小人空有建學之名而無弘道
之實其風漸墜以至滅亡方領矩步之徒亦轉死溝壑
凡有經籍因此湮没於煨燼矣遂使後進之士不復聞
詩書之言皆懷攘竊之心相與陷於不義傳曰學者將
殖不學者將落然則盛衰是繫興亡攸在有國家者可
不慎歟漢世鄭元並為衆經注解服虔何休各有所說
元易詩書禮論語孝經虔左氏春秋休公羊傳大行於
河北王肅易亦間行焉晉世杜預注左氏預元孫坦坦
弟驥於宋朝並為青州刺史傳其家業故齊地多習之
自魏末大儒徐遵眀門下講鄭元所注周易遵眀以傳
盧景裕及清河崔瑾景裕傳權會郭茂權會早入鄴都
郭茂常在門下教授其後能言易者多出郭茂之門河
南及青齊之間儒生多講王輔嗣所注師訓盖寡齊時
儒士罕傳尚書之業徐遵眀兼通之遵眀受業於屯留
王聰傳授浮陽李周仁及渤海張文敬李鉉河間權會
並鄭元所注非古文也下里諸生略不見孔氏注解武
平末劉光伯劉士元始得費甝義疏乃留意焉其詩禮
春秋尤為當時所尚諸生多兼通之三禮並出遵眀之
門徐傳業於李鉉沮儁田元鳳馮偉紀顯敬吕黃龍夏
懷敬李鉉又傳授刁柔張買奴鮑季詳邢峙劉晝熊安
生安生又傳孫靈暉郭仲堅丁恃德其後生能通禮經
者多是安生門人諸生盡通小戴禮於周儀禮兼通者
十二三焉通毛詩者多出於魏朝劉獻之獻之傳李周
仁周仁傳董令度程歸則歸則傳劉敬和張思伯劉軌
思其後能言詩者多出二劉之門河北諸儒能通春秋
者並服子慎所注亦出徐生之門張買奴馬敬德邢峙
張思伯張奉禮張彫虎劉晝鮑長宣王元則並得服氏
之精微又有衛覬陳達潘叔虔雖不傳徐氏之門亦為
通解又有姚文安秦道靜初亦學服氏後兼更講杜元
凱所注其河外儒生俱服膺杜氏其公羊穀梁二傳儒
者多不厝懷論語孝經諸學學徒莫不通講諸儒如權
會李欽刁柔熊安生劉軌思馬敬德之徒多自出義疏
雖曰專門亦皆相祖習也大抵南北所為章句好尚互
有不同江左周易則王輔嗣尚書則孔安國左傳則杜
元凱河洛左傳則服子慎尚書周易則鄭元詩則並主
於毛公禮則同遵於鄭氏南人約簡得其英華北學深
蕪窮其枝葉考其終始要其會歸其立身成名殊方同
致矣今自魏梁越以下各依時代編次以備儒林云
梁越字元覽新興人也博通經傳性純和魏初為禮經
博士道武以其謹厚遷上大夫令授諸皇子經書眀元
初以師傅恩賜爵祝阿侯出為鴈門太守獲白雀以獻
拜光禄大夫卒
盧醜昌黎徒何人襄城王魯元之族也太武監國醜以
博學入授經後以師傅舊恩賜爵濟隂公位尚書加散
騎常侍卒於河内太守
張偉字仲業太原中都人也學通諸經鄉里受業者恒
數百人偉儒謹汎納雖有頑愚固問至數十偉告喻殷
勤曾無愠色常依附經典教以孝悌門人感其仁化事
之如父性清雅非法不言太武時與高允等俱被辟命
授中書博士累遷為中書侍郎本國大中正使酒泉慰
勞沮渠無諱又使宋賜爵成臯子出為營州刺史進爵
建安公卒贈并州刺史諡曰康
梁祚北地泥陽人也父邵皇始二年歸魏位濟陽太守
至祚居趙郡祚篤志好學歴習經典尤善公羊春秋鄭
氏易常以教授有儒者風而無當世之才與幽州别駕
平恒有舊恒時請與論經史辟祕書中散稍遷祕書令
為李訢所排擯退為中書博士後出為統萬鎮司馬徵
為散令撰并陳夀三國志名曰國統又作代都賦頗行
於世清貧守素不交勢貴卒子元吉有父風
平恒字繼叔燕郡薊人也祖視父儒並仕慕容為通官
恒耽勤讀誦多通博聞自周以降暨於魏世帝王傳代
之由貴臣升降之緒皆撰錄品第商略是非號曰略注
合百餘萹安貧樂道不以屢空改操徵為中書博士久
之出為幽州别駕廉貞寡欲不營資産衣食至常不足
妻子不免饑寒後遷祕書丞時高允為監河間邢祐北
平陽嘏河東裴宗廣平程駿金城趙元順等為著作郎
允每稱博通經籍無過恒也恒三子並不率父業好酒
自弃恒每忿其世衰植杖廵舍側岡而哭不為營事婚
宦任意故仕聘濁碎不得及其門流或以為言恒曰此
輩會是衰頓何煩勞我乃别構精廬并置經籍其中一
奴自給妻子莫得而往酒食亦不與同時有珍美呼時
老東安公刁雍等共飲噉之家人無得嘗焉太和十年
以恒為祕書令而固請為郡未受而卒贈幽州刺史都
昌侯諡曰康
陳竒字修竒河北人也少孤貧而奉母至孝齠齓聰識
有夙成之美性氣剛亮與俗不羣博通墳籍常非馬融
鄭元解經失旨志在著述五經始注孝經論語頗傳於
世為縉紳所稱與河間邢祐同召赴京時祕書省游雅
素聞其名始頗好之引入祕省欲授以史職後與竒論
典誥至易訟卦天與水違行雅曰自葱嶺以西水皆西
流推此而言自葱嶺西豈東向望天哉雅性護短因以
為嫌嘗衆辱竒或爾汝之或指為小人竒曰公身為君
子竒身且小人雅曰君言身且小人君祖父是何人也
竒曰祖燕東部侯釐雅質竒曰侯釐何官也竒曰三皇
不傳禮官名豈同昔有雲師火正鳥師之名以斯而言
世革則官異時易則禮變公為皇魏東宫内侍長竟何
職也由是雅憾之先是𠡠以竒付雅令銓補祕書雅既
惡之遂不復敘用焉竒冗散數年高允每與發揚古籍
嘉其遠致稱竒通識非凡學所窺允微勸雅曰君朝望
具瞻何為與野儒辯簡牘章句雅謂允有私於竒曰君
寧黨小人也乃取竒所注論語孝經燒於庭内竒曰公
貴人不乏樵薪何乃然竒論語雅愈怒因告亰師後生
不聽傳授而竒無降志亦評雅之失雅製昭皇太后碑
文論后名字之美比喻前魏之甄后竒刺發其非遂聞
於上詔下司徒檢對雅有屈焉有人為謗書多怨時之
言頗稱竒不得志雅乃諷在事云此書言竒不遂當是
竒假人為之如依律文造謗書者皆及孥戮遂抵竒罪
時司徒平原王陸麗知竒見枉惜其才學故得遷延經
年冀得寬宥獄成竟致大戮遂及其家竒於易尤長在
獄嘗自筮卦未及成乃擥破而歎曰吾不度来年冬季
及竒受害如其所占竒初被召夜夢星墜壓脚眀而告
人曰星則好風星則好雨夢星壓脚必無善徵但時命
峻切不敢不赴耳竒外甥常矯之仕歴郡守竒所注論
語矯之傳掌未能行於世其義多異鄭元往往與司徒
崔浩同
劉獻之博陵饒陽人也少而孤貧雅好詩傳曾受業於
勃海程元後遂博觀衆籍見名法之言掩卷而笑曰若
使楊墨之流不為此書千載誰知其小也曾謂其所親
曰觀屈原離騷之作自是狂人死其宜矣何足惜也孔
子曰無可無不可實獲我心時人有從獻之學者獻之
輙謂之曰人之立身雖百行殊途凖之四科要之德行
為首子若能入孝出悌忠信仁讓不待出戶天下自知
儻不能然雖下帷針股躡屩從師正可博聞多識不過
為土龍乞雨眩惑將来其於立身之道有何益乎孔門
之徒初亦未悟見旱魚之歎方歸而養親嗟乎先達何
自覺之晚也由是四方學者莫不高其行義争造其門
獻之善春秋毛詩每講左氏盡隠公八年便止云義例
已了不復湏解由是弟子不能究竟其說後本郡選舉
孝廉至京稱病而還孝文幸中山徵典内校書獻之喟
然歎曰吾不及莊周散木遠矣一之謂甚其可再乎固
以疾辭不就時中山張吾貴與獻之齊名四海皆稱儒
宗吾貴每一講唱門徒千數其行業可稱者寡獻之著
錄數百而已皆通經之士於是有識者辨其優劣魏承
喪亂之後五經大義雖有師說而海内諸生多有疑滯
咸決於獻之獻之於六藝之文雖不悉注所標宗旨頗
異舊義撰三禮大義四卷三傳略例三卷注毛詩序義
一卷行於世并立章句疏二卷注湼槃經未就而卒有
四子放古爰古參古修古
張吾貴字吳子中山人也少聰慧口辯身長八尺容貎
竒偉年十七八本郡舉為太學博士吾貴先未多學乃
從酈詮受禮牛天祐受易詮天祐粗為開發而已吾貴
覽讀一遍便即别構戶牖世人競歸之曾在夏學聚徒
千數而不講傳生徒竊云張生之於左氏似不能說吾
貴聞之謂曰我今夏講暫罷後當說傳君等来日皆當
持本生徒怪之而已吾貴詣劉蘭蘭遂為講傳三旬之
中吾貴兼讀杜服隠括兩家異同悉舉其要諸生後集
便為講之義例無窮皆多新異蘭仍伏聽學者以此益
竒之吾貴辯能飾非好為詭說由是業不久傳而氣陵
牧守不屈王侯竟不仕而終
劉蘭武邑人也年三十餘始入小學書急就萹家人覺
其聰敏遂令從師受春秋詩禮於中山王保安家貧無
以自資且耕且學三年之後便白其兄求講說其兄笑
而聽之為立黌舍聚徒二百蘭讀左氏五日一遍兼通
五經先是張吾貴以聰辯過人其所解說不本先儒之
旨惟蘭推經傳之由本注者之意參以緯候及先儒舊
事甚為精悉自後經義審博皆由於蘭又眀隂陽博物
多識故為儒者所宗瀛州刺史裴植徵蘭講書於州南
館植為學主故生徒甚盛海内稱焉又特為中山王英
所重英引在館令授其子熙誘略等蘭學徒前後數千
成業者衆而排毁公羊又非董仲舒由是見譏於世後
為國子助教嘗静坐讀書有叩門者蘭命引入葛巾單
衣入與蘭坐謂蘭曰君自是學士何為每見毁辱義理
長短竟在誰而過無禮見陵也今欲相召當與君正之
言終而出蘭少時患死
孫惠蔚字叔炳武邑武遂人也六世祖道恭為晉長秋
卿自道恭至惠蔚世以儒學相傳惠蔚年十五通詩書
及孝經論語十八師董道季講易十九師程元讀禮經
及春秋三傳周流儒肆有名於冀方太和初郡舉孝廉
對策於中書省時中書監高閭宿聞惠蔚稱其英辯因
相談薦為中書博士轉皇宗博士閭被勑理定雅樂惠
蔚參其事及樂成閭上疏請集朝士於大樂共研是非
祕書令李彪自以才辯立難於其前閭命惠蔚與彪抗
論彪不能屈黃門侍郎張彛常與游處每表疏論事多
參訪焉十七年孝文南征上議告類之禮及太師馮熙
薨惠蔚監其喪禮上書令熙未冠之子皆服成人服惠
蔚與彪以儒學相知及彪位至尚書惠蔚仍太廟令孝
文曾從容言曰道固既登龍門而孫蔚猶沉溝澮朕嘗
以為負矣雖久滯小官深體通塞無孜孜之望儒者以
是高尚焉二十二年侍讀東宫先是七廟以平文為太
祖孝文議定祖宗以道武為太祖祖宗雖定然昭穆未
改及孝文崩將祔神主於廟侍中崔光兼太常卿以太
祖既改昭穆宜以次而易兼御史中尉黃門侍郎邢巒
以為太祖雖改昭穆仍不應易乃立彈草欲案奏光光
謂惠蔚曰此乃禮也而執法欲見彈劾思獲助於碩學
惠蔚曰此深得禮變尋為書以與光讚眀其事光以惠
蔚書呈宰輔乃召惠蔚與巒廷議得失尚書令王肅又
助巒而巒理終屈彈事遂寢宣武即位之後仍在左右
敷訓經典自冗從僕射遷祕書丞武邑郡中正惠蔚既
入東觀典籍未周乃上疏言臣厠班祕省惟書是司舊
典先無定目新故雜揉首尾不全或文壊字誤謬爛相
屬卷目雖多全定者少臣今依前丞盧昶所撰甲乙新
錄欲裨殘補闕損併有無校練句讀以為定本次第均
寫永為常式其省先無本者廣加推尋搜求令足然經
記浩博諸子紛綸部帙既多章第紕繆當非一二校書
歲月可了求令四門博士及在京儒生四十人在祕書
省專精考校參定字義詔許之後遷黃門侍郎代崔光
為著作郎才非文史無所撰著惟自披其傳注數行而
已遷國子祭酒祕書監仍知史事延昌三年追賞講定
之勞封棗彊縣男眀帝初出為濟州刺史還京除光禄
大夫魏初以来儒生寒宦惠蔚最為顯達先單名蔚正
始中侍講禁内夜論佛經有惬帝旨詔使加惠號惠蔚
法師焉卒於官贈瀛州刺史諡曰戴子伯禮襲封伯禮
善隸書位國子博士
徐遵眀字子判華隂人也幼孤好學年十七隨鄉人毛
靈和等詣山東求學至上黨乃師屯留王聰受毛詩尚
書禮記一年便辭聰游燕趙師事張吾貴吾貴門徒甚
盛遵眀服膺數月乃私謂友人曰張生名高而義無檢
格凡所講說不惬吾心請更從師遂與平原田猛略就
范陽孫買德受業一年復欲去之猛略謂遵眀曰君年
少從師每不終業如此用意終恐無成遵眀乃指其心
曰吾今知真師所在矣正在於此乃詣平原唐遷居於
𧖟舍讀孝經論語毛詩尚書三禮不出門院凡經六年
時彈笙吹笛以自娛慰又知陽平館陶趙世業家有服
氏春秋是晉世永嘉舊寫遵眀乃往讀之復經數載因
手撰春秋義章為三十卷是後教授門徒每臨講坐先
持經執疏然後敷講學業至今浸以成俗遵眀講學於
外二十餘年海内莫不宗仰頗好聚斂與劉獻之張吾
貴皆河北聚徒教授懸納絲粟留衣物以待之名曰影
質有損儒者之風遵眀見鄭元論語序云書以八寸策
誤作八十宗因曲為之說其僻也皆如此獻之吾貴又
甚焉遵眀不好京輦以兗州有舊因徙屬焉元顥入洛
任城太守李湛將舉義兵遵眀同其事夜至人間為亂
兵所害永熙二年遵眀弟子通直散騎侍郎李業興表
求加策命卒無贈諡
董徵字文發衛國頓邱人也身長七尺二寸好古學尚
雅素年十七師清河監伯陽受論語毛詩春秋周易河
内高望崇受周官後於博陵劉獻之遍受諸經數年之
中大義精練講授生徒太和末為四門小學博士後宣
武徵入璇華宫令孫惠蔚問以六經仍詔教授京兆清
河廣平汝南四王後為輔軍將軍除安州刺史因述職
路次過家置酒高會大享邑老乃言曰腰龜返國昔人
稱榮仗節還家云胡不樂因誡二三子弟曰此之富貴
匪自天降乃勤學所致耳時人榮之入為司農少卿光
禄大夫後以老解職徵出州入郡雖學業所致亦由汝
南王悦以其師資之義為啓請焉永熙二年卒孝武帝
以徵昔授學業優贈儀同三司尚書左僕射相州刺史
諡曰文烈子仲曜
李業興上黨長子人也祖蚪父元紀並以儒學舉孝廉
元紀卒於金鄉令業興少耿介志學晚乃師事徐遵眀
於趙魏之間時有漁陽鮮于靈馥亦聚徒教授而遵眀
聲譽未高著錄尚寡業興乃詣靈馥黌舍類受業者靈
馥乃謂曰李生乃久逐羌博士何所得也業興嘿爾不
言及靈馥說左傳業興問其大義數條靈馥不能對於
是拂衣而起曰羌弟子正如此耳遂便徑還自此靈馥
生徒傾學而就遵眀遵眀學徒大盛業興之為也後乃
博涉百家圖緯風角天文占候無不詳練尤長算歷雖
在貧賤常自矜負若禮待不足縱於權貴不為之屈後
為王遵業門客舉孝廉為校書郎以世行趙匪歷節氣
後辰下算延昌中業興乃為戊子元歷上之于時屯騎
校尉張洪盪寇將軍張龍詳等九家各獻新歷宣武詔
令共為一歷洪等後遂共推業興為主成戊子歷正光
三年奏行之業興以殷歷甲寅黃帝辛夘徒有積元術
數亡缺又修之各為一卷傳於世建義初勑典儀注未
幾除著作郎永安三年以前造歷之勲賜爵長子伯後
以孝武登極之初豫行禮事封屯留縣子除通直散騎
常侍永熙三年二月孝武帝釋奠業興與魏季景温子
昇竇瑗為摘句後入為侍讀遷鄴之始起部郎中辛術
奏今皇居徙御百度剏始營構一興必宜中制李業興
碩學通儒博聞多識萬門千戶所宜訪詢今求就之披
圖案記考定是非參古雜今折中為制詔從之於時尚
書右僕射營構大匠高隆之被詔繕治三署樂器衣服
及百戲之屬乃奏請業興共參其事天平四年與兼散
騎常侍李諧吏部郎盧元眀使梁梁散騎常侍朱异問
業興曰魏洛中委粟山是南郊邪圓丘邪業興曰委粟
是圓丘非南郊异曰比聞郊丘異所乃是用鄭義我此
中用王義業興曰然洛京郊丘之處用鄭解异曰若然
女子逆降傍親亦從鄭義不業興曰此之一事亦不專
從若卿此間用王義除禫應用二十五月何以王儉喪
禮禫用二十七月也异遂不答業興曰我昨見眀堂四
柱方屋都無五九之室當是裴頠所制眀堂上圓下方
裴惟除室耳今此上不圓何也异曰圓方俗說經典無
文何怪於方業興曰圓方之言出處甚眀卿自不見見
卿錄梁主孝經義亦云上圓下方卿言豈非自相矛楯
异曰若然圓方竟出何經業興曰出自孝經援神契异
曰緯候之書何可信也業興曰卿若不信靈威仰叶光
紀之類經典亦無出者卿復信不异不答梁武問業興
詩周南王者之化繫之周公召南仁賢之風繫之召公
何名為繫業興對曰鄭注儀禮云昔太王王季居於岐
陽躬行召南之教以興王業及文王行今周南之教以
受命作邑於鄷文王為諸侯之地所化之國今既登九
五之尊不可復守諸侯之地故分封二公名為繫梁武
又問尚書正月上日受終於文祖此時何正業興對曰
此是夏正月梁武言何以得知業興曰案尚書中候運
衡篇云日月營始故知夏正又問堯時以前以何月為
正月業興對曰自堯以上書典不載實所不知梁武又
云寅賓出日即是正月日中星鳥以殷仲春即是二月
此出堯典何得云堯時不知用何正業興對曰雖三正
不同言時節者皆據夏時正月周禮仲春二月會男女
之無夫家者雖自周書月亦是夏時堯之日月亦當如
此但所見不深無以辨析眀問梁武又曰禮云原壤母
死叩木而歌孔子聖人而與壤為友業興對曰孔即自
解言親者不失其親故者不失其故又問壤何處人對
曰注云原壤孔子幼之舊故是魯人又問原壤不孝有
逆人倫何以存故舊之小節廢不孝之大罪對曰原壤
所行事自彰著幼少之交非是今始既無大故何容棄
之又問孔子聖人何以書原壤之事垂法萬代業興對
曰此是後人所錄非孔子自制猶合葬於防之事如此
之比禮記之中動有百數又問易有太極極是有無業
興對曰所傳太極是有還兼散騎常侍加中軍大將軍
業興家世農夫雖學殖而舊音不改梁武問其宗門多
少答曰薩四十家使還孫騰謂曰何意為吳兒所笑對
曰業興猶被笑試遣公往當著被罵邢子才云爾婦疾
&KR1155;或問實邪業興曰爾大癡但道此人疑者半信者半
誰檢看興和初又為甲子元歷時見施用武定元年除
國子祭酒仍侍讀神武以業興眀術數軍行常問焉業
興曰某日某處勝謂所親曰彼若告勝自然賞吾彼若
凶敗安能罪吾芒山之役有風從西来入營業興曰小
人風来當大勝神武曰若勝以爾為本州刺史既而以
為太原太守五年齊文襄引為中外府諮議參軍後坐
事禁止業興乃造九宫行碁歷以五百為章四千四十
為蔀九百八十七為升分還以己未為元始終相維不
復移轉與今歷法術不同至於氣序交分景度盈縮不
異也文襄之征潁川業興曰往必剋剋後凶文襄既剋
欲以業興當凶乃殺之業興愛好墳籍鳩集不已手自
補脩躬加題帖其家所有垂將萬卷覽讀不息多有異
聞諸儒服其深博性豪侠重意氣人有急難委命歸之
便能容匿與其好合傾身無恡或有乖忤即便疵毁乃
至聲色加以謗罵性又躁隘至於論難之際無儒者之
風每語人云但道我好雖知妄言故勝道惡務進忌前
不顧後患時人以此惡之至於學術精微當時莫及業
興二子崇祖遵祖崇祖字子述傳父業文襄集朝士命
盧景裕講易崇祖時年十二論難往復景裕憚之業興
助成其子至於忿䦧文襄色甚不平姚文安難服虔左
傳解七十七條名曰駮妄崇祖申眀服氏名曰釋謬齊
文宣營構三臺材瓦工程皆崇祖所算也封屯留縣侯
遵祖齊天保初難宗景歷甚精崇祖為元子武卜葬地
醉而謂之曰改葬後當不異孝文武成或告之兄弟伏
法
北齊
李鉉字寳鼎渤海南皮人也九歲入學書急就萹月餘
便通家素貧苦常春夏務農冬乃入學年十六從浮陽
李周仁受毛詩尚書章武劉子猛受禮記常山房蚪受
周官儀禮漁陽鮮于靈馥受左氏春秋以鄉里無可師
者遂與州里楊元懿河間宗惠振等結侣詣大儒徐遵
眀受業居徐門下五年常稱高第年二十三便自潛居
討論是非撰定孝經論語毛詩三禮義疏及三傳異同
周易義例合三十餘卷用心精苦曾三秋冬不畜枕每
至睡時假寐而已年二十七歸養二親因教授鄉里生
徒常至數百人燕趙間能言經者多出其門以鄉里寡
文籍来游京師讀所未見書州舉秀才除太學博士及
李同軌卒神武令文襄在京妙簡碩學以教諸子文襄
以鉉應旨徵詣晉陽時中山石曜北平陽絢北海王晞
清河崔瞻廣平宋欽道及工書人韓毅同在東館師友
諸王鉉以去聖久遠文字多有乖繆感孔子必也正名
之言喟然有刊正之意於講授之暇遂覽文字爰及倉
雅刪正文藝經注中謬字名曰字辯天保初詔鉉與殿
中尚書邢邵中書令魏收等參議禮律仍兼國子博士
時詔北平太守宋景業西河太守綦毋懷文等草定新
歴錄尚書平原王高隆之令鉉與通直常侍房延祐博
士刁柔參考得失尋正國子博士廢帝在東宫文宣詔
鉉以經入授甚見優禮病卒特贈廷尉少卿及還葬王
人將送儒者榮之楊元懿宗惠振官俱至國子博士
孫靈暉武邑武遂人魏光禄大夫惠蔚之族曾孫也靈
暉少眀敏有器度得惠蔚手錄章疏研精尋問更求師
友三禮三傳皆通宗旨然始就鮑季詳熊安生質問疑
滯其所發眀熊鮑無以異也舉冀州秀才射策高第仕
齊累至國子博士授南陽王綽府諮議參軍綽除定州
刺史仍隨綽之鎮綽所為猖蹷靈暉唯默默憂顇不能
諫止綽表請靈暉為王師以管記馬子結為諮議朝廷
以王師三品奏啓不合後主於啓下手詔云但用之儒
者甚以為榮綽除大將軍靈暉以王師領大將軍司馬
綽誅停廢從綽死後每至七日至百日靈暉恒為綽請
僧設齋行道齊亡卒馬子結者其先扶風人世仕涼土
魏太和中入洛父祖俱清官子結及兄子廉子尚三人
皆涉文學陽休之牧西兖子廉子尚子結與諸朝士各
有贈詩陽摠為一萹酬答詩云三馬皆白眉者也子結
為南陽王綽管記隨綽定州綽每出游獵必令子結走
馬從禽子結既儒緩衣垂帽落或呌或啼令騎驅之非
墜馬不止綽以為笑由是漸見親狎啓為諮議焉石曜
字白曜中山安喜人亦以儒學進居官清儉武平中為
黎陽郡守時丞相咸陽王世子斛律武都出為兖州刺
史性貪暴先過衛縣令丞以下斂絹千疋以遺之至黎
陽令左右諷動曜及縣官曜手持一絹謂武都曰此是
老石機杼聊以奉贈自此以外並湏出於吏民吏民之
物一毫不敢輙犯武都亦知曜清素純儒笑而不責曜
著石子十卷言甚淺俗位終譙州刺史
馮偉字偉節中山安喜人也身長八尺衣冠甚偉見者
肅然少從李寳鼎學李重其聰敏恒别意試問之多所
通解尤眀禮傳後還鄉里閉門不出將三十年不問生
産不交賓客專精覃思無所不通趙王出鎮定州以禮
迎接命書三至縣令三至其門猶辭疾不起王將命駕
致請佐吏前後星馳報之縣令又自為其整冠履不得
已而出王下廳事迎之止其拜伏分階而上留之賓館
甚見禮重王將舉充秀才固辭不就歲餘請還王知其
不願拘束以禮發遣贈遺甚厚一無所納唯受時服而
已及還不交人事郡守縣令每親至其家歲時或置羊
酒亦辭不納門徒束脩一毫不受𧖟而衣耕而飯簞食
瓢飲不改其樂以夀終
張買奴平原人也經義該博門徒千餘人諸儒咸推重
之仕齊歴太學博士國子助教卒
劉軌思勃海人也說詩甚精少事同郡劉敬和敬和事
同郡程師則故其鄉曲多為詩者軌思仕齊位國子博
士
鮑季詳勃海人也甚眀禮兼通左氏春秋少時恒為李
寳鼎都講後亦自有徒衆諸儒稱之仕齊卒於太學博
士從弟長暄兼通禮傳為任城王湝丞相掾恒在都教
授貴游子弟齊亡卒於家
邢峙字士峻河間鄚人也少好學通三禮左氏春秋仕
齊初為四門博士遷國子助教以經入授皇太子峙方
正純厚有儒者風厨宰進太子食菜有邪蒿峙令去之
曰此菜有不正之名非殿下宜食文宣聞而嘉之賜以
被褥縑纊拜國子博士皇建初除清河太守有惠政年
老歸卒於家
劉晝字孔昭勃海阜成人也少孤貧愛學服膺無倦常
閉戶讀書暑月惟着犢鼻褌與儒者李寳鼎同鄉甚相
親愛寳鼎受其三禮又就馬敬德習服氏春秋俱通大
義恨下里少墳籍便策杖入都知鄴令宋世良家有書
五千卷乃求為其子博士恣意披覽晝夜不息還舉秀
才策不第乃恨不學屬文方復緝綴辭藻言甚古拙制
一首賦以六合為名自謂絶倫乃歎儒者勞而寡功曾
以賦呈魏收而不拜收忿之謂曰賦名六合已是大愚
文又愚於六合君四體又甚於文晝不忿又以示邢子
才子才曰君此賦正似疥駱駝伏而無嫵媚晝求秀才
十年不得發憤撰高才不遇傳冀州刺史酈伯偉見之
始舉晝時年四十八刺史隴西李璵亦嘗以晝應詔先
告之晝曰公自為國舉才何勞語晝河南王孝璵聞晝
名每召見輙與促席對飲後遇有密親使且在齋坐晝
湏臾徑去追謝要之終不復屈孝昭即位好受直言晝
聞之喜曰董仲舒公孫弘可以出矣乃步詣晉陽上書
言亦切直而多非世要終不見收采編錄所上之書名
曰帝道河清中又著金箱璧言盖以指時政之不良晝
常自謂博物竒才言好矜大每言使我數十卷書行於
世不易齊景之千駟也容止疎緩舉動不倫由是竟無
仕卒於家晝嘗夢貴人若吏部尚書者補晝交州興俊
令寤而密書記之卒後旬餘其家幼女忽鬼語聲似晝
云我被用為興俊令得假暫来辭别云
馬敬德河間人也少好儒術負笈隨徐遵眀學詩禮略
通大義而不能精遂留意於春秋左氏沈思研求晝夜
不倦教授於燕趙間生徒隨之者甚衆乃詣州求舉秀
才州將以其純儒無意推薦敬德請試方略五條皆有
文理乃欣然舉送至都唯得中第請試經業問十條並
通擢受國子助教再遷國子博士武成為後主擇師傅
趙彥深進之入為侍講其妻嘗夜夢虎將来向之敬德
走超藂棘妻伏地不敢動敬德占曰吾當為大官超棘
過九卿也爾伏地夫人也後主既不好學敬德侍講甚
疎時時以春秋入授猶以師傅恩拜國子祭酒儀同三
司金紫光禄大夫瀛州大中正卒其徒曰馬生勝孔子
孔子不得儀同尋贈開府瀛州刺史其後侍書張景仁
封王趙彥深云何容侍書封王侍講翻無封爵亦追封
敬德廣漢郡王令子元熙襲元熙字長眀少傳父業兼
長文藻以通直郎待詔文林館武平中皇太子將講孝
經有司請擇師帝曰馬元熙朕師之子文學不惡於是
以孝經入授皇太子儒者榮其世載性和厚在内甚得
名譽隋開皇中卒於秦王文學
張景仁濟北人幼孤家貧以學書為業遂工草隸選補
内書生與魏郡姚元標潁川韓毅同郡袁買奴滎陽李
超等齊名文襄並引為賓客天保八年勑教太原王紹
德書後主在東宫武成令侍書遂被引擢小心恭謹後
主愛之呼為博士及登阼景仁累遷通直散騎常侍在
左右與語猶稱博士胡人何洪珍有寵於後主欲得通
婚朝士以景仁在内官位稍高遂為其兄子娶景仁第
二息瑜之女因以表裏相援恩遇日隆景仁多疾帝每
遣徐之範等療之給藥物珍羞中使問疾相望於道是
後勑有司恒就宅送御食車駕或有行幸在道宿處每
送步障為遮風寒進位儀同三司加開府侍書如故每
旦湏參即在東宫停止及立文林館中人鄧長顒希旨
奏令總判館事除侍中封建安王洪珍死後長顒猶存
舊款更相彌縫得無墜退遂除中書監卒贈侍中五州
刺史司空公景仁為兒童時在洛京曾詣國學摹石經
許子華遇之學中執景仁手曰張郎風骨必當通貴非
但官爵遷達乃與天子同筆硯傳衣履子華卒二十餘
年景仁位開府數賜衣冠筆硯如子華所言景仁出自
寒微本無識見一旦開府侍中封王其婦姓竒莫知氏
族所出容制音辭事事庸俚既除王妃與諸公主郡君
同在朝謁之列見者為其慙悚景仁性本卑謙及用胡
人巷伯之勢坐致通顯志操頗改漸成驕傲良馬輕裴
徒從擁冗高門廣宇當衢向術諸子不思其本自許貴
游自蒼頡以来八體取進一人而已
權會字理正河間鄚人也志尚沈雅動遵禮則少受鄭
易探頤索隠妙盡幽微詩書三禮文義該洽兼眀風角
妙識元象天保初郡貢孝廉策居上第解褐四門博士
僕射崔暹引為館客甚敬重焉命世子達挐盡師傅之
禮暹欲薦會與馬敬德等為諸王師會性恬静不慕榮
勢耻於左宦固辭暹識其意遂罷薦舉尋追脩國史監
知太史局事後遷國子博士會參掌雖繁教授不闕性
甚儒愞似不能言及臨機答難酬報如響由是為諸儒
所推而貴游子弟慕其德義者或就其宅或寄宿鄰家
晝夜承間受其學業會欣然演說未嘗懈怠雖眀風角
元象至於私室都不及言學徒有請問者終無所說每
云此學可知不可言諸君並貴游子弟不由此進何煩
問也會唯有一子亦不以此術教之其謹密如此會曾
遣家人遠行久而不反其行還垂至乃逢寒雪寄息他
舍會方處學堂忽有旋風瞥然吹雪入戶會乃笑曰行
人至矣何意中停遂使人詣其處追尋果如其語會每
占筮大小必中但用爻辭彖象以辨吉凶易占之屬都
不經口會本貧生無僮僕初任助教之日常乘驢上下
其職事多非晚不歸曾夜出城東門鐘漏已盡會唯獨
乘一驢忽見二人一人牽頭一人隨後有似相助其廻
動輕漂有異生人漸漸失路不由本道會心甚怪之遂
誦易經上萹一卷不盡前後二人忽然離散會亦不覺
墮驢因爾迷悶至眀始覺方知墮處乃是郭外纔去家
數里有一子字子襲聰敏精勤幼有成人之量先亡臨
送者為其傷慟會惟一哭而罷時人尚其達命武平未
自府還第無故馬倒遂不得語因暴亡注易一部行於
世會生平畏馬位望既至不得不乘果以此終
張思伯河間樂城人也善說左氏傳為馬敬德之次撰
刊例十卷行於時亦為毛詩章句以二經教授齊安王
廓位國子博士又有長樂張奉禮善三傳與思伯齊名
位國子助教
張彫虎中山北平人也家世寒微其兄蘭虎仕尚書令
史微有資産故護軍長史王元則時為書生停其宅彫
虎少美貎為元則所愛悦故偏被教因好學精力絶人
負卷從師不遠千里遍通五經尤眀三傳弟子遠方就
業者以百數諸儒服其彊辯神武召入霸府令與諸子
講說乾眀初累遷平原太守坐贓賄失官武成即位以
舊恩除通直散騎常侍琅邪王儼求博士有司以彫虎
應選時號得人歴涇州刺史散騎常侍及帝侍講馬敬
德卒乃入授經書帝甚重之以為侍講與侍書張景仁
並被尊禮同入華元殿共講春秋加國子祭酒假儀同
三司待詔文林館以景仁宗室自託於其親何洪珍公
私之事彫虎常為其指南與張景仁號二張博士時穆
提婆韓長鸞與洪珍同侍帷幄知彫虎為洪珍謀主忌
惡之洪珍又奏彫虎監國史尋除侍中加開府奏度支
事大被委任言多見從特𠡠奏事不趨呼為博士彫虎
自以出於微賤致位大臣勵精在公有匪躬之節議論
無所廻避左右縦恣之徒必加禁約數譏切寵要獻替
帷扆帝亦深倚杖之方委以朝政彫虎便以澂清為己
任意氣甚高嘗在朝堂謂鄭子信曰向入省中見賢家
唐令處分極無所以若作數行兵帳彫虎不如邕若致
主堯舜身居稷契則邕不如我長鸞等隂圖之及與侍
中崔季舒黃門侍郎郭遵諫幸晉陽為長鸞所譛誅臨
刑帝使叚孝言詰之彫虎曰臣起自書生光寵隆洽今
者之諫臣實首謀意善功惡無所逃死願陛下珍愛金
玉開發神眀數引賈誼之倫語其政道令聽覽之間無
所壅蔽則臣雖死猶生之年因歔欷流涕俯而就戮左
右莫不憐而壯之子德冲等徙北邊南安王思好之反
德冲及弟德揭俱免德冲聰敏好學以帝師之子早見
旌擢位中書舍人其父之戮德冲並在殿庭就執日見
冤酷號哭殞絶於地久之乃蘇郭遵者鉅鹿人也齊文
宣為太原公時為國常侍帝家人有盖豐洛者典知家
務號曰盖將遵因其處分曾抗拒之為高德正所貴齊
受禪由是擢為主書專令訪察中書舍人朱謂為鉅鹿
太守遵為弟子求官謂啓文宣鞭之二百付京畿久之
除并省尚書都令史建州别駕會韓長鸞父永興為刺
史因此遂相參附後擢為黃門侍郎被誅遵出自微賤
易為盈滿宫門逢諸貴輙呼姓字語言布置極為輕率
嘗於宫門牽韓長鸞辭曰王在得言主上縱放如此曾
不規諫何名大臣長鸞嫌其率爾便掣手而去由是不
加援故及於禍
後周
沈重字子厚吳興武康人也性聰悟有異常童弱歲而
孤居喪合禮及長專心儒學從師不遠千里遂博覽羣
書尤眀詩及左氏春秋仕歴王國常侍梁武帝欲高置
學館以崇儒教中大通四年乃革選以重補國子助教
後除五經博士梁元帝之在藩也甚歎異之及即位乃
遣主書何武迎重西上魏平江陵重乃留事梁王蕭詧
累遷都官尚書詧又令重於合歡殿講周禮武帝以重
經眀行修乃遣宣納上士柳裘至梁聘之仍致書於重
又𠡠襄州總管衛公直敦喻遣之在途供給務從優厚
保定末重至京師詔令討論五經并校定鍾律天和中
復於紫極殿講三教義朝士儒生桑門道士聽者二千
餘人重辭義優洽樞機眀辯凡所解釋咸為諸儒推伏
六年授驃騎大將軍開府儀同三司露門博士仍於露
門館為皇太子講論語建德末表請還梁武帝優詔不
許重固請乃許為遣小司門上士楊汪送之梁主蕭巋
拜重散騎常侍太常卿大象二年来朝京師開皇三年
卒年八十四隋文帝遣舍人蕭子寳祭以少牢贈使持
節上開府儀同三司許州刺史重學業該博為當世儒
宗至於隂陽圖緯道經釋典無不通涉著周禮義三十
一卷儀禮義三十五卷禮記義三十卷毛詩義二十八
卷喪服經義五卷周禮音一卷儀禮音一卷禮記音二
卷毛詩音二卷
樊深字文深河東猗氏人也事繼母甚謹弱冠好學負
書從師於河西講習五經晝夜不倦魏永安中隨軍征
討以功累遷中散大夫嘗讀書見吾邱子遂歸侍養孝
武西遷樊王二姓舉義為東魏所誅深父保周叔父歡
周並被害深因避難墜崖傷足絶食再宿於後遇得一
簞餅欲食之然念繼母老痺或免虜掠乃弗食夜中匍
匐尋覓母得見因以饋母還復遁去改易姓名游學於
汾晉間習天文及算歷之術後為人所告囚送河東屬
東魏將韓軌長史張曜重其儒學延深至家因是便得
逃隠文帝平河東贈保周郢州刺史歡周儀同三司深
歸葬其父負土成墳尋而于謹引為府參軍令在館教
授子孫文帝置學東館教諸將子弟以深為博士深經
學通贍每解書常引漢魏以来諸家義而說之故後生
聽其言者不能曉悟背而譏之曰樊生講書多門戶不
可解然儒者推其博物性好學老而不怠朝暮還往常
據鞍讀書以至馬驚墮地折其支體終亦不改後除國
子博士賜姓万紐于氏六官建拜太學博士天和二年
遷縣伯中大夫加開府儀同三司建德元年表乞骸骨
詔許之朝廷有疑議常召問焉後以病卒深既專經又
讀諸史及蒼雅篆籕隂陽卜筮之書學雖博贍訥於辭
辯故不為當時所稱撰孝經喪服問疑各一卷又撰七
經異同說三卷綱略論并目錄三十一卷子義綱
熊安生字植之長樂阜城人也少好學勵精不倦初從
陳達授三傳又從房紏受周禮事徐遵眀服膺歴年後
受禮於李寳鼎遂博通五經然專以三禮教授弟子自
遠方至者千餘人乃討論圖緯捃摭異聞先儒所未悟
者皆發眀之齊河清中陽休之特奏為國子博士時西
朝既行周禮公卿以下多習其業有宿疑碩滯者數十
條皆莫能詳辯天和三年周齊通好兵部尹公正使焉
與齊人語及周禮齊人不能對乃令安生至賓館與公
正言公正有口辯安生語所未至者便撮機要而驟問
之安生曰禮義弘深自有條貫必欲升堂覩奥寧可汨
其先後但能留意當為次第陳之公正於是問所疑安
生皆為一一演說咸究其根本公正嗟服還具言之於
武帝帝大欽重之及入鄴安生遽令埽門家人怪而問
之安生曰周帝重道尊儒必將見我矣俄而帝幸其第
詔不聽拜親執其手引與同坐謂曰朕未能去兵以此
為媿安生曰黃帝尚有阪泉之戰况陛下龔行天罰乎
帝又曰齊氏賦役繁興竭人財力朕救焚拯溺思革其
弊欲以府庫及三臺雜物散之百姓公以為何如安生
曰昔武王克商散鹿臺之財發巨橋之粟陛下此詔異
代同美帝又曰朕何如武王安生曰武王伐紂懸首白
旗陛下平齊兵不血刃愚謂聖略為優帝大悦賜帛三
百疋米三百石宅一區并賜象笏及九環金帶自餘什
物稱是又詔所司給安車駟馬令隨駕入朝并𠡠所在
供給至京𠡠令於大乘佛寺參議五禮宣政元年拜露
門文學博士下大夫其時年已八十餘尋致仕卒安生
既學為儒宗當時受其業擅名於後者有馬榮伯張黑
奴竇士榮孔籠劉焯劉炫等皆其門人焉所撰周禮義
疏二十卷禮記義疏三十卷孝經義一卷並行於世安
生與同郡宗道暉張暉紀顯敬徐遵眀等為祖師道暉
好著高翅帽大屐州將初臨輙服以謁見仰頭舉肘拜
於屐上自言學士比三公後齊任城王湝鞭之道暉徐
呼安偉安偉出謂人曰我受鞭不漢體復躡屐而去冀
州人為之語曰顯公鐘宋公鼓宗道暉屐李洛姬肚謂
之四大顯公沙門也宋公安德太守也洛姬婦人也安
生在山東時歲歲游講從之者傾郡縣或誑之曰某村
古冢是晉河南將軍熊光墓去此七十二世舊有碑為
村人埋匿安生掘地求之不得連年訟焉冀州長史鄭
大讙判之曰七十二世乃是羲皇上人河南將軍晉無
此號所訴非理安生猶率其宗族向冢而號嘗通名見
徐之才和士開二人相對以徐之才諱䧺和士開諱安
乃稱觸觸生羣公哂之
樂遜字遵賢河東猗氏人也幼有成人之操從徐遵眀
於趙魏間受孝經喪服論語詩書禮易左氏春秋大義
尋而山東寇亂學者散逸遜於擾攘之中猶志道不倦
大統七年除子都督九年太尉李弼請遜教授諸子既
而文帝盛選賢良授以守令相府戶曹柳敏行臺郎中
盧光河東郡丞辛粲相繼舉遜稱有牧人之才弼請留
不遣魏廢帝二年文帝召遜教授諸子在館六年與諸
儒分授經業講孝經論語毛詩及服虔所注春秋左氏
傳閔帝踐阼以遜有理務材除秋官府上士轉小師氏
下大夫自譙王儉以下並束脩行弟子之禮遜以經術
教授甚有訓導之方及衛公直鎮蒲州遜為直主簿武
成元年六月以霖雨經時詔百官上封事遜陳時宜十
四條其五條切於政要其一崇教方其二省造作其三
眀選舉其四重戰伐其五禁奢侈保定二年以訓導有
功頻加賞賜遷遂伯中大夫五年詔魯公斌畢公賢等
俱以束脩之禮同受業焉天和元年岐州刺史陳公純
舉遜以賢良五年遜以年在懸車上表致仕優詔不許
於是賜以粟帛及錢等授湖州刺史封安邑縣子州人
多蠻左未習儒風遜勸勵生徒加以課試數年之間化
洽州境蠻俗生子長大多與父母異居遜每加勸導多
革前弊在任數載頻被襃錫秩滿還朝拜皇太子諫議
復在露門教授皇子大象初進爵崇業郡公又為露門
博士二年進位開府儀同大將軍出為汾隂郡守遜以
老病固辭詔許之乃改授東揚州刺史仍賜安車衣服
及奴婢等又於本郡賜田十頃儒者以為榮隋開皇元
年卒於家年八十二贈本官加蒲陕二州刺史遜性柔
謹寡交游立身以忠信為本不自矜尚每在衆言論未
嘗為人之先學者以此稱之所著孝經論語毛詩左氏
春秋序論十餘萹又著春秋序義通賈服說發杜氏違
辭理並可觀初周又有黎景熙以古學顯景熙字季眀
河間鄚人少以孝行聞於世曾祖嶷魏太武時以軍功
賜爵容城男後為燕郡守祖鎮父瓊並襲爵季眀少好
讀書性彊記默識而無應對之能其從祖廣魏太武時
尚書郎善古學常從吏部尚書清河崔宏受字義又從
司徒崔浩學楷篆自是家傳其法季眀亦傳習之頗與
許氏有異又好元象頗知術數而落魄不事生業有書
千餘卷雖窮居獨處不以饑寒易操與范陽盧道源為
莫逆友永安中道源勸令入仕始為威烈將軍孝武西
遷季眀乃寓居伊洛侯景徇地河外召季眀從軍稍遷
黎陽郡守季眀從至懸瓠察景終不足恃遂去之客於
潁川時王思政鎮潁川累使召季眀留於内館月餘文
帝又徵之遂入關乃令季眀正定古今文字於東閤大
統末拜著作佐郎於時倫輩皆位兼常伯車服華盛惟
季眀獨以貧素居之而無愧色又勤於所職著作不怠
然性尤專固不合於時是以一為史官遂十年不調武
成末遷外史下大夫保定三年盛營宫室春夏大旱詔
公卿百僚極言得失季眀上封事言春秋莊公三十一
年冬不雨五行傳以為是歲一年而三築臺奢侈不恤
民也僖公二十年夏大旱五行傳以為時作南門勞民
興役漢惠帝二年夏大旱五年夏大旱江河水少谿澗
水絶五行傳以為先是發十四萬六千人城長安漢武
帝元狩三年夏大旱五行傳以為是歲發天下故吏穿
昆眀池然則土木之功動人興役天輙應之以異今若
息民省役以答天譴庶靈澤時降嘉穀有時則年登可
覬矣是時豪富之家競為奢麗而朝廷選舉之道猶為
未公季眀又上書言陛下自即位以来尅已節用慕質
去華此則尚矣然而朱紫猶侈於衢路綺縠仍耀於邸
宅裋褐未充於細民糟糠未厭於編戶此則勸導之理
有所未周者也今雖導之以禮齊之以刑風俗固難以
一矣昔漢文帝集上書之囊以作帷帳惜十金之産不
造露臺後宫所幸衣不曳地方之今日富室之飾當不
如奴隸之服然而以身率下國富刑清廟稱太宗良有
以也臣聞聖人久於其道而天下化成今國家承魏氏
衰亂之後貞信未興宜先尊五美屏四惡革浮華之習
抑流競之風察鴻都之小藝焚雉頭之異服無益之貨
勿重於時虧德之器勿陳於側則人知德矣臣又聞之
為政之要在於選舉若差之毫釐則有千里之失後来
居上則致積薪之譏是以古之善為政者貫魚以次任
必以能爵人於朝不以私愛簡材以授其官量能以任
其用官得其材任當其器六轡既調坐致千里虞舜選
衆不仁者遠則庶事康哉人知其化矣帝覽而嘉之時
外史廨宇屢移未有定所季眀又上言曰外史之職漢
之東觀帝王所寳此焉攸在自魏及周公館不立臣嘗
奏請修營至今未加功力臣職思其憂敢不重請帝納
焉於是廨宇方立天和二年進車騎大將軍儀同三司
後以疾卒又文帝初屬天下分崩時學術之士盖寡故
曲學末伎咸見引納至若冀儁趙文深之徒雖才愧昔
人而名著於世並見收用冀儁字僧儁太原陽邑人也
性沈謹善隸書特工模寫初為賀拔岳墨曹參軍岳被
害文帝引為記室時文帝志平侯莫陳悦乃令儁偽為
魏帝𠡠書與費也頭令將兵助文帝討悦儁尋舊勑模
寫及代舍人主書等署與真無異文帝大悦費也頭見
勑不以為疑遂遣兵受文帝節度大統初封長安縣男
從征弘農戰於沙苑進爵為子累遷襄樂郡守尋徵還
教眀帝及宋獻公等隸書時俗入書學者亦行束脩之
禮謂之謝章儁以書字所興起自蒼頡若同常俗未為
合禮遂啓文帝釋奠蒼頡及先聖先師除黃門侍郎本
州大中正累遷湖州刺史儁靜退每以清約自處前後
所歴頗有聲稱尋加驃騎大將軍開府儀同三司後進
爵為昌樂侯卒趙文深字德本南陽宛人也父遐以醫
術進仕魏為尚藥典御文深少學楷隸年十一獻書於
魏帝後立義歸周除大丞相府法曹參軍文深雅有鍾
王之則筆勢可觀當時碑牓惟文深及冀儁而已大統
十二年追論立義功封白石縣男文帝以隸書紕繆令
文深與黎景熙沈遐等依說文及字林刊定六體成一
萬餘言行於世及平江陵之後王襃入關貴游等翕然
並學襃書文深之書遂被遐棄文深慙恨形於言色後
知好尚難及亦改習襃書然竟無所成轉被譏議謂之
學步邯鄲焉至於碑牓餘人猶莫之逮王襃亦每推先
之宫殿樓閣皆其迹也除縣伯下大夫眀帝令至江陵
書景福寺碑漢南人士亦以為工梁主蕭詧觀而美之
賞遺甚厚天和元年露寢初成文深以題牓之功除趙
興郡守文深雖居外任每湏題牓輙復追之後以疾卒
隋
辛彦之隴西狄道人也祖世叙魏凉州刺史父靈輔周
渭州刺史彦之九歲而孤不交非類博涉經史與天水
牛弘同志好學後入關遂家京兆周文帝見而器之引
為中外府禮曹賜以衣馬珠玉時國家草創百度伊始
朝貴多出武人修定儀注唯彦之而已尋拜中書侍郎
及周閔帝受禪彦之與少宗伯盧辯專掌儀制歴典祀
太祝樂部御正四曹大夫開府儀同三司封五原郡公
宣帝即位拜小宗伯時帝立五皇后彦之切諫由是忤
旨免官高祖受禪除太常少卿改封任城郡公進位上
開府尋拜國子祭酒禮部尚書與祕書監牛弘撰新禮
吳興沈重名為碩學高祖嘗令彦之與重論議重不能
抗於是避席而謝曰辛君所謂金城湯池無可攻之勢
高祖大悦後拜隨州刺史於時州牧多貢珍翫惟彦之
所貢並供祭之物高祖善之顧謂朝臣曰人安得無學
彦之所貢稽古之力也遷潞州刺史前後俱有惠政彦
之又崇信佛道於城内立浮圖二所並十五層開皇十
一年州人張元暴死數日乃蘇云遊天上見新構一堂
制極崇麗元問其故云潞州刺史辛彦之有功德造此
堂以待之彦之聞而不悦其年卒官諡曰宣彦之撰墳
典一部六官一部祝文一部禮要一部新禮一部五經
異義一部並行於世有子孝舒仲龕並早有令譽仲龕
官至猗氏令
何妥字栖鳳西域人也父細脚胡通商入蜀遂家郫縣
事梁武陵王紀主知金帛因至巨富號為西州大賈妥
少機警八歲遊國子學助教顧良戲之曰汝姓何是荷
葉之荷為是河水之河妥應聲答曰先生姓顧是新故
之故為是眷顧之顧衆咸異之年十七以伎巧事湘東
王後知其聰眀召為誦書左右時蘭陵蕭眘亦有儁才
住青楊巷妥住白楊頭時人為之語曰世有兩儁白楊
何妥青楊蕭眘其見美如此江陵平入周周武帝尤重
之授太學博士宣帝初欲立五后以問儒者辛彦之對
曰后與天子匹體齊尊不宜有五妥駁曰帝嚳四妃舜
又二妃亦何常數由是封襄城縣伯高祖受禪除國子
博士加通直散騎常侍進爵為公妥姓勁急有口才好
是非人物時納言蘇威嘗言於上曰臣先人每誡臣云
惟讀孝經一卷足可立身經國何用多為上亦然之妥
進曰蘇威所學非止孝經厥父若信有此言威不從訓
是其不孝若無此言面欺陛下是其不誠不誠不孝何
以事君且夫子有言云不讀詩無以言不讀禮無以立
豈容蘇綽教子獨反聖人之訓乎威時兼領五職上甚
親重之妥因奏威不可信任又以掌天文律度皆不稱
職妥因上八事以諫其一事曰臣聞知人則哲惟帝難
之孔子曰舉直錯枉則人服舉枉錯直則人不服由此
言之政之安危必慎所舉故進賢受上賞蔽賢蒙顯戮
察今之舉人良異於此無論諂直莫擇賢愚心欲崇高
則起家喉舌之任意湏屈抑必白首郎署之官人不之
服實由於此臣聞爵人於朝與士共之刑人於市與衆
棄之伏見留心獄訟愛民如子每應決獄無不詢訪羣
公刑之不濫君之眀也刑既如此爵亦宜然若有懋功
簡在帝心者便可擢用自斯以降若選重官必參以衆
議勿信一人之舉則上不偏私下無怨望其二事曰孔
子云是察阿黨則罪無掩蔽又曰君子周而不比小人
比而不周所謂比者即阿黨也謂心之所愛既已光華
榮顯猶如提挈心之所惡既已沈滯屈辱薄言必怒提
挈既成必相掩蔽則欺上之心生矣屈辱既加則有怨
恨謗讟之言出矣伏願廣加訪察勿使朋黨路開威恩
自任有國之患莫大於此其三事曰臣聞舜舉十六族
所謂八元八凱也計其賢眀理優今日猶復擇才授任
不相侵濫故得四門雍睦庶績咸熙今官員極多用人
甚少一人身上乃兼數職為是國無人也為是人不善
也今萬乘大國髦彦不少縱有眀哲無由自達東方朔
曰尊之則為將卑之則為虜斯言信矣今當官之人不
度德量力既無吕望傅說之能自負傅巖滋水之氣不
慮憂深責重唯畏總領不多安斯寵任輕彼權軸顛沛
致蹷實此之由易曰鼎折足覆公餗其形渥凶言不勝
其任也臣聞窮力舉重不能為用伏願更任賢良分才
參掌使各行其力則庶事康哉其四事曰臣聞禮云析
言破律亂名改作執左道以亂政者殺孔子曰仍舊貫
何必改作伏見比年以来改作者多矣如范威漏刻十
載不成趙翊尺秤七年方決公孫濟迂誕醫方費逾巨
萬徐道慶廻互子午麋耗飲食常眀破律多歴歲時王
渥亂律曾無紀極張山居未知星位前已蹂藉太常曹
魏祖不識北辰今復韊轢太史莫不用其短見更自夸
毗邀射名譽厚相誣罔請今日以後有如此者若其言
不驗必加重罰庶令有所畏忌不敢輕奏狂簡其餘文
多不載時蘇威權兼數職先嘗隠武功故妥言自負傅
巖滋水之氣盖以指威激上也書奏威大銜之二年威
定考文學妥更相訶詆威勃然曰無何妥不慮無博士
妥應聲曰無蘇威亦何憂無執事由是與威有隙其後
上令妥考定鍾律妥又上表曰臣聞眀則有禮樂幽則
有鬼神然則動天地感鬼神莫近於禮樂又云樂至則
無怨禮至則不爭揖讓而臨天下者禮樂之謂也臣聞
樂有二一曰姦聲二曰正聲夫姦聲感人而逆氣應之
正聲感人而順氣應之順氣成象故樂行而倫清耳目
聰眀血氣和平移風易俗天下皆寧孔子曰放鄭聲遠
佞人故鄭衛宋趙之聲出内則發疾外則傷人是以宫
亂則荒其君驕商亂則陂其官壊角亂則憂其人怨徵
亂則哀其事勤羽亂則危其財匱五者皆亂則國亡無
日矣魏文侯問子夏曰吾端冕而聽古樂則欲寐聽鄭
衛之音而不倦何也子夏對曰夫古樂者始奏以文復
亂以武脩身及家平均天下鄭衛之音者姦聲以亂溺
而不止優雜子女不知父母今君所問者樂也所愛者
音也夫樂之與音相近而不同為人君者謹審其好惡
案聖人之作樂也非止苟悦耳目而已矣欲使在宗廟
之内君臣同聽之則莫不和敬在鄉里之内長幼同聽
之則莫不和順在閨門之内父子同聽之則莫不和親
此先王立樂之方也故知聲而不知音者禽獸是也知
音而不知樂者衆庶是也故黃鍾大吕絃歌干戚童子
皆能舞之能知樂者其惟君子不知聲者不可與言音
不知音者不可與言樂知樂則幾於道矣紂為無道太
師抱樂器以奔周晉君德薄師曠固惜清徵上古之時
未有音樂鼓腹擊壤樂在其間易曰先王作樂崇德殷
薦之上帝以配祖考至于黃帝作咸池顓頊作六莖帝
嚳作五英堯作大章舜作大韶禹作大夏湯作大濩武
王作大武從夏以来年代久遠惟有名字其聲不可得
聞自殷至周備於詩誦故自聖賢以下多習樂者至如
伏犧減瑟文王足琴仲尼擊磬子路鼓瑟漢高擊筑元
帝吹簫漢祖之初叔孫通因秦樂人制宗廟之樂迎神
於廟門奏嘉至之樂猶古降神之樂也皇帝入廟門奏
永至之樂以為行步之節猶古采薺肆夏也乾豆上薦
奏登歌之樂猶古清廟之歌也登歌再終奏休成之樂
美神饗也皇帝就東廂坐定奏永安之樂美禮成也其
休成永至二曲叔孫通所制也漢高祖廟奏武德文始
五行之舞當春秋時陳公子完奔齊陳是舜後故齊有
韶樂孔子在齊聞韶三月不知肉味是也秦始皇滅齊
韶樂傳於秦漢高祖滅秦韶樂傳於漢高祖改名文始
以示不相襲也五行舞者本周大武樂也始皇改曰五
行及於孝文復作四時之舞以示天下安和四時順也
孝景采武德舞以為昭德孝宣又采昭德以為盛德雖
變其名大抵皆因秦舊事至於晉魏皆用古樂魏之三
祖並制樂辭自永嘉播越五都傾覆樂聲南度以是大
備江東宋齊以来至於梁代所行樂事猶皆傳古三雍
四始實稱大盛及侯景簒逆樂師分散其四舞三調悉
度偽齊齊氏雖知傳受得曲而不用之於宗廟朝廷也
臣少好音律留意管絃年雖耆老頗皆記憶及東土克
定樂人悉反問其逗留果云是梁人所教今三調四舞
並皆有手雖不能精熟亦頗具雅聲若令教習傳授庶
得流傳古樂然後取其會歸撮其指要因循損益更制
嘉名歌盛德於當今傳雅正於来世豈不美歟謹具錄
三調四舞曲名又製歌辭如别其有聲曲流宕不可以
陳於殿庭者亦悉附之於後書奏别𠡠太常取妥節度
於是作清平瑟三調聲又作八佾鞞鐸巾拂四舞先是
太常所傳宗廟雅樂歴數十年惟作大吕廢黃鍾妥又
以深乖古意乃奏請用黃鍾詔下公卿議從之俄而妥
子蔚為祕書郎有罪當刑上哀之減死論是後恩禮漸
薄六年出為龍州刺史時有負笈遊學者妥皆為講說
教授之又為刺史箴勒於州門外在職三年以疾請還
詔許之復知學事時上方使蘇䕫在太常參議鍾律䕫
有所建請朝士多從之妥獨不同每言䕫之短高祖下
其議朝臣多排妥妥復上封事指陳得失大抵論時政
損益并指斥當世朋黨於是蘇威及吏部尚書盧愷侍
郎薛道衡等皆坐得罪除伊州刺史不行尋為國子祭
酒卒官諡曰肅撰周易講疏三卷孝經義疏二卷莊子
義疏四卷及與沈重等撰三十六科鬼神感應等大義
九卷封禪書一卷樂要一卷文集十卷並行於世于時
學士之自江南来者蕭該包愷並知名該蘭陵人梁都
陽王恢之孫少封攸侯荆州平與何妥同至長安性篤
學詩書禮記春秋並通大義尤精漢書甚為貴游所禮
開皇初賜爵山隂縣公拜國子博士奉詔與妥正定經
史然各執所見遞相是非久而不能就上譴而罷之該
後撰漢書及文選音義咸為當時所貴愷字和樂東海
人其兄愉眀五經愷悉傳其業又從王仲通受史記漢
書尤稱精究大業中為國子助教於時漢書學者以蕭
包二人為宗遠近聚徒教授者數千人卒門人起墳立
碣焉
房暉遠字崇儒恒山真定人也世傳儒學暉遠幼有志
行眀三禮春秋三傳詩書周易兼善圖緯常以教授為
務遠方負笈而從者動以千計齊南陽王綽為定州刺
史聞其名召為博士周武帝平齊搜訪儒俊暉遠首膺
辟命授小學下士及高祖受禪遷太常博士太常卿牛
弘每稱為五經庫吏部尚書韋世康薦之遷太學博士
尋與沛公鄭譯修正樂章復為太常博士未幾擢為國
子博士會上令國子生通一經者並悉薦舉將擢用之
既策問訖博士不能時定臧否祭酒元善怪問之暉遠
曰江南河北義例不同博士不能遍涉學生皆持其所
短稱已所長博士各各自疑所以久而不決也祭酒因
令暉遠考定之暉遠覽筆便下初無疑滯或有不服者
暉遠問其所傳義疏輙為始末誦之然後出其所短自
是無敢飾非者所試四五百人數日便決諸儒莫不推
其通博皆自以為不能測也尋奉詔編修令式高祖嘗
謂羣臣曰自古天子有女樂乎楊素以下莫知所出遂
言無女樂暉遠曰臣聞窈窕淑女鐘鼓樂之此即王者
房中之樂著於雅頌不得言無高祖大悦仁夀中卒官
時年七十二朝廷嗟惜焉賵賻甚厚贈員外散騎常侍
馬光字榮伯武安人也少好學從師數十年晝夜不息
圖書䜟緯莫不畢覽尤眀三禮為儒者所宗開皇初高
祖徵山東義學之士光與張仲讓孔籠竇士榮張黑奴
劉祖仁等俱至並受太學博士時人號為六儒然皆鄙
野無儀範朝廷不之貴也士榮尋病死仲讓未幾告歸
鄉里著書十卷自云此書若奏我必為宰相又數言元
象事州縣列上其狀竟坐誅孔籠張黑奴劉祖仁未幾
亦被譴去惟光獨存嘗因釋奠高祖親幸國子學王公
以下畢集光升座講禮啓發章句已而諸儒生以次論
難者十餘人皆當時碩學光皆為剖析疑滯雖辭非俊
辯而理義宏贍論者莫測其淺深咸共推服上嘉而勞
焉山東三禮學者自熊安生後惟宗光一人初教授嬴
博間門徒千數至是多負笈從入長安後數年丁母憂
歸鄉里遂有終焉之志以疾卒於家時年七十三
劉焯字士元信都昌亭人也父洽郡功曹焯犀額龜背
望高視遠聰敏沈深弱不好弄少與河間劉炫結盟為
友同受詩於同郡劉軌思受左傳於廣平郭懋嘗問禮
於阜城熊安生皆不卒業而去武彊交津橋劉智海家
素多墳籍焯與炫就之讀書向經十載雖衣食不繼晏
如也遂以儒學知名為州博士開皇中刺史趙煚引為
從事舉秀才射策甲科與著作郎王劭同脩國史兼參
議律歷仍直門下省以待顧問俄除員外將軍後與諸
儒於祕書省考定羣言因假還鄉里縣令韋之業引為
功曹尋復入亰與左僕射楊素吏部尚書牛弘國子祭
酒蘇威元善博士蕭該何妥太學博士房暉遠崔崇德
晉王文學崔賾等於國子共論古今滯義前賢所不通
者每升座論難鋒起皆不能屈楊素等莫不服其精博
六年運洛陽石經至京師文字磨滅莫能知者奉勑與
劉炫等考定後因國子釋奠與炫二人論義深挫諸儒
衆咸妬恨遂為飛章所謗除名為民於是優游鄉里專
以教授著述為務賈馬王鄭所傳章句多所是非九章
算術周髀七曜歴書十餘部推步日月之經量度山海
之術莫不覈其根本窮其祕奥著稽極十卷歴書十卷
五經述議十卷並行於世劉炫聰眀博學名亞於焯故
時人稱二劉焉天下名儒後進質疑受業不遠千里而
至者不可勝數論者以為數百年以来博學通儒無能
出其右者然懷抱不曠又嗇於財不行束脩者未嘗有
所教誨時人以此少之廢太子勇聞而召之未及進謁
詔令事蜀王非其好也久之不至王聞而大怒遣人枷
送於蜀配之軍防其後令典校書籍王以罪廢焯又與
諸儒修定禮律除雲騎尉煬帝即位遷太學博士俄以
品卑去職數年復被徵以待顧問因上所著歴書與太
史令張胄元多不同被駮不用大業六年卒時年六十
七劉炫為之請諡朝廷不許
劉炫字光伯河間景城人也少以聰敏見稱與信都劉
焯閉戶讀書十年不出炫眸子精眀視日不眩彊記默
識莫與為儔左畫圓右畫方口誦目數耳聽五事同舉
無所遺失周武帝平齊瀛州刺史宇文亢引為戶曹從
事後刺史李繪復署禮曹從事以吏幹知名開皇中奉
勑與著作郎王劭同修國史俄直門下省以待顧問又
與諸術者修天文律歴兼於内史省考定羣言内史令
博陵李德林甚禮之炫雖遍直三省竟不得官縣司責
其賦役炫自陳於内史内史送詣吏部吏部尚書韋世
康問其所能炫自為狀曰周禮禮記毛詩尚書公羊左
傳孝經論語孔鄭王何服杜等注凡十三家雖義有精
粗並堪講授周易儀禮穀梁用功差少史子文集嘉言
美事咸誦於心天文律歷窮覈微妙至於公私文翰未
嘗假手吏部竟不詳試然在朝知名之士十餘人保眀
炫所陳不謬於是除殿内將軍時牛弘奏請購求天下
遺逸之書炫遂偽造書百餘卷題為連山易魯史記等
錄上送官取賞而去後有人訟之經赦免死坐除名歸
於家以教授為務太子勇聞而召之既至京師𠡠令事
蜀王秀遷延不往秀大怒枷送益州既而配為帳内每
使執仗為門衛俄而釋之令與劉焯同典校書史炫因
擬屈原卜居為筮塗以自寄及秀廢與諸儒修定五禮
授旅騎尉吏部尚書牛弘建議以為禮諸侯絶傍朞大
夫降一等今之上柱國雖不同古諸侯比大夫可也官
在第二品宜降傍親一等議者多以為然炫駮之曰古
之仕者宗一人而已庶子不得進由是先王重適其宗
子有分禄之義族人與宗子雖疎遠猶服縗三月良由
受其恩也今之仕者位以才昇不限嫡庶與古既異何
降之有今之貴者多忽近親若㦯降之人道之疎自此
始矣遂寢其事開皇二十年廢國子四門及州縣學惟
置太學博士二人學生七十二人炫上表言學校不宜
廢情理甚切高祖不納開皇之末國家殷盛朝野皆以
遼東為意炫以為遼東不可伐作撫夷論以諷焉當時
莫有悟者及大業之季三征不克炫言方驗煬帝即位
牛弘引炫修律令始高祖之世以刀筆吏類多小人年
久長姦勢使然也又以風俗陵遲婦人無節於是立格
州縣佐吏三年而代之九品妻無得再醮炫著論以為
不可弘竟從之諸郡置學官及流外給廩皆發自於炫
弘嘗從容問炫曰案周禮士多而府史少今令史百倍
於前判官減則不濟其故何也炫對曰古人委任責成
歲終考其殿最案不重校文不繁悉府史之任掌要目
而已今之文簿常慮勘覆鍜鍊若其不密萬里追證百
年舊案故諺云老吏抱案死古今不同若此之相懸也
事繁政弊職此之由弘又問魏齊之時令史從容而已
今則不遑寧舍其事何由炫對曰齊氏立州不過數十
三府行臺遞相統領文書行下不過十條今州三百其
繁一也往者州唯置綱紀郡置守丞縣惟令而已其所
具寮則長官自辟受詔赴任每州不過數十今則不然
大小之官悉由吏部纖介之迹皆屬考功其繁二也省
官不如省事省事不如清心官事不省而望從容其可
得乎弘甚善其言而不能用納言楊達舉炫博學有文
章射策高第除太學博士歲餘以品卑去任還至長平
奉𠡠追詣行在所㦯言其無行帝遂罷之歸於河間於
時盜賊蜂起穀食踊貴經籍道息教授不行炫與妻子
相去百里聲聞斷絶鬱鬱不得志以前世通人司馬相
如揚子雲馬季長鄭康成等皆自叙徽美傳芳来葉故
亦自為贊以見志然詞旨無足采者炫時在郡城糧餉
斷絶其門人多隨盜賊哀炫窮乏詣郡城下索炫郡官
乃出炫與之炫為賊所將過下城堡未幾賊為官軍所
破炫饑餓無所依復投縣官縣官意炫與賊相知恐為
後變遂閉門不納時夜冰寒因此凍餓而死時年六十
八其後門人諡曰宣德先生炫性躁競頗好俳諧多自
矜伐好輕侮當世為執政所醜由是宦塗不遂著論語
述議十卷春秋攻昧十卷五經正名十二卷孝經述議
五卷春秋述議四十卷尚書述議二十卷毛詩述議四
十卷注詩序一卷算術一卷并所著文集並行於世時
儒學之士又有褚暉顧彪魯世達張沖王孝籍並知名
褚暉字高眀吳郡人以三禮學稱於江南煬帝時徵天
下儒術之士悉集内史省相次講論暉時博辯無能屈
者由是擢為太學博士撰禮疏一百卷顧彪字仲文餘
杭人眀尚書春秋煬帝時為祕書學士撰古文尚書義
疏二十卷魯世達餘杭人煬帝時為國子助教撰毛詩
章句義疏四十二卷行於世張沖字叔元吳郡人仕陳
為左中郎將非其好也乃覃思經典撰春秋義略異於
杜氏七十餘事喪服義三卷孝經義三卷論語義十卷
前漢音義十二卷官至漢王侍讀王孝籍平原人少好
學博覽羣言遍治五經頗有文翰與河間劉炫同志友
善開皇中召入祕書助王劭修國史劭不之禮在省七
年而不免輸稅課役孝籍鬱鬱不得志奏記於吏部尚
書牛弘以求申拔辭語酸苦見者為稱屈弘亦知其有
學業而竟不得調後歸鄉里以教授為業終於家注尚
書及詩遭亂零落
通志卷一百七十四
