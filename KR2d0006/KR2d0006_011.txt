通志卷六下
宋右廸功郎鄭樵漁仲撰
後漢紀第六下
順帝冲帝質帝桓帝靈帝獻帝
孝順皇帝諱保安帝之子也母李氏為閻皇后所害永
寧元年立為皇太子延光三年安帝乳母王聖大長秋
江京中常侍樊豐譖太子乳母王男厨監邴吉殺之太
子數為歎息王聖等懼有後禍遂與豐京共搆陷太子
太子坐廢為濟陰王眀年三月安帝崩北鄉侯立濟陰
王以廢黜不得上殿親臨梓宫悲號不食内外羣僚莫
不哀之及北鄉侯薨車騎將軍閻顯及江京與中常侍
劉安陳達等白太后秘不發喪而更徵立諸國王子乃
閉宮門屯兵自守十一月丁巳京師及郡國十六地震
是夜中黃門孫程等十九人共斬江京劉安陳達等迎
濟陰王於德陽殿西鐘下即皇帝位年十一近臣尚書
以下從輦到南宮登雲臺召百官尚書令劉光等奏言
孝安皇帝聖德眀茂早棄天下陛下正統當奉宗廟而
姦臣交搆遂令陛下龍潛蕃國羣僚遠近莫不失望天
命有常北鄉不永漢德盛眀福祚孔章近臣建策左右
扶翼内外同心稽合神眀陛下踐阼奉遵鴻緒為郊廟
主承續祖宗無窮之烈上當天心下厭民望而即位倉
卒典章多缺請條案禮儀分别具奏制曰可乃召公卿
百僚使虎賁羽林士屯南北宮諸門閻顯兄弟聞帝立
率兵入北宮尚書郭鎮與交鋒刃遂斬顯弟衛尉景戊
午遣使者入省奪得璽綬乃幸嘉德殿遣侍御史持節
收閻顯及其弟城門校尉耀執金吾晏並下獄誅己未
開門罷屯兵壬戌詔司隸校尉惟閻顯江京近親當伏
辜誅其餘務崇寬貸壬申謁高廟癸酉謁光武廟乙亥
詔益州刺史罷子午道通褒斜路己卯葬少帝以諸王
禮司空劉授免賜公卿以下錢穀各有差十二月甲申
以少府河南陶敦為司空其令郡國守相視事未滿歲
者一切得舉孝廉吏癸卯尚書奏請下有司收還延光
三年九月丁酉以皇太子為濟陰王詔可京師大疫辛
亥詔公卿郡守國相舉賢良方正能直言極諫之士各
一人尚書令以下從輦幸南宮者皆增秩賜布各有差
永建元年春正月甲寅詔大赦天下賜男子爵人二級
為父後三老孝悌力田人三級流民欲自占者一級鰥
寡孤獨篤癃貧不能自存者粟人五斛貞婦帛人三匹
坐法當徙勿徙亡徙當傳勿傳宗室以罪絶皆復屬籍
其與閻顯江京等交通者悉勿考辛未皇太后閻氏崩
辛巳太傅馮石太尉劉熹司徒李郃免二月甲申葬安
思皇后丙戌太常桓焉為太傅大鴻臚朱寵為太尉參
錄尚書事長樂少府九江朱倀為司徒賜百官隨輦宿
衛及拜除者布各有差隴西鍾羌叛護羌校尉馬賢討
破之夏五月丁丑詔幽并涼州刺史使各實二千石以
下至黃綬年老力弱不任軍事者上名嚴勅障塞繕設
屯備立秋之後簡習戎馬六月己亥封濟南王錯子顯
為濟南王秋七月庚午衛尉来歴為車騎將軍八月鮮
卑寇代郡代郡太守李超戰殁九月辛亥初令三公尚
書入奏事冬十月辛巳詔減死罪以下徙邊其亡命贖
各有差丁亥司空陶敦免鮮卑犯邊庚寅遣黎陽營兵
出屯中山北界告幽州刺史其令緣邊郡增置步兵列
屯塞下調五營弩師郡舉五人令教習戰射壬寅廷尉
張皓為司空甲辰詔以疫癘水潦令人勿輸今年田租
傷害什四以上勿收責不滿者以實除之十二月辛巳
賜王主貴人公卿以下布各有差
二年春正月戊申樂安王鴻来朝丁卯常山王章薨二
月鮮卑寇遼東元菟甲辰詔稟貸荆豫兖冀四州流冗
貧人所在安業之疾病致醫藥護烏桓校尉耿曄率南
單于擊鮮卑破之三月旱遣使者錄囚徒疏勒國遣使
奉獻夏六月乙酉追尊諡皇妣李氏為恭愍皇后葬於
恭北陵西域長史班勇敦煌太守張朗討焉耆尉犂危
須三國破之並遣子貢獻秋七月甲戌朔日有食之壬
午太尉朱寵司徒朱倀罷庚子太常劉光為太尉錄尚
書事光禄勲許敬為司徒辛丑下邳王成薨
三年春正月丙子京師地震漢陽地陷裂甲午詔實覈
傷害者賜年七歲以上錢人二千一家被害郡縣為收
歛乙未詔勿收漢陽今年田租口賦夏四月癸卯遣光
禄大夫案行漢陽及河内魏郡陳留東郡稟貸貧人六
月旱遣使者錄囚徒理輕繫甲寅濟南王顯薨秋七月
丁酉茂陵園寢灾帝縞素避正殿辛亥使太常王龔持
節告祠茂陵九月鮮卑寇漁陽冬十二月己亥太傅桓
焉免是歲車騎將軍来歴罷
四年春正月丙寅詔赦天下從甲寅赦令已来復秩屬
籍三年正月已来還贖其閻顯江京等知識婚姻禁錮
一原除之務崇寬和敬順時令遵典去苛以稱朕意丙
子帝加元服賜王主貴人公卿以下金帛各有差賜男
子爵及流民欲占者人一級為父後三老孝悌力田人
二級鰥寡孤獨篤癃不能自存帛一匹二月戊戌詔以
民入山鑿石發洩藏氣勅有司檢察所當禁絶如建武
永平故事夏五月壬辰詔還桂陽太守文礱(力公反)所獻
大珠仍切責之五州雨水秋八月庚子遣使實覈死亡
收歛稟賜丁巳太尉劉光司空張皓免九月復安定北
地上郡歸舊土癸酉大鴻臚龐參為太尉錄尚書事太
常王龔為司空冬十一月庚辰司徒許敬免鮮卑寇朔
方十二月乙卯宗正劉﨑為司徒是歲分會稽為吴都
拘彌國遣使貢獻
五年春正月疏勒王遣侍子及大宛莎車王皆奉使貢
獻夏四月京師旱辛巳詔郡國貧人被災者勿收責今
年過更京師及郡國十二蝗冬十月丙辰詔郡國中都
官死罪繫囚皆減罪一等詣北地上郡安定戌乙亥定
遠侯班始坐殺其妻隂城公主腰斬同産皆棄市
六年春二月庚午河間王開薨三月辛亥復伊吾屯田
復置伊吾司馬一人秋九月辛巳繕起大學護烏桓校
尉耿曄遣兵擊鮮卑破之丁酉于闐王遣侍子貢獻冬
十一月辛亥詔以連年災潦冀部尤甚其令本部勿收
今年田租芻稾十二月日南徼外葉調國樿(音檀)國遣使
貢獻壬申客星出牽牛于闐王遣侍子詣闕貢獻
陽嘉元年春正月乙巳立皇后梁氏賜爵人二級三老
孝悌力田三級爵過公乘得移與子若同産同產子民
無名數及流民欲占著者人一級鰥寡孤獨篤癃貧不
能自存者粟人五斛二月海賊曾旌等寇會稽殺句章
鄞鄮三縣長攻會稽東部都尉詔緣海縣各屯兵戌丁
巳皇后謁高廟光武廟詔稟甘陵貧人大小口各有差
京師旱庚申勅郡國二千石各禱名山嶽瀆遣大夫謁
者詣嵩高首陽山并祠河洛請雨戊辰雩以冀部比年
水潦民食不贍詔案行稟貸勸農功賑乏絶甲戌詔以
冬鮮宿雪春無澍雨遣侍中王輔等持節分詣岱山東
海滎陽河洛盡心祈焉三月揚州六郡妖賊張河等寇
四十九縣殺傷長吏庚寅帝臨辟雍饗射大赦天下改
元陽嘉詔宗室絶屬籍者一切復籍稟冀州尤貧民勿
收今年更租口賦夏五月戊寅阜陵王恢薨秋七月史
官始作候風地動銅儀丙辰以太學新成試眀經下第
者補弟子增甲乙科員各十人除郡國耆儒九十人補
郎舍人九月詔郡國中都官繫囚皆減死一等亡命者
贖各有差鮮卑寇遼東冬十一月甲申望都蒲隂狼殺
女子九十七人詔賜狼所殺者錢人三千辛卯初令郡
國舉孝廉限年四十以上諸生通章句文吏能牋奏乃
得應選其有茂才異行若顔淵子竒不拘年齒十二月
丁未東平王敞薨庚戌復置元菟郡屯田六郡閏月丁
亥令諸以詔除郎年四十以上課試如孝廉科者得參
廉選歲舉一人戊子客星出天苑辛卯詔曰間者選舉
不實官非其人是以天心未得人情多怨書歌股肱詩
刺三事今刺史二千石之選歸任三司其簡序先後情
覈高下歲月之次文武之宜務存厥衷庚子恭陵百丈
廡災是歲起西苑修飾宮殿
二年春二月甲申詔以吳郡會稽饑荒貸人種糧三月
使匈奴中郎將王稠率左骨都侯等擊鮮卑破之辛酉
除京師耆儒年六十以上四十八人補郎舍人及諸王
國郎夏四月復置隴西南部都尉官己亥京師地震五
月庚子詔羣公卿士其各悉心直言震動之咎靡有所
諱戊午司空王龔免六月辛未太常魯國孔扶為司空
疏勒國獻師子封牛丁丑洛陽地䧟是月旱秋七月己
未太尉龐參免八月己巳大鴻臚沛國施延為太尉鮮
卑寇代郡冬十月庚午行禮辟雍奏應鍾始復黃鍾作
樂器隨月律
三年春二月己丑詔以久旱京師諸獄無輕重皆且勿
考竟須得澍雨三月庚戌益州盜賊劫質令長殺列侯
夏四月丙寅車師後部司馬率後部王加特奴等掩擊
匈奴大破之獲其季母五月戊戌制詔罪已嘉與海内
洗心更始其大赦天下自殊死以下謀反大逆諸犯不
當得赦者皆赦除之賜民年八十以上米一斛肉二十
斤酒五斗九十以上加賜帛人二匹絮三斤秋七月庚
戌鍾羌寇隴西漢陽冬十月護羌校尉馬續擊破之十
一月壬寅司徒劉﨑司空孔扶免乙巳大司農南郡黃
尚為司徒光禄勲河東王卓為司空丙午武都塞上屯
羌及外羌攻破屯官驅略人畜
四年春二月丙子初聽中官得以養子為後世襲封爵
自去冬旱至於是月謁者馬賢擊鍾羌大破之夏四月
甲子太尉施延免戊寅執金吾梁商為大將軍前太尉
龐參為太尉六月己未梁王匡薨秋七月己亥濟北王
登薨閏月丁亥朔日有食之冬十月烏桓寇雲中十一
月圍度遼將軍耿煜於蘭池發諸郡兵救之烏桓退走
十二月甲寅京師地震
永和元年春正月夫餘王来朝乙卯詔以典籍所忌震
食為重今日變方遠地搖京師咎徵不虚必有所應羣
公百僚其各上封事指陳得失靡有所諱己巳宗祀眀
堂登雲臺改元永和大赦天下秋七月偃師蝗冬十月
丁亥承福殿火帝避御雲臺十一月丙子太尉龐參罷
十二月象林蠻夷叛乙巳以前司空王龔為太尉
二年春正月武陵蠻叛圍充縣又寇夷道二月廣漢屬
國都尉擊破白馬羌武陵太守李進擊叛蠻破之二月
辛亥北海王翼薨乙卯司空王卓薨乙丑光禄勲馮翊
郭虔為司空夏四月丙申京師地震五月日南叛蠻攻
郡府秋七月九真交阯二郡兵反八月庚子熒惑犯南
斗江夏盜賊殺邾長冬十月甲申行幸長安所過鰥寡
孤獨貧不能自存者賜粟人五斛庚子幸未央宫會三
輔郡守都尉及官屬勞賜作樂十一月丙午祠高廟丁
未遂有事十一陵丁卯京師地震十二月乙亥至自長
安
三年春二月乙亥京師及金城隴西地震二郡山岸崩
地䧟戊子太白犯熒惑夏四月九江賊蔡伯流寇郡界
及廣陵殺江都長戊戌遣光禄大夫案行金城隴西賜
壓死者年七歲以上錢人二千一家皆被害為收歛之
除今年田租尤甚者勿收口賦閏月蔡伯流等率衆詣
徐州刺史應志降己酉京師地震五月吴郡丞羊珍反
攻郡府太守王衡破斬之六月辛丑琅邪王遵薨九真
太守祝良交阯刺史張喬慰誘日南叛蠻降之嶺外平
秋七月丙戌濟北王多薨八月己未司徒黃尚免九月
己酉光禄勲長沙劉壽為司徒丙戌令大將軍三公各
舉故刺史二千石及見令長郎謁者四府掾屬剛毅武
猛有謀謨任將帥者各二人特進卿校尉各一人冬十
月燒當羌寇金城護羌校尉馬賢擊破之羌遂相招而
叛十二月戊戍朔日有食之
四年春正月庚辰中常侍張逵蘧政楊定等有罪誅連
及弘農太守張鳳安平相楊皓下獄死三月乙亥京師
地震夏四月癸卯護羌校尉馬賢討燒當羌大破之戊
午大赦天下賜民爵及粟帛各有差戊辰封故濟北惠
王壽子安為濟北王秋八月太原郡旱民庶流冗癸丑
遣光禄大夫案行稟貸除更賦冬十月戊午校獵上林
苑歴函谷關而還十一月丙寅幸廣成苑
五年春二月戊申京師地震夏四月庚子中山王弘薨
南匈奴左部句龍大人吾斯車紐等叛圍美稷五月度
遼將軍馬續討吾斯車紐破之使匈奴中郎將陳龜廹
殺南單于己丑晦日有食之且凍羌寇三輔殺令長丁
丑令死罪以下及亡命贖各有差九月令扶風漢陽築
隴道塢三百所置屯兵辛未太尉王龔罷且凍羌寇武
都燒隴關壬午太常桓焉為太尉丁亥徙西河郡居離
石上郡居夏陽朔方居五原句龍吾斯等東引烏桓西
收羌胡寇上郡立車紐為單于冬十一月辛巳遣使匈
奴中郎將張耽擊破之車紐降
六年春正月丙子征西將軍馬賢與且凍羌戰於射姑
山賢軍敗沒安定太守郭璜下獄死詔貸王侯國租一
歲閏月鞏唐羌寇隴西遂及三輔二月丁巳有星孛於
營室三月武都太守趙冲討鞏唐羌破之庚子司空郭
虔免丁巳河間王政薨丙午太僕趙戒為司空夏五月
庚子齊王無忌薨使匈奴中郎將張耽大破烏桓羌胡
於天山鞏唐羌寇北地秋七月甲午詔假民有貲者戶
錢一千八月丙辰大將軍梁商薨壬戌河南尹梁冀為
大將軍九月諸種羌寇武威辛亥晦日有食之冬十月
癸丑徙安定居扶風北地居馮翊十一月庚子以執金
吾張喬行車騎將軍事將兵屯三輔
漢安元年春正月癸巳宗祀眀堂大赦天下改元漢安
二月丙辰詔大將軍公卿舉賢良方正能探賾索隐者
各一人秋七月始置承華廐八月南匈奴左部大人句
龍吾斯與薁鞬臺耆等反叛丁卯遣侍中杜喬光禄大
夫周舉守光禄大夫郭遵馮羡欒巴張綱周栩劉班等
八人分行州郡班宣風化舉實臧否九月廣陵盜賊張
嬰等寇郡縣冬十月辛未太尉桓焉司徒劉壽免甲戌
行車騎將軍張喬罷十一月壬午司隸校尉趙峻為太
尉大司農胡廣為司徒癸卯詔大將軍三公選武猛試
用有效騐任為將校者各一人是歲廣陵賊張嬰等詣
太守張綱降
二年春二月丙辰鄯善國遣使貢獻夏四月庚戌護羌
校尉趙冲與漢陽太守張貢擊燒當羌於參&KR1858;破之六
月乙丑熒惑犯鎮星丙寅立南匈奴守義王兜樓儲為
南單于冬十月辛丑令郡國中都官繋囚殊死以下出
縑贖各有差其不能入贖者遣詣臨羌縣居作二歲甲
辰減百官奉丙午禁酤酒又貸王侯國租一歲閏月趙
冲擊燒當羌於河陽破之十一月使匈奴中郎將馬寔
遣人刺殺句龍吾斯十二月揚徐盜賊攻燒城寺殺略
吏民是歲涼州地百八十震
建康元年春正月辛丑詔曰隴西漢陽張掖北地武威
武都自去年正月已来地百八十震山谷坼裂壊敗城
市殺害民庶夷狄叛逆賦役重數内外怨曠罹咎歎息
其遣光禄大夫案行宣暢恩澤惠此下民勿為煩擾三
月庚子沛王廣薨領護羌校尉衛琚追討叛羌破之南
郡江夏盜賊寇掠城邑州郡討平之夏四月使匈奴中
郎將馬寔擊南匈奴左部破之於是胡羌烏桓悉詣寔
降辛巳立皇子炳為皇太子改元建康大赦天下賜人
爵各有差秋七月丙午清河王延平薨八月揚徐盜賊
范容周生等寇掠城邑遣御史中丞馮赦督州郡兵討
之庚午帝崩於玉堂前殿時年三十遺詔無起寢廟歛
以故服珠玉玩好皆不得下
順帝永建六年陽嘉四年永和六年漢安二年建
康一年即位十九年
孝冲皇帝諱炳順帝之子也母曰虞貴人建康元年立
為皇太子其年八月庚午即皇帝位年二歲尊皇后曰
皇太后太后臨朝丁丑以太尉趙峻為太傅大司農李
固為太尉參錄尚書事九月丙午葬孝順皇帝於憲陵
廟曰敬宗是日京師及太原鴈門地震三郡水涌土裂
庚戌詔三公特進侯卿校尉舉賢良方正幽逸修道之
士各一人百僚皆上封事己未九江太守邱騰有罪下
獄死揚州刺史尹耀九江太守鄧顯討賊范容等於歴
陽軍敗耀顯為賊所殁冬十月日南蠻夷攻燒城邑交
阯刺史夏方招誘降之壬申常山王儀薨己卯零陵太
守劉康坐殺無辜下獄死十一月九江盜賊徐鳳馬勉
等稱無上將軍攻燒城邑己酉令郡國中都官繋囚減
死一等徙邊謀反大逆不用此令十二月九江賊黃虎
等攻合肥是歲羣盜發憲陵護羌校尉趙冲追擊叛羌
於鸇陰河戰死
永嘉元年春正月戊戌帝崩於玉堂前殿年三歲清河
王蒜徵至京師
冲帝永嘉一年
孝質皇帝諱纘肅宗元孫曾祖父千乘貞王伉祖父樂
安夷王寵父渤海孝王鴻母陳夫人冲帝不豫大將軍
梁冀徵帝到洛陽都亭及冲帝崩皇太后與冀定策禁
中丙辰使冀持節以王青蓋車迎帝入南宫丁巳封為
建平侯其日即皇帝位年八歲己未葬孝冲皇帝於懷
陵廣陵賊張嬰等復反攻殺堂邑江都長九江賊徐鳳
等攻殺曲陽東城長甲申謁高廟乙酉謁光武廟二月
豫章太守虞續坐贓下獄死乙酉大赦天下賜人爵及
粟帛各有差還王侯所削戶邑彭城王道薨叛羌詣左
馮翊梁竝降三月九江賊馬勉稱皇帝九江都尉滕撫
討馬勉范容周生大破斬之夏四月壬申雩庚辰濟北
王安薨丹陽賊陸宫等圍城燒亭寺丹陽太守江漢擊
破之五月甲午皇太后詔以自春涉夏大旱炎赫比日
隂雲還復開霽將由二千石令長不崇寬和而為苛刻
所致其令中都官繋囚罪非殊死考未竟者一切任出
以須立秋郡國有名山大澤能興雲雨者二千石長吏
各潔齋請禱竭誠盡禮又兵役連年死亡流離或支骸
不歛或停棺莫收朕甚愍焉今遣使者案行若無家屬
及貧無資者隨宜賜䘏以慰孤魂是月下邳人謝安應
募擊徐鳳等斬之丙辰詔曰孝殤皇帝雖不永休祚而
即位踰年君臣禮成孝安皇帝承襲統業而前世遂令
恭陵在康陵之上先後相踰失其次序非所以奉祖宗
之重垂無窮之制昔定公追正順祀春秋善之其令恭
陵次康陵憲陵次恭陵以序親秩為萬世法六月鮮卑
寇代郡秋七月庚寅阜陵王代薨廬江盜賊攻尋陽又
攻盱台滕撫遣司馬王章擊破之九月戊戍太傅趙峻
薨冬十一月己丑南陽太守韓昭坐贓下獄死丙午中
郎將滕撫擊廣陵賊張嬰破之丁未中郎將趙序坐事
棄市歴陽賊華孟自稱黑帝攻殺九江太守楊岑滕撫
率諸將擊孟等大破斬之
本初元年春正月丙申詔以方春東作育微敬始其勅
有司罪非殊死且勿案騐以崇在寬壬子廣陵太守王
喜坐討賊逗留下獄死二月庚辰詔曰九江廣陵二郡
數離寇害殘夷尤甚生者失其資業死者委尸原野其
調比郡見穀出稟窮弱收葬枯骸務加理䘏以稱朕意
夏四月庚辰令郡國舉眀經年五十以上七十以下詣
太學自大將軍至六百石皆遣子受業歲滿課試以高
第五人補郎中次五人太子舍人又千石六百石四府
掾屬三署郎四姓小侯先能通經者各令隨家法其高
第者上名牒當以次賞進五月庚寅徙樂安王為渤海
王海水溢戊申使謁者案行收葬樂安北海人為水所
漂沒死者又禀給貧羸庚戌太白犯熒惑六月丁巳大
赦天下賜民爵及粟帛各有差閏月甲申大將軍梁冀
潛行鴆弑帝崩於玉堂前殿年九歲丁亥太尉李固免
戊子司徒胡廣為太尉司空趙戒為司徒與梁冀參錄
尚書事太僕袁湯為司空
質帝本初一年
孝桓皇帝諱志肅宗曾孫也祖父河間孝王開父蠡吾
侯翼母匽氏翼卒帝襲爵為侯本初元年梁太后徵帝
到夏門亭將妻以女弟會質帝崩太后遂與兄大將軍
冀定策禁中閏月庚寅使冀持節以王青蓋車迎帝入
南宫其日即皇帝位時年十五太后猶臨朝政秋七月
乙卯葬孝質皇帝於静陵齊王喜薨辛巳謁高廟光武
廟丙戌詔曰孝廉廉吏皆當典城牧民禁姦舉善興化
之本恒必由之今選舉乖錯害及元元深惟蠲滌貪穢
以祈休祥其令秩滿百戶十歲以上有殊才異行乃得
參選贓吏子孫不得察舉杜絶邪偽請託之原令廉白
守道者得信其操各眀守所司以觀厥後九月戊戌追
尊皇祖河間孝王曰孝穆皇夫人趙氏曰孝穆皇后皇
考蠡吾侯曰孝崇皇冬十月甲午尊皇母匽氏為孝崇
博園夫人
建和元年春正月辛亥朔日有食之詔三公九卿校尉
各言得失戊午大赦天下賜吏更勞一歲男子爵人二
級為父後及三老孝悌力田人二級鰥寡孤獨篤癃貧
不能自存者粟人五斛貞婦帛人三匹灾害所傷什四
以上勿收田租其不滿者以實除之二月荆揚二州人
多餓死遣四府掾分行賑給沛國言黃龍見譙夏四月
庚寅京師地震詔大將軍公卿校尉舉賢良方正能直
言極諫者各一人又命列侯將大夫御史謁者千石六
百石博士議郎郎官各上封事指陳得失又詔大將軍
公卿郡國舉至孝篤行之士各一人壬辰詔州郡不得
廹脅驅逐長吏長吏贓滿三十萬而不糾舉者刺史二
千石以縱避為罪若有擅相假印綬者與殺人同棄市
論丙午詔郡國繋囚減死罪一等勿笞唯謀反大逆不
用此書又詔曰比起陵塋彌歴時歲力役既廣徒隸尤
勤頃雨澤不降密雲復散儻或在兹其令徒作陵者減
刑咎六月是月立阜陵王代兄勃遒亭侯便為阜陵王
郡國六地裂水涌井溢芝草生中黃藏府六月太尉胡
廣罷太司農杜喬為太尉秋七月勃海王鴻薨立弟蠡
吾侯悝為勃海王乙未立皇后梁氏九月丁卯京師地
震太尉杜喬免冬十月司徒趙戒為太尉司空袁湯為
司徒前太尉胡廣為司空十一月濟隂言有五色大鳥
見于已氏戊午減天下死罪一等戌邊清河劉文反殺
國相謝暠欲立清河王蒜為天子事覺伏誅蒜坐貶為
尉氏侯徙桂陽自殺前太尉李固杜喬皆下獄死陳留
盜賊李堅自稱皇帝伏誅
二年春正月甲子皇帝加元服庚子大赦天下賜河間
勃海二王黃金各百斤彭城諸國王各五十斤公主大
將軍三公特進侯中二千石二千石將大夫郎吏從官
四姓及梁鄧小侯諸夫人以下帛各有差年八十以上
賜米酒肉九十以上加帛二匹綿三斤三月戊辰帝從
皇太后幸大將軍梁冀府白馬羌寇廣漢屬國殺長吏
益州刺史率板楯蠻討破之夏四月丙子封帝弟顧為
平原王奉孝崇皇祀尊孝崇皇夫人馬氏為孝崇園貴
人嘉禾生大司農帑藏五月癸丑北宫掖廷中德陽殿
及左掖門火車駕移幸南宮六月改清河為甘陵立安
平王得子經侯理為甘陵王秋七月京師大水河東生
木連理冬十月長平陳景自號黃帝子署置官屬又南
頓管伯亦稱真人並圖舉兵悉伏誅
三年春三月甲申彭城王定薨夏四月丁卯晦日有蝕
之五月乙亥詔以日食之故自永建元年迄於今歲凡
諸妖惡支親從坐及吏民減死徙邊者悉歸本郡唯沒
入者不從此令六月庚子詔大將軍三公特進侯其與
校尉舉賢良方正能直言極諫之士各一人乙卯震憲
陵寢屋秋七月庚申廉縣雨肉八月乙丑有星孛於天
市京師大火九月己卯地震庚寅地又震詔死罪以下
及亡者贖各有差郡國五山崩冬十月太尉趙戒免司
徒袁湯為太尉大司農河内張歆為司徒十一月甲申
詔曰朕攝政失中災眚連仍今京師厮舍死者相枕郡
縣阡陌處處有之甚違周文掩胔之義其有家屬而貧
無以葬者給直人三千喪主布三疋若無親屬可於官
壖地葬之表識姓名為設祠祭又徒在作部疾病致醫
藥死亡厚埋藏民有不能自振及流移者禀穀如科州
郡檢察務崇恩施以康我民
和平元年春正月甲子大赦天下改元和平己亥太后
詔復政於皇帝二月扶風妖賊裴優自稱皇帝伏誅甲
寅皇太后梁氏崩三月車駕徙幸北宮甲午葬順烈皇
后夏五月庚辰尊博園匽貴人曰孝崇皇后秋七月梓
潼山崩冬十一月減天下死罪一等徙邊戍
元嘉元年春正月京師疾疫使光禄大夫將醫藥案行
癸酉大赦天下改元元嘉二月九江廬江大疫甲午河
間王建薨夏四月己丑安平王得薨京師旱任城梁國
飢民相食司徒張歆罷光禄勲吳雄為司徒秋七月武
陵蠻叛冬十月司空胡廣罷十一月辛巳京師地震閏
月庚午任城王崇薨太常黃瓊為司空
二年春正月西域長史王敬為于闐國所殺丙辰京師
地震夏四月甲寅孝崇皇后匽氏崩庚午常山王豹薨
五月辛夘葬孝崇皇后於博陵秋七月庚辰日有食之
八月濟隂言黃龍見句陽金城言黃龍見允街冬十月
乙亥京師地震十一月司空黃瓊免十二月特進趙戒
為司空右北平太守和旻坐贓下獄死
永興元年春二月張掖言白鹿見三月丁亥幸鴻池夏
五月丙申大赦天下改元永興丁酉濟南王廣薨無子
國除秋七月郡國三十二蝗河水溢百姓飢窮流冗道
路至有數十萬戶冀州尤甚詔在所賑給乏絶安慰居
業冬十月太尉袁湯免太常胡廣為太尉司徒吴雄罷
司空趙戒免以太僕黃瓊為司徒光禄勲房植為司空
十一月丁丑詔減天下死罪一等徙邊戌是歲武陵太
守應奉招誘叛蠻降之
二年春正月甲午大赦天下二月辛丑初聽刺史二千
石行三年喪服癸卯京師地震詔公卿校尉舉賢良方
正能直言極諫者各一人詔以灾異比見自今輿服制
度有踰侈長飾者皆宜損省郡縣務存儉約申眀舊令
如永平故事六月彭城泗水增長逆流詔司隸校尉部
刺史曰蝗災為害水變仍至五穀不登人無宿儲其令
所傷郡國種蕪菁以助人食京師蝗東海胊山崩九月
丁卯朔日有食之詔曰朝政失中雲漢作旱郡縣當為
飢餒者儲天下一家穀不糜爛則為國寳其令郡國不
得賣酒祠祀裁足太尉胡廣免司徒黃瓊為太尉閏月
光禄勲尹頌為司徒減天下死罪一等徙邊戌蜀郡李
伯詐稱宗室當立為太初皇帝伏誅冬十月甲辰校獵
上林苑遂至函谷關賜所過道傍年九十以上錢各有
差泰山琅邪賊公孫舉等反叛殺長吏
永壽元年春正月戊申大赦天下改元永壽二月司隸
冀州飢人相食勅州郡賑給貧弱若王侯吏民有積穀
者一切貸得十分之三以助稟貸其百姓吏民者以其
見錢雇直王侯須新租乃償夏四月白烏見齊國六月
洛水溢壊鴻德苑南陽大水司空房植免太常韓縯為
司空詔泰山琅邪遇賊者勿收租賦復更算三年又詔
被水死流失屍骸者令郡縣鉤求收葬及所唐突壓溺
物故七歲以上賜錢人二千壊敗廬舍亡失穀食尤貧
者稟人二斛巴郡益州郡山崩秋七月初置泰山琅邪
都尉官南匈奴左臺且渠伯德等叛寇美稷安定屬國
都尉張奐討除之
二年春正月初聽中官得行三年服二月甲申東海王
臻薨三月蜀郡屬國夷叛秋七月鮮卑寇雲中泰山賊
公孫舉等寇青兖徐三州遣中郎將叚熲討破斬之冬
十一月置太官右監丞官十二月京師地震
三年春正月己未大赦天下夏四月九真蠻夷叛太守
兒式討之戰殁遣九真都尉魏朗擊破之復屯據日南
閏月庚辰晦日有食之六月初以小黃門為守宫令置
冗從右僕射官京師蝗秋七月河東地裂冬十一月司
徒尹頌薨長沙蠻叛寇益陽司空韓縯為司徒太常北
海孫朗為司空
延熹元年春三月乙酉初置鴻德苑令夏五月己酉大
會公卿以下賞賜各有差甲戌晦日有食之京師蝗六
月戊寅大赦天下改元延熹丙戌分中山置博陵郡以
奉孝崇皇園陵大雩秋七月己巳雲陽地裂甲子太尉
黃瓊免太常胡廣為太尉冬十月校獵廣成遂幸上林
苑十二月鮮卑寇邊使匈奴中郎將張奐率南單于擊
破之
二年春二月鮮卑寇鴈門己亥阜陵王便薨蜀郡夷寇
蠶陵殺縣令三月復斷刺史二千石行三年喪夏京師
雨水六月鮮卑寇遼東秋七月初造顯陽苑置丞丙午
皇后梁氏崩乙丑葬懿獻皇后於懿陵大將軍梁冀謀
為亂八月丁丑帝御前殿詔司隸校尉張彪將兵圍冀
第收大將軍印綬冀與妻皆自殺衛尉梁淑河南尹梁
允屯騎校尉梁讓越騎校尉梁忠長水校尉梁戟等及
中外宗親數十人皆伏誅太尉胡廣坐免司徒韓縯司
空孫朗下獄壬午立皇后鄧氏追廢懿陵為貴人冢詔
曰梁冀奸㬥濁亂王室孝質皇帝聰敏早茂冀心懷忌
畏私行殺毒永樂皇后親尊莫二冀又遏絶禁還京師
使朕離母子之愛隔顧復之恩禍害深大罪釁日滋頼
宗廟之靈及中常侍單超徐璜具瑗左悺唐衡尚書令
尹勲等激憤建策内外協同漏刻之間桀逆梟夷斯誠
社稷之祐臣下之力宜班慶賞以酬忠勲其封超等五
人為縣侯勲等七人為亭侯於是舊故恩私多受封爵
大司農黃瓊為太尉光禄大夫中山祝恬為司徒大鴻
臚梁國盛允為司空初置祕書監官冬十月壬申行幸
長安乙酉幸未央宫甲午祠高廟十一月庚子遂有事
十一陵壬寅中常侍單超為車騎將軍十二月己巳至
自長安賜長安民粟人十斛園陵人五斛行所過縣三
斛燒當等八種羌叛寇隴右護羌校尉叚熲追擊於羅
亭破之天竺國来獻
三年春正月丙申大赦天下丙午車騎將軍單超薨閏
月燒當羌叛寇張掖護羌校尉叚熲追擊於積石大破
之白馬令李雲坐直諫下獄死夏四月上郡言甘露降
五月甲戌漢中山崩六月辛丑司徒祝恬薨秋七月司
空盛允為司徒太常虞放為司空長沙蠻寇郡界九月
泰山琅邪賊勞丙等復叛寇掠百姓遣御史中丞趙某
持節督州郡討之丁亥詔無事之官權絶奉豐年如故
冬十一月日南蠻賊率衆詣郡降勒姐羌圍允街叚熲
擊破之泰山賊叔孫無忌攻殺都尉侯章十二月遣中
郎將宋資討破之武陵蠻寇江陵車騎將軍馮緄討之
皆降散荆州刺史度尚討長沙蠻平之
四年春正月辛酉南宫嘉德殿火戊子丙署火大疫三
月壬辰武庫火司徒盛允免大司農种暠為司徒三月
省冗從右僕射官太尉黃瓊免夏四月太常劉矩為太
尉甲寅封河間王開子博為任城王五月辛酉有星孛
於心丁卯原陵長壽門火己卯京師雨雹六月京兆扶
風及涼州地震庚子岱山及博尤来山並頽裂己酉大
赦天下司空虞放免前太尉黃瓊為司空犍為屬國夷
寇鈔百姓益州刺史山昱擊破之零吾羌與先零諸種
並叛寇三輔秋七月京師雩減公卿以下奉貸王侯半
租占賣關内侯虎賁羽林緹騎營士五大夫錢各有差
九月司空黃瓊免大鴻臚劉寵為司空冬十月天竺國
来獻南陽黃武與襄城惠得昆陽樂季訞言相署皆伏
誅先零沈氐羌與諸種羌寇并涼二州十一月中郎將
皇甫規擊破之十二月夫餘王遣使来獻
五年春正月省太官右監丞壬午南宫丙署火三月沈
氐羌寇張掖酒泉壬午濟北王次薨夏四月長沙賊起
寇桂陽蒼梧驚馬逸象突入宫殿乙丑恭陵東闕火戊
辰虎賁掖門火己巳太學西門自壊五月康陵園寢火
長沙零陵賊起攻桂陽蒼梧南海交阯遣御史中丞盛
脩督州郡討之不克乙亥京師地震詔公卿各上封事
甲申中藏府丞禄署火秋七月己未南宫承善闥火鳥
吾羌寇漢陽隴西金城諸郡兵討破之八月庚子詔減
虎賁羽林住寺不任事者半奉勿與冬衣其公卿以下
給冬衣之半艾縣賊焚燒長沙郡縣寇益陽殺令又零
陵蠻亦叛寇長沙己夘罷琅邪都尉官冬十月武陵蠻
叛寇江陵南郡太守李肅坐奔北棄市辛丑以太常馮
緄為車騎將軍討之假公卿以下奉又換王侯租以助
軍糧出濯龍中藏錢還之十一月馮緄大破叛蠻於武
陵京兆虎牙都尉宗謙坐贓下獄死滇那羌寇武威張
掖酒泉太尉劉矩免太常楊秉為太尉
六年春二月戊午司徒种暠薨三月戊戌大赦天下衛
尉潁川許栩為司徒夏四月辛亥康陵東署火五月鮮
卑寇遼東屬國秋七月甲申平陵園寢火桂陽盜賊李
研等寇郡界武陵蠻復叛太守陳奉與戰大破降之隴
西太守孫羌討滇那羌破之八月車騎將軍馮緄免冬
十月丙辰校獵廣成遂幸函谷關上林苑十一月司空
劉寵免南海賊寇郡界十二月衛尉周景為司空
七年春正月庚寅沛王榮薨三月癸亥隕石於鄠夏四
月丙寅梁王成薨五月己丑京師雨雹秋七月辛卯趙
王乾薨野王山上有死龍荆州刺史度尚擊零陵桂陽
盜賊及蠻夷大破平之冬十月壬寅南巡狩庚申幸章
陵祠舊宅遂有事於園廟賜守令以下各有差戊辰幸
雲夢臨漢水還幸新野公主魯哀王壽張敬侯廟護羌
校尉叚熲擊當煎羌破之十二月辛丑車駕還宫
八年春正月遣中常侍左悺之苦縣祠老子渤海王悝
謀反降為廮陶王丙申晦日有食之詔公卿校尉舉賢
良方正己酉南宫嘉德署黃龍見千秋萬歲殿火太僕
左稱有辠自殺癸亥皇后鄧氏廢河南尹鄧萬世虎賁
中郎將鄧會下獄死護羌校尉叚熲擊䍐姐羌破之三
月辛巳大赦天下夏四月甲寅安陵園寢火丁巳壊郡
國諸房祀濟陰東郡濟北河水清五月壬申罷泰山都
尉官丙戍太尉楊秉薨丙辰緱氏地裂桂陽胡蘭朱蓋
等復反攻沒郡縣轉寇零陵零陵太守陳球拒之遣中
郎將度尚長沙太守抗徐等擊蘭蓋大破斬之蒼梧太
守張叙為賊所執又桂陽太守任允背敵畏懦皆棄市
閏月甲午南宮長秋和歡殿鉤楯掖庭朔平署火六月
叚熲擊當煎羌於湟中大破之秋七月太中大夫陳蕃
為太尉八月戊辰初令郡國有田者畝歛稅錢九月丁
未京師地震冬十月司空周景免太常劉茂為司空辛
巳立貴人竇氏為皇后勃海妖賊蓋登等稱太上皇帝
有玉印珪璧鐡劵相署置皆伏誅十一月壬子德陽殿
西閤黃門北寺火延及廣義神虎門燒殺人使中常侍
管霸之苦縣祠老子
九年春正月辛亥朔日有食之詔公卿校尉郡國舉至
孝沛國戴異得黃金印無文字遂與廣陵人龍尚等共
祭井作符書稱太上皇伏誅己酉詔曰比歲不登人多
飢窮又有水旱疾疫之困盜賊徵發南州尤甚其令大
司農絶今歲調度徵求及前年所調未畢者勿復收責
其灾旱盜賊之郡勿收租餘郡悉半入三月癸巳京師
有火光轉行人相驚譟司隸豫州飢死者什四五至有
滅戶者遣三府掾賑禀之陳留太守韋毅坐贓自殺夏
四月濟陰東郡濟北平原河水清司徒許栩免五月太
常胡廣為司徒六月南匈奴及烏桓鮮卑寇緣邊九郡
秋七月沈氐羌寇武威張掖詔舉武猛三公各二人卿
校尉各一人太尉陳蕃免庚午祠黃老於濯龍宫遣使
匈奴中郎將張奐擊南匈奴烏桓鮮卑九月光禄勲周
景為太尉南陽太守成瑨太原太守劉質並以譖棄市
司空劉茂免大秦國王遣使奉獻冬十二月洛城傍竹
栢枯傷光禄勲汝南宣酆為司空南匈奴烏桓率衆詣
張奐降司隸校尉李膺等二百餘人受誣為黨人並坐
下獄書名王府
永康元年春正月先零羌寇三輔中郎將張奐討平之
當煎羌寇武威護羌校尉叚熲追擊於鸞鳥大破之西
羌悉平夫餘王寇元菟太守公孫域與戰破之夏四月
先零羌寇三輔五月丙申京師及上黨地裂廬江賊起
寇郡界壬子晦日有食之詔公卿校尉舉賢良方正六
月庚申大赦天下悉除黨錮改元永康丙寅阜陵王統
薨秋八月魏郡言嘉禾生甘露降巴郡言黃龍見六州
大水渤海海溢詔州郡溺死者七歲以上錢人二千一
家皆被害者悉為收歛其亡失穀食禀人三斛冬十月
先零羌寇三輔使匈奴中郎將張奐擊破之十一月西
河言白兔見十二月壬申復癭陶王悝為渤海王丁丑
帝崩於德陽前殿年三十六戊寅尊皇后曰皇太后太
后臨朝是歲復博陵河間二郡比豐沛
桓帝建和三年和平一年元嘉二年永興二年永
壽三年延熹九年永康一年即位二十一年
孝靈皇帝諱宏肅宗元孫也曾祖河間孝王開祖淑父
萇世封解瀆亭侯帝襲侯爵母董夫人桓帝崩無子皇
太后與父城門校尉竇武定策禁中使守光禄大夫劉
儵持節將左右羽林至河間奉迎
建寧元年春正月壬午城門校尉竇武為大將軍己亥
帝到夏門亭使竇武持節以王青蓋車迎入殿中庚子
即皇帝位年十二改元建寧以前太尉陳蕃為太傅與
竇武及司徒胡廣參錄尚書事使護羌校尉叚熲討先
零羌二月辛酉葬孝桓皇帝於宣陵廟曰威宗庚午謁
高廟辛未謁世祖廟大赦天下賜民爵及帛各有差叚
熲大破先零羌於逢義山閏月甲午追尊皇祖為孝元
皇夫人夏氏為孝元皇后考為孝仁皇夫人董氏為慎
園貴人夏四月戊辰太尉周景薨司空宣酆免長樂衛
尉王暢為司空五月丁未朔日有食之詔公卿以下各
上封事及郡國守相舉有道之士各一人又故刺史二
千石清高有遺惠為衆所歸者皆詣公車太中大夫劉
矩為太尉六月京師雨水秋七月破羌將軍叚熲復破
先零羌於涇陽八月司空王暢免宗正劉寵為司空九
月丁亥中常侍曹節矯詔誅太傅陳蕃大將軍竇武及
尚書令尹勲侍中劉瑜屯騎校尉馮述皆夷其族皇太
后遷於南宮司徒胡廣為太傅錄尚書事司空劉寵為
司徒大鴻臚許栩為司空冬十月甲辰晦日有食之令
天下繋囚罪未決入縑贖各有差十一月太尉劉矩免
太僕沛國聞人襲為太尉十二月鮮卑及濊貊寇幽并
二州
二年春正月丁丑大赦天下三月乙巳尊慎園董貴人
為孝仁皇后夏四月癸巳大風雨雹詔公卿以下各上
封事五月太尉聞人襲罷司空許栩免六月司徒劉寵
為太尉太常許訓為司徒太僕長沙劉囂為司空秋七
月破羌將軍叚熲大破先零羌於射虎塞外谷東羌悉
平九月江夏蠻叛州郡討平之丹陽山越賊圍太守陳
夤夤擊破之冬十月丁亥中常侍侯覽諷有司奏前司
空虞放太僕杜密長樂少府李膺司隸校尉朱瑀潁川
太守巴肅沛相荀翌河内太守魏朗山陽太守翟超等
皆為鉤黨下獄死者百餘人妻子徙邊諸附從者錮及
五屬制詔州郡大舉鉤黨於是天下豪傑及儒學行義
者一切結為黨人庚子晦日有食之十一月太尉劉寵
免太僕郭禧為太尉鮮卑寇并州是歲長樂太僕曹節
為車騎將軍百餘日罷
三年春正月河内人婦食夫河南人夫食婦三月丙寅
晦日有食之夏四月太尉郭禧罷太中大夫聞人襲為
太尉秋七月司空劉囂罷八月大鴻臚橋元為司空九
月執金吾董寵下獄死冬濟南賊起攻東平陵鬱林烏
滸民相率内屬
四年春正月甲子帝加元服大赦天下賜公卿以下各
有差唯黨人不赦二月癸卯地震海水溢河水清三月
辛酉朔日有食之太尉聞人襲免太僕李咸為太尉詔
公卿至六百石各上封事大疫使中謁者巡行致醫藥
司徒許訓免司空橋元為司徒夏四月太常来艷為司
空五月河東地裂雨雹山水暴出秋七月司空来艷免
癸丑立貴人宋氏為皇后司徒橋元免太常宗俱為司
空前司空許栩為司徒冬鮮卑寇并州
熹平元年春三月壬戌太傅胡廣薨夏五月己巳大赦
天下改元熹平長樂太僕侯覽有罪自殺六月京師雨
水癸巳皇太后竇氏崩秋七月甲寅葬桓思皇后宦官
諷司隸校尉叚熲捕繋太學諸生千餘人冬十月渤海
王悝被誣謀反丁亥悝及妻子皆自殺十一月會稽人
許生自稱越王寇郡縣遣揚州刺史臧旻丹陽太守陳
夤討破之十二月司徒許栩罷大鴻臚袁隗為司徒鮮
卑寇并州是歲甘陵王恢薨
二年春正月大疫使使者巡行致醫藥丁丑司空宗俱
薨二月壬午大赦天下以光禄勲楊賜為司空三月太
尉李咸免夏五月以司隸校尉叚熲為太尉沛相師遷
坐誣罔國王下獄死六月北海地震東萊北海海水溢
秋七月司空楊賜免太常潁川唐珍為司空冬十二月
日南徼外國重譯貢獻太尉叚熲罷鮮卑寇幽并二州
癸酉晦日有食之
三年春正月夫餘國遣使貢獻二月己巳大赦天下太
常陳耽為太尉三月中山王暢薨無子國除夏六月封
河間王利子康為濟南王奉孝仁皇祀秋洛水溢冬十
月癸丑令天下繋囚罪未決入縑贖十一月揚州刺史
臧旻率丹陽太守陳夤大破許生於會稽斬之任城王
博薨十二月鮮卑寇北地北地太守夏育追擊破之鮮
卑又寇并州司空唐珍罷永樂少府許訓為司空
四年春三月詔諸儒正五經文字刻石立於太學門外
封河間王建孫佗為任城王夏四月郡國七大水五月
丁卯大赦天下延陵園災遣使者持節告祠延陵鮮卑
寇幽州六月弘農三輔螟遣守宫令之鹽穿渠為民興
利令郡國遇災者減田租之半其傷害什四以上勿收
責冬十月丁巳令天下繋囚罪未決入縑贖拜冲帝母
虞美人為憲園貴人質帝母陳夫人為渤海孝王妃改
平準為中準使宦者為令列於内署自是諸署悉以閹
人為丞令
五年夏四月癸亥大赦天下益州郡夷叛太守李顒討
平之復崇高山名為嵩高山大雩使侍御史行詔獄亭
部理冤枉原輕繋休囚徒五月太尉陳耽罷司空許訓
為太尉閏月潁川太守曹鸞坐訟黨人棄市詔黨人門
生故吏父兄子弟在位者皆免官禁錮六月壬戌太常
南陽劉逸為司空秋七月許訓罷光禄勲劉寬為太尉
冬十月壬午御殿後槐樹自拔倒豎司徒袁隗罷十一
月丙戌光禄大夫楊賜為司徒十二月甘陵王定薨試
太學生年六十以上百餘人除郎中太子舍人至王家
郎郡國文學吏是歲鮮卑寇幽州沛國言黃龍見譙
六年春正月辛巳大赦天下二月南宫平城門及武庫
東垣屋自壊夏四月大旱七州蝗鮮卑寇三邊市賈民
為宣陵孝子者數十人皆除太子舍人秋七月司空劉
逸免衛尉陳球為司空八月遣破鮮卑中郎將田晏出
雲中使匈奴中郎將臧旻與南單于出鴈門護烏桓校
尉夏育出高柳並伐鮮卑晏等大敗冬十月癸丑朔日
有食之太尉劉寬免帝臨辟雍辛丑京師地震辛亥令
天下繋囚罪未決入縑贖十一月司空陳球免十二月
甲寅太常河南孟戫為太尉庚辰司徒楊賜免太常陳
耽為司空鮮卑寇遼西永安太僕王旻下獄死
光和元年春正月合浦交阯烏滸蠻叛招引九真日南
民攻沒郡縣太尉孟戫罷二月辛亥朔日有食之癸丑
光禄勲陳國袁滂為司徒己未地震始置鴻都門學生
三月辛丑大赦天下改元光和太常常山張顥為太尉
夏四月丙辰地震侍中寺雌雞化為雄司空陳耽免太
常来艷為司空五月壬午有白衣人入德陽殿門亡去
不獲六月丁丑有黑氣墮所御温德殿庭中秋七月壬
子青虹見御坐玉堂後殿庭中八月有星孛於天市九
月太尉張顥罷太常陳球為太尉司空来豔罷冬十月
屯騎校尉袁逢為司空皇后宋氏廢后父執金吾豔下
獄死丙子晦日有食之十一月太尉陳球免十二月丁
巳光禄大夫橋元為太尉是歲鮮卑寇酒泉京師馬生
人初開西邸賣官自關内侯虎賁羽林入錢各有差私
令左右賣公卿公千萬卿五百萬
二年春大疫使常侍中謁者巡行致醫藥三月司徒袁
滂免大鴻臚劉郃為司徒乙丑太尉橋元罷太中大夫
叚熲為太尉京師地震司空袁逢罷太常張濟為司空
夏四月甲戌朔日有食之辛巳中常侍王甫及太尉叚
熲並下獄死丁酉大赦天下諸黨人禁錮小功以下皆
除之東平王端薨五月衛尉劉寬為太尉秋七月使匈
奴中郎將張脩有罪下獄死冬十月甲申司徒劉郃永
樂少府陳球衛尉陽球步兵校尉劉納謀誅宦者事泄
皆下獄死巴郡板楯蠻叛遣御史中丞蕭瑗督益州刺
史討之不克十二月光禄勲楊賜為司徒鮮卑寇幽并
二州是歲河間王利薨洛陽女子生兒兩頭四臂
三年春正月癸酉大赦天下二月公府駐駕廡自壊三
月梁王元薨夏四月江夏蠻叛六月詔公卿舉能通尚
書毛詩左氏穀梁春秋各一人悉除議郎秋表是地震
涌水出八月令繋囚罪未決入縑贖各有差冬閏月有
星孛於狼弧鮮卑寇幽并二州十二月己巳立貴人何
氏為皇后是歲作罼圭靈昆苑
四年春正月初置騄驥廐丞領受郡國調馬豪右辜㩁
馬一匹至二百萬二月郡國上芝英草夏四月庚子大
赦天下交阯刺史朱雋討交阯合浦烏滸蠻破之六月
庚辰雨雹秋七月河南言鳳凰見新城羣鳥隨之賜新
城令及三老力田帛各有差九月庚寅朔日有食之太
尉劉寬免衛尉許戫為太尉閏月辛酉北宫東掖庭永
巷署災司徒楊賜罷冬十月太常陳耽為司徒鮮卑寇
幽并二州是歲帝作列肆於後宫使諸采女販賣更相
盜竊争鬭帝著商估服飲宴為樂又於西園弄狗著進
賢冠帶綬又駕四驢帝躬自操轡驅馳周旋京師轉相
放效
五年春正月辛未大赦天下二月大疫三月司徒陳耽
免夏四月旱太常袁隗為司徒五月庚申永樂宮署災
秋七月有星孛於太微巴郡板楯蠻詣太守曹謙降癸
酉令繋囚罪未決入縑贖八月起四百尺觀於阿亭道
冬十月太尉許戫罷太常楊賜為太尉校獵上林苑歴
函谷關遂巡狩於廣成苑十二月還幸太學
六年春正月日南徼外國重譯貢獻二月復長陵縣比
豐沛三月辛未大赦天下夏大旱秋金城河水溢五原
山岸崩始置圃囿署以宦者為令冬東海東莱琅邪井中
冰厚尺餘大有年
中平元年春二月鉅鹿人張角自稱黃天其部帥有三
十六萬皆着黃巾同日反叛安平甘陵人各執其王以
應之三月戊申以河南尹何進為大將軍將兵屯都亭
置八關都尉官壬子大赦天下黨人還諸徙者唯張角
不赦詔公卿出馬弩舉列將子弟及吏民有明戰陣之
略者詣公車遣北中郎將盧植討張角左中郎將皇甫
嵩右中郎將朱雋討潁川黃巾庚子南陽黃巾張曼成
攻殺郡守褚貢夏四月太尉楊賜免太僕弘農鄧盛為
太尉司空張濟罷大司農張温為司空朱雋為黃巾波
才所敗侍中向栩張鈞坐言宦者下獄死汝南黃巾敗
太守趙謙於邵陵廣陽黃巾殺幽州刺史郭勲及太守
劉衛五月皇甫嵩朱雋復與波才等戰於長社大破之
六月南陽太守秦頡擊張曼成斬之交阯屯兵執刺史
及合浦太守来達自稱柱天將軍遣交阯刺史賈琮討
平之皇甫嵩朱雋大破汝南黃巾於西華詔嵩討東郡
朱雋討南陽盧植破黃巾圍張角於廣宗宦官誣奏植
抵罪遣中郎將董卓攻張角不克洛陽女子生兒兩頭
共身秋七月巴郡妖巫張脩反寇郡縣河南尹徐灌下
獄死八月皇甫嵩與黃巾戰於倉亭獲其帥乙巳詔皇
甫嵩北討張角九月安平王續有罪誅國除冬十月皇
甫嵩與黃巾賊戰於廣宗獲張角弟梁角先死乃戮其
屍以皇甫嵩為左車騎將軍十一月皇甫嵩又破黃巾
於下曲陽斬張角弟寳湟中義從胡北宮伯玉與先零
羌叛以金城人邊章韓遂為軍帥攻殺護羌都尉伶徵
金城太守陳懿癸巳朱雋拔宛城斬黃巾别帥孫夏詔
減太官珍羞御食一肉廐馬非郊祭之用悉出給軍十
二月己巳大赦天下改元中平是歲下邽王意薨無子
國除郡國生異草備龍蛇鳥獸之形
二年春正月大疫琅邪王據薨二月己酉南宫大災火
半月乃滅己亥廣陽門外屋自壊稅天下田畝十錢黑
山賊張牛角等十餘輩並起所在寇鈔司徒袁隗免三
月廷尉崔烈為司徒北宫伯王等寇三輔遣左車騎將
軍皇甫嵩討之不克夏四月庚戌大風雨雹五月太尉
鄧盛罷太僕河南張延為太尉秋七月三輔螟左車騎
將軍皇甫嵩免八月以司空張温為車騎將軍討北宫
伯玉九月特進楊賜為司空冬十月庚寅司空楊賜薨
光禄大夫許相為司空前司徒陳耽諫議大夫劉陶坐
直言下獄死十一月張温破北宫伯玉於美陽因遣盪
寇將軍周慎追擊之圍榆中又遣中郎將董卓討先零
羌慎卓並不克鮮卑寇幽并二州是歲造萬金堂於西
園洛陽民生兒兩頭四臂
三年春二月江夏兵趙慈反殺南陽太守秦頡庚戌大
赦天下太尉張延罷車騎將軍張温為太尉中常侍趙
忠為車騎將軍復脩玉堂殿鑄銅人四黃鍾四及天禄
蝦蟆又鑄四出文錢五月壬辰晦日有食之六月荆州
刺史王敏討趙慈斬之車騎將軍趙忠罷秋八月懷陵
上有雀萬數悲鳴因鬭相殺冬十月武陵蠻叛寇郡界
郡兵討破之前太尉張延為宦人所譖下獄死十二月
鮮卑寇幽并二州
四年春正月己卯大赦天下二月滎陽賊殺中牟令己
亥南宫内殿罘罳自壊三月河南尹何苗討滎陽賊破
之拜苗為車騎將軍夏四月涼州刺史耿鄙討金城賊
韓遂鄙兵大敗遂寇漢陽漢陽太守𫝊燮戰沒扶風人
馬騰漢陽人王國並叛寇三輔太尉張温免司徒崔烈
為太尉五月司空許相為司徒光禄勲沛國丁宫為司
空六月洛陽民生男兩頭共身漁陽人張純與同郡張
舉舉兵叛攻殺右北平大守劉政遼東太守楊終護烏
桓校尉公綦稠䓁舉兵自稱天子寇幽冀二州秋九月
丁酉令天下繫囚罪未决入縑贖冬十月零陵人觀鵠
自稱平天將軍寇桂陽長沙大守孫堅擊破之十一月
太尉崔烈罷大司農曺嵩為太尉十二月休屠各胡叛
是歲賣關内侯假金印紫綬傳世入錢五百萬
五年春正月休屠各胡寇西河殺郡守邢紀丁酉大赦
天下二月有星孛於紫宫黃巾餘賊郭大䓁起於西河
白波谷寇太原河東三月休屠各胡攻殺并州刺史張
懿遂與南匈奴左部胡合殺其單于夏四月汝南葛陂
黃巾攻沒郡縣太尉曺嵩罷五月永樂少府樊陵為太
尉六月丙寅大風太尉樊陵罷益州黃巾馬相攻殺刺
史郗儉自稱天子又寇巴郡殺郡守趙部益州從事賈
龍擊相斬之郡國七大水秋七月射聲校尉馬日磾為
太尉八月初置西園八校尉司徒許相罷司空丁宫為
司徒光禄勲南陽劉弘為司空衛尉董重為驃騎將軍
九月南單于叛與白波賊寇河東遣中郎將孟益率騎
都尉公孫瓚討漁陽賊張純䓁冬十月壬午御殿後槐
樹自拔倒竪青徐黃巾復起寇郡縣甲子帝自稱無上
將軍曜兵於平樂十一月涼州賊王國圍陳倉右將軍
皇甫嵩救之遣下軍校尉鮑鴻討葛陂黃巾巴郡板楯
蠻叛遣上軍别部司馬趙瑾討平之公孫瓚與張純戰
於石門大破之是歲改刺史新置牧
六年春二月左將軍皇甫嵩大破王國於陳倉三月幽
州牧劉虞購斬漁陽賊張純下軍校尉鮑鴻下獄死夏
四月丙午朔日有食之太尉馬日磾免幽州牧劉虞為
大尉丙辰帝崩於南宫嘉德殿年三十四戊辰皇子辯
即皇帝位年十七尊皇后曰皇太后太后臨朝大赦天
下改元為光熹封皇弟協為渤海王後將軍袁隗為太
傅與大將軍何進參錄尚書事上軍校尉蹇碩下獄五
月辛巳驃騎將軍董重下獄死六月辛亥孝仁皇后董
氏崩辛酉葬孝靈皇帝於文陵雨水秋七月甘陵王忠
薨庚子孝仁皇后歸葬河間慎陵徙渤海王協為陳留
王司徒丁宫罷八月戊辰中常侍張譲段珪䓁殺大將
軍何進於是虎賁中郎將袁術燒東西宫攻宦者庚午
張譲段珪䓁劫少帝及陳留王幸北宫德陽殿何進部
曲將吴匡與車騎將軍何苖戰於朱雀闕下苖敗斬之
辛未司隸校尉袁紹勒兵收偽司隸校尉樊陵河南尹
許相及諸閹人無少長皆斬之讓珪䓁復劫少帝陳留
王走小平津尚書盧植追譲珪䓁斬數人其餘投河而
死帝與陳留王協夜步逐螢光行數里得民家露車共
乘之辛未還宫大赦天下改光熹為昭寧并州牧董卓
殺執金吾丁原司空劉弘免董卓自為司空九月甲戌
董卓廢帝為弘農王六月雨至於是月
靈帝建寧四年熹平六年光和六年中平六年即
位二十二年
孝獻皇帝諱協靈帝中子也母王美人為何皇后所害
中平六年四月少帝即位封帝為渤海王徙封陳留王
九月甲戌即皇帝位年九歲遷皇太后於永安宫大赦
天下改昭寧為永漢丙子董卓殺皇太后何氏初令侍
中給事黃門侍郎員各六人賜公卿以下至黃門侍郎
家一人為郎以補宦官所領諸署侍於殿上乙酉以太
尉劉虞為大司馬董卓自為太尉加鈇鉞虎賁丙戍太
中大夫楊彪為司空甲午豫州牧黃琬為司徒遣使弔
祠故太傅陳蕃大將軍竇武䓁冬十月乙巳葬靈思皇
后白波賊寇河東董卓遣其將牛輔擊之十一月癸酉
董卓為相國十二月戊戍司徒黃琬為太尉司空楊彪
為司徒光禄勲荀爽為司空省扶風都尉置漢安都護
詔除光熹昭寧永漢三號還復中平六年
初平元年春正月山東州郡起兵以討董卓辛亥大赦
天下癸酉董卓殺弘農王白波賊寇東郡二月乙亥太
尉黃琬司徒楊彪免庚辰董卓殺城門校尉伍瓊督軍
校尉周珌以光禄勲趙謙為太尉太僕王允為司徒丁
亥遷都長安董卓驅徙京師百姓悉西入關自留屯畢
圭苑壬辰白虹貫日三月乙巳車駕入長安幸未央宫
己酉董卓焚洛陽宫廟及人家戊午董卓殺太傅袁隗
太僕袁基夷其族夏五月司空荀爽薨六月辛丑光禄
大夫种拂為司空大鴻臚韓融少府隂脩執金吾胡母
班將作大匠吴脩越騎校尉王瓌安集關東後將軍袁
術河内太守王匡各執而殺之唯韓融獲免董卓壊五
銖錢更鑄小錢冬十一月庚戍鎮星熒惑太白合於尾
是歲有司奏和安順桓四帝無功德不宜稱宗又恭懷
敬隠恭愍三皇后並非正嫡不合稱后皆請除尊號制
曰可孫堅殺&KR0878;州刺史王叡又殺南陽太守張咨
二年春正月辛丑大赦天下二月丁丑董卓自為太師
袁術遣將孫堅與董卓將胡軫戰於陽人軫軍大敗董
卓遂發掘洛陽諸帝陵夏四月董卓入長安六月丙戌
地震秋七月司空种拂免光禄大夫濟南淳于嘉為司
空太尉趙謙罷太常馬日磾為太尉九月蚩尤旗見於
角亢冬十月壬戌董卓殺衛尉張温十一月青州黃巾
寇泰山泰山守應劭擊破之黃巾轉寇渤海公孫瓚與
戰於東光復大破之是歲長沙有人死經月復活
三年春正月丁丑大赦天下袁術遣將孫堅攻劉表於
襄陽堅戰歿袁紹及公孫瓚戰於界橋瓚軍大敗夏四
月辛巳誅董卓夷三族司徒王允錄尚書事總朝政遣
使者張种撫慰山東青州黃巾擊殺兖州刺史劉岱於
東平東郡大守曺操大破黃巾於壽張降之五月丁酉
大赦天下丁未征西將軍皇甫嵩為車騎將軍董卓部
曲將李傕郭氾樊稠張濟䓁反攻京師六月戊午陷長
安城太常种拂太僕魯旭大鴻臚周奐城門校尉崔烈
越騎校尉王頎並戰歿吏民死者萬餘人李傕䓁並自
為將軍己未大赦天下李傕殺司隸校尉黃琬甲子殺
司徒王允皆滅其族丙子前將軍趙謙為司徒秋七月
庚子太尉馬日磾為太傅錄尚書事八月遣日磾及太
僕趙岐持節慰撫天下車騎將軍皇甫嵩為太尉司徒
趙謙罷九月李傕自為車騎將軍郭氾後將軍樊稠右
將軍張濟鎮東將軍濟出屯弘農甲申司空淳于嘉為
司徒光禄大夫楊彪為司空並錄尚書事冬十二月太
尉皇甫嵩免光禄大夫周忠為太尉參錄尚書事
四年春正月甲寅朔日有食之丁夘大赦天下三月袁
術殺揚州刺史陳温據淮南長安宣平城門外屋自壊
夏四月癸酉無雲而雷六月扶風大雨雹華山崩裂太
尉周忠免太僕朱雋為太尉錄尚書事下邳賊關宣自
稱天子雨水遣侍御史裴茂訊詔獄原輕繫八月辛丑
天狗西北行九月甲午試儒生四十餘人上第賜位郎
中次太子舍人下第者罷之詔曰孔子歎學之不講不
講則所識日忘今耆儒年踰六十去離夲土營求糧資
不得專業結童入學白首空歸長委農野永絶榮望朕
甚愍焉其依科罷者聽為太子舍人冬十月太學行禮
車駕幸永福城門臨觀其儀賜博士以下各有差辛丑
京師地震有星孛於天市司空楊彪免太常趙温為司
空公孫瓚殺大司馬劉儀十二月辛丑地震司空趙温
免乙巳衛尉張喜為司空是歲琅邪王容薨
興平元年春正月辛酉大赦天下改元興平甲子帝加
元服二月壬午追尊諡皇妣王氏為靈懷皇后甲申改
葬於文昭陵丁亥帝耕於藉田三月韓遂馬騰與郭汜
樊稠戰於長平觀遂騰敗績左中郎將劉範前益州刺
史种劭戰歿夏六月丙子分涼州河西四郡為廱州丁
丑地震戊寅又震乙巳晦日有食之帝避正殿寝兵不
聽事五月大蝗秋七月壬子太尉朱雋免戊午太常楊
彪為太尉錄尚書事三輔大旱自四月至於是月帝避
正殿請雨遣使者洗囚徒原輕繫是歲糓一斛五十萬
豆麥一斛二十萬人相食啖白骨委積帝使侍御史侯
汶出太倉米豆為飢人作糜粥經日而死者無限帝疑
賦䘏有虛乃親於御座前量試作糜乃知非實使侍中
劉艾出讓有司於是尚書令以下皆詣省閤謝奏收侯
汶考實詔曰未忍置汶於理可杖五十自是之後多得
全濟八月馮翊寇属縣郭氾樊稠擊破之九月桑復生
椹人得以食司徒淳于嘉罷冬十月長安市門自壊以
衛尉趙温為司徒錄尚書事十二月分安定扶風為新
平郡是歲揚州刺史劉繇與袁術將孫策戰於曲阿繇
軍敗績孫策遂據山東太傅馬日磾薨於壽春
二年春正月癸丑大赦天下二月乙亥李傕殺樊稠而
與郭汜相攻三月丙寅李傕脅帝幸其營㷊宫室夏四
月甲午立貴人伏氏為皇后丁酉郭氾攻李傕矢及御
前是日李傕移帝幸北宫大旱五月壬午李傕自為大
司馬六月庚午張濟自陜来和傕汜秋七月甲子車駕
東歸郭氾自為車騎將軍楊定為後將軍楊奉為興義
將軍董承為安集將軍並侍送乘輿張濟為驃騎將軍
還屯陜八月甲辰幸新豐冬十月戊戍郭氾使其將伍
習夜燒所幸學舍逼脅乘輿楊定楊奉與郭氾戰破之
壬寅幸華隂露次道南是夜有赤氣貫紫宫張濟復反
與李傕郭氾合十一月庚午李傕郭氾䓁追乘輿戰於
東澗王師敗績殺光祿勲鄧泉衛尉士孫瑞廷尉宣播
大長秋苖祀步兵校尉魏桀侍中朱展射聲校尉沮儁
壬申幸曹陽露次田中楊奉董承引白波帥胡才李樂
韓暹及匈奴左賢王土單率師奉迎與李傕䓁戰破之
十二月庚辰車駕乃進李傕䓁復来追戰王師大敗殺
略宫人少府田芬大司農張義䓁皆戰歿進幸陜夜度
河乙亥幸安邑是歲袁紹遣將麹義與公孫瓚戰於鮑
邱瓚軍大敗
建安元年春正月癸酉郊祀上帝於安邑大赦天下改
元建安二月韓暹攻衛將軍董承夏六月乙未幸聞喜
秋七月甲子車駕至洛陽幸故中常侍趙忠宅丁丑郊
祀上帝大赦天下己夘謁高廟八月辛丑幸南宫楊安
殿癸邜安國將軍張楊為大司馬韓暹為大將軍楊奉
為車騎將軍是時宫室燒盡百官披荆棘依牆壁間州
郡各擁彊兵而委輸不至羣僚飢乏尚書郎以下自出
採稆或饑死牆壁間或為兵士所殺辛亥鎮東將軍曹
操自領司隸校尉錄尚書事曹操殺侍中臺崇尚書馮
碩等封衛將軍董承為輔國將軍伏完等十三人為列
侯贈沮儁為弘農太守庚申遷都許己巳幸曹操營九
月太尉楊彪司空張喜罷冬十一月丙戍曹操自為司
空行車騎將軍事百官總已以聽
二年春袁術自稱天子三月袁紹自為大將軍夏五月
蝗秋九月漢水溢是歲饑江淮間民相食袁術殺陳王
寵孫策遣使奉貢
三年夏四月遣謁者裴茂率中郎將叚煨討李傕夷三
族呂布叛冬十一月盜殺大司馬張楊十二月癸酉曹
操擊呂布於徐州斬之
四年春三月袁紹攻公孫瓚於易京獲之衛將軍董承
為車騎將軍夏六月袁術死是歲初置尚書左右僕射
武陵女子死十四日復活
五年春正月車騎將軍董承偏將軍王服越騎校尉种
輯受密詔誅曹操事泄壬午曹&KR0757;殺董承等夷三族秋
七月立皇子馮為南陽王壬午南陽王馮薨九月庚午
朔日有食之詔三公舉至孝一人九卿校尉郡國守相
各一人皆上封事靡有所諱曹操與袁紹戰於官渡紹
敗走冬十月辛亥有星孛於大梁東海王祗薨是歲孫
策死弟權襲其餘業
六年春三月丁卯朔日有食之
七年夏五月庚戌袁紹薨于闐國獻馴象是歲越嶲男
子化為女子
八年冬十月己巳公卿初迎冬於北郊總章始復備八
佾舞初置司直官督中都官
九年秋八月戊寅曹操大破袁尚平冀州自領冀州牧
冬十月有星孛於東井十二月賜三公己下金帛各有
差自是三年一賜以為常制
十年春正月曹操破袁譚於青州斬之夏四月黑山賊
張燕率衆降秋九月賜百官尤貧者金帛各有差
十一年春正月有星孛於北斗三月曹操破高幹於并
州獲之秋七月武威太守張猛殺廱州刺史邯鄲商是
歲立故琅邪王容子熙為琅邪王濟北北海阜陵下邳
常山甘陵濟隂平原八國皆除
十二年秋八月曹操大破烏桓於柳城斬其蹋頓冬十
月辛卯有星孛於鶉尾己巳黃巾賊殺濟南王贇十一
月遼東太守公孫康殺袁尚袁熙
十三年春正月司徒趙温免夏六月罷三公官置丞相
御史大夫癸巳曹操自為丞相秋七月曹操南征劉表
八月丁未光禄勲郗慮為御史大夫壬子曹操殺太中
大夫孔融夷其族是歲劉表卒少子琮立琮以荆州降
操冬十月癸未朔日有食之曹操以舟師伐孫權權將
周瑜敗之於烏林赤壁
十四年冬十月荆州地震
十五年春二月乙巳朔日有食之
十六年秋九月庚戌曹操與韓遂馬超戰於渭南遂等
大敗關西平是歲趙王赦薨
十七年夏五月癸未誅衛尉馬騰夷三族六月庚寅晦
日有食之秋七月洧水潁水溢螟八月馬超破涼州殺
刺史韋康九月庚戌立皇子熙為濟陰王懿為山陽王
邈為濟北王敦為東海王冬十二月星孛於五諸侯
十八年春正月庚寅復禹貢九州夏五月丙申曹操自
立為魏公加九錫大雨水徙趙王珪為博陵王是歲歲
星鎮星熒惑俱入太微彭城王和薨
十九年夏四月旱五月雨水劉備破劉璋據益州冬十
月曹操遣將夏侯淵討朱建于枹罕獲之十一月丁卯
曹操殺皇后伏氏滅其族及二皇子
二十年正月甲子立貴人曹氏為皇后賜天下男子爵
人一級孝悌力田二級賜諸王侯公卿以下穀各有差
秋七月曹操破漢中張魯降
二十一年夏四月甲午曹操自進號魏王五月己亥朔
日有食之秋七月匈奴南單于來朝是歲曹操殺琅邪
王熙國除
二十二年夏六月丞相軍師華歆為御史大夫冬有星
孛於東北是歲大疫
二十三年春正月甲子少府耿紀丞相司直韋晃起兵
誅曹操不克夷三族三月有星孛於東方
二十四年春二月壬子晦日有食之夏五月劉備取漢
中秋七月庚子劉備自稱漢王八月漢水溢冬十一月
孫權取荆州
二十五年春正月庚子魏王曹操薨子丕襲位二月丁
未朔日有食之三月改元延康冬十月乙夘皇帝遜位魏
王丕稱天子奉帝為山陽公邑一萬戶位在諸侯王上
奏事不稱臣受詔不拜以天子車服郊祀天地宗廟祖
臘皆如漢制都山陽之濁鹿城四皇子封王者皆降為
列侯明年劉備稱帝於蜀孫權亦自王於吴於是天下
遂三分矣魏青龍二年三月庚寅山陽公薨自遜位至
薨十有四年年五十四諡孝獻皇帝八月壬申以漢天
子禮儀葬於禪陵置園邑令丞太子早卒孫康立五十
一年晉太康六年薨子瑾立四年太康十年薨子秋立
二十年永嘉中為胡賊所殺國除
獻帝初平四年興平二年建安二十五年即位三
十一年
右東漢自光武至獻帝十二帝通更始二年合
一百九十七年又按前後漢起高祖盡獻帝通
王莽合四百二十六年
通志卷六下
