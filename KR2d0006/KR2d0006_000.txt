御製重刻通志序
宋鄭樵氏以閎通之學思欲極古今之變會通於一仿
歴代史例采正史及百家雜錄為紀𫝊為譜為略所撰
二十略者包羅天人錯綜政典該括名物上下數千年
首尾相属用功亦良勤矣觀其詆訶司馬遷班固之失
高自稱許謂足以盡學者之能事豈不卓然雄視著作
之林而後人復歷舉其疎漏如馬端臨通考之所議者
則亦不能為之諱也夫博物洽聞之士殫畢生之精力
從容几研囊括貫串勒為成書宜其援据精而條理密
顧紀事纂言尚不免於紕繆若此豈非所謂多而不能
無失者歟而况設局分曺成於衆手動淹歲序舉後忘
前亥豕魯魚觸目而是任撡觚者其可不知所懼也乎
甚矣夫著述之難也好古者類矜三通既重刻通典通
考工竣爰出内府通志善本校而付之剞劂以廣考索
之助而序之如此
乾隆己巳冬十一月
通志别史類
提要
(臣)等謹案通志二百卷宋鄭樵撰樵有爾雅
註已著錄通史之例肇於司馬遷故劉知幾
史通述二體則以史記漢書共為一體述六
家則以史記漢書别為兩家以一述一代之
事一總歷代之事也其例綜括千古歸一家
言非學問足以該通文章足以鎔鑄則難以
成書梁武帝作通史六百二十卷不久即已
散佚故後有作者率莫敢措意於斯樵負其
淹博乃網羅舊籍參以新意撰為是編凡帝
紀十八卷皇后列𫝊二卷年譜四卷略五十
一卷列𫝊一百二十五卷其紀𫝊刪錄諸史
稍有移掇大抵因仍舊目為例不純其年譜
仿史記諸表之例惟間以大封拜大政事錯
書其中或繁或漏亦復多岐均非其注意所
在其平生之精力全帙之菁華惟在二十略
而已一曰氏族二曰六書三曰七音四曰天
文五曰地理六曰都邑七曰禮八曰諡九曰
器服十曰樂十一曰職官十二曰選譽十三曰
刑法十四曰食貨十五曰藝文十六曰校讐
十七曰圖譜十八曰金石十九曰災祥二十
曰草木昆蟲其氏族六書七音都邑草木昆
蟲五略為舊史之所無案史通書志篇曰可
以為志者其道有三一曰都邑志二曰氏族
志三曰方物志樵增氏族都邑草木昆蟲三
略蓋竊據是文至於六書七音乃小學之支
流非史家之本義矜竒炫博泛濫及之此於
例為無所取矣餘十五略雖皆舊史所有然
諡與器服乃禮之子目校讐圖譜金石乃藝
文之子目析為别類不亦冗且碎乎且氏族
略多挂漏六書略多穿鑿天文略祗載丹元
子步天歌地理略則全抄杜佑通典州郡總
序一篇前雖先列水道數行僅雜取漢書地
理志及水經注數十則即禹貢山川亦未能
一一詳載諡略則别立數門而沈約扈琛諸
家之諡法悉刪不錄即唐會要所載杲字諸
諡亦並漏之器服略器則所載尊彛爵觶之
制制既不詳又與金石略複出服則全鈔杜
佑通典之嘉禮其禮樂職官食貨選舉刑法
六略亦但刪錄通典無所辨証至職官略中
以通典註所引之典故悉改為按語大書更
為草率矣藝文略則分門太繁又韓愈論語
觧論語類前後兩出張弧素履子儒家道家
兩出劉安淮南子道家襍家兩出荆浩筆法
記乃論畫之語而列於法書類吳興人物志
河西人物志乃𫝊記之流而列於名家類段
成式之玉格乃酉陽襍俎之一篇而列於寳
器類尤為荒謬金石略則鐘鼎碑碣核以博
古考古二圖集古金石二錄脫略至十之七
八災祥略則悉抄諸史五行志草木昆蟲略
則并詩經爾雅之注疏亦未能詳核蓋宋人
以義理相高於考證之學罕能留意樵恃其
該洽睥睨一世諒無人起而難之故高視闊
步不復詳檢遂不能一一精密致後人多所
譏彈也特其採摭既已浩博議論亦多警闢
雖純駁互見而瑕不掩瑜究非游談無根者
可及至今資為考鏡與杜佑馬端臨書並稱
三通亦有以焉乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
通志總序
宋右廸功郎鄭樵漁仲撰
百川異趨必會於海然後九州無浸淫之患萬國殊途
必通諸夏然後八荒無壅滯之憂會通之義大矣哉自
書契以來立言者雖多惟仲尼以天縱之聖故總詩書
禮樂而會于一手然後能同天下之文貫二帝三王而
通為一家然後能極古今之變是以其道光明百世之
上百世之下不能及仲尼既沒百家諸子興焉各效論
語以空言著書(論語門徒集仲尼語)至於歴代實蹟無所紀繫迨
漢建元元封之後司馬氏父子出焉司馬氏世司典籍
工於制作故能上稽仲尼之意會詩書左傳國語世本
戰國策楚漢春秋之言通黃帝堯舜至于秦漢之世勒
成一書分為五體本紀紀年世家傳代表以正歴書以
類事傳以著人使百代而下史官不能易其法學者不
能舍其書六經之後惟有此作故謂周公五百歲而有
孔子孔子五百歲而在斯乎是其所以自待者已不淺
然大著述者必深於博雅而盡見天下之書然後無遺
恨當遷之時挾書之律初除得書之路未廣亘三千年
之史籍而跼蹐於七八種書所可為遷恨者博不足也
凡著書者雖採前人之書必自成一家言左氏楚人也
所見多矣而其書盡楚人之辭公羊齊人也所聞多矣
而其書皆齊人之語今遷書全用舊文閒以俚語良由
採摭未備筆削不遑故曰予不敢墮先人之言乃述故
事整齊其傳非所謂作也劉知幾亦譏其多聚舊記時
插雜言所可為遷恨者雅不足也大抵開基之人不免
草創全屬繼志之士為之彌縫晉之乘楚之檮杌魯之
春秋其實一也乘檮杌無善後之人故其書不行春秋
得仲尼挽之於前左氏推之於後故其書與日月並傳
不然則一卷事目安能行於世自春秋之後惟史記擅
制作之規模不幸班固非其人遂失會通之旨司馬氏
之門戶自此衰矣班固者浮華之士也全無學術專事
剽竊肅宗問以制禮作樂之事固對以在京諸儒必能
知之儻臣鄰皆如此則顧問何取焉及諸儒各有所陳
固惟竊叔孫通十二篇之儀以塞白而已儻臣鄰皆如
此則奏議何取焉肅宗知其淺陋故語竇憲曰公愛班
固而忽崔駰此葉公之好龍也固於當時已有定價如
此人材將何著述史記一書功在十表猶衣裳之有冠
冕木水之有本原班固不通旁行邪上以古今人物彊
立差等且謂漢紹堯運自當繼堯非遷作史記厠於秦
項此則無稽之談也由其斷漢為書是致周秦不相因
古今成間隔自高祖至武帝凡六世之前盡竊遷書不
以為慚自昭帝至平帝凡六世資於賈逵劉歆復不以
為恥况又有曹大家終篇則固之自為書也幾希往往
出固之胷中者古今人表耳他人無此謬也後世衆手
修書道傍築室掠人之文竊鍾掩耳皆固之作俑也固
之事業如此後來史家奔走班固之不暇何能測其淺
深遷之於固如龍之於猪奈何諸史棄遷而用固劉知
幾之徒尊班而抑馬且善學司馬遷者莫如班彪彪續
遷書自孝武至於後漢欲令後人之續已如已之續遷
既無衍文又無絶緒世世相承如出一手善乎其繼志
也其書不可得而見所可見者元成二帝贊耳皆於本
紀之外别記所聞可謂深入太史公之閫奥矣凡左氏
之有君子曰者皆經之新意史記之有太史公曰者皆
史之外事不為褒貶也間有及褒貶者褚先生之徒雜
之耳且紀傳之中既載善惡足為鑒戒何必於紀傳之
後更加褒貶此乃諸生決科之文安可施於著述殆非
遷彪之意况謂為贊豈有貶辭後之史家或謂之論或
謂之序或謂之銓或謂之評皆效班固臣不得不劇論
固也司馬談有其書而司馬遷能成其父志班彪有其
業而班固不能讀父之書固為彪之子既不能保其身
又不能傳其業又不能教其子為人如此安在乎言為
天下法范曄陳夀之徒繼踵率皆輕薄無行以速罪辜
安在乎筆削而為信史也孔子曰殷因於夏禮所損益
可知也周因於殷禮所損益可知也此言相因也自班
固以斷代為史無復相因之義雖有仲尼之聖亦莫知
其損益會通之道自此失矣語其同也則紀而復紀一
帝而有數紀傳而復傳一人而有數傳天文者千古不
易之象而世世作天文志洪範五行者一家之書而世
世序五行傳如此之類豈勝繁文語其異也則前王不
列於後王後事不接於前事郡縣各為區域而昩遷革
之源禮樂自為更張遂成殊俗之政如此之類豈勝斷
綆曹魏指吳蜀為寇北朝指東晉為僭南謂北為索虜
北謂南為島夷齊史稱梁軍為義軍謀人之國可以為
義乎隋書稱唐兵為義兵伐人之君可以為義乎房元
齡董史册故房彦謙擅美名虞世南預修書故虞荔虞
寄有嘉傳甚者桀犬吠堯吠非其主晉史黨晉而不有
魏凡忠於魏者目為叛臣王淩諸葛誕母邱儉之徒抱
屈黃壤齊史黨齊而不有宋凡忠於宋者目為逆黨袁
粲劉秉沈攸之之徒含冤九原噫天日在上安可如斯
似此之類歴世有之傷風敗義莫大乎此遷法既失固
弊日深自東都至江左無一人能覺其非惟梁武帝為
此慨然乃命吳均作通史上自太初下終齊室書未成
而均卒隋楊素又奏令陸從典續史記訖于隋書未成
而免官豈天之靳斯文而不傳與抑非其人而不祐之
與自唐之後又莫覺其非凡秉史筆者皆凖春秋專事
褒貶夫春秋以約文見義若無傳釋則善惡難明史冊
以詳文該事善惡已彰無待美刺讀蕭曹之行事豈不
知其忠良見莽卓之所為豈不知其凶逆夫史者國之
大典也而當職之人不知留意於憲章徒相尚於言語
正猶當家之婦不事饔飱專鼓唇舌縱然得勝豈能肥
家此臣之所深恥也江淹有言修史之難無出於志誠
以志者憲章之所繫非老於典故者不能為也不比紀
傳紀則以年包事傳則以事繫人儒學之士皆能為之
惟有志難其次莫如表所以范煜陳夀之徒能為紀傳
而不敢作表志志之大原起於爾雅司馬遷曰書班固
曰志蔡邕曰意華嶠曰典張勃曰錄何法盛曰說餘史
並承班固謂之志皆詳於浮言略於事實不足以盡爾
雅之義臣今總天下之大學術而條其綱目名之曰略
凡二十略百代之憲章學者之能事盡於此矣其五略
漢唐諸儒所得而聞其十五略漢唐諸儒所不得而聞
也生民之本在於姓氏帝王之制各有區分男子稱氏
所以别貴賤女子稱姓所以别婚姻不相紊濫秦并六
國姓氏混而為一自漢至唐歴世有其書而皆不能明
姓氏原此一家之學倡於左氏因生賜姓胙土命氏又
以字以諡以官以邑命氏邑亦土也左氏所言惟兹五
者臣今所推有三十二類左氏不得而聞故作氏族略
書契之本見於文字獨體為文合體為字文有子母主
類為母從類為子凡為字書者皆不識子母文字之本
出於六書象形指事文也會意諧聲轉注字也假借者
文與字也原此一家之學亦倡於左氏然止戈為武不
識諧聲反正為乏又昧象形左氏既不别其源後人何
能别其流是致小學一家皆成鹵莽經旨不明穿鑿蠭
起盡由於此臣於是驅天下文字盡歸六書軍律既明
士乃用命故作六書略天籟之本自成經緯縱有四聲
以成經横有七音以成緯皇頡制字深達此機江左四
聲反沒其旨凡為韻書者皆有經無緯字書眼學韻書
耳學眼學以母為主耳學以子為主母主形子主聲二
家俱失所主今欲明七音之本擴六合之情然後能宣
仲尼之教以及人面之俗使裔夷之俘皆知禮義故作
七音略天文之家在於圖象民事必本於時時序必本
於天為天文志者有義無象莫能知天臣今取隋丹元
子步天歌句中有圖言下成象靈臺所用可以仰觀不
取甘石本經惑人以妖妄速人於罪累故作天文略地
理之家在於封圻而封圻之要在於山川禹貢九州皆
以山川定其經界九州有時而移山川千古不易是故
禹貢之圖至今可别班固地理主於郡國無所底止雖
有其書不如無也後之史氏正以方隅郡國併遷方隅
顛錯皆因司馬遷無地理書班固為之創始致此一家
俱成謬舉臣今凖禹貢之書而理川源本開元十道圖
以續今古故作地理略都邑之本金湯之業史氏不書
黃圖難考臣上稽三皇五帝之形勢遠探四夷八蠻之
巢穴仍以梁汴者四朝舊都為痛定之戒南陽者疑若
可為中原之新宅故作都邑略諡法一家國之大典史
氏無其書奉常失其旨周人以諱事神諡法之所由起
也古之帝王存亡皆用名自堯舜禹湯至于桀紂皆名
也周公制禮不忍名其先君武王受命之後乃追諡太
王王季文王此諡法所由立也本無其書後世偽作周
公諡法欲以生前之善惡為死後之勸懲且周公之意
既不忍稱其名豈忍稱其惡如是則春秋為尊者諱為
親者諱不可行乎周公矣此不道之言也幽厲桓靈之
字本無凶義諡法欲名其惡則引辭以遷就其意何為
皇頡制字使字與義合而周公作法使字與義離臣今
所纂並以一字見義削去引辭而除其曲說故作諡略
祭器者古人飲食之器也今之祭器出於禮圖徒務說
義不思適用形制既乖豈便歆享夫祭器尚象者古之
道也器之大者莫如罍故取諸雲山其次莫如尊故取
諸牛象其次莫如彜故取諸雞鳳最小者莫如爵故取
諸雀其制皆象其形鑿項及背以出内酒惟劉杳能知
此義故引魯郡地中所得齊子尾送女器有犧尊及齊
景公冢中所得牛尊象尊以為證其義甚明世莫能用
故作器服略樂以詩為本詩以聲為用風土之音曰風
朝廷之音曰雅宗廟之音曰頌仲尼編詩為正樂也以
風雅頌之歌為燕享祭祀之樂工歌鹿鳴之三笙吹南
陔之三歌間魚麗之三笙間崇邱之三此大合樂之道
也古者絲竹有譜無辭所以六笙但存其名序詩之人
不知此理謂之有其義而亡其辭良由漢立齊魯韓毛
四家博士各以義言詩遂使聲歌之道日微至後漢之
末詩三百僅能傳鹿鳴騶虞伐檀文王四篇之聲而已
太和末又失其三至于晉室鹿鳴一篇又無傳自鹿鳴
不傳後世不復聞詩然詩者人心之樂也不以世之興
衰而存亡繼風雅之作者樂府也史家不明仲尼之意
棄樂府不收乃取工伎之作以為志臣舊作系聲樂府
以集漢魏之辭正為此也今取篇目以為次曰樂府正
聲者所以明風雅曰祀享正聲者所以明頌又以琴操
明絲竹以遺聲準逸詩語曰韶盡美矣又盡善也武盡
美矣未盡善也此仲尼所以正舞也韶即文舞武即武
舞古樂甚希而文武二舞猶傳於後世良由有節而無
辭不為義說家所惑故得全仲尼之意五聲八音十二
律者樂之制也故作樂略學術之苟且由源流之不分
書籍之散亡由編次之無紀易雖一書而有十六種學
有傳學有注學有章句學有圖學有數學有䜟緯學安
得總言易類乎詩雖一書而有十二種學有詁訓學有
傳學有注學有圖學有譜學有名物學安得總言詩類
乎道家則有道書有道經有科儀有符籙有吐納内丹
有爐火外丹凡二十五種皆道家而渾為一家可乎醫
方則有脉經有灸經有本草有方書有炮炙有病源有
婦人有小兒凡二十六種皆醫家而渾為一家可乎故
作藝文略冊府之藏不患無書校讎之司未聞其法欲
三館無素餐之人四庫無蠧魚之簡千章萬卷日見流
通故作校讎略河出圖天地有自然之象圖譜之學由
此而興洛出書天地有自然之文書籍之學由此而出
圖成經書成緯一經一緯錯綜而成文古之學者左圖
右書不可偏廢劉氏作七略收書不收圖班固即其書
為藝文志自此以還圖譜日亡書籍日冗所以困後學
而隳良材者皆由於此何哉即圖而求易即書而求難
舍易從難成功者少臣乃立為二記一曰記有記今之
所有者不可不聚二曰記無記今之所無者不可不求
故作圖譜略方冊者古人之言語欵識者古人之面貎
方冊所載經數千萬傳欵識所勒猶存其舊蓋金石之
功寒暑不變以兹稽古庶不失真今藝文有志而金石
無紀臣於是採三皇五帝之泉幣三王之鼎彛秦人石
鼓漢魏豐碑上自蒼頡石室之文下逮唐人之書各列
其人而名其地故作金石略洪範五行傳者巫瞽之學
也歴代史官皆本之以作五行志天地之間災祥萬種
人間禍福冥不可知若之何一蟲之妖一物之戾皆繩
之以五行又若之何晉厲公一視之遠周單公一言之
徐而能關於五行之沴乎晉申生一衣之偏鄭子臧一
冠之異而能關於五行之沴乎董仲舒以隂陽之學倡
為此說本於春秋牽合附會歴世史官自愚其心目俛
首以受籠罩而欺天下臣故削去五行而作災祥略語
言之理易推名物之狀難識農圃之人識田野之物而
不達詩書之旨儒生達詩書之旨而不識田野之物五
方之名本殊萬物之形不一必廣覽動植洞見幽潛通
鳥獸之情状察草木之精神然後參之載籍明其品彙
故作昆蟲草木略凡十五略出臣胸臆不涉漢唐諸儒
議論禮略所以叙五禮職官略所以秩百官選舉略言
掄材之方刑法略言用刑之術食貨略言財貨之源流
凡兹五略雖本前人之典亦非諸史之文也古者記事
之史謂之志書大傳曰天子有問無以對責之疑有志
而不志責之丞是以宋鄭之史皆謂之志太史公更志
為記今謂之志本其舊也桓君山曰太史公三代世表
旁行邪上並效周譜古者紀年别繫之書謂之譜太史
公改而為表今復表為譜率從舊也然西周經幽王之
亂紀載無傳故春秋編年以東周為始自皇甫謐為帝
王世紀及年歴上極三皇譙周陶弘景之徒皆有其書
學者疑之而以太史公編年為正故其年始於共和然
共和之名已不可據况其年乎仲尼著書斷自唐虞而
紀年始於魯隱以西周之年無所考也今之所譜自春
秋之前稱世謂之世譜春秋之後稱年謂之年譜太史
公紀年以六甲後之紀年者以六十甲或不用六十甲
而用歲陽歲隂之名今之所譜即太史公法既簡且明
循環無滯禮言臨文不諱謂私諱不可施之於公也若
廟諱則無所不避自漢至唐史官皆避諱惟新唐書無
所避臣今所修凖舊史例間有不得而避者如諡法之
類改易本字則其義不行故亦凖唐舊(漢景帝名啓改啓為開安帝名)
(慶改慶為賀唐太祖名虎改虎為武高祖名淵改淵為水若章懷太子注後漢書則濯龍淵不得而諱杜佑作)
(通典則虎賁不得而諱)夫學術超詣本乎心識如人入海一入一
深臣之二十略皆臣自有所得不用舊史之文紀傳者
編年紀事之實蹟自有成規不為智而增不為愚而減
故於紀傳即其舊文從而損益若紀有制詔之辭傳有
書疏之章入之正書則據實事寘之别錄則見類例唐
書五代史皆本朝大臣所修微臣所不敢議故紀傳訖
隋若禮樂政刑務存因革故引而至唐云嗚呼酒醴之
末自然澆漓學術之末自然淺近九流設教至末皆弊
然他教之弊微有典刑惟儒家一家去本太遠此理何
由班固有言自武帝立五經博士開弟子員設科射策
勸以官禄訖于元始百有餘年傳業者寖盛枝葉繁滋
一經說至百餘萬言大師衆至千餘人蓋禄利之路然
也且百年之間其患至此千載之後弊將若何况禄利
之路必由科目科目之設必由乎文辭三百篇之詩盡
在聲歌自置詩博士以來學者不聞一篇之詩六十四
卦之易該於象數自置易博士以來學者不見一卦之
易皇頡制字盡由六書漢立小學凡文字之家不明一
字之宗伶倫制律盡本七音江左置聲韻凡音律之家
不達一音之旨經既苟且史又荒唐如此流離何時返
本道之汙隆存乎時時之通塞存乎數儒學之弊至此
而極寒極則暑至否極則泰來此自然之道也臣蒲柳
之質無復餘齡葵藿之心惟期盛世謹序
通志總序
奉
旨開列校刻通志諸臣職名
監理
和碩和親王(臣)弘晝
武英殿總裁
内閣學士兼禮部侍郎(臣)德齡
大理寺少卿(臣)王會汾
國子監祭酒(臣)陸宗楷
提調
翰林院編修(臣)林蒲封
原任詹事府詹事兼翰林院侍讀學士今加七品銜(臣)陳浩
校對
日講官起居注翰林院侍讀學士(臣)程景伊
翰林院侍講(臣)羅源漢
翰林院編修(臣)王檢
翰林院編修(臣)楊述曾
翰林院編修(臣)李清時
翰林院編修(臣)鄭虎文
翰林院編修(臣)史貽謨
翰林院編修(臣)李友棠
翰林院檢討(臣)張馨
掌貴州道監察御史(臣)儲麟趾
翰林院庶吉士(臣)劉星煒
翰林院庶吉士(臣)陳淦
校錄
貢生(臣)潘煇
貢生(臣)謝霖
貢生(臣)劉岱
貢生(臣)李泓
貢生(臣)盧殿人
貢生(臣)申居鄖
貢生(臣)楊志梁
貢生(臣)王埰
貢生(臣)李藴芳
貢生(臣)路談
貢生(臣)鄭思紱
武英殿監造
内務府錢糧衙門郎中兼佐領加六級紀錄十六次(臣)永保
内務府錢糧衙門員外郎兼佐領加一級紀錄八次(臣)永忠
内務府廣儲司員外郎(臣)永泰
内務府廣儲司司庫加一級紀錄五次(臣)三格
監造加一級(臣)李保
監造加二級(臣)姚文彬
庫掌(臣)虎什泰
庫掌(臣)高永仁
庫掌(臣)吉蘭泰
庫掌(臣)保慶
