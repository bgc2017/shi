通志卷五十五
宋右廸功郎鄭樵漁仲撰
職官略第五
武官第八上
將軍總叙左右衞(併親衞官屬附)左右驍衞左右武
衞左右威衞左右領軍衞左右金吾衞
左右監門衞左右千牛衞左右羽林軍左
右龍虎軍(左右神虎軍附)
將軍總叙
三代之制天子六軍其將皆命卿故夏書曰大戰于甘
乃召六卿蓋古之天子寄軍政於六卿居則以田警則
以戰所謂入使治之出使長之之義其職在國則以比
長閭胥族師黨正州長鄉大夫為稱在軍則以卒伍司
馬將軍為號所以異軍國之名諸侯之制大國三軍次
國二軍小國一軍其將亦命卿也晉獻公初作二軍公
將上軍未有其號魏獻子衞文子始有將軍稱(左傳曰晉閻没)
(女寬謂魏子曰豈將軍食之而有不足注曰獻子為將軍率故謂之將軍又禮記曰將軍文子之喪)自戰
國置大將軍周末又置前後左右將軍秦因之位上卿
金印紫綬漢興置大將軍驃騎將軍位次丞相車騎將
軍衞將軍左右前後將軍皆金印紫綬位次上卿(後漢志曰)
(漢將軍比公者四謂大將軍驃騎車騎衞將軍)掌京師兵衞四夷屯警孝武征
閩越東甌又有伏波樓船及伐朝鮮大宛復置横海度
遼貳師宣帝增以蒲類破羌權時之制若此非一亦不
常設光武中興諸將軍皆稱大及天下已定武官悉省
四征興於漢代四安四平起於魏初後漢有三鎮之稱
魏有鎮北之號晉武帝重兵官故軍校多選朝廷清重
之士居之置中軍將軍以統宿衞七軍及五王作難東
海王越以頃興事皆由殿省乃奏宿衞有侯爵者皆罷
之時殿中武官並封侯由是出者略盡皆涕泣而去乃
以東海國官領左右衞以國兵宿衞晉宋以來以領軍
護軍左右二衞驍騎游擊將軍謂之六軍(宋輿服志曰驃騎車騎衞)
(將軍及諸將軍加大者皆金章紫綬武冠佩水蒼玉諸軍司馬銀章青綬朝服武冠)其四安四平
左右前後征虜等將軍及四中郎將晉代荀羡王胡之
並居此官宋齊以來唯處諸王素族無為者齊以二衞
四軍五校驍騎游擊積射彊弩殿中員外殿中武衞七
將軍殿中司馬左右及虎賁之中郎將冗從僕射羽林
監武騎常侍謂之西省而散騎為東省梁武帝以將軍
之名高下舛雜命更加釐定於是有司奏置一百二十
五號將軍以鎮衞驃騎車騎為二十四班四征四中為
二十三班八鎮為二十二班八安為二十一班四平四
翊為二十班凡三十六號為重號將軍又有五德將軍
(忠勇軍師武臣爪牙龍騎雲麾鎮兵翊師宣惠果毅智威仁威勇威信威嚴威智武仁武勇武信武嚴武是為)
(五德將軍也)以班多者為貴凡十品二十四班品取其盈數
班法氣候之數制簿悉以大號居後以為選法自小遷
大也前史所記以位得從公故將軍之名次于台槐之
下至是備其班品叙於百官之外凡一百二十五將軍
後魏將軍之名多矣謂驃騎車騎衞為三將軍末年有
八柱國大將軍其中六人各督二大將軍凡十二大將
軍(元贊元育元廓侯莫陳順宇文遵逹奚武李遠豆盧寧宇文貴賀蘭祥楊忠王雄是也)又各分
統開府一人一開府領一軍兵是為二十四軍分掌禁
旅當爪牙禦侮之寄自大統十六年以後功臣位至柱
國及大將軍者衆矣咸是散秩無復統禦(後周武帝三年改諸軍軍)
(士並為侍官)隋煬帝以左右衞左右屯衞左右禦衞左右候
衞凡十二衞各置大將軍一人將軍二人以總府事(每衞)
(各置長史錄事參軍司倉兵騎鎧等參軍員軍人總名衞士)蓋魏周十二大將軍之
遺制唐武德初秦王既平王世充及竇建德高祖以秦
王功殊今古自昔位號不足以為稱乃特置天策上將
軍以拜焉位在王公上及升儲宫遂廢天策府二年七
月高祖以天下未定事資武力將舉關中之衆以臨四
方乃置十二軍分關中諸府以隸焉(以萬年道為參旗軍長安道為鼔旗)
(軍富平道為元戈軍醴泉道為丹鉞軍同州道為羽林軍華州道為騎官軍寧州道為折威軍岐州道為平道)
(軍豳州道為招搖軍麟州道為苑游軍涇州道為天紀軍宜州道為天節軍)每將軍一人副
一人取威名素重者為之(楊恭仁劉弘基長孫順德等為其將)督耕戰之
備自是士馬彊勁無敵於天下五年省七年以突厥寇
掠復置十二軍後又省之其後定制有左右衞左右驍
左右武左右威左右領軍左右金吾左右監門左右千
牛凡十六衞大將軍各一人(左右衞及左右金吾總謂之四衞其餘謂之雜衞)
將軍總三十人(左右千牛衞將軍各一人餘衞各二人)左右羽林左右龍
虎左右神虎六軍大將軍各一人將軍各三人皆有衞
署其餘驃騎輔國鎮軍冠軍四大將軍雲麾勇武壯武
宣威明威定遠寧遠游騎游擊等九將軍並為五品以
上武散官先天二年正月十日詔往者衞士計戸取充
使二十一入幕六十出軍既憚劬勞咸欲避匿今改取
二十五以上充十五年即放出頻經征鎮者十年放出
自今已後羽林飛騎先於衞士中簡擇開元六年始詔
折衝府兵每六歲一簡自高宗武后時天下久不用兵
府兵之法浸壞番役更代多不以時衞士稍稍亡匿至
是益耗散宿衞不能給宰相張說乃請一切幕士宿衞
十一年取京兆蒲同岐華府兵及白丁而益以潞州長
從兵共二十萬號長從宿衞歲一番命左丞蕭嵩與州
刺史共選之明年更號曰彍騎
臣謹按宋志曰冗從僕射漢東京有中黃門冗從僕
射非其職也魏代因其名而置冗從僕射職官要錄
曰本期門之職後漢桓帝時置冗從僕射掌諸散從
其射事則主帥之
左右衞(并親衞官屬附)
漢京師有南北軍掌理禁衞(南軍若唐諸衞北軍若唐羽林等軍周勃馳入北軍)
(是也)初有衞將軍魏末晉文王又置中衞將軍武帝受禪
分中衞為左右衞將軍(以羊琇為左趙序為右)並置佐吏皆掌宿
衞營兵銀章青綬武冠絳朝服佩水蒼玉宋齊謂之二
衞各領營兵每暮一人宿直後增二衞儀從為九十人
陳因之後魏永光初又增置左右衞將軍各二人北齊
二人分掌左右廂所主朱華閣以外各武衞將軍二人
貳之隋初左右衞大將軍各一人將軍各二人又各統
親衞煬帝改左右衞為左右翊衞(又加置親衞并領勲武二衞煬帝改三衞)
(為三侍非翊衞府皆無三侍)其所領軍士名為驍騎唐復為左右衞
大將軍各一人(掌宮掖禁禦督攝隊伍)將軍各二人(貳大將軍事)
長史(左右衞各一人晉武帝置左右衞各有長史司馬東晉省長史歴宋齊梁陳後魏北齊並同至隋左)
(右衞各置長史一人唐因之)
錄事參軍(左右衞各一人東晉元帝初為鎮東大將軍置錄事參軍自後無梁皇子府有中錄事參)
(軍錄事參軍各一人後魏二人公府及第一第二第三品將軍府及始蕃王二蕃王三蕃王府各有錄事參軍)
(官北齊因之隋左右衞府各有錄事參軍一人唐因之)
倉曹參軍(左右衞各二人東晉元帝為鎮東大將軍有倉曹參軍宋武帝相府亦置後魏與錄事參)
(軍同置北齊因之隋左右衞府各有倉曹參軍一人唐因之置二人)
兵曹參軍(左右衞各二人歴代皆與倉曹同置)
騎曹參軍(左右衞各一人魏司馬景王為大將軍有騎兵宋武帝為相有騎兵參軍隋左右衞府有)
(騎兵參軍唐初因之其後改為騎曹)
胄曹參軍(左右衞各一人東晉元帝為鎮東大將軍有鎧曹參軍宋武帝為相亦有之齊有左右鎧)
(曹各一人隋左右衞府有鎧曹行參軍事一人唐因之長安初改為胄曹神龍初復為鎧曹開元初復為胄曹)
(凡自十六衞及東宫十率府錄事及兵倉騎胄等曹參軍通謂之衞佐並為美職漢魏以來諸將軍有長史以)
(下官屬及唐諸衞所置蓋亦因其舊號考其資位則全校微矣其下諸衞官屬並同)
左右親衞中郎將府(中郎將之名秦漢以來有之隋每衞各置開府一員以統之唐武德)
(七年改開府為中郎將親衞為一府勲衞翊衞各為一府中郎將各一人掌領校尉以下宿衞總判府事唐武)
(德七年改親衞驃騎將軍為之其勲翊二衞亦然左右郎將一人隋備身府置左右郎將唐因其名武德七年)
(改親衞車騎將軍為之其勲翊二衞亦然掌貳中郎將之職錄事參軍一人掌受府事兵曹參軍一人掌判府)
(事校尉五人)
左右驍衞
漢有驍衞將軍謂之雜號將軍武帝以李廣為之後省
後漢初改屯衞為驍騎魏置為中軍晉領營兵兼統宿
衞梁以來其任愈重天監六年置左右驍騎領朱衣直
閤並給儀從北徐州刺史昌義之首為此職出則羽儀
清道入則與二衞通直臨軒則升殿夾侍改舊驍騎曰
雲騎陳有左右驍騎及雲騎(韋翽為驍騎將軍素有名稱每大事常令夾侍左右)
(時人榮之)後魏北齊並有驍騎將軍之職後周有左右驍騎
率上士隋開皇十八年置備身府煬帝即位改左右備
身府為左右驍衞府所領軍士名曰豹騎其備身府又
别置焉唐因隋置左右驍衞府龍朔二年去府字光宅
元年改左右驍衞為左右武威神龍元年復舊大將軍
各一人所掌與左右衞同將軍各二人以副之(領官屬並隋置)
(唐因之同左右衞)
左右武衞
後漢末曹公為丞相有武衞營及魏文帝乃置武衞將
軍以主禁旅晉宋齊梁陳隋又有建武奮武廣武等將
軍至隋採諸武之名置左右武衞大將軍一人將軍二
人以總府事煬帝改所領軍士名熊騎唐光宅元年改
為左右鷹揚衞神龍元年復為武衞其制與隋同所掌
如左右衞(領官屬並隋置唐因之同左右衞)
左右威衞
隋初有領軍府煬帝改為左右屯衞唐因之貞觀十二
年左右屯衞始置飛騎出游幸即衣五色袍乘六閑馬
賜猛獸衣韀而從焉龍朔二年改左右屯衞為左右威
衞而别置左右屯營亦有大將軍等官(尋改左右屯營為羽林)光
宅元年改威衞為豹韜衞神龍元年復舊所掌如左右
衞(領官屬並隋置唐因之同左右衞龍朔三年左右威衞舊官之員外各置錄事參軍一人府三人史四人)
(並隸左右羽林軍統本司事)
左右領軍衞
初魏武為漢丞相相府自置領軍非漢官也建安十二
年改為中領軍以史渙為之與護軍韓浩皆領禁兵文
帝受漢禪始置領軍將軍以曹休為之主五校中壘武
衞三營晉武帝初省使中軍將軍羊祜統二衞前後左
右驍騎七軍營兵即領軍之任也祜遷罷復置北軍中
候懷帝永嘉中改中軍曰中領軍元帝永昌元年復改
曰北軍中候尋復為領軍成帝時復以為中候而陶侃
居之尋復為領軍魏晉領護皆金章紫綬中領中護銀
章青綬武冠絳朝服佩水蒼玉(晉郗鑒庾亮紀瞻卞壼陸煜褚翼王彪之會稽)
(王道子沈嘉武陵王遵孔安國謝鯤等並為領軍)宋置領軍將軍一人掌内軍
護軍將軍一人掌外軍齊有領軍及中領軍梁領軍將
軍管天下兵要謂之禁司與左右僕射為一流中領軍
與吏部尚書為一流(梁蕭景為領軍將軍管天下兵要監局官僚皆近倖多驕侈景在職)
(峻切官曹肅然其監局多事唯景及臧盾長於撥繁繼居此職並著聲稱)陳因之後魏有領
軍護軍(二職若侍臣帶者加中)又有領軍將軍護軍將軍二將軍
與領護不並置北齊領軍府凡禁衞官皆主之以高歸
彦為領軍大將軍領軍加大自歸彦始隋有左右領軍
府各掌十二軍籍帳差科辭訟之事不置將軍唯有長
史司馬諸曹掾屬等官煬帝改領軍為左右屯衞(即左右威)
(衞)唐復採舊名别置領軍衞分為左右龍朔二年改為
左右戎衞咸通元年復舊光宅元年改為左右玉鈐衞
神龍元年復舊各置大將軍一人掌宫掖禁備督攝隊
伍與左右諸衞同將軍各二人以副之(長史齊梁陳並有之北齊有長)
(史司馬隋置錄事以下諸曹唐因之同左右衞)
左右金吾衞
秦有中尉掌徼循京師(如淳曰所謂游徼循禁備盗賊也顔師古曰徼謂遮繞)漢
武帝太初元年更名執金吾(顔師古曰金吾鳥名也主辟不祥天子出職主先導)
(以備非常故執此鳥之象因以名官)緹騎二百人(緹騎無秩比史食俸)五百二十人
輿服導從光生滿路羣僚之中斯最壯矣(光武微時歎曰仕宦當為)
(執金吾)舊掌京師盜賊考按疑事後漢掌宫外戒司非常
水火之事(衞尉廵行宫中金吾徼廵宫外相為表裏以擒姦討猾)月三繞行宫外
及主兵器自中興但專徼循不與他政魏武秉政復為
中尉晉初罷直至後周置武環率武候率下大夫各二
人隋置左右武候府大將軍一人將軍三人掌車駕出
入先驅後殿晝廵夜察執捕姦非烽候道路水草所宜
廵狩師田則掌其營禁煬帝大業三年改為左右武候
衞所領士名佽飛(漢百官表曰漢有左弋令武帝太初元年更名佽飛掌弋射屬少府光武)
(省之隋氏採舊名)唐初又為左右武候府龍朔二年改為左右
金吾衞置大將軍一人所掌與隋同將軍二人副其事
(領官屬並隋置唐因之)
左右監門衞
隋初有左右監門府將軍各一人掌宫殿門禁及守衞
事各置郎將二人校尉直長各三十人(有長史司馬錄事及倉兵二曹)
(參軍鎧曹行參軍各十人二漢有城門校尉掌京師城門屯兵非今任也)煬帝改將軍為郎
將各一人正四品署官屬並同備身府唐左右監門府
置大將軍中郎將等官龍朔二年改府為衞大將軍各
一人所掌與隋同將軍各二人以副之中郎將各四人
分掌諸門以時廵檢(領官屬並隋置唐因之)
左右千牛衞
千牛刀名後魏有千牛備身掌執御刀因以名職(謝綽宋拾)
(遺有千牛刀即人君防身刀也齊尚書楊玉夫取千牛刀殺蒼梧王是也其義蓋取莊子云庖丁解牛十九年)
(所割者數千牛而刀刃若發於硎因以為備身刀名)北齊千牛備身屬左右將軍
隋有左右領左右府大將軍一人將軍二人掌侍衞左
右供御兵仗領千牛備身十二人掌執千牛刀備身左
右十二人掌供御刀箭備身十六人掌宿衞侍從(左右置長)
(史司馬錄事及倉兵二曹參軍事鎧曹行參軍)煬帝改左右領左右府為左右
備身府置備身郎將等官唐貞觀中復為左右領左右
府顯慶五年始置左右千牛府龍朔二年改左右千牛
府為左右奉宸衞後改為左右千牛衞神龍二年各置
大將軍一人所掌與隋同總判衞事將軍各一人以副
之中郎將各一人通判衞事(領官屬即隋左右領左右府長史以下唐改之)左
右千牛備身各十二人掌執御刀宿衞侍從(皆以門蔭子弟年少)
(姿容美麗者補之為貴胄起家之良選)備身左右十二人(執御刀弓箭宿衞侍省)備
身各一百人(掌宿衞侍從)
左右羽林軍
漢武太初元年初置建章營騎後更名羽林(象天文羽林星主車)
(騎也)宣帝令中郎將騎都尉監羽林謂之羽林中郎將領
郎百人謂之羽林郎選隴西漢陽安定北地西河上郡
良家子便弓馬者以為之一名巖郎(後漢志曰言從游獵還宿殿階巖下)
(室中故號巖郎)又置羽林左右監(後漢志曰羽林左監一人主羽林左騎羽林右監一人主)
(羽林右騎皆六百石)取從軍死事之子孫養之羽林官教以五兵
號曰羽林孤兒光武中興以所征伐士勞苦者為之其
後復簡五營高手别為左右監羽林父死子繼與虎賁
同所居之處謂之寺(延熹六年減虎賁羽林郎住寺不任事者半俸)二漢並屬
光禄勳(後漢竇固鄧彪並為羽林)魏羽林左右監與漢同(夏侯太初為右桓範)
(為左)晉罷羽林中郎將又省一監置一監而已哀帝省宋
武帝永初初復置江右領營兵江左無復營兵羽林監
及虎賁中郎將並銅印墨綬武冠絳朝服其在陛列則
鶡尾冠(鶡鳥每鬭死不止)絳紗縠單衣江左不復著鶡冠齊因
之後魏有羽林監北齊置監十五人後周有左右羽林
率屬大司馬隋煬帝改左右領軍為左右屯衞所領兵
為羽林唐貞觀十二年於元武門置左右屯營以諸衞
將軍領之其兵名曰飛騎又於飛騎中簡材力驍捷善
射者號為百騎扈從游幸則衣五色袍乘六閑馬賜猛
獸衣韀龍朔二年改左右屯營為左右羽林軍武太后
臨朝永昌元年改百騎為千騎天授中改軍為衞中宗
景龍元年改千騎為萬騎大將軍一人(大足元年左右羽林衞各增置)
(將軍一人)所掌與左右衞同將軍各三人以副之(領官屬並唐置)
左右龍虎軍(左右神虎軍附)
唐之初有禁兵號為百騎屬羽林永昌元年改羽林百
騎為千騎景龍元年改千騎為萬騎仍分為左右營開
元二十六年析羽林軍為左右龍虎軍以左右萬騎營
隸焉官屬並唐置至德中分置左右神虎軍各置官屬
如羽林之制
武官第八下
大將軍(并官屬)
大將軍(戰國時官也楚懷王與秦戰秦敗楚虜其大將軍屈丐是矣漢高帝以韓信為大將軍武帝又)
(置初武帝以衛青數征伐有功以為大將軍欲尊寵之故置大司馬官號以冠之青為車騎將軍擊匃奴有功)
(引兵還帝使使者持大將軍印即軍中拜青為大將軍位在公上又加青大司馬位冠於大將軍上共為一官)
(後霍光王鳳等皆然成帝綏和二年賜大司馬印綬罷將軍官後漢光武時吳漢以大將軍為大司馬時以大)
(將軍自為一官其大司馬不加於其上和帝時以竇憲為之舊大將軍位在三公下置官屬依太尉憲威權震)
(朝廷公卿希旨奏憲位次太傅下三公上長史司馬秩中二千石從事中郎二人六百石自下各有增自安帝)
(政治衰缺始以嫡舅耿珤為大將軍常在京都順帝即位又以皇后父兄弟相繼為大將軍如三公漢末猶在)
(三公上魏武為大將軍袁紹為太尉紹耻班在下魏武乃因以大將軍推紹魏黃初中又有上大將軍以曹眞)
(為之明帝青龍三年晉宣帝自大將軍為太尉然則大將軍在三司下矣其後又在三司上自漢東京大將軍)
(不常置為之者皆擅朝權至晉景帝為大將軍亦受非常之任後以叔父孚為太尉奏改大將軍在太尉後位)
(次三司下後復舊在三司上太康元年琅邪王伷遷大將軍復制在三司下伷薨復如舊冠綬珮服與大司馬)
(同宋唯彭城王義康為之章綬冠珮亦與晉同齊以為贈梁有之陳以為贈後魏北齊為二大與大司馬同後)
(周建德四年增置上大將軍隋並以為武散官不治事上大將軍從二品大將軍正三品唐貞觀二年九月勅)
(六軍先已各置統軍一人今十六衛宜各置上將軍一人秩從二品漢不見官屬後漢大將軍驃騎將軍車騎)
(將軍衛將軍有長史一人司馬一人從事中郎二人掾屬二十九人令史及御屬三十一人又賜官騎四十人)
(及鼓吹其領軍皆有部曲大將軍營五部部校尉一人軍司馬一人部下有曲曲有軍候一人曲下有屯屯長)
(一人其不置校尉部但有軍司馬一人其别營領屬為别部司馬其多少各隨時宜門有門候魏以司馬景王)
(為大將軍掾十人則無屬官其驃騎車騎府有長史司馬晉驃騎衛將軍伏波撫軍都護鎮軍中領四征四鎮)
(龍驤典軍上軍輔國等大將軍開府者皆為位從公品秩俸賜亦與諸公同加兵者增置司馬一人從事中郎)
(二人主簿記室督各一人官屬並與公同後周有大將軍長史司馬中郎掾屬諸曹參軍典籖等員隋以後無)
車騎將軍(漢文帝元年始用薄昭為車騎將軍灌嬰周亞夫金日磾並為之後漢章帝時西羌反以)
(舅馬防行車騎將軍征之銀印青綬在卿上絶席還復罷和帝即位以舅竇憲為車騎將軍征匃奴始賜金紫)
(次司空安帝即位西羌寇亂以舅鄧隲為車騎將軍征之數年復罷靈帝數以拜嬖臣又以贈之魏車騎為都)
(督儀與四征同若不為都督雖持節屬四征者與前後左右雜號將軍同其或散還從文官之例則位次三司)
(晉宋車騎衛不復為四征所督故羊祐為車騎將軍開府如三司之儀後魏制與驃騎同隋車騎屬驃騎府唐)
(省之)
衞將軍(漢文帝始用宋昌為衞將軍位亞三司其官屬附見大將軍後凡驃騎車騎衛三將軍皆金印)
(紫綬武冠絳朝服佩水蒼玉晉以陸曄為衛將軍兼儀同三司加千兵百騎東晉已後尤為要重後魏初加大)
(則次儀同三司孝文太和中制加大則位在太子太師上歴代多有唐無之)
前後左右將軍(皆周末官秦因之位上卿金印紫綬漢不常置或有前後或有左右皆掌兵及)
(四夷李廣為前將軍趙充國為後將軍辛慶忌王商為左將軍馮奉世為右將軍光武建武七年省魏以來復)
(置晉武初又置前軍左軍右軍泰始八年又置後軍是為四軍齊亦號左右前後四軍陳並有之北齊左右將)
(軍領千牛備身唐無)
四征將軍(皆漢魏以來置加大者始曰方面征東將軍漢獻帝初平三年以馬騰為之或云以張遼)
(為之征西將軍光武建武中以馮異為征西大將軍征南將軍建武二年置以馮異為之亦以岑彭為征南大)
(將軍征北將軍魏明帝太和中置劉靖為之魏黃初中位次三公後魏加大則㳄衛將軍唐無)
四鎮將軍(鎮東將軍後漢末魏武帝為之鎮南將軍後漢末劉表為之魏張魯晉杜預並為之鎮西)
(將軍後漢劉表為之魏鍾會鄧艾並為之鎮北將軍魏明帝太和中置劉靖許允並為之宋時四鎮與中軍為)
(雜號後魏加大次尚書令唐無)
四安將軍(安東將軍後漢陶謙曹休並為之安南將軍光武元年始以岑彭為之安西將軍後漢末)
(段煨魏鍾會石鑒並為之安北將軍晉以郗鑒為之後魏亦有唐無)
四平將軍(平東將軍晉杜預王濬等為之平南將軍晉盧欽羊祜胡奮等為之平西將軍晉嵇紹為)
(之平北將軍漢獻以張燕晉以阮坦為之並漢魏間置後魏亦有之唐無)
雜號將軍(歴代雜號將軍凡數百不可具載今錄其著者上將軍漢以呂祿為之騎將軍漢武帝)
(以公孫敖及公孫賀為之元樓船將軍漢元封三年以荀彘為之橫海將軍漢鼎六年以韓說為之擊東)
(越有功利材官將軍漢李息為之掌治宮室軍李廣為之征貳師城取善馬故以為號)(貳師將輕車將)
(軍漢武以公孫賀為之後伏波將軍漢武帝征南越始置此號以路博德為之漢馬援亦為之伏波者船涉)
(江海欲使波浪伏息帝中軍將軍漢武帝以公孫敖為之彊弩將軍漢武以李沮為之戈船將軍環氏)
(要略云建戈於船上浮渡沮水以討北狄帝奮威將軍漢武帝以田千秋為之度遼將軍漢武初以范明)
(友為之後漢明帝永平八年又置屯五原銀印青綬立積射將軍漢有之晉武帝泰始四年省太康十五年)
(射營弩營置積射彊弩將軍主之軍建威將軍漢元帝以韓安國王晏並為之九虎將王莾拜將軍九人)
(皆以虎為號號九虎將軍之征虜將軍後漢建武中始以祭遵為之後張飛亦為虎牙將軍後漢光武以)
(蓋延為之絶橫野將軍漢光武以王常為橫野大將軍位與諸將席捕虜將軍後漢永平中馬武為之)
(鷹揚將軍後漢建安中魏武以曹洪為之孫破虜將軍後漢末以孫堅為之討逆將軍後漢以策為之)
(討虜將軍後漢末以孫權為之將安漢將軍蜀麋竺為之班在軍師將軍之右武威軍魏武帝以于禁為)
(之漢撫軍將軍魏武帝置以司馬懿為之王凌江將軍後置初以羅獻為之寧朔將軍魏以渾為之)
(橫江將軍吳魯肅為之置龍驤將軍晉武帝始以王濬為之殿中將軍宋初之黑矟將軍後魏于栗磾)
(好持黑矟以自衛劉裕書與之曰黑矟公麾下明帝因授黑矟將軍牙門將軍冠服與將軍同魏文帝黃初)
(中置明帝以胡烈為之又王隱晉書云陸機少襲父為牙門將吳人重武官也故晉惠帝特置四部牙門以汝)
(南王祐為之蜀以趙雲為之)
監軍(齊景公使穰苴將兵捍燕晉之師穰苴願得君之寵臣以監軍公使莊賈往賈不時至苴斬之是其)
(始也漢武帝置監軍使者光武以來歙監諸將後漢末劉焉以監軍使者領益州牧劉璋亦為監軍使者魏晉)
(世皆有之魏時司馬昭征夀春石苞為監軍鍾會伐蜀衞瓘為監軍晉孟康持節監石苞諸軍事初隗囂軍中)
(嘗置軍師囂聘平陵人方望為之又袁紹請盧損為軍師至魏武帝又置師官四人以荀攸為軍師軍國選舉)
(及刑獄法制皆使決焉又梁義為左軍師吳朱然為右軍師蜀以諸葛亮為軍師將軍晉避景帝諱改為軍司)
(凡諸軍皆置之以為常員所以節量諸軍亦監軍之職也而太尉軍司尤重故山公啓事曰太尉軍司缺當選)
(上宰監宜得宿有資重者也宋齊以來此官頗廢至梁大通四年元法僧北討復以羊偘為其太尉軍司後代)
(多不置至隋末或以御史監軍事唐亦然時有其職非常官也開元二十年後並以中官為之謂之監軍使)
(軍師祭酒後漢建安三年曹公還許初置此官或理曹掾屬後漢建安十九年魏武令曰軍中典獄者非其)
(人而任以三軍死生吾甚懼之遂署此選明逹法理者為之)
三署郎官叙
漢中郎將分掌三署郎有議郎中郎(皆比六百石)侍郎(比四百石)
郎中(比三百石)凡四等皆秦官無員多至千人(漢靈帝時三署郎吏二千)
(餘人)皆掌門戸出充車騎(其散郎謂之外郎)故卿校尉牧守待價
於此公車特召賢良方正敦樸有道高節公府掾曹試
博士者亦充兹位其下第白衣試博士者皆拜郎中中
郎有五官左右三將(謂五官中郎將左右郎將)郎中有車戸騎三將
(如淳曰主車曰車郎主戶衞曰戶郎漢舊儀曰郎中令主郎中左右車將主左右車郎左右戶將郎主左右戶)
(郎)凡郎官皆主更直執戟宿衞諸殿門唯議郎不在直
中(漢儀曰三署郎見光祿勲執版拜見五官左右將執版不拜於三公諸卿無敬)郎官故事令
出錢市財用給文書乃得出時號曰山郎(謂以資財為郎山者財用)
(所出故名)貧者或至經歲不得休沐其豪富郎日出游戲或
行錢得善部貨賂流行轉相放效楊惲為中郎將罷山
郎其疾病休沐皆以法令有過奏免薦舉其高第有行
能者多至郡守九卿三署化之莫不自勵宫殿之内翕
然同聲其後遂以為常(後漢和帝永元元年初令郎官詔除者得占丞尉以比秩為眞)
凡三署郎官二漢並屬光禄勳光禄選三署郎有行應
四科者歲舉茂才二人四行二人又上廉吏六人為長
治劇隨缺多少萬戸以上為劇縣其缺少者不選公府
亦然故明帝時館陶公主為子求郎帝不許賜錢千萬
曰夫郎官上應列宿出宰百里有非其人人受其殃(後漢)
(桓靈間三署見郎七百餘人而郡國計吏多留拜為郎太尉楊秉上疏諫曰先王建國順天制官太微積星名)
(為郎位入奉宿衞出牧百姓云云按自近代皆謂郎官上應列宿出宰百里為尚書郎故事且夫天有虎賁郎)
(位等星皆在太微帝座之後為翊衞之象則三署郎也而世人謂之尚書郎則誤矣徵其失也蓋自梁陶藻職)
(官要錄以漢三署郎故事通為尚書郎)舊有郎中將右騎光武中興悉省
之晉議郎遷為太守(山公啓事曰議郎許允宜參廣漢太守選)亦有郎中等
官其後雖有中郎將等官而無三署郎矣
中郎將五官左右中郎將(皆秦官漢因之並領三署郎後漢郡國舉孝廉以補之三)
(署郎年五十以上屬五官後漢黃琬為五官中郎將時陳蕃為光祿勲深相禮待每與議事舊制光禄舉三署)
(郎以功高久次才德尤異為茂才四行時權富者多以人事得舉而安貧守志者見遺京師謠曰欲得不能光)
(禄茂才於是蕃琬同心顯用志士故皆為權富郎所中傷其次分屬左右署左右郎將各領左右署郎二署皆)
(有中郎侍郎郎中三郎並屬光禄勲魏無三署郎猶置左右中郎將晉武帝省左右中郎將官宋孝武大明中)
(復置銀章青綬武冠絳朝服佩水蒼玉齊左右中郎將屬西省梁代並分司丹禁唐亦置諸衛中郎將永徽三)
(年八月避太子名改中郎將為旅賁郎將又改為翊軍郎將尋復舊)
虎賁中郎將(周官有虎賁氏掌領虎士八百人漢武帝建元三年初置期門比郎中蓋以微行出)
(游選材力之士執兵從送期之諸門故名期門無員多至千人平帝元始元年更名虎賁郎舊曰虎賁言如虎)
(之奔置中郎將領之故有虎賁中郎將主虎賁宿衞冠插兩鶡尾鶡鷙鳥中之果勁者尾上黨所貢後漢崔鈞)
(為虎賁中郎將武弁戴鶡尾紗縠單衣虎文錦袴餘郎亦然凡有虎賁中郎虎賁侍郎虎賁郎中節從虎賁皆)
(父死子繼若死王事亦如之前賢亦多為者後漢馬援孔融並為虎賁中郎將魏桓階為虎賁中郎將遷尚書)
(典選唐無)
東西南北四中郎將(東中郎將後漢靈帝以董卓為之南中郎將漢獻帝以臨淄侯曹植)
(為之西中郎將晉以謝曼桓冲為之北中郎將後漢以盧植為之建安中以鄢陵侯曹彰為之按此四中郎將)
(並後漢置江左彌重或領刺史或持節為之銀印青綬服同將軍後魏靈太后時四中郎將兵數寡弱不足以)
(襟帶京師任城王澄奏宜以東中帶滎陽郡南中帶魯陽郡西中帶弘農郡北中帶河南郡選一品三品親賢)
(兼稱者居之配以彊兵則深根固本之計也靈太后初從之後復止唐至德後節度都團練使殆其遺職也)
雜中郎將(匃奴中郎將後漢主護南單于以張奐為之後魏天興四年罷平越中郎將晉武帝置治)
(廣州主護南越司金中郎將趙王循為之武衛中郎將魏始以許褚為之)
折衝府(隋初左右衛左右武衛左右武候各領軍坊鄉團以統戎卒開皇中置驃騎將軍每府置驃騎)
(車騎二將軍大業三年改驃騎府為鷹揚府改驃騎將軍為鷹揚郎將改車騎將軍為鷹揚副郎將五年又以)
(鷹揚副郎將為鷹擊郎將九年别置折衝果毅及武勇雄武等郎將官以統領驍果至唐初猶有驃騎府及驃)
(騎車騎將軍之制武德七年乃改驃騎為統軍車騎為别將貞觀中復採隋折衝果毅郎將之名改統軍為折)
(衝都尉别將為果毅都尉其府多因其地各自為名無鷹揚之號凡五百七十四府分置於諸州而名隸諸衞)
(及東宫率府各領兵滿一千二百人為上府千人為中府八百人為下府每府置折衝都尉一人左右果毅都)
(尉各一人别將一人長史一人兵曹一人校尉六人凡府在赤縣為赤府在畿縣為畿府衞士以三百人為團)
(團有校尉五十人為隊隊有正十人為火火有備每歲十一月以衞士帳上于兵部以侯調發天下衛士向六)
(十萬人初置以成丁而入六十出役其家不免王徭遂漸逃散年月漸久逃死者不補天寳八載五月停折衝)
(府以無兵可校故也十一年八月改諸衛士為武士)
奉車駙馬騎三都尉奉朝請(三都尉並漢武帝元鼎二年置舊無員或以冠常侍)
(或卿尹校尉左遷為之奉車掌御乘輿車駙馬掌駙馬駙副也非正駕車者騎都尉本監羽林騎奉朝請者漢)
(律諸侯春曰朝秋曰請後漢並屬光禄勲奉朝請無員夲不為官東京罷省三公外戚皇室諸侯多奉朝請謂)
(但奉朝會請召而已晉武帝亦以皇室外戚為三都尉奉朝請元帝為晉王以參軍為奉車都尉掾屬為駙馬)
(都尉行參軍舍人為騎都尉皆奉朝請後罷奉車騎二都尉唯留駙馬都尉奉朝請諸尚公主者若劉惔桓温)
(等皆為之宋武帝永初以來以朝請選雜其尚公主者唯拜駙馬都尉齊武帝永明中奉朝請至六百餘人梁)
(三都尉並無員秩其奉車駙馬皆武冠絳朝服銀印青綬梁陳駙馬皆尚公主者為之後魏駙馬都尉亦為尚)
(公主官雖位高卿尹而此職不去奉車二十人騎都尉六十人北齊駙馬與後魏同隋開皇三年罷奉朝請煬)
(帝時奉車駙馬並廢唐駙馬都尉從五品皆尚主者為之開元三年勅駙馬都尉從五品階宜依式仍備紫金)
(魚袋天寳已前皆以美儀容者充選奉車都尉五員掌馭副車不常置若大備陳設則以餘官攝行屬左右衞)
東宫官第九(東宫官序)
太子六傅(三太三少)賓客詹事(丞司主簿直)庶子(中允司)
(議郎崇中舍人士舍人馬通事舍人校諭德正贊善文舘學洗文學書字)
(直典膳郎設藥藏郎門内郎典郎宫郎)家令率更令僕
左右衞率府(副率以下官屬)左右司禦率府左右清道
率府(左右監門率府左右内率府)旅賁中郎將太孫官屬
東宮官序
凡三王教世子必立太傅少傅以資之太傅則示之以
父子君臣之道少傅則奉世子以觀太傅之德行而審
諭之太傅在前少傅在後(謂其在學時也)入則有保出則有師
(謂燕居出入時也漢班彪上書曰昔成王為孺子出則周公召公入則太顚閎夭南宮适散宜生左右前後皆)
(正之以禮)師也者教之以事而諭諸德者也保也者愼其身
以輔翼之而歸諸道者也秦漢以下始加置詹事中庶
子及諸府寺等官亦有以他官而監護者自魏明帝以
後久曠東宫制度闕廢官司不具(吳孫權即位孫登為太子兼置四友等官)
(以諸葛恪為左輔張休為右弼顧譚為輔正都尉陳表為翼正都尉是為四友於是東宮號為多士)晉初
詹事左右率庶子中舍人諸官並未置唯置衞率令典
兵二傅并攝衆事至咸寧元年始置詹事以領宮事宋
武置東宮率更令等官其中庶子庶子中舍人舍人洗
馬各減舊員之半後周加置太子諫議員四人至隋罷
詹事分東宫置門下坊典書坊(北齊已有典書坊)以分統諸局
(比門下内史二省)門下坊有左庶子二人内舍人四人錄事二
人統司經宫門内直典膳藥藏齋師等六局典書坊有
右庶子二人舍人通事舍人各八人領内坊唐置詹事
府以統衆務置左右二春坊以領諸局左春坊置左庶
子二人中允二人司議郎四人錄事二人左諭德一人
左贊善大夫五人崇文館校書二人亦統六局右春坊
置右庶子二人中舍人二人舍人四人錄事二人右諭
德一人右贊善大夫五人通事舍人八人兼領内坊因
隋制也
臣謹按漢孝宣帝欲令中郎將監護太子家疏廣以
為示狹非所以廣太子也後漢順帝立太子居承光
宫以侍御史种暠監護有中常侍卒乘衣車來載太
子太子太傅高襃憂懼不能止開門將出而暠至手
劒當車曰太子國之儲副常侍來無尺一何以得將
太子去今日之事有死而已乃遣襃詣臺啟白得中
決勑乃聽之
太子六傅(太子師傅商周已有逮乎列國秦亦有之漢高帝以叔孫通為太子太傅位次太常後亦)
(有少傅後漢太傅禮如師不領官屬而少傅主太子官屬漢魏故事太子於二傅執弟子禮皆為書不曰令少)
(傅稱臣而太傅不臣吳薛綜綜子瑩瑩子兼三代並為太子少傅晉泰始三年武帝始建東宮各置一人尚未)
(置詹事官事無大小皆由二傅少傅立草太傅書眞以為儲訓並有功曹主簿五官秩與後漢同皇太子先拜)
(諸傅然後答之如弟子事師之禮二傅不得上疏曲敬武帝後以儲副體尊遂命諸公居之以本位重故或行)
(或領時侍中任愷武帝所親敬復使領之蓋一時之制也咸寧元年以給事黃門侍郎楊珧為詹事掌宫事二)
(傅不復領官屬及楊珧為衛將軍領少傅復省詹事遂崇廣傅訓命太尉賈充領太保司空齊王攸領太傅所)
(置吏屬復如舊二傅皆進賢兩梁冠黑介幘五時朝服佩水蒼玉其後太尉汝南王亮車騎將軍揚駿司空衞)
(瓘石鑒皆領傅保猶不置詹事以終武帝之世惠帝元康元年復置詹事及愍懷太子建宫乃置六傅三太三)
(少焉晉二傅給采田六頃田騶五十人夏後不及田者食俸一年給赤耳安車一乘又晉書曰東宮舊制月請)
(錢五十萬以備衆用景帝諱師故改太師為太帥通省尚書事詹事文書關由六𫝊自元康之後諸𫝊或三或)
(四或六渡江之後有太傅少傅不立師保宋有太傅少傅各兼丞一人其保傅並銀章青綬齊與宋同武帝時)
(以王儉為少傅舊太子致敬二傅同至是朝議接少傅以賓友之禮梁太傅位視尚書令少傅視左僕射陳因)
(之自宋以下唯有傅而無師保後魏有太師太傅太保謂之東宮三師少師少傅少保謂之東宮三少北齊皆)
(有之出則三師在前三少在後後周不置隋與北齊同唐六傅不必備唯其人太子出則乘輅備儀以為後從)
臣謹按後魏孝明在東宫宣武皇帝以崔光為太子
傅光固辭帝令太子南面再拜宫臣皆從太子拜光
北面立不敢答拜唯西面拜謝而出乃授光太子少
傅又按唐貞觀中太宗撰太子接三師之儀出殿門
迎太子先拜三師答拜每門讓三師坐與三師書前
名皇恐後名皇恐再拜
太子賓客(漢高帝時有四人年老以上慢侮逃匿山中義不為漢臣謂之四皓東園公綺里季夏黃)
(公甪里先生高帝不能致及將廢太子太子致禮而四人至鬚眉皓白衣冠甚偉高帝異之太子由是不廢至)
(孝武帝又為太子立博望苑使通賓客晉元康元年愍懷太子始之東宮惠帝詔曰太保衛瓘息庭司空隴西)
(王泰息略太子太傅楊濟息毖太子少師裴楷息憲太子少傅華廙息恒五人與太子往來以備賓客時雖非)
(官而謂之東宮賓客其後無聞唐顯慶元年正月以太子太傅兼侍中韓瑗中書令來濟禮部尚書許敬宗左)
(僕射兼太子少師于志寧並為皇太子賓客遂為官員定置四人掌調護侍從規諫凡太子有賓客之事則為)
(上齒蓋取象於四皓焉資位閑重其流不雜天寳中賀知章自太子賓客度為道士還鄉舍宅為觀明皇賦詩)
(贈别時議榮之)
太子詹事(秦官漢因之掌皇后太子家漢時太子門大夫庶子洗馬舍人皆屬二傅其太子家令丞)
(率更令丞僕中盾衞率等宫並屬詹事後漢省詹事而太子官悉屬少傅魏復置詹事領東宫衆務晉不置至)
(咸寧元年復置以掌宫事及永康中復不置自大安以來又置終孝懷之世晉職擬尚書令掌三令四率中庶)
(子庶子洗馬舍人等官銀印青綬介幘進賢兩梁冠絳朝服佩水蒼玉宋與晉同齊置府領官屬梁陳任總宫)
(朝後魏有太子左右詹事北齊東宮衆事無大小皆統之領三寺二坊又左右衛後周置太子宫正宮尹隋開)
(皇初置詹事二年罷之唐復置詹事一人掌内外衆務糾彈非違總判府事置少詹事一人以貳之龍朔二年)
(改詹事為端尹詹事府為端尹府少詹事為少尹咸通初復舊垂拱元年又改詹事為宮尹少詹事為少尹神)
(龍初復舊)
臣謹按漢皇后太子各置詹事隨其所在以名官漢
官儀曰詹事位在長秋上亦宦者主中諸官後漢志
曰初成帝鴻嘉三年省詹事職并大長秋是後皇后
當法駕出則中謁中宦者職吏權兼詹事奉引訖罷
宦者誅後尚書選兼職吏一人奉引此皆皇后詹事
也
丞(秦官漢因之後漢省魏晉皆隨詹事省置至晉永康中詹事特置丞一人掌文書關通六傅過江多用員)
(外郎及博士為之遷尚書郎宋齊因之梁陳制一梁冠皂朝服銅印墨綬後魏北齊並有之隋初置一人唐置)
(二人掌文武官簿帳朝集假使分判府事)
臣謹按後魏楊昱為詹事丞孝明為太子尚在懷抱
其所出入唯乳母而已不令宫僚聞知昱諫曰太子
動止宜令翼從陛下若召太子必降手勑令臣下咸
知乃詔曰自此已後非朕手勑勿令兒出宫宫臣在
直從至萬歲門
主簿(一人晉始置歴代皆有掌府事及三寺十率府文符之隱漏程限稽失者)
司直(二人唐龍朔三年置桂坊比御史臺置令一人比大夫司直二人比侍御史掌彈劾宮府寮其後廢)
(桂坊以司直隸詹事府)
太子庶子(古者天子有庶子之官周官謂之諸子職諸侯卿大夫之庶子掌其戒令與其教治有大)
(事則帥國子而致於太子唯所用之秦因之置中庶子庶子員漢因之有庶子員五人史丹王商歐陽地餘並)
(為中庶子王莾改曰中尚翼子後漢員五人職如侍中而庶子無員職如三署中郎凡庶子主宮中并諸吏之)
(適子及支庶版籍魏因之在吳為親近之官張温言於孫權曰中庶子官最親密切問近對宜用雋選由是以)
(顧譚為之晉中庶子庶子各四員職比散騎常侍及中書監令皆以俊茂者為之或以郡守參選若釋奠中庶)
(子扶左庶子扶右宋與晉同武冠平巾幘絳朝服元嘉初詔二率中庶子隨太子入直上宮十四年又詔還直)
(東宫至齊其庶子用人卑雜梁天監七年詔革選其年以太子中舍人司徒從事中郎為之凡中庶子四人以)
(功高者一人為祭酒行則負璽前後部護駕與功高中舍人一人共掌其坊之禁令庶子四人掌侍從左右獻)
(納得失與功高通事舍人一人共掌其坊之禁令冠服並同前代陳因梁制後魏亦有中庶子庶子官北齊門)
(下坊中庶子四人領之典書坊庶子四人領之隋分為左右庶子各二人分統門下典書二坊事唐亦各二人)
(分掌左右春坊事左擬侍中而右擬中書令中允司議郎司經洗馬文學校書正字典膳藥藏内直典設宮門)
(等局郎丞崇文館屬右春坊中舍人舍人通事舍人並屬左春坊其諭德贊善亦左右分隸焉)
中允(後漢太子官屬有之職在中庶子下洗馬上漢制太子五日一朝其非朝日即使僕及中允朝朝請)
(問起居其後無聞宋齊有中舍人是其職也唐貞觀初改太子中舍人為中允置二員其後復置中舍人龍朔)
(二年又改中允為左贊善大夫咸亨元年復為中允而左贊善仍置焉中允掌侍從禮儀駮正啓奏并監藥及)
(通判坊局事若庶子闕則監封題職擬黃門侍郎)
司議郎(唐貞觀五年皇太子上表請置史職用司箴誡乃於門下坊置太子司議郎四人精選名士以)
(居之掌侍從規諫駮正啓奏并錄東宫記注分判坊事職擬給事中)
中舍人(晉咸寧初置四人以舍人才學之美者為之與中庶子共掌文翰在中庶子下洗馬上凡奏事)
(文書皆綜典之監和嘗藥月檢奏直臣名更直五日典文疏如中書郎宋亦四人齊有一人梁時功高者一人)
(與中庶子祭酒共掌其坊之禁令陳因之後魏北齊共有之隋曰内舍人四員屬門下坊煬帝減二人唐中舍)
(人二員掌侍從令書奏疏通判坊事擬中書侍郎或謂之太子中書舍人)
舍人(秦官也漢因之比郎中選良家子為之後漢無員更直宿衛如三署郎中魏因之晉有十六人職比)
(散騎中書侍郎從駕則正直從次直守妃出次直從宋有四人齊有一人梁有十六人掌文記陳因梁制後魏)
(亦有之北齊典書坊置二十人隋典書坊有八人煬帝改為管記舍人減四員唐復為太子舍人四人掌侍從)
(表啓宣行令旨分判坊事)
通事舍人(齊中庶子下有門下通事守舍人四人又庶子下有内典書通事舍人二人掌宣傳令旨)
(内外啓奏梁亦有之視南臺御史多以餘官兼職陳因之北齊門下坊有通事舍人八人至隋亦有之煬帝改)
(為宣令舍人八員唐復為通事舍人亦有八員掌引導辭見承旨勞問)
左右諭德(唐龍朔三年初置太子左右諭德各一員掌侍從贊諭職比右散騎常侍)
左右贊善大夫(唐龍朔二年初置左贊善大夫替中允置右贊善大夫替中舍人咸亨元年中)
(允舍人復舊而贊善大夫别自為官左右各五人皆掌侍從翊贊比諫議大夫)
崇文館學士(魏文帝始置崇文館以王肅為祭酒其後無聞唐貞觀中置崇賢館有學士直學士)
(員掌經籍圖書教授諸王屬左春坊龍朔二年改司經局為桂坊管崇賢館而罷隸左春坊兼置文學四員司)
(直二員司直正七品上職為東宮之憲司府門北向以象御史臺其後省桂坊而崇賢又屬左春坊後沛王賢)
(為皇太子避其名改為崇文館其課試舉選與弘文館同)
洗馬(秦官漢亦曰先馬如淳曰前驅也國語曰勾踐親為夫差先馬先或作洗後漢員十六人職如謁者)
(太子出則當直者前驅導威儀也漢選郎中補之安帝時太子謁廟洗馬高山冠非乘從時著小冠魏因之晉)
(有八人職如謁者准祕書郎集賢一梁冠黑介幘絳朝服宋與晉同齊置一人梁有典經局又置八人掌文翰)
(尤為清選皆取甲族有才名者為之位視通直郎陳因之北齊典經坊洗馬二人隋曰司經局置洗馬四人煬)
(帝減二人唐司經局洗馬二人龍朔二年改洗馬為司經大夫三年改司經局為桂坊一云析司經局置桂坊)
(司經大夫通判坊事罷隸左春坊咸亨初復舊掌侍奉及經史圖籍判局事)
臣謹按梁庾於陵拜洗馬舍人舊東宫官屬通為清
選洗馬掌文翰尤其清者近代用人皆取甲族有才
名者時於陵周捨並擢充斯職武帝曰官以人而清
豈限於甲族時論美之
文學(漢時郡及王國並有文學而東宮無聞魏武為丞相以司馬宣王為太子文學自後並無後周建德)
(三年置太子文學十人後省唐龍朔三年置太子文學四員屬桂坊桂坊廢而屬司經開元中定制為三員掌)
(侍奉分掌四部書判書功事)
校書(宋孝建中洗馬有校書吏四人自後無聞北齊有太子校書隋太子校書有六人唐四人掌讐校經)
(籍無郎字初弘文崇文二館置讐校開元六年省讐校置校書弘文四員崇文二員)
正字(隋太子正字二員煬帝改為正書唐復為正字亦置二人掌刊正文字)
典膳郎(漢魏以來並有太子食官局至北齊門下坊始别置典膳局有監丞各二人隋如北齊之制唐)
(典膳局有郎二人丞二人郎掌進膳嘗食之事丞貳之)
臣謹按唐乾封元年皇太子久在内不出典膳丞邢
文偉減膳上啟曰竊見禮大戴記曰太子既冠成人
免於保傅之嚴則有司過之史虧膳之宰史之義不
得不書過不書則死之宰之義不得不撤膳不撤則
死之近代以來未甚談議不接謁見常三朝之後但
與内人獨居何由發揮聖智使睿哲文明者乎今史
雖闕官宰當奉職沗備所司不敢逃死謹守禮經遽
申減膳其年右史闕宰臣進擬數人高宗曰邢文偉
嫌我兒不讀書不肯與肉喫此人甚直可用遂拜焉
藥藏郎(北齊門下坊領藥藏局有監丞各二人侍藥四人隋如齊之制唐藥藏局有郎二人丞二人郎)
(掌和劑醫藥之事丞貳之)
内直郎(齊有太子内直兵局内直兵史二人梁有齋内主璽主衣扶侍等局各置有司以丞其事陳因)
(之北齊門下坊領殿内局有内直監二人副監四人隋如北齊制唐内直局有郎二人丞二人掌符璽繖扇几)
(杖衣服之事丞貳之)
典設郎(南齊置齋居局齋居庫郎一人梁有齋内局各置有司以丞其事陳因之北齊門下坊有齋局)
(有太子齋内閤帥内閤帥各二人隋如北齊制唐典設局有郎四人掌凡大祭祀湯沐灑掃鋪陳之事)
宫門郎(秦有太子門大夫漢因之員二人職比郎將漢官儀曰門大夫選四府掾屬為之安帝時太子)
(謁廟門大夫乘從冠兩梁冠魏因之晉太子門大夫准公車令掌通牋表及宫門禁防宋因之梁代視謁者僕)
(射陳因之北齊謂之門大夫坊并統伶官隋煬帝改門大夫為官門監唐初為宮門大夫後為宮門局有郎二)
(人丞二人郎掌東宮殿門管鑰及啓閉之事丞貳之)
太子家令(家令秦官屬詹事太子稱家故曰家令漢因之有丞主倉穀飲食職似司農少府漢代太)
(子食湯沐邑十縣家令主之後漢則屬少傅主倉穀飲食魏因之晉又兼主刑獄職比廷尉司農少府其家令)
(率更令及僕射為太子三卿太康八年進品與中庶子二率同自漢至晉家令在率更下宋則居上銅印墨綬)
(進賢兩梁冠絳朝服主内茵褥牀几諸供中之物及官奴婢月用錢庫内鹽米車牛刑獄齊因之自宋齊以來)
(清流者不為之至梁天監六年武帝以三卿陵替乃詔革選家令視常侍率更僕視黃門陳因之後魏亦曰三)
(卿北齊詹事領家令有丞功曹主簿領食官典倉司藏等三署及領内坊令丞隋掌刑法食膳倉庫奴婢等煬)
(帝改為司府令唐復為家令寺置家令一人唯不主刑法餘與隋同丞二人主簿一人領食官署典倉署司藏)
(署署令各一人丞各二人)
太子率更令(率更令秦官顔師古曰掌知漏刻故曰率更漢因之有丞主簿庶子舍人更直職似)
(光祿勲而屬詹事後漢因之為太子少傅屬官魏因之晉主宮殿門戶及賞罰事銅印墨綬進賢兩梁冠絳朝)
(服宋齊因之梁陳後魏並有北齊領中盾署掌周衛禁防漏刻鐘鼔亦屬詹事隋掌伎樂漏刻有令丞錄事各)
(一人唐因之加掌皇族次序及刑法事丞主簿各一人)
太子僕(僕秦官漢因之又有長丞主車馬又有太子廐長一人亦主車馬後漢因之而屬少傅職如太)
(僕太子五日一朝其非太子朝日即與中允入問起居魏因之晉主輿馬兼主親族如太僕宗正從駕乘安車)
(次家令而屬詹事宋齊並有之梁視黃門郎陳因之後魏亦有北齊詹事領僕寺置令丞功曹主簿領廐牧署)
(令隋僕寺置僕一人掌皇族親疏車輿騎乘領廐牧署令丞唐因之加掌儀仗喪葬而不掌親族丞主簿各一)
(人統廐牧署廐牧有令一人丞二人掌車馬閑廐畜牧之事)
左右衞率府(衛率府秦官漢因之屬詹事後漢主門衛徼循衞士而屬少傅魏因之晉武帝建東)
(宫置衞率初曰中衞率泰始五年分為左右衞率各領一軍惠帝時愍懷太子在東宫又加前後二衞率晉志)
(曰凡太子出前衞率導在前黃麾左右二率從夾導輿車後衞率從在烏皮外並帶戟執刀成都王穎為太弟)
(又置中衞率是為五率及江左省前後率孝武太元中又置宋齊止置左右二率梁二率視御史中丞銅印墨)
(綬武冠絳朝服左率領七營右率領四營陳有一率後魏曰左右衞率北齊謂之左右衞率坊後周東宫有司)
(戎司武司衞等員隋曰左右率兼有副率二人煬帝改左右衞率為左右侍率兼置副率二人唐為左右衞率)
(府龍朔三年改其府為左右典戎衞咸亨元年復舊置率各一人領兵宿衞督攝隊伍總判府事副率二人長)
(史錄事及倉兵胄曹參軍各一人親府勲府翊府中郎將各一人)
臣謹按晉劉卞為愍懷太子左率知賈后欲害太子
乃問張華華曰君欲如何卞曰東宫儁乂如林四率
精兵萬人公居阿衡之任若得公命皇太子因朝使
錄尚書事廢賈后於金墉兩黃門力耳華不從賈后
微聞遷卞雍州刺史卞乃服藥卒又按隋以大臣領
其職蘇孝慈自兵部尚書拜左衞率尚書如故又按
唐以李靖為中書令行左衞率轉兵部尚書
左右司禦率府(隋文帝置左右宗衞其官制如左右衞各掌以皇族侍衞煬帝後為左右武侍)
(率唐後為左右宗衞率府龍朔二年改為左右司禦衞後改衞為率府焉副率二人長史錄事及倉兵曹參軍)
(各一人)
左右清道率府(隋有左右虞候各置開府一人唐開元初為清道率府各置率一人掌斥堠道)
(路先驅後殿伺察姦非副率二人長史錄事及倉兵曹參軍各一人)
左右監門率府(隋左右監門率各置一人掌諸門禁煬帝改為監門將軍唐復為左右監門率)
(擬左右監門各置率一人掌門禁之籍副率二人長史錄事參軍及兵胄二曹參軍各一人)
左右内率府(隋置左右率副率各一人掌領備身以上禁内侍衞供奉兵仗唐為左右内率府各)
(置率一人掌侍衞左右供奉兵仗副率長史錄事參軍及兵胄曹各一人千牛各十六人掌執細刀弓箭宿衞)
(侍從備身各二十八人掌宿衞侍從)
旅賁中郎將(一人職如虎賁中郎將宋初置天子有虎賁習武訓也諸侯有旅賁禦災害也唐諸)
(率府初有中郎郎將官永徽元年以太子名忠改諸率府中郎將為旅賁郎將其郎將改為翊軍後或改或省)
太孫官屬(唐永淳元年三月立皇孫重照為皇太孫將置府寮高宗召吏部郎中王方慶問曰前代)
(故事如何方慶進曰按周禮有嫡孫漢魏以來皇太子在亦不立太孫晉惠帝永寧元年立愍懷太子第三子)
(襄陽王尚為皇太孫太子官屬即轉為太孫官屬南齊永明十年立文惠太子長子南郡王昭業為皇太孫便)
(居東宮今皇太子在而立太孫旁求載籍未有前例上曰自我作古可乎對曰五帝不相沿樂苟不失上下之)
(序不虧政理之道亦何事而不可詩曰貽厥孫謀以燕翼子禮曰君子抱孫不抱子孫可以為王父尸以其昭)
(穆同也今陛下肇建皇孫剙斯盛典所以彰子孫千億之盛福祚靈長之應也上悅使方慶詳求典故官屬員)
(品乃奏太孫府置師傅及文學祭酒及長史曹掾主簿管記司錄以下六曹從事等官各加王府一級後上頗)
(以為疑竟不補授而止)
通志卷五十五
