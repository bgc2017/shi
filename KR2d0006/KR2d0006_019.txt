通志卷十三
宋右廸功郎鄭樵漁仲撰
梁紀第十三
武帝簡文帝元帝敬帝
高祖武皇帝諱衍字叔逹小字練兒南蘭陵中都里人
姓蕭氏與齊同承淮隂令整整生皇高祖鎋位濟隂太
守鎋生皇曾祖副子位州治中從事副子生皇祖道賜
位南臺治書侍御史道賜生皇考諱順之字文緯於齊
高帝為始族弟皇考外甚清和而内懷英氣與齊高帝
少而欵狎嘗共登金牛山路側有枯骨縱横齊高帝謂
皇考曰周文王以來幾年當復有掩此枯骨者乎言之
懔然動色皇考由此知齊高帝有大志常相随逐齊高
帝每外討皇考常為軍副及北討薛索兒夜遣人入營
提刀徑至齊高帝卧榻皇考手刃之頻為齊高帝鎮軍
司馬長史時宋帝昏虐齊高帝謀出外皇考以為一旦
奔亡則危幾不測不如因人之欲行伊霍之事齊高帝
深然之歴黃門郎安西長史吳郡内史所歴皆著名吳
郡張緒常稱文武兼資有德有行吾敬蕭順之袁粲之
據石頭黃回與之通謀皇考聞難作率家兵據朱雀橋
回覘人還告曰朱雀橋南一長者英威毅然坐胡牀南
向回曰蕭順之也遂不敢出時微皇考石頭幾不據矣
及齊高帝創造皇業推鋒決勝莫不垂拱仰成焉齊建
元末齊高帝從容謂皇考曰當令阿玉解揚州相授玉
豫章王嶷小名也齊武帝在東宫皇考嘗問訊及退齊
武帝指皇考謂嶷曰非此翁吾徒無以致今日及即位
深相忌憚故不署台輔以參豫佐命封臨湘縣侯歴位
侍中衞尉太子詹事領鎮軍將軍丹陽尹贈鎮北將軍
諡曰懿帝以宋孝武大明元年歲次甲辰生于秣陵縣
同夏里三橋宅初皇妣張氏嘗夢抱日已而有娠遂産
帝帝生而有異光狀貎殊特日角龍顔重岳虎顧舌文
八字頂有浮光身映日無影兩骻駢骨頂上隆起有文
在右手曰武帝為兒時能蹈空而行及長博學多通好
籌略有文武材略所居室中常若雲氣人或遇者體輙
肅然初為衞軍王儉東閤祭酒儉一見深相器異請為
戸曹屬謂廬江何憲曰此蕭郎三十内當作侍中出此
則貴不可言竟陵王子良開西邸招文學帝與沈約謝
眺王融蕭琛范雲任昉陸倕等並游焉號曰八友融俊
爽識鑒過人尤敬異帝每謂所親曰宰制天下必在此
人累遷随王鎮西諮議參軍行經牛渚逢風入泊龍瀆
有一老人謂帝曰君龍行虎步貴不可言天下方亂安
之者其在君乎問其名氏忽然不見尋以皇考艱去職
歸建業及齊武帝不豫竟陵王子良以帝及兄懿王融
劉繪王思遠顧暠之范雲等為帳内軍主融欲因帝晏
駕立子良帝曰夫立非常之事必有非常之人融才非
負圖視其敗也范雲曰憂國家者惟有王中書帝曰憂
國欲為周召欲為豎刁邪懿曰直哉史魚何其水彊也
初皇考之薨不得志事見齊魚復侯傳至是鬱林失德
齊明帝作輔將為廢立計帝欲助齊明帝傾齊武帝之
嗣以雪心恥齊明帝亦知之每與帝謀時齊明帝將追
随王恐不從又以王敬則在會稽恐為變以問帝帝曰
随王雖有美名其實庸劣既無智謀之士爪牙惟仗司
馬垣歴生武陵太守卞白龍耳此並唯利是與若㗖以
顯職無不載馳随王止湏折簡耳敬則志安江東窮其
富貴宜選美女以娛其心齊明帝曰亦吾意也即徵歴
生為太子左衞率白龍游擊將軍並至續召随王至都
賜自盡豫州刺史崔慧景既齊武帝舊臣不自安齊明
帝憂之乃起帝鎮夀陽外云備魏實防慧景師次長瀨
慧景懼罪白服來迎帝撫而宥之將軍房伯玉徐元慶
並曰慧景反跡既彰實是見賊我曹武將譬如鞲上鷹
將軍一言見命便即制之帝笑曰此如掌中嬰兒殺之
不武於是曲意和釋之慧景遂安
隆昌元年拜中書侍郎遷黃門侍郎
建武二年魏將王肅劉昶攻司州刺史蕭誕甚急齊明
帝遣左衞將軍王廣之赴救帝為偏帥隸廣之行次尉
斗洲有人長八尺餘容貎衣冠皓然皆白緣江呼曰蕭
王大貴帝既屢有徵祥心益自負時去誕百里衆軍以
魏軍盛莫敢前帝欲大振威略謂諸將曰今屯下梁之
城塞鑿峴之險守雉脚之路據賢首之山以通西關以
臨賊壘三方犄角出其不備破賊必矣廣之等不從後
遣徐元慶進據賢首山魏絶其糧道衆懼莫敢援之惟
帝獨奮請先進於是廣之益帝精甲銜枚夜行失道望
見如持兩炬者随之果得道徑上賢首山廣之軍因得
前魏軍來脅帝堅壁不進時王肅自攻城一鼓而退劉
昶有疑心帝因與書間成其隙一旦有風從西北起陣
雲随之來當肅營尋而風回雲轉還向西北帝曰此所
謂歸氣魏師遁矣令軍中曰望麾而進聽鼓而動肅乃
傾壁十萬陣于水北帝揚麾鼓譟響振山谷敢死之士
執短兵先登長戟翼之城中見援至因出軍攻魏柵魏
軍表裏受敵因大崩肅昶單馬走斬獲千計流血絳野
得肅昶巾箱中魏帝勅曰聞蕭衍善用兵勿與爭鋒待
吾至若能禽此人則江東吾有也以功封建陽縣男尋
為司州刺史有沙門自稱僧惲謂帝曰君項有伏龍非
人臣也復求莫知所之帝在州甚有威名嘗有人餉馬
帝不受餉者密以馬繫齋柱而去帝出見馬答書殷勤
縛之馬首令人驅出城外馬遂自還帝還都為太子中
庶子領四廂直出鎮石頭齊明性猜忌帝避時嫌解遣
部曲常乘折角小牛車齊明每稱帝清儉勖勵朝臣
四年魏孝文帝自率大衆逼雍州刺史曹武度沔守樊
城武舊齊武帝腹心齊明帝忌之欲使后弟劉暄為雍
州暄不願出外因江祏得留齊明帝擬帝雍州受密旨
出頓聲為軍事發遣又命五兵尚書崔慧景征南將軍
陳顯逹相續援襄陽慧景與帝進次鄧城魏孝文帥十
餘萬騎奄至慧景引退帝止之不從於是大敗帝帥衆
拒戰獨得全軍及魏軍退以帝為輔國將軍監雍州事
先是雍州相傳樊城有王氣至是謠言更甚及齊明帝
崩遺詔以帝為都督雍州刺史時揚州刺史始安王遥
光尚書令徐孝嗣右僕射江祏右將軍蕭坦之侍中江
祀衞尉劉暄更直内省分日帖勅世所謂六貴又有御
刀茹法珍梅蟲兒豐勇之等八人號為八要及舍人王
咺之等四十餘人皆口擅王言權行國憲帝謂張弘策
曰政出多門亂其階矣當今避禍唯有此地勤行仁義
可坐作西伯但諸弟在都恐離時患湏與益州圖之耳
時上長兄懿罷益州還仍行郢州事乃使弘策詣郢陳
計於懿語在懿傳言既不從弘策還帝乃召弟偉及憺
是歲至襄陽乃潛造器械多伐竹木沈於檀溪密為舟
裝之備時帝所住齋常有氣五色回轉狀若蟠龍季秋
出九日臺忽暴風起烟塵四合帝所居獨白日清朗其
上紫雲騰起形如繖蓋望者莫不異焉尋而大臣相次
屠戮
永元二年冬懿又被害信至帝密召長史王茂中兵吕
僧珍别駕柳慶遠功曹史吉士贍等謀之既定以十一
月乙巳召僚佐集於聽事告以舉兵是日建牙出檀溪
竹木裝舸艦旬日大辦百姓願從者得鐵馬五千匹甲
士三萬人初南康王寳融為荆州刺史長史蕭穎胄行
府州事至是東昏遣輔國將軍劉山陽就穎胄兵襲襄
陽帝知其謀遣參軍王天虎龐慶國詣江陵徧與州府
書聲云山陽西上幷襲荆雍天虎既發帝謂參軍張弘
策曰今日天虎坐收天下矣荆州得天虎至必回遑無
計若不見同取之如拾地芥耳斷三峽據巴蜀分兵定
湘州便全有上流以此威聲臨九𣲖斷彭蠡檄江南風
之靡草不足比也政小引日月耳江陵本憚襄陽人加
脣亡齒寒必不孤立寧得不闇見同邪挾荆雍之兵掃
定東夏韓白重出不能為計况以無算之昏主役御刀
應勅之徒哉及山陽至巴陵帝復令天虎齎書與穎胄
兄弟去後帝謂張弘策曰用兵之道攻心為上攻城次
之心戰為上兵戰次之今日是也近遣天虎往州府人
皆有書今叚止有兩封與行事兄弟云一二天虎口具
彼間人問天虎而無所說必謂行事與天虎具隠其情
則行事進退無以自明必入吾謀内是馳兩空函定一
州矣山陽至江安聞之果遲疑不上穎胄大懼參軍席
闡文柳忱謂穎胄曰蕭雍州蓄飬士馬非復一日必不
可制就能制之歲寒必不為朝廷所容今若殺山陽與
雍州立天子以令諸侯則霸業成矣山陽既不信我如
斬天虎則彼疑可釋至而圖之蔑不濟矣穎胄從之詰
旦乃謂天虎曰天下之事縣之在卿今就卿借頭以詐
山陽昔樊於期亦以頭借荆軻於是斬之送首山陽山
陽信之馳入城將踰閾縣門發折其車轅投車而走中
兵參軍陳秀拔戟逐之斬於門外傳首于帝仍以南康
王尊號之議來告且曰時有未利當須來年二月遽便
進兵恐非廟算帝答曰今坐甲十萬糧用自竭若頓兵
十旬必生悔吝且太白出西方杖義而動天時人謀有
何不利昔武王伐紂行逆太歲復湏待年月乎竟陵太
守曹景宗遣杜思沖勸帝迎南康王都襄陽時正尊號
帝不從王茂又私于張弘策曰今以南康置人手中彼
挾天子以令諸侯節下前去為人所使此豈歲寒之計
弘策言之於帝曰若前途大事不捷故自蘭艾同焚若
功業克建誰敢不從豈是碌碌受人處分哉乃於沔南
立新野郡以集新附
中興元年二月南康王為相國以帝為征東將軍戊申
帝發襄陽自冬積霰至是開霽士卒咸悦帝遂留弟偉
守襄陽城謂曰當置心於襄陽人腹中推誠信之勿有
疑也天下一家乃當相見遂移檄建業闡揚威武及至
竟陵命長史王茂與太守曹景宗為前軍中兵參軍張
法安守竟陵城茂景宗帥衆濟岸進頓九里其日郢州
刺史張沖迎戰茂等大破之荆州遣冠軍將軍鄧元起
軍主王世興田安等會大軍於夏口帝築漢口城以守
魯山命水軍主張惠紹朱思遠等遊遏中江絶郢魯二
城信使時張沖死其衆推軍主薛元嗣及沖長史程茂
為主三月乙巳南康王即帝位於江陵遥廢東昏為涪
陵王以帝為尚書左僕射加征東將軍都督征討諸軍
事假黃鉞西臺又遣冠軍將軍蕭穎逹領兵來會四月
帝出沔命王茂蕭穎逹等逼郢城五月己酉帝移屯漢
南是日有紫雲如蓋蔭於壘幕甲寅東昏遣寧朔將軍
吳子陽光子衿等十三軍救郢州進據巴口七月帝命
王茂帥軍主曹仲宗康絢武會超等潛師襲加湖將逼
子陽水涸不通艦子衿喜其夜流星墜其城四更中無
雨而水暴長衆軍乘流齊進鼓譟攻之俄而大潰子陽
等竄走衆盡溺于江王茂虜其餘而旋郢魯二城相視
奪氣先是東昏遣冠軍將軍陳伯之鎮江州為子陽等
聲援帝謂諸將曰夫征討未必湏實力所聽威聲耳今
加湖之敗誰不讋服陳虎牙即伯之之子狼狽奔歸彼
閒人情理當兇懼我謂九江可傳檄定也因命搜所獲
俘囚得伯之幢主蘇隆之厚加賞賜使致命焉戊午魯
山城主孫樂祖降己未夜郢城有數百毛人踰堞且泣
因投黃鵠磯蓋城之精也及旦城主程茂薛元嗣遣參
軍朱曉求降帝謂曰城中自可不識天命何意恒罵曉
曰明公未之思耳桀犬何嘗不吠堯初郢城之閉將佐
文武男女口十餘萬人疾疫流腫死者十七八及城開
帝並加隠䘏其死者命給棺槥東昏聞郢城没乃為城
守計簡二尚方二冶囚徒以配軍其不可活者於朱雀
門内日斬百餘人尚書令王亮苦諫不從陳伯之遣蘇
隆之反命求未便進軍帝曰伯之此言意懷首鼠可及
其猶豫逼之乃命鄧元起即日沿流而下八月天子遣
兼黃門郎蘇回勞軍帝登舟命諸軍進路留上庸太守
韋叡守郢城行州事鄧元起將至尋陽陳伯之猶懼乃
收兵退保湖口留其子虎牙守盆城及帝至乃束甲請
罪九月天子詔帝平定東夏以便宜從事前軍之次蕪
湖南豫州刺史申胄棄姑熟走至是大軍進據之自發
雍州帝所乘艦恒有兩龍導引左右莫不見者緣道奉
迎百姓皆如挾纊仍遣曹景宗蕭穎逹領馬步進頓江
寧東昏遣征虜將軍李居士迎戰景宗擊走之於是王
茂鄧元起吕僧珍進據赤鼻邏曹景宗陳伯之為游兵
是日新亭城主江道林率兵出戰衆軍擒之於陣大軍
次新林建康士庶傾都而至道欵者或以血為書命王
茂進據越城曹景宗據皂莢橋鄧元起據道士墩陳伯
之據籬門道林餘衆退屯航南諸軍廹之因復散走退
保朱雀航馮淮自固時李居士猶據新亭壘請東昏燒
南崖邑屋以開戰場自大航以西新亭以北蕩然矣十
月東昏石頭軍主朱僧勇率水軍二千人來降東昏又
遣征虜將軍王珍國率軍主胡虎牙等列陣於航南大
路悉配精甲利器尚十餘萬人閽人王倀子持白虎幡
督諸軍又開航背水以絶歸路王茂曹景宗等犄角奔
之珍國之衆一時土崩衆軍退至宣陽門李居士以新
亭壘徐元瑜以東府城降石頭白下諸軍並宵潰壬午
帝鎮石頭命衆軍圍六門東昏悉焚門内驅逼營署官
府並入城有衆二十萬青州刺史桓和紿東昏出戰因
降先是俗語謂密相欺變者為和欺於是蟲兒法珍等
曰今日敗於桓和可謂和欺矣帝命諸軍築長圍初衆
軍既逼東昏遣軍主左僧慶鎮京口常僧景鎮廣陵李
叔獻屯瓜步及申胄自姑熟奔歸又使屯破墩以為東
北聲援至是帝遣曉諭並降帝乃遣弟輔國將軍秀鎮
京口輔國將軍恢屯破墩從弟寧武將軍景鎮廣陵吳
郡太守蔡寅棄郡赴降十二月丙寅兼衞尉張稷北徐
州刺史王珍國斬東昏其夜以黃油裹首送軍帝命吕
僧珍張彌勒兵封府庫及圖籍帝乃入收東昏嬖妾潘
妃誅之及兇黨王坦之以下四十八人屬吏以宫女二
千人分賚將士宣德皇后令追廢涪陵王為東昏侯授
帝中書監大司馬錄尚書驃騎大將軍都督揚州刺史
封建安郡公食邑萬戸給班劍四十人黃鉞侍中征討
諸軍事並如故依晉武陵王遵承制故事百僚致敬己
卯帝入屯閱武堂下令大赦丙戌入鎮殿内是日鳳皇
集建業又下令凡昏制謬賦滛刑濫役外可詳檢前源
悉皆除蕩其主守散失諸所損耗精立科條咸從原例
丁亥遣豫州刺史李元履以兵五千慰勞東方十二郡
二年正月辛卯下令通檢尚書衆曹東昏時諸諍訟失
理及主者淹停不時施行者精加訊辯依事議奏其義
師臨陣致命疾病死亡者並加葬歛收恤遺孤甲午天
子遣兼侍中席闡文兼黃門侍郎樂法才慰勞都下追
贈皇祖散騎常侍左光祿大夫皇考侍中丞相乙未下
令朱雀之捷逆徒送死者特許家人殯葬若無親屬或
有貧苦二縣長尉即為埋掩建康城内不逹天命自取
淪滅亦同此科又下令減損浮費自非奉粢盛修紱冕
習禮樂之容繕甲兵之備此外一皆禁絶御府中署量
宜罷省命外詳為條格戊戌宣德皇后臨朝入居内殿
拜帝大司馬解承制百僚致敬如前丁亥詔進帝都督
中外諸軍事劍履上殿入朝不趨贊拜不名加前後部
羽葆鼓吹置左右長史司馬從事中郎掾屬各四人幷
依舊辟士餘並如故甲寅齊帝進帝位相國總百揆以
豫州之梁郡歴陽南徐州之義興揚州之淮南宣城吳
吳興會稽新安東陽十郡封帝為梁公偹九錫之禮加
遠游冠綠綟綬位在諸侯王上梁國置丞相以下策書
襃贊功德帝固辭府僚勸進不已於是始受相國梁公
之命命焚東昏滛奢異服六十二種於都街齊帝追贈
梁公夫人為梁國妃乙丑南豫州隊主陳文興於宣武
城内鑿井得玉鏤騏驎金鏤玉璧水精環各二又鳳凰
見建康縣桐下里宣德皇后稱美符瑞歸於相國府丙
寅詔梁國依舊選諸要職悉依天朝之制帝上表以前
代選官皆立選簿請自今選曹精加隐括依舊立簿使
冠履無爽名實不違庶人識涯涘造請自息且聞中間
立格甲族以二十登仕後門以過立試吏豈所以弘奬
風流希向後進此實巨蠧尤宜刊革詔依表施行丙戌
詔進梁公爵為王以豫州之南譙廬江江州之尋陽郢
州之武昌西陽南徐州之南琅邪南東海晉陵揚州之
臨海永嘉十郡益梁國并前為二十郡其相國揚州牧
驃騎大將軍如故帝固辭有詔斷表相國左長史王瑩
等率百僚敦請三月癸巳受梁王之命下令赦國内殊
死以下鰥寡孤獨不能自存者賜穀五斛府州所統亦
同蠲蕩丙午齊帝命帝冕十有二旒建天子旌旗出警
入蹕乘金根車駕六馬備五時副車置旄頭雲䍐樂舞
八佾設鍾虡宫縣王妃王子王女爵命之號一依舊儀
丙辰齊帝下詔禪位即安姑熟四月辛酉宣德皇后令
曰西詔至帝憲章前代敬禪神器於梁明可臨軒遣使
恭授璽紱未亡人便歸於别宫壬戌策書禪位于梁遣
兼太保中書監兼尚書令王亮兼太尉中書令王志奉
皇帝璽紱受終之禮一依唐虞故事帝抗表陳讓表不
獲通於是齊百官豫章王元琳等八百一十九人及梁
臺侍中范雲等一百一十七人並上表勸進帝讓不受
是日太史令蔣道秀陳天文符䜟六十四條事並明著
羣臣重表固請乃從之
天監元年夏四月丙寅皇帝即位于南郊設壇柴燎告
天禮畢備法駕還建康宫臨太極前殿大赦改元賜民
爵二級文武位二等鰥寡孤獨不能自存者人穀五斛
逋布口錢宿責勿復收其犯鄉論清議贓汚滛盗一皆
蕩滌洗除前注與之更始封齊帝為巴陵王全食一郡
載天子旌旗乘五時副車行齊正朔郊祀天地禮樂制
度皆用齊典以齊宣德皇后為齊文帝妃齊帝后王氏
為巴陵王妃齊代王侯封爵悉皆降省其效著艱難者
别有後命惟宋汝隂王不在除例劫賊餘口没在臺府
者悉皆蠲放諸流徙之家並聽還本以兼尚書令王亮
為尚書令兼尚書右僕射沈約為尚書僕射封皇弟中
護軍宏為臨川王南徐州刺史秀為安成王雍州刺史
偉為建安王右衛將軍恢為鄱陽王荆州刺史憺為始
興王自郡王以下列爵為縣六等皇弟皇子封郡王二
千戸王之庶子為縣侯五百戸謂之諸侯功臣爵邑無
定科鳳凰集南蘭陵丁夘詔凡後宫樂府西解暴室諸
如此例被幽逼者一皆放遣若衰老不能存者官給廪
食戊辰遺巴陵王錢二百萬絹布各千疋綿二千觔車
騎將軍高麗王高雲進號車騎大將軍鎮東大將軍百
濟王餘太進號征東大將軍鎮東大將軍倭王武進號
征東將軍己巳巴陵王殂于姑熟追諡為齊和帝終禮
一依故事庚午詔分遣内侍廵省四方觀政聽謠訪賢
舉滯其有田野不開獄訟無章忘公徇私侵漁是務者
悉随事以聞若懷寳迷邦藴竒待價蓄響藏真不求聞
逹各依名騰奏罔或遺隐又詔曰金作贖刑有聞自昔
入縑以免施於中葉永言叔季偷薄成風嬰愆入罪厥
塗匪一死者不可復生刑者無因自反由此而望滋實
庸可致乎可依周漢舊典有罪入贖外詳為條格以時
聞奏辛未詔以謝□公蕭寳義為巴陵王以奉齊祀復
南蘭陵武進縣依前代之科徵新除相國軍諮祭酒謝
朏為侍中左光祿大夫開府儀同三司改南東海為蘭
陵郡土斷南徐州諸僑郡縣癸酉詔於公車府謗木肺
石傍各置一函若肉食莫言山阿欲有横議投謗木函
若從我江漢功在簡策犀兕徒弊龍蛇方縣次身才高
妙擯壓莫通懷傅呂之術抱屈賈之歎其理有皦然受
困包匭夫大政侵小豪門陵賤百姓已窮九重莫逹若
欲自申並可投肺石函甲戌詔斷遠近上慶禮閏月丁
酉以行宕昌王梁彌邕為安西將軍河凉二州刺史正
封宕昌王壬寅詔以憲綱日弛漸以為俗令端右以風
聞奏事依元熙舊制有司奏追尊皇考為文皇帝廟號
太祖皇妣張氏為獻皇后陵曰建陵郗氏為德皇后陵
曰修陵五月乙亥夜盗入南北掖燒神虎門總章觀害
衞尉卿張弘策戊子江州刺史陳伯之舉兵反以領軍
將軍王茂為征南將軍江州刺史率衆討之六月庚戌
封北秦州刺史楊紹為武都王是月陳伯之奔魏江州
平前益州刺史劉季連據成都反秋七月丁巳朔日有
食之八月戊戌置建康三官癸卯鸞鳥見樂游苑乙巳
平北將軍西凉州刺史象舒彭進號安西將軍封鄧至
王丁未命中書監王瑩等八人參定律令詔尚書郎依
昔奏事交州獻能歌鸚鵡詔不納林邑干陁利國各遣
使朝貢冬十一月己未立小廟甲子立皇子統為皇太
子賜天下為父後者爵一級十二月大雪深三尺是歲
大旱米斗五千人多餓死
二年春正月乙卯以尚書僕射沈約為左僕射吏部尚
書范雲為右僕射辛酉祀南郊降死罪以下囚庚辰以
仇池公楊靈珍為北梁州刺史封仇池王夏四月癸卯
尚書刪定郎蔡法度上梁律二十卷令三十卷科四十
卷五月尚書右僕射范雲卒乙巳益州刺史鄧元起尅
成都曲赦益州六月丁亥以新除左光祿大夫謝朏為
司徒尚書令甲午以中書監王瑩為尚書右僕射是夏
多癘疫秋七月扶南龜兹中天竺一國各遣使朝貢冬十
月皇子綱生降都下死罪以下囚十一月乙卯雷電大
雨晦
三年春正月癸丑以尚書右僕射王瑩為左僕射太子
詹事柳惔為右僕射二月魏尅梁州三月隕霜殺草夏
五月丁巳以扶南王憍陳如闍耶䟦摩為安南將軍六
月丙子詔分遣使廵察州部視民冤酷癸未大赦秋七
月甲子立皇子綜為豫章王八月魏剋司州九月壬子
以河南王世子伏連夀為鎮西將軍西秦河二州刺史
封河南王北天竺國遣使朝貢冬十一月甲子詔除贖
罪科是歲魏正始元年
四年春正月癸卯詔自今九流常選年未三十不通一
經不得解褐若有才同甘顔勿限年次置五經博士各
一人有司奏吳令唐傭鑄盤龍火爐翔鳳硯蓋詔禁錮
終身丙午省鳳凰銜書伎戊申詔往代多命宫人侍宫
觀禋郊之禮非所以仰虔蒼昊自合停止辛亥祀南郊
大赦二月初置胄子律博士壬午遣衞尉卿楊公則率
宿衛兵塞洛口壬辰交州刺史李予據州反長史李畟
討平之曲赦交州是月立建興苑於秣陵建興里夏四
月丁巳以行宕昌王梁彌博為安西將軍河涼二州刺
史正封宕昌王六月庚戌立孔子廟冬十月使中軍將
軍揚州刺史臨川王宏都督北討諸軍事侵魏以興師
費用王公以下各上國租及田穀以助軍資是歲大穰
米斛三十
五年春正月丁卯朔詔凡諸郡國舊族邦内無在朝位
者選官搜括使郡有一人乙亥起前司徒謝朏為中書
監司徒甲申立皇子綱為晉安王三月丙寅朔日有食
之夏四月甲寅初立詔獄詔建康縣置三官與廷尉三
官分掌獄事號建康為南獄廷尉為北獄五月置集雅
館以招遠學秋七月乙丑鄧至國遣使朝貢八月辛酉
作東宫九月臨川王宏軍至洛口大潰所亡萬計宏單
騎而歸冬十一月甲子都下地震生白毛乙丑以師出
淹時大赦魏人乘勝攻鍾離十二月癸卯司徒謝朏薨
六年春三月庚申隕霜殺草是月有三象入建鄴夏四
月壬辰置左右驍騎左右游擊將軍官癸巳曹景宗韋
叡等破魏師於邵陽洲斬獲萬計己酉以江州刺史王
茂為尚書右僕射丁巳以揚州刺史臨川王宏為驃騎
大將軍開府儀同三司以右光祿大夫沈約為尚書左
僕射五月乙巳置中衞中權將軍改驍騎為雲騎游擊
為游騎秋八月戊子赦戊戌都下大水九月乙亥改閱
武堂為德陽堂聽訟堂為儀賢堂冬閏十月乙丑以開
府臨川王宏為司徒以行太子太傅尚書左僕射沈約
為尚書令以行太子少傅吏部尚書袁昂為兼尚書右
僕射甲申以左光祿大夫夏侯詳為左僕射十二月丙
辰左僕射夏侯詳卒
七年春正月戊子以元樹為恒朔二州都督封魏郡王
戊戌詔作神龍仁虎闕於端門大司馬門外二月乙卯
新作國門于越城南乙丑增置鎮衞將軍以下為十品
以法日數凡二十四班以法氣序不登十品别有八班
以象八風又置施外國將軍二十四班合一百九號庚
午詔於州郡縣置州望郡宗鄉豪各一人專掌搜薦乙
亥以車騎大將軍高麗王高雲為鎮東大將軍開府儀
同三司夏四月乙卯以皇太子納妃放赦大罪以下頒
賜朝臣及近侍各有差五月都下大水戊子詔蘭陵縣
修建二陵周回五里内居人賜復終身己亥詔復置宗
正太僕大匠鴻臚又增太府大舟仍先為十二卿及置
朱衣直閤將軍官十月辛酉改陵監為令秋八月丁巳
皇子繹生赦大辟以下未結正者九月壬辰置童子奉
車郎癸巳立皇子績為南康王冬十月丙寅以吳興太
守張稷為尚書左僕射丙子詔大舉北侵丁丑魏縣瓠
鎮主白皂生豫州刺史胡遜以城内屬是歲魏永平元
年
八年春正月辛巳祀南郊大赦壬辰魏鎮東參軍成景
儁以宿豫城内屬夏四月戊申以司徒臨川王宏為司
空揚州刺史以車騎將軍領太子詹事王茂即本號開
府儀同三司秋七月癸巳巴陵王蕭寳義薨冬十一月
壬寅立皇子續為廬陵王
九年春正月乙亥以左光禄大夫王瑩為尚書令庚寅
新作緣淮塘三月己丑幸國子學親臨講肄賜祭酒以
下各有差乙未詔皇太子及王侯之子年在從師者皆
入學夏四月丁巳選尚書五都令史革用士流六月癸
丑盗殺宣城太守朱僧勇閏六月己丑宣城盗轉宼吳
興太守蔡撙討平之冬十二月癸未幸國子學策試胄
子賜訓授之司各有差是歲于闐林邑國並遺使朝貢
十年春正月辛丑祀南郊大赦戊子荆州言騶虞見三
月盗殺東莞琅邪二郡太守劉晰以朐山引魏徐州刺
史盧昶夏六月以國子祭酒張充為尚書右僕射冬十
二月山車見臨城縣振遠將軍馬仙琕大破魏軍斬馘
十餘萬復朐山城是歲初作宫城門三重樓及開二道
宕昌國遣使朝貢婆利國貢金席
十一年春正月壬辰詔自今捕讁之家及罪應質作若
年有老少可停將送加鎮南將軍江州刺史建安王偉
開府儀同三司司空揚州刺史臨川王宏進位太尉以
驃騎將軍王茂為司空二月戊辰新昌濟陽二郡野蠶
成繭三月丁巳為旱故曲赦揚徐二州庚申高麗國遣
使朝貢夏四月百濟扶南林邑等國各遣使朝貢秋九
月宕昌國遣使朝貢冬十月乙未以吳郡太守袁昂為
兼尚書右僕射己丑降太尉揚州刺史臨川王宏為驃
騎將軍開府同三司之儀癸丑齊宣德太妃王氏薨是
歲魏延昌元年
十二年春正月辛卯祀南郊赦大辟罪以下辛酉兼尚
書右僕射袁昂即正丙寅詔明下遠近若委骸不葬或
衣衾莫致量給棺具收歛辛巳新作太極殿改為十三
間以從閏數閏三月乙丑特進中軍將軍沈約卒夏四
月都下大水六月癸巳新作太廟增基九尺秋九月加
揚州刺史臨川王宏位司空以司空王茂為驃騎將軍
開府同三司之儀位江州刺史冬十月丁亥詔曰明堂
地居卑濕可量就埤起以盡誠敬
十三年春二月庚辰朔震于西南天如裂丁亥耕籍田
大赦賜孝悌力田爵一級夏六月都下訛言有棖棖取
人肝肺及血以飴天狗百姓大懼二旬而止秋七月乙
亥立皇子綸為邵陵王繹為湘東王紀為武陵王是歲
林邑扶南于闐國各遣使朝貢作浮山堰
十四年春正月乙巳朔皇太子冠大赦賜為父後者爵
一級王公以下班賚各有差停遠近上慶禮辛亥祀南
郊詔班下遠近博採英異又前以墨刑用代重辟者除
其條丙寅汝隂王劉允薨丁巳魏宣武帝殂夏四月丁
丑驃騎將軍開府同三司之儀江州刺史王茂薨冬十
月浮山堰壊是歲蠕蠕狼牙修國各遣使來朝貢
十五年春三月戊辰朔日有蝕之既夏四月高麗國遣
使朝貢六月庚子以尚書令王瑩為左光祿大夫開府
儀同三司尚書右僕射袁昂為左僕射吏部尚書王暕
為右僕射八月蠕蠕河南國各遣使朝貢九月辛巳左
光祿大夫開府儀同三司王瑩薨壬辰大赦冬十一月
交州刺史李畟斬反者阮宗孝傳首建鄴曲赦交州是
歲魏孝明帝熙平元年
十六年春正月辛未祀南郊詔凡貧家勿收今年三調
無田業者所在量宜賦給及優蠲産子之家恤理冤獄
幷振孤老鰥寡不能自存者二月辛亥耕籍田赦罪人
三月丙子勅太醫不得以生類為藥公家織宫紋錦飾
並斷仙人鳥獸之形以為䙝衣裁翦有乖仁恕於是祈
告天地宗廟以去殺之理欲被之含識郊廟牲牷皆代
以麫其山川諸祀則否時以宗廟去牲則為不復血食
雖公卿異議朝野喧囂竟不從冬十月宗廟薦羞始用
蔬果是歲河南扶南婆利等國各遣使朝貢
十七年春二月癸巳雍州刺史安成王秀薨甲辰大赦
三月丙申改封建安王偉為南平王夏六月乙酉中軍
將軍中書監臨川王宏以本號行司徒秋八月壬寅詔
兵騶奴婢男年六十六女年六十免為編戸閏八月于
陁利國遣使朝貢冬十月乙亥以行司徒臨川王宏即
正十一月辛亥以南平王偉為左光祿大夫開府儀同
三司是歲魏神龜元年
十八年春正月甲申以鎮軍將軍鄱陽王恢為征西將
軍荆州刺史以荆州刺史始興王憺為中撫軍將軍並
開府儀同三司以尚書左僕射袁昂為尚書令以右僕
射王暕為左僕射以太子詹事徐勉為右僕射辛卯祀
南郊孝悌力田賜爵一級夏四月丁巳帝於無碍殿受
佛戒赦罪人秋七月于闐扶南國各遣使朝貢
普通元年春正月乙亥朔大赦改元丙子日有蝕之己
卯以司徒臨川王宏為大尉揚州刺史以紫金光祿大
夫王份為尚書左僕射庚子扶南高麗等國並遣使朝
貢二月癸丑以高麗王嗣子安為寧東將軍高麗王三
月滑國遣使朝貢夏四月河南國遣使朝貢秋七月己
卯江淮海並溢九月乙亥有星晨見東方光爛如火是
歲魏正光元年
二年春正月辛巳祀南郊詔置孤獨園以恤孤幼戊子
大赦二月辛巳祀明堂三月庚寅大雪平地三尺夏四
月乙卯改作南北郊丙辰詔曰平秩東作義不在南前
代因襲有乖禮制可於震方具兹千畝於是徙籍田於
東郊外十五里五月癸卯琬琰殿火延燒後宫屋三千
間閏月丁巳詔自今可停賀瑞六月丁卯義州刺史文
僧明以州歸魏秋七月丁酉假大匠卿裴邃節督衆軍
侵魏甲寅魏荆州刺史桓叔興帥衆降八月丁亥始平
郡石鼓村地自開成井方六尺六寸深三十二丈冬十
一月百濟新羅國各遣使朝貢十二月戊辰以鎮東大
將軍百濟王餘隆為寧東大將軍
三年春正月庚子以吳郡太守王暕為尚書左僕射庚
戌都下地震三月乙卯巴陵王蕭屏薨夏四月丁卯汝
隂王劉端薨五月壬辰朔日有食之既癸巳大赦詔公
卿百僚各上封事連率郡國舉賢良方正直言之士秋
八月甲子婆利白題國各遣使朝貢冬十一月甲申開
府儀同三司始興王憺薨
四年春正月辛卯祀南郊大赦辛亥祀明堂二月丁亥
耕籍田孝悌力田賜爵一級豫耕之司剋日勞酒冬十
月庚午以中衞將軍袁昂為尚書令即本號開府儀同
三司十一月癸未朔日有蝕之甲辰尚書左僕射王暕
卒十二月戊午用給事中王子雲議始鑄鐵錢狼牙修
國遣使朝貢
五年夏六月乙酉龍鬭于曲阿王陂因西行至建陵城
所經樹木倒折開數十丈庚子以員外散騎常侍元樹
為平北將軍北青兖二州刺史率衆侵魏
六年春正月辛亥祀南郊大赦庚申魏徐州刺史元法
僧以彭城來降自去歲以來北侵諸軍所在剋獲甲戌
以元法僧為司空封始安郡王二月辛巳改封法僧為
宋王三月丙午賜新附人長復除詿誤罪失一無所問
夏五月乙酉修宿豫堰又修曹公堰於濟隂壬子遣中
護軍夏侯亶督夀陽諸軍侵魏六月庚辰豫章王綜奔
魏魏復據彭城秋七月壬戌大赦冬十二月壬辰都下
地震是歲魏孝昌元年
七年春正月辛丑朔赦死罪以下夏四月乙酉太尉臨
川王宏薨南州津改置校尉增加奉秩詔在位羣臣各
舉所知凡是清吏咸使薦聞秋九月己酉荆州刺史鄱
陽王恢薨冬十一月庚辰丁貴嬪薨大赦是歲河南高
麗林邑滑國並遣使朝貢
大通元年春正月乙丑以尚書右僕射徐勉為尚書左
僕射詔百官奉祿自今可長給見錢辛未祀南郊詔流
亡者聽復宅業蠲役五年尤貧家勿收今年三調孝悌
力田賜爵一級是月司州刺史夏侯䕫進軍三關所至
皆尅初帝創同泰寺至是開大通門以對寺之南門取
反語以協同泰自是晨夕講義多由此門三月辛未幸
寺捨身甲戌還宫大赦改元大通以符寺及門名夏五
月丙寅成景儁剋魏臨潼竹邑冬十月庚戌魏東豫州
刺史元慶和以渦陽内屬甲寅曲赦東豫州十一月丁
卯以中護軍蕭藻為都督侵魏鎮于渦陽是歲林邑師
子高麗等國各遣使朝貢
二年春正月乙酉蠕蠕國遣使朝貢二月築寒山堰癸
丑魏孝明皇帝崩夏四月戊戌魏爾朱榮推奉孝莊帝
庚子榮殺幼主及太后胡氏辛丑魏郢州刺史元顯逹
以義陽降封顯逹為樂平王是時魏大亂其北海王顥
臨淮王彧汝南王悦並來奔北青州刺史元儁南荆州
刺史李志皆以地降冬十月丁亥以魏北海王顥主魏
遣東宫直閤將軍陳慶之衞送還北魏豫州刺史鄧獻
以地降是歲魏武泰元年尋改為建義又改曰永安
中大通元年春正月辛酉祀南郊大赦賜孝悌力田爵
一級辛巳祀明堂夏四月癸巳陳慶之攻拔魏梁城進
屠考城禽魏濟隂王暉業五月癸酉進剋虎牢魏孝莊
帝出居河北乙亥元顥入京師僭號建武六月壬午以
永興公主疾篤故大赦公主志也是月都下疫甚帝於
重雲殿為百姓設救苦齋以身為禱閏月護軍將軍南
康王績薨己卯魏將爾朱榮攻殺元顥京師反正秋九
月辛巳朱雀航華表災癸巳幸同泰寺設四部無遮大
會上釋御服披法衣行清淨大捨以便省為房素牀瓦
器乘小車私人執役甲午升講堂法坐為四部大衆開
湼槃經題癸卯羣臣以錢一億萬奉贖皇帝菩薩大捨
僧衆默許乙巳百辟詣寺東門奏表請還臨宸極三請
乃許帝三答書前後並稱頓首冬十月己酉又設四部
無遮大會道俗三萬餘人會畢帝御金輅還宫御太極
殿大赦改元十一月戊子魏巴州刺史嚴始忻以城降
是歲盤盤蠕蠕國並遣使朝貢
二年夏四月癸丑幸同泰寺設平等會庚申大雨雹六
月丁巳遣魏汝南王悅還北主魏庚申以魏尚書左僕
射元遵為司州牧隨悅北侵是月林邑扶南國遣使朝
貢秋八月庚戌幸德陽堂祖魏主元悦山賊寇會稽郡
縣九月壬午假超武將軍湛海珍節以討之是歲魏莊
帝殺其權臣爾朱榮其黨奉魏長廣王曄為主而殺孝
莊帝年號建明
三年春正月辛巳祀南郊大赦丙申以魏尚書僕射鄭
元護為征北大將軍二月辛丑祀明堂夏四月己巳皇
太子統薨六月癸丑立昭明太子子華容公歡為豫章
郡王枝江公譽為河東郡王曲江公詧為岳陽郡王是
月丹丹國遣使朝貢秋七月乙亥立晉安王綱為皇太
子大赦賜為父後者及出處忠孝文武清勤並爵一級
庚寅詔宗室有服屬者並賜湯沐食鄉亭侯各隨遠近
以為差次壬辰以吏部尚書何敬容為尚書右僕射九
月狼牙修國遣使朝貢是秋吳興生野稻飢者頼焉冬
十月己酉上幸同泰寺升法坐為四部衆說湼槃經迄
于乙卯前樂山縣侯蕭正則有罪流徙至是招誘亡命
欲寇廣州在所討平之十一月乙未上幸同泰寺升法
坐為四部衆說般若經迄于十二月辛丑是歲魏爾朱
兆又廢其主曄而奉節閔皇帝改建明二年為普泰元
年又魏勃海王高歡舉兵信都别奉勃海太守朗為主
改普泰元年為中興
四年春正月丙寅以開府儀同三司南平王偉為大司
馬以司空宋王元法僧為太尉尚書令以開府儀同三
司袁昂為司空立臨川靖惠王宏子正德為臨賀郡王
庚午立嫡皇孫大器為宣城郡王位列諸侯上癸未魏
南兖州刺史劉世明以城降二月壬寅以太尉元法僧
還北主魏以侍中元景隆為徐州刺史封彭城郡王通
直常侍元景宗為青州刺史封平昌郡王隨法僧北侵
庚戌新除揚州刺史邵陵王綸有罪免為庶人三月庚
午侍中領國子博士蕭子顯表置制旨孝經助教一人
生十人專通帝所釋孝經義夏四月盤盤國遣使朝貢
秋七月甲辰星隕如雨九月乙巳加司空袁昂為尚書
令冬十一月高麗國遣使朝貢十二月丙子魏彭城王
爾朱仲遠來奔以為定洛將軍封河南王北侵隨所剋
土使自封建庚辰以太尉元法僧為郢州刺史驃騎大
將軍開府同三司之儀是歲魏相勃海王高歡平爾朱
氏廢節閔皇帝及自所奉勃海故王朗而奉平陽王修
是為孝武皇帝改中興二年為太昌尋又改為永熙元
年
五年春正月辛卯祀南郊大赦賜孝悌力田爵一級先
是一日丙夜南郊令解滌之等到郊所履行忽聞異香
三隨風至及將行事奏樂迎神畢有神光圓滿壇上朱
紫黃白雜色食頃乃滅戊申都下地震己酉長星見辛
亥祀明堂二月癸未幸同泰寺設四部大會升法坐發
金字般若經題訖于己丑三月丙辰大司馬南平王偉
薨夏五月戊子都下大水御道通船六月己卯魏建義
城主蘭保殺東徐州刺史崔祥以下邳降冬十月庚申
以尚書右僕射王敬容為左僕射以吏部尚書謝舉為
右僕射是歲河南波斯盤盤等國並遣使朝貢
六年春二月癸亥耕籍田大赦賜孝悌力田爵一級三
月己亥以行河南王可沓振為西秦河二州刺史正封
河南王甲辰百濟國遣使朝貢夏四月丁卯熒惑在南
斗秋七月甲辰林邑國遣使朝貢冬十月丁卯以信武
將軍元慶和為鎮北將軍封魏王率衆北侵閏十二月
丙午西南有雷聲二是歲魏孝武帝廹于其相高歡出
居關中歡又别奉清河王世子善見為主是為孝静帝
改永熙三年為天平元年魏於是始分為兩孝武既至
關中又與丞相宇文泰不平未幾遇鴆而崩
大同元年春正月戊申朔大赦改元二月辛巳祀明堂
丁亥耕籍田辛丑高麗丹丹國並遣使朝貢三月丙寅
幸同泰寺設無遮大會辛未滑國遣使朝貢夏四月庚
子波斯國遣使朝貢壬戌幸同泰寺鑄十方銀像幷設
無碍會秋七月辛卯扶南國遣使朝貢冬十月雨黃塵
如雪十一月壬戌北梁州刺史蘭欽攻漢中魏梁州刺
史元羅降癸亥復梁州是歲西魏文皇帝大統元年
二年春二月乙亥耕籍田三月庚申詔求讜言及令文
武在位舉士戊寅帝幸同泰寺設平等法會夏四月乙
未以開府同三司之儀元法僧為太尉五月癸卯以魏
梁州刺史元羅為青冀二州刺史封東郡王六月丁亥
詔郊明堂陵廟等令改視散騎侍郎秋九月辛亥幸同
泰寺設四部無碍法會冬十月乙亥詔大舉北侵壬午
幸同泰寺設無碍大會十一月雨黃塵如雪攬之盈掬
己亥詔北侵衆軍班師辛亥都下地震生白毛長二尺
十二月壬申與東魏通和
三年春正月辛丑祀南郊大赦賜孝悌力田爵一級是
夜朱雀門災壬寅雨灰黃色二月丁亥耕籍田癸巳以
護軍將軍蕭藻為尚書左僕射三月戊戌立昭明太子
子&KR2684;為武昌郡王譼為義陽郡王夏五月癸未幸同泰
寺鑄十方金銅像設無碍法會六月青州朐山隕霜秋
七月青州雪害苗稼癸卯東魏人來聘己酉義陽王譼
薨八月辛卯幸阿育王寺設無碍法喜食大赦九月使
兼散騎常侍張臯聘于東魏閏九月甲子侍中太尉元
法僧薨冬月丙辰都下地震是歲飢
四年春二月己亥耕籍田三月河南蠕蠕國並遣使朝
貢夏五月甲戌東魏人來聘六月辛丑日有蝕之秋七
月癸亥詔以東冶徒李齊家降象牙如來真形大赦戊
辰使兼散騎常侍劉孝儀聘于東魏八月甲辰詔南兖
等十二州既經饑饉曲赦逋租宿責勿收今年三調九
月閱武于樂游苑
五年春三月乙卯以護軍將軍廬陵王續為驃騎將軍
安右將軍尚書左僕射蕭藻為中衛將軍並開府儀同
三司中權將軍丹陽尹何敬容以本號為尚書令吏部
尚書張纘為尚書左僕射丁巳御史中丞參禮儀事賀
琛奏今南北二郊及籍田往還並宜御輦不復乘路三
郊請用素輦籍田往還乘常輦皆以侍中陪侍停大將
軍及太僕詔付尚書博議施行改素輦名大同輦郊祀
宗廟乘佩輦辛未祀南郊詔孝悌力田及州閭鄉黨稱
為善人者各賜爵一級秋八月乙酉扶南國獻生犀冬
十一月乙亥東魏人來聘十二月使兼散騎常侍柳豹
聘于東魏是歲都下訛言天子取人肝以飴天狗大小
相警日晚便閉門持杖數月乃止
六年春正月庚戌朔曲赦司豫徐兖四州二月己亥耕
籍田夏四月癸未詔晉宋齊三代諸陵有職司者勤加
守護五月乙卯河南王遣使朝獻馬及方物求釋迦像
并經論十四條勅付像并制旨湼槃般若金光明講疏
一百三卷秋七月丁亥東魏人來聘遣散騎常侍陸晏
子報聘八月戊午大赦辛未盤盤國遣使朝貢九月戊
戌司空袁昂薨冬十一月己卯曲赦都下十二月壬子
江州刺史豫章王歡薨
七年春正月辛巳祀南郊大赦辛丑祀明堂二月乙巳
以行宕昌王梁彌泰為平西將軍河梁二州刺史正封
宕昌王辛亥耕籍田乙卯都下地震夏四月戊申東魏
人來聘遣兼散騎常侍明少遐報聘冬十一月丙子詔
停所在使役女丁十二月壬寅東魏人來聘遣兼散騎
常侍袁狎報聘丙辰於宫城西立士林館延集學者是
歲宕昌蠕蠕高麗百濟滑國各遣使朝貢百濟求湼槃
等經疏及醫工畫師毛詩博士并許之交州人李賁攻
刺史蕭諮
八年春正月安成郡人劉敬躬挾左道以反二月戊戌
江州刺史湘東王繹遣中兵曹子郢討禽之送于都斬
之建康市三月於江州新蔡高塘立頌平屯墾作蠻田
九年春閏正月丙申地震生毛三月以太子詹事謝舉
為尚書僕射夏四月林邑王破德州攻李賁賁將范修
又破林邑王於九德敗走之冬十一月益州刺史武陵
王紀進號征西將軍開府儀同三司
十年春正月李賁竊號於交趾年號天德三月甲午幸
蘭陵庚子謁建陵有紫雲蔭陵上食頃乃散帝望陵流
涕所霑草皆變色陵傍有枯泉至是而流水香潔辛丑
哭于修陵壬寅於皇基寺設法會詔賜蘭陵老少位一
階并加頒賚所經縣邑無出今年租賦因賦還舊鄉詩
癸卯詔園陵職司恭事勤勞並賜位一階并加賜賚己
酉幸京口城北固樓因改名北顧庚申幸回賓亭宴帝
鄉故老及所經近縣奉迎候者少長數千人各賚錢二
千夏四月乙卯至自蘭陵詔鰥寡孤獨尤貧者贍恤各
有差五月廣州人盧子略反刺史新渝侯映討平之詔
曲赦廣州秋九月己丑赦冬十一月大雪平地三尺
十一年春正月震華林園光嚴殿重雲閣帝自貶拜謝
上天累刻乃止夏四月東魏人來聘冬十月己未詔復
開贖罪典
中大同元年春正月丁未曲阿縣建陵隧口石辟邪起
舞有大蛇鬭隧中其一被傷奔走青蟲食陵樹葉略盡
癸酉交州刺史楊㬓剋交阯嘉寧城李賁竄入屈獠洞
交州平三月乙巳大赦庚戌幸同泰寺講金字三慧經
仍施身夏四月丙戌皇太子以下奉贖仍於同泰寺解
設法會大赦改元是夜同泰寺災六月辛巳竟天有聲
如風水相薄秋七月甲子詔自今有犯罪者非大逆父
母祖父母勿坐丙寅詔曰朝四暮三衆狙皆喜名實未
虧而喜怒為用頃聞外間多用九陌錢陌减則物貴陌
足則物賤非物有貴賤是心有顚倒至於遠方日更滋
甚自今可通用足陌錢八月丁丑東揚州刺史武昌王
&KR2684;薨甲午渴槃陁國遣使獻方物冬十一月癸酉汝隂
王劉哲薨
太清元年春正月己亥朔日有蝕之壬寅荆州刺史廬
陵王續薨辛酉祀南郊大赦甲子祀明堂是日東魏相
勃海王高歡薨二月己卯白虹貫日庚辰東魏司徒侯
景求以河南十三州内屬壬午以景為大將軍封河南
王大行臺承制如鄧禹故事丁亥耕籍田三月庚子幸
同泰寺設無遮大會上釋法服服法衣行清淨大捨名
曰羯磨以五明殿為房設素木牀葛帳土瓦器乘小輿
私人執役乘輿法服一皆屏除甲辰遣司州刺史羊鴉
仁率青冀二州刺史桓和仁州刺史湛海珍等應接侯
景兵未至而東魏遣兵攻景景又割地求救於西魏方
解圍乙巳帝陞光嚴殿講堂坐師子講金字三慧經捨
身夏四月庚寅羣臣以錢一億萬奉贖皇帝菩薩僧衆
默許戊寅百辟詣鳳莊門奉表三請三答頓首並如中
大通元年故事丁亥服袞冕御輦還宫幸太極殿如即
位禮大赦改元是月神馬出皇太子獻寳馬頌六月戊
辰以前雍州刺史鄱陽王範為征北將軍總督漢北征
討諸軍事秋七月庚申羊鴉仁入縣瓠城八月乙丑諸
軍北征以南豫州刺史蕭淵明為大都督赦緣邊初附
諸州戊子以大將軍侯景錄行臺尚書事九月癸卯王
游苑成輿駕幸苑冬十一月東魏將慕容紹宗大敗蕭
淵明于寒山淵明被俘執紹宗進圍潼州十二月戊辰
命太子舍人元貞還北為東魏主
二年春正月癸巳朔兩月相承如鉤見于西方戊戌詔
在位各舉所知己亥東魏克渦陽辛丑以尚書僕射謝
舉為尚書令以守吏部尚書王克為尚書僕射甲辰東
魏剋殷豫二州三月甲辰撫軍將軍高麗王高延卒以
其子成為寧東將軍高麗王樂浪公己未屈獠洞斬李
賁傳首建鄴夏四月丙子詔在朝及州郡各舉士五月
辛丑以新除中書令邵陵王綸為安南將軍開府儀同
三司辛亥曲赦交愛德三州六月天裂于西北長十丈
闊二丈光出如電其聲如雷秋七月使兼散騎常侍謝
班聘于東魏結和八月戊戌侯景舉兵反甲辰使開府
儀同三司邵陵王綸都督衆軍討景曲赦南豫州九月
戊辰地震江右尤甚壊屋殺人地生白毛長二尺益州
市有飛蠭萬羣螫人死冬十月侯景襲譙州進攻䧟歴
陽戊申以臨賀王正德為平北將軍都督諸軍屯丹陽
郡己酉景自横江濟採石辛亥至建鄴臨賀王正德率
衆附賊十一月戊午朔設壇刑白馬祀蚩尤於太極殿
前己未景立蕭正德為天子於南闕前辛酉賊攻陷東
府城庚辰邵陵王綸帥武州刺史蕭弄璋前譙州刺史
趙伯起等入援乙酉進軍湖頭與賊戰賊敗績丙戌安
北將軍鄱陽王範遣世子嗣雄信將軍裴之高等率衆
入援次張公洲十二月戊申天西北裂有光如火尚書
令謝舉卒丙辰司州刺史柳仲禮前衡州刺史韋粲高
州刺史李遷仕前司州刺史羊鴉仁等率軍入援
三年春正月丁巳大都督柳仲禮率衆軍分據南岸賊
濟軍於青塘襲破韋粲營粲拒戰而死庚申白虹貫日
三重邵陵王綸臨城公大連等率兵集南岸戊辰有流
星長三十丈墮武庫李遷仕及天門太守樊文皎進軍
青溪東為賊所破文皎死之壬午熒惑守心二月侯景
遣使求和皇太子固請帝乃許之盟于西華門下景既
運東城米歸于石頭亦不解圍啓求遣諸軍退乃解丁
未皇太子又命南兖州刺史南康王會理前青冀二州
刺史湘潭侯退率江北之衆頓于蘭亭苑甲子以開府
儀同三司丹陽尹邵陵王綸為司空以合州刺史鄱陽
王範為征北大將軍開府儀同三司以司州刺史柳仲
禮為侍中尚書僕射時景姦計既成乃表陳帝失復舉
兵向闕三月城内以景違盟設壇告天地神祇戊午前
司州刺史羊鴉仁等進軍東府北與賊戰大敗時四方
征鎮入援者三十餘萬皆莫有鬭志自相抄奪而已丁
卯賊攻陷宫城縱兵大掠己巳賊矯詔遣石城公大款
解外援軍庚午侯景自為都督中外諸軍事大丞相錄
尚書事辛未援軍各退散丙子熒惑守心夏四月己丑
都下地震丙申又震己酉帝以所求不供憂憤寢疾是
月青冀二州刺史明少遐東徐州刺史湛海珍北青州
刺史王奉伯各舉州附于東魏五月丙辰帝崩于淨居
殿時年八十六辛亥遷大行皇帝梓宫于太極前殿十
二月乙卯葬于修陵追尊為武皇帝廟號高祖帝生知
純孝六歲獻皇太后崩水漿不入口三日哭泣有過成
人内外親黨咸加欽異及丁文皇帝憂時為齊隨王諮
議隨府在荆鎮髣髴奉問便投劾星馳不復寢食倍道
就路憤風驚浪不暫停止帝形容本壯及至都銷毁骨
立親表士友不復識焉望宅奉諱氣絶久之每哭輙歐
血數升服内不服常米惟資大麥日止二溢拜埽山陵
涕淚所灑松草皆為變色及居帝位即於鍾山造大愛
敬寺青溪邊造智度寺又於臺内立至敬等殿又立七
廟堂月中再過設淨饌每至展拜涕泗滂沱哀動左右
少而篤學能事畢究雖萬機多務猶卷不綴手然燭繼
明常至戊夜撰通史六百卷金海三十卷制旨孝經義
周易講疏及六十四卦二繫文言序卦等義樂社義毛
詩春秋答問尚書大義中庸講疏孔子正言老子講疏
凡二百餘卷並正先儒之迷開古聖之旨王侯朝臣皆
奉表質疑帝皆為解釋修飾國學增學生員立五館置
五經博士天監初何佟之賀瑒嚴植之明山賓等覆述
制旨并撰吉凶賓軍嘉五禮凡一千餘卷帝稱制斷疑
焉大同中於臺西立士林館領軍朱异太府卿賀琛舍
人孔子袪等遞互講述皇太子宣城王亦於東宫宣猷
堂及揚州廨開講於是四方郡國趍學嚮風雲集於京
師矣帝爰自在田及登寳位躬制贊序詔誥銘誄箴頌
牋奏諸文又百二十卷六藝備閑棋登逸品隂陽緯候
卜筮占決草隸尺牘騎射莫不精妙晚乃溺信佛道日
止一食膳無鮮腴惟豆羹糲飯而已或遇事繁擁日儻
移中便𠻳口以過制湼槃大品淨名三慧諸經義記數
百卷臨覽餘閒即於重雲殿及同泰寺講說名僧碩學
四部聽衆常萬餘人身衣布衣木綿皂帳一冠三載一
被二年自五十外便斷房室後宫職司貴妃以下六宫
褘褕三翟之外皆衣不曳地傍無錦綺不飲酒不聽音
聲非宗廟祭祀大會饗宴及諸法事未嘗作樂勤於政
務孜孜無怠每冬月四更竟即勅把燭看事執筆觸寒
手為皴裂然仁愛不斷親親及所愛愆犯多有縱捨故
政刑㢮紊每決死罪常有哀矜涕泣然後可奏性方正
雖居小殿暗室恒理衣冠而坐暑月未嘗褰袒雖見内
竪小臣亦如遇大賓也歴觀古昔帝王仁聖恭儉矜莊
藝能博學罕有及焉初齊高帝夢屐而登殿顧見明武
二帝後一人手張天地圖而不識問之答曰順子及崔
慧景之逼臺城宣武王入援至越城夢乘馬飛半天而
墜帝所馭馬化為赤龍騰虛獨上時臺内有宿衞士為
覡常見太極殿有六龍各守一柱末忽失其二後見在
宣武王宅時宣武為益州覡乃往蜀奉事及宣武在郢
此覡還都乃見六龍俱在帝所寢齋遂去郢之雍中途
遇疾且死謂同侣曰蕭雍州必作天子具以前事語之
推此而言蓋天命也雖在幽逼齋戒不廢及疾不能進
膳盥潄如初皇太子日中再朝每問安否涕泗交面賊
臣侍者莫不掩泣疾久口苦索蜜不得再曰荷荷遂崩
賊祕之太子問起居不得見慟于閤下始天監中沙門
釋寳誌為詩曰昔年三十八今年八十三四中復有四
城北火酣酣帝使周捨封記之及中大同元年同泰寺
災帝啓封見捨手迹為之流涕帝生於甲辰三十八剋
建鄴之年也遇災歲實丙寅八十三矣四月十四日而
火火起之始自浮屠第三層三者帝之昆季次也帝惡
之召太史令虞履筮之遇巛履曰無害其繇云西南得
朋東北喪朋安貞吉文言云東北喪朋乃終有慶帝曰
斯魔鬼也酉應見卯金來剋木卯為隂賊鬼而帶賊非
魔何也孰為致之酉為口舌當乎說位說言乎兌故知
善言之口宜前為法事於是人人讚善莫不從風或刺
血灑地或刺血書經穿心然燈坐禪不食及太清元年
帝捨身光嚴重雲殿游仙化生皆震動三日乃止當時
謂之祥瑞識者以非動而動在洪範為祅以比石虎之
敗殿壁畫人頸皆縮入頭之類時海中浮鵠山去餘姚
岸可千餘里上有女人年三百歲有女官道士四五百
人年並出百但在山學道遣使獻紅席帝方捨身時其
使適至云此草常有紅鳥居其下故以為名觀其圖狀
則鸞鳥也時有男子不知何許人於大衆中自割身肉
以飼飢鳥血流徧體而顔色不變又沙門智泉者用鐵
鉤挂體以燃千燈一日一夜端坐不動開講之日有三
足鳥集于殿之東戸又自戸適於西南縣楣三飛三集
又有白雀一見于重雲閣前連理樹復有五色雲浮於
華林園昆明池上其為徵應不一而足帝既酷事浮屠
末年流溺滋甚境内化之因以成俗遂至於喪亡而不
可救云
臣謹按侯景陷城之夕武帝不知永安侯蕭確排闥
入啓曰城已陷矣帝曰猶可一戰否對曰人心崩潰
不可復戰武帝歎曰自我得之自我失之不累後人
亦復何恨自古未有身取天下而身失之也又按姚
思廉云武帝御歴握圖功成治定征賦所及之州文
軌旁通之地南亘萬里西拒五千三四十年之間統
内殷富禮興樂作斯為盛矣晉宋以降或未有焉及
乎耄年委事羣倖朱异之徒作福作威挾朋植黨政
以賄成服冕乘軒由其掌握是以朝綱混雜黜陟無
章易曰開國承家小人勿用此之謂也
武帝天監十八年普通七年大通二年中大通六
年大同十一年中大同元年太清三年即位四十
八年
太宗簡文皇帝諱綱字世讚小字六通武帝第三子昭
明太子母弟也天監二年十月丁未生于顯陽殿五年
封晉安王八年為雲麾將軍領石頭戌軍事量置佐史
普通四年累遷都督雍州刺史中大通三年被徵入朝
未至而昭明太子謂左右曰我夢與晉安王對奕據道
我以班劍授之王還當有此加乎四月昭明太子薨五
月丙申立晉安王為皇太子七月乙亥臨軒策拜于時
以修繕東宮令權居東府四年九月移還東宫太清三
年臺城陷太子坐永福省見侯景神色自若了無懼容
五月丙辰帝崩辛巳太子即皇帝位大赦癸未追尊穆
貴嬪為皇太后追尊妃王氏為簡皇后六月丙戌以南
康王會理為司空丁亥立宣城王大器為皇太子壬辰
立當陽公大心為尋陽郡王石城公大款為江夏郡王
寧國公大臨為南海郡王臨城公大連為南郡王西豐
公大春為安陸郡王新淦公大成為山陽郡王臨湘公
大封為宜都郡王高唐公大莊為新興郡王秋七月甲
寅廣州刺史元景仲謀應侯景西江督護陳霸先攻之
景仲自殺霸先迎定州刺史蕭勃為刺史庚午以司空
南康王會理為兼尚書令是月九江大饑人相食者十
四五八月癸卯征東大將軍開府儀同三司南徐州刺
史蕭藻薨丙午侯景矯詔儀同三司位比王公自今悉
不加將軍以為定準冬十月丁未地震是月百濟國遣
使朝貢見城寺荒蕪哭于闕下
大寳元年春正月辛亥朔大赦改元丁巳天雨黃沙己
未西魏剋安陸執司州刺史柳仲禮盡有漢東地丙寅
月晝見于東方癸酉前江都令祖皓起義兵于廣陵二
月癸未侯景攻下廣陵皓見害乙巳以尚書僕射王剋
為左僕射丙午侯景逼帝幸西州夏五月丙辰東魏静
帝遜位于齊庚午開府儀同三司鄱陽王範薨自春迄
夏大旱人相食都下尤甚六月庚子前司州刺史羊鴉
仁自尚書省出奔江陵秋七月戊辰賊行臺任約寇江
州刺史尋陽王大心以州降之八月甲午湘東王繹遣
領軍將軍王僧辯逼郢州邵陵王綸棄郢州走九月乙
亥侯景自進位相國封二十郡為漢王冬十月乙未景
又逼帝幸西州曲宴自加宇宙大將軍都督六合諸軍
事立皇子大鈞為西陽郡王大威為武寧郡王大球為
建安郡王大昕為義安郡王大贄為綏建郡王大圜為
樂梁郡王壬寅侯景害司空南康王會理十一月任約
進據西陽分兵寇齊昌執衡陽王獻送都下害之湘東
王繹遣前寧州刺史徐文盛拒約南郡王前中兵參軍
張彪起義於會稽若邪山攻破浙東諸縣
二年春二月邵陵王綸走至安陸董城為魏所攻見殺
三月庚戌魏文帝崩夏閏四月侯景圍巴陵六月乙巳
解圍宵遁秋七月景還至建鄴八月戊午景遣偽衞尉
卿彭儁廂公王僧貴入殿廢帝為晉安王害皇太子大
器尋陽王大心西陽王大鈞武陽王大威建安王大球
義安王大昕及尋陽王諸子二十餘人矯為帝詔以為
次當支庶宜歸正嫡禪位于豫章王棟使吕季略送詔
令帝寫之帝書至先皇念神器之重思社稷之固越升
非次遂主震方嗚咽不能自止賊衆皆為掩泣乃幽帝
于永福省棟即位改元天正使害南海王大臨於吳郡
南郡王大連於姑熟安陸王大春於會稽新興王大莊
於京口冬十月壬寅帝崩于永福省時年四十九賊偽
諡曰明皇帝廟稱高宗明年三月己丑王僧辯平侯景
率百官奉梓宫陞朝堂元帝追崇為簡文皇帝廟號太
宗四月乙丑葬莊陵帝幼而聰睿六歲便能屬文武帝
弗之信於前面試帝攬筆立成文武帝歎曰常以東阿
為虛今則信矣及長器宇寬宏未嘗見喜慍色尊嚴若
神方頤豐下須鬢如畫垂髮委地雙眉翠色項毛左旋
連錢入背手執玉如意不相分辨盼睞則目光燭人讀
書十行俱下辭藻豔發博綜羣言善談元理自十一便
能親庶務歴試蕃政所在稱美性恭孝居穆貴嬪憂哀
毁骨立所坐席霑濕盡爛在襄陽拜表侵魏遣長史柳
建司馬董當門壯武將軍杜懷寳振遠將軍曹義宗等
進軍剋南陽新野等郡拓地千餘里及居監撫多所弘
宥文案簿領纖豪必察弘納文學之士賞接無倦嘗於
元圃述武帝所製五經講疏聽者傾朝野雅好賦詩其
自序云七歲有詩癖長而不倦然帝文傷於輕靡時號
宫體所著昭明太子傳五卷諸王傳三十卷禮大義二
十卷長春義記一百卷法寳連璧三百卷謝客文涇渭
三卷玉簡五十卷光明符十二卷易林十七卷竈經二
卷沐浴經三卷馬槊譜一卷棋品五卷彈棋譜一卷新
增白澤圖五卷如意方十卷文集一百卷並行於世初
即位制年號將曰文明以外制彊臣取周易内文明而
外柔順之義恐賊覺乃改為大寳雖在蒙塵尚引諸儒
論道說義披尋墳史未嘗暫釋及見南康王會理誅知
不久指所居殿謂舍人殷不害曰龐涓死此下又曰吾
昨夢吞土試思之不害曰晉重耳饋塊卒反晉國陛下
所夢將符是乎帝曰儻幽明有徵冀斯言不妄初景納
帝女溧陽公主公主有美色景惑之妨於政事王偉每
以為言景以告主主出惡言偉知之懼見䜛乃謀廢帝
而後間主因勸行殺以絶衆心帝既廢偉乃與彭儁王
修纂進觴於帝曰丞相以陛下幽憂既久使臣上壽帝
笑曰已禪帝位何得言陛下此壽酒將不盡此乎於是
儁等并齎酒餚曲項琵琶與帝極飲帝知將見殺乃盡
酣謂曰不圖為樂一至於斯既醉而寢偉乃出儁進土
囊王修纂坐上乃崩竟恊於夢偉撤戸扉為棺遷殯于
城北酒庫中帝自幽縶之後賊乃撤内外侍衞使突騎
圍守牆垣悉有枳棘無復紙乃書壁及版彰為文自序
云有梁貞士蘭陵蕭世讚立身行道終始若一風雨若
晦雞鳴不已弗欺暗室豈况三光數至於此命也如何
又為文數百篇崩後王偉觀之惡其辭切即使刮去有
隨偉入者誦其連珠三首詩四篇絶句五篇文並悽愴
云
簡文帝大寳二年
世祖孝元皇帝諱繹字世誠小字七符武帝第七子也
初武帝夢眇目僧執香爐稱託生王宫既而帝母在采
女次侍始褰戸幔有風回裾武帝意感幸之采女夢月
墮懷中遂孕天監十年八月丁巳生帝舉室中非常香
有紫胞之異武帝竒之因賜采女姓阮進為修容十三
年封湘東王太清元年累遷為鎮西將軍都督荆州刺
史三年三月侯景陷建鄴四月世子方等至自建鄴知
臺城不守帝命栅江陵城周回七十里鎮西長史王沖
等拜牋請為太尉都督中外諸軍事承制主盟帝不許
曰吾於天下不賤寧俟都督之名帝子之尊何藉上台
之位議者可斬投筆流涕沖等重請不從又請為司空
以主諸侯亦不聽乃開鎮西府辟天下士是月帝徵兵
於湘州刺史河東王譽譽拒命尋上甲侯韶自建鄴至
宣三月十五日密詔授帝位假黃鉞大都督中外諸軍
事司徒承制於是立行臺於南郡而置官司焉七月遣
世子方等討河東王譽軍敗死之又遣鎮兵將軍鮑泉
討譽九月乙卯雍州刺史岳陽王詧舉兵寇江陵其將
杜崱兄弟來降詧遁走鮑泉攻湘州未剋又遣左衞將
軍王僧辯代將及簡文帝即位改元為大寳元年帝以
簡文制于賊臣卒不遵用正月使少子方晷質于魏魏
不受質而結為兄弟四月尅湘州斬譽湘州平雍州刺
史岳陽王詧自稱梁王稱藩于魏魏遣兵助伐襄陽先
是邵陵王綸書已言凶事祕之以待湘州之捷是月壬
寅始命陳瑩報武帝崩問帝哭于正寢六月江夏王大
款山陽王大成宜都王大封自信安來奔九月辛酉以
前郢州刺史南平王恪為中衞將軍尚書令開府儀同
三司改封大款為臨川郡王大成為桂陽郡王大封為
汝南郡王十一月甲子南平王恪等奉牋進位相國總
百揆帝不從二年三月侯景悉兵西上閏四月景遣其
將朱子仙任約襲郢州執刺史方諸庚戌領軍王僧辯
屯師巴陵五月癸未帝遣將胡僧祐陸法和援巴陵六
月僧祐等擊破景將任約軍禽約景解圍宵遁以王僧
辯為征東將軍開府儀同三司尚書令帥衆追景所至
皆捷進圍郢州獲賊將朱子仙等九月盤盤國獻馴象
十月辛丑朔紫雲如蓋臨江陵城是月簡文帝崩開府
儀同三司王僧辯等奉表勸進帝奉諱大臨三日百官
縞素答表不許司空南平王恪率宗室領軍將軍胡僧
祐率羣僚江州别駕張佚率吏人並奉牋勸進帝固讓
十一月乙亥僧辯又奉表勸進又不從時巨寇尚存帝
未欲即位而四方表勸前後相屬乃下令斷表
承聖元年二月王僧辯衆軍發自尋陽帝馳檄四方賜
獲景及逆者封萬戸開國公絹布五萬匹三月僧辯等
平景傳首江陵戊子以賊平告明堂太社己丑僧辯等
又表勸進帝尚未從辛卯宣武將軍朱買臣奉帝密旨
害豫章王棟及其二弟橋樛四月乙巳益州刺史新除
假黃鉞太尉武陵王紀僭位於蜀年號天正帝遣司空
蕭泰祠部尚書樂子雲拜謁塋陵修復社廟丁巳下令
解嚴五月庚午司空南平王恪及宗室王侯大都督王
僧辯等復拜表上尊號帝猶固讓甲申以開府儀同三
司江州刺史王僧辯為司徒乙酉斬賊左僕射王偉尚
書呂季略少府卿周石珍舍人嚴亶於江陵市乃下令
赦境内齊將潘樂辛術等攻秦郡王僧辯遣將杜崱帥
衆拒之以陳霸先為征北大將軍開府儀同三司徐州
刺史齊人賀平侯景八月武陵王紀率巴蜀之衆東下
遣護軍將軍陸法和屯巴峽以拒之九月甲戌司空南
平王恪薨十月乙未前梁州刺史蕭循自魏至江陵以
為平北將軍開府儀同三司戊申執湘州刺史王琳於
殿内庚戌琳長史陸納及其將潘烏累等舉兵反攻陷
湘州是月四方征鎮王公卿士復勸進表三上乃許之
冬十一月丙子皇帝即位於江陵改太清六年為承聖
元年逋租宿責並許弘宥孝子順孫悉皆賜爵長徒鎻
士特加原宥禁錮奪勞一皆曠蕩是日帝不升正殿公
卿陪列而已時有兩日俱見己卯立王子方矩為皇太
子改名元良立皇子方智為晉安郡王方略為始安郡
王追所生阮修容為文宣太后改謚忠壯世子為武烈
世子封其子莊為永嘉王是月陸納遣將軍潘烏累等
破衡州刺史丁道貴於淥口道貴走零陵十二月陸納
分兵龔巴陵湘州刺史蕭循擊走之天門山獲野人出
山三日而死星隕吳郡淮南有野象數百壊人室廬宣
城郡猛虎暴食人是歲魏廢帝元年
二年春正月乙丑詔王僧辯討陸納戊寅以吏部尚書
王襃為尚書僕射己卯江夏宫南門籥牡飛三月庚寅
有兩龍見湘州西江夏五月甲申魏大將尉遲迥進兵
逼巴西潼州刺史楊乾進以城納迥己丑武陵王紀軍
至西陵六月乙卯王僧辯平湘州秋七月武陵王紀衆
大潰見殺八月戊戌尉遲迥平蜀九月齊遣郭元建及
將邢景遠步大汗薩東方老帥衆頓合肥冬十一月辛
酉僧辯留鎮姑熟豫州刺史侯瑱據東關壘徵吳興太
守裴之横帥衆繼之戊戌以尚書僕射王襃為左僕射
湘東太守張綰為右僕射十二月宿豫土人東方光據
城歸北齊江西州郡皆起兵應之
三年春正月魏帝為相安定公所廢而立齊王廓是為
恭帝元年二月主衣庫見黑蛇長丈許數十小蛇隨之
舉頭高丈餘南望俄失所在帝又與宫人幸元洲苑復
見大蛇盤屈於前羣小蛇遶之並黑色帝惡之宫人曰
此非怪也恐是錢龍帝勅所司即日取數千萬錢鎮於
蛇處以厭之因設法會赦囚徒振窮乏退居栖心省又
有蛇從屋墜落帝帽上忽然便大又龍光殿上所御肩
輿復見小蛇縈屈輿中以頭駕夾膝前金龍頭上見人
走去逐之不及城濠中龍騰出煥爛五色竦躍入雲六
七小龍相隨飛去羣魚騰躍墜死於陸道龍騰處為窟
若數百斛圌舊大城上常有紫氣至是稍復消歇甲辰
以司徒王僧辯為太尉車騎大將軍戊申以護軍將軍
郢州刺史陸法和為司徒夏四月癸酉以征北大將軍
開府儀同三司陳霸先為司空六月癸未有黑氣如龍
見于殿内秋九月辛卯帝於龍光殿述老子義先是魏
使宇文仁恕來聘齊使又至江陵帝接仁恕有闕魏相
安定公憾焉乙巳使柱國萬紐于謹來攻冬十月丙寅
魏軍至襄陽梁王蕭詧率衆會之丁卯停講内外戒嚴
輿駕出行城栅大風拔木丙子續講百寮戎服以聽詔
徵王僧辯十一月甲申幸津陽門講武置南北兩城主
帝親觀閱風雨總集部分未交旗幟飄亂帝趨駕而回
無復次序風雨隨息衆竊驚焉乙酉以領軍胡僧祐為
都督城東城北諸軍事右僕射張綰為副左僕射王襃
都督城西城南諸軍事直殿省元景亮為副丁亥魏軍
至栅下丙申徵廣州刺史王琳入援丁酉大風城内火
燒居人數千家以為失在婦人斬首尸之是日帝猶賦
詩無廢以胡僧祐為開府儀同三司庚子信州刺史徐
世譜晉安王司馬任約軍次馬頭岸是夜有流星墜城
中帝援蓍筮之卦成取龜式驗之因抵於地曰吾若死
此下豈非命乎因裂帛為書催僧辯曰吾忍死待公可
以至矣戊申胡僧祐朱買臣等出戰買臣敗績辛亥魏
軍大攻帝出枇杷門親臨陣督戰僧祐中流矢薨軍敗
反者斬西門守卒以納魏軍帝見執如梁王蕭詧營甚
見詰辱他日乃見魏僕射長孫儉譎儉云埋金千斤於
城内欲以相贈儉乃將帝入城帝因述詧相辱狀謂儉
曰向聊相譎欲言耳豈有天子自埋金乎儉乃留帝於
主衣庫十二月丙辰徐世譜任約退戌巴陵辛未魏人
戕帝明年四月梁王方智承制追尊為元皇帝廟號世
祖帝聰悟俊朗天才英發出言為論音響若鐘年五六
歲武帝嘗問所讀書對曰能誦曲禮武帝使誦之即誦
上篇左右莫不驚歎初生患眼醫療必增武帝自下意
療之遂盲一目乃憶先夢彌加愍愛及長好學博極羣
書武帝問曰孫策在江東于時年幾答曰十七武帝曰
正是汝年帝性不好聲色頗慕高名為荆州刺史起州
學宣尼廟嘗置儒林參軍一人勸學從事二人生三十
人加稟餼帝工書善畫自圖宣尼像為之贊而書之時
人謂之三絶與裴子野劉顯蕭子雲張纘及當時才秀
為布衣交常自比諸葛亮桓温惟纘許焉性好矯飾多
猜忌於名無所假人微有勝己者必加毁害帝姑義興
昭長公主子王銓兄弟八九人有盛名帝妬害其美遂
改寵姬王氏兄王珩名琳以同其父名忌劉之遴學使
人鴆之如此者甚衆雖骨肉亦徧被其禍始居文宣太
后憂依丁蘭作木母及武帝崩秘喪踰年乃發凶問方
刻檀為像置于百福殿内事之甚謹朝夕進蔬食動静
必啓聞迹其虛矯如此性愛書籍既患目多不自執卷
置讀書左右番次上直晝夜為常略無休己雖睡卷猶
不釋五人各伺一更恒致逹曉常眠熟大鼾左右有睡
讀失次第或偷卷度紙帝必驚覺更令追讀加以檟楚
雖戎略殷湊機務繁多軍書羽檄文章詔誥點毫便就
殆不停手常曰我韜於文士愧於武夫論者以為得言
始在尋陽夢人曰天下將亂王必維之又背生黑子巫
媼見曰此大貴不可言初武帝勅賀革為帝府諮議使
講三禮革西上意甚不悅過别御史中丞江革江革告
之曰吾嘗夢主上徧見諸子至湘東王脫帽授之此人
後必當璧卿其行乎革頷之及太清之禍遂膺歸運自
侯景之難州郡大半入魏自巴陵以下至建康率以長
江為限荆州界北盡武寧西拒硤口自嶺以南復為蕭
勃所據文軌所同千里而近人戸著籍不盈三萬中興
之盛盡於是矣武陵之平議者欲因其舟艦遷都建鄴
宗懔黃羅漢皆楚人不願移帝及胡僧祐亦俱未欲動
僕射王褒左戸尚書周弘正驟言即楚非便宗懔及御
史大夫劉懿以為建鄴王氣已盡且渚宫洲已滿百於
是乃留尋而歲星在井熒惑守心帝觀之慨然而謂朝
臣文武曰吾觀亥象將恐有賊但吉凶在我運數由天
避之何益及魏軍逼閽人朱買臣按劍進曰惟有斬宗
懔黃羅漢可以謝天下帝曰曩實吾意宗黃何罪及魏
軍燒柵買臣謝答仁勸帝乘暗潰圍出就任約帝素不
便馳馬曰事必無成徒增辱耳答仁又求自扶帝以問
僕射王褒褒曰答仁侯景之黨豈是可信成彼之勲不
如降也乃聚圖書十餘萬卷盡燒之答仁又請守子城
收兵可得五千人帝然之即授城内大都督以帝鼓吹
給之配以公主既而又召王褒謀之荅仁請入不得嘔
血而去遂使皇太子王褒出質請降有頃黃門郎裴政
犯門而出帝乘白馬素衣出東門抽劔擊闔曰蕭世誠
一至此乎魏師至凡二十八日徵兵四方未至而城見
尅帝在幽逼求酒飲之製詩四絶其一曰南風且莫唱
西陵最可悲今日還蒿里終非封禪時其二曰人世逢
百六天道異貞恒何言異螻蟻一旦損鵾鵬其三曰松
風侵晚哀霜雰當夜來寂寥千載後誰畏軒轅臺其四
曰夜長無歲月安知秋與春原陵五樹杏空得動耕人
梁王詧遣尚書傅凖監行刑帝謂之曰卿幸為我宣行
凖捧詩流淚不能禁進土囊而殞之梁王詧使以布把
纏屍歛以蒲席束以白茅以車一乘葬于津陽門外愍
懷太子元良及始安王方略等皆見害徐世譜任約自
馬頭走巴陵約後降于齊將軍裴畿畿弟機並被害謝
答仁三人相抱俱見屠汝南王大封尚書左僕射王褒
以下並為俘以歸長安乃選百姓男女數萬口分為奴
婢小弱者皆殺之帝於伎術無所不該嘗不得南信筮
之遇剝之艮曰南信已至今當遣左右季心往看果如
所說賓客咸驚其妙凡所占決皆然初從劉景受相術
因訊以年答曰未至五十當有小厄禳之可免帝自勉
曰苟有期會禳之何益及是四十七年特多禁忌牆壁
崩倒屋宇傾頽年月不便終不脩改庭草蕪没令鞭去
之其慎護如此著孝德傳忠臣傳各三十卷丹陽尹傳
十卷注漢書一百十五卷周易講疏十卷内典傳要百
卷連山三十卷詞林三卷玉韜金樓子補闕子各十卷
老子講疏四卷懷舊傳二卷古今全德志荆南地記貢
職圖古今同姓名錄一卷筮經十二卷式贊三卷文集
五十卷初承聖二年三月有二龍自南郡城西升天百
姓聚觀五采分明江陵父老竊相泣曰昔年龍出建康
淮西天下大亂今復有焉禍至無日矣帝聞而惡之踰
年而遘禍又江陵先有九十九洲古老相承云洲滿百
當出天子桓元之為荆州刺史内懷簒逆之心乃遣鑿
破一洲以應百數隨而崩散竟無所成宋文帝為宜都
王在藩一洲自立俄而文帝簒統後遇元凶之禍此洲
還没太清末枝江楊子閣浦復生一洲羣公上疏稱慶
明年而帝即位承聖末其洲與大岸相通惟九十九云
元帝承聖三年
敬皇帝諱方智字慧相小字法貞元帝第九子也太清
三年封興梁侯承聖元年封晉安郡王二年出為江州
刺史三年十一月魏尅江陵太尉王僧辯司空陳霸先
定議以帝為梁王太宰承制四年二月癸丑於江州奉
迎至建鄴入居朝堂以太尉王僧辯為中書監錄尚書
驃騎大將軍都督中外諸軍事加司空陳霸先班劔二
十人以湘州刺史蕭循為太尉廣州刺史蕭勃為司徒
三月齊遣其上黨王高渙送貞陽侯蕭淵明來主梁嗣
至東關遣吳興太守裴之横拒之與戰敗績死之四月
司徒陸法和以郢州附齊遣江州刺史侯瑱討之七月
辛丑僧辯納貞陽侯蕭淵明自採石濟江甲辰入建鄴
丙午即偽位年號天成以帝為皇太子司空陳霸先襲
殺王僧辯出淵明而奉帝焉
紹泰元年秋九月丙午皇帝即位冬十月己巳大赦改
元以貞陽侯蕭淵明為司徒封建安郡公壬子加司空
陳霸先尚書令都督中外諸軍事震州刺史杜龕舉兵
攻信武將軍陳蒨於長城義興太守韋載應之癸丑以
太尉蕭循為太保以司徒蕭淵明為太傅司徒蕭勃為
太尉以鎮南將軍王琳為車騎將軍開府儀同三司戊
午尊所生夏貴妃為皇太后立妃王氏為皇后辛未司
空陳霸先東討韋載降之丙子南豫州刺史任約譙秦
二州刺史徐嗣徽舉兵據石頭反十一月庚辰齊安州
刺史翟子崇楚州刺史柳逹摩率衆赴任約入石頭十
二月庚戌任約徐嗣徽等至採石迎齊援丙辰遣猛烈
將軍侯安都於江寧邀擊敗之約嗣徽等奔江西庚申
翟子崇等降並放還北
太平元年春正月戊寅大赦追贈諡簡文帝諸子封故
永安侯確子後為邵陵王奉攜王後癸未震州刺史杜
龕降詔賜死赦吳興郡己亥以太保宜豐侯蕭循襲封
鄱陽王東揚州刺史張彪圍臨海太守王懷振於剡巖
二月庚戌遣周文育陳蒨襲會稽討彪彪敗走以中衞
將軍臨川王大欵即本號開府儀同三司丙辰若邪村
人斬張彪傳首建鄴赦東揚州甲子以東土經杜龕張
彪之亂遣大使廵省是月齊人來聘使侍中王廓報聘
二月壬午班下遠近並雜用今古錢戌戌齊將蕭軌出
柵口向梁山陳霸先大敗之夏四月壬申侯安都輕兵
襲齊行臺司馬恭於瑟陽大破之五月癸未太傅建安
公蕭淵明薨庚寅齊軍水步入丹陽縣内外纂嚴六月
壬子齊軍至元武湖西北乙卯陳霸先大破齊軍戊午
大赦辛酉解嚴秋七月丙子司空陳霸先進位司徒丁
亥以開府儀同三司侯瑱為司空八月己酉太保鄱陽
王循薨九月壬寅大赦改元司徒陳霸先進位丞相錄
尚書事改封義興郡公加中權將軍王沖開府儀同三
司以吏部尚書王通為尚書右僕射冬十月乙亥魏相
安定公薨十一月起雲龍神武門十二月壬申進太尉
蕭勃為太保甲午封前夀昌令劉叡為汝隂王前鎮西
法曹行參軍蕭沇為巴陵王奉宋齊二代後庚子魏恭
帝遜位于周
二年春正月壬寅詔求魯郡孔氏族為奉聖侯并繕廟
堂供備祀典又詔諸州各置中正舊放舉選不得輙求
單狀序官皆須中正押上然後量授其選中正每求耆
德該悉以他官領之以開府儀同三司王琳為司空以
尚書右僕射王通為左僕射二月庚午遣領軍將軍徐
度入東關大保廣州刺史蕭勃舉兵反詔平西將軍周
文育平南將軍侯安都等南討戊子徐度至合肥燒齊
船艫三千艘癸巳周文育軍於己山獲蕭勃偽帥歐陽
頠三月甲寅德州刺史陳法武前衡州刺史譚述於始
興攻殺蕭勃夏四月癸酉曲赦江廣衡三州并督内為
賊所拘逼者己卯鑄四柱錢一當二十齊遣使通和壬
辰改四柱錢一當十丙申復用細錢五月乙巳平西將
軍周文育進號鎮南將軍平南將軍侯安都進號鎮北
將軍並開府儀同三司戊辰余孝頃遣使詣丞相府求
降秋八月加丞相陳霸先殊禮九月周冢宰宇文護弑
閔帝丞相陳霸先改授相國封陳國公冬十月戊辰進
陳國公爵為王辛未帝遜位于陳陳受命奉帝為江隂
王薨于外邸時年十六追諡敬皇帝
敬帝紹泰元年太平元年即位二年
右梁四主五十六年為陳所滅
通志卷十三
