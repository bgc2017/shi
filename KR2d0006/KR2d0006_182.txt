通志卷一百五十八
宋右廸功郎鄭樵漁仲撰
列傳第七十一
後周
達奚武(子震)若干惠怡峯劉亮王德赫連
達韓果蔡祐常善辛威庫狄昌梁
椿梁臺田弘(予仁恭)王傑王勇宇文蚪
耿豪高琳李和伊婁穆達奚實劉雄
侯植李延孫(父長壽)韋祐陳欣(韓雄)魏元泉
仚(子元禮仲遵)李遷哲楊乾運扶猛陽雄席
固任果崔彦穆楊纂段永令狐整(弟休)
唐永(子瑾)柳敏王士良郭賢楊寬
達奚武字成興代人也祖眷父長並為鎮將武少倜儻
好馳射賀拔岳征關右引為别將及岳為侯莫陳悦所
害武與趙貴收屍歸平凉同翊戴文帝從平悦封須昌
縣伯大統初自大丞相府中兵參軍出為東秦州刺史
齊神武與竇泰高敖曹三道来侵文帝欲并兵擊泰諸
將多異議唯武及蘇綽與文帝意同遂禽之文帝進圖
弘農遣武從兩騎覘候武與其候騎遇即交戰斬六級
獲三人而反齊神武趣沙苑文帝復遣武覘之武從三
騎皆衣敵人衣至暮下馬潛聽其軍號歴營若警夜者
有不如法者往往撻之具知敵情以告文帝遂從破之
進爵高陽郡公四年文帝援洛陽武為前鋒與李弼破
莫多婁貸文又進至河橋力戰斬其司徒高敖曹再遷
雍州刺史復從戰邙山時大軍不利齊神武乘勝進軍
至陜武禦之乃退七年詔武經略漢川梁州刺史宜豐
侯蕭脩固守南鄭武圍之脩請服會梁武陵王遣其將
楊乾運等救脩脩更不下武擊走乾運脩乃降自劒門
以北悉平明年振旅還京師朝議欲以武為柱國武曰
我作柱國不應在元子孝前固辭不受以大將軍出鎮
玉壁孝閔帝踐阼授柱國大司寇齊豫州刺史司馬消
難舉州來附詔武與楊忠迎消難以歸武成初轉大宗
伯進封鄭國公齊將斛律敦侵汾綘武禦之敦退武築
栢壁城留開府權嚴薛羽生守之保定三年遷太保其
年大軍東伐隋公楊忠引突厥自北道武以三萬騎自
東道期會晉陽武至平陽後期不進而忠已還武尚未
知齊將斛律明月遺武書曰鴻鶴已翔於寥廓羅者猶
視於沮澤也武覽書乃班師出為同州刺史明年從晉
公護東伐時尉遲迥圍洛陽為敵所敗武與齊王憲於
芒山禦之至夜收軍憲欲待明更戰武曰洛陽軍敗人
情駭動不因夜速還明日欲歸不得憲從之遂全軍而
返天和三年轉太傅武微時奢侈好華飾及居重位不
持威儀行常單馬左右從一兩人而已門外不施戟常
晝掩一扉或謂曰公位冠羣后何輕率若是武曰吾昔
在布衣豈望富貴今日富貴不可頓忘疇昔且天下未
平國恩未報安可過事威容乎言者慙而退武之在同
州時旱武帝敕武祀華岳岳廟舊在山下常所祈禱武
謂僚屬曰吾備位三公不能燮理陰陽不可同於衆人
在常祀所必須登峯展誠尋其聖奥岳既高峻人迹罕
通武年逾六十唯將數人攀藤而上於是稽首祈請晚
不得還即於岳上藉草而宿夢一白衣來執武手曰快
辛苦甚相嘉尚遂驚覺益用祗肅至旦雲霧四起俄而
澍雨遠近霑洽武帝聞之璽書勞武曰公年尊德重弼
諧朕躬比以隂陽愆序時雨不降命公求祈止言廟所
不謂公不憚危險遂乃遠陟高峯但神道聰眀無幽不
燭感公至誠甘澤斯應聞之嘉賞無忘於懷今賜公雜
綵百疋公其善思嘉猷匡朕不逮念坐而論道之義勿
復更煩筋力也武性貪恡其為大司寇也在庫有萬釘
金帶當時寶之武因入庫乃取以歸主者白晉公護護
以武勲重不彰其過因而賜之時論深鄙焉薨贈太傅
十五州諸軍事同州刺史諡曰桓子震嗣震字猛略少
驍勇走及奔馬文帝嘗於渭北校獵時有兔過文帝前
震與諸將競射之馬倒而墜震足不傾躓因步走射之
一發中兔顧馬纔起遂廻身騰上文帝喜曰非此父不
生此子遂賜武雜練一百段後封魏昌縣公明帝初拜
司右中大夫加驃騎大將軍開府儀同三司武成初進
爵廣平郡公除華州刺史震雖出自膏腴少習武藝然
頗有政術天和三年拜柱國建德初襲爵鄭國公從平
鄴賜妾二人女樂一部拜大宗伯震父嘗爲此職時論
榮之宣政中出為原州總管隋開皇初薨於家震弟惎
大象末為益州刺史與王謙據蜀起兵被誅
若干惠字惠保代郡武川人也其先與魏氏俱起以國
爲姓父樹利周從魏廣陽王深征葛榮戰沒贈冀州刺
史惠以弱冠從爾朱榮平河北拜中堅將軍復以别將
從賀拔岳西征定隴右惠每力戰有功封北平縣男及
岳為侯莫陳悦所害惠與寇洛趙貴等同謀翊戴文帝
仍從平悦拜直閤將軍魏孝武西遷除右衛將軍從禽
竇泰復弘農破沙苑惠先登陷陣加侍中開府儀同三
司進爵長樂郡公大統四年從魏文帝東廵洛陽與齊
神武戰於河橋力戰破之七年遷領軍及高仲密舉北
豫州來附文帝迎之軍至洛陽齊神武屯於芒山惠為
右軍與中軍大破之齊神武乃萃攻左軍軍將趙貴等
戰不利會日暮齊神武進兵攻惠惠擊之皆披靡至夜
中齊神武騎復來追惠惠徐下馬顧命厨人營食食訖
謂左右曰長安死此中死異乎乃建旗鳴角收諸敗軍
而還齊神武追騎憚惠疑有伏兵不敢逼至弘農見文
帝陳賊形勢恨其垂成之功覆於一簣於是欷歔不自
勝文帝壯之遷司空惠性剛質有勇力容貌魁岸善於
撫御將士無不懷恩及侯景内附朝議欲收集河南令
惠以本官鎮魯陽遇疾薨於軍中惠於諸將年最少早
喪父事母以孝聞文帝嘗造射堂新成與諸將宴射惠
竊歎曰親老矣何時辦此乎文帝聞之即日徙堂於惠
宅其見重如此及薨為之流涕久之惠喪至又臨撫焉
加贈秦州刺史諡曰武烈子鳳嗣鳳字達摩有識度襲
父爵長樂郡公尚文帝女位開府儀同三司大馭中大
夫後錄惠佐命功封鳳徐國公拜柱國
怡峯字景阜遼西人也本姓默台因避難改焉高祖寬
燕遼西郡守魏道武時歸朝拜羽真賜爵長蛇公曾祖
文冀州刺史峯少從征役以驍勇聞從賀拔岳万俟醜
奴為征虜將軍賜爵蒲隂縣男及岳為侯莫陳悦所害
峯與趙貴等同謀奉迎文帝進爵為伯及齊神武與孝
武帝構隙文帝令峯與都督趙貴赴洛陽至潼關屬孝
武西遷峯即從文帝拔廻洛復潼關後以討曹泥功進
爵華陽縣公又從破竇泰於小關復弘農破沙苑進爵
樂陵郡公仍與元季海獨孤信復洛陽東魏行臺任祥
率步騎萬餘攻潁川峯復以輕騎五百邀擊大破之自
是威名轉盛加授開府儀同三司及文帝與東魏戰河
橋時峯為右軍不利與李遠先還文帝遂班師詔原其
罪拜夏州刺史大統十五年東魏圍潁川峯與趙貴赴
援至南陽遇疾卒峯沈毅有膽略得士卒心當時號為
驍將文帝嗟悼者久之贈華州刺史諡曰襄威子昂嗣
位開府儀同三司朝廷追錄峯功封昂長沙郡公昂弟
光少以峯勲賜爵安平縣侯加開府儀同三司光弟春
少知名位吏部下大夫儀同三司
劉亮中山人也本名道德父特真位領人酋長魏大統
中以亮著勲追贈恒州刺史亮少倜儻有從横計略姿
貌魁傑見者憚之普泰初以都督從賀拔岳西征常先
鋒陷陣以功拜大都督封廣興縣子及岳為侯莫陳悦
所害亮與諸將謀迎文帝仍從平悦悦黨豳州刺史孫
定兒仍據州不下涇秦靈等州悉與相應衆至數萬推
定兒為主以拒文帝文帝令亮襲之定兒以義兵猶遠
未為之備亮乃輕將二十騎先豎一纛於近城高嶺即
馳入城中定兒方置酒高會卒見亮至衆皆駭愕莫知
所為亮乃麾兵斬定兒懸首州門以號令賊黨仍遥指
城外纛令二騎曰出追大軍賊黨忷懼一時降服於是
諸州皆歸款及文帝置十二軍簡諸將領之亮領一軍
每征討與怡峯俱為騎將以復潼關功封饒陽縣伯尋
加侍中魏孝武西遷以迎駕功除使持節左光禄大夫
左大都督南秦州刺史從禽竇泰復弘農及沙苑之役
亮並力戰有功遷開府儀同三司大都督進爵長廣郡
公以母憂去職居喪毁瘠文帝嗟其至性每憂惜之起
復本官亮以勇敢見知為當時名將兼屢陳兵策多合
機宜文帝謂之曰卿文武兼資即孤之孔明也乃賜名
亮并賜姓侯莫陳氏十年出為東雍州刺史為政清靜
百姓安之卒於州喪還亰師文帝親臨之泣而謂人曰
股肱喪矣腹心何寄令鴻臚卿監護喪事追贈太尉諡
曰襄後配饗文帝廟庭子昶嗣昶尚文帝女西河長公
主大象中位柱國秦靈二州總管以亮功封彭國公隋
開皇中坐事死昶弟靜天水郡守靜弟恭開府儀同三
司饒陽縣伯恭弟幹上儀同三司襃中侯
王德字天恩代武川人也少善騎射雖不經師訓以孝
悌稱初從爾朱榮討元顥賜爵同官縣子又從賀拔岳
討平万俟醜奴别封深澤縣男及侯莫陳悦害岳德與
寇洛等議翊戴文帝於是除平涼郡守德雖不知書至
斷決處分良吏無以過涇州所部五郡德常為最及孝
武西遷進封下博縣伯行東雍州事在州未幾百姓懷
之賜姓烏丸氏大統元年進爵為公加車騎大將軍遷
儀同三司北雍州刺史後常從文帝征伐累有戰功加
開府侍中進爵河間郡公先是河渭間種羌屢叛以德
有威名拜河州刺史羣羌率服後卒於涇州刺史諡曰
獻德性厚重廉慎言行無擇母幾年百歲後德終子慶
嗣小名公奴性謹厚位開府儀同三司初德喪父貧無
以葬乃賣公奴并一女以營葬事因遭兵亂不復相知
及德在平涼始得之遂名曰慶
赫連達字朔周盛樂人勃勃之後也曾祖庫多汗因避
難改姓杜氏達剛鯁有膽力少從賀拔岳征討有功拜
都督賜爵長廣鄕男及岳爲侯莫陳悦所害軍中大擾
趙貴建議迎文帝諸將未決達曰宇文夏州昔為左丞
眀略過人一時之傑今日之事非此公不濟趙將軍議
是也達請輕騎告文帝仍迎之諸將或欲南追賀拔勝
或云東告朝廷達又曰此皆遠水不救近火何足道哉
謀遂定令達馳往文帝見達哀慟問故達以實對文帝
遂以數百騎南赴平涼令達率騎據彈筝峽時百姓惶
懼奔散者軍爭欲掠之達止之乃撫以恩信人皆悦文
帝聞而嘉之加平東將軍文帝謂諸將曰當清水君遇
禍之時君等性命在於賊手雖欲來告其路無從杜朔
周冒萬死之難遠來見及遂得共盡忠節同雪讐恥雖
藉衆力實賴杜子之功勞而不酬何以勸善乃賜馬二
百疋魏孝武入關襃叙勲義以達首迎元帥匡復秦隴
進爵魏昌縣伯從儀同李偉破曹泥後從復弘農戰沙
苑皆有功詔復姓赫連氏以達勲望兼隆乃除雲州刺
史即本州也進爵為公從大將軍達奚武攻漢中梁宜
豐侯蕭脩拒守積時乃送款武問諸將進止之宜開府
賀蘭願德等以其食盡欲急攻取之達曰不戰而獲城
策之上也無容利其子女貪其財帛仁者不爲如其困
獸猶鬪則成敗未可知武曰公言是也乃受脩降師還
進驃騎大將軍開府儀同三司加侍中進爵藍田縣公
保定初為大將軍夏州總管達雖非文吏然性質直遵
奉法度輕於鞭撻而重慎死罪又性廉儉邊境胡人或
饋以羊者達欲招納異類報以繒帛主司請用官物達
曰羊入我厨物出官庫是欺上也命取私帛與之識者
嘉其仁恕尋進樂川郡公位柱國薨子遷嗣位大將軍
蒲州刺史
韓果字阿六拔代武川人也少驍雄善騎射賀拔岳西
征引為帳内擊万俟醜奴及其黨轉戰數十合並破之
膂力絶倫被甲荷戈升陟峯嶺猶涉平路雖數十百日
不以為勞以功授宣威將軍從文帝討平侯莫陳悦遷
都督大統初累進爵為石城郡公果性彊記有權略善
伺敵虛實揣知情狀所行之處有潛匿溪谷欲為間偵
者果登高望之所疑處往必有獲文帝由是以果為虞
候都督每從征行常領候騎晝夜廵察略不眠寢從襲
竇泰於潼關文帝依其規畫軍以勝返賞真珠金帶一
條帛二百疋授征虜將軍又從復弘農破沙苑戰河橋
並有功歴朔安二州刺史從戰芒山軍還除河東郡守
又從大將軍破稽胡於北山胡地險阻人跡罕至果進
兵窮討散其種落稽胡憚果勁勇趫捷號為著翅人文
帝聞之笑曰著翅之名寧減飛將錄前後功累遷開府
儀同三司進爵襃中公魏恭帝元年授大將軍保定三
年拜少師進位柱國天和初授華州刺史為政寬惠吏
民稱之薨子明嗣為黎州刺史大象中至上大將軍與
尉遲㢠同謀反被誅
蔡祐字承先其先陳留圉人也曾祖紹為夏州鎮將徙
居高平因家焉父襲名著西州魏正光中万俟醜奴亂
關中襲乃背賊歸洛陽拜齊安郡守及孝武西遷祐拔
難西歸賜爵平舒縣伯除岐雍二州刺史祐聰敏有行
檢襲之背賊東歸祐年十四事母以孝聞及長有膂力
便騎射文帝在原州召為帳下親信及遷夏州以祐為
都督及賀拔岳為侯莫陳悦所害諸將遣使迎文帝文
帝將赴之夏州首望彌姐元進等陰有異計文帝微知
之與祐謀執元進祐曰狼子野心會當反噬今若執縛
不如殺之文帝曰汝大決也於是召元進等入計事祐
即出外衣甲持刀直入瞋目叱諸人曰與人朝謀夕異
豈是人也乃叱元進斬之其黨並伏誅一坐戰慄於是
與諸將盟同心誅悦文帝以此知重之乃謂祐曰吾今
以爾為子爾其父事我乎後從迎魏孝武於潼關以前
後功封萇鄕縣伯大統初從禽竇泰復弘農破沙苑皆
有功授平東將軍太中大夫又從戰於河橋祐乃下馬
步闘手殺數人左右勸乘馬以備急卒祐怒曰丞相養
我如子今日豈以性命為念遂率左右十餘人齊聲大
呼殺傷甚多敵以其無繼圍之十餘重乃彎弓持滿四
面拒之東魏之兵不敢逼乃募厚甲長刀者直進取祐
去祐可三十步左右勸射之祐曰吾曹性命在一矢耳
豈虚發哉敵漸進可十步祐乃射之正中其面應弦而
倒便以矟刺殺之因戰數合唯失一人敵稍却祐乃徐
引退是戰也我軍不利文帝已還祐至弘農夜中與文
帝相會文帝字之曰承先爾來吾無憂矣文帝心驚不
得寢枕祐股上乃安以功進爵為公授京兆郡守九年
東魏豫州刺史高仲密舉州來附文帝率軍援之與齊
神武遇戰於邙山祐時著明光鐵鎧所向無前敵人咸
曰此是鐵猛虎也皆避之歴青原二州刺史尋除大都
督遭父憂請終喪紀弗許累遷開府儀同三司加侍中
十三年賜姓大利稽氏進爵懷寧郡公魏恭帝三年拜
大將軍六官建授兵部中大夫文帝不豫祐與晉公護
賀蘭祥等侍疾及崩祐悲慕遂得氣疾孝閔踐阼拜少
保祐與尉遲綱俱掌禁兵遞直殿省時帝信任司會李
植等謀害晉公護祐每泣諫帝不聽尋而帝廢明帝即
位拜小司馬少保如故帝之為公子也與祐特相友昵
至是禮遇彌隆御膳每有異味輙以賜祐羣臣朝宴每
被别留或至昏夜列炬鳴笳送祐還宅祐以過蒙禮遇
常辭疾避之至於婚姻尤不願結於勢要尋以本官權
鎮原州頃之授宜州刺史未之部卒於原州祐少有大
志與鄕人李穆布衣齊名常相謂曰大丈夫當建立功
名以取富貴安能久處貧賤邪言訖各大笑穆即申公
也後皆如其言及從征伐常潰圍陷陣為士卒先軍還
之日諸將爭功祐終無所言文帝每嘆之嘗謂諸將曰
承先口不言勲孤當代其論叙其見知如此性節儉所
得禄秩皆𣪚宗族身死之日家無餘財贈柱國大將軍
原州都督諡曰莊子正嗣祐弟澤頗好學有幹能後為
卭州刺史以不從司馬消難被害
常善高陽人也家本豪族魏孝昌中從爾朱榮入洛封
房城縣男後文帝平侯莫陳悦除天水郡守累遷驃騎
大將軍開府儀同三司西安州刺史轉蔚州刺史頻莅
二藩有政績進爵永陽郡公孝閔帝踐阼拜大將軍寧
州總管保定二年入為小司徒卒贈柱國大將軍都督
延州刺史子昂和嗣
辛威隴西人也少慷慨有志略初從賀拔岳征伐有功
假護國將軍都督及文帝統岳衆見威竒之引為帳内
封白土縣伯後進爵為公累遷開府儀同三司賜姓普
屯氏出為鄜州刺史威時望既重朝廷以桑梓榮之遷
河州刺史本州大中正頻領二鎮頗得人和孝閔帝踐
阼拜大將軍進爵枹䍐郡公宣政元年進位上柱國大
象二年進封宿國公復為少傅薨威性持重有威嚴歴
官數十年未嘗有過故得以身名終兼其家有義五世
同居時以此稱之子永達嗣位儀同大將軍
庫狄昌字恃德神武人也少便弓馬有膂力及長進止
閑雅膽氣壯烈每以將帥自許從爾朱天光定關中天
光敗又從賀拔岳征討及岳被害昌與諸將議翊戴文
帝從平侯莫陳悦賜爵陰盤縣子後從迎孝武復潼關
改封長子縣子大統初累遷開府儀同三司進爵方城
郡公六官建授稍伯中大夫孝閔帝踐阼拜大將軍卒
梁椿字千年代人也初從爾朱榮入洛又從賀拔岳討
平万俟醜奴仍從文帝平侯莫陳悦大統中累以戰功
封東平郡公開府儀同三司孝閔帝踐阼除華州刺史
改封清陵郡公保定元年拜大將軍卒於位贈都督揚
州刺史諡曰烈椿性果毅善於撫納所獲賞物分賜麾
下故每踐敵場咸得其死力雅好儉素不營貲産時論
以此稱焉子明以椿功賜爵豐陽縣公後襲椿爵舊封
廻授弟朗
梁臺字洛都萇池人也少果敢有志操後爾朱天光入
關隴賜爵隴城鄕男及天光敗於韓陵賀拔岳又引為
心膂岳為侯莫陳悦所害臺與諸將翊戴文帝從平悦
累功授潁州刺史賜姓賀蘭氏累遷驃騎大將軍開府
儀同侍中孝閔帝踐阼進爵中部縣公保定四年拜大
將軍時大軍圍洛陽久不拔齊騎奄至齊公憲禦之有
數人為敵所執已去臺單馬突入射殺兩人敵皆披靡
被執者遂還齊公憲每歎曰梁臺果毅膽决不可及也
五年拜鄜州刺史臺性疎通恕以待物至於莅人尤以
惠愛為心不過識千餘字口占書唘詞意可觀年過六
十猶能被甲跨馬足不躡鐙馳射弋獵矢不虚發後以
疾卒
田弘字廣略高平人也少慷慨志立功名膂力過人而
有謀略初陷万俟醜奴爾朱天光入關弘自原州歸順
及文帝初統衆弘求謁見論世事深被引納即處以爪
牙之任又以迎孝武功封鶉陰縣子文帝嘗以所著鐡
甲賜之云天下若定還將此甲示孤也大統三年轉帥
都督每從征伐弘功居多累蒙殊賞賜姓紇干氏尋授
原州刺史以弘勲望兼至故以衣錦榮之文帝在同州
文武並集乃謂之曰人人如弘盡心天下豈不早定即
授車騎大將軍儀同三司魏廢帝元年加驃騎大將軍
開府儀同三司平蜀後梁信州刺史蕭韶等未從朝化
詔弘討平之又討西平反羌及鳳州叛氐等並破之弘
每臨陣推鋒直前身被一百餘箭破骨者九馬被十矟
朝廷壯之孝閔帝踐阼進爵鴈門郡公保定元年出為
岷州刺史吐谷渾寇西邊宕昌羌潛相應接詔弘討之
獲二十五王平七十六柵天和中從隋公楊忠伐齊破
齊將段孝先等拔其宜陽等九城進位柱國大將軍建
德二年拜大司空三年出為襄州總管薨於州子仁恭
嗣仁恭字長貴性寬仁有局度歴位幽州總管隋文帝
受禪進位上柱國拜太子太師甚見親重嘗幸其第宴
飲極歡禮賜甚厚奉詔營太廟進爵觀國公拜武衞大
將軍轉左武衞大將軍卒官贈司空諡曰敬子世師嗣
世師字德懋有孝行列在孝友傳仁恭時有玉城郡公
王景鮮虞縣公謝慶恩並位上柱國大義公辛遵及其
弟韶並位上柱國隋文帝以其俱佐命功臣特加崇貴
親禮與仁恭等事並亡失云
王傑金城直城人也本名文達父巢魏榆中鎮將傑少
有壯志每以功名自許善騎射有膂力魏孝武初起家
子都督後從西遷文帝竒其才擢授羽林監文帝謂諸
將曰王文達萬人敵也但恐勇決太過耳從復潼關破
沙苑爭河橋戰邙山皆以勇敢聞親待日隆賞賜加於
倫等於是賜姓宇文氏進爵為公累遷侍中驃騎大將
軍開府儀同三司魏恭帝元年從于謹圍江陵時柵内
有人善用長矟戰士將登者多為所斃謹令傑射之應
弦而倒登者乃得入餘衆繼進遂拔之謹喜曰濟我大
事者在公此箭也孝閔帝踐阼進爵張掖郡公出為河
州刺史朝廷以傑勲望俱重故授以本州保定三年進
位大將軍與隋公楊忠自漢北伐齊至并州而還又從
齊公憲東禦齊將斛律明月進位柱國天和六年除涇
州總管傑少從軍事雖不習吏事所歴州府咸以忠恕
為心以是頗為百姓所慕宣帝即位拜上柱國大象元
年薨贈七州諸軍事河州刺史追封鄂國公諡曰威子
孝遷位開府儀同大將軍
王勇代武川人也本名胡仁少雄健有器幹便弓馬膂
力過人魏永安中万俟醜奴等寇亂關隴勇占募數從
侯莫陳悅賀拔岳征討以功居多拜别將及文帝為丞
相引為帳内直盪都督封包信縣子從禽竇泰復弘農
戰沙苑氣蓋衆軍文帝歎其勇敢賞賜特隆進爵為公
從討趙青雀論功居最除衞大將軍邙山之戰勇率敢
死之士三百人並執短兵大呼直進出入衝擊殺傷甚
多是役也大軍不利唯胡仁及王文達耿令貴三人力
戰皆有殊功軍還皆拜上州刺史以雍州岐州北雍州
擬授胡仁等然州有優劣令探籌取之胡仁遂得雍州
文達得岐州令貴得北雍州仍賜胡仁名勇令貴名豪
文達名傑以彰其功進侍中驃騎大將軍開府儀同三
司魏恭帝元年從柱國趙貴征蠕蠕破之進爵新陽郡
公賜姓庫汗氏又論討蠕蠕功别封永固縣伯時有别
封者例聽廻授次子勇獨請封兄子興時人義之尋進
位大將軍六官建拜稍伯中大夫勇性雄猛為當時驍
將然矜功伐善好揚人之惡時論以此鄙之柱國侯莫
陳崇勲高望重與諸將同謁晉公護聞勇數論人之短
乃於衆中折辱之勇遂慚恚因疽發背而卒子昌嗣官
至大將軍
宇文蚪字樂仁代武川人也驍悍有膽略少從征討累
有戰功封南安侯孝武西遷以獨孤信為行臺信引蚪
為帳内都督隨信奔梁大統三年歸闕進爵為公禽竇
泰復弘農及沙苑河橋之戰皆有功又從獨孤信討梁
企定破之累遷南秦州刺史驃騎大將軍開府儀同三
司蚪每經行陣必身先士卒故上下同心戰無不克後
除金州刺史大將軍卒
耿豪鉅鹿人也本名令貴其先家於武川豪少麤獷有
武藝好以氣凌人賀拔岳西征引為帳内岳被害乃歸
文帝以武勇見知豪亦自謂所事得主從討侯莫陳悦
及迎孝武錄前後功封平原子遷征虜將軍沙苑之戰
豪殺傷甚多血染甲裳盡赤文帝見之歎曰觀令貴之
甲裳足以為騐不須更論級數也於是進爵為公從文
帝戰於邙山豪謂所部曰大丈夫見賊須右手拔刀左
手把矟直刺直斫慎莫皺眉畏死遂大呼獨入敵人鋒
刅亂下當時咸謂豪已殁俄而奮刀而還戰數合當豪
前者死傷相繼又謂左右曰吾非樂殺人但壯士除賊
不得不爾若不能殺賊又不為人所傷何異逐坐人也
文帝嘉之拜北雍州刺史大統十三年論前後戰功授
車騎大將軍十五年賜姓和稽氏進位侍中驃騎大將
軍開府儀同三司豪性兇悍言多不遜文帝惜其驍勇
每優容之豪亦自謂意氣冠羣終無所屈李穆蔡祐初
與豪同時開府後並居豪之右豪意不平謂文帝曰外
間物議謂豪勝李穆蔡祐文帝曰何以言之豪曰人言
李穆蔡祐是丞相髆髀耿豪王勇是丞相咽項以咽項
在上故爲勝也豪之麤猛皆此類也十六年卒文帝痛
惜之子雄嗣位至大將軍
高琳字季珉其先高句麗人也六代祖欽為質於慕容
廆五世祖宗率衆歸魏拜第一領民酋長賜姓羽真氏
琳母嘗祓禊泗濱遇見一石光彩朗潤遂持以歸是夜
夢見一人衣冠有若仙者謂其母曰夫人向所將來之
石是浮磬之精若能寶持必生令子母驚寤便舉身流
汗俄而有娠及生子因名琳字以珉焉魏正光初起家
衞府都督魏孝武西遷琳從入關封鉅野縣子大統三
年從文帝破齊神武於沙苑轉安西將軍河橋之役琳
先驅奮擊勇冠諸軍文帝謂曰公即我之韓白也復從
戰邙山除正平郡守齊將東方老來寇琳率衆禦之老
恃其勇健直前趣與琳短兵接戰琳擊之老中數創乃
退謂其左右曰吾經陣多矣未見如此健兒密使人勸
琳東歸琳斬其使者以聞除鄜州刺史進驃騎大將軍
開府儀同三司侍中孝閔帝踐阼進爵犍為郡公武成
二年文州氐酋反詔琳討平之師還帝宴羣臣仍命賦
詩言志琳詩末章云寄言竇車騎為謝霍將軍何以報
天子沙漠靜妖氛帝大悅曰獯獫陸梁未時款塞卿言
有驗國之福也天和三年為江陵副總管時陳將吳明
徹来寇總管田弘與梁主蕭巋出保紀南城唯琳與梁
僕射王操固守江陵三城以抗之晝夜拒戰凡經十旬
明徹退走巋表言其狀帝乃優詔追琳入朝親加勞問
六年進位柱國薨贈本官加五州諸軍事冀州刺史諡
曰襄子儒襲爵位儀同大將軍
李和本名慶和朔方巖綠人也父僧養以累世雄豪為
夏州酋長和少敢勇有識度狀貌魁偉為州里所推賀
拔岳作鎮關中引為帳内都督後從文帝累遷侍中驃
騎大將軍開府儀同三司夏州刺史賜姓宇文氏文帝
嘗謂諸將曰宇文慶和累經任委每稱吾意又賜名惠
焉改封永豐縣公保定二年除司憲中大夫尋改封德
廣郡公出為洛州刺史和前在夏州頗留遺惠及有此
授商洛父老莫不想望德音和至州以仁恕訓物獄訟
為之簡靜進柱國大將軍隋開皇元年遷上柱國和立
身剛簡老而愈勵諸子趨事若奉嚴君以惠是周文帝
賜名今帝朝已革和則父之所命義不可違至是遂以
和為名二年薨贈本官加司徒公諡曰肅子徹列在隋
史
伊婁穆字奴干代人也父靈善騎射為文帝所知嘗謂
之曰昔伊尹阿衡於殷致主堯舜卿既姓伊庶卿不替
前緒於是賜名尹焉歴衞將軍隆州刺史盧奴縣公穆
弱冠為文帝帳内親信以機辯見知歴中書舍人通直
𣪚騎常侍嘗入白事文帝望見悅之字之曰奴干作儀
同面見我矣於是拜儀同三司賜封安陽縣伯孝閔帝
踐阼進位驃騎大將軍建德中卒
達奚實字什伏代河南洛陽人也父顯相武衞將軍實
少脩立有幹局從魏孝武西遷封臨汾縣伯從文帝禽
竇泰復弘農破沙苑皆力戰有功累遷相府從事中郎
實性嚴重深見器遇六官建行蕃部中大夫加驃騎大
將軍開府儀同三司進爵平陽縣公保定初卒於刺史
諡曰恭子豐嗣
劉雄字猛雀臨洮子城人也少機辯慷慨有大志初為
文帝親信後拜中大夫兼中書舍人賜姓宇文氏孝閔
帝踐阼加大都督天和中累遷驃騎大將軍開府儀同
三司封周昌侯歴位納言内史中大夫候正武帝嘗從
容謂曰古人云富貴不歸故鄕如衣錦夜遊乃以雄為
河州刺史雄先已為本縣令復有此授鄕里榮之及皇
太子西征吐谷渾雄自涼州從滕王逌先入功居多加
上開府儀同三司從平并州拜上大將軍進爵趙郡公
平鄴城進柱國宣政元年突厥寇幽州雄戰殁贈亳州
總管子昇嗣以雄死王事授儀同大將軍
侯植字仁幹其先上谷人也高祖恕為北地太守子孫
因家於北地之三水植少倜儻有大節容貌竒偉武藝
絶倫仕魏為義州刺史甚有政績後從孝武西遷賜姓
侯伏氏從文帝破沙苑戰河橋進大都督涼州刺史文
仲和據州作逆植從開府獨孤信討禽之封肥城縣公
賜姓賀屯氏後從于謹平江陵進驃騎大將軍開府儀
同三司别封一子汧源縣伯孝閔帝踐阼進爵郡公時
帝幼冲晉公護執政植從兄龍恩為護所親及護誅趙
貴諸宿將等多不自安植謂從兄龍恩曰主上春秋既
富安危繫於數公若多誅戮自立威權何止社稷有累
卵之危恐吾宗亦緣此敗兄安得知而不言龍恩竟不
能用植又承間言於護曰公以骨肉之親當社稷之寄
願推誠王室擬迹伊周則率土幸甚護曰我誓以身報
國卿豈謂吾有他志邪又聞其先與龍恩言乃陰忌之
植懼不免禍遂以憂卒贈大將軍平州刺史諡曰節子
定嗣及護伏誅龍恩及其弟萬夀並預其禍武帝以植
忠於朝廷特免其子孫
李延孫伊川人也父長夀性雄豪少與蠻酋結託侵掠
關南魏孝昌中朝議恐其為亂乃以長夀為防蠻都督
給其鼓節長夀盡其智力防遏羣蠻伊川左右寇盗為
之稍息永安之後長夀徒侣日盛魏帝藉其力用因而
撫之累遷北華州刺史賜爵清河郡公及孝武西遷長
夀率勵義士拒東魏後為黃州刺史東魏遣行臺侯景
攻之城陷遇害追贈太尉延孫亦雄武有將率才略少
從長壽征討以勇敢聞賀拔勝為荆州刺史表延孫為
都督肅清鵶路頗有力焉及長壽被害延孫乃還收集
其父之衆自孝武西遷後朝士流亡廣陵王欣錄尚書
長孫承業潁川王斌之安昌王子均及建寧江夏隴東
諸玉并百官等攜持妻子來投延孫者即率衆衞送并
贈以珍玩咸達關中齊神武深患之遣行臺慕容紹宗
等數道攻擊延孫大破之乃授延孫亰南行臺節度河
南諸軍事廣州刺史尋進車騎大將軍儀同三司大都
督賜爵華山郡公延孫既蒙委重每以克清伊洛為己
任頻以寡擊衆威振敵境大統四年為其長史楊伯蘭
所害贈司空子人傑有祖父風官至開府儀同三司改
封潁川郡公
韋祐字法保京兆山北人也以字行為州郡著姓父義
上洛郡守魏大統中以法保著勲追贈秦州刺史法保
少好游俠而質直少言所與交遊皆輕猾亡命父沒事
母以孝聞慕李長夀之為人遂娶其女因寓居關南正
光末王公避難者或依之多得全濟以此為貴游所德
及孝武西遷法保赴行在所封固安縣男及長夀被害
其子延孫收長壽餘衆守禦東境朝廷恐延孫兵少乃
除法保東洛州刺史配兵數百以援延孫法保至潼關
弘農郡守韋孝寬謂曰恐子此役難以吉還法保曰古
人稱不入虎穴不得虎子安危之事未可預量遂倍道
兼行與延孫兵接乃并勢置柵於伏流未幾文帝追法
保與延孫還朝賞勞甚厚除河南尹及延孫被害法保
乃率所部據延孫舊柵嘗與東魏戰流矢中頸從口中
出久之乃蘇大統九年鎮九曲城及侯景以豫州内附
法保率兵赴景景欲留之法保疑其貳乃固辭還所鎮
十五年加驃騎大將軍開府儀同三司尋進爵為公會
東魏遣軍送糧饋宜陽法保潛邀之中流矢卒於陣諡
曰莊子初嗣位開府儀同大將軍閻韓防主
陳欣字永怡宜陽人也少驍勇有氣俠姿貌魁岸同類
咸敬憚之孝武西遷後欣乃於辟惡山招集勇敢少年
寇掠東魏仍密遣使歸附授立義大都督賜爵霸城縣
男累遷宜陽郡守恭帝二年進位驃騎大將軍開府儀
同三司加侍中宜陽邑大中正賜姓尉遲氏文帝以欣
著績累載贈其祖昆及父興孫俱為儀同三司位刺史
東魏洛州刺史獨孤永業號有智謀往来境上欣與韓
雄等恒令間諜覘其動靜齊兵每至輙破之故永業深
憚欣等不敢為寇孝閔帝踐阼進爵許昌縣公後除熊
州刺史卒於州欣與韓雄里閈姻婭少相親昵俱總兵
境上三十餘載每禦扞二人相赴常若影響故數對勍
敵而常保功名雖並有武力至於挽彊射中欣不如雄
𣪚財施惠得士衆心則雄不如欣身死之日將吏荷其
恩德莫不感慟子萬敵嗣朝廷以欣雅得士心還令萬
敵領其部曲
魏元字僧智其先任城人也後徙於新安元少慷慨有
膽略孝武西遷東魏北徙人情各懷去就元每率鄕兵
抗拒東魏芒山之役大軍不利宜陽洛州皆為東魏守
而元母及弟並在宜陽元以為忠孝不兩立乃率義從
還關南鎮撫文帝手書勞之除洛陽令封廣宗縣子保
定元年累遷驃騎大將軍開府儀同三司鎮閻韓遷熊
州刺史政存簡惠百姓悦之轉和州刺史伏流防主進
爵為公及齊將斛律明月率衆向宜陽兵威甚盛元率
衆禦之每戰輙克後以疾卒於位
泉仚字思道上洛豐陽人也世雄商洛自晉東度常貢
屬江東曾祖景言魏大延五年率鄕里歸化仍引王師
平商洛拜建節將軍假宜陽郡守世襲本縣令封丹水
侯父安志復為建節將軍宜陽郡守領本縣令降爵為
伯仚九歲喪父哀毁類於成人服闋襲爵年十二鄕人
皇平陳合等三百餘人詣州請仚為縣令州為申上時
吏部尚書郭阼以仚年少請别選遣終此一限令仚代
之宣武詔依皇平等所請巴俗事道尤重老子之術仚
雖童幼而好學恬靜百姓安之尋以母憂去職縣中父
老復表請起復本任後除上洛郡守及蕭寶夤反遣兵
趣青泥圖取上洛上洛豪族泉杜二姓密應之仚與刺
史董紹掩襲二姓二姓散走寶夤亦退遷浙州刺史别
封涇陽縣伯永安中大破梁將王元真於順陽除東雍
州刺史進爵為侯部人楊羊皮太保椿之從弟恃椿侵
擾百姓守宰多被其陵侮皆畏而不敢言仚收之將加
極法楊氏慙懼闔宗請恩自此豪右無敢犯者性又清
約纖毫不擾於人在州五年每扵鄊里運米自給梁魏
興郡與洛州接壤表請内屬詔仚為行臺尚書以撫納
之大行臺賀拔岳以仚昔莅東雍為吏民所懷乃表仚
復為刺史詔許之蜀人張國儁聚黨剽刧州郡不能制
仚收戮之闔境清肅及齊神武專政孝武有西顧之心
欲委仚以山南之事乃除洛州刺史未幾帝西遷齊神
武率衆至潼關仚遣其子元禮禦之神武不敢進上洛
人都督泉岳及其弟猛略與順陽人杜窋等謀翻洛州
以應東魏仚知之殺岳及猛略傳首詣闕大統元年加
開府儀同三司兼尚書右僕射進爵上洛郡公仚志尚
廉慎每除一官憂見顔色寢食輙減至是頻讓魏帝手
詔不許三年高敖曹圍逼州城杜窋為其鄊導仚拒守
旬餘矢盡援絶城乃陷焉謂敖曹曰泉仚力屈志不服
也及竇泰被禽敖曺退走遂執仚而東以窋為刺史仚
臨發密戒二子元禮仲遵曰吾生平志願不過令長遭
逢聖會位亞台司今爵禄既隆年齒又暮前途夷險抑
亦可知汝等堪立功效不得以我在東遂虧臣節也乃
揮涕而訣聞者莫不憤歎尋卒於鄴元禮少有志氣好
弓馬頗閑草隸有士君子之風賜爵臨洮縣伯散騎常
侍及洛州陷與仚俱被執而東元禮於途逃歸時杜窋
雖為刺史然巴人素輕杜而重泉及元禮至與仲遵相
見感父臨别之言潛與豪右結訖遂率鄕人襲州城斬
窋傳首長安朝廷嘉之代襲洛州刺史從文帝戰於沙
苑中流矢卒子貞嗣仲遵一名恭少謹實涉獵經史年
十三為郡主簿十四為縣令及長有武藝高敖曹攻洛
州與仚力戰拒守矢盡以棒杖扞之為流矢中目不堪
復戰及城陷士卒歎曰若二郎不傷豈至於此仚之東
也仲遵以被傷不行後與元禮斬窋以功封豐陽縣伯
東豫州刺史及元禮戰沒復以仲遵為洛州刺史頗得
時譽大統十三年行荆州刺史事梁司州刺史柳仲禮
每為邊寇文帝令仲遵率鄕兵從開府楊忠討之梁隨
郡守桓和拒守不降忠謂諸將曰先取仲禮則桓和不
攻而自服也仲遵對曰若棄和深入仲禮未即就禽則
首尾受敵此危道也忠從之仲遵以計由己出乃先登
城遂禽和從擊仲禮又獲之進驃騎大將軍開府儀同
三司本州大中正復行荆州刺史十三州諸軍事尋遭
母憂請從喪制不許大將軍王雄南征上津魏興仲遵
從雄討平之遂於上津置南洛州以仲遵為刺史仲遵
留情撫接百姓安之初蠻帥杜青和自稱巴州刺史以
州入附朝廷因其所據而授之仍隸東梁州都督青和
以仲遵善於撫御請隸仲遵朝議以山川非便弗之許
也青和遂結安康酋帥黃衆寳等舉兵共圍東梁州復
遣王雄討平之改巴州為洵州隸於仲遵先是東梁州
刺史劉孟良在職貪婪人多背叛仲遵以廉簡處之羣
蠻帥服仲遵雖出自巴夷而有方雅之掺歴官之處皆
以清白見稱朝廷又以其父臨危抗節乃令襲爵上洛
郡公舊封聽廻授一子尋出為都督金州刺史卒官贈
大將軍三州刺史諡曰莊子暅嗣位至開府儀同大將
軍
李遷哲字孝彦安康人也世為山南豪族仕於江左父
元直仕梁歴東梁衡二州刺史𣪚騎常侍沌陽侯遷哲
少脩立有識度慷慨善謀畫起家文德主帥其父為衡
州留遷哲本鄕監統部曲事時年二十撫馭羣下甚得
其情後襲爵沌陽侯位都督東梁州刺史侯㬌簒逆遷
哲外禦邊宼自守而已大統十七年文帝遣達奚武王
雄等略地山南遷哲軍敗遂䧏於武然猶意氣自若武
乃執送亰師文帝謂曰何不早歸國家乃勞師旅今為
俘虜不亦媿乎答曰世荷國恩不能死節實以此為愧
耳文帝深嘉之拜車騎大將軍封沌陽縣伯恭帝初直
州人樂熾洋州人黃國等連結為亂文帝以遷哲信著
山南乃令與開府賀若敦同經略熾等尋並平蕩仍與
敦南出徇地遷哲先至巴州入其封郭梁巴州刺史牟
安人開門請降安人子宗徹等猶據巴城不下遷哲攻
克之軍次鹿城城主遣使請降遷哲謂其衆曰納降如
受敵吾觀其使瞻視猶高得無詐也遂不許之梁人果
於道左設伏以邀遷哲遷哲進擊破之遂屠其城自此
巴濮之人䧏欵相繼軍還文帝賜以所服紫袍玉帶及
所乘馬加授侍中驃騎大將軍開府儀同三司除直州
刺史即本州也仍給軍儀鼓節令與田弘同討信州魏
恭帝三年正月軍次并州梁并州刺史杜滿望風送欵
進圍疊州克之獲刺史冉助國等遷哲每率驍勇為軍
鋒所有攻戰無不身先士卒凡下十八州拓地二千餘
里時信州為蠻酋向五子王等所圍弘遣遷哲赴援比
至信州已陷五子王等聞遷哲至狼狽遁走遷哲入據
白帝賀若敦等復至遂共追五子王等破之及田弘旋
軍文帝令遷哲留鎮白帝信州先無倉儲軍糧匱乏遷
哲乃收葛根造粉兼米以給之遷哲亦自取供食時有
異膳即分賜兵士有疾患者又親加醫藥以此軍中感
之人思效命黔陽蠻田烏度田烏唐等每抄掠江中為
百姓患遷哲隨機出討殺獲甚多由是諸蠻畏威各送
糧餼又遣子弟入質者千有餘家遷哲乃於白帝城外
築城以處之并置四鎮以靜峽路自此宼抄頗息軍糧
贍給焉明帝初授都督信州刺史二年進爵西城縣公
武成元年朝於京師明帝甚禮之賜甲第及莊田等天
和三年進位大將軍詔遷哲率金上等諸州兵鎮襄陽
五年陳將章昭達攻逼江陵梁明帝告急於襄州衞公
直令遷哲往救焉遷哲率其所部守江陵城外自率騎
出南州又令步兵自北門出兩軍首尾邀之陳人多投
水死是夜陳人又竊於城西堞以梯登城登者已數百
人遷哲又率驍勇扞之陳人復潰俄而大風暴起遷哲
乘闇出兵擊其營陳人大亂殺傷甚衆江陵總管陸騰
復破之於西隄陳人乃遁建德二年進爵安康郡公三
年卒於襄州贈金州總管諡曰壯武遷哲累葉雄豪為
鄊里所服性復華侈能厚自奉養妾媵至有百數男女
六十九人緣漢千餘里間第宅相次姬媵之有子者分
處其中各有僮僕侍婢閽人守護遷哲每鳴笳導從往
來其間縱酒歡讌盡生平之樂子孫參見或㤀其年名
者披簿以審之長子敬仁先遷哲卒第六子敬猷嗣還
統父兵位儀同大將軍遷哲弟顯位上儀同大將軍
楊乾運字元邈儻城興勢人也少雄武為鄊閭信服為
安康郡守陷梁仕歴潼南梁二州刺史及武陵王蕭紀
稱尊號以乾運威服巴渝乃拜梁州刺史鎮潼州封萬
春縣公時紀與其兄湘東王繹爭帝乾運兄子略勸乾
運歸附乾運然之會文帝令乾運孫法洛至略即夜送
之乾運送欵文帝密賜乾運鐡券授開府儀同三司侍
中梁州刺史安康郡公及尉遲迥征蜀遂降迥迥因此
進軍成都數旬克之及至京師禮遇隆渥尋卒於長安
贈尚書右僕射子端嗣略亦以歸附功位至開府儀同
三司大將軍封上庸縣伯乾運女壻樂廣安州刺史封
安康縣公
扶猛字宗略上甲黃土人也其種落號白虎蠻猛仕梁
位南洛北司二州刺史封宕渠縣男魏廢帝元年以衆
降文帝厚加撫納復爵宕渠縣男割二郡為羅州以猛
為刺史令從開府賀若敦南討信州敦令猛直道白帝
所由之路人迹不通猛乃梯山捫葛備歴艱阻遂入白
帝城撫慰人夷莫不悦附以功進開府儀同三司俄而
信州蠻反猛復從賀若敦平之進爵臨江縣公從田弘
破漢南諸蠻進位大將軍卒
陽雄字元略上洛邑陽人也累葉豪族父猛從孝武西
遷以功封郃陽伯位征東將軍揚州刺史雄起家奉朝
請以軍功封安平縣侯得子孫相襲拜邑陽郡守累遷
平州刺史進爵王城縣公加開府儀同三司驃騎大將
軍歴京兆戶部中大夫進位大將軍轉中外府長史遷
江陵總管改封魯陽縣公卒於鎮追封郡公諡曰懷雄
善附會能自謀身故任兼内外保全爵禄子長寬嗣
席固字子堅其先安定人也高祖衡因姚氏之亂寓居
襄陽仕晉為建威將軍遂為襄陽著姓固少有遠志梁
大同中為齊興郡守久居郡職士多附之遂有親兵千
餘人梁元帝時遷興州刺史軍人募從者至五千餘人
固欲自據一州以觀時變大統中以地歸魏時文帝方
南取江陵西定蜀漢聞固至甚禮遇之就拜使持節驃
騎大將軍開府儀同三司大都督侍中豐州刺史封新
豐縣公後轉湖州刺史固唘求入覲及至進爵靜安郡
公尋拜昌歸憲三州諸軍事昌州刺史固居家孝友莅
官頗有聲績卒於州贈大將軍五州刺史諡曰肅敕襄
州賜其墓田子雅嗣雅字彦文性方正少以孝聞位大
將軍雅弟英上開府儀同大將軍
任果字靜鸞南安人也本方隅豪族父襃仕梁為沙州
刺史新巴縣公果性勇决志在立功魏廢帝元年率所
部來附文帝嘉其遠至待以優禮果因面陳取蜀策深
被納之乃授沙州刺史南安縣公從尉遲迥伐蜀尋進
授驃騎大將軍開府儀同三司及成都平除始州刺史
文帝以其方隅首領早立忠節進爵樂安郡公賜以鐡
券聽相傳襲并賜路車駟馬及儀衞等以光寵之尋為
刺客所害
崔彦穆字彦穆清河東武城人魏司空安陽侯林之九
世孫也曾祖顗後魏平東府諮議參軍祖蔚遭從兄司
徒浩之難南奔江左仕宋為給事黃門侍郎汝南義陽
二郡守延興初復歸於魏拜潁川郡守因家焉後終於
郢州刺史父幼位終永昌郡守隋開皇初以獻皇后外
曾祖追贈上開府儀同三司新州刺史彦穆幼明悟神
彩卓然魏吏部尚書隴西李神儁有知人之鑒見而歎
曰王佐才也永安末除司徒府參軍事再遷大司馬從
事中郎孝武西遷彦穆時不得從大統三年乃與兄彥
珍於成臯舉義因攻拔滎陽禽東魏郡守蘇淑仍與鄊
郡王元法威攻潁川斬其刺史李景道即拜滎陽郡守
尋賜爵千乘縣侯十四年授𣪚騎常侍司農卿時軍國
草創衆務殷繁文帝乃引彦穆入幕府兼掌文翰及于
謹伐江陵彦穆以本官從平之明帝初進驃騎大將軍
開府儀同三司俄拜安州刺史總管十二州諸軍事入
為御正大夫陳氏請敦隣好詔彦穆使焉彦穆風韻閑
曠器度方雅善元言解談謔甚為江表所稱轉戸部中
大夫進爵為公天和三年聘齊還除金州刺史總管七
州諸軍事進位大將軍尋徵拜小司徒及宣帝崩隋文
帝輔政三方起兵以彦穆為行軍總管與襄州總管王
誼討司馬消難軍次荆州總管獨孤永業有異志遂收
而戮之及事平隋文帝徵王誼入朝即以彦穆為襄州
刺史總管六州諸軍事加授上大將軍進爵東郡公頃
之永業家自理得雪彦穆坐除名尋復官爵開皇元年
卒子君綽嗣君綽性夷簡博覧經史有父風大象末丞
相府賓曹參軍君綽弟君肅解巾道王侍讀大象末潁
川郡守
楊纂廣寧人也父安仁魏朔州鎮將纂少慷慨有志略
勇力兼人年二十從齊神武起兵於信都以軍功稍遷
武州刺史自以賞薄志懷怨憤每歎曰大丈夫富貴何
必故鄕若以妻子經懷豈不沮人雄志大統初乃間行
入關文帝執纂手曰人所貴者忠義也所懼者危亡也
其能不憚危亡蹈兹忠義者今方見之於卿耳即授征
南將軍大都督封永興縣侯從文帝解洛陽圍經河橋
芒山之戰纂每先登軍中咸推其敢勇累遷驃騎大將
軍開府儀同三司加侍中進爵為公賜姓莫胡盧氏俄
授岐州刺史孝閔帝踐阼進爵宋熙郡公保定元年位
大將軍改封隴東郡公除隴州刺史從隋公楊忠東伐
至并州而還天和六年進授柱國大將軍轉華州刺史
纂性質樸又不識文字前後莅職但推誠信而已吏人
以其忠恕頗亦懷之尋卒於州子睿位至上柱國漁陽
郡公
段永字永賓其先遼西石城人晉幽州刺史疋磾之後
也曾祖愄仕魏黃龍鎮將因家高陸之河陽焉永幼有
志操閭里稱之魏正光末北鎮擾亂遂攜老幼避地中
山後赴洛陽拜平東將軍封沃陽縣伯青州人崔社客
舉兵反永討平之進爵為侯除左光禄大夫時有賊魁
元伯生西自崤潼東至鞏洛屠陷城壁所在為患孝武
遣京畿大都督疋婁昭討之昭請以五千人行永進曰
此賊既無城柵唯以寇抄為資取之在速不在衆也若
星馳電發出其不虞精騎五百足矣帝然其計於是命
永代昭以五百騎倍道兼行遂破平之及帝西遷永時
不及從大統初乃結宗人潛謀歸款密與都督趙業等
襲斬西中郎將慕容顯和傳首京師以功别封昌平縣
子徐州刺史從禽竇泰復弘農破沙苑並有戰功進爵
為公河橋之役永力戰先登授南汾州刺史累遷驃騎
大將軍開府儀同三司賜姓爾綿氏廢帝元年授恒州
刺史於時朝貴多其部人謁永之日冠蓋盈路當時榮
之孝閔帝踐阼進爵廣城郡公歴文瓜二州刺史戸部
中大夫保定四年拜大將軍永歷任内外所在頗有聲
稱輕財好士朝野以此重焉天和四年授小司寇尋為
右二軍總管率兵北道講武遇疾卒於賀葛城喪還武
帝親臨贈使持節柱國大將軍同華等五州刺史諡曰
基子岌嗣位至儀同三司兵部下大夫
令狐整字延保敦煌人也本名延世為西土冠冕曾祖
嗣祖紹安官至郡守咸為良二千石父蚪早以德行著
聞仕歴瓜州司馬敦煌郡守郢州刺史封長城縣子魏
大統末卒於家文帝甚痛悼之遣使者監護喪事又敇
鄊人為營墳壟贈龍驤將軍瓜州刺史整幼聰敏沈深
有識量學藝騎射並為河右所推刺史魏東陽王元榮
辟整為主簿加盪寇將軍整進趣詳雅對揚辯暢謁見
之際州府傾目榮器整德望嘗謂僚屬曰令狐延保西
州令望方成重器豈州郡之職所可縶維但一日千里
必基武步寡人當委以庶務畫諾而已頃之孝武西遷
河右擾亂榮仗整防扞州境獲寧及鄧彦竊據瓜州拒
不受代整與開府張穆等密應使者申徽執彦送京師
文帝嘉其忠節表為都督尋而城人張保又殺刺史成
慶與凉州刺史宇文仲和構逆規據河西晉昌人吕興
等復害郡守郭肆以郡應保初保等將圖為亂慮整守
義不從既殺成慶因欲及整然以整為人之望復恐其
下叛之遂不敢害雖外加禮敬内甚忌整整亦偽若親
附而密欲圖之陰令所親說保曰君與仲和結為唇齒
今東軍漸逼涼州彼勢孤危恐不能敵若或摧衂則禍
及此土宜分遣銳師星言救援二州合勢則東軍可圖
然後保境息民計之上者保然之而未知所任整又令
人說保曰歴觀成敗在於任使所擇不善旋致傾危令
狐延保兼資文武才堪統御若使為將蔑不濟矣保納
其計且以整父兄等並在城中弗之疑也遂令整行整
至玉門郡召集豪傑說保罪逆馳還襲之先定晉昌斬
吕興進軍擊保州人素服整威名並棄保來附保遂奔
吐谷渾衆議推整為刺史整曰本以張保肆逆殺害無
辜闔州之人俱陷不義今者同心務在除凶若其相推
薦復恐效尤致禍於是乃推波斯使主張道義行州事
具以狀聞詔以申徽為刺史徵整赴闕授壽昌郡守封
襄武縣男文帝謂整曰卿早建殊勲今官位未足酬賞
方當與卿共平天下同取富貴遂立為瓜州義首整以
國難未寧常願舉宗效力遂率鄊親二千餘人入朝隨
軍征討整善於撫馭躬同豐約是以士衆並忘羈旅盡
其力用文帝嘗從容謂整曰卿遠祖立忠而來可謂積
善餘慶世濟其美者也整遠祖漢建威將軍邁不為王
莾屈其子稱避地河右故文帝稱之云累遷驃騎大將
軍開府儀同三司加侍中文帝又謂整曰卿勲同婁項
義等骨肉立身敦雅可以範人遂賜姓宇文氏并賜名
整焉宗人二百餘戸並列屬籍孝閔帝踐阼拜司憲中
大夫處法平允為當時所稱進爵彭城縣公初梁興州
刺史席固以州来附文帝以固為豐州刺史固莅職既
久猶習梁法凡所施為多虧政典朝議密欲代之而難
其選令整權鎮豐州委以代固之略整廣布威恩傾身
撫接數月之間化洽州府於是除整豐州刺史以固為
湖州豐州舊不居民中賦役參集勞逸不均整請移居
武當詔可其奏奬勵撫導遷者如歸旬月之間城府周
備固之遷也其部曲多願留為整左右整諭以朝制弗
之許焉莫不流涕而去及整秩滿代至吏民戀之老幼
送整遠近畢集數日停留方得出界其得人心如此拜
御正中大夫出為中華郡守轉同州司會遷始州刺史
整雅識情偽尤明政術恭謹廉慎常懼盈滿故歴居内
外所在見稱進位大將軍晉公護之初執政也欲委整
以腹心整辭不敢當頗忤其意護以此疎之及護誅附
會者咸伏法而整獨保全時人稱其先覺卒贈本官加
四州諸軍事鄜州刺史諡曰襄子熙嗣熙列在隋史整
弟休幼聰敏有文武才用與整同起兵逐張保授帥都
督後為中外府樂曹參軍時諸功臣多為本州刺史晉
公護謂整曰以公勳望應得本州但朝廷藉公委任無
容遠出然公一門之内須有衣錦之榮乃以休為敦煌
郡守在郡十餘年甚有政績卒於合州刺史
唐永北海平夀人漢尚書令林之後也本居晉昌之憤
安縣晉亂徙於丹陽祖揣始還魏官至北海太守因家
焉父倫青州刺史永身長八尺少耿介有將帥才讀班
超傳慨然有萬里之志正光中為北地太守當郡别將
俄而賊將宿勤明達車金雀等宼郡境永擊破之境内
稍安永善馭下士人競為之用臨陣常著帛裙襦把角
如意以指麾處分辭色自若在北地四年與賊數十戰
未嘗敗北時人語曰莫陸梁恐爾逢唐將永所營處至
今猶稱唐公壘也行臺蕭寳夤表永為南幽州刺史夷
人送故者莫不垂淚當路遮留追隨數日始得出境大
統元年拜東雍州刺史尋加衛將軍封平夀伯卒贈司
空公永性清廉家無蓄積妻子不免饑寒世以此稱之
子陵少習武藝頗閑吏職位大都督應州刺史車騎大
將軍儀同三司陵子悟美風儀博涉經史文詠可觀大
象中頗被宣帝任遇位至内史下大夫漢陽公隋文帝
得政廢於家而卒陵弟瑾字附璘性温恭有器量博涉
經史雅好屬文身長八尺二寸容貌甚偉年十七文帝
聞其名乃貽永書曰聞公有二子曰陵曰瑾陵縱橫多
武略瑾雍容富文雅可並遣入朝孤欲委以文武之任
因召拜尚書員外郎相府記室參軍事軍書羽檄瑾多
掌之從破沙苑戰河橋並有功封姑臧縣子累遷尚書
右丞吏部郎中於時魏室播遷庶務草創朝章國典瑾
並參之數從征戰有功累遷戶部尚書進位驃騎大將
軍開府儀同三司賜姓宇文氏時燕公于謹勳高望重
朝野所屬白文帝曰謹幸藉時乘遂叨榮顯子弟垂纓
曳組數十人其所交游未有德義可稱尚書唐瑾學行
兼修願與之同姓結為兄弟庶子孫承其餘論有益義
方文帝歎異者久之更賜瑾姓万紐于氏謹乃深相結
納敦長幼之序瑾亦庭羅子孫行弟姪之敬其為朝望
所宗如此進爵臨淄縣伯轉吏部尚書銓綜衡流雅有
人倫之鍳以父憂去職尋起令視事時六尚書皆一時
之秀文帝自謂得人號為六俊然瑾尤見器重于謹南
伐江陵以瑾為元帥府長史軍中謀略多出瑾焉江陵
既平衣冠仕伍並沒為僕隸瑾察其才行有片善者輙
議免之賴瑾獲濟者甚衆時論多焉及軍還諸將多因
虜掠大獲財物瑾一無所取唯得書兩車載之以歸或
白文帝曰唐瑾大有輜重悉是梁朝珍玩文帝初不信
之然欲明其虚實密遣使檢閱之唯見墳籍而已文帝
乃歎曰孤知此人來二十許年了謂其不以利干義向
若不令檢視恐常人有投杼之疑孤所以益明之耳凡
受人委任當如此也論平江陵功進爵為公六官建授
禮部中大夫出為蔡州刺史歴拓州硤州皆有德化吏
民稱之轉荆州總管府長史入為吏部中大夫歴御正
納言内史中大夫曾未十旬遂遷四職搢紳咸以為榮
久之除司宗中大夫兼内史尋卒贈小宗伯諡曰方瑾
性方重有風格退朝休假恒正衣冠以對妻子遇迅雷
烈風雖暮亱晏寢必起冠帶端笏危坐又好施與家無
餘財所得禄賜常散之宗族其尤貧者又割膏腴田宅
以振之所留遺子孫者並墝埆之地朝野以此稱之撰
新儀十篇所著賦頌碑誄二十餘萬言孫大智嗣瑾次
子令則性好篇章兼解音律文多輕豔為時人所傳天
和初以齊馭下大夫使於陳大象中官至樂部下大夫
仕隋位太子左庶子皇太子勇廢被誅
柳敏字白澤河東解人晉太常純之七世孫也父懿魏
車騎大將軍儀同三司汾州刺史敏九歲而孤事母以
孝聞性好學涉獵經史陰陽卜筮之術靡不習焉年未
弱冠起家員外𣪚騎常侍累遷河東郡丞朝議以敏之
本邑故有此授敏雖統御鄊里而處物平允甚得時譽
及文帝克復河東見而器異之乃謂之曰今日不喜得
河東喜得卿也即拜丞相府參軍事俄轉戶曹參軍兼
記室每有四方賓客常令接之爰及吉凶禮儀亦令監
綜又與蘇綽等修撰新制為朝廷政典遷禮部郎中封
武城縣子加帥都督領本鄊兵俄進大都督遭母憂居
喪旬日之間髮鬢半白尋起為吏部郎中毁瘠過禮杖
而後起文帝見而異之特加禀賜及尉遲迥伐蜀以敏
為行軍司馬軍中籌略並以委之益州平進驃騎大將
軍開府儀同三司加侍中遷尚書賜姓宇文氏六官建
拜禮部中大夫孝閔帝踐阼進爵為公又除河東郡守
尋復徵拜禮部出為郢州刺史甚得物情及將還朝夷
夏士民感其惠政並齎酒餚及物産候之於路敏乃從
他道而還復拜禮部後改禮部為司宗仍以敏為之敏
操履方正性又恭勤每日將朝必夙興待旦又久處臺
閣明練故事近儀或乖先典者皆案據舊章刊正取中
遷小宗伯監脩國史轉小司馬又監脩律令進位大將
軍出為鄜州刺史以疾不之部武帝平齊進爵武德郡
公敏自建德以後寢疾積年武帝及宣帝並幸其第問
疾焉隋開皇元年進位上大將軍太子太保其年卒贈
五州諸軍事晉州刺史臨終戒其子等喪事須務從簡
約其子等並涕泣奉行少子昂知名列在隋史
王士良字君明其先太原晉陽人也後因晉亂避地涼
州魏太祖平沮渠氏曾祖景仁歸魏為敦煌鎮將祖公
禮平城鎮司馬因家於代父延蘭陵郡守士良少脩謹
不妄交游孝莊末爾朱仲遠啟為府參軍事歴大行臺
郎中諫議大夫封石門縣男後與紇豆陵步藩交戰軍
敗為藩所禽遂居河右偽行臺紇豆陵伊利欽其才擢
授右丞妻以孫女士良既為姻好便得盡言遂曉以禍
福伊利等即歸附朝廷嘉之太昌初進爵晉陽縣子尋
進爵琅邪縣侯授太中大夫右將軍出為殷州車騎府
司馬東魏徙鄴之後置亰畿府專典兵馬時齊文襄為
大都督以士良為司馬領外兵參軍尋遷長史加安西
將軍徙封符壘縣侯武定初除行臺右中兵郎中又轉
大將軍府屬從事中郎仍攝外兵事王思政鎮潁川齊
文襄率衆攻之授士良大行臺左丞加鎮西將軍進爵
為公令輔其弟演於并州居守齊文宣即位入為給事
黃門侍郎領中書舍人仍總知并州兵馬事加征西將
軍别封新豐縣子俄除驃騎將軍尚書吏部郎中文宣
自晉陽赴鄴宫復以士良為尚書左丞統留後事仍遷
御史中丞轉七兵尚書未幾入為侍中轉殿中尚書頃
之復為侍中吏部尚書士良少孤事繼母梁氏以孝聞
及卒居喪合禮文宣起令視事士良屢表陳誠再三不
許方應命文宣見其毁瘠乃許之因此卧疾歴年文宣
每自臨視疾愈除滄州刺史乾明初徵還鄴授儀同三
司孝昭即位遣三道使搜揚人物士良與尚書令趙郡
王高叡太常卿崔昂分行郡國但有一介之善者無不
以聞齊武成初除太子少傅少師復除侍中轉太常卿
尋加開府儀同三司出為豫州道行臺豫州刺史保定
四年晉公護東伐權景宣以山南兵圍豫州士良舉城
䧏授大將軍小司徒賜爵廣昌郡公尋除荆州總管荆
州刺史復入為小司徒俄除鄜州刺史轉金州刺史士
良去鄊既久忽臨本州耆老故人猶有存者遠近咸以
為榮加授上大將軍以老病乞骸骨優詔許之開皇元
年卒時年八十二子德衡大象末儀同大將軍
郭賢字道因趙興陽州人也性彊記學涉經史以征討
有功授都督大統初齊神武襲陷夏州文帝慮其南下
與朝臣議之賢進曰高歡兵雖衆智勇已竭策其舉措
必不敢遠來昔賀拔公初薨關中振駭而歡不能因利
乘便進取雍州是無智也及鑾駕西遷六軍寡弱毛鴻
賓喪敗關門不守又不能乘此危機以要一戰是無勇
也今上下同心士民戮力歡志沮喪寧敢送死且豳夏
荒阻千里無煙縱欲南侵資糧莫繼以此而言不來必
矣齊神武後果退如賢所策孝閔踐阼進位驃騎大將
軍明帝初除迎師中大夫天和元年卒於陜州刺史
楊寬字蒙仁弘農華陰人也曾祖暉魏洛州刺史贈弘
農公諡曰簡祖恩河間太守父鈞位七兵尚書北道大
行臺恒州刺史懷朔鎮將贈侍中司空公臨貞縣伯諡
曰恭寬少有大志每與諸兒童遊處必擇高大之物坐
之見者咸異焉及長頗解屬文尤尚武藝弱冠除奉朝
請父鈞出鎮恒州請隨從展效乃授高闕戌主既而蠕
蠕亂其主阿那瓌奔魏魏帝詔鈞衛送寬亦從行時北
邊賊起攻圍鎮城鈞卒城人等推寬守禦尋而城陷寬
乃北走蠕蠕後討六鎮賊破寬始得還朝廣陽王深與
寬素相昵深犯法得罪寬被逮捕孝莊時為侍中與寬
有舊蔵之於宅遇赦得免除宗正丞北海王顥少相器
重時為大行臺北征葛榮欲啟寬為左丞寬辭以孝莊
厚恩未報義不見利而動顥未之許顥妹壻李神軌謂
顥曰匹夫猶不可奪志况義士乎乃止孝莊踐阼累遷
洛陽令以都督從太宰上黨王元天穆討平邢果師未
還屬元顥入洛莊帝出居河内天穆懼集諸將謀之寬
勸天穆徑取成臯會兵伊洛天穆然之乃趣成臯令寬
與爾朱兆為後拒尋以衆議不同乃回赴石濟寬夜行
失道遂後期諸將咸言寬少與北海周旋今不來矣天
穆答曰楊寬非輕去就者也吾當為諸君明之言訖候
騎白寬至天穆撫髀而笑曰吾固知其遠來遽出帳迎
握其手曰是所望也與天穆俱謁孝莊於太行仍為都
督從平河内進圍北中時梁陳慶之為顥勒兵守北門
天穆駐馬圍外遣寬至城下說慶之不答久之乃曰賢
兄撫軍在此頗欲相見不寬答僕兄既力屈凶威迹淪
逆黨人臣之理何煩相見天穆聞之自此彌加敬重孝
莊反正除太府華州大中正封澄城縣伯爾朱榮被誅
其從弟世澄等出據河橋還逼京師進寬使持節大都
督隨機捍禦世隆謂寬曰豈忘太宰相知之深也寬答
曰太宰見愛以禮人臣之交耳今日之事事君之節及
爾朱兆陷洛陽囚執孝莊帝寬還洛不可遂自成臯奔
梁至建業聞莊帝弑崩寬發喪盡禮梁武義之尋以禮
送還孝武初除給事黃門侍郎孝武與齊神武有隙遂
召募驍勇廣增宿衛以寬為閤内大都督專總禁旅從
孝武入關兼吏部尚書錄從駕勳進爵華山郡公大統
初遷太子太傅五年除驃騎大將軍開府儀同三司都
督雍州刺史即本州也魏廢帝初為尚書左僕射將作
大監坐事免明帝初拜大將軍從賀蘭祥討吐谷渾破
之别封宜陽縣公除小冢宰轉御正大夫武成二年詔
寬與麟趾殿學士參定經籍寬性通敏有器幹頻牧數
州號稱清簡歴居臺閣有當官之譽然與柳機不協案
成其罪時論頗以此譏之保定元年除總管梁興等十
九州諸軍事梁州刺史薨於州贈華陜虞上潞五州刺
史諡曰元子文恩入隋列在隋史
通志卷一百五十八
