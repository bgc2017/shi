通志卷九十三
宋右廸功郎鄭樵漁仲撰
列傳第六
戰國
田單魯仲連蘇秦(蘇代蘇厲)張儀(陳軫犀首)商鞅樗
里疾甘茂(向夀甘羅)魏冉白起王翦范雎
蔡澤
田單者齊諸田疏屬也湣王時單為臨菑市掾不見知
及燕使樂毅伐破齊齊湣王出奔已而保莒城燕師長
驅平齊而田單走安平令其宗人盡斷其車軸末而傅
鐡籠已而燕軍攻安平城壊齊人走爭塗以轊折車敗
為燕所虜唯田單宗人以鐡籠故得脫東保即墨燕既
盡降齊城唯獨莒即墨不下燕軍聞齊王在莒并兵攻
之淖齒既殺湣王於莒因堅守距燕軍數年不下燕引
兵東圍即墨即墨大夫出與戰敗死城中相與推田單
曰安平之戰田單宗人以鐡籠得全習兵立以為將軍
以即墨距燕頃之燕昭王卒惠王立與樂毅有隙田單
聞之乃縱反間於燕宣言曰齊王已死城之不拔者二
耳樂毅畏誅而不敢歸以伐齊為名實欲連兵南面而
王齊齊人未附故且緩攻即墨以待其事齊人所懼唯
恐他將之來即墨殘矣燕王以為然使騎劫代樂毅樂
毅因歸趙燕人士卒忿而田單乃令城中人食必祭其
先祖於庭飛鳥悉翔舞城中下食燕人怪之田單因宣
言曰神來下教我乃令城中人曰當有神人為我師有
一卒曰臣可以為師乎因反走田單乃起引還東鄉坐
師事之卒曰臣欺君誠無能也田單曰子勿言也因師
之每出約束必稱神師乃宣言曰吾唯懼燕軍之劓所
得齊卒置之前行與我戰即墨敗矣燕人聞之如其言
城中人見齊諸降者盡劓皆怒堅守唯恐見得單又縱
反閒曰吾懼燕人掘吾城外冡墓僇先人可為寒心燕
軍盡掘壟墓燒死人即墨人從城上望見皆涕泣其欲
出戰怒自十倍田單知士卒之可用乃身操版插與士
卒分功妻妾編於行伍之間盡散飲食饗士令甲卒皆
伏使老弱女子乘城遣使約賂於燕燕軍皆呼萬歲田
單又收民金得千鎰令即墨富豪遺燕將曰即墨即降
願無虜掠吾族家妻妾令安堵燕將大喜許之燕軍由
此益懈田單乃收城中得千餘牛為絳繒衣畫以五彩
龍文束兵刃於其角而灌脂束葦於尾燒其端鑿城數
十穴夜縱牛壯士五千人隨其後牛尾熱怒而奔燕軍
燕軍夜大驚牛尾炬火光明炫燿燕軍視之皆龍文所
觸盡死傷五千人因銜枚擊之而城中鼓譟從之老弱
皆擊銅噐為聲聲動天地燕軍大駭敗走齊人遂夷殺
其將騎劫燕軍擾亂奔走齊人追亡逐北所過城邑皆
畔燕而歸田單兵日益多乘勝燕日敗亡卒至河上而
齊七十餘城皆復為齊初淖齒之殺湣王也莒人求湣
王子法章得之太史嬓之家為人灌園嬓女憐而善遇
之後法章私以情告女女遂與通及莒人共立法章為
齊王以莒距燕而太史氏女遂為后所謂君王后也燕
之初入齊聞畫邑人王蠋賢令軍中曰環畫邑三十里
無入以王蠋之故已而使人謂蠋曰齊人多高子之義
吾以子為將封子萬家蠋固謝燕人曰子不聽吾引三
軍而屠畫邑王蠋曰忠臣不事二君貞女不更二夫齊
王不聽臣諫故退而耕於野國既破亡吾不能存今又
劫之以兵為君將是助桀為虐也與其生而義固不如
烹遂經其頸於樹枝自奮絶脰而死齊亡大夫聞之曰
王蠋布衣也義不北面於燕况在位食禄者乎乃相聚
如莒求立㐮王田單迎㐮王於莒入臨菑聽政㐮王封
田單號曰安平君
魯仲連者齊人也好竒偉俶儻之畫策而不肯仕宦任
職好持高節游於趙趙孝成王時而秦王使白起破趙
長平之軍前後四十餘萬秦兵遂東圍邯鄲趙王恐諸
侯之救兵莫敢擊秦軍魏安釐王使將軍晉鄙救趙畏
秦止於蕩隂不進魏王使客將軍新垣衍間入邯鄲因
平原君謂趙王曰秦所為急圍趙者前與齊湣王爭彊
為帝已而復歸帝今齊湣王已益弱方今唯秦雄天下
此非必貪邯鄲其意欲復求為帝趙誠發使尊秦昭王
為帝秦必喜罷兵去平原君猶豫未有所決此時魯仲
連適游趙會秦圍趙聞魏將欲令趙尊秦為帝乃見平
原君曰事將奈何平原君曰勝也何敢言事前亡四十
萬之衆於外今又内圍邯鄲而不能去魏王使客將軍
新垣衍令趙帝秦今其人在是勝也何敢言事魯仲連
曰吾始以君為天下之賢公子也吾乃今然後知君非
天下之賢公子也梁客新垣衍安在吾請為君責而歸
之平原君曰勝請為紹介而見之於先生平原君遂見
新垣衍曰東國有魯仲連先生者今其人在此勝請為
紹介交之於將軍新垣衍曰吾聞魯仲連先生齊國之
高士也衍人臣也使事有職吾不願見魯仲連先生平
原君曰勝既已泄之矣新垣衍許諾魯仲連見新垣衍
而無言新垣衍曰吾視居此圍城之中者皆有求於平
原君者也今吾觀先生之玉貎非有求於平原君者也
曷為久居此圍城之中而不去魯仲連曰世以鮑焦為
無從頌而死者皆非也衆人不知則為一身彼秦者棄
禮義而上首功之國也權使其士虜使其民彼即肆然
而為帝過而為政於天下則連有蹈東海而死耳吾不
忍為之民也所為見將軍者欲以助趙也新垣衍曰先
生助之將奈何魯仲連曰吾將使梁及燕助之齊楚則
固助之矣新垣衍曰燕則吾請以從矣若乃梁者則吾
乃梁人也先生惡能使梁助之魯仲連曰梁未睹秦稱
帝之害故耳使梁睹秦稱帝之害則必助趙矣新垣衍
曰秦稱帝之害何如魯仲連曰昔者齊威王嘗為仁義
矣率天下諸侯而朝周周貧且微諸侯莫朝而齊獨朝
之居歲餘周烈王崩齊後往周怒赴於齊曰天崩地坼
天子下席東藩之臣田齊後至則斮齊威王勃然怒曰
叱嗟而母婢也卒為天下笑故生則朝周死則叱之誠
不忍其求也彼天子固然其無足怪新垣衍曰先生獨
不見夫僕乎十人而從一人者寧力不勝而智不若邪
畏之也魯仲連曰嗚呼梁之比於秦若僕邪新垣衍曰
然魯仲連曰吾將使秦王烹醢梁王新垣衍怏然不悅
曰噫嘻亦太甚矣先生之言也又惡能使秦王烹醢梁
王魯仲連曰固也吾將言之昔者九侯鄂侯文王紂之
三公也九侯有子而好獻之於紂紂以為惡醢九侯鄂
侯爭之彊辯之疾故脯鄂侯文王聞之喟然而嘆故拘
之牖里之庫百日欲令之死曷為與人俱稱王卒就脯
醢之地齊湣王將之魯夷維子為執策而從謂魯人曰
子將何以待吾君魯人曰吾將以十太牢待子之君夷
維子曰安取禮而來吾君彼吾君者天子也天子廵狩
諸侯辟舍納筦籥攝袵抱机視膳於堂下天子已食乃
退而聽朝也魯人投其籥不果納不得入於魯將之薛
假途於鄒當是時鄒君死湣王欲入弔夷維子謂鄒之
孤曰天子弔主人必將倍殯棺設北面於南方然後天
子南面弔也鄒之羣臣曰必若此吾將伏劍而死固不
敢入於鄒鄒魯之臣生則不得事養死則不得賻襚然
且欲行天子之禮於鄒魯鄒魯之臣不果納今秦萬乘
之國也梁亦萬乘之國也俱據萬乘之國各有稱王之
名睹其一戰而勝欲從而帝之是使三晉之大臣不如
鄒魯之僕妾且秦無已而帝則且變易諸侯之大臣彼
將奪其所不肖而與其所賢奪其所憎而與其所愛彼
又將使其子女讒妾為諸侯妃姬處梁之宫梁主安得
晏然而已乎而將軍又何以得故寵乎於是新垣衍起
再拜謝曰始以先生為庸人吾乃今日知先生為天下
之士也吾請出不敢復言帝秦秦將聞之為却軍五十
里適會魏公子無忌奪晉鄙軍以救趙擊秦軍秦軍遂
引而去於是平原君欲封魯連魯連辭譲使者三終不
肯受平原君乃置酒酒酣起前以千金為魯連夀魯連
笑曰所謂貴於天下之士者為人排患釋難解紛亂而
無取也即有取者是商賈之事也而連不忍為也遂辭
平原君而去終身不復見其後二十餘年燕將攻下聊
城聊城人或讒之燕燕將懼誅因保守聊城不敢歸齊
田單攻聊城歲餘士卒多死而聊城不下魯連乃為書
約之矢以射城中遺燕將書曰吾聞之智者不倍時而
棄利勇士不怯死而滅名忠臣不先身而後君今公行
一朝之忿不顧燕王之無臣非忠也殺身亡聊城而威
不信於齊非勇也功敗名滅後世無稱焉非智也三者
世主不臣說士不載故智者不再計勇士不怯死今死
生榮辱貴賤尊卑此時不再至願公詳計而無與俗同
且楚攻齊之南陽魏攻平陸而齊無南面之心以為亡
南陽之害小不如得濟北之利大故定計審處之今秦
人下兵魏不敢東面衡秦之勢成楚國之形危齊棄南
陽斷右壌定濟北計猶且為之也且夫齊之必決於聊
城公勿再計今楚魏交退於齊而燕救不至以全齊之
兵無天下之規與聊城共據期年之敝則臣見公之不能
得也且燕國大亂君臣失計上下迷惑栗腹以十萬之
衆五折於外以萬乘之國被圍於趙壌削主困為天下
戮笑國敝而禍多民無所歸心今公又以敝聊之民距
全齊之兵是墨翟之守也食人炊骨士無反外之心是
孫臏兵也能見於天下雖然為公計者不如全車甲以
報於燕車甲全而歸燕燕王必喜身全而歸於國士民
如見父母交游攘臂而議於世功業可明上輔孤主以
制羣臣下養百姓以資說士矯國更俗功名可立也亡
意亦捐燕棄世東游於齊乎裂地定封富比乎陶衛世
世稱孤與齊久存又一計也此兩計者顯名厚實也願
君詳計而審處一焉且吾聞之規小節者不能成榮名
惡小恥者不能立大功昔者管夷吾射桓公中其鉤簒
也遺公子糾不能死怯也束縛桎梏辱也若此三行者
世主不臣而鄉里不通鄉使管子幽囚而不出身死而
不反於齊則亦名不免為辱人賤行矣臧獲且羞與之
同名矣況世俗乎故管子不恥身在縲絏之中而恥天
下之不治不恥不死公子糾而恥威之不信於諸侯故
兼三行之過而為五霸首名高天下而光燭鄰國曹子
為魯將三戰三北而亡地五百里即使曹子計不反顧
議不還踵刎而死則亦名不免為敗軍禽將矣曹子棄
三北之恥而退與魯君計桓公朝天下會諸侯曹子以
一劍之任枝桓公之心於壇坫之上顔色不變辭氣不
悖三戰之所亡一朝而復之天下震動諸侯驚駭威加
吳越若此二士者非不能成小廉而行小節也以為殺
身亡軀絶世滅後功名不立非智也故去感忿之怨立
終身之名棄忿悁之節定累世之功是以業與三王爭
流而名與天壌相弊也願公擇一而行之燕將見魯連
書泣三日猶豫不能自決欲歸燕已有隙恐誅欲降齊
所殺虜於齊甚衆恐已降而後見辱喟然歎曰與人刃
我寧自刃乃自殺聊城亂田單遂屠聊城歸而言魯連
欲爵之魯連逃隠於海上曰吾與富貴而詘於人寧貧
賤而輕世肆志焉
蘇秦者周雒陽人也東事師於齊而習之於鬼谷先生
出游數歲大困而歸兄弟嫂妹妻妾竊皆笑之曰周人
之俗治産業力工商逐什二以為務今子釋本而事口
舌困不亦宜乎蘇秦聞之而慙自傷乃閉室不出出其
書徧觀之曰夫士業已屈首受書而不能以取尊榮雖
多亦奚以為於是得周書隂符伏而讀之期年以出揣
摩曰此可以說當世之君矣求說周顯王顯王左右素
習知蘇秦皆少之弗信乃西至秦秦孝公卒說惠王曰
秦四塞之國被山帶渭東有關河西有漢中南有巴蜀
北有代馬此天府也以秦士民之衆兵法之教可以吞
天下稱帝而治秦王曰毛羽未成不可以高蜚文理未
明不可以并兼方誅商鞅疾辯士弗用乃東之趙趙肅
侯令其弟成為相號奉陽君奉陽君弗說之去游燕歲
餘而後得見說燕文侯曰燕東有朝鮮遼東北有林胡
樓煩西有雲中九原南有嘑沱易水地方二千餘里帶
甲數十萬車六百乘騎六千匹粟支數年南有碣石鴈
門之饒北有棗栗之利民雖不佃作而足於棗栗矣此
所謂天府者也夫安樂無事不見覆軍殺將無過燕者
大王知其所以然乎夫燕之所以不犯寇被甲兵者以
趙之為蔽其南也秦趙五戰秦再勝而趙三勝秦趙相
斃而王以全燕制其後此燕之所以不犯寇也且夫秦
之攻燕也踰雲中九原過代上谷彌地數千里雖得燕
城秦計固不能守也秦之不能害燕亦明矣今趙之攻
燕也發號出令不至十日而數十萬之軍軍於東垣矣
渡嘑沱涉易水不至四五日而距國都矣故曰秦之攻
燕也戰於千里之外趙之攻燕也戰於百里之内夫不
憂百里之患而重千里之外計無過於此者是故願大
王與趙從親天下為一則燕國必無患矣文侯曰子言
則可然吾國小西逼彊趙南近齊齊趙彊國也子必欲
合從以安燕寡人請以國從於是資蘇秦車馬金帛以
至趙而奉陽君已死即因說趙肅侯曰天下卿相人臣
及布衣之士皆高賢君之行義皆願奉教陳忠於前之
日久矣雖然奉陽君妬君而不任事是以賓客游士莫
敢自盡於前者今奉陽君捐舘舍君乃今復與士民相
親也臣故敢進其愚慮竊為君計者莫若安民無事且
無庸有事於民也安民之本在於擇交擇交而得則民
安擇交而不得則民終身不安請言外患齊秦為兩敵
而民不得安倚秦攻齊而民不得安倚齊攻秦而民不
得安故夫謀人之主伐人之國常苦出辭斷絶人之交
也願君慎勿出於口請别白黑所以異隂陽而已矣君
誠能聽臣燕必致㫋裘狗馬之地齊必致魚鹽之海楚
必致橘柚之園韓魏中山皆可使致湯沐之奉而貴戚
父兄皆可以受封侯夫割地包利五伯之所以覆軍禽
將而求也封侯貴戚湯武之所以放弑而爭也今君高
拱而兩有之此臣之所以為君願也今大王與秦則秦
必弱韓魏與齊則齊必弱楚魏魏弱則割河外韓弱則
效宜陽宜陽效則上郡絶河外割則道不通楚弱則無
援此三策者不可不孰計也夫秦下軹道則南陽危劫
韓包周則趙氏自操兵據衛取淇卷則齊必入朝秦秦
欲已得乎山東則必舉兵而嚮趙矣秦甲渡河踰漳據
番吾則兵必戰於邯鄲之下矣此臣之所為君患也當
今之時山東之建國莫彊於趙趙地方二千餘里帶甲
數十萬車千乘騎萬匹粟支數年西有常山南有河漳
東有清河北有燕國燕固弱國不足畏也秦之所害於
天下者莫如趙然而秦不敢舉兵伐趙者何也畏韓魏
之議其後也然則韓魏趙之南蔽也秦之攻韓魏也無
有名山大川之限稍蠶食之傅國都而止韓魏不能支
秦必入臣於秦秦無韓魏之規則禍必中於趙矣此臣
之所為君患也臣聞堯無三夫之分舜無咫尺之地以
有天下禹無百人之聚以王諸侯湯武之士不過三千
車不過三百乘卒不過三萬立為天子誠得其道也是
故明主外料其敵之彊弱内度其士卒賢不肖不待兩
軍相當而勝敗存亡之機固已判於胷中矣豈揜於衆
人之言而以冥冥決事哉臣竊以天下之地圖案之諸
侯之地五倍於秦料度諸侯之卒十倍於秦六國為一
并力西鄉而攻秦秦必破矣今西面而事之見臣於秦
夫破人之與見破於人也臣人之與見臣於人也豈可
同日而論哉夫衡人者皆欲割諸侯之地以予秦秦成
則高臺榭美宫室聽竽瑟之音前有樓關軒轅後有長
姣美人國被秦患而不與其憂是故夫衡人日夜務以
秦權恐愒諸侯以求割地故願大王孰計之也臣聞明
主絶疑去讒屏流言之跡塞朋黨之門故尊主廣地彊
兵之計臣得陳忠於前矣故竊為大王計莫如一韓魏
齊楚燕趙以從親以畔秦令天下之將相會於洹水之
上通質刳白馬而盟要約曰秦攻楚齊魏各出銳師以
佐之韓絶其糧道趙涉河漳燕守常山之北秦攻韓魏
則楚絶其後齊出銳師而佐之趙涉河漳燕守雲中秦
攻齊則楚絶其後韓守成臯魏塞其道趙涉河博關燕
出銳師以佐之秦攻燕則趙守常山楚軍武關齊涉勃
海韓魏皆出銳師以佐之秦攻魏則韓守宜陽楚軍武
關魏軍河外齊涉清河燕出銳師以佐之諸侯有不如
約者以五國之兵共伐之六國從親以賓秦則秦甲必
不敢出於函谷以害山東矣如此則霸王之業成矣趙
王曰寡人年少立國日淺未嘗得聞社稷之長計也今
上客有意存天下安諸侯寡人敬以國從乃飾車百乘
黃金千鎰白璧百䨇錦繡千純以約諸侯是時周天子
致文武之胙於秦惠王惠王使犀首攻魏禽將龍賈取
魏之雕隂且欲東兵蘇秦恐秦兵之至趙也乃激怒張
儀入之于秦於是說韓宣惠王曰韓北有鞏成臯之固
西有宜陽商版之塞東有宛穰洧水南有陘山地方九
百餘里帶甲數十萬天下之彊弓勁弩皆從韓出谿子
少府時力距來者皆射六百步之外韓卒超足而射百
發不暇止遠者括蔽洞胷近者鏑弇心韓卒之劍戟皆
出於冥山棠谿墨陽合賻鄧師宛馮龍淵太阿皆陸斷
牛馬水&KR0914;鵠鴈當敵則斬堅甲鐡幕革抉㕹芮無不畢
具以韓卒之勇被堅甲蹠勁弩帶利劍一人當百不足
言也夫以韓之勁與大王之賢乃西面事秦交臂而服
羞社稷而為天下笑無大於此者矣是故願大王熟計
之且王事秦秦必求宜陽成臯今兹效之眀年又復求
割地與則無地以給之不與則棄前功而受後禍且大
王之地有盡而秦之求無已以有盡之地而逆無已之
求此所謂市怨結禍者也不戰而地已削矣臣聞鄙諺
曰寧為雞口無為牛後今西面交臂而臣事秦何異於
牛後乎夫以大王之賢挾彊韓之兵而有牛後之名臣
竊為大王羞之於是韓王勃然作色攘臂瞋目按劍仰
天太息曰寡人雖不肖必不能事秦今主君詔以趙王
之教敬奉社稷以從又說魏㐮王曰大王之地南有鴻
溝陳汝南許郾昆陽召陵舞陽新都新郪東有淮潁煮
棗無胥西有長城之界北有河外卷衍酸棗地方千里
地名雖小然而田舍廬廡之數曾無所芻牧人民之衆
車馬之多日夜行不絶&KR0008;&KR0008;殷殷若有三軍之衆臣竊
量大王之國不下楚然衡人怵王交彊虎狼之秦以侵
天下卒有秦患不顧其禍夫挾彊秦之勢以内劫其主
罪無過此者魏天下之彊國也王天下之賢主也今乃
有意西面而事秦稱東藩築帝宫受冠帶祠春秋臣竊
為大王恥之臣聞越王句踐敝卒三千人禽夫差於干
遂武王卒三千人革車三百乘制紂於牧野豈其士卒
衆哉誠能奮其威也今竊聞大王之卒武士二十萬蒼
頭二十萬奮擊二十萬厮徒十萬車六百乘騎五千匹
此其過越王句踐武王遠矣今乃聽於羣臣之說而欲
臣事秦夫事秦必割地以效實故兵未用而國已虧矣
凡羣臣之言事秦者皆姦人非忠臣也夫為人臣割其
主之地以求外交偷取一時之功而不顧其後破公家
而成私門外挾彊秦之勢以内劫其主以求割地願大
王熟察之周書曰緜緜不絶蔓蔓奈何毫釐不伐將用
斧柯前慮不定後有大患將奈之何大王誠能聽臣六
國從親專心并力壹意則必無彊秦之患故敝邑趙王
使臣效愚計奉明約在大王之詔詔之魏王曰寡人不
肖未嘗得聞明教今主君以趙王之詔詔之敬以國從
因東說齊宣王曰齊南有泰山東有琅邪西有清河北
有勃海此所謂四塞之國也齊地方二千餘里帶甲數
十萬粟如邱山三軍之良五家之兵進如鋒矢戰如雷
霆解如風雨即有軍役未嘗倍泰山絶清河涉勃海也
臨菑之中七萬戶臣竊度之不下戶三男子三七二十
一萬不待發於遠縣而臨菑之卒固已二十一萬矣臨
菑甚富而實其民無不吹竽鼓瑟弹琴擊筑鬭雞走狗
六博蹋鞠者臨菑之塗車轂擊人肩摩連袵成帷舉袂
成幕揮汗成雨家殷人足志高氣揚夫以大王之賢與
齊之彊天下莫能當今乃西面而事秦臣竊為大王羞
之且夫韓魏之所以重畏秦者為與秦接境壤界也兵
出而相當不出十日而戰勝存亡之機決矣韓魏戰而
勝秦則兵半折四境不守戰而不勝則國已危亡隨其
後是故韓魏之所以重與秦戰而輕為之臣也今秦之
攻齊則不然倍韓魏之地過衛陽晉之道徑乎亢父之
險車不得方軌騎不得比行百人守險千人不敢過也
秦雖欲深入則狼顧恐韓魏之議其後也是故恫疑虚
喝驕矜而不敢進則秦之不能害齊亦明矣夫不深料
秦之無奈齊何而欲西面而事之是羣臣之計過也今
無臣事秦之名而有彊國之實臣是故願大王少留意
計之齊王曰寡人不敏僻遠守海窮道東境之國也未
嘗得聞餘教今足下以趙王之詔詔之敬以國從乃西
南說楚威王曰楚天下之彊國也王天下之賢主也西
有黔中巫郡東有夏州海陽南有洞庭蒼梧北有陘塞
郇陽地方五千餘里帶甲百萬車千乘騎萬匹粟支十
年此霸王之資也夫以楚之彊與王之賢天下莫能當
也今乃欲西面而事秦則諸侯莫不西面而朝於章臺
之下矣秦之所害莫如楚楚彊則秦弱秦彊則楚弱其
勢不兩立故為大王計莫如從親以孤秦大王不從秦
必起兩軍一軍出武關一軍入黔中則鄢郢動矣臣聞
治之其未亂也為之其未有也患至而後憂之則無及
已故願大王早熟計之大王誠能聽臣臣請令山東之
國奉四時之獻以承大王之明詔委社稷奉宗廟練士
厲兵在大王之所用之大王誠能用臣之愚計則韓魏
齊燕趙衛之妙音美人必充後宫燕代橐駝良馬必實
外廐故從合則楚王衡成則秦帝今釋霸王之業而有
事人之名臣竊為大王不取也夫秦虎狼之國也有吞
天下之心秦天下之仇讐也衡人皆欲割諸侯之地以
事秦此所謂養仇而奉讐者也夫為人臣割其主之地
以外交彊虎狼之秦以侵天下卒有秦患不顧其禍夫
外挾彊秦之威以内劫其主以求割地大逆不忠無過
此者故從親則諸侯割地以事楚衡合則楚割地以事
秦此兩策者相去遠矣二者大王何居焉故敝邑趙王
使臣效愚計奉明約在大王詔之楚王曰寡人之國西
與秦接境秦有舉巴蜀并漢中之心秦虎狼之國不可
親也而韓魏廹於秦患不可與深謀與深謀恐反人以
入於秦故謀未發而國已危矣寡人自料以楚當秦不
見勝也内與羣臣謀不足恃也寡人卧不安席食不甘
味心搖搖然如懸旌而無所終薄今主君欲一天下收
諸侯存危國寡人謹奉社稷以從於是六國從合而并
力焉蘇秦為從約長并相六國北報趙王乃行過雒陽
車騎輜重諸侯各發使送之甚衆擬於王者周顯王聞
之恐懼除道使人郊勞蘇秦之昆弟妻嫂側目不敢仰
視俯伏侍取食蘇秦笑謂其嫂曰何前倨而後恭也嫂
委蛇蒲伏以面掩地而謝曰見季子位高金多也蘇秦
喟然嘆曰此一人之身富貴則親戚畏懼之貧賤則輕
易之況衆人乎且使我有雒陽負郭田二頃吾豈能佩
六國相印乎於是散千金以賜宗族朋友初蘇秦之燕
貸百錢為資及得富貴以百金償之徧報諸所嘗見德
者其從者有一人獨未得報乃前自言蘇秦曰我非忘
子子之與我至燕再三欲去我易水之上方是時我困
故望子深是以後子子今亦得矣蘇秦既約六國從親
歸趙趙肅侯封為武安君乃投從約書於秦秦兵不敢
闚函谷關十五年其後秦使犀首欺齊魏與共伐趙欲
敗從約齊魏伐趙趙王譲蘇秦蘇秦恐請使燕必報齊
蘇秦去趙而從約皆解秦惠王以其女為燕太子婦是
歲文侯卒太子立是為燕易王易王初立齊宣王因燕
喪伐燕取十城易王謂蘇秦曰往日先生至燕而先王
資先生見趙遂約六國從今齊先伐趙次至燕以先生
之故為天下笑先生能為燕得侵地乎蘇秦大慙曰請
為王取之蘇秦見齊王再拜俯而慶仰而弔齊王曰是
何慶弔相隨之速也蘇秦曰臣聞飢人所以飢而不食
烏喙者為其愈充腹而與餓死同患也今燕雖弱小即
秦王之少壻也大王利其十城而長與彊秦為仇今使
弱燕為鴈行而彊秦敝其後以招天下之精兵食烏喙
之類也齊王愀然變色曰然則奈何蘇秦曰臣聞古之
善制事者轉禍為福因敗為功大王誠能聽臣計即歸
之十城燕無故而得十城必喜秦王知以己之故而歸
燕之十城亦必喜此所謂棄仇讐而得石交者也夫燕
秦俱事齊則大王號令天下莫敢不聽是王以虚辭附
秦以十城取天下此霸王之業也王曰善於是乃歸燕
之十城人有毁蘇秦者曰左右賣國反覆之臣也將作
亂蘇秦恐得罪歸而燕王不復官也蘇秦見燕王曰臣
東周之鄙人也無有分寸之功而王親拜之於廟而禮
之於廷今臣為王却齊之兵而攻得十城宜以益親今
來而王不官臣者人必有以不信傷臣於王者臣之不
信王之福也臣聞忠信者所以自為也進取者所以為
人也且臣之說齊王曾非欺之也臣棄老母於東周固
去自為而行進取也今有孝如曾參廉如伯夷信如尾
生得此三人者以事大王何若王曰足矣蘇秦曰孝如
曾參義不離其親一宿於外王又安能使之步行千里
而事弱燕之危王哉廉如伯夷義不為孤竹君之嗣不
肯為武王臣不受封侯而餓死首陽山下有廉如此王
又安能使之步行千里而行進取於齊哉信如尾生與
女子期於梁下女子不來水至不去抱柱而死有信如
此王又安能使之步行千里却齊之彊兵哉臣所謂以
忠信得罪於上者也燕王曰若不忠信耳豈有以忠信
而得罪者乎蘇秦曰不然臣聞客有遠為吏而其妻私
於人者其夫將來其私者憂之妻曰勿憂吾已作藥酒
待之矣居三日其夫果至妻使妾舉藥酒進之妾欲言
酒之有藥則恐其逐主母也欲勿言乎則恐其殺主父
也於是乎佯僵而棄酒主父大怒笞之五十故妾一僵
而覆酒上存主父下存主母然而不免於笞惡在乎忠
信之無罪也夫臣之過不幸而類是乎燕王曰先生復
就故官益厚遇之易王母文侯夫人也與蘇秦私通燕
王知之而事之加厚蘇秦恐誅乃說燕王曰臣居燕不
能使燕重而在齊則燕必重燕王曰唯先生之所為於
是蘇秦佯為得罪於燕而亡走齊齊宣王以為客卿齊
宣王卒湣王即位說湣王厚葬以眀孝高宫室大苑囿
以眀得意欲破敝齊而為燕燕易王卒燕噲立為王其
後齊大夫多與蘇秦爭寵者而使人刺蘇秦不死殊而
走齊王使人求賊不得蘇秦且死乃謂齊王曰臣即死
車裂臣以徇於市曰蘇秦為燕作亂於齊如此則臣之
賊必得矣於是如其言而殺蘇秦者果自出齊王因而
誅之燕聞之曰甚矣齊之為蘇生報仇也蘇秦既死其
事大泄齊後聞之乃恨怒燕燕甚恐蘇秦之弟曰代代
弟厲見兄顯遂亦皆學及蘇秦死代乃求見燕王欲襲
故事曰臣東周之鄙人也竊聞大王義甚高鄙人不敏
釋鉏耨而干大王至於邯鄲所見者絀於所聞於東周
臣竊負其志及至燕廷觀王之羣臣下吏王天下之眀
王也燕王曰子所謂眀王者何如也對曰臣聞眀王務
聞其過不欲聞其善臣請謁王之過夫齊趙者燕之仇
讐也楚魏者燕之援國也今王奉仇讐以伐援國非所
以利燕也王自慮之此則計過無以聞者非忠臣也王
曰夫齊者固寡人之讐所欲伐也直患國敝力不足也
子能以燕伐齊則寡人舉國委子對曰凡天下戰國七
燕處弱焉獨戰則不能有所附則無不重南附楚楚重
西附秦秦重中附韓魏韓魏重且苟所附之國重此必
使王重矣今夫齊長主而自用也南攻楚五年畜聚竭
西困秦三年士卒罷敝北與燕人戰覆三軍得二將然
而以其餘兵南面舉五千乘之大宋而包十二諸侯此
其君欲得其民力竭烏足取乎且臣聞之數戰則民勞
久師則兵敝矣燕王曰吾聞齊有清濟濁河可以為固
長城鉅防足以為塞誠有之乎對曰天時不與雖有清
濟濁河惡足以為固民力罷敝雖有長城鉅防惡足以
為塞且異日濟西不師所以備趙也河北不師所以備
燕也今濟西河北盡已役矣封内敝矣夫驕君必好利
而亡國之臣必貪於財王誠能無羞寵子母弟以為質
寳珠玉帛以事左右彼將有德燕而輕亡宋則齊可亡
已燕王曰吾終以子受命於天矣燕乃使一子質於齊
而蘇厲因燕質子求見齊王齊王怨蘇秦欲囚蘇厲燕
質子為謝已遂委質為齊臣燕相子之與蘇代㛰而欲
得燕權乃使蘇代侍質子於齊齊使代報燕燕王噲問
曰齊王其霸乎曰不能曰何也曰不信其臣於是燕王
專任子之已而譲位燕大亂齊伐燕殺王噲子之燕立
昭王而蘇代蘇厲遂不敢入燕皆終歸齊齊善待之蘇
代過魏魏為燕執代齊使人謂魏王曰齊請以宋地封
涇陽君秦必不受秦非不利有齊而得宋地也不信齊
王與蘇子也令齊魏不和如此其甚則齊不欺秦秦信
齊齊秦合涇陽君有宋地非魏之利也故王不如東蘇
子秦必疑齊而不信蘇子矣齊秦不合天下無變伐齊
之形成矣於是出蘇代代之宋宋善待之齊伐宋宋急
蘇代乃遺燕昭王書曰夫列在萬乘而寄質於齊名卑
而權輕奉萬乘助齊伐宋民勞而實費夫破宋殘楚淮
北肥大齊讐彊而國害此三者皆國之大敗也然且王
行之者將以取信於齊也齊加不信於王而忌燕愈甚
是王之計過矣夫以宋加之淮北彊萬乘之國也而齊
并之是益一齊也北夷方七百里加之以魯衛彊萬乘
之國也而齊并之是益二齊也夫一齊之彊燕猶狼顧
而不能支今以三齊臨燕其禍必大矣雖然智者舉事
因禍為福轉敗為功齊紫敗素也而賈十倍越王句踐
棲於會稽復殘彊吳而霸天下此皆因禍為福轉敗為
功者也今王若欲因禍為福轉敗為功則莫若挑霸齊
而尊之使使盟於周室焚秦符曰其大上計破秦其次
必長賓之秦挾賓以待破秦王必患之秦五世伐諸侯
今為齊下秦王之志苟得窮齊不憚以國為功然則王
何不使辯士以此言說秦王曰燕趙破宋肥齊尊之為
之下者燕趙非利之也燕趙不利而勢為之者以不信
秦王也然則王何不使可信者接收燕趙今涇陽君高
陵君先於燕趙秦有變因以為質則燕趙信秦秦為西
帝燕為北帝趙為中帝立三帝以令天下韓魏不聽則
秦伐之齊不聽則燕趙伐之天下孰敢不服聽天下服
聽囚驅韓魏以伐齊曰必反宋地歸楚淮北反宋地歸
楚淮北趙燕之所利也並立三帝燕趙之所願也夫實
得所利尊得所願燕趙棄齊如脫躧矣今不收燕趙齊
霸必成諸侯贊齊而王不從是國伐也諸侯贊齊而王
從之是名卑也今收燕趙國安而名尊不收燕趙國危
而名卑夫去尊安而取危卑智者不為也秦王聞若說
必若刺心然則王何不使辯士以此苦言說秦秦必取
齊必伐矣夫取秦厚交也伐齊正利也尊厚交務正利
聖王之事也燕昭王善其書曰先人嘗有德蘇氏子之
之亂而蘇氏去燕燕欲報仇於齊非蘇氏莫可乃召蘇
代復善待之與謀伐齊竟破齊湣王出走久之秦召燕
王燕王欲往蘇代約燕王曰楚得枳而國亡齊得宋而
國亡齊楚不得以有枳宋而事秦者何也則有功者秦
之深讐也秦取天下非行義也暴也秦之行暴正告天
下告楚曰蜀地之甲乘船浮於汶乘夏水而下江五日
而至郢漢中之甲乘船出於巴乘夏水而下漢四日而
至五渚寡人積甲宛東下隨智者不及謀勇者不及怒
寡人如射隼矣王乃欲待天下之攻函谷不亦遠乎楚
王為是故十七年事秦秦正告韓曰我起乎少曲一日
而斷大行我起乎宜陽而觸平陽二日而莫不盡繇我
離兩周而觸鄭五日而國舉韓氏以為然故事秦秦正
告魏曰我舉安邑塞女戟韓氏太原卷我下軹道南陽
封冀包兩周乘夏水浮輕舟彊弩在前錟戈在後決滎
口魏無大梁決白馬之口魏無外黃濟陽決宿胥之口
魏無虛頓邱陸攻則擊河内水攻則滅大梁魏氏以為
然故事秦秦欲攻安邑恐齊救之則以宋委於齊曰宋
王無道為木人以寫寡人射其面寡人地絶兵遠不能
攻也王苟能破宋有之寡人如自得之已得安邑塞女
戟因以破宋為齊罪秦欲攻韓恐天下救之則以齊委
於天下曰齊王四與寡人約四欺寡人必率天下以攻
寡人者三有齊無秦有秦無齊必伐之必亡之已得宜
陽少曲致藺石因以破齊為天下罪秦欲攻魏重楚則
以南陽委於楚曰寡人固與韓且絶矣殘均陵塞鄳阨
苟利於楚寡人如自有之魏棄與國而合於秦因以塞
鄳阨為楚罪兵困於林中重燕趙以膠東委於燕以濟
西委於趙趙得講於魏至公子延因犀首屬行而攻趙
兵傷於譙石遇敗於陽馬而重魏則以葉蔡委於魏已
得講於趙則劫魏不為割困則使太后弟穰侯為和嬴
則兼欺舅與母適燕者曰以膠東適趙者曰以濟西適
魏者曰以葉蔡適楚者曰以塞鄳阨適齊者曰以宋此
必令言如循環用兵如刺蜚母不能制舅不能約龍賈
之戰岸門之戰封陵之戰高商之戰趙莊之戰秦之所
殺三晉之民數百萬今其生者皆死秦之孤也西河之
外上雒之地三川晉國之禍三晉之半秦禍如此其大
也而燕趙之秦者皆以爭事秦說其主此臣之所大患
也燕昭王不行蘇代復重於燕燕使約諸侯從親如蘇
秦時或從或不而天下由此宗蘇氏之從約代厲皆以
夀死名顯諸侯
張儀魏人也始嘗與蘇秦俱事鬼谷先生學術蘇秦自
以不及張儀已學而游說諸侯嘗從楚相飲已而楚相
亡璧門下意張儀曰儀貧無行必此盜相君之璧共執
張儀掠笞數百不服釋之其妻曰嘻子毋讀書游說安
得此辱乎張儀謂其妻曰視吾舌尚在不其妻笑曰舌
在也儀曰足矣蘇秦已說趙王而得相約從親然恐秦
之攻諸侯敗約後負念莫可使用於秦者乃使人微感
張儀曰子始與蘇秦善今秦已當路子何不往游以求
通子之願張儀於是之趙上謁求見蘇秦蘇秦乃誡門
下人不為通又使不得去者數日已而見之堂下賜僕
妾之食故因而數譲之曰以子之材能乃自令困辱至
此吾寧不能言而富貴子子不足收也謝去之張儀之
來也自以為故人求益反見辱怒念諸侯莫可事獨秦
能苦趙乃遂入秦蘇秦已而告其舍人曰張儀天下賢
士吾殆弗如也今吾幸先用而能用秦柄者獨張儀可
耳然貧無因以進吾恐其樂小利而不遂故召辱之以
激其意子為我隂奉之乃言趙王發金幣車馬使人微
隨張儀與同宿舍稍稍近就之奉以車馬金錢所欲用
為取給而弗告張儀遂得以見秦惠王惠王以為客卿
與謀伐諸侯蘇秦之舍人乃辭去張儀曰賴子得顯方
且報德何故去也舍人曰臣非知君知君乃蘇君蘇君
憂秦伐趙敗從約以為非君莫能得秦柄故感怒君使
臣隂奉給君資盡蘇君之計謀今君已用請歸報張儀
曰嗟乎此吾在術中而不悟吾不及蘇君明矣吾又新
用安能謀趙乎為吾謝蘇君蘇君之時儀何敢言且蘇
君在儀寧渠能乎張儀既相秦為文檄告楚相曰始吾
從若飲我不盜而璧若笞我若善守汝國我顧且盜而
城苴蜀相攻擊各來告急於秦秦惠王欲發兵以伐蜀
以為道險狹難至而韓又來侵秦秦惠王欲先伐韓後
伐蜀恐不利欲先伐蜀恐韓襲秦之敝猶豫未能決司
馬錯與張儀爭論於惠王之前司馬錯欲伐蜀張儀曰
不如伐韓王曰請聞其說儀曰親魏善楚下兵三川塞
什谷之口當屯留之道魏絶南陽楚臨南鄭秦攻新城
宜陽以臨二周之郊誅周王之罪侵楚魏之地周自知
不能救九鼎寳噐必出據九鼎案圖籍挾天子以令於
天下天下莫敢不聽此王業也今夫蜀西僻之國而戎
翟之倫也敝兵勞衆不足以成名得其地不足以為利
臣聞爭名者於朝爭利者於市今三川周室天下之朝
市也而王不爭焉顧爭於戎翟去王業遠矣司馬錯曰
不然臣聞之欲富國者務廣其地欲彊兵者務富其民
欲王者務博其德三資者備而王隨之矣今王地小民
貧故臣願先從事於易夫蜀西僻之國也而戎翟之長
也有桀紂之亂以秦攻之譬如使豺狼逐羣羊得其地
足以廣國取其財足以富民繕兵不傷衆而彼已服焉
拔一國而天下不以為暴利盡西海而天下不以為貪
是我一舉而名實附也而又有禁暴止亂之名今攻韓
劫天子惡名也而未必利也又有不義之名而攻天下
所不欲危矣臣請論其故周天下之宗室也齊韓之與
國也周自知失九鼎韓自知亡三川將二國并力合謀
以因乎齊趙而求解乎楚魏以鼎與楚以地與魏王弗
能止也此臣之所謂危也不如伐蜀完惠王曰善寡人
請聽子卒起兵伐蜀十月取之遂定蜀貶蜀王更號為
侯而使陳莊相蜀蜀既屬秦秦以益彊富厚輕諸侯秦
惠王十年使公子華與張儀圍蒲陽降之儀因言秦復
與魏而使公子繇質於魏儀因說魏王曰秦王之遇魏
甚厚魏不可以無禮魏因入上郡少梁謝秦惠王惠王
乃以張儀為相更名少梁曰夏陽儀相秦四歲立惠王
為王居一歲為秦將取陜築上郡塞其後二年使與齊
楚之相會齧桑東還而免相魏以為秦欲令魏先事秦
而諸侯效之魏王不肯聽儀秦王怒伐取魏之曲沃平
周復隂厚張儀益甚張儀慙無以歸報留魏四歲而魏
㐮王卒哀王立張儀復說哀王哀王不聽於是張儀隂
令秦伐魏魏與秦戰敗明年齊又來敗魏於觀津秦復
欲攻魏先敗韓申差軍斬首八萬諸侯震恐而張儀復
說魏王曰魏地方不至千里卒不過三十萬地四平諸
侯四通輻輳無名山大川之限從鄭至梁二百餘里車
馳人走不待力而至梁南與楚境西與韓境北與趙境
東與齊境卒戍四方守亭鄣者不下十萬梁之地勢固
戰場也梁南與楚而不與齊則齊攻其東東與齊不與
趙則趙攻其北不合於韓則韓攻其西不親於楚楚攻
其南此所謂四分五裂之道也且夫諸侯之為從者將
以安社稷尊主彊兵顯名也今從者一天下約為昆弟
刑白馬以盟洹水之上以相堅也而親昆弟同父母尚
有爭錢財而欲恃詐偽反覆蘇秦之餘謀其不可成亦
眀矣大王不事秦秦下兵攻河外據卷衍酸棗劫衛取
陽晉則趙不南趙不南而梁不北梁不北則從道絶則
大王之國欲毋危不可得也秦折韓而攻梁韓怯於秦
秦韓為一梁之亡可立而須也此臣之所為大王患也
為大王計莫如事秦事秦則楚韓必不敢動無楚韓之
患則大王高枕而卧國必無憂矣且夫秦之所欲弱者
莫如楚而能弱楚者莫如梁楚雖有富大之名而實空
虚其卒雖多然而輕走易北不能堅戰悉梁之兵南面
而伐楚勝之必矣割楚而益梁虧楚而適秦嫁禍安國
此善事也大王不聽臣秦下甲士而東伐雖欲事秦不
可得矣且夫從人多奮辭而少可信說一諸侯而成封
侯是故天下之游談士莫不日夜搤腕瞋目切齒以言
從之便以說人主人主賢其辯而牽其說豈得無眩哉
臣聞之積羽沈舟羣輕折軸衆口鑠金積毁銷骨故願
大王審定計議且賜骸骨辟魏哀王於是乃倍從約而
因儀請成於秦張儀歸復相秦三歲而魏復背秦為從
秦攻魏取曲沃眀年魏復事秦秦欲伐齊齊楚從親於
是張儀往相楚楚懷王聞張儀來虚上舍而自館之曰
此僻陋之國子何以教之儀說楚王曰大王誠能聽臣
閉關絶約於齊臣請獻商於之地六百里使秦女得為
大王箕箒之妾秦楚娶婦嫁女長為兄弟之國此北弱
齊而西益秦也計無便此者王大說而許之羣臣皆賀
陳軫獨弔之楚王怒曰寡人不興師發兵得六百里地
羣臣皆賀子獨弔何也陳軫對曰不然以臣觀之商於
之地不可得而齊秦合齊秦合則患必至矣楚王曰有
說乎陳軫對曰夫秦之所以重楚者以其有齊也今閉
關絶約於齊則楚孤秦奚貪夫孤國而與之商於之地
六百里張儀至秦必負王是北絶齊交西生患於秦也
而兩國之兵必俱至善為王計者不若隂合而陽絶於
齊使人隨張儀苟與吾地絶齊未晚也不與吾地隂合
謀計也楚王曰願陳子閉口毋復言以待寡人得地乃
以相印授張儀厚賂之於是遂閉關絶約於齊使一將
軍隨張儀張儀至秦佯失綏墯車不朝三月楚王聞之
曰儀以寡人絶齊未甚邪乃使勇士至宋借宋之符北
罵齊王齊王大怒折節而下秦秦齊之交合張儀乃朝
謂楚使者曰臣有奉邑六里願以獻大王左右楚使者
曰臣奉令於王以商於之地六百里不聞六里還報楚
王楚王大怒發兵而攻秦陳軫曰軫可發口言乎攻之
不如割地反以賂秦與之并兵而攻齊是我出地於秦
取償於齊也王國尚可存楚王不聽卒發兵而使將軍
屈匄擊秦秦齊共攻楚斬首八萬殺屈匄遂取丹陽漢
中之地楚又復益發兵而襲秦至藍田大戰楚大敗於
是楚割兩城以與秦平秦要楚欲得黔中地秦王欲以
武關外易之楚王曰不願易地願得張儀而獻黔中地
秦王欲遣之口弗忍言張儀乃請行惠王曰彼楚王怒
子之負以商於之地是且甘心於子張儀曰秦彊楚弱
臣善靳尚尚得事楚夫人鄭袖䄂所言皆從且臣奉王
之節使楚楚何敢加誅假令誅臣而為秦得黔中之地
臣之上願遂使楚楚懷王至則囚張儀將殺之靳尚謂
鄭袖曰子亦知子之賤於王乎鄭袖曰何也靳尚曰秦
王甚愛張儀而不欲出之今將以上庸之地六縣賂楚
以美人聘楚以宫中善歌謳者為媵楚王重地尊秦秦
女必貴而夫人斥矣不若為言而出之於是鄭袖日夜
言懷王曰人臣各為其主用今地未入秦秦使張儀來
至重王王未有禮而殺張儀秦必大怒攻楚妾請子母
俱遷江南毋為秦所魚肉也懷王後悔赦張儀厚禮之
如故張儀既出未去聞蘇秦死乃說楚王曰秦地半天
下兵敵四國被險帶河四塞以為固虎賁之士百餘萬
車千乘騎萬匹積粟如邱山法令既明士卒安難樂死
王明以嚴將智以武雖無出甲席卷常山之險必折天
下之脊天下有後服者先亡且夫為從者無以異於驅
羣羊而攻猛虎虎之與羊不格明矣今王不與猛虎而
與羣羊臣竊以為大王之計過也凡天下彊國非秦而
楚非楚而秦兩國交争其勢不兩立大王不與秦秦下
甲據宜陽韓之上地不通下河東取成臯韓必入臣梁
則從風而動秦攻楚之西韓梁攻其北社稷安得毋危
且夫從者聚羣弱而攻至彊不料敵而輕戰國貧而數
舉兵危亡之術也臣聞之兵不如者勿與挑戰粟不如
者勿與持久夫從人飾辯虚辭高主之節言其利不言
其害卒有秦禍無及為已是故願大王之孰計之秦西
有巴蜀大船積粟起於汶山浮江以下至楚三千餘里
舫船載卒一舫載五十人與三月之食下水而浮一日
行三百餘里里數雖多然而不費牛馬之力不至十日
而距扞關扞關驚則從境以東盡城守矣黔中巫郡非
王之有秦舉甲出武關南面而伐則北地絶秦兵之攻
楚也危難在三月之内而楚待諸侯之救在半歲之外
此其勢不相及也夫持弱國之救忘彊秦之禍此臣所
為大王患也大王嘗與吳人戰五戰而三勝陣卒盡矣
偏守新城存民苦矣臣聞功大者易危而民敝者怨上
夫守易危之功而逆彊秦之心臣竊為大王危之且夫
秦之所以不出兵函谷十五年以攻齊趙者隂謀有合
天下之心楚嘗與秦構難戰於漢中楚人不勝列侯執
珪死者七十餘人遂亡漢中楚王大怒興兵襲秦戰於
藍田此所謂兩虎相摶者也夫秦楚相敝而韓魏以全
制其後計無危於此者矣願大王孰計之秦下甲攻衛
陽晉必大關天下之匈大王悉起兵以攻宋不至數月
而宋可舉舉宋而東指則泗上十二諸侯盡王之有也
凡天下而以信約從親相堅者蘇秦封武安君相燕即
隂與燕王謀伐破齊而分其地乃佯有罪出走入齊齊
王因受而相之居二年而覺齊王大怒車裂蘇秦於市
夫以一詐偽之蘇秦而欲經營天下混壹諸侯其不可
成亦眀矣今秦與楚接境壌界固形親之國也大王誠
能聽臣臣請秦太子入質於楚楚太子入質於秦請以
秦女為大王箕箒之妾效萬室之都以為湯沐之邑長
為昆弟之國終身無相攻伐臣以為計無便於此者於
是楚王已得張儀而重出黔中地與秦欲許之屈原曰
前大王見欺於張儀張儀至臣以為大王烹之今縱弗
忍殺之又聽其邪說不可懷王曰許儀而得黔中美利
也後而倍之不可故卒許張儀與秦親張儀去楚因遂
之韓說韓王曰韓地險惡山居五榖所生非菽而麥民
之食大抵飯菽藿羹一歲不收民不饜糟糠地不過九
百里無二歲之食料大王之卒悉之不過三十萬而厮
徒負養在其中矣除守徼亭鄣塞見卒不過二十萬而
已矣秦帶甲百餘萬車千乘騎萬匹虎賁之士跿跔科
頭貫頤奮戟者至不可勝計秦馬之良戎兵之衆探前
趹後蹄間三尋騰者不可勝數山東之士被甲蒙胄以
會戰秦人捐甲徒裼以趨敵左挈人頭右挾生虜夫秦
卒與山東之卒猶孟賁之與怯夫以重力相壓猶烏獲
之與嬰兒夫戰孟賁烏獲之士以攻不服之弱國無異
垂千鈞之重於烏卵之上必無幸矣夫羣臣諸侯不料
地之寡而聽從人之甘言好辭比周以相飾也皆奮曰
聽吾計可以彊霸天下夫不顧社稷之長利而聽須臾
之說註誤人主無過此者大王不事秦秦下甲據宜陽
斷韓之上地東取成臯滎陽則鴻臺之宫桑林之苑非
王之有也夫塞成臯絶上地則王之國分矣先事秦則
安不事秦則危夫造禍而求其福報計淺而怨深逆秦
而順楚雖欲毋亡不可得也故為大王計莫如為秦秦
之所欲莫如弱楚而能弱楚者莫如韓非以韓能彊於
楚也其地勢然也今王西面而事秦以攻楚秦王必喜
夫攻楚以利其地轉禍而說秦計無便於此者韓王聽
儀計張儀歸報秦惠王封儀五邑號曰武信君張儀東
說齊湣王曰天下彊國無過齊者大臣父兄殷衆富樂
然而為大王計者皆為一時之說不顧百世之利從人
說大王者必曰齊西有彊趙南有韓與梁齊負海之國
也地廣民衆兵彊士勇雖有百秦將無奈齊何大王賢
其說而不計其實夫從人朋黨比周莫不以從為可臣
聞之齊與魯三戰而魯三勝國以危亡隨其後雖有戰
勝之名而有亡國之實是何也齊大而魯小也今秦之
與齊也猶齊之與魯也秦趙戰於河漳之上再戰而趙
再勝秦戰於番吾之下再戰又勝秦四戰之後趙之亡
卒數十萬邯鄲僅存雖有戰勝之名而國已破矣是何
也秦彊而趙弱今秦楚嫁女娶婦為昆弟之國韓獻宜
陽梁效河外趙入朝澠池割河間以事秦大王不事秦
秦驅韓梁攻齊之南地悉趙兵渡清河指博關臨菑即
墨非王之有也國一日見攻雖欲事秦不可得也是故
願大王孰計之也齊王曰齊僻陋隠居東海之上未嘗
聞社稷之長利也乃許張儀張儀去西說趙王曰敝邑
秦王使使臣效愚計於大王大王收率天下以賓秦秦
兵不敢出函谷關十五年大王之威行山東敝邑恐懼
懾伏繕甲厲兵飾車騎習馳射力田積粟守四封之内
愁居懾處不敢動搖唯大王有意督過之也今以大王
之力舉巴蜀并漢中包兩周遷九鼎守白馬之津秦雖
僻遠然而心忿含怒之日久矣今秦有敝甲凋兵軍於
澠池願渡河踰漳據番吾會邯鄲之下願以甲子合戰
以正殷紂之事敬使使臣先聞左右凡大王之所信為
從者恃蘇秦蘇秦熒惑諸侯以是為非以非為是欲反
齊國而自令車裂於市夫天下之不可一亦眀矣今楚
與秦為昆弟之國而韓梁稱為東藩之臣齊獻魚鹽之
地此斷趙之右臂也夫斷右臂而與人鬭失其黨而孤
居求欲無危豈可得乎今秦發三將軍其一軍塞午道
告齊使興師渡清河軍於邯鄲之東一軍軍成臯驅韓
梁軍於河外一軍軍於澠池約四國為一以攻趙趙服
必四分其地是故不敢匿意𨼆情先以聞於左右臣竊
為大王計莫如與秦王遇於澠池面相見而口相結請
案兵無攻願大王之定計趙王曰先王之時奉陽君專
權擅勢蔽欺先王獨擅綰事寡人居屬師傅不與國謀
計先王棄羣臣寡人年幼奉祭祀之日新心固竊疑焉
以為一從不事秦非國之長利也乃且願變心易慮割
地謝前過以事秦方將約車趨行適聞使者之眀詔趙
王許張儀張儀乃去北之燕說燕昭王曰大王之所親
莫如趙昔趙襄子嘗以其姊為代王妻欲并代約與代
王遇於句注之塞乃令工人作為金斗長其尾令可以
擊人與代王飲隂告厨人曰即酒酣樂進熱啜反斗以
擊之於是酒酣樂進熱啜厨人進斟因反斗以擊代王
殺之王腦塗地其姊聞之因摩笄以自刺故至今有摩
笄之山代王之亡天下莫不聞夫趙王之狼戾無親大
王之所明見且以趙王為可親乎趙興兵攻燕再圍燕
都而劫大王大王割十城以謝今趙王已入朝澠池效
河間以事秦今大王不事秦下甲雲中九原驅趙而攻
燕則易水長城非大王之有也且今時趙之於秦猶郡
縣也不敢妄舉師以攻伐今王事秦秦王必喜趙不敢
妄動是西有彊秦之援而南無齊楚之患是故願大王
孰計之燕王曰寡人蠻夷僻處雖大男子裁如嬰兒言
不足以采正計今上客幸教之請西面而事秦獻恒山
之尾五城燕王聽儀儀歸報未至咸陽而秦惠王卒武
王立武王自為太子時不說張儀及即位羣臣多讒儀
曰無信左右賣國以取容秦必復用之恐為天下笑諸
侯聞張儀有卻武王皆畔衡復合從秦武王元年羣臣
日夜惡張儀未已而齊譲又至張儀懼誅乃因謂秦武
王曰儀有愚計願效之王曰奈何對曰為秦社稷計者
東方有大變然後王可以多割得地也今聞齊王甚憎
儀儀之所在必興師伐之故儀願乞其不肖之身之梁
齊必興師以攻梁梁齊之兵連於城下而不能相去王
以其間伐韓入三川出兵函谷而無伐以臨周祭器必
出挾天子按圖籍此王業也秦王以為然乃具革車三
十乘令儀之梁齊果興師伐之梁哀王恐張儀曰王勿
患也請令罷齊兵乃使其舍人馮喜之楚借使之齊謂
齊王曰王甚憎張儀雖然亦厚矣王之託儀於秦也齊
王曰寡人憎儀儀之所在必興師伐之何以託儀對曰
是乃王之託儀也夫儀之出也固與秦王約曰為王計
者東方有大變然後王可以多割得地今齊王甚憎儀
儀之所在必興師伐之故儀願乞其不肖之身之梁齊
必興師伐之齊梁之兵連於城下而不能相去王以其
間伐韓入三川出兵函谷而無伐以臨周祭器必出挾
天子案圖籍此王業也秦王以為然故具革車三十乘
而入之梁也今儀入梁王果伐之是王内罷國而外伐
與國廣鄰敵以内自臨而信儀於秦王也此臣之所謂
託儀也齊王曰善乃使解兵張儀相魏一歲卒於魏也
陳軫者游說之士與張儀俱事秦惠王皆貴重爭寵張
儀惡陳軫於秦王曰軫重幣輕使秦楚之間將為國交
也今楚不加善於秦而善軫者軫自為厚而為王薄也
且軫欲去秦而之楚王胡不聽乎王謂陳軫曰吾聞子
欲去秦之楚有之乎軫曰然王曰儀之言果信矣軫曰
非獨儀知之也行道之士盡知之矣昔子胥忠於其君
而天下爭以為臣曾參孝於其親而天下願以為子故
賣僕妾不出閭巷而售者良僕妾也出婦嫁於鄉曲者
良婦也今軫不忠其君楚亦何以軫為忠乎忠且見棄
軫不之楚何歸乎王以其言為然遂善待之居秦期年
秦惠王終相張儀而陳軫奔楚楚未之重也而使陳軫
使於秦過梁欲見犀首犀首謝弗見軫曰吾為事來公
不見軫軫將行不得待異日犀首見之陳軫曰公何好
飲也犀首曰無事也曰吾請令公饜事可乎曰奈何曰
田需約諸侯從親楚王疑之未信也公謂於王曰臣與
燕趙之王有故數使人來曰無事何不相見願謁行於
王王雖許公公請毋多車以車三十乘可陳之於庭明
言之燕趙燕趙客聞之馳車告其王使人迎犀首楚王
聞之大怒曰田需與寡人約而犀首之燕趙是欺我也
怒而不聽其事齊聞犀首之北使人以事委焉犀首遂
行三國相事皆斷於犀首軫遂至秦韓魏相攻朞年不
解秦惠王欲救之問於左右左右或曰救之便或曰勿
救便惠王未能為之決陳軫適至秦惠王曰子去寡人
之楚亦思寡人不陳軫對曰王聞夫越人莊舃乎王曰
不聞曰越人莊舃仕楚執珪有頃而病楚王曰舃故越
之鄙細人也今仕楚執珪貴富矣亦思越不中謝之士
對曰凡人之思故在其病也彼思越則越聲不思越則
楚聲使人往聽之猶尚越聲也今臣雖棄逐之楚豈能
無秦聲哉惠王曰善今韓魏相攻朞年不解或謂寡人
救之便或曰勿救便寡人不能決願子為子主計之餘
為寡人計之陳軫對曰亦嘗有以夫卞莊子刺虎聞於
王者乎莊子欲刺虎館豎子止之曰兩虎方且食牛食
甘必爭爭則必鬭鬭則大者傷小者死從傷而刺之一
舉必有䨇虎之名卞莊子以為然立須之有頃兩虎果
鬭大者傷小者死莊子從傷者而刺之一舉果有䨇虎
之功今韓魏相攻朞年不解是必大國傷小國亡從傷
而伐之一舉必有兩實此猶莊子刺虎之類也臣主與
王何異也惠王曰善卒弗救大國果傷小國亡秦興兵
而伐大尅之此陳軫之計也犀首者魏之隂晉人也名
衍姓公孫氏與張儀不善張儀為秦之魏魏王相張儀
犀首弗利故令人謂韓公叔曰張儀已合秦魏矣其言
曰魏攻南陽秦攻三川魏王所以貴張子者欲得韓地
也且韓之南陽已舉矣子何不少委焉以為衍功則秦
魏之交可錯矣然則魏必圖秦而棄儀收韓而相衍公
叔以為便因委之犀首以為功果相魏張儀去義渠君
朝於魏犀首聞張儀復相秦害之犀首乃謂義渠君曰
道遠不得復過請謁事情曰中國無事秦得燒棳焚杅
君之國有事秦將輕使重幣事君之國其後五國伐秦
會陳軫謂秦王曰義渠君者蠻夷之賢君也不如賂之
以撫其志秦王曰善乃以文繡千純婦女百人遺義渠
君義渠君致羣臣而謀曰此公孫衍所謂邪乃起兵襲
秦大敗秦人李伯之下張儀已卒之後犀首入相秦嘗
佩五國之相印為約長
商鞅衛之諸庶孽公子也姓公孫氏其祖本姬姓也鞅
少好刑名之學事魏相公叔座為中庶子公叔座知其賢
未及進會座病魏惠王親往問病曰公叔病有如不可
諱將奈社稷何公叔曰座之中庶子公孫鞅年雖少有
竒才願王舉國而聽之王嘿然王且去座屏人言曰王
即不聽用鞅必殺之無令出境王許諾而去公叔座召
鞅謝曰今者王問可以為相者我言若王色不許我我
方先君後臣因謂王即弗用鞅當殺之王許我汝可疾
去矣且見禽鞅曰彼王不能用君之言任臣又安能用
君之言殺臣乎卒不去惠王既去而謂左右曰公叔病
甚悲乎欲令寡人以國聽公孫鞅也豈不悖哉公叔既
死公孫鞅聞秦孝公下令國中求賢者將修穆公之業
東復侵地廼遂西入秦因孝公寵臣景監以求見孝公
孝公既見衛鞅語事良久孝公時時睡不聽罷而孝公
怒景監曰子之客妄人耳安足用邪景監以譲衛鞅衛
鞅曰吾說公以帝道其志不開悟矣後五日復求見鞅
鞅復見孝公益愈然而未中旨罷而孝公復譲景監景
監亦譲鞅鞅曰吾說公以王道而未入也請復見鞅鞅
復見孝公孝公善之而未用也罷而去孝公謂景監曰
汝客善可與語矣鞅曰吾說公以霸道其意欲用之矣
誠復見我我知之矣衛鞅復見孝公公與語不自知䣛
之前於席也語數日不厭景監曰子何以中吾君吾君
之驩甚也鞅曰吾說君以帝王之道比三代而君曰久
遠吾不能待且賢君者各及其身顯名天下安能邑邑
待數十百年以成帝王乎故吾以彊國之說說君君大
說之耳然亦難以比德於殷周矣孝公既用衛鞅鞅欲
變法恐天下議已衛鞅曰疑行無名疑事無功且夫有
高人之行者固見非於世有獨知之慮者必見敖於民
愚者闇於成事智者見於未萌民不可與慮始而可與
樂成論至德者不和於俗成大功者不謀於衆是以聖
人苟可以彊國不法其故苟可以利民不循其禮孝公
曰善甘龍曰不然聖人不易民而教知者不變法而治
因民而教不勞而成功緣法而治者吏習而民安之衛
鞅曰龍之所言世俗之言也常人安於故俗學者溺於
所聞以此兩者居官守法可也非所與論於法之外也
三代不同禮而王五伯不同法而霸智者作法愚者制
焉賢者更禮不肖者拘焉杜摯曰利不百不變法功不
十不易噐法古無過循禮無邪衛鞅曰治世不一道便
國不法古故湯武不循古而王夏殷不易禮而亡反古
者不可非而循禮者不足多孝公日善以衛鞅為左庶
長卒定變法之令令民為什五而相收司連坐不告姦
者腰斬告姦者與斬敵首同嘗匿姦者與降敵同罰民
有二男以上不分異者倍其賦有軍功者各以卒(音律)受
上爵為私鬭者各以輕重被刑大小僇力本業耕織致
粟帛多者復其身事末利及怠而貧者舉以為收孥宗
室非有軍功論不得為屬籍明尊卑爵秩等級各以差
次名田宅臣妾衣服以家次有功者顯榮無功者雖富
無所芬華令既具未布恐民之不信已乃立三丈之木
於國都市南門募民有能徙置北門者予十金民怪之
莫敢徙復曰能徙者予五十金有一人徙之輙予五十
金以明不欺卒下令令行於民朞年秦民之國都初言
令之不便者以千數於是太子犯法衛鞅曰法之不行
自上犯之將法太子太子君嗣也不可施刑刑其傅公
子虔黥其師公孫賈明日秦人皆趨令行之十年秦民
大說道不拾遺山無盗賊家給人足民勇於公戰怯於
私鬭鄉邑大治秦民初言令不便者有來言令便者衛
鞅曰此皆亂化之民也盡遷之於邊城其後民莫敢議
令於是以鞅為大良造將兵圍魏安邑降之居三年作
為築冀闕宫庭於咸陽秦自雍徙都之而令民父子兄
弟同室内息者為禁而集小都鄉邑聚為縣置令丞凡
三十一縣為田開阡陌封疆而賦税平平斗桶權衡丈
尺行之四年公子虔復犯約劓之居五年秦人富彊天
子致胙於孝公諸侯畢賀其明年齊敗魏兵於馬陵虜
其太子申殺將軍龐涓其明年衛鞅說孝公曰秦之與
魏譬若人之有腹心疾非魏并秦秦即并魏何者魏居
嶺阨之西都安邑與秦界河而獨擅山東之利利則西
侵秦病則東收地今以君之賢聖國賴以盛而魏往年
大破於齊諸侯畔之可因此時伐魏魏不支秦必東徙
東徙秦據河山之固東鄉以制諸侯此帝王之業也孝
公以為然使衛鞅將而伐魏魏使公子卬將而擊之軍
既相拒衛鞅遺魏將公子卬書曰吾始與公子驩今俱
為兩國將不忍相攻可與公子面相見盟樂飲而罷兵
以安秦魏魏公子卬以為然會盟已飲而衛鞅伏甲士
而襲虜魏公子卬因攻其軍盡破之以歸秦魏惠王兵
數破於齊秦國内空日以削恐乃使使割河西之地獻
於秦以和而魏遂去安邑徙都大梁梁惠王曰寡人恨
不用公叔座之言也衛鞅既破魏還秦封之於商十五
邑號為商君商君相秦十年宗室貴戚多怨望者趙良
見商君商君曰鞅之得見也從孟蘭臯今鞅請得交可
乎趙良曰僕弗敢願也孔丘有言曰推賢而戴者進聚
不肖而王者退僕不肖故不敢受命僕聞之曰非其位
而居之曰貪位非其名而有之曰貪名僕聽君之義則
恐僕貪名也故不敢聞命商君曰子不說吾治秦與趙
良曰反聽之謂聰内視之謂明自勝之謂彊虞舜有言
曰自卑也尚矣君不若道虞舜之道無為問僕矣商君
曰始秦戎翟之教父子無别同室而居今我更制其教
而為其男女之别大築冀闕營如魯衛矣子觀我治秦
也孰與五羖大夫賢趙良曰千羊之皮不如一狐之掖
千人之諾諾不如一士之諤諤武王諤諤以昌殷紂墨
墨以亡君若不非武王乎則僕請終日正言而無誅可
乎商君曰語有之矣貎言華也至言實也苦言藥也甘
言疾也夫子果肯終日正言鞅之藥也鞅將事子子又
何辭焉趙良曰夫五羖大夫荆之鄙人也聞秦繆公之
賢而願望見行而無資自粥於秦客被褐食牛期年繆
公知之舉之牛口之下而加之百姓之上秦國莫敢望
焉相秦六七年而東伐鄭三置晉國之君一救荆國之
禍發教封内而巴人致貢施德諸侯而八戎來服由余
聞之欵關請見五羖大夫之相秦也勞不坐乘暑不張
蓋行於國中不從車乘不操干戈功名藏於府庫德行
施於後世五羖大夫死秦國男女流涕童子不歌謠舂
者不相杵此五羖大夫之德也今君之見秦王也因嬖
人景監以為主非所以為名也相秦不以百姓為事而
大築冀闕非所以為功也刑黥太子之師傅殘傷民以
駿刑是積怨畜禍也教之化民也深於命民之效上也
捷於令今君又左建外易非所以為教也君又南面而
稱寡人日繩秦之貴公子詩曰相鼠有體人而無禮何
不遄死以詩觀之非所以為夀也公子虔杜門不出已
八年矣君又殺祝懽而黥公孫賈詩曰得人者興失人
者崩此數事者非所以得人也君之出也後車十數從
車載甲多力而駢脅者為驂乘持矛而操闟戟者旁車
而趨此一物不具君乘不出書曰恃德者昌恃力者亡
君之危若朝露尚將欲延年益夀乎則何不歸十五都
灌園於鄙勸秦王顯巖穴之士養老存孤敬父兄序有
功尊有德可以少安君尚將貪商於之富寵秦國之教
畜百姓之怨秦王一旦捐賓客而不立朝秦國之所以
收君者豈其微哉亡可翹足而待商君弗從從五月而
秦孝公卒太子立公子虔之徒告商君欲反發吏捕商
君商君亡至關下欲舍客舍客人不知其是商君也曰
商君之法舍人無驗者坐之商君喟然歎曰嗟乎為法
之敝一至此哉去之魏魏人怨其欺公子卬而破魏師
弗受商君欲之他國魏人曰商君秦之賊秦彊而賊入
魏弗歸不可遂内秦商君既復入秦走商邑與其徒屬
發邑兵北出擊鄭秦發兵攻商君殺之於鄭黽池秦惠
王車裂商君以徇曰莫如商鞅反者遂滅商君之家
樗里疾秦惠王之弟也與惠王異母母韓女也樗里子
滑稽多智秦人號曰智嚢秦惠王八年爵樗里子右更
使將而伐曲沃盡出其人取其城地入秦秦惠王二十
五年使樗里子為將伐趙虜趙將軍莊豹拔藺明年助
魏章攻楚敗楚將屈匄取漢中地秦封樗里子號為嚴
君秦惠王卒太子武王立逐張儀魏章而以樗里子甘
茂為左右丞相秦使甘茂攻韓拔宜陽使樗里子以車
百乘入周周以卒迎之意甚敬楚王怒譲周以其重秦
客游騰為周說楚王曰智伯之伐仇猶遺之廣車因隨
之以兵仇猶遂亡何則無備故也齊桓公伐蔡號曰誅
楚其實襲蔡今秦虎狼之國使樗里子以車百乘入周
周以仇猶蔡觀焉故長戟居前彊弩在後名曰衛疾而
實囚之且夫周豈能無憂其社稷哉恐一日亡國以憂
大王楚王乃悦秦武王卒昭王立樗里子又益尊重昭
王元年樗里子將伐蒲蒲守恐請胡衍胡衍為蒲謂樗
里子曰公之攻蒲為秦乎為魏乎為魏則善矣為秦則
不為賴矣夫衛之所以為衛者以蒲也今伐蒲入於魏
衛必折而從之魏亡西河之外而無以取者兵弱也今
并衛於魏魏必彊魏彊之日西河之外必危矣且秦王
將觀公之事害秦而利魏王必罪公樗里子曰奈何胡
衍曰公釋蒲勿攻臣試為公入言之以德衛君樗里子
曰善胡衍入蒲謂其守曰樗里子知蒲之病矣其言曰
必拔蒲衍能令釋蒲勿攻蒲守恐因再拜曰願以請因
效金三百斤曰秦兵苟退請必言子於衛君使子為南
面故胡衍受金於蒲以自貴於衛於是遂解蒲而去還
擊皮氏皮氏未降又去昭王七年樗里子卒葬于渭南
章臺之東曰後百歲是當有天子之宫夾我墓樗里子
疾室在於昭王廟西渭南隂鄉樗里故俗謂之樗里子
至漢興長樂宫在其東未央宫在其西武庫正直其墓
秦人諺曰力則任鄙智則樗里
甘茂下蔡人也事下蔡史舉先生學百家之說因張儀
樗里子而求見秦惠王王見而說之使將而佐魏章略
定漢中地惠王卒武王立張儀魏章去東之魏蜀侯煇
相壯反秦使甘茂定蜀還而以甘茂為左丞相樗里子
為右丞相秦武王三年謂甘茂曰寡人欲容車通三川
以窺周室而寡人死不朽矣甘茂曰請之魏約以伐韓
而令向夀輔行甘茂至謂向夀曰子歸言之於王曰魏
聽臣矣然願王勿伐事成盡以為子功向夀歸以告王
王迎甘茂於息壌甘茂至王問其故對曰宜陽大縣也
上黨南陽積之久矣名曰縣其實郡也今王倍數險行
千里攻之難昔曾參之處費魯人有與曾參同姓名者
殺人人告其母曰曾參殺人其母織自若也頃之一人
又告之曰曾參殺人其母尚織自若也頃又一人告之
曰曾參殺人其母投杼下機踰墻而走夫以曾參之賢
與其母信之也三人疑之其母懼焉今臣之賢不若曾
參王之信臣又不如曾參之母信曾參也疑臣者非特
三人臣恐大王之投杼也始張儀西并巴蜀之地北開
西河之外南取上庸天下不以多張子而以賢先王魏
文侯令樂羊將而攻中山三年而拔之樂羊返而論功
文侯示之以謗書一篋樂羊再拜稽首曰此非臣之功
也主君之力也今臣羈旅之臣也樗里子公孫奭二人
者挾韓而議之王必聽之是王欺魏王而臣受公仲侈
之怨也王曰寡人不聽也請與子盟卒使丞相甘茂將
兵伐宜陽五月而不拔樗里子公孫奭果爭之武王召
甘茂欲罷兵甘茂曰息壌在彼王曰有之因大悉起兵
使甘茂擊之斬首六萬遂拔宜陽韓㐮王使公仲侈入
謝與秦平武王竟至周而卒於周其弟立為昭王王母
宣太后楚女也楚懷王怨前秦敗楚於丹陽而韓不救
乃以兵圍韓雍氏韓使公仲侈告急於秦秦昭王新立
太后楚人不肯救公仲因甘茂茂為韓言於秦昭王曰
公仲方有得秦救敢扞楚也今雍氏圍秦師不下殽公
仲且仰首而不朝公叔且以國南合於楚楚韓為一魏
氏不敢不聽然則伐秦之形成矣不識坐而待伐孰與
伐人之利秦王曰善乃下師於殽以救韓楚兵去秦使
向夀平宜陽而使樗里子甘茂伐魏皮氏向夀者宣太
后外族也而與昭王少相長故任用向夀如楚楚聞秦
之貴向夀而厚事向夀向夀為秦守宜陽將以伐韓韓
公仲使蘇代謂向夀曰禽困覆車公破韓辱公仲收國
復事秦自以為必可以封今公與楚解口地封小令尹
以杜陽秦楚合復攻韓韓必亡韓亡公仲且躬率其私
徒以閼於秦願公熟慮之也向夀曰吾合秦楚非以當
韓也子為夀謁之公仲曰秦韓之交可合也蘇代對曰
願有謁於公人曰貴其所以貴者貴王之愛習公也不
如公孫奭其智能公也不如甘茂今二人者皆不得親
於秦事而公獨與王主斷於國者何彼有以失之也公
孫奭黨於韓而甘茂黨於魏故王不信也今秦楚爭彊
而公黨於楚是與公孫奭甘茂同道也公何以異之人
皆言楚之善變也而公必亡之是自為責也公不如與
王謀其變也善韓以備楚如此則無患矣韓氏必先以
國從公孫奭而後委國於甘茂韓公之讎也今公言善
韓以備楚是外舉不辟讎也向夀曰然吾甚欲韓合對
曰甘茂許公仲以武遂反宜陽之民今公徒收之甚難
向夀曰然則奈何武遂終不可得也對曰公奚不以秦
為韓求潁川於楚此韓之寄地也公求而得之是令行
於楚而以其地德韓也公求而不得是韓楚之怨不得
解而交走秦也秦楚爭彊而公徐過楚以收韓此利於
秦向夀曰奈何對曰此善事也甘茂欲以魏取齊公孫
奭欲以韓取齊今公取宜陽以為功收楚韓以安之而
誅齊魏之罪是以公孫奭甘茂無事也甘茂竟言秦昭
王以武遂復歸之韓向夀公孫奭爭之不能得向夀公
孫奭由此怨讒甘茂茂懼輟伐魏蒲阪亡去樗里子與
魏講罷兵甘茂之亡秦奔齊逢蘇代代為齊使於秦甘
茂曰臣得罪於秦懼而遯逃無所容跡臣聞貧人女與
富人女會績貧人女曰我無以買燭而子之燭光幸有
餘子可分我餘光無損子明而得一斯便焉今臣困而
君方使秦而當路矣茂之妻子在焉願君以餘光振之
蘇代許諾遂致使於秦已因說秦王曰甘茂非常士也
其居於秦累世重矣自殽塞及至鬼谷其地形險易皆
明知之彼以齊約韓魏反以圖秦非秦之利也秦王曰
然則奈何蘇代曰王不若重其贄厚其禄以迎之使彼
來則置之鬼谷終身勿出秦王曰善即賜之上卿以相
印迎之於齊甘茂不往蘇代謂齊湣王曰夫甘茂賢人
也今秦賜之上卿以相印迎之甘茂德王之賜好為王
臣故辭而不往今王何以禮之齊王曰善即位之上卿
而處之秦因復甘茂之家以市於齊齊使甘茂於楚楚
懷王新與秦合㛰而驩而秦聞甘茂在楚使人謂楚王
曰願送甘茂於秦楚王問於范蜎曰寡人欲置相於秦
孰可對曰臣不足以識之楚王曰寡人欲相甘茂可乎
對曰不可夫史舉下蔡之監門也大不為事君小不為
家室以苟賤不廉聞於世甘茂事之順焉故惠王之明
武王之察張儀之辯而甘茂事之取十官而無罪茂誠
賢者也然不可相於秦夫秦之有賢相非楚國之利也
且王前嘗用召滑於趙而内行章義之難越國亂故楚
南塞厲門而郡江東計王之功所以能如此者越國亂
而楚治也今王知用諸越而忘用諸秦臣以王為鉅過
矣然則王若欲置相於秦則莫若向夀者可夫向夀之
於秦王親也少與之同衣長與之同車以聽事王必相
向夀於秦則楚國之利也於是使使請秦相向夀於秦
秦卒相向夀而甘茂竟不得復入秦卒於魏甘茂有孫
曰甘羅茂既死後甘羅年十二事秦相文信侯吕不韋
秦始皇帝使剛成君蔡澤於燕三年而燕王喜使太子
丹入質於秦秦使張唐往相燕欲與燕共伐趙以廣河
間之地張唐謂文信侯曰臣嘗為秦昭王伐趙趙怨臣
曰得唐者與百里之地今之燕必經趙臣不可以行文
信侯不快未有以彊也甘羅曰君侯何不快之甚也文
信侯曰吾令剛成君蔡澤事燕三年燕太子丹已入質
矣吾自請張卿相燕而不肯行甘羅曰臣請行之文信
侯叱曰去我身自請之而不肯汝焉能行之甘羅曰夫
項橐生七歲為孔子師今臣生十二歲於兹矣君其試
臣何遽叱乎於是甘羅見張卿曰卿之功孰與武安君
卿曰武安君南挫彊楚北威燕趙戰勝攻取破城墮邑
不知其數臣之功不如也甘羅曰應侯之用於秦也孰
與文信侯專張卿曰應侯不如文信侯專甘羅曰卿明
知其不如文信侯專與曰知之甘羅曰應侯欲攻趙武
安君難之去咸陽七里而立死於杜郵今文信侯自請
卿相燕而不肯行臣不知卿所死處矣張唐曰請因孺
子行令装治行行有日甘羅謂文信侯曰借臣車五乘
請為張唐先報趙文信侯乃入言之於始皇曰昔甘茂
之孫甘羅年少耳然名家之子孫諸侯皆聞之今者張
唐欲稱疾不肯行甘羅說而行之今願先報趙請許遣
之始皇召見使甘羅於趙趙襄王郊迎甘羅甘羅說趙
王曰王聞燕太子丹入質秦歟曰聞之曰聞張唐相燕
歟曰聞之燕太子丹入秦者燕不欺秦也張唐相燕者
秦不欺燕也燕秦不相欺者伐趙危矣燕秦不相欺無
異故欲攻趙而廣河間王不如齎臣五城以廣河間請
歸燕太子與彊趙攻弱燕趙王立自割五城以廣河間
秦歸燕太子趙攻燕得上谷三十城令秦有十一甘羅
還報秦乃封甘羅以為上卿復以始甘茂田宅賜之
魏冉秦昭王母宣太后弟也其先楚人姓芈氏秦武王
卒無子立其弟為昭王昭王母故號為芈八子及昭王
即位芈八子號為宣太后宣太后非武王母號曰惠文
后先武王死宣太后二弟其異父長弟曰冉姓魏氏同
父弟曰芈戎為華陽君而昭王同母弟曰高陵君涇陽
君而魏冉最賢自惠王武王時任職用事武王卒諸弟
爭立唯魏冉力為能立昭王昭王即位以冉為將軍衛
咸陽誅季君之亂而逐武王后出之魏昭王諸兄弟不
善者皆滅之威振秦國昭王少宣太后自治任魏冉為
政昭王七年樗里子死而使涇陽君質於齊趙人樓緩
來相秦趙不利乃使仇液之秦請以魏冉為秦相仇液
將行其客宋公謂液曰秦不聽公樓緩必怨公公不若
謂樓緩曰請為公母急秦秦王見趙請相魏冉之不急
且不聽公公言而事不成以德樓子事成魏冉故德公
矣於是仇液從之而秦果免樓緩而魏冉相秦欲誅吕
禮禮出奔齊昭王十四年魏冉舉白起使代向夀將而
攻韓魏敗之伊闕斬首二十四萬虜魏將公孫喜明年
又取楚之宛葉魏冉謝病免相以客卿夀燭為相其明
年燭免復相冉乃封魏冉於穣復益封陶號曰穣侯穣
侯封四歲為秦將攻魏魏獻河東方四百里拔魏之河
内取城大小六十餘昭王十九年秦稱西帝齊稱東帝
月餘吕禮來而齊秦各復歸帝為王魏冉復相秦六歲
而免免二歲復相秦四歲而使白起拔楚之郢秦置南
郡乃封白起為武安君白起者穣侯之所任舉也相善
於是穣侯之富富於王室昭王三十二年穣侯為相國
將兵攻魏走芒卯入北宅遂圍大梁梁大夫須賈說穣
侯曰臣聞魏之長吏謂魏王曰昔梁惠王伐趙戰勝三
梁拔邯鄲趙氏不割而邯鄲復歸齊人攻衛拔故國殺
子良衛人不割而故地復反衛趙之所以國全兵勁而
地不并於諸侯者以其能忍難而重出地也宋中山數
伐割地而國隨以亡臣以為衛趙可法而宋中山可為
戒也秦貪戾之國也而母親蠶食魏氏又盡晉國戰勝
暴子割八縣地未畢入兵復出矣夫秦何厭之有哉今
又走芒卯入北宅此非敢攻梁也且劫王以求多割地
王必勿聽也今王背楚趙而講秦楚趙怒而去王與王
爭事秦秦必受之秦挾楚趙之兵以復攻梁則國求無
亡不可得也願王之必無講也王若欲講少割而有質
不然必見欺此臣之所聞於魏也願君王之以是慮事
也周書曰惟命不于常此言幸之不可數也夫戰勝暴
子割八縣此非兵力之精也又非計之工也天幸為多
矣今又走芒卯入北宅以攻大梁是以天幸自為常也
智者不然臣聞魏氏悉其百縣勝甲以上戌大梁臣以
為不下三十萬之衆守梁七仞之城臣以為湯武復生
不易攻也夫輕背楚趙之兵陵七仞之城戰三十萬之
衆而志必舉之臣以為自天地始分以至于今未嘗有
者也攻而不拔秦兵必罷陶邑必亡則前功必棄矣今
魏氏方疑可以少割收也願君逮楚趙之兵未至於梁
亟以少割收魏魏方疑而得以少割為利必欲之則君
得所欲矣楚趙怒於魏之先已也必爭事秦從以此散
而君後擇焉且君之得地豈必以兵哉割晉國秦兵不
攻而魏必效絳安邑又為陶開兩道幾盡故宋衛必效
單父秦兵可全而君制之何索而不得何為而不成願
君熟慮之而無行危穣侯曰善乃罷梁圍明年魏背秦
與齊從親秦使穣侯伐魏斬首四萬走魏將暴鳶得魏
三縣穣侯益封明年穣侯與白起客卿胡陽復攻趙韓
魏破芒卯於華陽下斬首十萬取魏之卷蔡陽長社趙
氏觀津且與趙觀津益趙以兵伐齊齊㐮王懼使蘇代
為齊隂遺穣侯書曰臣聞往來者言曰秦將益趙甲四
萬以伐齊臣竊必之敝邑之王曰秦王明而熟於計穣
侯智而習於事必不益趙甲四萬以伐齊是何也夫三
晉之相與也秦之深讎也百相背也百相欺也不為不
信不為無行今破齊以肥趙趙秦之深讎不利於秦此
一也秦之謀者必曰破齊弊晉楚而後制晉楚之勝夫
齊罷國也以天下攻齊如以千鈞之弩決潰癕也必先
安能弊晉楚此二也秦少出兵則晉楚不信也多出兵
則晉楚為制於秦齊恐不走秦必走晉楚此三也秦割
齊以啖晉楚晉楚案之以兵秦反受敵此四也是晉楚
以秦謀齊以齊謀秦也何晉楚之智而秦齊之愚此五
也故得安邑以善事之亦必無患矣秦有安邑韓氏必
無上黨矣取天下之腸胃與出兵而懼其不反也孰利
臣故曰秦王明而熟於計穣侯智而習於事必不益趙
甲四萬以伐齊矣於是穣侯不行引兵而歸昭王三十
六年相國穣侯言客卿竈欲伐齊取剛夀以廣其陶邑
於是魏人范雎自謂張禄先生譏穣侯之伐齊乃越三
晉以攻齊也以此時奸說秦昭王昭王於是用范雎言
雎言宣太后專制穣侯擅權於諸侯涇陽君高陵君之
屬太侈富於王室於是秦昭王悟乃免相國令涇陽之
屬皆出關就封邑穣侯出關輜重千乘有餘穣侯卒於
陶而因葬焉秦復收陶為郡
白起郿人也善用兵事秦昭王昭王十三年而白起為
左庶長將而擊韓之新城是歲穣侯相秦舉任鄙以為
漢中守其明年白起為左更攻韓魏於伊闕斬首二十
四萬又虜其將公孫喜拔五城起遷為國尉涉河取韓
安邑以東到乾河明年白起為大良造攻魏拔之取城
小大六十一明年起與客卿錯攻垣城拔之後五年白
起攻趙拔光狼城後七年白起攻楚拔鄢鄧五城其明
年攻楚拔郢燒夷陵遂東至竟陵楚王亡去郢東走徙
陳秦以郢為南郡白起遷為武安君武安君因取楚定
巫黔中郡昭王三十四年白起攻魏拔華陽走芒卯而
虜三晉將斬首十三萬與趙將賈偃戰沉其卒二萬人
於河中昭王四十三年白起攻韓陘城拔五城斬首五
萬四十四年白起攻南陽太行道絶之四十五年伐韓
之野王野王降秦上黨道絶其守馮亭與民謀曰鄭道
已絶韓必不可得為民秦兵日進韓不能應不如以上
黨歸趙趙若受我秦怒必攻趙趙被兵必親韓韓趙為
一則可以當秦因使人報趙趙孝成王與平陽君平原
君計之平陽君曰不如勿受受之禍大於所得平原君曰
無故得一郡受之便趙乃受之因封馮亭為華陽君四
十六年秦攻韓緱氏藺拔之四十七年秦使左庶長王
齕攻韓取上黨上黨民走趙趙軍長平以按據上黨民
四月齕因攻趙趙使廉頗將趙軍士卒犯秦斥兵秦斥
兵斬趙禆將茄六月陷趙軍取二鄣四尉七月趙軍築
壘壁而守之秦又攻其壘取二尉敗其陣奪西壘壁廉
頗堅壁以待秦秦數挑戰趙兵不出趙王數以為譲而
秦相應侯又使人行千金於趙為反間曰秦之所惡獨
畏馬服子趙括將耳廉頗易與且降矣趙王既怒廉頗
軍多失亡軍數敗又反堅壁不敢戰而又聞間言因使
趙括代廉頗將以擊秦秦聞馬服子將乃隂使武安君
白起為上將軍而王齕為尉禆將令軍中有敢泄武安
君將者斬趙括至則出兵擊秦軍秦軍佯敗而走張二
竒兵以劫之趙軍逐勝追造秦壁壁堅拒不得入而秦
竒兵二萬五千人絶趙軍後又一軍五千騎絶趙壁間
趙軍分而為二糧道絶而秦出輕兵擊之趙戰不利因
築壁守以待救至秦王聞趙食道絶王自之河内賜民
爵各一級發年十五以上悉詣長平遮絶趙救及糧道
至九月趙卒不得食四十六日皆内隂相殺食來攻秦
壘欲出為四隊四五復之不能出其將軍趙括出銳卒
自搏戰秦軍射殺趙括括軍敗卒四十萬人降武安君
武安君計曰前秦以拔上黨上黨民不樂為秦而歸趙
趙卒反覆非盡殺之恐為亂乃挾詐而盡坑殺之遺其
小者二百四十人歸趙前後斬首虜四十五萬人趙人
大震四十八年十月秦復定上黨郡秦分軍為二王齕
攻皮牢拔之司馬梗定太原韓趙恐使蘇代厚幣說秦
相應侯曰武安君禽馬服子乎曰然又曰即圍邯鄲乎
曰然趙亡則秦王王矣武安君為三公武安君所為秦
戰勝攻取者七十餘城南定鄢郢漢中北擒趙括之軍
雖周召吕望之功不益於此矣今趙亡秦王王則武安
君必為三公君能為之下乎雖無欲為之下固不得已
矣秦嘗攻韓圍邢邱困上黨上黨之民皆反為趙天下
不樂為秦民之日久矣今亡趙北地入燕東地入齊南
地入韓魏則君之所得民亡幾何人故不如因而割之
無以為武安君功也於是應侯言於秦王曰秦兵勞請
許韓趙之割地以和且休士卒王聽之割韓垣雍趙六
城以和正月皆罷兵武安君聞之由是與應侯有隙其
九月秦復發兵使五大夫王陵攻趙邯鄲是時武安君
病不任行四十九年正月陵攻邯鄲少利秦益發兵佐
陵陵兵亡五校武安君病愈秦王欲使武安君代陵將
武安君言曰邯鄲實未易攻也且諸侯救日至彼諸侯
怨秦之日久矣今秦雖破長平軍而秦卒死者過半國
内空遠絶河山而爭人國都趙應其内諸侯攻其外破
秦軍必矣不可秦王自命不行乃使應侯請之武安君
終辭不肯行遂稱病秦王使王齕代陵將八九月圍邯
鄲不能拔楚使春申君及魏公子將兵數十萬攻秦軍
多失亡武安君言曰秦不聽臣計今如何矣秦王聞之
怒彊起武安君武安君遂稱病篤應侯請之不起於是
免武安君為士伍遷之隂密武安君病未能行居三月
諸侯攻秦軍急秦軍數却使者日至秦王乃使人遣白
起不得留咸陽中武安君既行出咸陽西門十里至杜
郵秦昭王與應侯羣臣議曰白起之遷其意尚怏怏不
服有餘言秦王乃使使者賜之劍自裁武安君引劍將
自剄曰我何罪于天而至此哉良久曰我固當死長平
之戰趙卒降者數十萬人我詐而盡阬之是足以死遂
自殺武安君之死也以秦昭王五十年十一月死而非
其罪秦人憐之鄉邑皆祭祀焉
王翦頻陽東鄉人也少而好兵事秦始皇始皇十一年
翦將攻趙閼與破之拔九城十八年翦將攻趙歲餘遂
拔趙趙王降盡定趙地為郡明年燕使荆軻為賊於秦
秦王使王翦攻燕燕王喜走遼東翦遂定燕薊而還秦
使翦子王賁擊荆荆兵敗還擊魏魏王降遂定魏地秦
始皇既滅三晉走燕王而數破荆師秦將李信者年少
壯勇嘗以兵數千逐燕太子丹至於衍水中卒破得丹
始皇以為賢勇於是始皇問李信吾欲攻取荆於將軍
度用幾何人而足李信曰不過用二十萬人始皇問王
翦王翦曰非六十萬人不可始皇曰王將軍老矣何怯
也李將軍果勢壯勇其言是也遂使李信及蒙恬將二
十萬南伐荆王翦言不用因謝病歸老於頻陽李信攻
平與蒙恬攻寢大破荆軍信又攻鄢郢破之於是引兵
而西與蒙恬會城父荆人因隨之三日三夜不頓舍大
破李信軍入兩壁殺七都尉秦軍走始皇聞之大怒自
馳如頻陽見謝王翦曰寡人以不用將軍計李信果辱
秦軍今聞荆兵日進而西將軍雖病獨忍棄寡人乎王
翦謝曰老臣罷病悖亂唯大王更擇賢將始皇謝曰已
矣將軍勿復言王翦曰大王必不得已用臣非六十萬
人不可始皇曰為聽將軍計耳於是王翦將兵六十萬
人始皇送至灞上王翦行請美田宅園池甚衆始皇曰
將軍行矣何憂貧乎王翦曰為大王將有功終不得封
侯故及大王之嚮臣臣亦及時以請園池為子孫業耳
始皇大笑王翦既至關使使還請善田者五軰或曰將
軍之乞貸亦已甚矣王翦曰不然夫秦王怚而不信人
今空秦國甲士而專委於我我不多請田宅為子孫業
以自堅顧令秦王坐而疑我矣王翦果代李信擊荆荆
聞王翦益軍而來乃悉國中兵以拒秦王翦至堅壁而
守之不肯戰荆兵數出挑戰終不出王翦日休士洗沐
而善飲食撫循之親與士卒同食久之王翦使人問軍
中戲乎對曰方拒石超距於是王翦曰士卒可用矣荆
數挑戰而秦不出乃引而東翦因舉兵追之令壯士擊
大破荆軍至蘄南殺其將軍項燕荆兵遂敗走秦因乘
勝略定荆地城邑歲餘虜荆王負芻竟平荆地為郡縣
因南征百越之君而王翦子曰王賁與李信破定燕齊
地秦始皇二十六年盡并天下王氏蒙氏功為多名施
於後世秦二世之時王翦及其子賁皆已死而又滅蒙
氏陳勝之反秦秦使王翦之孫王離擊趙圍趙王及張
耳鉅鹿城或曰王離秦之名將也今將彊秦之兵攻新
造之趙舉之必矣客曰不然夫為將三世者必敗必敗
者何也以其所殺伐多矣其後受其不祥今王離已三
世將矣居無何項羽救趙擊秦軍果虜王離王離軍遂
降諸侯
范雎魏人也字叔游說諸侯欲事魏王家貧無以自資
乃先事魏中大夫須賈須賈為魏昭王使於齊范雎從
留數月未得報齊襄王聞雎辯口乃使人賜雎金十斤
及牛酒雎辭謝不敢受須賈知之大怒以為雎持魏國
隂事告齊故得此饋令雎受其牛酒還其金既歸心怒
雎以告魏相魏相魏之諸公子曰魏齊魏齊大怒使舍
人笞擊雎折脅摺齒雎佯死即卷以簀置厠中賓客飲
者醉更溺睢故僇辱以懲後令無妄言者雎從簀中謂
守者曰公能出我我必厚謝公守者請出棄簀中死人
魏齊醉曰可矣范雎得出後魏齊悔復召求之魏人鄭
安平聞之乃遂操范雎亡伏匿更名姓曰張禄當此時
秦昭王使謁者王稽於魏鄭安平詐為卒侍王稽王稽
問魏有賢人可與俱西游者乎鄭安平曰臣里中有張
禄先生欲見君言天下事其人有仇不敢晝見王稽曰
夜與俱來鄭安平夜與張禄見王稽語未究王稽知范
雎賢謂曰先生待我於三亭之南與私約而去王稽辭
魏去遂載范雎入秦至湖關望見車騎從西來范雎曰
彼來者為誰王稽曰秦相穣侯東行縣邑范雎曰吾聞
穣侯專秦權惡内諸侯客此恐辱我我寧且匿車中有
頃穰侯果至勞王稽因立車而語曰關東有何變曰無
有又謂王稽曰謁君得無與諸侯客子俱來乎無益徒
亂人國耳王稽曰不敢即别去范雎曰吾聞穣侯智士
也其見事遲鄉者疑車中有人忘索之於是范雎下車
走曰此必悔之行十餘里果使騎還索車中無客乃已
王稽遂與范雎入咸陽已報使因言曰魏有張禄先生
天下辯士也曰秦王之國危於累卵得臣則安然不可
以書傳也臣故載來秦王弗信使舍食草具待命歲餘
當是時昭王已立三十六年南拔楚之鄢郢楚懷王幽
死於秦秦東破齊湣王嘗稱帝後去之數困三晉厭天
下辯士無所信穣侯華陽君昭王母宣太后之弟也而
涇陽君高陵君皆昭王同母弟穣侯相三人者更將有
封邑以太后故私家富重於王室及穣侯為秦將且欲
越韓魏而伐齊剛夀欲以廣其陶封范雎乃上書曰臣
聞明主立政有功者不得不嘗有能者不得不官勞大
者其禄厚功多者其爵尊能治衆者其官大故無能者
不敢當職焉有能者亦不得蔽隠使以臣之言為可願
行而益利其道以臣之言為不可久留臣無為也語曰
庸主賞所愛而罰所惡明主則不然賞必加於有功而
刑必斷於有罪今臣之胸不足以當椹質而要不足以
待斧鉞豈敢以疑事嘗試於王哉雖以臣為賤人而輕
辱獨不重任臣者之無反復於王邪且臣聞周有砥砨
宋有結綠梁有縣藜楚有和璞此四寳者土之所生良
工之所失也而為天下名噐然則聖王之所棄者獨不
足以厚國家乎臣聞善厚家者取之於國善厚國者取
之於諸侯天下有明主則諸侯不得擅厚者何也為其
割榮也良醫知病人之死生而聖主明於成敗之事利
則行之害則舍之疑則少嘗之雖舜禹復生弗能改已
語之至者臣不敢載之於書其淺者又不足聽也意者
臣愚而不概於王心邪將其言臣者賤而不可用乎自
非然者臣願得少賜游觀之間望見顔色一語無效請
伏斧質於是秦昭王大悅乃謝王稽使以傳車召范雎
於是范雎乃得見於離宫佯為不知永巷而入其中王
來而宦者怒逐之曰王至范雎繆為曰秦安得王秦獨
有太后穣侯耳欲以感怒昭王昭王至聞其與宦者爭
言遂延迎謝曰寡人宜以身受命久矣會義渠之事急
寡人旦暮自請太后今義渠之事已寡人乃得受命竊
閔然不敏敬執賓主之禮范雎辭譲是日觀范雎之見
者羣臣莫不洒然變色易容者秦王屏左右宫中虚無
人秦王跽而請曰先生何以幸教寡人范雎曰唯唯有
間秦王復跽而請曰先生何以幸教寡人范雎曰唯唯
若是者三秦王跽曰先生卒不幸教寡人邪范雎曰非
敢然也臣聞昔者吕尚之遇文王也身為漁父而釣於
渭濱耳若是者交疎也已說而立為太師載與俱歸者
其言深也故文王遂收功於吕尚而卒王天下鄉使文
王疎吕尚而不與深言是周無天子之德而文武無以
成其王業也今臣羇旅之臣也交疎於王而所願陳者
皆匡君之事處人骨肉之間願效愚忠而未知王之心
也此所以王三問而不敢對者也臣非有畏而不敢言
也臣知今日言之於前而明日伏誅於後然臣不敢避
也大王信行臣之言死不足以為臣患亡不足以為臣
憂漆身為厲被髮為狂不足以為臣恥且以五帝之聖
焉而死三王之仁焉而死五伯之賢焉而死烏獲任鄙
之力焉而死成荆孟賁王慶忌夏育之勇焉而死死者
人之所必不免也處必然之勢可以少有補於秦此臣
之所大願也臣又何患哉伍子胥橐載而出昭關夜行
晝伏至於陵水無以餬其口膝行俯伏稽首肉袒鼓腹
吹箎乞食於吴市卒興吴國闔閭為伯使臣得盡謀如
伍子胥加之以幽囚終身不復見是臣之說行也臣又
何憂箕子接輿漆身為厲被髮為狂無益於主假使臣
得同行於箕子可以有補所賢之主是臣之大榮也臣
有何恥臣之所恐者獨恐臣死之後天下見臣之盡忠
而身死因以是杜口裹足莫肯鄉秦耳足下上畏太后
之嚴下惑於姦臣之態居深宫之中不離阿保之手終
身迷惑無與昭姦大者宗廟滅覆小者身以孤危此臣
之所恐耳若夫窮辱之事死亡之患臣不敢畏也臣死
而秦治是臣死賢於生秦王跽曰先生是何言也夫秦
國辟遠寡人愚不肖先生乃幸辱至於此是天以寡人
慁先生而存先王之宗廟也寡人得受命於先生是天
所以幸先王而不棄其孤也先生奈何而言若是事無
大小上及太后下至大臣願先生悉以教寡人無疑寡
人也范雎拜秦王亦拜范雎曰大王之國四塞以為固
北有甘泉谷口南帶涇渭右隴蜀左關阪奮擊百萬戰
車千乘利則出攻不利則入守此王者之地民怯於私
鬭而勇於公戰此王者之民也王并此二者而有之夫
以秦卒之勇車騎之衆以治諸侯譬如馳韓盧而搏蹇
兔也霸王之業可致也而羣臣莫當其位至今閉關十
五年不敢窺兵於山東者是穣侯為秦謀不忠而大王
之計有所失也秦王跽曰寡人願聞失計然左右多竊
聽者范雎恐未敢言内先言外事以觀秦王之俯仰因
進曰夫穣侯越韓魏而攻齊剛夀非計也少出師則不
足以傷齊多出師則害於秦臣意王之計欲少出師而
悉韓魏之兵也則不義矣今見與國之不親也越人之
國而攻可乎其於計疎矣且昔齊湣王南攻楚破軍殺
將再辟地千里而齊尺寸之地無得焉者豈不欲得也
哉形勢不能有也諸侯見齊之罷弊君臣之不和也興
師而伐齊大破之士辱兵頓皆咎其王曰誰為此計者
乎王曰文子為之大臣作亂文子出走故齊所以大破
者以其伐楚而肥韓魏也此所謂借賊兵而齎盗糧者
也王不如遠交而近攻得寸則王之寸也得尺亦王之
尺也今釋此而遠攻不亦繆乎且昔者中山之國地方
五百里趙獨吞之功成名立而利附焉天下莫之能害
也今夫韓魏中國之處而天下之樞也王其欲霸必親
中國以為天下樞以威楚趙楚彊則附趙趙彊則附楚
楚趙皆附齊必懼矣齊懼必卑詞重幣以事秦齊附而
韓魏因可虜也昭王曰吾欲親魏久矣而魏多變之國
也寡人不能親請問親魏奈何對曰王卑詞重幣以事
之不可則割地而賂之不可因舉兵而伐之王曰寡人
敬聞命矣乃拜范雎為客卿謀兵事卒聽范雎謀使五
大夫綰伐魏拔懷後二歲拔邢邱客卿范雎復說昭王
曰秦韓之地形相錯如繡秦之有韓也譬如木之有蠹
也人之有心腹之病也天下無變則已天下有變其為
秦患者孰大於韓乎王不如收韓昭王曰吾固欲收韓
韓不聽為之奈何對曰韓安得無聽乎王下兵而攻榮
陽則鞏成臯之道不通北斷太行之道則上黨之師不
下王一興兵而攻滎陽則其國斷而為三夫韓見必亡
安得不聽乎若韓聽而霸事因可慮矣王曰善且欲發
使於韓范雎日益親復說用數年矣因請間說曰臣居
山東時聞齊之有田文不聞其有王也聞秦之有太后
穣侯華陽高陵涇陽不聞其有王也夫擅國之謂王能
利害之為王制殺生之威之謂王今太后擅行不顧穣
侯出使不報華陽涇陽等擊斷無諱高陵進退不請四
貴備而國不危者未之有也為此四貴者下乃所謂無
王也然則權安得不傾令安得從王出乎臣聞善治國
者乃内固其威而外重其權穣侯使者操王之重決制
於諸侯剖符於天下政適伐國莫敢不聽戰勝攻取則
利歸於陶國弊御於諸侯戰敗則結怨於百姓而禍歸
於社稷詩曰木實繁者披其枝披其枝者傷其心大其
都者危其國尊其臣者卑其主崔杼淖齒管齊射王股
擢王筋縣之於廟梁宿昔而死李兌管趙囚主父於沙
邱百日而餓死今臣聞秦太后穣侯用事高陵華陽涇
陽佐之卒無秦王此亦淖齒李兌之類也且夫三代所
以亡國者君專授政縱酒馳騁弋獵不聽政事其所授
者妬賢嫉能御下蔽上以成其私不為主計而主不覺
悟故失其國今自有秩以上至諸大吏下及王左右無
非相國之人者見王獨立於朝臣竊為王恐萬世之後
有秦國非王子孫也昭王聞之大懼曰善於是廢太后
逐穣侯高陵華陽涇陽君於關外秦王乃拜范雎為相
收穣侯之印使歸陶因使縣官給車牛以徙千乘有餘
到關關閱其寳噐寳噐珍怪多於王室秦封范雎以應
號為應侯當是時秦昭王四十一年也范雎既相秦秦
號曰張禄而魏不知以為范雎已死久矣魏聞秦且東
伐韓魏魏使須賈於秦范雎聞之為微行敝衣間步之
邸見須賈須賈見之而驚曰范叔固無恙乎范雎曰然
須賈笑曰范叔有說於秦邪曰不也雎前日得過於魏
相故亡逃至此安敢說乎須賈曰今叔何事范雎曰臣
為人庸賃須賈意哀之留與坐飲食曰范叔一寒如此
哉乃取其一綈袍以賜之須賈因問曰秦相張君公知
之乎吾聞幸於王天下之事皆决於相君今吾事之去
留在張君孺子豈有客習於相君者哉范雎曰主人翁
習知之唯雎亦得謁雎請為君見於張君須賈曰吾馬
病車軸折非大車駟馬吾不出范雎曰願為君借大車
駟馬於主人翁范雎歸取大車駟馬為須賈御之入秦
相府府中望見有識者皆避匿須賈怪之至相舍門謂
須賈曰待我我為君先入通於相君須賈待門下持重
良久問門下曰范叔不出何也門下曰無范叔須賈曰
鄉者與我載而入者門下曰乃吾相張君也須賈大驚
自知見賣乃肉袒膝行因門下人謝罪於是范雎盛帷
帳侍者甚衆見之須賈頓首言死罪曰賈不意君能自
致於青雲之上賈不敢復讀天下之書不敢復與天下
之事賈有湯鑊之罪請自屛於胡貉之地唯君死生之
范雎曰汝罪有幾曰擢賈之髮以續賈之罪尚未足范
雎曰汝罪有三耳昔者楚昭王時而申包胥為楚郤吳
軍楚王封之以荆五千戸包胥辭不受為邱墓之寄於
荆也今睢之先人邱墓亦在魏公前以雎為有外心於
齊而惡雎於魏齊公之罪一也當魏齊辱我於厠中公
不止罪二也更醉而溺我公其何忍乎罪三也然公之
所以得無死者以綈袍戀戀有故人之意故釋公乃謝
罷入言之昭王罷歸須賈須賈辭於范雎大供具盡請
諸侯使與坐堂上食飲甚設而坐須賈於堂下置莝豆
其前令兩黥徒夾而馬食之數曰為我告魏王急持魏
齊頭來不然者我且屠大梁須賈歸以告魏齊魏齊恐
亡走趙匿平原君所范雎既相王稽謂范雎曰事有不
可知者三有不可奈何者亦三宫車一日晏駕是事之
不可知者一也君卒然捐館舍是事之不可知者二也
使臣卒然填溝壑是事之不可知者三也宫車一日晏
駕君雖恨於臣無可奈何君卒然捐館舍君雖恨於臣
亦無可奈何使臣卒然填溝壑君雖恨於臣亦無可奈
何范雎不懌乃入言於王曰非王稽之忠莫能納臣於
函谷關非大王之賢聖莫能貴臣今臣官至於相爵在
列侯王稽之官尚止於謁者非其内臣之意也昭王召
王稽拜為河東守三歲不上計又任鄭安平昭王以為
將軍范雎於是散家財物盡以報所嘗困戹者一飯之
德必償睚眦之怨必報范雎相秦二年秦昭王之四十
二年東伐韓少曲高平拔之秦昭王聞魏齊在平原君
所欲為范雎必報其仇乃佯為好書遺平原君曰寡人
聞君之高義願與君為布衣之友君幸過寡人寡人願
與君為十日之飲平原君畏秦且以為然而入秦見昭
王昭王與平原君飲數日昭王謂平原君曰昔周文王
得吕尚以為太公齊桓公得管夷吾以為仲父今范君
亦寡人之叔父也范君之仇在君之家願使人歸取其
頭來不然吾不出君於關平原君曰貴而為友者為賤
也富而為交者為貧也夫魏齊者勝之友也在固不出
也今又不在臣所昭王乃遺趙王書曰王之弟在秦范
君之仇魏齊在平原君之家王使人疾持其頭來不然
吾舉兵而伐趙又不出王之弟於關趙孝成王乃發卒
圍平原君家急魏齊夜亡出見趙相虞卿虞卿度趙王
終不可說乃解其相印與魏齊亡間行念諸侯莫可以
急扺者乃復走大梁欲因信陵君以走楚信陵君聞之
畏秦猶豫未肯見曰虞卿何如人也時侯嬴在旁曰人
固未易知知人亦未易也夫虞卿躡屩檐簦一見趙王
賜白璧一䨇黃金百鎰再見拜為上卿三見卒受相印
封萬戶侯當此之時天下爭知之夫魏齊窮困過虞卿
虞卿不敢重爵禄之尊解相印捐萬戶侯而間行急士
之窮而歸公子公子曰何如人人固不易知知人亦未
易也信陵君大慙駕如野迎之魏齊聞信陵君之初難
見之怒而自剄趙王聞之卒取其頭予秦秦昭王乃出
平原君歸趙昭王四十三年秦攻韓汾陘拔之因城河
上廣武後五年昭王用應侯謀縱反間賣趙趙以其故
令馬服子代廉頗將秦大破趙於長平遂圍邯鄲已而
與武安君白起有隙言而殺之任鄭安平使將擊趙鄭
安平為趙所困急以兵二萬人降趙應侯席藁請罪秦
之法任人而所任不善者各以其罪罪之於是應侯罪
當收三族秦昭王恐傷應侯之意乃下令國中有敢言
鄭安平事者以其罪罪之而加賜相國應侯食物日益
厚以順適其意後三歲王稽為河東守與諸侯通坐法
誅而應侯日益以不懌昭王臨朝歎息應侯進曰臣聞
主憂臣辱主辱臣死今大王中朝而憂臣敢請其罪昭
王曰吾聞楚之鐵劍利而倡優拙夫鐵劍利則士勇倡
優拙則思慮遠夫以遠思慮而御勇士吾恐楚之圖秦
也夫物不素具不可以應卒今武安君既死而鄭安平
等畔内無良將而外多敵國吾是以憂欲以激厲應侯
應侯懼不知所出蔡澤聞之往入秦也
蔡澤燕人也游學干諸侯小大甚衆不遇而從唐舉相
曰吾聞先生相李兌曰百日之内持國秉政有之乎曰
有之曰若臣者何如唐舉熟視而笑曰先生曷鼻巨肩
魋顔蹙齃膝攣吾聞聖人不相殆先生乎蔡澤知唐舉
戲之乃曰富貴吾所自有吾所不知者夀也願聞之唐
舉曰先生之夀從今以往者四十三歲蔡澤笑謝而去
謂其御者曰吾持梁刺齒肥躍馬疾驅懷黃金之印結
紫綬於要揖譲人主之前食肉富貴四十三年足矣去
之趙見逐入韓魏遇奪釡鬲於塗聞應侯任鄭安平王
稽皆負重罪於秦應侯内慙蔡澤乃西入秦將見昭王
使人宣言以感怒應侯曰燕客蔡澤天下雄俊弘辯智
士也彼一見秦王秦王必困君而奪君之位應侯聞曰
五帝三代之事百家之說吾既知之衆口之辭吾能摧
之是惡能困我而奪我位乎使人召蔡澤蔡澤入則揖
應侯應侯固不快及見之又倨應侯因譲之曰子常宣
言欲代我相秦寧有之乎對曰然應侯曰請聞其說蔡
澤曰吁君何見之晚也夫四時之序成功者去夫人生
百體堅彊手足便利耳目聰明而心聖智豈非士之願
與應侯曰然蔡澤曰質仁秉義行道施德得志於天下
天下懷樂敬愛而尊慕之皆願以為君王豈不辯智之
期與應侯曰然蔡澤復曰富貴顯榮成理萬物使各得
其所性命夀長終其天年而不夭傷天下繼其統守其
業傳之無窮名實純粹澤流千里世世稱之而無絶與
天地終始豈道德之符而聖人所謂吉祥善事者與應
侯曰然蔡澤曰若夫秦之商君楚之吴起越之大夫種
其卒然亦可願與應侯知蔡澤之欲困已以說復謬曰
何為不可夫公孫鞅之事孝公也極身無貳慮盡公而
不顧私設刀鋸以禁姦邪信賞罰以致治披腹心示情
素蒙怨咎欺舊友奪魏公子卬安秦社稷利百姓卒為
秦禽將破敵攘地千里吳起之事悼王也使私不得害
公讒不得蔽忠言不取苟合行不取苟容不為危易行
行義不辟難然為霸主彊國不辭禍凶大夫種之事越
王也王雖困辱悉忠而不解王雖絶亡盡能而弗離成
功而弗矜貴富不驕怠若此三子者固義之至也忠之
節也是故君子以義死難視死如歸生而辱不如死而
榮士固有殺身以成名唯義之所在雖死無所恨何為
不可哉蔡澤曰主聖臣賢天下之盛福也君明臣直國
之福也父慈子孝夫信妻貞家之福也故比干忠而不
能存殷子胥智而不能完吴申生孝而晉國亂是皆有
忠臣孝子而國家滅亂者何也無明君賢父以聽之故
天下以其君父為僇辱而憐其臣子今商君吳起大夫
種之為人臣是也其君非也故世稱三子致功而不見
德豈慕不遇世死乎夫待死而後可以立忠成名是微
子不足仁孔子不足聖管仲不足大也夫人之立功豈
不期於全耶身與名俱全者上也名可法而身死者其
次也名在僇辱而身全者下也於是應侯稱善蔡澤少
得間因曰夫商君吳起大夫種其為人臣盡忠致功則
可願矣閎夭事文王周公輔成王豈不亦忠聖乎以君
臣論之商君吴起大夫種其可願孰與閎夭周公哉應
侯曰商君吳起大夫種弗若也蔡澤曰然則君之主慈
仁任忠惇厚舊故其賢智與有道之士為膠漆義不倍
功臣孰與秦孝公楚悼王越王乎應侯曰未知何如也
蔡澤曰今主親忠臣不過秦孝公楚悼王越王君之設
智能為主安危修政治亂彊兵批患折難廣地殖榖富
國足家彊主尊社稷顯宗廟天下莫敢欺犯其主主之
威蓋震海内功彰萬里之外聲名光輝傳於千世君孰
與商君吴起大夫種應侯曰不若蔡澤曰今主之親忠
臣不忘舊故不若孝公悼王句踐而君之功績愛信親
幸又不若商君吳起大夫種然而君之禄位貴盛私家
之富過於三子而身不退者恐患之甚於三子竊為君
危之語曰日中則移月滿則虧物盛則衰天地之常數
也進退盈縮與時變化聖人之常道也故國有道則仕
國無道則隠聖人曰飛龍在天利見大人不義而富且
貴於我如浮雲今君之怨已讎而德已報意欲至矣而
無變計竊為君不取也且夫翠鵠犀象其處勢非不遠
死也而所以死者惑於餌也蘇秦智伯之智非不足以
辟辱遠死也而所以死者惑於貪利不止也是以聖人
制禮節欲取於民有度使之以時用之有度則志不溢
行不驕常與道俱而不失故天下承而不絶昔者齊桓
公九合諸侯一匡天下至於葵邱之會有驕矜之志畔
者九國吳王夫差兵無敵於天下勇彊以輕諸侯陵齊
晉故遂以殺身亡國夏育太史噭叱呼駭三軍然而身
死於庸夫此皆乘至盛而不返道理不居卑退處儉約
之患也夫商君為秦孝公明法令禁姦本尊爵必賞有
罪必罰平權衡正度量調輕重決裂阡陌以靜生民之
業而一其俗勸民耕農利土一室無二事力田稸積習
戰陣之事是以兵動而地廣兵休而國富故秦無敵於
天下立威諸侯成秦國之業功已成矣而遂以車裂楚
地方數千里持戟百萬白起率數萬之師以與楚戰一
戰舉鄢郢以燒夷陵再戰南并蜀漢又越韓魏而攻彊
趙北坑馬服誅屠四十餘萬之衆盡之于長平之平流
血成川沸聲若雷遂入圍邯鄲使秦有帝業楚趙天下
之彊國而秦之仇敵也自是之後楚趙皆懾伏不敢攻
秦者白起之勢也身所服者七十餘城功已成矣而遂
賜劍死於杜郵吳起為楚悼王立法卑減大臣之威重
罷無能廢無用損不急之官塞私門之請一楚國之俗
禁游客之民精耕戰之士南收揚越北并陳蔡破横散
從使馳說之士無所開其口禁朋黨以厲百姓定楚國
之政兵震天下威服諸侯功已成矣而卒枝解大夫種
為越王深謀遠計免會稽之危以亡為存因辱為榮墾
草入邑辟地殖榖率四方之士專上下之力輔句踐之
賢報夫差之讐卒擒勁吴令越成霸功已彰而信矣句
踐終負而殺之此四子者功成不去禍至於此此所謂
信而不能詘往而不能返者也范蠡知之超然辟世長
為陶朱公君獨不觀夫博者乎或欲大投或欲分功此
皆君之所明知也今君相秦計不下席謀不出廊廟坐
制諸侯利施三川以實宜陽決羊腸之險塞太行之道
又斬范中行之塗六國不得合從棧道千里通於蜀漢
使天下皆畏秦秦之欲得矣君之功極矣此亦秦之分
功之時也如是而不退則商君白公吳起大夫種是也
吾聞之鑒於水者見面之容鑒於人者知吉與凶書曰
成功之下不可久處四子之禍君何居焉君何不以此
時歸相印譲賢者而授之退而巖居川觀必有伯夷之
廉長為應侯世世稱孤而有許由延陵季子之譲喬松
之夀孰與以禍終哉即君何居焉忍不能自離疑不能
自決必有四子之禍矣易曰亢龍有悔此言上而不能
下信而不能詘往而不能自反者也願君孰計之應侯
曰善吾聞欲而不知止失其所以欲有而不知足失其
所以有先生幸教雎敬受命於是乃延入坐為上客後
數日入朝言於秦昭王曰客新有從山東來者曰蔡澤
其人辯士明於三王之事五伯之業世俗之變足以寄
秦國之政臣之見人甚衆莫及臣不如也臣敢以聞秦
昭王召見與語大說之拜為客卿應侯因謝病請歸相
印昭王強起應侯應侯遂稱病篤范雎免相昭王新說
蔡澤計畫遂拜為秦相東收周室蔡澤相秦數月人或
惡之懼誅乃謝病歸相印號為剛成君居秦十餘年事
昭王孝文王莊襄王卒事始皇帝為秦使於燕三年而
燕使太子丹入質於秦
通志卷九十三
