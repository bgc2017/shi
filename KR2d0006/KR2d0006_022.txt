通志卷十五下
宋右廸功郎鄭樵漁仲撰
後魏紀第十五下
孝文帝宣武帝孝明帝孝莊帝節閔帝
安定王孝武帝西魏文帝廢帝恭帝
東魏孝靜帝
高祖孝文皇帝諱宏獻文皇帝之太子也母曰李夫人
皇興元年八月戊申生於平城紫宫神光照室天地氛
氲和氣充塞帝潔白有異姿襁褓岐嶷長而弘裕仁孝
綽然有人君之表獻文尤愛異之三年六月辛未立為
皇太子五年受禪
延興元年秋八月丙午皇帝即位太華前殿改皇興五
年為延興丁未宋人來聘九月壬戍詔在位及民庶進
直言壬午青州高陽人封辯聚黨自號齊王州軍討平
之冬十月丁亥沃野統萬二鎮勅勒叛詔太尉隴西王
源賀追擊至枹罕滅之徙其遺逃於冀定相三州為營
戸十二月乙酉封駙馬都尉穆亮為趙郡王壬辰詔求
舜後獲東萊人媯苟之復其家畢世以彰盛德之不朽
復前濮陽王孔雀本封辛丑徙趙郡王穆亮為長樂王
癸卯日有蝕之
二年春正月大陽蠻酋桓誕率戸内屬拜征南將軍封
襄陽王曲赦京師及河西南至秦涇西至枹罕北至凉
州及諸鎮詔假員外散騎常侍邢祐使於宋二月丁巳
詔曰頃者淮徐未賓尼父廟隔非所致令祠典寢頓禮
章殄滅遂使女巫妖覡滛進非禮自今有祭孔廟制用
酒酺而已不聽婦女雜合以祈非望之福犯者以違制
論其公家有事自如常禮蠕蠕犯塞太上皇帝次於北
郊詔諸將討之虜遁走北部勑勒叛奔蠕蠕太上皇帝
追至石磧不及而還三月戊辰以散騎常侍駙馬都尉
萬安國為大司馬大將軍討安城王庚午親耕籍田連
川勑勒謀叛徙配青徐齊兖四州為戶夏四月庚子詔
工商雜伎盡聽赴農諸州課人益種菜果辛亥宋人來
聘癸酉詔沙門不得去寺行者以公文是月宋明帝殂
五月丁巳詔軍警給璽印𫝊符次給馬印六月安州遭
水雹詔丐租振恤丙申詔今年貢舉尤為猥濫自今所
遣皆可門盡州郡之高才極鄉閭之選戊午行幸隂山
秋七月壬寅詔州郡縣各遣二人才堪專對者赴九月
講武當親問風俗八月百濟遣使請兵伐高麗九月辛
巳車駕還宫戊申統萬鎮將河間王閭虎皮坐貪殘賜
死己酉詔以州鎮十一水旱丐其田租開倉振恤又詔
流迸之人皆令還本違者徙邊冬十月蠕蠕犯塞及五
原十一月太上皇帝親討之將度漠蠕蠕聞之北走數
千里丁亥封皇叔略為廣川王壬辰分遣使者廵省風
俗問民疾苦帝每月一朝崇光宫十二月庚戍詔曰頃
者以來官以勞升未久而代牧守無恤人之心競為聚
歛送故迎新相屬於路非所以固民志隆政道也自今
牧守温良仁儉克己奉公者可久於其任歲積有成遷
位一級其貪殘非道侵削黎庶者雖在官甫爾必加黜
罰著之令以為彛凖詔以代郡事同豐沛代人先配邊
戍者免是歲高麗地豆干庫莫奚高昌等國遣使朝貢
三年春正月庚辰詔員外散騎常侍崔演使於宋丁亥
改崇光宫為寕光宫二月戊午太上皇帝至自北討飲
至策勲告於宗廟甲戍詔縣令能静一縣劫盜者兼理
二縣即食其祿能静三縣者三年遷為郡守二千石能
静二郡上至三郡亦如之三年遷為刺史三月壬午詔
諸倉屯榖麥充積者出賜貧人夏四月戊申詔假司空
上黨王長孫觀等討吐谷渾拾寅壬子詔以孔子二十
八世孫魯郡孔乘為崇聖大夫給十戸以供灑埽六月
甲子詔曰往年縣召秀才二人問守宰善惡而賞者未
幾罪者衆多肆法傷生情所未忍諸為人所列者特原
其罪盡可代之秋七月詔河南六州人戸收絹一匹綿
一斤租三十石乙亥行幸隂山八月庚申帝從太上皇
帝幸河西拾寅謝罪請降許之九月辛巳車駕還宫乙
亥宋人來聘己亥詔曰今京師及天下囚未判在獄致
死無近親者給衣衾棺櫝葬之不得暴露辛丑詔遣十
使循行州郡檢括戶口冬十月太上皇帝將南討詔州
郡之人十丁取一充行戸租五十石以備軍糧十一月
戊寅詔以河南州郡牧守多不奉法致新邦百姓莫能
上達遣使者觀風察獄黜陟幽明搜揚振恤癸巳太上
皇帝南廵至懷州所過問民疾苦賜高年孝悌力田布
帛十二月癸卯朔日有蝕之庚戍詔關外苑囿聽民樵
採是歲高麗契丹庫莫奚悉萬斤等國並遣使朝貢州
鎮十一水旱丐民田租開倉振恤相州人饑死者二千
八百四十五人祅人劉舉自稱天子齊州刺史武昌王
平原捕斬之
四年春正月癸酉朔日有蝕之丁丑太尉隴西王源賀
以病辭位二月甲辰太上皇帝至自南廵辛未禁寒食
三月丁亥詔員外散騎常侍許赤虎使於宋夏四月丁
卯詔自今非謀反大逆干紀外奔罪止其身而已秋七
月己夘曲赦仇池八月戊申大閱於北郊九月以宋亂
故詔將軍元蘭等伐蜀漢冬十月庚子宋人來聘十一
月分遣侍臣循河南七州觀察風俗撫慰初附是歲粟
特勑勒吐谷渾高麗曹利闊悉契丹庫莫奚地豆干等
國並遣使朝貢州鎮十三大饑丐民田租開倉振之
五年春二月癸丑詔定考課明黜陟夏四月詔禁畜鷹
鷂開相告之制五月丙午詔員外散騎常侍許赤虎使
於宋丁未幸武州山辛酉幸車輪山六月庚午禁殺牛
馬壬申曲赦京師死罪遣備蠕蠕秋九月癸邜洛州人
賈伯奴稱恒農王豫州人田智度稱上洛王郡討平之
冬十月太上皇帝大閱於北郊十二月丙寅改封建昌
王長樂為安樂王己丑城陽王長夀薨庚寅宋人來聘
是歲高麗吐谷渾龜兹契丹庫莫奚地豆干蠕蠕等國
並遣使朝貢
承明元年春二月司空東郡王陸定國坐事免官爵為
兵夏五月冀州人宋伏龍聚衆自稱南平王郡縣捕斬
之六月甲子詔中外戒嚴分京師見兵為三等第一軍
出遣第一兵二等亦如之辛未太上皇帝崩壬申大赦
改元大司馬大將軍安城王萬安國坐法賜死戊寅以
征西大將軍安樂王長樂為太尉尚書左僕射南平公
目辰為司徒進封宜都王以南部尚書李訢為司空尊
皇太后為太皇太后臨朝稱制秋七月甲辰追尊皇妣
李貴人為思皇后濮陽王孔雀有罪賜死八月甲子詔
羣公卿士有便民益國者具狀以聞甲戍以長安二蠶
多死丐民歲賦之半九月丁亥曲赦京師冬十月丁巳
起七寶永安行殿乙丑進假東陽王丕爵為王己未詔
羣官卿士下及吏民各聽上書直言極諫勿有所隐諸
有益政利民可以正風俗者有司以聞辛未幸建明佛
寺大宥罪人進濟南公羅拔為王是歲蠕蠕高麗庫莫
奚波斯契丹宕昌悉萬斤等國並遣使朝貢
太和元年春正月乙酉改元辛亥起太和安昌二殿己
酉秦州略陽人王元夀聚衆自號衝天王雲中饑開倉
振恤二月辛未秦益二州刺史武都公尉洛侯討破王
元夀三月庚子以雍州刺史東陽王丕為司徒丙午詔
曰去年牛疫死傷大半今東作既興人湏肄業其勑在
所督課田農有牛者加勤於常歲無牛者倍庸於餘年
一夫制田四十畆中男二十畆無令民有餘力地有遺
利夏四月樂安王良薨詔復前東郡王陸定國官爵五
月車駕祈雨於武州山俄而澍雨大洽秋七月壬辰京
兆王子推薨庚子定三等死刑己酉起朱明思賢門是
月宋人弑其主昱八月壬子大赦丙子詔曰工商皂隸
各有厥分而有司縱濫或染清流自今戸内有工役者
唯止本部丞已下凖次而授若階籍元勲以勞定國者
不從此制戊寅宋人來聘九月乙酉詔羣臣定律令於
大華殿庚子起永樂遊觀殿於北苑穿神泉池冬十月
辛亥朔日有蝕之癸酉宴京邑耆老年七十以上於太
華殿賜以衣服詔七十以上一子不從役宋假蘆戍主
楊文度遣弟鼠襲䧟仇池十一月丁亥懷州人伊祈苟
自稱堯後應王聚衆於重山洛州刺史馮熙討平之閏
月庚午詔員外散騎常侍李長仁使於宋十二月壬寅
征西將軍皮喜攻䧟葭蘆斬楊文度𫝊首京師丁未州
郡八水旱蝗人饑詔開倉□恤是歲高麗契丹庫莫奚
蠕蠕車多羅西天竺舍衛疊伏羅栗楊婆員闊等國並
遣使朝貢
二年春正月丁巳封昌黎王馮熙第二子始興為北平
王二月丁亥行幸代之湯泉所過問民疾苦以宫女賜
貧民無妻者癸邜車駕還宫乙酉晦日有蝕之三月丙
子以河南公梁彌機為宕昌王夏四月己丑宋人來聘
京師旱甲辰祈天災於北苑親自禮焉減膳避正殿丙
午澍雨大洽曲赦京師五月詔曰廼者人漸奢尚婚葬
越軌又皇族貴戚及士庶之家不惟氏族高下與非類
婚偶先帝親發明詔為之科禁而百姓習常仍不肅改
朕念憲章舊典永為定凖犯者以違制論六月庚子皇
叔若薨秋八月分遣使者考察守宰問民疾苦丙戍詔
罷諸州禽獸之貢九月乙巳朔日有蝕之丙辰曲赦京
師冬十月壬辰詔員外散騎常侍鄭羲使於宋十二月
癸巳誅南郡王李惠是歲龜兹國獻名駞龍馬珍寳甚
衆吐谷渾蠕蠕勿吉等國並遣使朝貢州鎮二十餘水
旱民饑詔開倉振恤
三年春正月癸丑巛德六合殿成庚申詔罷行察官二
月辛巳帝太皇太后幸代郡湯泉問民疾苦鰥寡貧者
妻以宫女己亥還宫三月癸邜朔日有蝕之甲辰曲赦
京師夏四月壬申宋人來聘癸未樂良王樂平薨甲午
宋順帝禪位于齊庚子進淮陽公尉元爵為王宜都王
目辰有罪賜死五月丁巳帝祈雨於北苑開陽門是日
澍雨大洽六月辛未以雍州民饑開倉振恤起文石室
靈泉殿於方山秋七月壬寅詔免宫人年老及病者八
月壬申詔羣臣進直言乙亥幸方山起思遠佛寺丁丑
還宫九月壬子以司徒東陽王丕為太尉趙郡公陳建
為司徒進爵魏郡王河南公苟頽為司空進爵河東王
進太原公王叡中山王隴東公張祐新平王乙未定州
刺史安樂王長樂有罪賜死庚申隴西王源賀薨冬十
月己巳朔大赦十一月癸邜賜京師貧窮高年疾患不
能自存衣服布帛各有差癸丑進假梁郡公元嘉爵為
假王督二將出淮隂隴西公元琛三將出廣陵河東公
薛豹子三將出廣固至夀春是歲吐谷渾高麗蠕蠕地
豆干契丹庫莫奚龜兹粟特州逸河龔疊伏羅負闊悉
萬斤等國各遣使朝貢
四年春正月癸卯乾象六合殿成乙卯廣川王略薨丁
巳罷畜鷹鷂之所以其地為報德佛寺戊午襄城王韓
頽有罪削爵徙邊二月癸巳以旱故詔天下祀山川羣
神及能興雲雨者修飾祠堂薦以牲璧民有疾苦所在
存問夏四月乙邜幸廷尉籍坊二獄引見諸囚詔隨輕
重決遣以赴耕耘甲申賜天下貧民一戶之内無雜財
榖帛者禀一年六月丁卯以澍雨大洽曲赦京師秋七
月辛亥行幸太山詔會京師耆老賜錦綵衣服几杖稻
米蜜麵復家人不徭役閏月丁亥幸虎圈親錄囚徒輕
者皆免之壬辰頓邱王李鍾葵有罪賜死八月乙酉詔
諸州置冰室九月乙亥思義殿成壬午東明觀成戊子
詔曰隆寒雪降可遣侍臣詣廷尉獄及囚所察饑寒者
給以衣食桎梏者代以輕鎻是歲郡鎮十八水旱民饑
詔開倉振恤蠕蠕悉萬斤等國並遣使朝貢
五年春正月己邜南廵丁亥至中山親見高年問民疾
苦二月辛邜朔大赦賜孝悌力田孤貧不能自存者榖
帛各有差免宫人之老者還其親丁酉至信都存問如
中山己酉講武于唐水之陽庚戍車駕還宫沙門法秀
謀反伏誅假梁郡王嘉大破齊俘獲三萬餘口送京師
三月辛酉朔幸肆州癸亥講武于雲水之陽所經考察
守宰黜陟之己巳車駕還宫詔曰法秀妖詐亂常妄說
符瑞蘭臺御史張求等一百餘人招結奴隸謀為大逆
有司科以族誅誠合刑憲但矜愚重命猶所不忍其五
族者降止同祖三族止一門門誅止身夏四月己亥行
幸方山建永固石室於山立碑焉銘太皇太后終制于
金冊又起鑒元殿甲寅以旱故詔所在掩骸骨祈禱神
祇任城王雲薨五月庚申以農月時要詔天下勿使有
留獄六月甲辰中山王叡薨戊午封皇叔簡為齊郡王
猛為安豐王秋七月庚申朔日有蝕之甲子齊人來聘
九月庚午閱武於南郊大饗羣臣齊使車僧朗以班在
宋使殷靈誕後辭不就席宋降人解奉君刃僧朗於會
中詔誅奉君等乙亥封昌黎王馮熙世子誕為南平王
冬十二月癸巳州鎮十二饑詔開倉振恤是歲鄧至蠕
蠕等國並遣使朝貢
六年春正月甲戍大赦辛邜詔以靈邱郡土既褊塉又
諸州路衝復其民租十五年癸巳白蘭王吐谷渾翼世
以誣罔伏誅乙未詔曰蕭道成逆亂江淮戎旗頻舉七
州之民既有征運之勞深乖輕徭之義其復常調三年
癸丑賜王公以下清勤著稱者榖帛有差三月庚辰幸
虎圈詔曰虎狼猛暴食肉殘生從今勿復捕貢辛巳幸
武州山石窟寺賜貧老衣服是月齊高帝殂夏四月甲
辰賜畿内鰥寡孤獨不能自存者粟帛各有差秋七月
發州郡丁萬人修靈邱道八月癸未朔分遣大使廵行
天下遭水之處丐其租賦貧儉不自存者賜以粟帛庚
子罷山澤禁九月辛酉以氐楊後起為武都王是歲地
豆干吐谷渾等國並遣使朝貢
七年春正月庚申詔曰朕每思知百姓疾苦以增修寬
政故具問守宰苛虐之狀於州郡使者今秀孝計掾對
多不實甚乖朕虛求之意宜案以大辟明罔上必誅然
情猶未忍可恕罪聽歸申布天下使知後犯無恕丁邜
詔青齊兖東徐四州戸運倉粟二十萬石送瑕邱琅邪
復租算一年三月甲戍以冀定二州饑詔郡國為粥於
路以食之又弛關津之禁夏四月庚子幸崞山賜所過
鰥寡不能自存者衣服粟帛壬寅車駕還宫閏月癸丑
皇子生大赦六月定州上言為粥所活九十四萬七千
餘口秋七月甲申詔假員外散騎常侍李彪使於齊改
封濟南王羅拔為趙郡王九月壬寅詔求讜言冀州上
言為粥所活七十五萬一千七百餘口冬十月戊午皇
信堂成十一月辛丑齊人來聘十二月乙巳朔日有蝕
之癸丑詔曰夏殷不嫌一族之婚周世始絶同姓之娶
斯皆教随時設政因事改者也皇運初基日不暇給古
風遺樸未遑釐改自今悉禁絶之有犯者以不道論庚
午開林慮山禁與民共之州鎮十三饑詔開倉振恤
八年春正月詔隴西公琛尚書陸叡為東西二道大使
褒善罰惡夏五月己邜詔振賜河南七州戍兵甲申詔
員外散騎常侍李彪使於齊六月丁卯詔曰置官班祿
行之尚矣自中原喪亂兹制中絶先朝因循未遑釐改
朕顧憲章舊典始班俸祿罷諸商人以簡人事乃增調
三匹榖二斛九斗以為官司之禄均豫調為二匹之賦
即兼商用雖有一時之煩終克永逸之益禄行之後贓
滿一匹者死變法改度宜為更始其大赦天下與之惟
新戊辰武州水壊民居秋八月甲辰詔以班制俸祿更
興刑書寬猛未允人或異議制百辟卿士工商吏人各
上便宜勿有所隐九月甲午齊人來聘戊戍詔俸制十
月為首每季一請於是内外百官受祿有差冬十一月
乙未詔員外散騎常侍李彪使於齊十二月州鎮十五
水旱民饑詔使者開倉振恤是歲蠕蠕高麗等國各遣
使朝貢
九年春正月戊寅詔禁圖䜟祕緯及名孔子閉房記留
者以大辟論又諸巫覡假稱神鬼妄說吉凶及委巷諸
非墳典所載者嚴加禁斷癸未大饗羣臣於大華殿班
賜皇誥二月己亥制皇子封王者皇孫皇曾孫紹封者
皇女封者歲禄各有差封廣陽王建第二子嘉為廣陽
王己巳詔百辟卿士工商吏民各上書極諫靡有所隐
三月丙申封皇弟禧為咸陽王幹為河南王羽為廣陵
王雍為穎川王勰為始平王詳為北海王夏五月齊人
來聘秋七月丙午朔新作諸門癸未遣使拜宕昌王梁
彌機兄子彌承為宕昌王八月庚申詔曰數州災水饑
饉荐臻致有賣鬻男女者天譴在予一人百姓横罹艱
毒今自太和六年已來買定冀幽相四州饑民良口者
盡還所親雖聘為妻妾遇之非理情不樂者亦離之冬
十月丁未詔使者循行州郡與牧守均給天下之田還
受以生死為斷勸課農桑興富民之本辛酉司徒魏郡
王陳建薨詔員外散騎常侍李彪使於齊十二月乙邜
以侍中淮南王他為司徒是歲京師及州鎮十三水旱
傷稼宕昌高麗吐谷渾等國並遣使朝貢
十年春正月癸亥朔帝始服衮冕朝饗萬國二月甲戍
初立黨里鄰三長定民戶籍三月庚戍齊人來聘夏四
月辛酉朔始制五等公服甲子帝初法服御輦祝西郊
六月己邜名皇子曰恂大赦秋八月乙亥給尚書五等
品爵已上朱衣玉珮大小組綬九月辛邜詔起明堂辟
雍冬十月癸酉有司議依故事配始祖於南郊十一月
議定州郡縣官依口給俸十二月乙酉汝南穎川饑詔
丐民田租開倉振恤是歲蠕蠕高麗吐谷渾勿吉等國
並遣使朝貢
十一年春正月丁亥朔詔定樂章非雅者除之二月甲
子肆州之鴈門及代郡民饑詔開倉振恤夏五月癸巳
南平王渾薨甲午詔復七廟子孫及外戚緦服已上賦
役無所與六月辛巳秦州民饑詔開倉振恤秋七月己
丑詔今年榖不登聽民出關就食遣使者造籍分遣去
留所在開倉振恤八月壬申蠕蠕犯塞遣平原王陸叡
討之庚辰大議北伐辛巳罷山北苑以其地賜貧民冬
十月辛未詔罷起部無益之作出宫人不執機杼者甲
戍詔曰鄉飲之禮廢則長幼之序亂孟冬十月人閑歲
隙宜於此時導以德義可下諸州黨里之内推賢而長
者教其里人父慈子孝兄友弟順夫和妻柔不率長教
者具以名聞十一月丁未詔罷尚方錦繡綾羅之工百
姓欲造任之無禁其御府衣服金銀珠玉綾紬錦太官
雜器太僕乘具内庫弓矢出其大半班賚百官及京師
民庶下至工商皂隸逮於六鎮戍士各有差戊申詔今
寒氣勁切杖箠難任自今月至來年孟夏不聽拷問罪
人又歲饑輕囚宜速決了無令薄罪久留獄犴十二月
詔祕書丞李彪著作郎崔光改析國記依紀𫝊體是歲
大饑詔所在開倉振恤吐谷渾高麗悉萬斤等國並遣
使朝貢
十二年春正月辛巳朔初建五牛旌旗乙未詔鎮戍流
徙之人年滿七十孤單窮獨無成人子孫旁無朞親者
具狀以聞二月辛亥朔日有蝕之三月丁亥中散梁衆
保等謀反伏誅夏四月甲子大赦己巳齊將陳顯達攻
䧟澧陽長樂王穆亮率騎討之五月丁酉詔六鎮雲中
河西及關内郡各修水田通渠溉灌壬寅增置彛器於
太廟秋九月甲午詔曰日蝕脩德月蝕修刑廼者癸巳
夜月蝕盡公卿已下宜慎刑罰以答天意丁酉起宣文
堂經武殿癸邜淮南王他薨冬閏十月甲子帝觀築圜
丘于南郊十一月雍豫二州民饑詔開倉振恤梁州刺
史臨淮王提坐貪縱配北鎮是歲高麗宕昌吐谷渾勿
吉武興等國並遣使朝貢
十三年春正月辛亥祀圜丘初備大駕乙丑兖州人王
伯恭聚衆勞山自稱齊王東萊鎮將孔伯孫討斬之戊
辰齊人寇邊淮南太守王僧雋擊走之二月庚子引羣
臣訪政道得失損益之宜三月夏州刺史章武王彬以
貪財削封夏四月丁丑詔曰升樓散物以賚百姓至使
人馬騰踐多有毁傷今可斷之以本所費之物賜窮老
貧獨者州鎮十五大饑詔所在開倉振恤五月庚戍祀
方澤六月汝隂王天賜南安王禎並坐贓賄免為庶人
秋七月立孔子廟於京師八月乙亥詔兼員外散騎常
侍邢産使於齊九月出宫人賜北鎮人貧鰥寡者冬十
月己未安豐王猛薨十二月丙子司空河東王苟頽薨
甲午齊人來聘己亥以尚書令尉元為司徒左僕射穆
亮為司空是歲高麗吐谷渾隂平中赤武興宕昌等國
各遣使朝貢
十四年春己巳朔日有蝕之三月戊寅初制定起居注
制詔遣侍臣廵行州郡問民疾苦夏四月地豆干頻犯
塞甲戍征西大將軍陽平王熙擊走之甲午詔兼員外
散騎常侍邢産使於齊五月己酉庫莫奚犯塞安州都
將樓龍兒擊走之沙門司馬御惠自言聖王謀破平原
郡禽獲伏誅秋七月甲辰詔罷都牧雜制八月詔議國
之行次九月癸丑太后馮氏崩詔聽藩鎮曾經内侍者
前後奔赴冬十月戊辰詔將親侍龍輿奉訣陵隧諸常
從之具悉可停之其武衛之官防侍如法癸酉葬文明
太皇太后於永固陵甲戍車駕謁永固陵羣臣固請公
除帝不許己邜車駕謁永固陵庚辰帝居廬引見羣寮
於太和殿太尉東陽王丕等據權制固請帝引古禮往
復羣臣乃止京兆王太興有罪免官削爵詔曰公卿屢
依金冊遺旨中代權制或請過葬即吉朕思遵遠古終
三年之制依禮既虞卒哭此月二十一日授服以葛易
麻既以衰服在上公卿不得獨釋於下故於朕之授服
變從練禮已下復為節降斟酌古今以制厥衷且取遺
旨速除之一端粗申臣子罔極之巨痛癸未詔曰朕遠
遵古式欲終三年之禮百辟羣臣據金冊顧命將奪朕
心從先朝之制朕仰惟金冊俯自推省取諸二衷不許
衆議以衰服過期終四節之慕又奉遵聖訓聿修誥旨
不敢暗默自居以曠機政庶不愆遺令之意差展哀慕
之情並下州鎮長至三元絶告慶之禮甲申車駕謁永
固陵十一月甲寅詔内外職人先朝班次及諸方雜客
冬至之日盡聽入臨三品以下衰服者至夕復臨其餘
唯旦臨而已其拜哭之節一依别儀丁巳齊人來聘十
二月壬午詔依凖邱井之式遣使與州郡宣行條制隐
口漏丁即聽附實若朋附豪勢陵抑孤獨罪有常刑是
歲吐谷渾宕昌武興隂平高麗等國並遣使朝貢
十五年春正月丁巳帝始聽政於皇信東室初分置左
右史官癸亥晦日有蝕之二月己丑齊人來聘三月甲
辰車駕謁永固陵夏四月癸亥帝始進蔬食乙丑謁永
固陵自正月不雨至于癸酉有司奏祈百神詔曰何宜
四氣未周便行禮事唯當考躬責己以待天譴甲戍詔
員外散騎常侍李彪使於齊己邜經始明堂改營太廟
五月己亥議改律令於東明觀折疑獄乙邜枹罕鎮將
長孫百年攻吐谷渾所置洮陽泥和二戍尅之俘獲三
萬餘人詔悉免歸丙辰詔造五輅六月丁未濟隂王鬱
以貪殘賜死秋七月乙丑謁永固陵規建夀陵己邜詔
議祖宗以道武皇帝為太祖乙酉車駕廵省京邑聽訟
而還八月壬辰議養老又議肆類上帝禋于六宗禮帝
親臨決詔郡國有時物可以薦宗廟者貢之戊戍移道
壇於桑乾之隂改曰崇虛寺己亥詔諸州舉秀才先盡
才學乙巳親定禘祫禮丁巳議律令事仍省雜祀九月
辛巳齊人來聘冬十月庚寅車駕謁永固陵是月明堂
太廟成十一月丁邜遷七廟神主於新廟乙亥大定官
品戊寅考諸牧守詔假通直散騎常侍李彪聘於齊丙
戍初罷小歲賀丁亥詔二千石考上上者假四品將軍
賜乘黃馬一匹上中者五品將軍上下者衣一襲十二
月壬辰遷社於内城之西癸巳班賜刺史已下衣冠以
安定王休為太傅齊郡王簡為太保帝為高麗王璉舉
哀於城東行宫己酉車駕迎春於東郊辛亥詔簡選樂
官是歲吐谷渾悉萬斤高麗鄧至宕昌等國並遣使朝
貢
十六年春正月戊午朔朝饗羣臣於太華殿帝始為王
公興縣而不樂己未宗祀顯祖獻文皇帝於明堂以配
上帝遂升臺以觀雲物降居青陽左个布政事每朔依
以為常辛酉始以太祖配南郊壬戍詔定行次以水承
金甲子詔罷祖祼乙丑制諸遠屬非太祖子孫及異姓
為王者皆降為公公為侯侯為伯子男仍舊皆除將軍
之號戊辰帝臨思義殿策問秀孝丙子始以孟月祭廟
二月戊子帝移御永樂宫庚寅壊太華殿經始太極殿
辛邜罷寒食享壬辰幸北部曹歴觀諸省廵省京邑聽
理冤訟甲午車駕初朝日于東郊遂以為常丁酉詔祀
唐堯於平陽虞舜於廣寗夏禹於安邑周文於洛陽丁
未改諡宣尼曰文聖尼父告諡孔廟三月丁邜廵省京
邑癸酉省西郊郊天雜事乙亥車駕初迎氣於南郊自
此為常辛巳以高麗王璉孫雲為其國王齊人來聘夏
四月丁亥朔頒新律令大赦甲寅幸皇宗學親問博士
經義五月癸未詔羣臣於皇信堂更定律條流徒限制
帝親臨決之秋七月壬戍詔曰自今選舉每以季月本
曹與吏部銓簡甲戍詔兼員外散騎常侍宋弁使於齊
八月庚寅車駕初祀夕月於西郊遂以為常乙未詔陽
平王賾左僕射陸叡督十二將北討蠕蠕丙午宕昌王
梁彌承來朝司馬尉元以老遜位己酉以尉元為三老
游明根為五更又養國老庶老將行大射之禮雨不克
成癸丑詔曰國家雖宗文以懷九服修武以寕八荒然
於習武之方猶為未盡將於馬射之前先行講武之式
可勑有司豫修場埒其列陣之儀五戎之數别俟後勑
九月甲寅朔大序昭穆於明堂祀文明太皇太后於元
堂辛未帝以文明太皇太后再周忌日哭於陵左絶膳
三日哭不輟聲辛巳武興王楊集始來朝冬十月己亥
以太傅安定王休為大司馬特進馮誕為司徒甲辰詔
以功臣配饗太廟庚戍太極殿成饗羣臣十一月乙邜
依古六寢權制三室以安昌殿為内寢皇信堂為中寢
四下為外寢十二月賜京邑老人鳩杖齊人來聘是歲
高麗鄧至契丹及吐谷渾等國並遣使朝貢
十七年春正月壬子朔饗百寮於太極殿乙丑詔大賜
諸蕃君長車旗衣馬錦綵繒纊多者一千少者三百各
以命數為差詔兼員外散騎常侍邢巒使於齊丙子以
吐谷渾伏連籌為其國王庚辰蠲大司馬安定王休太
保齊郡王簡朔望之朝二月乙酉詔賜議律令之官各
有差己酉車駕始籍田於都南三月戊辰改作後宫夏
四月戊戍立皇后馮氏是月齊直閤將軍蠻酋田益宗
率部落内屬五月壬戍宴四廟子孫於宣文堂帝親與
之齒行家人禮甲子帝臨朝堂引見公卿以下決疑政
錄囚徒丁丑以旱徹膳㐮陽蠻酋雷婆思等率其部内
徙居於太和川六月庚辰朔日有蝕之丙戍帝將南伐
詔造河橋乙未講武乙巳詔曰比百秩雖陳事典未叙
自八元樹位躬加省覧作職員令二十一卷事廹戎期
未善周悉湏待軍廻便論所闕權可付外施行立皇子
恂為皇太子秋七月癸丑以皇太子立詔賜人為父後
者爵一級為公士曾為吏屬者爵二級為上造鰥寡孤
獨不能自存者人粟五斛戊午中外戒嚴是月齊武帝
殂八月乙酉三老山陽郡公尉元薨丙戍車駕類於上
帝遂臨尉元喪丁亥帝辭永固陵己丑發京師南伐步
騎三十餘萬太尉丕奏請以宫人從詔以臨戎不語内
事不許壬寅車駕至肆州民年七十以上賜爵一級路
見眇跛停駕親問賜衣食復終身戊申幸并州親見高
年問民疾苦九月壬子詔兼員外散騎常侍高聰聘於
齊丁巳詔車駕所經傷人秋稼者畆給五斛戊辰濟河
詔洛懷并肆所過四州賜高年爵恤鰥寡孤獨各有差
孝悌廉義文武應求者皆以名聞又詔厮養戶不得與
庶士婚有文武之才積勞應進者同庶族例聽之庚午
幸洛陽周廵故宫基跡帝顧謂侍臣曰晉德不修荒毁
至此遂詠黍離詩為之流涕壬申觀河橋幸太學觀石
經丙子六軍發軫丁丑帝戎服執鞭御馬而出羣臣稽
顙於馬前請停南伐帝乃止仍議遷都計冬十月戊寅
朔幸金墉城詔徵司空穆亮與尚書李冲將作大匠董
爵經始洛京己邜幸河南城乙酉幸豫州癸巳次於石
濟乙未解嚴設壇於滑臺宫詔京師及諸州從戎者賜
爵一級應募者加二級主將加三級癸邜幸鄴城乙巳
詔安定王休率從官迎家口於代車駕送於漳水上初
帝之南伐起宫殿於鄴西十一月癸亥宫成徙御焉十
二月戊寅廵省六軍乙未詔隐恤軍士死亡疾病務令
優給是歲勿吉吐谷渾宕昌隂平契丹庫莫奚高麗鄧
至等國並遣使朝貢
十八年春正月丁未朔朝羣臣於鄴宫澄鸞殿癸亥南
廵詔相兖豫三州賜高年爵恤鰥寡孤老各有差孝悌
廉義文武應求者皆以名聞戊辰經殷比干墓祭以太
牢乙亥幸洛陽西宫二月己丑行幸河隂規建方澤之
所丙申徙封河南王幹為趙郡王穎川王雍為高陽王
壬寅北廵癸夘齊人來聘甲辰詔諭天下以遷都意閏
月癸亥次勾注陘南皇太子朝于蒲地壬申至平城宫
癸酉臨朝堂部分遷留甲戍謁永固陵三月庚辰罷西
郊祭天壬辰帝臨太極殿諭在代羣臣遷移之略夏五
月甲戍朔日有蝕之乙亥詔罷五月五日七月七日饗
六月己巳詔兼員外散騎常侍盧昶使於齊秋七月乙
亥以宋王劉昶為大將軍壬辰北廵戊戍謁金陵辛丑
幸朔州是月齊蕭鸞弑其主昭業八月癸亥皇太子朝
於行宫甲辰行幸隂山觀雲川丁未幸閱武臺臨觀講
武因幸懷朔武川撫冥柔元等四鎮乙丑南還所過皆
親見高年問民疾苦貧窘孤老者賜以粟帛丙寅詔六
鎮及禦夷城人年老孤貧廢疾者賜粟宥罪各有差戊
辰車駕次旋鴻池庚午謁永固陵辛未還平城宫九月
壬申朔詔曰三載考績自古通經三考黜陟以彰能否
朕今三載一考考即黜陟欲令愚滯無妨於賢者才能
不擁於下位各令當曹考其優劣為三等六品已下尚
書重問五品已上朕將親與公卿論其善惡上上者遷
之下下者黜之中中者守其本任壬午帝臨朝堂親加
黜陟壬辰隂平王陽炅來朝冬十月甲辰以太尉東陽
王丕為太傅戊申親告太廟奉迎神主辛亥車駕發平
城宫壬戍次於中山之唐湖乙丑分遣侍臣廵問疾苦
己巳幸信都庚午詔曰比聞緣邊之蠻多有竊掠致有
父子乖離室家分絶可詔荆郢東荆三州勒諸蠻人勿
有侵暴是月齊蕭鸞弑其主昭文而自立十一月辛未
朔詔冀定二州賜高年爵恤鰥寡孤老各有差孝義廉
貞文武應求者具以名聞丁丑幸鄴甲申經比干墓親
為弔文樹碑刊之己丑車駕至洛陽十二月辛丑朔分
命諸將南征壬寅革衣服之制癸邜詔中外戒嚴戊申
復代遷戶租賦三歲己酉詔王公侯伯子男開國食邑
者王食半公三分食一侯伯四分食一子男五分食一
辛亥車駕南伐丁邜詔郢豫二州賜高年爵恤孤寡鰥
老各有差緣路之丁復田租一歲孝悌廉貞文武應求
者具以名聞戊辰車駕至懸瓠己巳詔夀陽鍾離馬頭
之師所獲男女口皆放還南是歲高麗國遣使朝貢
十九年春正月辛未朔朝饗羣臣於懸瓠癸酉詔禁淮
北人不得侵掠犯者以大辟論壬午講武於汝水西大
賚六軍平南將軍王肅左將軍元麗並大破齊軍己亥
車駕濟淮二月甲辰幸八公山路中雨甚詔去盖見軍
士病者親隐恤之戊申車駕廵淮南東人皆安堵租運
屬路丙辰幸鍾離戊午軍士禽齊人三千帝曰在君為
君其人何罪於是免歸辛酉發鍾離將臨江水司徒馮
誕薨壬戍詔班師丁邜遣使臨江數齊主罪惡三月戊
子太師馮熙薨夏四月丁未曲赦徐豫二州其運轉之
士復租三年辛亥詔賜高年爵恤孤寡老疾各有差德
著邱園者具以名聞齊人降者給復十五年癸丑幸小
沛使以太牢祭漢高祖廟己未幸瑕邱使以太牢祠岱
嶽詔宿衛武官增位一級庚申幸魯城親祠孔子廟辛
酉詔拜孔氏四人顔氏二人為官詔兖州刺史舉部内
士人堪軍國及守宰政績者具以名聞詔賜兖州人爵
及粟帛如徐州又詔選諸孔宗子一人封崇聖侯邑一
百戸以奉孔子祀命兖州為孔子起園栢修飾墳壠更
建碑銘襃揚聖德戊辰行幸碻磝太和廟成五月己巳
城陽王鸞赭陽失利降為定㐮縣王廣川王諧薨庚午
遷文成皇后馮氏神主於太和廟甲戍行幸滑臺丙子
次於石濟庚辰皇太子朝於平桃城癸未車駕至自南
伐甲申減閒官禄以禆軍國之用乙酉行飲至禮班賜
各有差甲午皇太子冠於廟六月己亥詔不得以北俗
之語言於朝廷違者免所居官辛丑詔復軍士從駕渡
淮者租賦三年癸邜詔皇太子赴平城宫壬子詔濟州
東郡滎陽及河南諸縣車駕所經者賜高年爵恤孤寡
老疾各有差孝悌廉義文武應求者具以名聞癸丑求
天下遺書祕閤所無有禆時用者加以厚賞乙邜曲赦
梁州復民田租三歲丙辰詔遷洛人死葬河南不得還
北於是代人南遷者悉為河南洛陽人戊午詔改長尺
大㪷依周禮制度班之天下秋八月幸西宫路見壊塚
露棺駐輦埋之乙巳詔選天下勇士十五萬人為羽林
虎賁以充宿衛丁巳詔諸從兵從征被傷者皆聽還本
金墉宫成甲子引羣臣歴宴殿堂九月六宫及文武盡
遷洛陽丙戍行幸鄴丁亥詔諸墓舊銘記見存昭然為
時人所知者三公及位從公者去墓三十步尚書令僕
九列十五步黃門五校十步各不聽墾殖遣黃門郎以
太牢祭比干墓乙未車駕還宫冬十月甲辰曲赦相州
賜高年爵恤孤老痼疾各有差丙辰車駕至自鄴辛酉
詔州郡舉士壬戌詔諸州牧考屬官為三年之科以聞
將加親覽以定升降詔徐兖光南青荆洛六州嚴纂戎
備應湏赴集十一月行幸委粟山議定圜丘甲申祀圜
丘丙戍大赦十二月乙未朔引見羣臣光極堂宣下品
令為大選之始辛酉以咸陽王禧為長兼太尉復前安
南王禎本爵甲子引見羣臣光極堂班賜冠服是歲高
麗鄧至吐谷渾等國各遣使朝貢
二十年春正月丁邜詔改姓元氏壬辰封始平王勰為
彭城王復封定㐮王鸞為城陽王二月辛丑幸華林聽
訟於都亭壬寅詔自非金革皆聽終三年喪丙午詔畿
内七十已上暮春赴京師將行養老禮庚戍幸華林聽
訟於都亭癸丑詔介山之邑聽為寒食自無禁斷三月
丙寅宴羣臣及國老庶老於華林園詔國老黃耇以上
假中散大夫郡守老至年以上假給事中縣令庶老直假
郡縣各賜鳩杖衣裳丁丑詔諸州中正各舉其鄉人望
年五十已上守素衡門者授以令長夏五月丙子詔敦
勸農功令畿内嚴加課督惰業者申以楚撻力田者具
以名聞丙戍初營方澤於河隂遣使以太牢祭漢光武
及明章三帝陵又詔漢魏晉諸帝陵各禁方百步不得
樵蘇踐藉丁亥祀方澤秋七月廢皇后馮氏戊寅帝以
久旱咸秩羣神自癸未不食至於乙酉是夜澍雨大洽
八月壬辰朔幸華林園親錄囚徒減降本罪二等決遣
之丁巳南安王禎薨幸華林園聽訟九月戊辰車駕閱
武于小平津癸酉還宫丁亥將通洛水入榖帝親臨觀
庚寅晦日有蝕之冬十月戊戍以代遷之士皆為羽林
虎賁司州之人十二夫調一吏為四年更卒歲開番假
以供公私力役己酉曲赦京師十一月乙酉復封前汝
隂王天賜孫景和為汝隂王前京兆王大興為西河王
十二月甲子以西北州郡旱儉遣侍臣廵察開倉振恤
乙丑開鹽池禁丙寅廢皇太子恂為庶人戊辰置常平
倉樂陵王思譽知恒州刺史穆泰謀反不告削爵為庶
人
二十一年春正月丙申立皇子恪為皇太子賜天下為
父後者爵一級己亥遣侍臣廵方省察問民疾苦黜陟
守宰乙巳北廵二月壬戍次於太原親見高年問所不
便乙丑詔并州士人年六十以上假以郡守先是定州
人王金鉤訛言自稱應王丙寅州郡捕斬之癸酉車駕
至平城甲戌謁永固陵乙未南廵甲寅詔汾州睗高年
爵各有差丙辰次平陽使以太牢祭唐堯夏四月庚申
幸龍門使以太牢祭夏禹癸亥幸蒲坂使以太牢祭虞
舜修堯舜夏禹廟幸未幸長安壬申武興王楊集始來
朝乙亥親見高年問所疾苦丙子遣侍臣分省縣邑振
賜榖帛戊寅幸未央殿阿房宫遂幸昆明池癸未宋王
劉昶薨丙戍使以太牢祀漢帝諸陵五月丁亥朔衛大
國遣使朝貢己丑車駕東旋汎渭入河庚寅詔雍州士
人百年以上假華郡太守九十以上假荒郡八十以上
假華縣七十以上假荒縣庶老以年各減一等七十以
上賜爵三級其營船夫賜爵一級孤寡鰥貧各賜榖帛
其孝友德義文武才幹悉仰貢舉壬辰使以太牢祭周
文王於酆祭周武王於鎬癸邜遣使祭華岳六月庚申
車駕至自長安壬辰詔冀定瀛相濟五州發卒士二十
萬將以南討癸亥司空穆亮遜位秋七月甲午立昭儀
馮氏為皇后甲寅帝親為羣臣講喪服於清徽堂八月
丙辰詔中外戒嚴壬戍立皇子愉為京兆王懌為清河
王懷為廣平王戊辰講武於華林園庚辰車駕南討九
月丙申詔司州洛陽人年七十以上無子孫六十以上
無朞親貧不自存者給以衣食及不滿六十而有廢痼
之疾無大功親窮困無以自療者皆於别坊遣醫救護
給大醫師四人豫請藥物療之辛丑帝留諸將攻赭陽
引師南討丁未車駕發南陽留太尉咸陽王禧前將軍
元英攻之己酉車駕至新野冬十月丁巳四面進攻不
尅詔左右軍築長圍以守之乙亥追廢貞皇后林氏為
庶人十一月丁酉大破齊軍於沔北於是人皆復業九
十以上假以郡守六十五以上假以縣令十二月丁邜
詔流徒之囚皆勿決遣登城之際令其先鋒自效庚午
車駕臨沔遂東還戊寅還新野己邜親行營壘恤六軍
以齊郡王子琛紹河間王若後高昌國遣使朝貢
二十二年春正月癸未朔饗羣臣於新野行宫丁亥拔
新野斬其太守劉忌於宛庚午至自新野辛未詔以穣
人首歸大順始終若一者給復三十年摽其所居曰歸
義鄉次降者給復十五年三月壬午朔大破齊將崔慧
景蕭衍軍於鄧城庚寅行幸樊城觀兵㐮沔耀武而還
曲赦二荆魯陽辛亥行幸懸瓠夏四月趙郡王幹薨秋
七月壬午詔后之私府損半六宫嬪御五服男女恒恤
恒供亦宜令減半在戎之親三分省一以供賞是月齊
明帝殂八月辛亥皇太子自京師來朝壬戍高麗遣使
朝貢九月己亥帝以禮不伐喪詔反旆丙午車駕發懸
瓠冬十月己酉朔曲赦二豫州殊死已下復民田租一
歲十一月辛巳幸鄴
二十三年春正月戊寅朔朝饗羣臣於鄴先是帝不豫
至是有瘳庚辰羣臣上夀大饗於澄鸞殿壬午幸西門
豹祠遂歴漳水而還戊戍車駕至自鄴癸邜行飲至策
勲之禮甲辰大赦太保齊郡王簡薨二月辛亥以長兼
太尉咸陽王禧為太尉癸亥以中軍大將軍彭城王勰
為司徒復樂陵王思譽本封癸酉齊將陳顯達攻䧟馬
圈戌三月庚辰車駕南伐癸未次梁城丙戍帝不豫丁
酉車駕至馬圈戊戍頻戰破之己亥收其戎資億計諸
將追奔漢水斬獲及赴水死者十八九庚子帝疾甚車
駕北次榖塘原甲辰詔賜皇后馮氏死詔司徒勰徵太
子於魯陽踐阼以北海王祥為司空王肅為尚書令廣
陽王嘉為左僕射尚書宋弁為吏部尚書與太尉咸陽
王禧右僕射任城王澄等六人輔政夏四月丙午朔帝
崩于榖塘原之行宫時年三十三祕諱至魯陽發喪還
京師上諡曰孝文皇帝廟曰高祖五月丙申葬長陵帝
幼有至性年四歲時獻文患癕帝親自吮膿五歲受禪
悲泣不自勝獻文問其故對曰代親之感内切於心獻
文甚歎異之文明太后以帝聰聖後或不利馮氏將謀
廢帝乃於寒月單衣閉室絶食三朝召咸陽王禧將立
之元丕穆泰李冲固諫乃止帝初不有憾唯深德丕等
撫念諸弟始終曾無纖介惇睦九族禮敬俱深雖於大
臣持法不縱然性寬慈進食者曾以熱羹覆帝手又曾
於食中得蟲穢物並笑而恕之宦者先有譖帝於太后
太后杖帝數十帝默受不自申明太后崩後亦不以介
意聽覽政事從善如流哀矜百姓恒思所以濟益天地
五郊宗廟二分之禮常必躬親不以寒暑為倦尚書奏
案多自尋省百官大小無不留心務於周洽每言凡為
人君患於不均不能推誠遇物苟能均誠胡越之人亦
可親如兄弟常從容謂史官曰直書時事無諱國惡人
君威福自己史復不書將何所懼南北征廵有司奏請
修道帝曰粗修橋梁通輿馬便止不湏去草剗令平也
凡所修造不得已而為之不為不急之事重損民力廵
幸淮南如在内地軍事湏伐人樹者必留絹以酬其直
人苖稼無所傷踐諸有禁忌禳厭之方非典籍之載者
一皆除罷雅好讀書手不釋卷五經之義覽之便講學
不師受探其精奥史𫝊百家無不該涉善談莊老尤精
釋義才藻富贍好為文章詩賦銘頌任興而作有大文
筆馬上口授及其成也不改一字自太和十年已後詔
册皆帝文也自餘文章百有餘篇愛竒好士情如饑渴
待納朝賢隨才輕重常寄以布素之意悠然元邁不以
世務嬰心又少善射有膂力年十餘能以指彈碎羊髆
骨射禽獸莫不隨行所至而斃之至十五便不復殺生
射獵之事悉止性儉素常服澣濯之衣鞍勒鐵木而已
帝之雅志皆此類也
孝文帝延興五年承明元年太和二十三年即位
二十九年
世宗宣武皇帝諱恪孝文皇帝第二子也母曰高夫人
初夢為日所逐避於牀下日化為龍繞已數匝寤而驚
悸遂有娠太和七年閏四月生帝於平城宫二十一年
正月丙申立為皇太子二十三年四月丙午孝文帝崩
丁巳太子即皇帝位諒闇委政宰輔五月高麗國遣使
朝貢六月乙邜分遣侍臣廵行州郡問民疾苦考察守
令黜陟幽明襃禮名賢戊辰追尊皇妣曰文昭皇后秋
八月戊申遵遺詔孝文皇帝三夫人已下悉免歸家癸
丑增宫臣位一級冬十月癸未鄧至國王象舒彭來朝
丙戍謁長陵丁酉享太廟十一月幽州人王惠定聚衆
反自稱明法皇帝刺史李肅捕斬之是歲州鎮十八水
饑分遣使者開倉振恤
景明元年春正月辛丑朔日有蝕之壬寅謁長陵乙巳
大赦改元丁未齊豫州刺史裴叔業以夀春内屬二月
戊戍復以彭城王勰為司徒齊將胡松李居士軍屯宛
陳伯之水軍逼夀春夏四月丙申司徒彭城王勰車騎
將軍王肅大破之己亥皇弟恌薨五月甲寅北鎮饑遣
兼侍中楊播廵撫振恤六月丙子以司徒彭城王勰為
大司馬秋七月己亥朔日有蝕之齊將陳伯之寇淮南
八月乙酉彭城王勰破伯之於肥口九月齊州人柳世
明聚衆反冬十月丁邜朔謁長陵庚寅齊兖二州討世
明平之丁亥改授彭城王勰司徒錄尚書事十一月丁
巳陽平王賾薨是歲州鎮十七大饑分遣使者開倉振
恤高麗吐谷渾等國並遣使朝貢
二年春正月丙申朔謁長陵庚戌帝始親政遵遺詔聽
司徒彭城王勰以老歸第進太尉咸陽王禧位太保以
司空北海王詳為大將軍錄尚書事丁巳引見羣臣於
太極前殿告以覽政之意壬戍以太保咸陽王禧領太
尉以大將軍廣陵王羽為司空分遣大使黜陟幽明二
月庚午進宿衛之官位一級甲戍大赦三月乙邜朔詔
以比年連有軍旅正調之外皆蠲罷壬戍青齊徐兖四
州大饑人死者萬餘口是月齊雍州刺史蕭衍奉其南
康王寶融為主東赴建鄴夏五月壬子廣陵王羽薨壬
戍太保咸陽王禧謀反賜死六月丁亥考諸州刺史加
以黜陟秋七月癸巳朔日有蝕之乙巳蠕蠕犯塞辛酉
大赦九月丁酉發畿内夫五萬五千人築京師三百二
十坊四旬罷己亥立皇后于氏乙邜免夀春營戶並隸
揚州冬十一月丙申以驃騎大將軍穆亮為司空丁酉
以大將軍北海王詳為太傅領司徒壬寅改築圜丘於
伊水之陽乙邜仍有事焉十二月齊直後張齊殺其主
蕭寶卷以降蕭衍是歲高麗吐谷渾等國並遣使朝貢
三年春二月戊寅以旱故詔州郡掩骸骨三月齊建安
王寶夤來奔夏四月詔撫軍將軍李崇討魯陽反蠻齊
主蕭寶融遜位於梁閏四月丁巳司空穆亮薨秋七月
丁巳朔日有蝕之八月丁邜以前太傅平陽公元丕為
三老九月丁巳行幸鄴丁邜詔使者弔比干墓戊寅閱
武於鄴南冬十月庚子帝躬御弧矢射遠及一里五十
步羣臣勒銘於射所甲辰車駕還宫十二月壬寅以太
極前殿初成饗羣臣賜布帛有差是歲河州大饑死者
二千餘口西域二十七國並遣使朝貢
四年春正月乙亥親耕籍田三月己巳皇后先蠶於北
郊四月癸未朔以蕭寶夤為東揚州刺史封丹陽郡公
齊王庚寅南天竺國獻辟支佛牙戊戌為旱故命鞫冤
獄己亥減膳徹懸辛丑澍雨大洽五月甲戌行梁州事
楊椿大破反氐六月壬午朔封皇弟悦為汝南王秋七
月乙邜三老平陽公元丕薨庚午詔復收鹽池利辛未
以彭城王勰為太師八月勿吉國貢楛矢冬十一月己
未封武興國世子楊紹先為武興王
正始元年春正月丙寅大赦改元夏五月丁未朔太傅
北海王詳以罪廢為庶人六月以旱故徹樂減膳癸巳
詔有司修案舊典祗行六事甲午帝以旱故親薦享於
太廟戊戍詔立周旦夷齊廟於首陽山庚子以旱故公
卿以下引咎責躬又錄京師見囚殊死以下皆減一等
鞭杖之坐悉原之秋七月丙子假鎮南將軍李崇大破
諸蠻八月丙子假鎮南將軍元英破梁將馬仙琕於義
陽詔洛陽令有大事聽面敷奏乙酉元英攻拔義陽辛
邜英又大破梁軍仍清三關丁酉封英為中山王九月
詔諸州蠲停徭役不得横有徵發蠕蠕犯塞詔左僕射
源懷討之冬十月乙未詔斷羣臣白衣募吏十一月戊
午詔有司依漢魏舊章營繕國學十二月丙子以苑牧
公田分賜代遷戸己邜詔羣臣議定律令閏月癸邜朔
行梁州事夏侯道遷據漢中來降乙丑以高陽王雍為
司空是歲高麗遣使來朝貢
二年春正月丙子封宕昌世子梁彌博為宕昌王二月
梁州氐蜀反絶漢中運路州刺史邢巒頻大破之夏四
月己未城陽王鸞薨乙丑詔曰中正所銓但為門第吏
部彛倫仍不才舉八坐可審議往代擢賢之體必令才
學並申資望兼致邢巒遣統軍王足西伐頻破梁諸軍
遂入劍閣秋七月戊子王足擊破梁軍因逼涪城八月
壬寅詔中山王英南討襄沔冬十一月戊辰朔武興王
楊紹先叔父集起謀反詔光祿大夫楊椿討之王足圍
涪城益州諸郡戌降者十二三送編籍者五萬餘戸既
而足引軍退是歲鄧至國遣使朝貢
三年春正月丁邜朔皇子昌生大赦壬申梁秦二州刺
史邢巒連破氐賊尅武興秦州人王智等聚衆自號王
公尋推秦州主簿吕苟兒為主年號建明己邜楊集起
兄弟相率降二月丙辰詔求讜言戊午詔右衛將軍元
麗等討吕苟兒三月己巳以戎旅興詔停諸作己邜樂
良王長命坐殺人賜死庚寅平南將軍曲江縣公陳伯
之自梁城南奔夏四月丁未詔罷鹽池禁五月丙寅詔
以時澤未降春稼已旱或有孤老餧疾無人贍救因以
致死暴露溝塹者令洛陽部尉依法棺埋秋七月庚辰
元麗大破秦賊降吕苟兒及其王公三十餘人秦涇二
州平戊子中山王英大破梁徐州刺史王伯敖於隂陵
己丑詔發定冀瀛相并肆六州卒十萬以濟南軍八月
壬寅安東將軍邢巒破梁將桓和於孤山諸將所在尅
捷兖州平壬戍曲赦涇秦岐涼河五州九月癸酉邢巒
大破梁軍於淮南遂攻鍾離冬十一月甲子帝為京兆
王愉清河王懌廣平王懷汝南王悦講孝經於式乾殿
是歲高麗蠕蠕國並遣使朝貢
四年夏四月戊戍鍾離大水中山王英敗績而還六月
己丑朔詔有司凖前式置國子立太學樹小學於四門
秋八月己亥中山王英齊王蕭寶夤坐鍾離敗除名辛
丑敦煌大饑詔開倉振恤九月己未詔以徙正宫極庸
績未酬以司空高陽王雍為太尉尚書令廣陽王嘉為
司空百官悉進位一級庚申夏州長史曹明謀反伏誅
甲子開斜谷舊道丙戍司州民饑詔開倉振恤閏月甲
午禁太司馬門不得車馬出入冬十月丁邜皇后于氏
崩自碣石至於劍閣東西七千里置二十二都尉是歲
西域東夷四十餘國並遣使朝貢
永平元年春三月戊子皇子昌薨丙午以去年旱儉遣
使者所在振恤夏五月辛邜帝以旱故減膳徹懸六月
壬申詔依洛陽舊圖修聽訟觀秋七月甲午立夫人高
氏為皇后八月壬子朔日有蝕之癸亥冀州刺史京兆
王愉據州反丁邜大赦改元九月丙戍復前中山王英
本封戊戍殺太師彭城王勰癸邜假鎮北將軍李平尅
信都冀州平冬十月豫州彭城人白早生殺刺史司馬
悦據城南叛十二月己未尚書邢巒尅懸瓠斬早生禽
梁將齊苟兒等是歲北狄東夷西域十八國並遣使朝
貢高昌國王麴嘉表求内徙
二年春正月涇州沙門劉慧汪聚衆反詔華州刺史奚
康生討之夏四月己酉武川鎮饑詔開倉振恤甲子詔
緣邊州鎮自今一不聽寇盜境外犯者罪同境内五月
辛丑帝以旱故減膳徹懸禁斷屠殺甲辰幸華林都亭
錄囚徒死罪以下降一等六月辛亥詔曰江海方同車
書宜一諸州軌轍南北不等今可申勑四方遠近無二
秋八月丙午朔日有蝕之戊申以鄧至國世子像覽蹄
為其國王九月辛巳封故北海王子顥為北海王壬午
詔定諸門闥名冬十月癸丑以司空廣陽王嘉為司徒
庚午郢州獻七寶牀詔不納冬十月甲申詔禁屠殺含
孕以為永制己丑帝於式乾殿為諸僧朝臣講維摩詰
經十二月詔五等諸侯其同姓者出身公正六下侯從
六上伯從六下子正七上男正七下異族出身公從七
上侯從七下伯正八上子正八下男從八上清修出身
公從八下侯正九上伯正九下子從九上男從九下是
歲西域東夷二十四國並遣使朝貢
三年春二月壬子秦州沙門劉光秀謀反州郡捕斬之
癸亥秦州隴西羌殺鎮將趙雋反州軍討平之三月丙
戍皇子詡生大赦夏四月平陽郡之禽昌襄陵二縣大
疫自正月至此月死者二千七百三十人五月丁亥冀
定二州旱儉詔開倉振恤六月甲寅詔重求遺書於天
下冬十月辛夘中山王英薨丙申詔太常立館使京畿
内外疾病之徒咸令居處嚴勑醫署分師救療考其能
否而行賞罸又令有司集諸醫工惟簡精要取三十卷
以班九服十二月辛巳江陽王繼坐事除名甲申詔於
青州立孝文皇帝廟殿中侍御史王敞謀反伏誅是歲
西域東夷北狄十六國並遣使朝貢
四年春正月丁巳汾州劉龍駒聚衆反詔諫議大夫薛
和討之二月壬午青齊徐兖四州民饑甚遣使振恤三
月壬戍司徒廣陽王嘉薨夏四月梁遣其鎮北將軍張
稷及馬仙琕寇朐山詔徐州刺史盧昶率衆赴之五月
己亥遷代京銅龍置天泉池西丙辰詔禁天文學冬十
一月朐山城陷盧昶大敗而還十二月壬戍朔日有蝕
之是歲西域東夷北狄二十九國並遣使朝貢
延昌元年春正月乙巳以頻年水旱百姓饑斃分遣使
者開倉振恤丙辰以尚書令高肇為司徒清河王懌為
司空三月甲午州郡十一大水詔開倉振恤以京師榖
貴出倉粟八十萬石以振恤貧者己未安樂王詮薨夏
四月詔以旱故斷食粟之畜丁卯詔曰遷京嵩縣年將
二紀博士端然虚祿靖言念之有兼愧慨可嚴勑有司
國子學孟冬使成太學四門明年暮春令就戊辰以旱
故詔尚書與羣司鞫理獄訟辛未詔饑民就榖六鎮丁
丑帝以旱故減膳徹懸癸未詔曰肆州地震陷裂死傷
甚多亡者不可復追生病宜加療救可遣太醫折傷者
并給所須藥就療乙酉大赦改元詔立理訴殿申訟車
以盡冤窮之理五月丙午詔天下有粟之家供年之外
悉貸饑民自二月不雨至於是月己未晦日有蝕之六
月壬申澍雨大洽戊寅通河南牝馬之禁庚辰詔出太
倉粟五十萬石以振京師及州郡饑民冬十月乙亥立
皇子詡為皇太子十一月丙申詔以東宫建賜天下為
父後者爵一級孝子順孫廉夫節婦旌表門閭量給粟
帛十二月己巳詔守宰為御史彈赦免者及考在中第
皆代之是歲西域東夷十國並遣使朝貢
二年春正月戊戍帝御申訟車親理冤訟二月丙辰朔
振恤京師貧人甲戍以六鎮大饑開倉拯贍己卯進太
尉高陽王雍位太保閏月辛丑以苑牧地賜代遷人無
田者是春民饑死者數萬口夏四月庚子以絹十五萬
疋振河南郡人五月甲寅朔日有蝕之是月夀春大水
遣平東將軍奚康生等步騎數千赴之六月乙酉青州
民饑詔使者開倉振恤甲午曲赦揚州辛亥帝御申訟
車親理冤訟是夏十三郡大水秋八月辛卯詔以水旱
饑儉百姓多陷罪辜降死以下刑九月丙辰以貴族豪
門崇習奢侈詔尚書嚴立限級節其流宕冬十月詔以
恒肆地震民多死傷重丐一年租賦十二月丙戍丐洛
陽河隂二縣租賦乙巳詔以恒肆地震民多離災其有
課丁没盡老幼單立家無受復者各賜廩粟以接歲稔
是歲東夷西域十餘國並遣使朝貢
三年春二月乙未詔曰肆州秀容郡敷城縣鴈門郡原
平縣並自去年四月以來山鳴地震于今不已告譴彰
咎朕甚懼焉可恤瘼寬刑以答災譴夏四月青州民饑
辛巳開倉振恤乙巳上御申訟車親理冤訟秋八月甲
申帝臨朝堂考百司而加黜陟冬十一月辛亥詔司徒
高肇為大將軍平蜀大都督步騎十五萬西伐益州丁
巳幽州沙門劉僧紹聚衆反自號淨居國明法王州郡
捕斬之十二月庚寅詔立明堂是歲東夷西域八國並
遣使朝貢
四年春正月甲寅帝不豫丁巳崩于式乾殿時年三十
三二月甲戍朔上尊諡曰宣武皇帝廟號世宗甲午葬
景陵帝幼有大度喜怒不形於色雅性儉素初孝文欲
觀諸子志尚大陳寶物任其所取京兆王愉等皆競取
珍玩帝唯取骨如意而已孝文大竒之及庶人恂失德
孝文謂彭城王勰曰吾固疑此兒有非常志相今果然
矣乃見立為儲貳雅愛經史尤長釋氏之義每至講論
連夜忘疲善風儀美容貌臨朝淵默端嚴若神有人君
之量矣
宣武帝景明正始永平延昌各四年即位凡一十
六年
肅宗孝明皇帝諱詡宣武皇帝之第二子也母曰胡充
華永平三年三月丙戍生於宣光殿之東北有光照於
庭中延昌元年十月乙亥立為皇太子四年正月丁巳
宣武帝崩是夜太子即皇帝位戊午大赦己未徵下西
討東防諸軍庚申詔大保高陽王雍入居西栢堂决庶
政以任城王澄為尚書令百官總已以聽二王二月庚
辰尊皇后高氏為皇太后辛巳司徒高肇至京師以罪
賜死癸未進太保高陽王雍位太傅領太尉以司空清
河王懌為司徒以驃騎大將軍廣平王懷為司空乙亥
尊胡充華為皇太妃三月甲辰朔皇太后出俗為尼徙
御金墉城丙辰詔進宫臣位一級乙丑進文武羣官位
一級夏六月沙門法慶聚衆反於冀州殺阜城令自稱
大乘秋八月乙亥領軍于忠矯詔殺左僕射郭祚尚書
裴植免太傅高陽王雍官以王還第丙子尊皇太妃為
皇太后戊子帝朝太后於宣光殿大赦己丑進司徒清
河王懌為太傅領太尉以司空廣平王懷為太保領司
徒任城王澄為司空庚寅以車騎大將軍于忠為尚書
令特進崔光為車騎大將軍並儀同三司壬辰復江陽
王繼本國復濟南王彧先封為臨淮王羣臣奏請皇太
后臨朝稱制九月乙巳皇太后親覽萬機甲寅征西大
將軍元遥破斬法慶𫝊首京師安定王爕薨冬十二月
辛丑以高陽王雍為太師己酉鎮南將軍崔亮破梁將
趙祖悦軍遂圍硤石丁卯帝皇太后謁景陵是歲東夷
西域北狄十八國並遣使朝貢
熙平元年春正月戊辰朔大赦改元荆沔都督元志大
破梁軍以吏部尚書李平為行臺節度討硤石諸軍二
月乙巳鎮東將軍蕭寶夤大破梁將於淮北癸亥初聽
秀才對策第中上已上叙之乙丑鎮南崔亮鎮軍李平
等剋硤石斬趙祖悦𫝊首京師盡俘其衆三月戊辰朔
日有蝕之夏四月戊戍以瀛洲民饑開倉振恤五月丁
卯朔以炎旱命釐察獄訟權停作役庚午詔放華林野
獸於山澤秋七月庚午重申殺牛禁八月丙午詔古帝
諸陵四面各五十步勿聽耕稼九月丁丑淮堰破梁緣
淮城戍村落十餘萬口皆漂入海是歲吐谷渾宕昌鄧
至高昌隂平等國並遣使朝貢
二年春正月大乘餘賊復相聚攻瀛洲刺史宇文福討
平之甲戍大赦庚寅詔遣大使廵行四方問疾苦恤孤
寡黜陟幽明二月丁未封御史中尉元匡為東平王三
月丁亥太保領司徒廣平王懷薨夏四月丁酉詔京尹
所統年高者版賜郡縣各有差戊申以開府儀同三司
胡國珍為司徒乙卯皇太后幸伊闕石窟寺即日還宫
改封安定王超為北平王五月庚辰重申天文禁犯者
以大辟論秋七月乙亥儀同三司汝南王悦坐殺人免
官以王還第己巳享太廟八月戊戍宴道武以來宗室
年十五以上於顯陽殿申家人禮己亥詔庶族子弟年
未十五不聽入仕庚子詔咸陽京兆二王子女皆附屬
籍丁未詔太師高陽王雍入居門下參決尚書奏事冬
十月以幽冀滄瀛光五州饑遣使廵撫開倉振恤是歲
東夷西域氐羌等十一國並遣使朝貢
神龜元年春正月甲子詔以氐酋楊定為隂平王壬申
詔給京畿及諸州老人版郡縣各有差及賜鰥寡孤獨
粟帛庚辰詔以雜役戸或冐入清流所在職人皆令五
人相保無人任保者奪官還役乙酉秦州羌及幽州大
饑死者三千七百九十人詔刺史開倉振恤二月乙酉
詔以神龜表瑞大赦改元東益州氐反三月南秦州氐
反夏四月丁酉司徒胡國珍薨甲辰改封江陽王繼為
京兆王六月自正月不雨是月辛卯澍雨乃降秋七月
河州人却鐡怱聚衆反自稱水池王閠月甲辰開恒州
銀山禁八月癸丑朔詔京師見囚殊死以下悉減一等
甲子却鐡怱詣行臺源子恭降九月戊申皇太后高氏
崩于瑶光寺冬十月丁卯以尼禮葬高太后於芒山十
二月辛未詔曰人生有終下歸兆域京邑隠振口盈億
萬貴賤攸憑未有定所今制乾脯山以西擬為九原是
歲東夷西域北狄十一國並遣使朝貢
二年春正月辛巳朔日有蝕之丁巳詔曰皇太后撝挹
自居稱號弗備宜遵舊典稱詔宇内以副黎烝元元之
望是月改葬文昭皇太后高氏二月乙丑齊郡王祐薨
庚午羽林千餘人焚征西將軍張彝第歐傷彝燒殺其
子均乙亥大赦丁丑詔求直言壬寅詔以旱故命依舊
雩祈察理冤獄掩胔埋骼振窮恤寡三月甲辰澍雨大
洽夏五月戊戍以司空任城王澄為司徒京兆王繼為
司空秋八月乙未御史中尉東平王匡坐事削除官爵
九月庚寅皇太后幸嵩高山癸巳還宫冬十二月癸丑
司徒任城王澄薨庚申大赦詔除滛祀焚諸雜神是歲
吐谷渾宕昌嚈噠等國並遣使朝貢
正光元年春正月乙亥朔日有蝕之夏四月丙辰詔尚
書長孫承業廵撫北蕃觀察風俗五月辛巳以炎旱故
詔八坐鞫見囚申枉濫秋七月丙子侍中元义中常侍
劉騰奉帝幸前殿矯皇太后詔歸政遜位乃幽皇太后
北宫殺太傅清河王懌總勒禁旅決事殿中辛卯帝加
元服大赦改元内外百官進位一等八月甲寅相州刺
史中山王熙舉兵欲誅騰不果見殺九月壬辰蠕蠕王
阿那瓌來奔戊戍以太師高陽王雍為丞相冬十月乙
卯以儀同三司汝南王悦為太尉十一月己亥封阿那
瓌為朔方郡公蠕蠕王十二月壬子詔送蠕蠕王阿那
瓌歸北辛酉以司空京兆王繼為司徒
二年春正月南秦州氐反二月車駕幸國子學祠孔子
以顔回配甲午右衛將軍奚康生於禁中將殺元义不
果為义所害以儀同三司劉騰為司空夏四月庚子進
司徒京兆王繼位太保壬寅以儀同三司崔光為司徒
五月丁酉朔日有蝕之秋七月己丑以旱故詔有司脩
案舊典祗行六事八月己巳蠕蠕後主郁久閭侯匿伐
來奔懷朔鎮十二月甲戍詔司徒崔光安豐王延明等
議定服章庚辰以東益南秦州氐反詔河間王琛討之
失利是歲焉耆居密波斯高昌勿吉伏羅高車等國並
遣使朝貢
三年春正月辛亥耕籍田夏四月庚辰以高車國主覆
羅伊匐為鎮西將軍西海郡公高車國王五月壬辰朔
日有蝕之六月己巳以旱故詔分遣有司馳祈岳瀆及
諸山川百神能興雲雨者命理冤獄止土功減膳徹懸
禁止屠殺冬十一月己丑朔日有蝕之乙巳祀圓丘丙
午詔班歴大赦十二月癸酉以太保京兆王繼為太傅
司徒崔光為太保是歲波斯不溪龜兹吐谷渾並遣使
朝貢
四年春二月壬申追封故咸陽王禧為敷城王京兆王
愉為臨洮王清河王懌為范陽王以禮加葬丁丑河間
王琛章武王融並以貪汙削爵除名己卯蠕蠕主阿那
瓌率衆犯塞遣尚書左丞元孚為北道行臺持節喻之
蠕蠕後主郁久閭侯匿伐來朝司空劉騰薨夏四月阿
那瓌執元孚北遁秋八月癸未追復故范陽王懌為河
間王九月丁酉詔太尉汝南王悦入居門下與丞相高
陽王雍參決尚書奏事冬十一月癸未朔日有蝕之丙
申趙郡王謐薨十二月以太尉汝南王悦為太保徐州
刺史北海王顥坐貪汙削爵除官是歲宕昌庫莫奚國
並遣使朝貢
五年春正月辛丑祀南郊三月沃野鎮人破六韓拔陵
反聚衆殺鎮將號眞王元年夏四月高平酋長胡琛反
自稱高平王攻鎮以應拔陵别將盧祖遷擊破之五月
都督北征諸軍事臨淮王彧攻討敗於五原削除官爵
壬申詔尚書令李崇為大都督率廣陽王琛等北討六
月秦州城人莫折大提據城反自稱秦王殺刺史李彦
大提尋死子念生代立僭稱天子年號天建置立百官
丁酉大赦秋七月戊午復河間王琛臨淮王彧本封是
月涼州幢帥于菩提呼延雄執刺史宋穎據州反念生
遣其兄高陽王天生下隴東寇八月甲午雍州刺史元
志西討大敗於隴東退守岐州丙申詔諸州鎮軍元非
犯配者悉免為編戸改鎮為州依舊名稱九月壬申詔
尚書左僕射齊王蕭寶夤為西道行臺大都督復撫軍
北海王顥官爵為都督並率諸將西討乙亥帝幸明堂
餞寳夤等吐谷渾主伏連籌遣兵討涼州于菩提走追
斬之城人趙天安復推宋穎為刺史冬十月營州城人
劉安定就德興據城反執刺史李仲遵城人王惡兒斬
安定以降德興東走自號燕王十二月詔太傅京兆王
繼為太師大將軍率諸將西討汾州正平平陽胡叛逆
詔復征東將軍章武王融封爵為大都督率衆討之莫
折念生遣兵攻涼州城人趙天安復執刺史以應之是
歲嚈噠契丹地豆干庫莫奚等國並遣使朝貢
孝昌元年春正月庚申徐州刺史元法僧據城反自稱
宋王年號天啟遣其子景仲歸梁梁遣其將豫章王綜
入守彭城法僧擁其僚屬南入詔臨淮王彧尚書李憲
為都督安豐王延明為東道行臺俱討徐州癸亥蕭寳
夤及征西將軍崔延伯大破賊於黑水天生退走入隴
涇岐及隴悉平以太師大將軍京兆王繼為太尉二月
詔追復故樂良王長命爵以其子忠紹之戊戍大赦三
月甲戍詔五品以上各薦所知夏四月辛卯皇太后復
臨朝攝政引羣臣面陳得失壬辰征西將軍都督崔延
伯大敗於涇川戰殁六月癸未大赦改元蠕蠕主阿那
瓌大破拔陵是月諸將逼彭城蕭綜夜潛出降梁諸將
奔退衆軍追躡免者十一二秋八月癸酉詔斷遠近貢
獻珍麗違者免官柔元鎮人杜洛周反於上谷年號真
王九月乙卯詔減天下諸調之半壬戍詔五品以上各
舉所知辛未曲赦南北秦州冬十月蠕蠕遣使朝貢十
一月辛亥詔父母年八十以上者皆聽居官時四方多
事諸蠻復反十二月山胡劉蠡升反自稱天子
二年春正月庚戍封廣平王懷長子誨為范陽王壬子
以太保汝南王悦領太尉是月五原鮮于脩禮反於定
州年號魯興二月庚申帝及皇太后臨大夏門親覽冤
訟三月庚子追復中山王熙本爵以其子叔仁紹之夏
四月大赦戊申北討都督河間王琛長孫承業失利還
詔並免官爵五月丁未車駕將北討内外戒嚴前給事
黃門侍郎元略自梁還朝封義陽王以丞相高陽王雍
為大司馬六月己巳曲赦齊州絳蜀陳雙熾聚衆反自
號始建王曲赦平陽建興正平三郡詔假鎮西將軍都
督長孫承業討雙熾平之丙子改封義陽王略為東平
王戊寅詔復京兆王繼本封江陽王戊子詔曰自運屬
艱棘歴載於兹朕威德不能遐被經略無以及遠何以
苟安黃屋無愧黔黎今便避居正殿蔬飱素服當親自
招募收集忠勇其有直言正諫之士敢决徇義之夫二
十五日悉集華林東門人别引見共論得失秋八月丙
子進封廣川縣公元邵為常山王戊子進武城縣公子
攸為長樂王癸巳賊帥元洪業斬鮮于脩禮請降為賊
黨葛榮所殺九月辛亥葛榮敗都督廣陽王琛章武王
融於博野白牛邏融殁於陳榮自稱天子國號齊年稱
廣安冬十一月戊戍杜洛周攻䧟幽州執刺史王延年
及行臺常景丙午税京師田租畆五升借賃公田者畝
一斗閏月税市人出入者各一錢店舍為五等梁將元
樹逼夀春揚州刺史李憲力屈而降初留州縣及長史
司馬戍主副質子於京師詔頃舊京淪覆中原喪亂宗
室子女屬籍在七廟内為雜戸濫門拘辱者悉聽離絶
是歲疊伏羅庫國並遣使朝貢
三年春正月甲戍以司空皇甫度為司徒儀同三司蕭
寳夤為司空辛巳葛榮䧟殷州刺史崔楷固節死之甲
申詔峻鑄錢之制蕭寳夤大敗于涇州北海王顥尋亦
敗走曲赦關西及正平平陽建興戊子以司徒皇甫度
為太尉己丑以四方未平詔内外戒嚴將親征二月丁
酉詔開輸賞格輸粟入瀛定岐雍四州者官斗二百斛
賞一階入二華州者五百石賞一階不限多少粟畢授
官虜賊據潼關三月甲子詔將西討中外戒嚴虜賊走
復潼關秋七月相州刺史安樂王鑒據州反己丑大赦
八月都督源子邕李神軌裴衍攻鄴丁未斬鑒相州平
九月己未東豫州刺史元慶和以城南叛秦州城人杜
粲殺莫折念生自行州事冬十月戊申曲赦恒農巴西
河北正平平陽邵郡及關西諸州軍甲寅雍州刺史蕭
寳夤據州反自號齊年稱隆緒十一月己丑葛榮攻䧟
冀州執刺史元孚逐出居人凍死者十六七十二月戊
申都督源子邕裴衍與榮戰敗於陽平東北並殁是月
杜粲為駱超所殺超遣使歸罪是歲蠕蠕遣使朝貢
武泰元年春正月乙丑生皇女祕言皇子丙寅大赦改
元丁丑雍州人侯終德相率攻蕭寳夤寳夤度渭走雍
州平二月癸丑帝崩於顯陽殿時年十九甲寅皇子即
位大赦皇太后詔曰皇家握歴受圖年將二百祖宗累
聖社稷載安高祖以文思先天世宗以下武繼世大行
在御重以寬仁奉養率由温明恭順實望穹靈降祐麟
趾衆繁自潘充華有孕椒宫冀誕儲貳而熊羆無兆唯
虺遂彰于時直以國步未康假稱統允欲底定物情係
仰宸極何圖一旦弓劒莫追皇曾孫故臨洮王寳暉世
子釗體自高祖天表卓異大行平日養愛特深義齊若
子事符當璧允膺大寶即日踐阼可班宣遠邇咸使知
之乙卯幼主即位儀同三司大都督爾朱榮抗表請入
奔赴勒兵而南是月杜洛周為葛榮所并三月甲申上
尊諡曰孝明皇帝乙酉葬於定陵廟號肅宗四月戊戍
爾朱榮濟河庚子皇太后幼主崩
孝明帝熙平神龜各二年正光五年孝昌三年武
泰元年即位十三年
敬宗孝莊皇帝諱子攸彭城王勰之第三子也母曰李
妃明帝初以勰有魯陽翼衛之勲封帝武城縣公幼侍
明帝書於禁中及長風神秀慧姿貌甚美雅為明帝親
待孝昌二年八月進封長樂王歴位侍中中軍將軍以
兄彭城王劭事轉為衛將軍左光祿大夫中書監寔見
出也武泰元年二月明帝崩大都督爾朱榮謀廢立以
帝家有忠勲且兼人望陰與帝通率衆來赴帝與兄弟
夜北度河會榮於河陽
永安元年夏四月戊戍帝南濟河即皇帝位以皇兄彭
城王邵為無上王皇弟霸城公子正為始平王以爾朱
榮為使持節侍中都督中外諸軍事大將軍尚書令領
軍將軍領左右封太原王己亥百僚相率有司奉璽綬
備法駕奉迎於河梁西至陶渚榮以兵權在已遂有異
志乃害靈太后及幼主次害無上王劭始平王子正又
害丞相高陽王雍已下王公卿士二千人列騎衛帝遷
於便幕榮尋悔稽顙謝罪辛丑車駕入宫御太極殿大
赦改武泰為建義元年壬寅榮表請追諡無上王為皇
帝餘死河陰者諸王刺史贈三司三品者令僕五品者
刺史七品已下及庶人郡鎮諸死者子孫聽立後授封
爵詔從之癸卯以前太尉江陽王繼為太師以司州牧
相州刺史北海王顥為太傅開府仍刺史封光祿大夫
清泉縣侯李延實為陽平王位太保遷太傅以并州刺
史元天穆為太尉封上黨王以儀同三司楊椿為司徒
以儀同三司頓邱郡公穆紹為司空領尚書令進爵為
王以雍州刺史長孫承業為開府儀同三司進封馮翊
王以殿中尚書元諶為尚書右僕射封魏郡王以給事
黃門侍郎元瑱為東海王甲辰以敷城王坦為咸陽王
以諫議大夫元貴平為東萊王以直閤將軍元肅為魯
郡王以祕書郎中元曄為長廣王以馮翊郡公源紹景
復先爵隴西王扶風郡公馮冏東郡公陸子彰北平公
長孫悦並復先王爵以北平王超還復為安定王丁未
詔中外解嚴庚戍封大將軍爾朱榮次子义羅為梁郡
王詔蠕蠕王阿那瓌讚拜不名上書不稱臣是月汝南
王悦北海王顥臨淮王彧前後奔梁五月丁巳朔以右
僕射元羅為東道大使光祿勲元欣副之循方黜陟先
行後聞辛酉大將軍爾朱榮還晉陽帝餞於邙陰六月
癸卯以高昌王世子光為平西將軍瓜州刺史襲爵泰
臨縣伯高昌王帝以寇難未夷避正殿責躬徹膳又班
幕格收集忠勇有直言正諫之士者集華林園面論時
事幽州平北府主簿河間邢果率河北流移人萬餘戸
反於北海自署漢王年號天統秋七月乙丑加大將軍
爾朱榮柱國大將軍錄尚書事壬子光州人劉舉聚衆
反於濮陽自稱皇武大將是月高平鎮人万俟醜奴僭
稱大位臨淮王彧自江南還朝八月太山太守羊侃據
郡反甲辰詔大都督宗正珍孫討劉舉平之九月己巳
以齊州刺史元欣為沛郡王壬申柱國大將軍爾朱榮
率騎七千討葛榮於滏口破禽之冀定滄瀛殷五州平
乙亥以葛榮平大赦改元為永安辛巳以爾朱榮為大
丞相進榮子平昌郡公文殊昌樂郡公文暢爵並為王
以司徒楊椿為太保城陽王徽為司徒冬十月丁亥爾
朱榮檻送葛榮於京師帝臨閶闔門榮稽顙謝罪斬於
都市戊戍江陽王繼薨癸丑復膠東縣侯李侃希祖爵
南郡王是月大都督費穆大破梁軍禽其將曹義宗檻
送京師梁以北海王顥為魏主年號孝基入據南兖之
銍城十一月戊午以無上王世子韶為彭城王陳留王
子寬為陳留王寬弟剛為浮陽王剛弟質為林慮王癸
亥行臺于暉等大破羊侃於瑕邱侃奔梁戊寅封前軍
元凝為東安王是歲葛榮餘黨韓樓復據幽州反
二年春二月甲午追尊皇考為文穆皇帝廟號肅祖皇
妣為文穆皇后夏四月癸未遷文穆皇帝及文穆皇后
神主于太廟降畿内死罪已下刑辛丑上黨王天穆大
破邢果於濟南果降送於京師斬於都市五月壬子朔
元顥剋梁國乙丑内外戒嚴癸酉元顥陷滎陽甲戍夜
車駕北廵乙亥幸河内丙子元顥入洛丁丑進封城陽
縣公元祉為平原王安昌縣公元鷙為華山王戊寅太
原王爾朱榮會車駕於長子即日反旆上黨王天穆北
度會車駕於河内秋七月戊辰都督爾朱兆賀拔勝從
硤石夜濟破顥子冠受及安豐王延明軍元顥敗走庚
午車駕入居華林園升大夏門大赦壬申以柱國大將
軍太原王爾朱榮為天柱大將軍癸酉臨潁縣卒江豐
斬元顥𫝊首京師甲戍以大將軍上黨王天穆為太宰
以司徒城陽王徽為大司馬太尉己卯以南青州刺史
元旭為襄城王南兖州刺史元暹為汝陽王閏月辛巳
帝始居宫内辛夘以兼吏部尚書楊津為司空八月己
未以太傅李延實為司徒丁卯封瓜州刺史元太宗為
東陽王九月大都督侯深破韓樓於薊斬之幽州平冬
十月乙酉朔日有蝕之丁丑以前司空丹陽王蕭贊為
司徒十一月己卯就德興自營州遣使請降丙午以大
司馬太尉城陽王徽為太保以司徒丹陽王蕭贊為太
尉以雍州刺史長孫承業為司徒
三年夏四月丁卯雍州刺史爾朱天光討万俟醜奴蕭
寶夤於安定破禽之囚送京師甲戍以關中平大赦斬
醜奴於都市賜寶夤死六月戊午嚈噠國獻師子一是
月白馬龍涸胡王慶雲僭稱帝號於永洛城秋七月丙
子爾朱天光平永洛城禽慶雲九月辛卯天柱大將軍
爾朱榮上黨王天穆自晉陽來朝戊戍帝殺榮天穆於
明光殿及榮子菩提乃升閶闔門大赦遣武衛將軍奚
毅前燕州刺史侯深率衆鎮北中是夜左僕射爾朱世
隆榮妻北鄉郡長公主率榮部曲自西陽門出屯河陰
己亥攻河橋禽毅等屠害之據北中城南逼京師冬十
月癸卯朔封大鴻臚卿寶炬為南陽王汝南縣公脩為
平陽王新陽伯誕為昌樂王琅邪公昶為太原王甲辰
徙封魏郡王諶為趙郡王諶弟子趙郡王宣為平昌王
戊申皇子生大赦乙卯通直散騎常侍李苖以火船焚
河橋爾朱世隆退走壬申世隆停建興之高都爾朱昶
自晉陽來會之共推長廣王曄為主大赦所部年號建
明徐州刺史爾朱仲遠反率衆向京師十一月乙亥以
司徒長孫承業為太尉以臨淮王彧為司徒丙子進雍
州刺史廣宗郡公爾朱天光爵為王十二月甲辰爾朱
兆爾朱度律自富平津上率騎涉度以襲京城事出倉
卒禁衛不守帝步出雲龍門兆逼帝幸永寧寺殺皇子
亂兵殺司徒臨淮王彧左僕射范陽王誨戊申爾朱度
律自鎮京師甲寅爾朱兆遷帝於晉陽甲子帝遇弑於
城内三級佛寺時年二十四并害陳留王寬中興二年
廢帝奉諡為武懷皇帝及孝武立又以廟諱故改謚孝
莊皇帝廟號敬宗葬静陵
孝莊帝永安三年
節閔皇帝諱恭字脩業廣陵惠王羽之子也母曰王氏
帝少有志度事祖母嫡母以孝聞正始中襲爵位給事
黃門侍郎帝以元□擅權託稱瘖病絶言垂一紀居於
龍華佛寺無所交通永安末有白莊帝言帝不語將有
異圖人間遊聲又云常有天子氣帝懼禍遂逃匿上洛
尋見追躡送京師拘禁多日以無狀獲免及莊帝崩爾
朱世隆等以元曄疎遠又非人望所推以帝有過人之
量將謀廢立恐實不語乃令帝所親申意兼迫脅帝帝
曰天何言哉世隆等大悦及元曄至邙南世隆等奉帝
東郭外行禪讓禮太尉爾朱度律奉路車進璽綬服衮
冕百官侍衛入自建春雲龍門
普泰元年春二月己巳皇帝即位於太極前殿羣臣拜
賀禮畢遂登閶闔門大赦以魏為大魏改建明二年為
普泰元年罷税市及税鹽之官庚午詔曰自秦之末競
為皇帝忘負乘之深殃垂貪鄙於萬葉予今稱帝已為
襃矣可普告令知是月鎮遠將軍清河崔祖螭聚青州
七郡之衆圍東陽幽州刺史劉靈助起兵於薊河北大
使高乾及其弟昂夜襲冀州執刺史元嶷共推前河内
太守封隆之行州事三月癸酉封長廣王曄為東海王
以青州刺史魯郡王肅為太師沛郡王欣為太傅司州
牧改封淮陽王以徐州刺史彭城王爾朱仲遠雍州刺
史隴西王爾朱天光並為大將軍以柱國大將軍并州
刺史潁川王爾朱兆為天柱大將軍封晉州刺史平陽
郡公高歡為勃海王以特進清河王亶為太傅以尚書
令樂平王爾朱世隆為太保以趙郡王諶為司空丙申
定州刺史侯深破劉靈助於安國城斬之𫝊首京師夏
四月壬子享太廟癸亥隴西王爾朱天光破宿勒明達
禽送京師斬之丙寅以侍中爾朱彦伯為司徒詔有司
不得復稱偽梁罷細作之條無禁隣國還往五月丙子
爾朱仲遠使其都督魏僧勖等討崔祖螭於東陽斬之
六月己亥朔日有蝕之庚申勃海王高歡起兵信都以
誅爾朱氏為名秋七月壬申爾朱世隆等害前太保楊
愔前司空楊津丙戍司徒爾朱彦伯以旱遜位九月以
彭城王爾朱仲遠為太宰庚辰以隴西王爾朱天光為
大司馬癸巳追尊皇考為先帝皇妣王氏為先太妃封
皇弟永業為高密王皇子子恕為勃海王冬十月壬寅
高歡推勃海太守元朗即皇帝位於信都
二年春閏三月高歡敗爾朱天光等於韓陵夏四月辛
巳高歡與廢帝至邙山使魏蘭根慰喻洛邑且觀帝之
為人蘭根忌帝雅德還致毁謗竟從崔㥄議廢帝於崇
訓佛寺而立平陽王脩是為孝武帝帝既失位乃賦詩
曰朱門久可患紫極非情翫顛覆立可待一年三易換
時運正如此唯有脩真觀五月丙申帝遇弑殂於門下
外省時年三十五孝武帝詔百司赴會葬用王禮加九
旒鑾輅黃屋左纛班劒百二十人後西魏追諡節閔皇
帝
節閔帝普泰二年
廢帝安定王諱朗字仲哲章武王融第三子也母曰程
氏帝少稱明悟元曄建明二年正月戊子為勃海太守
普泰元年十月勃海王高歡奉帝以主號令
中興元年冬十月壬寅皇帝即位於信都西大赦改普
泰元年為中興以勃海王高歡為丞相都督中外諸軍
事以河北大使高乾為司空辛亥高歡大破爾朱兆於
廣阿十一月梁將元樹入據譙城
二年春二月甲子以勃海王高歡為大丞相柱國大將
軍太師及歡敗爾朱氏於韓陵四月辛巳帝於河陽遜
位於别邸五月孝武封帝為安定郡王十一月殂於門
下外省時年二十永熙二年葬於鄴西南野馬崗
安定王中興二年
孝武皇帝諱脩字孝則廣平武穆王懷之第三子也母
曰李氏帝性沈厚學涉好武事遍體有鱗文年十八封
汝陽縣公夢人有從諱謂已曰汝當大貴得二十五年
永安三年封平陽王普泰中為侍中尚書左僕射中興
二年高歡既敗爾朱氏廢帝自以疎遠請遜大位歡乃
與百寮議以孝文不可無後時召汝南王悦於梁至將
立之宿昔而止又諸王皆逃匿帝在田舍先是嵩山道
士潘彌望見洛陽城西有天子氣候之乃帝也於是造
第密言之居五旬而高歡使斛斯椿求帝椿從帝所親
王思政見帝帝變色曰非賣我邪椿遂以白歡歡遣四
百騎奉迎帝入氈帳陳誠泣下霑襟讓以寡德歡再拜
帝亦拜歡出備服御進湯沐達夜嚴警昧爽文武執鞭
以朝使斛斯椿奉勸進表椿入帷門罄折延首而不敢
前帝令思政取表曰視此便不得不稱朕矣於是假廢
帝安定王詔策而禪位焉即位于東郭之外用代都舊
制以黑氈蒙七人歡居其一帝於氈上西向拜天訖自
東陽雲龍門入
永熙元年夏四月戊子皇帝御太極前殿羣臣朝賀禮
畢升閶闔門大赦改中興二年為太昌元年壬辰高歡
還鄴五月丙申節閔帝殂以太傅淮陽王欣為太師改
封沛郡王以司徒趙郡王諶為太保以司空南陽王寳
炬為太尉以太保長孫承業為太傅辛丑復前司空高
乾位己酉以儀同三司清河王亶為司徒乙卯内外解
嚴六月癸亥朔帝於華林園納訟丁卯南陽王寶炬坐
事降為驃騎大將軍開府以王歸第己卯臨顯陽殿納
訟丙戊詔曰間者凶權誕恣法令變常遂立夷貊輕賦
冀收天下之意隨以箕歛之重終納十倍之征掩目捕
雀何能過此今歲租調且兩收一丐明年復舊秋七月
庚子以南陽王寶炬為太尉乙卯帝臨顯陽殿親理冤
獄是月東南道大行臺樊子鵠大破梁軍於譙城禽其
將元樹八月丁卯封西中郎將元寧為高平王九月癸
卯進燕郡公賀拔允爵為王癸丑改封沛郡王欣為廣
陵王節閔帝子勃海王子恕為沛郡王冬十月辛酉朔
日有蝕之十一月丁酉祀圜丘甲辰殺安定王朗及東
海王曄己酉以汝南王悦為侍中大司馬開府葬太后
胡氏十二月丁亥殺大司馬汝南王悦大赦改元為永
興以同明元時年號尋改為永熙是歲蠕蠕嚈噠高麗
契丹庫莫奚高昌等國並遣使朝貢
二年春正月庚寅朔朝饗羣臣于太極前殿丁酉勃海
王高歡大敗爾朱氏山東平罷諸行臺丁巳追尊皇考
為武穆皇帝太妃馮氏為武穆皇后皇妣李氏曰皇太
妃二月以咸陽王坦為司空三月甲午太師魯郡王肅
薨丁巳以太保趙郡王諶為太尉以太尉南陽王寶炬
為尚書令太保開府是月阿至羅十萬戸内附詔復以
勃海王高歡為大行臺隨機裁處夏四月己未朔日有
蝕之秋七月壬辰以太師廣陵王欣為大司馬以太尉
趙郡王諶為太師並開府庚戍以前司徒燕郡王賀拔
允為太尉冬十月癸未以衛將軍瓜州刺史泰臨縣伯
高昌王趙子堅為儀同三司進爵郡公十二月丁巳狩
於嵩陽士卒寒苦己巳遂幸温湯丁丑還宫
三年春二月壬戍大赦壬午封左衛將軍元斌之為潁
川王夏四月癸丑朔日有蝕之辛未高平王寧坐事降
爵為公五月丙戍置勲府庶子箱别六百人騎官箱别
二百人閤内部曲數千人帝内圖高歡乃以斛斯椿為
領軍使與王思政等統之以為心膐軍謀朝政咸決於
椿分置督將及河南關西諸刺史辛卯下詔戒嚴揚聲
伐梁實謀北討是夏契丹高麗吐谷渾並遣使朝貢秋
七月己丑親總六軍十餘萬次河橋高歡引軍東度丙
午帝率南陽王寶炬清河王亶廣陽王湛斛斯椿以五
千騎宿瀍西廣陽王别舍沙門都維郍惠臻負璽持千
牛力以從有牛百頭盡殺以食軍士衆知帝將出其夜
亡者過半清河廣陽二王亦逃歸略陽公宇文泰遣都
督駱超李賢和各領數百騎赴難駱超先至甲戍賢和
會帝於崤中己酉高歡入洛遣婁昭及河南尹元子思
領左右侍官追帝請廻駕高昂率勁騎及帝於陜西帝
鞭馬長騖至湖城飢渴甚有王思村人以麥飯壺漿獻
帝帝甘之復一村十年是歲二月熒惑入南斗衆星北
流羣鼠浮河向鄴梁武帝跣而下殿以禳星變及聞帝
之西慙曰虜亦應天象乎帝至稠桑潼關大都督毛洪
賓迎獻食八月宇文泰遣大都督趙貴梁禦甲騎二千
來赴乃奉迎帝過河謂禦曰此水東流而朕西上若得
重謁洛陽廟是卿等功也帝及左右皆流涕宇文泰迎
帝於東陽帝勞之將士皆呼萬歲遂入長安以雍州公
廨為宫大赦甲寅高歡推司徒清河王亶為大司馬承
制總萬機居尚書省歡追車駕至潼關九月己酉歡東
還洛陽帝親督衆攻潼關斬其行臺華長瑜又剋華州
其冬十月高歡推清河王亶子善見為主徙都鄴是為
東魏魏於此始分為二帝之在洛也從妹不嫁者三一
曰平原公主明月南陽王同産也二曰安德公主清河
王懌女也三曰蒺䔧亦封公主帝内宴令諸婦人詠詩
或詠鮑昭樂府曰朱門九重開九閨願逐明月入君懷
帝既以明月入關蒺䔧自縊宇文泰使元氏諸王取明
月殺之帝不悦或時彎弓或時推案君臣由此不安平
閠十二月癸巳潘彌奏言今日當甚有急兵其夜帝在
逍遥園宴阿至羅顧侍臣曰此處彷彿華林園使人聊
增悽惋命取所乘波斯騮馬使南陽王躍之將攀鞍蹶
而死帝惡之日晏還宫至後門馬驚不前鞭打入謂潘
彌曰今日幸無他不彌曰過夜半則大吉須臾帝飲酒
遇酖而崩時年二十五謚曰孝武殯於草堂佛寺十餘
年乃葬雲陵始宣武孝明間謠曰狐非狐貉非貉焦梨
狗子齧斷索識者以為索謂魏本索髮焦梨狗子指宇
文泰俗謂之黑獺也
孝武帝永熙三年
文皇帝諱寶炬孝文皇帝之孫京兆王愉之子也母曰
楊氏帝正始初坐父愉罪兄弟皆幽宗正寺及宣武崩
乃得雪正光中拜直閤將軍時胡太后多嬖寵帝與明
帝謀誅之事泄免官武泰中封邵縣侯永安三年進封
南陽王孝武即位拜太尉加侍中永熙二年進位太保
開府尚書令三年孝武與高歡構難以帝為中軍四面
大都督及從入關拜太宰錄尚書事孝武崩丞相略陽
公宇文泰率羣公卿士奉表勸進三讓乃許焉
大統元年春正月戊申皇帝即位於城西大赦改元追
尊皇考為文景皇帝皇妣楊氏為皇后己酉進丞相略
陽公宇文泰都督中外諸軍錄尚書事大行臺改封安
定郡公以尚書令斛斯椿為太保廣平王贊為司徒乙
卯立妃乙氏為皇后立皇子欽為皇太子甲子以廣陵
王欣為太傅以儀同三司万俟夀樂干為司空東魏將
侯景攻䧟荆州二月前南青州刺史大野拔斬兖州刺
史樊子鵠以州降東魏夏五月降罪人加安定公宇文
泰位柱國秋七月以開府儀同三司念賢為太尉以司
空万俟夀樂干為司徒以開府儀同三司越勒肱為司
空梁州刺史元羅以州降梁九月有司請煎御香澤須
錢萬貫帝以軍旅在外停之冬十月太師上黨王長孫
承業薨十二月以太尉念賢為太傅以河州刺史梁景
叡為太尉
二年春正月辛亥祀南郊改以神元皇帝配東魏攻䧟
夏州二月儀同三司段敬討叛羌梁仚定平之三月以
涼州刺史李叔仁為司徒以司徒万俟夀樂干為太宰
夏五月司空越勒肱薨秦州刺史建中王万俟普撥及
其子太宰夀樂干率所部奔東魏秋九月以扶風王孚
為司空以太保斛斯椿為太傅冬十一月追改始祖神
元皇帝為太祖道武皇帝為烈祖是歲關中大飢人相
食死者十七八
三年春二月槐里獲神璽大赦夏四月太傅斛斯椿薨
五月以廣陵王欣為太宰賀拔勝為太師六月以司空
扶風王孚為太保以太尉梁景叡為太傅以司徒廣平
王贊為太尉以開府儀同三司王盟為司空冬十月安
定公宇文泰大破東魏軍於沙苑拜泰柱國大將軍十
二月司徒李叔仁自梁州通使於東魏建昌太守賀蘭
植攻斬之
四年春正月辛酉拜天於清暉室終帝世遂為常二月
東魏攻䧟南汾潁豫廣四州廢皇后乙氏三月立蠕蠕
女郁久閭氏為皇后大赦以司空王盟為司徒秋七月
東魏將侯景等圍洛陽帝與安定公宇文泰東伐九月
車駕至自東伐以撫軍將軍梁仚定為南洮州刺史安
西蕃
五年春二月赦京城内夏五月以開府儀同三司李弼
為司空免妓樂雜役之徒皆從編戸秋七月詔自今恒
以朔望觀閱京師見禁囚徒以司空扶風王孚為太尉
冬十月於陽武門外縣鼔置紙筆以求得失
六年春正月庚戍朝羣臣自西遷至此禮樂始備太尉
扶風王孚薨二月鑄五銖錢降罪人冬十一月太師念
賢薨
七年春二月幽州刺史順陽王仲景以罪賜死三月夏
州刺史劉平謀反大都督于謹討禽之秋九月詔班政
事之法六條冬十一月叛羌梁仚定徒黨屯於赤水城
秦州刺史獨孤信擊平之尚書奏班十二條制十二月
御憑雲觀引見諸王叙家人之禮手詔為宗誡十條以
賜之
八年春三月初置六軍夏四月鄯善王兄鄯朱郍率衆
内附秋八月以太尉王盟為太保冬十月詔皇太子鎮
河東十二月行幸華州起萬夀殿於沙苑北
九年春正月降罪人禁中外及從母兄弟姊妹為昏閏
月車駕至自華州二月東魏北豫州刺史高仲密據虎
牢内附以仲密為侍中司徒封勃海郡公秋七月大赦
以太保王盟為太傅以太尉廣平王贊為司空冬十二
月以司空李弼為太尉
十年春正月甲子詔公卿已下每月上封事三條極言
得失刺史二千石銅墨已上有讜言嘉謀勿有所諱夏
五月太師賀拔勝薨秋七月更權衡度量
十一年夏五月太傅王盟薨詔諸鞫大辟獄皆命三公
覆審然後加刑冬始築圜丘於城南封皇子儉
十二年春二月涼州刺史宇文仲和反秦州刺史獨孤
信討平之三月鑄五銖錢夏五月詔女年不滿十三以
上勿得以嫁秋九月東魏勃海王高歡攻玉壁晉州刺
史韋孝寬力戰禦之冬十二月歡燒營而退
十三年春正月開白渠以溉田二月詔自今應宫刑者
直没官勿刑亡奴婢應黥者止科亡罪以開府儀同三
司若干惠為司空東魏勃海王高歡薨其司徒侯景據
潁川率河南六州内附授景太傅河南大行臺上谷郡
公三月大赦夏五月以太傅侯景為大將軍以開府儀
同三司獨孤信為大司馬晉王謹薨秋七月司空若干
惠薨大將軍侯景據豫州叛封皇子寧為趙王
十四年春正月赦潁豫廣北洛東荆襄等七州以開府
儀同三司趙貴為司空皇孫生大赦夏五月以安定公
宇文泰為太師廣陵王欣為太傅太尉李弼為大宗伯
前太尉趙貴為大司寇以司空于謹為大司空
十五年己巳五月侯景殺梁武帝初詔諸代人太和中
改姓者並令復舊六月東魏勃海王高澄攻䧟潁川秋
八月盜殺東魏勃海王高澄冬十二月封梁雍州刺史
岳陽王蕭詧為梁王
十六年夏四月封皇子儒為燕王公為吳王五月東魏
静帝遜位于齊秋七月安定公宇文泰東伐至恒農齊
師不出乃還九月大赦
十七年春三月庚戍帝崩于乾安殿時年四十五夏四
月庚辰葬於永陵上諡曰文皇帝帝性彊果始為太尉
時侍中高隆之恃勃海王高歡之黨驕狎公卿因公會
帝勸酒不飲怒而歐之罵曰鎮兵何敢爾也孝武以歡
故免帝太尉歸第命羽林守衛月餘復位及歡將改葬
其父朝廷追贈太師百寮會弔者盡拜帝獨不屈曰安
有生三公而拜贈太師耶及躋大位權歸周室嘗登逍
遥觀望嵯峨山因謂左右曰望此令人有脱屣之意若
使朕年五十便委政儲宫尋山餌藥不能一日萬機也
既而大運未終竟保天祿云
西魏文帝大統十七年
廢帝諱欽文皇帝之長子也母曰乙皇后大統元年正
月乙卯立為皇太子十七年三月即皇帝位是月梁邵
陵王蕭綸侵安陸大將軍楊忠討禽之
元年冬十一月梁湘東王蕭繹討侯景禽之遣其舍人
魏彦來告仍嗣位於江陵
二年秋八月大將軍尉遲迴剋成都劒南平冬十一月
安定公宇文泰殺尚書元烈
三年春正月安定公宇文泰廢帝而立齊王廓帝自元
烈之誅有怨言淮安王育廣平王贊等並垂泣諫帝不
聽故及於辱
廢帝三年無年號
恭皇帝諱廓文皇帝之第四子也大統十四年封為齊
王廢帝三年正月即皇帝位改元
元年夏四月蠕蠕乙㫋達官寇廣武五月柱國李弼追
擊之斬首數千級收輜重而還冬十一月遣師滅梁戕
梁元帝梁太尉王僧辯奉元帝子方智為王承制居建
業
二年秋七月梁太尉王僧辯納貞陽侯蕭淵明於齊奉
以為主梁王方智為太子九月梁司空陳霸先殺僧辯
廢蕭淵明復奉方智為帝是歲梁廣州刺史王琳寇邊
大將軍豆盧寧帥師討之
三年春正月丁丑初行周禮建六官以安定公宇文泰
為太師冡宰以柱國李弼為大司徒趙貴為太保大宗
伯以尚書令獨孤信為大司馬以于謹為大司寇以侯
莫陳崇為大司空冬十月乙亥安定公宇文泰薨十二
月庚子帝遜位於周周閔帝元年正月封帝為宋公尋
殂
恭帝三年無年號
右後魏自道武帝至恭帝凡十五帝一百六十
一年而禪于周自孝武帝入關不還高歡乃立
孝文帝曾孫清河王子善見為帝稱天平元年
東魏孝靜皇帝諱善見清河文宣王亶之世子也母曰
胡妃永熙三年八月拜開府儀同三司孝武帝既入關
勃海王高歡乃與百僚會議推帝以奉明帝之後時年
十一
天平元年冬十月丙寅皇帝即位于城東北大赦改元
庚午以太師趙郡王諶為大司馬以司空咸陽王坦為
太尉以開府儀同三司高盛為司徒以開府儀同三司
高昂為司空壬申享太廟丙子車駕北遷于鄴詔勃海
王高歡留後部分改司州為洛州以尚書令元弼為儀
同三司洛州刺史鎮洛陽十一月兖州刺史樊子鵠南
青州刺史大野拔據瑕邱反庚寅車駕至鄴居北城相
州之廨改相州刺史為司州牧魏郡太守為魏尹徙鄴
舊人西徑百里以居新遷人分鄴置臨漳縣以魏郡林
慮廣平陽邱汲郡黎陽東濮陽清河廣宗等郡為皇畿
十二月丁卯燕郡王賀拔允薨庚午詔内外戒嚴百司
悉依舊章從容雅服不得以矛釤從事丙子進侍中封
隆之等五人為大使廵喻天下丁丑赦畿内閏月宋以
元慶和為魏王入據平瀨鄉孝武崩于長安初置四中
郎將於礓石橋置東中蒲泉置西中濟北置南中洛水
置北中
二年春正月乙亥兼尚書右僕射東南道行臺元晏討
元慶和破走之二月壬午以太尉咸陽王坦為太傅以
司州牧西河王悰為太尉己丑前南青州刺史大野拔
斬樊子鵠以降兖州平戊戍梁司州刺史陳慶之寇豫
州刺史堯雄擊走之三月辛酉以司徒高盛為太尉以
司空高昂為司徒濟陰王暉業為司空勃海王高歡討
平山胡劉蠡升辛未以旱故詔京邑及諸州郡縣收瘞
骸骨是春高麗契丹並遣使朝貢夏四月前青州刺史
侯梁反攻掠青齊癸未濟州刺史蔡雋討平之壬辰降
京師見囚夏五月大旱勒城門殿門及省府寺署坊門
澆人不簡王公無限日得雨乃止六月元慶和寇南頓
豫州刺史堯雄大破之秋七月甲戍封汝南王悦孫綽
為琅邪王八月辛夘司空濟陰王暉業坐事免甲午發
衆七萬六千人營新宫九月丁巳以開府儀同三司襄
城王旭為司空冬十月丁未梁柳仲禮寇荆州刺史王
元擊破之癸丑祀圜丘甲寅閶闔門災龍見并州人家
井中十二月壬午車駕狩于鄴東甲午文武百官量事
各給祿是歲西魏文帝大統元年也
三年春正月癸卯朔饗羣臣於前殿戊申詔百官舉士
舉不稱才者兩免之二月丁未梁光州刺史郝樹以州
内附丁酉加勃海王世子澄為尚書令大行臺大都督
三月甲寅以開府儀同三司華山王鷙為大司馬丁卯
陽夏太守盧公纂據郡南叛大都督元整破之夏四月
丁酉昌樂王誕薨五月癸卯賜鰥寡孤獨貧賤者衣物
各有差丙辰以錄尚書事西河王悰為司州牧戊辰太
尉高盛薨六月辛巳趙郡王諶薨秋七月庚子大赦梁
夏州刺史田獨鞞潁川防城都督劉鸞慶並以州内附
八月并肆涿建四州霜霣大饑九月壬寅以定州刺史
侯景兼尚書右僕射南道行臺節度諸軍南討丙辰平
陽人路季札聚衆反辛酉御史中尉竇泰討平之冬十
一月戊申詔遣使廵檢河北流移饑人侯景攻剋梁楚
州獲刺史桓和十二月以并州刺史尉景為太保辛未
遣使者版假老人官百歲已下各有差壬申大司馬清
河王亶薨癸未以太傅咸陽王坦為太師是歲高麗勿
吉並遣使朝貢
四年春正月以汝陽王暹為錄尚書事夏四月辛未遷
七帝神主入新廟大赦内外百官普進一階先是滎陽
人張儉等聚衆反於大騩山通西魏壬辰武衛將軍高
元咸討破之六月己巳幸華林園理訟辛未詔尚書掩
骼埋胔推錄囚徒壬午閶闔門災秋七月甲辰遣兼散
騎常侍李楷聘于梁八月西魏剋陜州刺史李徽伯死
之九月侍中元子思與其弟子華謀西入並賜死閏月
乙丑衛將軍右光祿大夫蔣天樂謀反伏誅禁京師酤
酒冬十月以咸陽王坦為錄尚書事壬辰勃海王高歡
西討敗于沙苑己酉西魏行臺宫景夀都督楊白駒寇
洛州大都督韓賢大破之西魏又遣其大行臺元季海
大都督獨孤信逼洛州刺史廣陽王湛棄城歸闕季海
信遂據金墉十一月丙子以驃騎大將軍儀同三司万
俟普為太尉十二月甲寅梁人來聘河間人邢磨納范
陽人盧仲禮等各聚衆反是歲高麗蠕蠕並遣使朝貢
元象元年春正月辛酉朔日有蝕之有巨象自至碭郡
陂中南兖州獲送于鄴丁卯大赦改元二月丙辰遣兼
散騎常侍鄭伯猷聘于梁夏四月庚寅曲赦畿内開酒
禁六月壬辰帝幸華林都堂聽訟秋七月乙亥高麗遣
使朝貢是夏山東大水蝦蟆鳴于樹上秋八月辛卯大
敗西魏于河隂九月大都督賀拔仁擊邢磨納盧仲禮
等破平之冬十月梁人來聘十二月庚寅遣陸操聘于
梁
興和元年春正月辛酉以尚書令孫騰為司徒三月甲
寅朔封常山郡王劭第二子曜為陳郡王五月甲戍立
皇后高氏乙亥大赦是月高麗遣使朝貢六月乙酉以
尚書左僕射司馬子如為山東黜陟大使尋為東北道
行臺差選勇士庚寅前潁州刺史奚思業為河南大使
簡發勇士丁酉梁人來聘戊申開府儀同三司汝陽王
暹薨秋八月壬辰遣兼散騎常侍王元景聘于梁九月
甲子發畿内十萬人城鄴四十日罷辛未曲赦畿内死
罪已下各有差冬十一月癸亥以新宫成大赦改元八
十已上賜綾帽及杖七十旁無朞親及有疾廢者各賜
粟帛築城之夫給復一年
二年春正月壬申以太保尉景為太傅以驃騎大將軍
開府儀同三司庫狄干為太保丁丑徙御新宫大赦内
外百官普進一階營構主將别優一階三月乙卯梁人
來聘夏五月己酉西魏行臺宫延和陜州刺史宫元慶
率戸内屬置之河北馬場振稟各有差壬子遣兼散騎
常侍李象聘于梁閏月丁丑朔日有蝕之己丑封皇兄
景植為宜陽王皇弟威為清河王謙為潁川王六月壬
子大司馬華山王鷙薨冬十月丁未梁人來聘十一月
乙卯遣兼散騎常侍崔長謙聘於梁是歲高麗蠕蠕勿
吉並遣使朝貢
三年春二月甲辰阿至羅出吐拔郍渾大率部來降三
月乙酉梁州人公孫貴賓聚衆反自號天王陽夏鎮將
討禽之夏四月戊申阿至羅國主副伏羅越君子去賓
來降封為高車王六月乙丑梁人來聘秋七月己卯宜
陽王景植薨八月甲子遣兼散騎常侍李騫聘於梁先
是詔羣官於麟趾閣議定新制冬十月甲寅班於天下
己巳發夫五萬人築漳濱堰三十五日罷癸亥車駕狩
于西山十一月戊寅還宫丙戍以開府儀同三司彭城
王韶為太尉以度支尚書胡僧敬為司空是歲蠕蠕高
麗勿吉國並遣使朝貢
四年春正月丙辰梁人來聘夏四月丙寅遣兼散騎常
侍李繪聘于梁乙酉以侍中廣陽王湛為太尉以尚書
右僕射高隆之為司徒以太尉彭城王韶為錄尚書事
丁亥太傅尉景坐事降為驃騎大將軍開府儀同三司
辛卯以太保庫狄干為太傅以領軍將軍婁昭為大司
馬封祖裔為尚書右僕射六月丙申復前侍中樂良王
忠爵丁酉復陳留王景皓常山王紹宗高密王永業爵
秋八月庚戍以開府儀同三司吏部尚書侯景為兼尚
書僕射河南行臺隨機討防冬十月甲寅梁人來聘十
一月壬午驃騎大將軍開府儀同三司青州刺史西河
王悰薨十二月辛亥使兼散騎常侍陽斐使于梁是歲
蠕蠕高麗吐谷渾並遣使朝貢
武定元年春正月壬戍朔大赦改元己巳車駕蒐于邯
鄲之西山癸酉還宫二月壬申北豫州刺史高仲密據
虎牢西叛三月丙午帝親納訟戊申勃海王高歡大敗
西魏師于邙山追奔至恒農而還豫洛二州平夏四月
封彭城王韶弟襲為武安王五月壬辰以剋復虎牢降
天下死罪已下囚乙未以吏部尚書侯景為司空六月
乙亥梁人來聘戊寅封前員外散騎侍郎元長春為南
郡王八月乙丑以汾州刺史斛律金為大司馬壬午遣
兼散騎常侍李渾聘于梁冬十一月甲午車駕狩于西
山乙巳還宫是歲吐谷渾高麗蠕蠕並遣使朝貢
二年春二月丁卯徐州人劉烏黑聚衆反遣行臺慕容
紹宗討平之三月梁人來聘以旱故宥死罪已下囚丙
午以開府儀同三司孫騰為太保壬子以勃海王世子
高澄為大將軍領中書監元弼為錄尚書事以尚書左
僕射司馬子如為尚書令以太原公高洋為左僕射夏
五月甲午遣散騎常侍魏季景聘于梁丁酉太尉廣陽
王湛薨秋八月癸酉尚書令司馬子如坐事免九月甲
申以開府儀同三司濟隂王暉業為太尉太師咸陽王
坦坐事免以王還第冬十月丁巳太保孫騰大司馬高
隆之各為括戸大使凡獲逃戸六十餘萬十一月西河
地陷有火出甲申以司徒高隆之為尚書令以前大司
馬婁昭為司徒庚子祀圜丘辛丑梁人來聘是歲吐谷
渾地豆干室韋高麗蠕蠕勿吉等並遣使朝貢
三年春正月丙申遣兼散騎常侍李奬聘于梁二月庚
申吐谷渾國奉其從妹以備後庭納為容華嬪夏五月
甲辰大赦秋七月庚子梁人來聘冬十月遣中書舍人
尉瑾聘于梁十二月以司空侯景為司徒以中書令韓
軌為司空戊子以太保孫騰為錄尚書事是歲高麗吐
谷渾蠕蠕並遣使朝貢
四年夏五月壬寅梁人來聘六月庚子以司徙侯景為
河南大行臺應機討防秋七月壬寅遣兼散騎常侍元
廓聘于梁八月移洛陽漢魏石經于鄴是歲室韋勿吉
地豆干高麗蠕蠕並遣使朝貢
五年春正月己亥朔日有蝕之丙午勃海王高歡薨辛
亥司徒侯景降于西魏以求救西魏遣其將李弼王思
政赴之思政等入據潁川景乃出走豫州乙丑梁人來
聘二月侯景復背西魏歸梁夏四月壬申大將軍高澄
來朝甲午遣兼散騎常侍李緯聘于梁五月丁酉朔大
赦戊戍以尚書右僕射襄城王旭為太尉甲辰以太原
公高洋為尚書令領中書監以青州刺史尉景為大司
馬以開府儀同三司庫狄干為太師以錄尚書事孫騰
為太傅以汾州刺史賀拔仁為太保以司空韓軌為司
徒以領軍將軍可朱渾道元為司空以司徒高隆之錄
尚書事以徐州刺史慕容紹宗為尚書左僕射高陽王
斌為右僕射戊午大司馬尉景薨六月乙酉帝為勃海
王舉哀於東堂服緦衰秋九月辛丑梁貞陽侯蕭淵明
寇徐州堰泗水於寒山灌彭城以應侯景冬十一月乙
酉以尚書左僕射慕容紹宗為東南道行臺與大都督
高岳潘相樂大破禽之及其二子瑀道十二月乙亥蕭
淵明至帝御閶闔門讓而宥之岳等廻師討侯景是歲
高麗勿吉並遣使朝貢
六年春正月己亥大都督高岳等於渦陽大破侯景俘
斬五萬餘人其餘溺死於渦水水為不流景走淮南二
月己卯梁遣使求和許之三月癸巳以太尉襄城王旭
為大司馬以開府儀同三司高岳為太尉辛亥以冬春
亢旱赦罪人各有差夏四月甲子吏部令史張永和青
州人崔闊等偽假人官事覺糺檢首者六萬餘人甲戍
太尉高岳司徒韓軌大都督劉豐等討王思政於潁川
引洧水灌其城九月乙酉梁人來聘冬十月戊申侯景
濟江推梁臨賀王正德為主以攻建業是歲高麗室韋
蠕蠕吐谷渾並遣使朝貢
七年春正月戊辰梁北徐州刺史中山侯蕭正表以鎮
内附封蘭陵郡公吳郡王三月丁卯侯景剋建業夏五
月丙辰侯景殺梁武帝戊寅勃海王高澄帥師赴潁川
六月剋之獲西魏大將軍王思政等秋八月辛卯立皇
子長仁為太子盗殺勃海王高澄癸巳大赦内外百官
並進二級甲午太原公高洋如晉陽冬十月癸未以開
府儀同三司咸陽王坦為太傅甲午以開府儀同三司
潘相樂為司空十二月甲辰吳郡王蕭正表薨己酉以
并州刺史彭樂為司徒是歲蠕蠕地豆干室韋高麗吐
谷渾並遣使朝貢
八年春正月辛酉帝為勃海王高澄舉哀於東堂戊辰
詔太原王高洋嗣事徙封齊郡王甲戍地豆干契丹並
遣使朝貢二月庚寅以尚書令高隆之為太保三月庚
申進齊郡王高洋爵為齊王夏四月乙巳蠕蠕遣使朝
貢五月甲寅詔齊王為相國總百揆備九錫之禮以齊
國太妃為王太后王妃為王后丙辰帝遜位於齊齊天
保元年己未封帝為中山王邑一萬戸上書不稱臣答
不稱詔載天子旌旗行魏正朔乘五時副車封王諸子
為縣公邑各一千戸奉絹一萬疋錢一萬貫粟二萬石
奴婢三百人水碾一具田百頃園一所於中山國立魏
宗廟二年十二月己酉中山王殂時年二十八三年二
月奉諡曰孝靜皇帝葬於鄴西漳北其後發之陵崩死
者六十人帝好文美容儀力能挾石師子以踰墻射無
不中嘉辰宴會多命羣臣賦詩從容沉雅有孝文風勃
海王高澄嗣事甚忌焉以大將軍中兵參軍崔季舒為
中書黃門侍郎令監察動静小大皆令季舒知澄與季
舒書曰癡人復何似癡勢小差未帝嘗與獵於鄴東馳
逐如飛監衛都督烏郍羅受工伐從後呼帝曰天子莫
走馬大將軍怒澄嘗侍帝飲大舉觴曰臣澄勸陛下帝
不悦曰自古無不亡之國朕亦何用此活澄怒曰朕朕
狗脚朕澄使季舒毆帝三拳奮衣而出明日澄使季舒
勞帝帝亦謝焉賜絹季舒未敢受以啟澄澄使取一段
帝束百疋以與之曰亦一段爾帝不堪憂辱詠謝靈運
詩曰韓亡子房奮秦帝魯連恥本自江海人忠義動君
子常侍侍講荀濟知帝意乃與華山王大器元瑾密謀
於宫中偽為山而作地道向北城至千秋門門者覺地
下響動以告澄澄勒兵入宫曰陛下何意反邪臣父子
功存社稷何負陛下邪及將殺諸妃嬪帝正色曰王自
欲反何關於我我尚不惜身何况妃嬪澄下牀叩頭大
啼謝罪於是酣飲夜久乃出居三日幽帝於含章堂大
器瑾等皆見烹於市及將禪位於文宣襄城王昶及司
徒潘相樂侍中張亮黃門郎趙彦深等求入奏事帝在
昭陽殿見之昶曰五行遞運有始有終齊王聖德欽明
萬姓歸仰臣等昧死聞奏願陛下則堯禪舜帝便歛容
答曰此事推挹已久謹當遜避又云若爾須作詔書侍
郎崔劼裴讓之奏云詔已作訖即付楊愔進於帝凡十
條書訖曰將安朕何所復若為而去楊愔對曰在北城
别有館宇還備法駕依常仗衛而去帝乃下御座步就
東廊口詠范蔚宗後漢贊云獻生不辰身播國屯終我
四百永作虞賓所司奏請發帝曰古人念遺簪敝履欲
與六宫别可乎高隆之曰今日天下猶是陛下之天下
况在後宫乃與妃嬪以下訣莫不欷歔掩涕貴嬪趙國
李氏誦陳思王詩云王其愛玉體俱享黃髮期皇后已
下皆哭直長趙德以故犢車一乘候於東上閤帝上車
德超上車持帝帝肘之曰朕畏天順人授位相國何物
奴敢逼人趙德尚不下及出雲龍門王公百寮衣冠拜
辭帝曰今日不減常道鄉公漢獻帝衆皆悲愴高隆之
泣灑遂入北城下司馬子如南宅及文宣行幸常以帝
自隨帝后封太原公主常為帝嘗食以護視焉竟遇酖
而崩
東魏孝静帝天平四年天象元年興和四年武定
八年即位十七年
右東魏一帝十七年而禪位于齊按後魏正史
自孝武帝後便列孝靜帝紀乃云宇文氏害孝
武以南陽王寶炬為僭稱尊號
通志卷十五下
