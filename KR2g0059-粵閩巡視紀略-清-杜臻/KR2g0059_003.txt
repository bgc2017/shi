粵閩廵視紀略卷三
工部尚書杜臻撰
乙巳登陸行六十里止平山驛
丙午行三十里至白雲又三里至橋嶺又三十里止鵝
哺
惠州府屬縣九濱海者二曰歸善曰海豐元年畫界
自大鵬所歷西鄉凹等境(山下村小桂村石灰山鱟殼逕仔山長山仔村金坑)
(松園港淡水圍九里村長潭村龍古井村南前村烏栖塘村煖水湖村松山下村楊山村楊公逕陳田村)
(澗背村白雲墟欄盤寨烟岡寨稔山墟飯羅岡大浦屯鐵涌墟溪背村官田村盤圓口黃浦墟)至䨇
園村為歸善邊邊界以外距海二十里者蒲田燕門
舊村西村甘泉蕉坑䨇羅溪林坑十五里槁木洞後
壠十三里蕉子坑十二里官埔十里貴到河潭赤沙
㢲寮思鹽臺碧甲長子仔田寮鴉雀舗遊魚灣東坑
水津園龍眼岡竹園墩山仔頭蕉子園上葵坑雲嶺
古埔輋及附海七八里至一二里潮陽村等(沙橋湖下涌頭)
(峝仔香涌老鴉山土灣大墳陂官溪大康小逕太平嶺岩前白岡西鄉石井上角沙頭下涌鬱頭山鹽竈)
(山頭船凹中興宜富山小漠園欖涌林軍寮竹園埇元宵圍大嶺蒲莱鬱南坑新村仔新尾石橋復興凹)
(石頭嶺石陂坑小門寨小桂凹舊村高埔沙凹嶺凹横岡輋背洞内西涌港尾枯子蓢赤山白花尾蓮麻)
(坑大蓢東坑解葵坑大水坑逕口大河渡鴨鬱高尾田坑松園村田寮夫子嶺古寮)俱移并續
遷共豁田地八十頃有竒於平海置重兵盤圓口諸
處因界設守展界稍復今從惠州營撥守諸汛(大鵬所守)
(備一把總一兵三百名五通嶺五名鹽田臺千總一兵三十名大梅沙五名少梅沙五名鴉梅山五名關)
(湖把總一兵二十名西山五名水口五名黃坑五名老大鵬把總一兵三十名墪頭港十名白雲十一名)
(稔山千總一兵三十五名平海所都司一守備一兵一百八十九名盤圓口千總一兵三十三名小漠五)
(名)候閱定
過白鶴峰訪蘇文忠公軾宅遺址及豐湖諸勝
按軾紹聖元年以端明殿學士追一官落兩職知吳
州行至當塗責授寧遠軍節度副使惠州安置以十
月至惠寓居合江樓作詩云海上葱朧氣佳哉二江
合處朱樓開蓬萊方丈應不遠肯為蘇子浮江來蓋
樓為一郡之勝西江龍江至此而合西流以出虎門
也尋遷嘉祐寺明年復返始營白鶴居有詩云今年
復東徙舊館聊自憩已買白鶴峰規作終老計長江
在北戶雪浪舞階砌青山滿墻頭䰀鬌幾雲髻今已
作道觀矣然詩中景物猶可想見觀有井亦蘇公鑿
有待鑿平江百尺井要分清暑一壺冰之句自注營
白鶴居鑿井深四十尺而得泉云其旁有翟秀才林
行婆居址翟秀才者名逄亨性至孝博洽羣書郡人
號為翟夫子林行婆即與浮杯荅語者見傳燈錄作
凌行婆二人皆軾所甚重嘗有暮出詩云林行婆家
初閉戶翟夫子舍尚留關又有過西隣翟秀才家詩
云繫悶豈無羅帶水割愁還有劍鋩山觀此則二人
之襟抱亦可見矣去觀稍遠有香積寺軾所時游嘗
寫之白鶴故居圖中懸泉百仞三山遶之三山者大
北山象頭山白水山也軾以為羅浮之東麓有三山
屏擁僧舍小一溪雷轉松隂凉之句豐湖去郡城八
里横槎水自北注之其間有潄玉灘點翠洲明月灣
雜花島陳偁領州事時所築軾尤賞愛嘗有新年詩云
海國空自暖春山無限清冰烟紛瘴雨雪菌到江城更
待輕雷發先催凍笋生豊湖有藤菜似可敵蓴羹自注
云豊湖有臙脂藤味滑美𩔖蓴也軾侍妾朝雲死遂葬
之湖上今墓猶存旁有六如亭取雲臨終時所誦梵偈
云軾在惠又有憶舊詩云合浦買珠無復有當年笑
我泣牛衣自注家白鶴峰下悼懷同安君故有牛衣之句
蓋是時軾妻已先亡而貧困以為不若漢王章得罪而妻
子徙合浦反得致産百萬也再考白鶴之居以紹聖四
年三月成四月責授瓊州别駕昌化軍安置拜命即行
得安居者僅七十二日焉紹興三年虔賊周十隆陷州城
盡燬官民廬舍獨留軾居致奠而去其見重如此
平海所洪武二十七年指揮花茂築周五百二十丈
雉堞二百八十
梅蟠者元豊八年舉進士多才博學授廸功即鄕人
人稱為梅夫子今地名有大梅沙小梅沙或其後
人所居也唐庚有贈梅夫子採藥行
飯籮岡洪武間設内外管理廵檢司後移黃浦墟碧
甲山亦有廵檢司後移淡水墟
船澳文信國移軍表求入朝處
丁未行四十里過羊蹄嶺仄徑斗絶險過大庾約十里
而得平壌又八十里止海豐
戊申行四十里過白沙又四十里次東海滘驛
己酉行七十里至燈籠山又五十里止碣石衞總兵陳
耀率甲士千人來迎遂登山以望羣山趨拱盡於海隅
諸島環之眞要區也
元年畫界自雙園村歷琵琶寨等境(窩舗村圓墩圍南門江村田寮)
(下村羊蹄嶺鮜門港南門山渡頭陂青草頭東鄕西洋舗丁張龍鄕黃嶼鄉大德鄉埕前鄕長福橋寮口)
(鄕後湖鄉佛山鄕南埕鄉烏坎村南竈碣石衞上林鄕海峽北輋大蘇寮鹿欄上峝沙尾洲仔華埔溪上)
(寮文昌鄕大寨後窟烏頭圍赤企仔下寮鄕東樟鄕前詹鄕)至靖海所為海豐邊
邊界以外距海三十里三興寨牛扼寨海山港十里
水尾寨東寨水尾上村圓墩寨汲水門寨出水村及
附海五六里至一里黃家村等(新寨駱坑寨新西寨淤牛坑大坑寨牛朗)
(寨新逕寨莆嶺上罟寮中罟寮下罟寮)俱移并續遷共豁田地三千二
百四十頃有奇因界設守展界稍復今從碣石營撥
守諸汛(小漠港十名鮜門港把總一兵五十名謝道山十五名梅隴坡千總一兵五十名青草頭)
(西臺十名青草頭東臺把總一兵二十五名長沙臺十名馬鬃山十名&KR2063;下寨守備一兵二百五十一名)
(扁涌湖把總一兵三十名大帽山兵十名捷勝所遊擊一千總一兵二百五十五名白沙湖把總一兵五)
(十名娘岩山五名大魔山五名大德港西臺兵二十名大德港東臺把總一兵三十名南海下灣五名南)
(海上灣五名烏&KR2063;港西臺千總一兵五十名湖東澳東臺千總一兵三十名海甲山五名甲子港把總一)
(兵二十名蘇公澳五名圭湖墪五名烏墪港東臺千總一兵一百名小城汛三十名觀音堂五名﨑石港)
(三十名田尾寨把總一兵一百名滴水墪五名三洲墪五名湖東港西臺把總一兵一百名)候閱
定
五坡嶺在縣北二里宋景炎戊寅文信國自潮陽走
海豐至此方作食為元千戶王惟義所獲正德丙子
提學副使章拯於其地建表忠祠祀信國以鄒㵯陳
龍復劉子俊杜滸蕭明哲張唐熊桂林竒吳希奭陳
子全徐榛蕭資從祀皆行府僚屬也
碣石衛城在縣東一百二十里孤懸海表城西南五
里即大海洪武二十七年指揮花茂建周一千一百
二十丈雉堞二千二百六十二敵樓四樓下闢門康
熙八年重築城外有旗峰山山狀如旗半枕海上西
南彝入貢望此為表識峰下有桂林書院故為永興
寺廢而改作
海豐所在縣署
捷勝所海島也在縣南八十里土名石獅頭施公寮
諸村税二頃有奇城去海二里洪武二十八年千戶
候良築周四百七十二丈雉堞九百四十敵樓四樓
下闢門
甲子門所在縣東二百五十里洪武間千戶盛玉築
城周五百九十丈雉堞一千一百八十敵樓四樓下
闢門城西有西峰書院提學魏校毁西峰寺改建城
下有甲子門水兩山夾石&KR1159;港北接大陂溪龍江諸
水入於海海口有大石壁立上下各刻六十甲子字
故名其傍有竒石十八人呼為十八學士石宋景炎
丁亥端宗自閩航海駐此舊有廵檢司在石帆都
長沙海口在金錫都一名麗江合大液小液龍津赤
岸諸水入於海有大金籠山雄踞海口宋端宗嘗改
名金龍
謝道山在縣南二十里志作射道大魔山志作大磨
娘岩志作娘岡
梅隴海島土名燕洲蚊寮新圍王公諸村税十三頃
有竒
&KR2063;下馬頭有城周一里近扁涌湖去縣五十里其海
島土名南湖東坑門烏岸汕頭浪涌諸村税二頃有
竒又&KR2063;東海島土名蛋家宫坭坦浩洋諸村税二頃
有竒
大帽山土名黃厝寮税十頃有竒
大德汊土名南海諸村税四頃有竒
烏&KR2063;海島土名深田湖沙墩諸村税三頃有竒三洲
湖東港海島土名湖東海仔等村税二頃有竒
甲子門東有海島土名深澳諸村税約一頃以上諸
島俱有陸路可通
鮜門港口廣可半里去縣六十里
大德港口廣可半里去縣一百一十里
異物志南海多鯨鯢伐林邑時得鯨頭於海嶼如數
百斛圌頂上一孔大如甕俗以為珠穴又有瓌雷魚
大一丈生子朝出食暮宿母腹入從臍中出從口中
腹有二洞貯水養子一洞容二子又有䱟魚南越謂
之狼藉魚長二丈觜長六尺廣三寸左右生齒如鋸
又有黃雀魚每八月化為黃雀十月入海為魚
己酉行七十里至長青寨又四十里至龍江堡又四十
里止惠來所過村落炷香結綺迎導甚盛
潮屬九邑附海者五惠來其西境也稍東為潮陽而
揭陽在其内其東偏之地牙錯潮澄間者亦遷又東
為澄海郡治在其内去海稍遠故附郭之海陽無遷
又東為饒平過分水關即閩界矣兀年畫界自靖海
所歷洪橋小黃岡田心寨至神仙寨為惠來邊邊界
以外附海八里至一里湖邊鄉等(後衡寨前林村西莊村菓山鄉下後)
(陳村驛後鄉後湖寮石塘驛東湖鄉蓋洋寨)皆移并續遷共豁田地八百
三十七頃有竒於靖海所諸處因界設守展界稍復
今從惠來營撥守諸汛(湖仔墩五名神泉港東臺把總一兵二十名神泉司把總)
(一兵一百九名澳角山五名溪東山五名茭梭山五名沿錫山五名東山五名後池山五名湖口港五名)
(大架山五名石牌澳十名靖海港東岸千總一兵二十名靖海所把總一兵一百四十二名後表山五名)
(小黃岡寨把總一兵九十名茆洋五名)候閱定
邑設於嘉靖四年先為潮陽縣之惠來諸者以去邑
治遠甚吏不能理遂於其地設縣割海豐之龍溪諸
都以益之治羊尾
金剛髻山去縣七十里尖峰秀拔漁舟歸海上視以
為凖
靖海所城在大坭者洪武二十七年百戶董聚建周
五百五十丈舊隸潮陽嘉靖三十二年改隸惠來久
廢址存
神泉港在縣南十里昌山之陽中有大石潮没而汐
見人謂之石龜舊設神泉廵檢司因苦海寇官兵寄
寓他所民居蕩析嘉靖三十三年分廵道尤瑛令知
縣林春秀築城周三百丈曰神泉澳城今廢又南四
十里有赤沙澳沙堤可蔽海濤海艚多泊於此
庚戌行七十里至武寧驛又二十里至小黃岡又三十
里渡練江海口過海門所又二十里次潮陽
辛亥行三十里至逹壕海島登最高峰陟峻坂五里許
始至極巔一望大海浩汗無際諸洲島演漾其中更有
遠峰如簪如髻乍明乍滅於重山之外即南澳諸山也
欲仍返潮陽宿會大雨止桑田
元年畫界自神仙寨歷古埕村等境(海門所桑田山虎頭山禄景山)
(石井寨)至洪岡山為潮陽邊邊界以外附海四里至一
里鳳山上下寨等(西蘆寨禄景舗赤水寨竹林寨海田寨華陽寨桑田寨)及逹
壕埠海島俱移并續遷共豁田地七百六十頃有竒
於海門所置重兵因界設守展界稍復今從靖海營
撥守錢澳諸汛(河背砲臺千總一兵三十二名猷灣砲臺把總一兵三十四名錢澳五名)
(岡頭五名)又從潮陽營撥守徑門諸汛(徑門五名徑門口五名東山口五名)
(後溪十名蛋家宫五名糞箕灣五名華陽臺二十名石井千總一兵八十名門闢臺三十名南砲臺四十)
(名河溪口十名桑田堡把總一兵四十九名竹林二十名)又從逹壕營撥守二汛
(河渡門四十名磊石門四十名)候閱定
自洪岡歷深埔山至鄒堂山為揭陽邊邊界以外附
海八里至三里雙港等(土尾鄕大蓮鄕石港鄕青㠘鄕大寮鄕塔岡鄕鐵場鄕後)
(田鄕仙埔鄕楓鄕鄒堂鄕)俱移并續遷共豁田地八十六頃有竒
於舗前河置重兵因界設守展界稍復今從潮州營
撥守諸汛(北砲臺把總一兵五十名青㠘把總一兵五十名)候閱定
水經注員水又東南一千五百里入南海東歷揭陽
縣王莽之南海亭也今縣西北有揭嶺意為漢舊治
晉義熙間分揭陽立潮陽治臨崑山韓文公為刺史
遷治棉陽即今所也揭陽至晉時已省宋復立於玉
窖山
海門所洪武二十四年設二十七年百戶蔡春遷今
所更名海門旁有錢澳山石壁鐫蓮花峰三大字萬
歷六年遊擊金丹於此設蓮花營駐水軍以防宼
逹壕埠海島也籌海圖作逹頭埔在潮陽澄海之間
西與潮陽之招寧廵司招收場諸境相接止隔一河
其河之南口曰河渡門北口曰磊石門兩口俱陿止
容一海艚入去潮陽邑治三十里周六十里有赤岡
寨青林寨(籌海重編作青藍寨)下尾寨圓山尾渡頭鄉白沙溪
頭杉寨下穢茂洲西墩割頭沙浦松子山湖仔割洲
澳頭諸村民税八十七頃萬歷間海宼林道乾營巢
於此名曰華美遷界時棄不設守有海宼丘鳳者據
之十九年討平始設重鎮焉
大忠祠在潮陽東雙忠廟之左祀文信國章熙記曰
公屯潮陽時有盗陳懿劉興數叛附為害公誅興攻
走懿則潮陽實蒙公惠德一宜祀公謁雙忠廟作沁
園春詞悲歌激烈則東山乃公忼慨矢志之所二宜
祀公由潮陽西奔五坡嶺被執復返潮陽見張洪範
秉義不屈則潮陽為公窮阨仗節之地三宜祀弘治
丙辰邑令姜森復建雙忠廟祀唐張許二公亦曰靈
威廟始於熙寧間有軍校鍾英奉遣入京道經睢陽
夢神告以遺像處命持歸立廟於東山覺而求之寢
殿後果得銅像十二銅輥二遂持以歸言於有司而
立廟焉天順間嶺宼薄城望見空中車旗憚不敢逼
後又有漳宼尋破滅捕得生口自言若有物禁其手
握兵不能動屢著靈異廟貎日新
壬子行一百十里次潮州府登東山謁韓文公祠海陽
縣元年無遷三年續遷豁田地二百七十八頃零(村名)
(不錄)
文公祠在縣治東山上即名韓山頂有三峰形如筆
牀韓文公守潮嘗於此作亭曰東山亭後人因名之
曰侍郎亭而作祠於其旁有文公手植橡木二本號
為韓木郡人以其花之多少卜科第之盛衰竹坡詩
話載宋學士王大寳贊并序略曰亭隅有木虬幹鱗
文葉長而傍稜相傳為文公所植人無識其名故曰
韓木舊株既老𩔖更蕃滋移植輙死遇春作華或紅
或白簇簇附枝如桃狀而小贊曰召公之棠孔明之
柏既咏勿剪且歌愛惜瞻彼韓木是封是沃匪木之
凟德化惟服宋陳堯佐劉允楊萬里皆有詩
韓江在韓山下源出汀贑會於三河合産溪九河鳳
水過鳳栖峽經鱷溪至於江經老鸛洲分流為三入
海江遶郡東門外有湘子橋過橋即韓山也東湖又
在韓山之後按憲宗元和十四年迎佛骨入禁中公
上表極諫帝大怒將抵以死裴度崔羣力救得貶潮
州刺史明年三月至潮七月羣臣上尊號大赦十月
準例量移袁州首尾在潮七月耳今潮人家弦戶誦
皆文公之教盛德入人之深如此
鱷溪一名惡溪有鱷魚四足黃身修尾其形如鼉似
龍無角似蛇有足口森鋸齒其運尾猶象之運鼻尾
有三鈎極利遇人畜以尾戟而食之生卵甚多或為
魚鼉之屬文公知潮州以一羊一豚投谿水為文告
之是夕暴風震雷起谿中數日水盡涸魚徙六十里
宋咸平間陳堯佐通判潮州有硫黃張氏子與其母
共濯於谿濱鱷掉尾鈎子去母號呼求救已不能及
堯佐勑二吏操網捕之吏投網得鱷重不能舉更集
百夫曳而出之箝其喙械其足車載而斮之於市鱷
患遂息堯佐作戮鱷魚文世亦傳之此如禱蝗捕蝗
各以誠感不必一術也
文公在潮嘗與僧大顚游處顚生而神異齠齔時依
止慧照元和間得法希遷歸立禪院於潮陽之靈山
出入猛虎隨行手植荔枝千餘株以銅壺灌之皆遍
文公與孟簡尚書書云有一老僧號大顚頗聰明識
道理故自山召至州畱十餘日因與往來後愈以祭
神至海上遂造其廬及去畱衣服與别長慶中顚示
寂或啓其墖惟見一鏡外集又載公與大顚三書舊
本無之至宋元祐七年始出注云唐元和十四年刻
於靈山歐陽公集古錄收之而蘇子辨其非是朱文
公又篤信之而黃東發以為不然近世予同里蔣之
翹辨之曰按書末題云吏部侍郎潮州刺史公以刑
部侍郎貶召還久之乃遷吏部不應此時即稱吏部
定係偽作予謂三書為僧家所藏蓋刻於公去潮之
後僧家無識紀遺書之歲而署後日之官遂若可疑
實無足怪也三書文筆絶高簡當以朱子之言為正
靈山去潮陽邑治二十五里有卓錫泉及大顚禪院
至今猶存公有左遷至藍關示姪孫湘詩云一封朝
奏九重天夕貶潮陽路八千欲為聖明除弊事肯將
衰朽惜殘年雲横秦嶺家何在雪擁藍關馬不前知
汝遠來應有意好收吾骨瘴江邊青瑣高議載湘字
清夫公之姪也有道術能頃刻禁花使開一日戱於
公前聚土覆以盆舉之得碧牡丹二朵葉有小金字
即雲横二語也公不解所謂後以謫行始悟前語遂
足成此篇酉陽雜組亦云按史公從子老成乃兄弇
之子老成生子二長湘字北渚登進士第為大理丞
次滂未仕而卒集中明云姪孫而訛以為姪况湘登
第在長慶癸卯後公遷謫四年豈既學仙而復入仕
乎至花中顯字之說鄙俚荒誕益不足言矣惟公又
有曾口示湘詩而曾口在今曾城縣則湘之從行入
粵甚明藍關舊注以為嶢關蓋即杜甫詩所謂藍田
關也公赴謫諸詩自道傍堠以下前後次序班班可
考其云知汝遠來蓋公先行而湘復自後追及也今
惠潮之間有藍關往來題咏甚多乃襲詩中語而為
之者尤足一噱黃佐粵志止載湘子橋之名而藍關
及湘子學仙事皆不錄甚是
公瀧吏詩云州南數十里有海無天地颶風有時作
軒簸眞差事贈元十八詩云峽山逄颶風雷電助撞
捽蓋粤人多苦颶風也作時無物不摧謂之鐵颶土
人多作地室以備颶每將至天脚有暈如半虹粤人
謂之破&KR0963;亦謂之颶母子瞻颶賦所謂斷霓飲海而
北指赤雲夾日以南翔者是也既見此徵則天地改
色海水自鳴禽鳥啾沸畜産犇駭土人倉皇徙炊器
及薪米食物挈家走入穴中聚首屏息不敢出氣居
久之而颶乃作但聞木石器物相撞擊於空中聲如
雷礟蓋其所居室及室中所有大率毁敗矣颶初起
嘗於東北既乃極於西南謂之蕩西亦謂之廻南三
晝夜乃已穴中人度颶且已乃敢緣梯徐上探首出
穴外察颶果息始復出治室屋以居焉子瞻賦云夜
拊榻以九徙晝命龜而三卜又云理草木之既偃葺
軒楹之已折情景亦略相似也字書從風從具謂具
八面之風今粵人讀如貝音
公南食詩鱟實如惠文骨眼相負行蠔相粘為山十
百各自生蒲魚尾如蛇口眼不相營蛤即是蝦蟆同
實浪異名章舉馬甲柱鬭以怪自呈山海經鱟形如
惠文惠文法冠也舊說鱟眼在背骨宜作背按爾雅
翼云鱟背有骨長七八寸如石珊瑚則作骨亦可鱟
殼甚堅可為冠亦可屈為杓尾可為小如意燒其脂
可以集鼠性畏蚉螫之立死暴日中不死隙光射之
立死蠔即牡蠣初生如拳漸長至一二丈巉巖如山
每孔有肉潮至孔開吸小蟲食之粤人多用其殼以
壘牆蒲魚一名&KR2424;魚粵人多食石蛤一名山鷄味甚
美然退之又有寄柳州食蝦蟇詩云予初不下㗋近
亦能稍稍似不無小異耳章舉有八脚形如烏賊而
大亦曰章魚粵人用薑酢煠食味同水母馬甲柱舊
注即江瑶柱也詩又云惟蛇舊所識實憚口眼獰開
籠放其去鬱屈尚不平本草言嶺南人截蚺蛇肉作
鱠以為珍味今盧亭蜑家岐黎之屬猶噉蛇云
公在潮時有趙德者攝海陽尉公特與友善令督州
學生徒即坡公所謂潮人初未知學公命趙德為之
師者也及將移袁州欲要與俱行德不可而止公作
長篇贈之略云不謂小郭中有子可與娛心平而行
高兩通詩與書又云相期風濤觀已久不可渝又嘗
疑龍蝦果誰雄牙鬚按水經注滕修為刺史鄉人語
修蝦鬚長一尺修以為虛其人至東海取蝦鬚長四
尺修始服所謂龍蝦也段公路北戶錄云海中有大
紅蝦頭可為冠鬚可為簪杖劉恂嶺表錄云紅蝦大
者七八尺至一丈
元年畫界自鄒堂山歷蓮塘山等境(蓬州所鷗汀背南洋外沙南洋)
(寨樟林村洪溝村仙村鹽竈村)至驛邊村為澄海邊邊界以外附海
三里小坑等村(乾岡村白頭村新寮村大場天港玉井石城頭夏止鮀浦蓮塘村)皆
移并續遷共豁田地五百三十五頃有竒於鷗汀背
諸處設重兵因界設守展界稍復今從澄海營撥守
諸汛(小坑五名溪東港二十三名蓬州所守備一把總一兵一百四十三名西港七名東港九名鷗)
(汀背千總一兵三十三名新港二十名外沙把總一兵十九名南港十七名東湖砲臺六名三灣把總一)
(兵十一名平湖十六名南洋都司一千總一兵二百七十八名山頭把總一兵十六名東隴臺把總一兵)
(二十六名樟林守備一千總一兵二百七十八名鹽竈臺把總一兵十八名)候閱定
蓬州所城洪武二十年指揮花茂奏於蓬州都下嶺
村置所以通商彝出入之路二十七年移鮀江都西
埕内三十一年百戶董興始砌石城周六百四十丈
城樓四月樓四原屬揭陽嘉靖四十二年析置澄海
遂改屬焉天啓五年知縣馮明玠重修
水寨城在縣西蘇灣都白塔寺北洪武三年指揮俞
良輔築鑿池置水關西北通海可泊戰船池圍二百
一十丈深一丈今廢鄒堂山昔有逸士居此臺址尚
存
小萊蕪山在邑東十里海中一名留子山又前二十
里為大萊蕪山一名雙髻山
鳴洋在南灣海中時有聲如雷鳴東則風鳴西則雨
乙卯行四十里踰白石嶺又五十里過黃岡又四十里
止柘林
丙辰登鷄母嶼泛舟至南澳東望皆閩山矣是日仍返
黃岡
丁巳返潮州
元年畫界白驛邊村歷水磨村等境(長富村市頭村黃岡江台埭大)
(城所)至分水關接福建境為饒平邊邊界以外附海柘
林寨等(賴家下岱埔下岱上灣下灣上里鄉大埕鄉長美神前嶺後)及海島井洲
等皆移并續遷共豁田地六百一十五頃有竒於大
城所置重兵因界設守展界稍復今從黃岡營撥守
諸汛(玖溪橋把總一兵二十名員頭臺五名峙頭臺五名五塘港五名獅頭五名林厝五名草尾五)
(名下尾五名竹林十名横山把總一兵二十三名南□十名大城所都司一千總一兵一百六十四名上)
(里尾十名紅螺山把總一兵九名鹽樓山五名鷄母澳把總一兵九名柘林守備千總一把總一兵一百)
(六十名青山十名鐵牛港把總一兵三十名)侯閱定
大城所在縣東宣化都鳳獅合山之下洪武二十七
年百戶顧實築周六百四十三丈嘉靖戊戌重修增
廓五十三丈
大尖山在縣東南百里峻如筆立為高埕柵之鎮其
東大埕栅有鳳髻山左虎嶼右獅嶼相距半里許西
大港栅有烟樓山(疏作鹽樓山)南柘林寨有紅旗山下為
柘林澳皆邑險隘四栅之中設大城千戶所其東南
有鯉魚山又二里有紅羅山(疏作紅螺山)港通潮水蟠蜒
四十里柘林在其南暹羅日本及海賈嘗泊巨舟於
此
黃岡鎮城在饒平西南九十里宣化都去府城東南
亦九十里正南去海十里嘉靖間知府郭春震建城
周一千二百餘丈門四國朝順治十七年饒鎮總
兵吳六竒重建周六百五十五丈高一丈三尺堅厚
倍昔以黃岡溪而得名黃岡溪有三源一源出九嵕
山南流五十里至縣東南兩山對峙為河門一源出
桃源山北流二十里經縣北城隍山一源出梅峰東
北流二十里經縣南天馬山皆入於河門并行十五
里至吳阬渟瀦中有巨石如獅虎曰石溪又十里有
盤石中起一竅出温泉曰湯溪流經燈墖溪會大榕
小榕潘叚三溪流十五里為黃岡溪分為三溪入於
海有棲雲亭在鎮城之石壁山松筠蒼翠石洞窅冥
羣峰環繞滄海在目一方勝槩也余散人所築自黃
岡東南三十里為大城所更十里為柘林寨又東八
里為鐵牛港即閩界矣自柘林而南至南澳海程四
十里自黃岡而東稍北二十里為分水關
柘林寨嘉靖四十五年提督侍即吳桂芳題設指揮
一員官兵一千一百七十五名兵船四十五遇汛出
洋後以倭警更益兵千餘
市頭鄕小洲也在黃岡西南五十里長十里廣二里
員頭鄉與市頭相接係界内
井洲鴻門皆海島在黃岡正南二十里周四十里隔
水半里曰石狗門
海山島在井洲東南隔水十餘里周四十里
大金門小金門在海山外無田土
下尾溪一名水寨溪邑南四十里有程洋岡宋哲宗
時場官李前於此鑿溪東行十五里至神山會水寨
溪
南澳山界連兩省蜿蜒於潮之饒平漳之詔安綿亘
二百里望之三峰如筆架下藏三澳曰深澳曰青澳
曰隆澳延袤三百里田土饒沃舟楫為路有鎮城南
枕金山北控蠟嶼雲蓋揭其東有古寺焉果老羊□
白牛鷄籠諸山迤邐而東散為前江後汐西閣諸村
又東則為長沙尾南有白沙烏頭諸村設走馬舗戍
兵所往來也西有内澳外澳及竹栖九閨諸澳則閩
境矣有太子樓在城南旁有行宫故蹟宋少帝駐駕
之地也明王弼詩云叠石為樓雲影平樓荒空有石
峥嶸殘基草長隂狐嘯幽壑人稀野燐明少主羈魂
悲海島孤臣忠魄遶殘營只今樓下潺湲水似為當
年作怨聲有侍郎嶼宋陸秀夫後人家於此故名嘉
靖間郡守葉元玉得陸氏遺譜於秀夫之裔孫大策
兵燹之餘僅存二葉中云侍郎墓在南澳山青徑口
又云公四子有曰繇者好漁獵被逐遂家於此及崖
山之變秀夫盡驅妻子赴海而此支幸存其後子孫
散處郡境云譜後有水村劉壎詩大策嘗訪其族人
於海邊沙岡耆老引大策入左畔青麻園指其地曰
此學士館遺址也其蓮花石磉約丈許天井階闌次
第如故但青徑之墓則不知其處矣侍郎為海州人
大策家又藏有廣陵牡丹圖卷林霽山題詩云南海
英魂叫不醒舊題重展墨香凝當時京洛花無主猶
有春風在廣陵霽山亦宋末義士也洪武二十六年
信國公湯和經理粵疆奏南澳為倭藪請徙其人内
地澳地遂虛(閩志云成化間徙)而糧額未豁正德六年知府
譚綸奏以廣濟橋鹽利抽補民便之自後海宼許棟
許朝光吳平曾一本等先後據為窟宅而倭舶之入
宼者盤牙雜處以互市為名廣捕急則犇閩閩捕急
則犇廣匪茹紏結非復人境許棟者黃岡人也自幼
為盗招集多人遂為渠率無子養謝氏子為子名之
曰朝光分所部授之令抄掠潮陽招收場諸處而身
往外洋嘉靖三十二年棟自日本歸朝光遮殺之石
牌澳盡有其衆遂搆巢澳中自稱澳長官兵莫能制
當事屈意招撫令居海陽之闢望村朝光擁衆桀驁
分遣其黨據牛田鮀浦諸海口商賈往來給票抽分
名曰買水朝光居大舶中擊斷自恣或嚴兵設衞出
入城市忘其為盗也時又有何亞八者與其黨鄭宗
興王直徐銓方武潛引佛大坭國番舶入宼三省皆
被其毒三十三年提督侍郎鮑象賢定西侯蔣傅遣
副使汪柏指揮黑孟陽等督兵捕之擒亞八於三洲
銓武宗興次第授首於柘林諸處邊患少息明年許
朝光為其黨陳滄海所殺三十七年倭據黃岡海寇
許老等挾之為亂瀕年不止四十二年倭復大至衆
號一萬明年繼至者又萬餘提督侍郎吳桂芳調狼
土官兵四萬五千福兵一萬五千以申威營總兵俞
大猷副總兵湯克寬總領之相持兩月賊不得野掠
少困官兵一勝之&KR1673;水神山再勝之大德港又會颶
風三日倭䑸自相撞擊覆溺幾盡而海宼吳平起倭
之敗散也餘衆不能軍平收而有之退保南澳搆巢
以居流突神山古埕諸村及漳之懸鐘事聞勑兩省
協勦總兵戚繼光都司傅應嘉率兵深入搗其巢穴
平乘小艓逸去或見其死於海島抱枯樹成稿腊焉
而曾一本復熾曾一本者詔安人吳平之部曲也險
狡多智數自殺參將繆印遂不可制總兵俞大猷使
人誘降欲生致之一本覺其意因借以愚大猷挾大
艘六十直趨大鵬一把總察其意色非是言於大猷
大猷始倉皇修戰備陳未定而賊發投火爇官船俱
盡一本遂縱掠直抵廣州題詩海珠寺壁以誚大猷
揚帆竟去隆慶三年廷議特簡兵部侍郎劉燾總督
福建兩廣以討之燾至會同閩撫塗澤民粤撫熊桴
遣總兵俞大猷郭威李錫參將王詔等相機撲勦連
勝之銅山懸鐘蓮澳一本手爇砲以擊官軍炮炸墮
指并傷其足遂被擒伏誅其餘黨林鳳林道乾等猶
綿延不絶鳳為官兵所逐走呂宋攻其玳瑁港破之
築城以守治戰艦勾番人為入犯計萬歷二年閩撫
劉堯誨偵知之遣人馳諭呂宋國主發兵討捕鳳勢
大挫逸入廣澳總督侍郎凌雲翼檄總兵張元勲副
使趙可懷擊之碣石破之又敗之淡水洋鳳遁走不
知所終而林道乾遂據南澳與其黨朱良寳魏朝義
莫應敷宼鈔諸路無虚月官軍搜勦急道乾走交趾
良寶據南洋總兵張元勲用攻車䧟其壘良寳死於
是總督侍郎殷正茂會同閩撫堯誨請設重鎮於南
澳外以奪海宼之巣内以絶接濟之路左以伸閩之
臂指右以固粵之門戶又可以興屯田開海利朝議
然之遂設協守潮漳副總兵一員領戰船十三兵六
百餘名令於南澳要地創城池建營屋以居粤之柘
林閩之懸鐘皆聽其節制責令兼防兩省往來討逐
無以宼氛流逸為解此鎮城開設之始也萬歷四年
總兵吳繼芳建城周五百丈高二丈二尺門四自設
鎮之後兵民安處生聚殷富宼氛偃息比於内地而
竝海諸汛亦得息肩矣萬歷二十年粤帥陳璘廵歴
至其地見地力未盡課民種樹璘捐資先種松苖四
萬杉苖三萬以倡之官民因而踵成數年之間蔚然
葱茂民居益稠有南澳種樹記見志中時有章熙作
南澳賦曰相彼南澳為潮邊幅環大海濱枕金山麓
浪澎湃而作聲潮旁午而拖綠淼淼冥冥天連日沃
元元寞寞魑形鬼物冰岸横飛雪崖磅礴烏巖如䃜
之堆白沙如練之束後宅如屏之張長尾如釜之覆
淄頭前錢竹栖獵隩左輔右弼灣灣矗矗大小彭山
又有萊菔金山岐山遠近側目黃芒陳岐杳冥元谷
柘林樟林蒼蒼鬱鬱九閨洋嶼白牛西閣平原矌野
水暖土沃可耕可獵有禾有榖先種後熟則謂之稑
有實無稊則謂之稢涯巖紫菜可當采葍燕窩藻粉
不盈一匊至若海錯尤難枚舉阿羅一首十身如許
鰼身十翼鱗有毛羽鱟牝負牡䱜腹有子豚膏可燃
命之懶婦白鯊吹沙又云射鮒烏鰂噀墨水黑如霧
方諸珠垂車鰲肉吐帶殼玳瑁珊瑚火樹將軍大帽
龜脚鷄距更有鹽埕曳白如布網桁雨零如杙罝兔
徵其槽漏可充外府是山海之在南服也不過一勺
之水一[瓜見]之土昔天兵之下閩廣也罙入其阻誰敢
予侮是故大國小邦外趨内附呂宋琉球南金大賂
占城暹羅隨波飛渡佛齊闍婆勿敢互賈眞臘彭阬
疾馳如騖粤自棄捐爰嘯其旅蕞爾丘墟不隸疆圉
是以日本倭奴西番醜鹵猖獗憑陵跳梁跋扈據為
巢穴孳育狐鼠有林道乾寨依河渡許朝光巣隆澳
深處有曾一本薙草盤踞蝡蝡蟊賊嬲偕嚨&KR2681;胠篋
探嚢膾肝啖脯潢池弄兵洪濤駕櫓凡我元元荼毒
何苦臺府奏聞聖皇赫怒授鉞元老奮揚厥武剪其
巨魁勦其終怙滅竈剗壘魚遊鼎俎石畫廟籌肇開
總府相度土功版築百杵巍巍金墉礱礱□礎高高
牙纛森森什伍礙日蚩吻連雲棟宇舳艫帆檣環匝
鈎𤨏千倉萬箱峙積粻糈招集流携惠通商賈島蠻
膽寒喙息傴僂童童桑柘芄芄苗黍濟濟青畬亦知
藝圃昔為獍巢今變鄒魯海不揚波功豈小補
附瓊州府轄三州十縣中有五指山乃黎岐所居而
州縣反環其外惟定安居中餘皆濱海勢不可遷但
即濱海之村畫界禁民外出自海口所歴龍岐村(興仁)
(村調塘村演順村)至豐華村為瓊山東畔邊自那豆村歴溪
尾村(雲樓村林梧村茭塘村潮灘村抱凌村沙港村南海村南&KR3700;村青一村)至邁陳村
為文昌邊自馮家村歴㯽榔埇(排田村官塘村嚴村沙䇭村山墩村歐村)
(䨇萬水村龍灣村舊地村苖美園村教村草塘村潭門村斗牛村)至舊縣村為會同
邊自營内村歴頭稍村(得環村後埇村多坭岐村古留村招撫村竹仔羅東邊田)
(村西邊田村下坡村嶺村黃枝塘村下落尾村油潭散村買䃹村)至沙尾上村為樂
會邊自南港村歴多格村(青山營馬容村横山村栗鬼村港北村那落村排田)
(村青頭仔村梅籮村翁墳村大塘村番薗村烏場村下坡村上坡村草洋村保定村南道村烏泥村新潭)
(村長山村東澳村龍保村)至&KR1760;前村為萬州邊自南海村歴舊凌
水村(烏石村楊梅村伽葉村田頭村獨嶺村港波村多輦村多謀村黎奄村後嶺村祖客村嶺仔村)
(大墩村桐棲村鹽竈村番村鷹秋營)至土崛村為陵水邊自抱駕村歴
竹科村(墩薗村港頭村老孔村老麥村番人塘汙山村窯爐村溝赤陶村赤面村黃流村望樓村)
(容村樂羅村新村九所村十所村羅馬村四所村鹽爐抱臘村五都鹽樓保平港大小蛋村西廂崖州城)
(玉皇廟官道新村多奥村多抛村黑泥村打保村三亞營港沙尾村董隆村多岸村荔枝村小橋營官道)
(白沙屯村中間爐莊頭村康魚塘村竈上村藤橋營三丫村南港村窯竈村)至土庫村為
崖州邊自北黎村歴三所村(十所村高排村蛋村踏田村深田村)至海棠
村為感恩邊自水牛塘村歴哥來村(小園村烏沙村蛋場村中)
(間村居恨村英恨村沙村四更村馬嶺村)至孽障村為昌化邊自赤里村
歴留村(蝢積村青豪村英田村神埇村買龍村鄧屋村零山村握埇村東岸村港坊村沙蘭村權)
(頓村南吉村東場村魚骨村水井村地村新坊村白沙穴村楊市村林屋村峩幔村下埇村鹽丁村新英)
(港村湳灘村沙地村赤海村南源村馬蘭村陳村公塘高山村那烟村羊會村苻村千埇村丘黃村三家)
(村鹹塘村半浦村縲車村海□村凃屋村水流村察坊村山村鹽田村燭石村會埇村薛屋方村大井村)
(村蘭村潭龍村南邊村趙屋村黃姜村番浦村新地村新英村琶即村白沙村苻村藤根村寨村茂根村)
(南莊村鎮遠村黑石村打蠟村松明村沙溝村麥慢村頓色村打卜村頓樓村遠村誓村笋根村木龍村)
(安海村)至木萬頭村為儋州邊自抱東村歴博早村(沙螺)
(村那嶺村坡地村多懷村卷蘇村居執村前南村王洪村)至蘭木村為臨高邊自
蛋場村歴東水村(石□村南楚村玉抱村)至三墩村為澄邁邊
自小英村歴西場村(白廟墩)復至海口所為瓊山西畔
邊周環立界二千七百里惟海口所津渡往來如故
自餘魚鹽小徑俱禁斷不行從瓊州營撥兵擺邊如
内地候閱定
山海經離耳雕題二國皆在鬱水南漢武帝始置儋
耳珠崖二郡元帝時罷孫吴置珠崖郡於徐聞地以
招遠人竟不從化隋始開郡設十縣又置儋耳臨振
二郡然元和志有之而隋書不載也惟誠敬夫人廟
碑有賜臨振縣為湯沐邑之語今崖州是也瓊山漢
為瑇瑁縣澄邁漢為句中縣文昌漢為紫貝縣感恩
漢為九龍縣隋大業中置昌化陵水唐貞觀中改紫
貝為平昌尋又析置萬州臨機二縣今為萬州臨高
瓊山南境皆獠所居唐咸通五年遣辛傅李趙四將
軍提兵擒黎渠蔣璘等遂定其地置忠州顯慶中復
置樂會縣於黎黑村元將朱斌深入黎穴得峒六百
復置定安會同二縣於唐忠州地
按史唐德宗時珠崖黎氏三世不賓嶺南節度使杜
佑討平之蓋蠻獠之長故為黎姓而後遂因之為號
云或曰蠻謂山曰黎以其人環居五指山下故謂之
黎亦作俚伊尹正四方獻所謂損子産里是也(損子産謂)
(食首産子蠻也里音黎)在内為生黎近外曰熟黎又有岐人即
隋書所謂㐌也錯居黎中黎人之俗男子耕農射獵
女子蠶桑織績居常以吉貝為衣僅掩前後名曰黎
埇椎髻額前女年及笄湼其面為極細蟲蛾花蘤之
狀間以淡粟紋謂之繡面男子亦紋臂股其富者男
戴藤六角帽花鬘纏腰銀環綴耳婦人戴花篛笠文
領露胸加裠數重以五色吉貝為之得中國綵帛折
取色絲和吉貝織之為黎錦黎單殊精好嘗飲石汁
釀安石榴花為酒地産香木其木𩔖椿及櫸柳葉似
橘花白子若㯽榔大如桑椹交州人謂之蜜香取者
先斷其根皮幹朽爛而心與節不壊沉水者為沉香
細枝堅實者為青桂香半沉浮者為鷄骨香形如馬
蹄者為馬蹄香麄者為棧香有竹名&KR1217;簩為弩極勁
或云出思牢國李商隠射魚曲云思牢弩箭磨青石
繡額蠻奴三虎力是也然其音又轉為澁勒東坡有
詩云倦看澁勒暗蠻村即知為瓊産矣又有小馬翠
羽黃蠟之屬多為服器所資與為市者必因熟黎以
通於生黎亦有食宿其家與通有無者然重約信取
償必嚴大率歲加一倍一緡之逋累之十年即至千
緡得負責者輙穽繫之用荔枝木關其頸以勒贖滿
數乃釋其俗不知禮義作木棧以居蒙之以茅形如
覆盆人卧棧上畜處其下男女無别嘗以春月為鞦
韆會滛歌相挑兩相諧合即為匹偶父母不之禁也
其送死鑿圓木為棺卜葬以卵擲卵不破即為吉壌
其村聚曰峒峒大者千家小者百餘家峒各有主父
死子繼夫亡婦代多有藏先朝文告者性兇悖好鬭
木弓竹弦骨鏃無羽射必命中刀槊不去手小失意
即起而相擊刺驍徤耐勞苦騰踔險峻飄忽如風悍
者或捕生蛇食之身嘗蛇腥重報讐刻箭為誓射着
梁上雖易世不除報已乃除將攻讐必先數日誓戒
椎牛&KR1196;飲共為犬嘷自謂其先狗種呼之以冀冥助
也其合戰必令婦女從其後戰已婦女競出扶輿創
殘拾墜矢兩不相犯謂讐止一家傷婦女則婦家亦
為讐益樹敵故不為也地出竒藥傷者服一丸立愈
死者密瘞之妻子相戒勿哭惡得不武名岐尤狼戾
得内地人輙懸之以為射的使少兒習射或烹食之
蓋其居益深去王化轉遠幾非人𩔖也凡黎人岐人
皆吏治所不及唐取黎地開忠州旋廢宋初用李承
矩為四州都廵檢使拊循得宜民彝安靖乾道間小
梗即用黎人王日存等招降之官日存為承節郎子
孫世襲五指生黎歸化者十餘峒由是峒首多王氏
有王二娘者饒財而得衆心受封宜人為三十六峒
主老無子請以女襲封許之慶元中通判劉漢初建
社學勸率有方黎獠遣子受業終宋之世無大亂元
初設黎兵萬戶府即用峒長典兵與州縣爭權相軋
遂以開釁而海南脊脊多事焉至元十六年用安撫
使陳仲逹言大發兵遣都元帥朱斌深入黎巣刻石
五指黎婺得峒六百立安定會同二縣及萬全一寨
而還居亡何居野峒賊起主簿譚汝楫討平之迨至
順間而黎獠王馬同王官福王六具先後叛攻䧟會
同樂會萬安文昌定安元統元年命參知政事完澤
會兵討之澤至軍受賄取成罷兵自是元亦不振矣
明洪武二年永嘉侯朱亮祖定雷州威聲遠振諸黎
望風納欵獨樂會小踼洞未順命亮祖遣指揮耿天
璧討平之盡革元人之弊黎官子孫不得承襲亂風
少止永樂二年崖州太學生潘隆請身往招黎授知
縣銜遣之招至七方等八峒生黎八千五百人及抱
有等十八村已而廵按御史汪俊民又言招黎當用
同𩔖改遣宜倫熟黎王賢佑銜命以行與之約熟黎
隨産納税一切徭役無所與生黎新拊者免産税三
年於是諸黎接踵至招撫官率之以入朝皆優詔勞
賜之歴宣德正統相繼不絶成化五年七方黎符那
南叛都指揮王璲討平之後十年其族人符南蛇復
起圍儋州昌化犯臨高上命伏羌伯毛銳將十萬衆
征之是時賊黨相連結甚衆官軍戰數不利指揮何
清没於陣諸將皆謂必先剪外宼乃可深入銳曰不
然我先搗其巢禽渠魁以令諸部誰敢不服所謂疾
雷不及掩耳者也遂進兵分軍為三令指揮錢璋將
左軍當蓬墟抱吉指揮馬義將右軍當落基落窰參
將馬澄由中道入越三日攻克新場海田頭寨符南
蛇盡銳出戰中流矢赴水死餘黨悉平嘉靖二十三
年鷓鴣黎陳那任等犯安海指揮張世延戰死事聞
命安遠侯柳珣將大軍駐雷州督參將程鑒等進戰
破峒二百七十斬首五千五百登黎婺山巔而還是
役號為大捷然官軍亡失亦多萬歷二十七年居碌
黎馬屎叛總督戴燿遣遊擊鄧鍾討之鍾分兵入定
泉水焦而身攻磢門克之遂定居碌獲馬屎斬首千
八百凡此皆用大衆有戰功可紀者也其餘宼鈔時
有師亦屢出或無功或師退而旋聚不勝書粤人郎
中吳會期給事鄭廷鵠都御史海瑞及總兵俞大猷
參將黎國耀等先後建議略言黎亂不止由於大創
之後漫無經理向化之餘貪吏啟釁耳欲計久遠莫
若開十字道以貫其中堅以道里計之南北自府至
崕千里東西自儋至萬六百里為距海直徑之數論
其實自府南至沙灣三百里而遥自崕北至羅活三
百里而近久為坦途度未開之路南北不過二百里
東西則又少矣誠能相其溪壑平其險阻使官民往
來周通四逹則黎之險失而勢渙然後開設州縣置
屯立戍輿圖所載有漢時樂羅縣址隋時延德縣址
唐時臨川落屯縣址宋時鎮州鎮寧縣址皆在賊中
不難循跡而復置也因拔其秀良被以文教禁挾弓
矢以變其兇戾之習則黎人皆為編戶而誅戮之慘
可弭矣乃或以險阻瘴癘為疑不知黎境外若險阻
内實坦平田皆膏腴閩楚亡命多逸入黎中室家聚
居未始以瘴癘為苦也黎衆與瓊民較不過五之一
行之有漸自不患其跳梁議者之說如是予按瓊郡
地腴而民樸稻三熟𧖟八綿不産狼虎而有香藥文
木之饒秀民挺生輝映史册明太祖謂之竒甸非虛
也獨黎人介處其間自外王化要亦猶夫人耳非如
異𩔖之不可格也漢人初開珠崕旋議棄之揚子雲
曰珠崕之棄捐之力也不然將令鱗介易我衣裳蓋
其憎疾之如此今竟何如耶元立黎兵萬戶府用反
側之人以備他盗假之兵權反使吏不得禁其召亂
固宜明初用文告柔遠而得少安利害略可睹矣至
於開道之議王文成公嘗用之平浰之後當時鑿龍
南山腹數百里以穿賊壘商販度嶺走番禺者皆樂
其徑直久之遂成康莊輪蹄既多伏莽永絶成效可
覆按也舊志嘗言黎婺山高出雲表人跡所不到疑
為天仙化人所居然朱斌程鑒嘗登其巔矣烏睹所
謂神怪者乎謂黎巣人不可至亦猶是矣略述歴代
拊循征討得失之故著於編俾後之君子得覽觀焉
四月癸亥朔
甲子質明同學士臣石柱郎中臣張建績主事臣殷特
總督臣吳興祚廵撫臣李士楨拜廣東耕種防守事宜
疏略曰臣等會查得廣州惠州潮州肇慶高州雷州廉
州等七府所屬二十七州縣二十衞所沿海遷界并海
島港洲田地共三萬一千六百九十二頃零内原遷抛
荒田地二萬八千一百九十二頃零額外老荒地三千
五百頃零應交與地方官給還原主無原主者招徠勸
墾務令得所外有欽州所屬之潿洲吳川所屬之浻洲
隔遠大洋非&KR0963;桅大船不能渡仍棄勿開臣等宣布
皇仁百姓歡呼載道據州縣衞所陸續呈報復業丁口
三萬一千三百有零承墾田地一萬一百四十六頃有
零其丁口姓名及抛荒老荒開墾屯田鹽田竈田分别
細數應聽該撫造册另報照例起科邊界既開無&KR0963;桅
小船筏子准其捕魚漁課鹽課亦應照例起徵惟海禁
如舊先因遷界沿海多設墩臺今既展復應將不緊要
處兵丁歸併緊要處議得欽州之龍門去州治五十里
原係界外海島小山交錯水逕周通可以行舟亦可藏
舟為全省西南門戶緊要此處多設水師可以兼顧欽
州乾體而欽州乾體之重兵可裁應於龍門增設水師
副將一員都司一員其欽州營遊擊一員應裁去其下
守備一員千總二員把總四員兵一千十三名裁歸龍
門乾體營遊擊一員應裁去其下酌裁守備一員千總
二員把總四員兵九百八十七名歸併龍門共足二千
之數以立龍門營防城界連粤西交趾從龍門營撥守
備一員千總一員把總四員兵四百名駐守即於其中
分千總一員兵一百二十名防守王光十萬山如昔峒
等處欽州應設城守從龍門營撥都司一員千總一員
把總一員兵四百名駐劄即於其中分千總一員兵一
百二十名防守烏雷海牙山港等處乾體營官兵裁歸
龍門外尚餘千總一員把總二員兵三百七十九名仍
留本營即於其中撥把總一員兵一百二十名防守冠
頭嶺大觀港等處再從龍門營撥守備一員把總一員
兵二百名駐劄永安所防守白龍城珠場寨等處自防
城以下四路官兵俱令龍門副將專𬋩仍聽廉州總兵
官統轄從石城營撥千總一員兵一百名守急水砲臺
從雷州營撥千總一員兵一百名守樂民所再撥千總
一員兵一百名守海康所再撥守備一員把總一員兵
三百名守錦囊所再撥千總一員兵七十名守青桐流
沙砲臺海安所係渡海往瓊州之津口緊要現設遊擊
一員兵一千名應仍舊即於其中撥把總一員兵一百
名分防三墩白沙等處從白鴿寨撥千總一員把總一
員兵二百名分防雙溪口庫竹渡海頭臺等處海安白
鴿二營仍令雷州副將專𬋩從吳川營撥千總一員把
總一員兵一百五十名分防蔴斜限門等處從高雷總
兵營撥把總一員兵五十名守茂名之那菉臺從電白
營撥把總二員兵一百三十名分防赤山港山後港河
口砲臺等處自石城以下諸路仍聽高雷總兵統轄從
春江營撥把總一員兵五十名守白額港再撥守備一
員把總一員兵二百名守䨇魚所再撥千總一員把總
一員兵二百名守北津寨從那扶營撥把總一員兵七
十名守陡門港從廣海營撥千總一員把總三員兵二
百五十名分防横山長沙圓山銅鼓角諸處從新會營
撥千總二員把總一員兵三百名分防崕門虎臀山外
海嘴等處香山縣之前山寨去澳門二十里在海邊緊
要設有副將官兵二千名應仍舊但向來止駐縣城未
赴汛地應量留都司一員千總一員把總一員兵四百
名防守縣城餘兵一千六百名及本副將應令移駐前
山順德縣係省會西南水路門戶緊要設有總兵官兵
三千名應仍舊自春江以下諸路仍聽順德總兵統轄
東莞縣之虎門寨在海口去縣六十里係省會東南水
路門戶緊要設有副將官兵二千一百八十名應仍舊
但向來止駐縣城未赴汛地應令移駐虎門即於其中
撥千總一員把總二員兵二百名分防横當砲臺山前
砲臺三門砲臺諸處從新安營撥把總一員兵一百二
十名分防碧頭臺嘴頭角南山臺北佛堂等處虎門新
安二營仍聽左翼總兵官統轄從惠州營撥守備一員
千總一員兵二百名駐大鵬所分防老大鵬等處再撥
都司一員千總一員把總一員兵二百名駐平海所分
防盤圓口稔山汛等處大鵬平海二路仍令惠州副將
專𬋩從碣石衞撥千總一員把總一員兵一百五十名
駐&KR2063;下寨分防青草頭鮜門港再撥遊擊一員千總一
員把總一員兵六百名駐捷勝所分防扁涌湖大德港
烏&KR2063;港等處再撥守備一員把總一員兵一百五十名
駐甲子所分防湖東港田尾山等處&KR2063;下甲子二路令
捷勝遊擊專管從惠來營撥把總一員兵一百名守神
泉港再撥守備一員把總一員兵二百名守靖海所兼
防小黃岡自&KR2063;寨以下五路仍聽碣石總兵統轄從海
門營撥千總一員把總一員兵八十名分防河背砲臺
猷灣等處從潮陽營撥把總一員兵五十名分防桑田
堡等處逹濠新設副將官兵三千名原非經制部議令
於全省額内通融酌裁今經總督題留在全省額内裁
去三千名以合原舊總額查逹濠雖係要地但在碣石
潮州之間兩地各有重兵而逹濠又置三千之戍浮多
况現議設守南澳足以壯潮揭聲援應將副將及都司
二員守備二員千總四員把總八員兵二千名裁去止
留守備一員千總二員把總四員兵一千名改設遊擊
一員以領之即於其中撥把總二員兵八十名防河渡
河磊石門從潮州營撥把總一員兵五十名防守青嶼
海口從澄海營撥都司一員千總一員把總一員兵三
百名駐蓬州所分防溪東港鷗汀背等處再撥守備一
員千總一員把總一員兵二百名駐南洋分防樟林山
頭仔等處從黃岡營撥都司一員千總一員兵一百名
守大城所再撥守備一員把總一員兵一百名守柘林
寨再撥把總一員兵三十名守分水關自海門以下諸
路仍聽潮州總兵統轄南澳海島離岸四十里係粵閩
接壌之區全省海疆東北門戶扞衞潮漳最稱緊要應
設官防守但經部議令粵閩督撫提臣會議具題不便
遽議俟臣等至閩會同將軍施烺于閩省議設兵防之
日再議具題至於附近海島洲港既已給民耕種應聽
地方官酌撥官兵防守自防城至分水關沿海防守兵
丁共一萬肆百名瓊州府孤懸海表轄十三州縣黎人
居其内周圍二千餘里設有總兵官官兵四千六百餘
名海口所北渡襟喉設有水師副將官兵一千二百名
應仍舊至邊海水師應設船隻聽該督撫另行議題所
裁副將遊擊都司守備該督給文赴部候補千總把總
留於本省遇缺補用其添設龍門副將一員都司一員
逹濠遊擊一員聽部炤例推補可也
屯田設於明初因明太祖初得金陵民無定居耕稼
盡廢糧餉匱乏命諸將分屯龍江諸處自後漸推於
天下廣東之制定於永樂二年大約每所設指揮一
轄千戶五每一千戶轄百戶十每一百戶轄總旗二
小旗十旗軍百凡一百十二人為一屯五千六百人
為一所其定額也然亦有一百戶而止轄旗軍七八
十名者一千戶而所轄百戶或七或五或三者一指
揮而止轄兩三千戶者每旗軍一名給田二十畝計
其所入約米十八石令以十二石自養六石輸官為
操守班軍之餉小旗則每名給田二十二畝總旗又
益至二十五畝而輸官皆止六石用以厚之正統間
復令每軍給種子一石每兩軍給耕牛一頭其更番
之制以三分上班七分屯田上班哨守則又有每月
月糧一石行糧四斗五升之給初制未嘗不善也其
後日久廢弛官軍往往盜賣衞所腴田半為豪民占
奪所存荒瘠不足輸官枵腹掛名而已甚有田已去
而軍籍存日久而迷其所賣之主以致不耕寸土而
空輸每畝三斗之籽粒者本軍貧不能納則扣其伍
軍之月糧又益以官舍之賠累軍政遂以大壊貧軍
困不能支請改折請丈量紛紛不已於是有水坍砂
壓荒占迷失之籍量減科糧至每畝一斗參差不等
國初盡罷衞所屯軍籍昔日之屯田領於縣官紛紜
一洗然籽粒之征仍為每畝三斗視民田數倍軍戶
畏避逃竄日益荒蕪元年畫界瀕海者多在界外八
年展復猶未盡開十年廵撫劉公秉政憫軍丁困苦
疏請減額照民田上則起科每畝八升八合八勺一
抄見於省志今屯册所載猶用舊額未暇深考其遷
移田土之數除墾復外現在給民者廣州左衞田地
五十六頃零廣州右衞田地七十九頃零廣州前衞
田地四十三頃零廣州後衞田地七十三頃零廣海
衞田地六十五頃零新會所田地二十二頃零新寧
所田地七頃零香山所田地一十四頃零南海衞田
地一十八頃零東莞所田地六頃零大鵬所田地一
十五頃零碣石衞田地五頃零甲子所田地三頃零
平海所田地一頃零潮州衞田地一十二頃零澄海
所田地五頃零大城所田地一頃零寧州所田地一
頃零雷州衞田地三十二頃零海康樂民所田地四
十頃零已彙入州縣民田之中因分隸不定附載於
此
洪武二年設廣東海北二提舉鹽課司廣東提舉領
十四場曰靖康屬東莞縣曰歸德曰東莞曰黃田皆
屬新安縣曰香山屬香山縣曰矬峝曰海晏皆屬新
寧縣曰雙恩屬陽江縣曰鹹水曰淡水皆屬歸善縣
曰招收屬潮陽縣曰小江屬饒平澄海二縣今黃田
併入東莞鹹水併入淡水止十二場海北提舉領十
五場曰白沙曰白石曰西鹽白皮曰官寨丹兜皆屬
合浦縣曰𧖟村曰調樓皆屬遂溪縣曰武即屬海康
縣曰博茂屬電白縣曰茂暉屬吳川縣此海北九場
也餘海南六場皆屬瓊州又海豐縣有石橋場(見冊)惠
來縣有隆井場(見志)則初制所無也其歲額有出之竈
戶者有出之水客者有出之商人者在場煑鹽者為
竈戶有日辦三斤夜辦四兩之課赴場買鹽者水客
有生鹽熟鹽抽價之課從客受鹽而行之贑吉南
安諸府者為商人有正鹽餘鹽納引之課竈戶之課
徵之兩提舉司水客之課𣙜之神安斗口諸埠商人
之課收之浛洭厰廣濟太平二橋軍國之需頗賴以
濟
國朝仍明之舊元年遷界諸場多在界外仍許竈戶單
身出界熬鹽然虧課甚多三年後無徵鹽課八萬四
千五百八十三兩有竒略居原額之半展界後漸增
二十一年尚缺七千七百九十一兩有竒未入題奏
乃各場地名多與遷界相出入附志於此備參攷焉
粤閩廵視紀略卷三
