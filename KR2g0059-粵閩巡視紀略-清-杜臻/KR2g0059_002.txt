粤閩廵視紀略卷二
工部尚書杜臻撰
己酉復至遂溪
庚戌行五十里至銅鼓又五十里止唐㙍
辛亥行五十里至梅菉鎮閱限門
梅菉鎮南距吳川二十里四面皆水螺旋以入海南
商舶多集於此居民數千家省會之通衢也萬歷間
議設海防同知駐梅菉
高州府領一州五縣四縣並海石城距西海已見前
吳川茂名電白皆距東海而茂名附郭元年畫界自
蔴斜渡歴新場村(吳村乾塘村木灰村嶺上村過限口河芷&KR1760;村吳川縣治東海村横)
(山村調列村)至博茂村為吳川邊邊界以外距海二十里
者為下吳村及附海南寨村等(廣州灣青訓村麻練村木胃村特呈村新)
(溝村鳳輦田頭黃村木歴村地聚村)暨碙洲俱移并續遷共豁田地七
百一十七頃有竒于限口諸處因界設守展界稍復
今從吳川營撥守蔴斜諸汛(蔴斜把總一兵四十名博立臺十五名茂暉臺)
(十五名限門港東西烟墩十名岐山臺十名文筆嶺五名東海臺五名)候閱定
限門在吳川邑南三十里納三川之水入于海三川
者一吳川二陵水三羅水吳川源出鑑江陵水源出
廣西北流縣扶來山下羅水出北流縣峩石下二水
合于化州又會吳川于合江渡吳川縣西一百里有
羅州故址宋檀道濟所置也三江合流過縣西復分
三川旋繞縣南復合為一至限門入海水道曲愜值
潮退沙磧淺露或潮滿或風急舟楫多阻故名李元
暢有限門賦略云吳川濱海而縣其南三十里有限
門焉納鑑江雲洞潭峩諸水放於海門廣盈丈夾磧
對峙如虎牙錯淺流中逶迤而入卽瞿塘之險不是
過每風濤搏激其響如輕雷聞百里瓊雷□洲僅隔
一衣帶水風勁可一瞬杭之海上有故此門設半旅
可當劍閣一夫也商舶至非購篙師定檣烏不敢入
稍失道觸淺流中夾磧舟立瓜碎亦海濱之雄鎮也
賦曰登文翁之崔嵬望南溟其一杯疑巨靈之擘石
騞重門之洞開納三川之積水轟萬古之奔雷挺螺
峰以成戟斷鰲極以為椳限天險以南北通潮汐以
往來其為狀也斷磧横絶如環半缺對錯猛牙䨇流
積鐵含形内虛盤紆曲折隂雲結駟以長驅高浪翻
車而無轍或命大鰌而建羽旗或吐晴虹而安綽楔
(云云)
解縉過吳川詩云吳川望海水冥冥萬斛龍驤一羽
輕沙磧煑鹽疑皓月潮㾗遺貝麗繁星□洲夜露金
銀氣神電晴嵐鸛鶴鳴玉節南來天北極安邊歸頌
海波平
寧川所在邑治
文筆嶺在邑西南七十里一名特思山其山雲起即
雨邑人特思而望之故名有唐刺史馮士&KR1304;墓
特呈山在邑南六十里其北有茂暉場山形秀聳海
中因名城南河畔有極浦亭宋李凌雲隱處宋亡後
丞相陳宜中走占城過此賦詩云顚風急雨過吳川
極浦亭前望遠天有路可通環㠘外無山堪並首陽
巔嶺雲起際潮初長海月高時人未眠異日北歸須
記取平蕪盡處一峰圓
出限門一百五十里有□洲長七十里廣十里□字
土人讀曰撓宋史作碙洲屹立海中當南北道乃雷
化犬牙處宋景炎三年端宗避元次此而崩羣臣欲
散陸秀夫曰度宗皇帝一子尚在安置此遂與張世
傑復立衛王昺為皇帝年八歲填海錄云是日午登
壇畢還宮御輦所向有龍拏空而上身首角目俱全
暨入室雲隂不見因改元為祥興升碙洲為翔龍縣
有上北村下北村中村南村遷界俱移今未復
南山渡亦島名在碙洲西北五六里長三十里廣七
八里
自博茂村歴老鵶埇村(□金村楊梅村碌晒村)至王村為茂名
邊邊界以外附海八九里至二三里龍秋諸村(那泥村調)
(到村廣潭村牛騎屈村流架村梅樓村那碌村東八村海頭上下村潘村鳴鼔埇尾排山莊結譚&KR1760;條突)
(村條寅村馮村吉兆村東山村壯酒村横埇村下楊梅村潭八村那水村乙勉村籙茅村張要村那餘村)
(鹿嬌村北千村平河村譚畢村柳雄村白石村羅村英裔村小那碌村譚杆村譚進村)俱移并
續遷共豁田地肆拾頃有奇因界設守展界稍復今
從高雷總兵營撥守博茂諸汛(博茂三十三名東港五名譚衢五名那碌)
(四十名鹿嬌五名西河五名)候閱定
博茂村以錢博潘茂名二人合取之先是有道士潘
茂名者功成上昇因以名縣貞觀中改潘州道士嘗
入山遇二人奕道士顧謂之曰子亦識此乎曰入猶
蛇竇出似雁行道士笑可其說因授以服黃精之法
縣南二里有茂嶺亦以此名南越志漢末建安十六
年衡毅錢博拒步隲於高要縣毅投水死博與其屬
亡於高凉呂岱為刺史博因請降遂以為高凉都尉
高凉置郡始此邑之鄉名有上博下博
嶺表錄異云鹿子魚有鹿斑赤黃色羅州圖南海有
洲每春夏此魚躍出洲化而為鹿曾有人拾得一魚
頭已化鹿尾猶是魚南人云魚化為鹿魚腥不可食
壬子行六十里至沙苑又六十里過蜑場又三十里次
樹再
癸丑行二十里過電白縣遶城折而西南行十里至海
邊登白蕉墩山特高聳望大洋天水相涵無復涯涘漁
舟出没隱見如烟中蘀並海多鹽田雪練皎皎蓮頭放
鷄諸山簪列螺浮蒼翠可攬蓮頭港口在縣南三十里
水行止十里由此迤西有博賀臺去縣三十里水行止
二十里又西有赤水港去縣六十里水行止三十里又
西有流水臺去縣九十里水行百里又西有河口臺去
縣三十五里水行五十里此電白之東南境也赤水蓮
頭山後三港俱可泊舟
元年畫界自王村歴沙苑墟(那花嶺那盧村水東村彭村上下陳村紅花尾)
(山麻洞村平嵐山白蕉山電白縣治樹仔村孔雀村菉豆山那桴山麻絲村平藍村下藍村)至長
山為電白邊邊界以外距海十里者馬鮫頭村白蕉
村附海八九里至二三里山後村等(菉豆村新村上前村藍村佛堂)
(村赤山村蓮頭村博賀村那尾村新溝南北村横山村巷口村大中小紅花村王村蛋場村老蔡村上山)
(兜村下李村王村仔下山兜村迷村張耀村下寮村聳岳村新坡村下埠村暗鏡村迷勒村下潘村海頭)
(村巽村沙沙村聳村大園村)俱移并續遷共豁田地一百二十六
頃有奇於山後河口諸汛因界設守展界稍復今從電
白營撥守流水諸汛(流水九名南海把總一兵二十八名赤水臺九名沙尾九名山)
(後臺十四名山後把總一兵三十七名河口臺十名)候閱定
電白縣治即神電衛城也洪武二十七年都指揮花
茂築土城永樂七年甃以磚周一千一百丈有角樓
四敵樓四十正統間燬於猺宼舊縣在府東北竇山
下獅子坡蓋以高州之地東西北三面皆猺而獅子
坡控其咽㗋故也景泰間流賊雲擾成化四年徙縣
治入神電衛城隆慶五年倭犯高雷䧟電白及錦囊
所城殷制院正茂檄總戎張元勲駐從化復檄僉事
李材許孚遠分道督兵逐捕材方勦羅旁寇大捷聞
有倭警曰電白與神電同城海北要區也不俟檄至
而先趨之至則會兵合擊俘斬一千七十五員名高
雷悉平
蓮頭山在縣南十里秀若芙蓉四十里有蓮頭港出
竒壁山下北流南接大分洲入海竒璧山在縣西十
五里山色蒼潤如璧故名
寰宇記云海出□馬尾如牛水犀似牛角似龍一曰
龍鯉又多珠鱉狀如肺四眼六足而吐珠又有文魮
鳥頭魚尾鳴如磬而生玉述異記云海中有鮫人不
廢機織其眼淚則出珠南越志有君魚長一寸背骨
如刀逄諸小魚及黿腹皆破之
甲寅行四十里至儒峝又六十里止太平驛
乙卯行七十里止樂安(舊營名屬陽江)又四十里過麻橋河又
十五里止陽江
丙辰偕諸公自陽江登舟行三十里至北津寨寨因山
為城登之可以遠眺有兩砲臺一曰南津與北津對峙
夾海口而海陵島在其前自陽江並海西南行四十里
有白鹿(疏稱北菉)砲臺又十里有豐頭港自陽江至豐頭陸
行則甚遠為途一百里而水行邪徑止四十里自豐頭
又西南五十里為䨇魚所又二十里為白額(疏稱北額)港此
陽江西接電白之境也自北津東南三十里為三汊港
與陽邪徑相距六十里自三汊港又東至海朗所四十
里此陽江東接廣海之境也
肇慶府屬州一縣十惟陽江一縣並海而恩平開平
二縣亦與内海相通元年畫界自長山(屬陽江)歷鋪戸
仔山(樓坑嶺崩牛山蒲山嶺䨇魚所烟樓嶺馬村嶺龍高山石港墟湴田村丹朗村小那羅村過河)
(北禄岡坪岡村南落山那洞村山尾村過河北津山潮浦山爛頭山那伏山花村鳳凰山那潭洞村合掌)
(山官山蔡背村)至長逕紫羅逕口為陽江邊邊界以外距海
十五里瓦邵平嵐十里赤蔞舊場餘附海八九里至
一二里允泊䨇門等(梁棟東平海朗新海朗北政西平壠平舊場石橋合浦罏背山麻)
(洞潮浦罏仔大溝舊場白沙三又新寨勝塘西塘北環口洋烟樓區村)及海陵島俱移
并續遷共豁田地三千一百六頃有奇於北菉䨇魚
諸汛因界設守展界稍復今從春江營撥守北額諸
汛(北額十名䨇魚所守備一兵九十名豐頭把總一兵三十六名程村把總一兵三十九名平岡千總)
(一兵五十三名北菉把總一兵三十九名北津千總一兵五十九名三汊十名)候閱定
北津山高二十餘丈自東沿海偊旅而來外扞奔潮
内衞村陌邑之外藩也上有望海亭夾口對峙者曰
南津山亦並海而西數里方止流其中者為漢陽江
源出古銅陵縣浮雲山南流至陽春縣會羅鳳石碌
諸水經南恩舊城蓮塘河鼉江注之蓮塘河源出琨
水經尖山合於鼉江鼉江東𣲖至獨洲都為潭世傳
有龍潛因名龍濤又名鼉江同至北津港門入海兩
津之間有獨石高十餘丈圍四十餘丈出海口二里
許其下深不測萬歷二年倭䧟䨇魚總督侍郎殷正
茂檄總兵張元勲副使趙可懷自新會發嶺西道劉
志伊僉事石盤自肇慶發參將梁守愚先至陽江衆
議賊已舍舟必逸内地當設伏以待之已而賊果奔
儒峝官兵遮擊於藍水施村大敗之俘斬八百一十
二級復有餘倭自白額港登岸屯聚望夫坪石諸處
官兵擊殲之餘黨悉平萬歷四年總督凌雲翼奏立
北津寨寨設船三十四官兵九百七十六員名自芒
洲娘澳接廣海汛地歷海陵放鷄蓮頭至吳川赤水
港止與白鴿汛地相接
䨇魚所城在陽江洪武二十七年指揮花茂建周四
百八十丈萬歷二年倭䧟城署燬三年重修
海朗所在陽江縣東南花茂建周八百五十丈鳳凰
山高百餘丈周二十里一名北甘山壁立千仞有瀑
飛下猿猱不能至相傳鳳凰巢其上遇大風雨嘗墮
如雀而足稍短截其嘴為鳳凰杯蓋鶡雀之類
望夫山在白石都接電白縣界高四百餘丈周四百
餘里上有石如人引領狀傍有丫髻石
海陵島自北津寨渡海三十里長八十里廣四十里
自平岡渡直過止十里舊志云海陵山高三百丈周
二百里列為數峰上有盤石非人力可致而螺殼相
粘舊名羅洲又名羅島圖經云海中有魚五月五日
夜悉登岸化為鹿其中峰為牟黃山東為平章山下
有平章港受海陵漲潦以逹於海西南為馬鞍山山
下為戙船澳西北為鴉洲山海陵廵檢居之宋史載
末帝昺既亡張世傑將之安南舟抵平章港口颶風
大作或勸世傑登岸世傑取瓣香登舵樓祝曰吾為
趙氏亦至矣一君亡復立一君今又亡其所以未死
者庶幾别求趙氏立之以存宋祀天若不欲吾復趙
氏則覆吾舟舟遂覆世傑溺焉相傳世傑死軍士得
其屍焚化函骨葬於平章山下或謂葬處在潮居里
赤坎村而邑無潮居里惟邑東有赤坎村亦不在此
山下弘治己未知縣柯昌大封赤坎村墓陳獻章作
詩紀之王佐以為潮居里赤坎村皆在香山此陽江
之冢乃疑冢也存之俟考其聚落有長沙村石潭羊
蠔村麻錦鷄頭村丹朗村那賴村高田村那黃村那
羅軍寨北禄村新寨施村牛屎埠陳豹仔北寮村郎
下藍袍白水宮花崩溪村那販望山梁村馬村下洞
南涌門旱洞仔白石扳河墩頭苦草䨇貫白沙馬洞
坑朗角浦山村南寳樓坑石門後湖梁康舊場在版
籍為壽文白石二都元年遷移今復
丁巳行六十里至蓮塘又三十里止那龍為恩平縣界
戊午大雨行四十里至占村又十里過那扶營多鹽田
又三十里次鎮安屯(志屬恩平)周繚以坦垣外有溪遶之居
民數百家屬開平縣界
三年續遷恩平縣共豁田地七百五頃有奇開平縣
共豁田地一百九十九頃有奇(邊界村名不具述)恩平縣明
初無成化二年僉事陶魯立恩平堡築城周二百二
十五丈設廵司十六年建為縣崇禎十二年知縣王
扉以山水不利更築新城於黃河萌(疑是蓢字)周四百丈
未及徙國朝順治十一年舊城為土宼王興焚毁
官吏寄居凹頭始葺新城以居焉(故有那龍營)
開平縣崇禎十七年開設舊為開平屯堡城止二門
康熙四年知縣高子翼名其東門曰紫來南門曰常
平而那扶又屬廣州之新寕蓋犬牙相錯也
己未大雨行四十里至白沙又六十里止新寕
庚申行十五里登舟又五十里止長沙閱廣海衞寨城
南面即大海遶城而東廣二十里夾海口有二砲臺西
曰長沙距那扶營海程百五十里東曰𤇺火距元頭山
海程八十里廣海陽江之界有香山口廣二十里
廣州府領州一縣十五附外海之縣五曰新寕新會
香山東莞新安游波内注復有三縣臨其崖曰順德
番禺南海元年畫界自長逕紫邏徑口歷團魚徑(象山)
(阬頭松嶺虎山陡門過河横山竒猷鬼岡烟岡文村柴格村竒頭岡海宴街大芰荷村那馬村石角山沙)
(爛山小村上弓嶺荷木逕䨇門山廣海衞過河廟後村□冲山田頭村冲金村南村東坑村曲岡村白石)
(村過河龍潭滘古蘿村頭山圓山)至將軍山為新寧邊邊界以外距
海十五里者㫄幕赤企深灣曹涌十里石井那骨以至
附海五里銅鼓村等(大麻村小麻村楊梅長沙莆草蛋行村亞公山夏春場望頭村)
(祐村沙橋村高明角紅花蓢土岡那要村北里村北里村北泊村)及上川山下川山
蟒洲諸海島俱移并續遷共豁田地一千七百六十
二頃有竒於廣海斗門諸口因界設守今從那扶營
撥守泗門等汛(泗門港把總一兵三十五名陡門港把總一兵六十名)廣海營
撥守圓山等汛(圖山三十名上洋坑四十名烏石岡六十名都斛汛千總一兵一百四十)
(名上閣汛二十名山背汛二十名長沙汛兵二十名𤇺火角二十名荷木逕二十名海宴把總一兵一百)
(名𤇺火角口把總一兵四十名白蕉灣四十名潭滘口四十名)候閱定
廣海衞城本為新會縣褥洲廵檢司洪武間指揮花
茂奏遷廵檢司於望頭鎮以其地建置衞城周九百
三十二丈弘治十一年設新寧縣而衞城亦割隸焉
明設守備一兵船二十八兵三百三十五名自三角
洲接南頭汛地起至芒洲娘澳與北津相接隆慶四
年倭從海宴䨇門宼廣海䧟之指揮王楨鎮撫周秉
唐百戶何蘭戰死
上川山在衞南海程五十里長二十五里廣二十里
有石筍村北坑村西坑村茶灣村高觀村鮎魚村山
多香蠟林木今有徭人居之徭官主其征稅徭人宗
族在新寧之那仗寨上川之左曰大金門海右曰小
金門海皆在海宴都
下川山與上川對峙在衞西南海程六十里長三十
里廣二十里有牙灣村野牛塘南澳村水洋村南洋
村淡水坑塔邊村上步村下步村葫蘆灣荔枝灣有
新寧人居之洪武四年海宼鍾福全李夫人等自稱
總兵挾倭船二百宼海宴下川廣州左衞指揮楊景
追捕至陽江平之
黃金門在衞南海程五十里周二十里
五主島在衞東南海程六十里周三十餘里
蟒洲島在衞西南海程七十里長十五里廣十里
大牌海產苖蝦鰽白赤魚東南逕銅鼓山風濤觸石
有聲曰銅鼓海產多龜鼈紫菜鹿角菜其西南為番
舶往來之衝曰寨門海
紫霞海在邑西八里其上有紫霞山時出雲霞與水
相映行舟多泊於此
辛酉行七十里泊新會閱厓門厓門去縣六十里又十
里為長沙汛虎臀去縣四十五里獨子山白石嶺皆其
分汛
元年畫界自將軍山歴厓門口(逕口山百足嶺那仗村獨子山大涌口山)
(東鄉村長洲沙大九尾大楊瀝子沙泥岳三沙口麻園石洲沙橋并州沙横海沙瀝口逕)過河至
古鎮為新會邊邊界以外傅海二三里沙堆村等(獨洲)
(村大灣村梅灣村沙角村新村梅角村長沙村鬼呌村)及崖門島俱移并續遷
共豁田地二千四百四十八頃有奇於古鎮瀝口崖
門諸汛因界設守展界稍復今從新會營撥守長沙
諸汛(長沙把總一兵七十名厓門東西砲臺千總一兵六十四名石嶺五名虎臀千總一兵五十名)
(虎坑二十八名崖口三十三名)候閱定
厓門山在大海中潮汐之所出入也高四十二丈周
八十一里與竒山相對中有港門可以藏舟宋景炎
三年端宗崩於碙州衞王昺即皇帝位改元祥興六
月帝舟次崖門造軍屋千間行宫三十間正殿曰慈
元以奉楊太后二年正月元張弘範李恒兵至崖山
張世傑悉毁行朝連大舟千餘為一字陣奉帝居其
間二月弘範命恒等守崖分四軍夾攻世傑苦戰俄
有一軍檣旗仆餘旗皆仆宋師潰世傑與蘇劉義等
斷維以十六舟奉楊太后遁去陸秀夫赴帝舟帝舟
大且諸舟環結不可動乃盡驅妻子入海朝服抱帝
俱投海中後宫妃嬪及翰林學士劉鼎孫兵部侍郎
茅湘吏部趙樵樞密高桂等多從死越七日尸浮出
海十餘萬時帝舟一白鷼哀鳴良久亦墜水死世傑
奉楊太后還崖山太后赴海崩世傑收葬於崖山今
崖山有楊太后陵又有端宗永福陵即帝昺嗣位後
所奉安也按行朝錄填海錄俱云端宗葬崖山惟野
史云葬於亂山民為之諱其處至舊志云壽星塘側
有陵迹五處則又在香山蓋馬南寳築疑陵也又有
宋太后陵在香山梅花水坡上一在墳頭岡而元文
類稱李恒追世傑至高州獲昺尸還報亦與志異(見舊)
(志事紀)成化間僉事陶魯建大忠祠於崖山祀文信國
陸侍郎張樞密三人知縣丁積割廢寺田二頃以供
祀事以趙權伍隆起子孫守之弘治中右布政劉大
夏奏入祀典徐僉事建全節廟於大忠祠後嘉靖中
知縣何廷仁建忠義壇於廟門外祀宋元時死義將
士伍隆起者從與張弘範戰死陸秀夫刻木為首以
葬之今新寧西四里黃牛推車山有宋義士伍隆起
墓
竒石山志不載但云與厓山相對有湯缾山陳獻章
詩云北風吹浪卷滄溟杖屨船頭候曉晴滿路寒雲
吹不散一帆細雨濕湯缾
崖山有大沙村舊設沙村廵檢司
長沙村舊設沙岡廵檢司距崖門海程十里陸路五
里與廣海衞相對而近新寧之百峰山為會寧開恩
四邑接壌之地康熙二十年設把總戍之百峰山層
巒叠嶂不可紀湯缾獅子皆其支壠故有百峰之名
有板潭雩禱輙應
宋元熙六年置新會郡治盆允隋改允州今新寧界
外有允泊村是其遺蹟也
將軍山在邑西三十三里自潮陽都趨向流水與䨇
門逕山相接
熊子山在邑南二十一里大海中有四名曰鼠熊曰
馬鞍熊曰東熊曰長熊熊當作能音若那鼈三足也
又有紫水入於熊海宋皇祐間水忽變紫色故以為
名
鬱水自番禺分流至縣東為江門陳徵君獻章所居
也有碧玉樓嘉會樓閩人林應驄題詩云令伯可能
忘菽水漢家終不屈羊裘至今傳誦又有釣臺即付
吳聘君與弼者也其流逕縣滘入於熊海東趨香山
為小梁海西自硯岡至崖門八於牂牁為南海汪廣
洋詩云牂牁流水碧潺潺潮落潮生草木閒一片海
雲吹不起越人遥指是崖山
癸巳行海程兩日泊香山(失記里數)
甲午登陸自縣東南行山脊百里至前山寨左右皆臨
斗絶之坡中一徑僅數尺止容舁輿頗稱艱險又二十
里至嶴門宿
乙未登嶴中兩砲臺曠覽海南形勝蓋香山一邑位廣
省之正南環通四潮島嶼森拱而嶴門一鎮又在前山
寨之南一名濠鏡嶴亦曰香山嶴形如靈芝廣二十里
長半之正北一石埂貫大海而屬於前山寨廣十餘丈
長六里如芝之有莖埂與寨相屬處築關守之曰鬼子
關啓閉有節島中居人皆番彝約千餘家土人有非時
闌出者關吏呵止之彝亦不得輙入焉然嶴人食糧皆
仰給内地土人常繈負至關前與為市嶴中雖有砲臺
不設戍兵彝自為守彝所恃者砲東曰大砲臺列砲二
十六最大者一重萬斤少次者重九千七百斤又次十
五各重五千斤又次五各重四千七百斤最小者三各
重四千五百斤西曰汪洋砲臺列砲十有一大者六各
重五千斤次者二各重四千五百斤小者三各重三千
八百斤賊在數十里外用遠鏡登臺矚之帆檣兵械甲
裝服色毫髮畢照舉砲一擊皆糜碎矣以此無敢近者
自有海宼以來嶴門無失事康熙八年議斥逐諸彝卒
亦不果至今安居如故自嶴而南海程十里為十字門
山如兩眉横列而闕其正中又南十里為小横琴適當
缺口又南稍西為大横琴重案也自嶴而西海程二十
里為三竈島又西二十里為黃梁都自嶴而東海程三
十里為涌口又二十里為旗纛澳又有蕉門黃角潭洲
村諸島在嶴之東北而沙尾北山在其北止隔一水諸
島雖為省會之案砂而周羅環匝嶴門獨居其中如蓮
之有菂亦一竒也是日又閱黃梁都穿虎穴夜行二十
里宿翠微村是處虎特暴悍能登人屋極裂椽以入破
壁而出居人皆以鐵櫪為門關嚴設警備猶惴惴不保
云
丙申行五十里踰逕嶺嶺甚峻千崖聳列中通一逕旋
折如絲憑高下視山麓皆在雲中也午刻抵縣登舟邑
諸生黃逵卿來謁貽先集四種乃其祖少詹名佐者所
著也佐博通羣籍又諳南越掌故嘗為省志至今重之
元年畫界自古鎮歴觀音山(鷄頭山赤企山叠石山竹仔林曲涌後岡大湖)
(洲山凹泥埔鹿鳴山深灣村王母山小猴子山空隍山馬騮山楓門坳石塘村荼頭岡糓園山涌角長沙)
(埇界田心墟翠微村三竈背村北山前山寨白石山吉大村關閘口南坑山濠潭村黃坑山金口山麻園)
(山神前嶺大沙岡後龍山東岸山鹽田村企石山下田村龍穴頭村獅子村麻子村東州門獨子山潭洲)
(山黃角山)至小虎山為香山邊邊界以外黃梁都沙尾村
北山嶺旗纛澳横琴山等諸海島皆移并續遷共豁
田地四千一十七頃有奇於前山諸汛因界設守展
界稍復今從香山營撥守深灣諸汛(深灣把總一兵三十名蔴子埇)
(十名白石汛五名石塘汛五名茅灣臺十名秋風角十名沙尾三十名平頂山十名角頭山十名涌口門)
(把總一兵四十名水洲山十名關閘把總一兵二十一名北山嶺五名吉大臺十名鷄拍臺十名)候
閱定
阮詠縣治記云香山環海孤㠘昔為東莞之一鎮宋
元豐建為縣繚以土垣號曰鐵城但設寨官即所謂
金斗鹽場也初治七星峰下元末遷於蓮華峰是為
今治瀕海有插笏山又名獺窟香山所在縣治
日南徼外占城以西諸國番人雜處粤省為日久矣
省城懷聖寺番塔創自唐朝輪囷十六丈而宋余靖
亦言粤臺之下胡賈雜居特不能定其來自何國今
嶴門諸彝自言大西洋人明萬歷間有利瑪竇者始
入中國見嶴門風氣苞固因請於彼國遣衆聚居為
互市計其人多巧思善製器亦能治歷士大夫樂與
䁥近相沿往來不絶初至時每歲納地税五百金
本朝弘柔遠之德謂國家富有四海何較太倉一粟特
與蠲免彝益感慕其所事之神曰天主高其觀堂備
極華飾京省皆有之而在嶴門者為尤盛也其像為
女子抱一小兒被服珍怪障以琉璃望之如生女子
曰天母名瑪利亞所抱兒曰天主名耶蘇漢哀帝時
人也其室之右有風琴臺懸銅絃琴時時自鳴又有
鉦鼓管簫諸器藏機木櫃聯以絲䋲輪牙紛錯互相
擊撞旋轉既窮則諸音自作如出手口左為定時臺
巨鐘覆其上飛仙立臺隅操椎擬鐘亦以機轉之按
時扣擊子一丑二以至亥刻十二擊無少爽前揭圓
槃書十二辰日加某時則蟾蜍銜籌指其位主其教
者道士也無室家在嶴者方姓諸編戶皆有室家婦
女長裙絲履男子披髮戴番葉笠曳高屐著淺碧繡
帔桃布行纏其交市以夜婦女主之男子不出也故
事彼國洋船到布政司驗票收入其物胡椒蘇木哆
囉呢洋酒其來嘗以盛暑其去嘗以臘底因風便也
其行賈之地曰大小西洋小西洋去中國萬里半年
可至大西洋去中國九萬里三年始至禁海時番舶
暫阻嶴人貧困康熙二十年貢一獅子求通商以濟
遠旅許之由是蕃舶復通予至嶴彼國使臣率其部
人奏番樂以迎其樂器有觱篥琵琶歌聲嗢咿不可
辨使臣手握赤籐杖質如珊瑚光潤通明而柔韌可
卷不知何物為彼國所甚重非王賜不敢握若符節
然嶴中握杖者四人而已已而迎者益衆競放鳥鎗
其聲拉雜將至館兩臺砲聲大作山谷為動館予之
室有三層作旋螺徑以入每進益高斵石為砌精工
絶倫牀几皆泥金地鋪鮮花蕊瓣厚數寸紅紫爛然
侍童有白黑二種白者曰白鬼質如凝脂最雅靚惟
羊目不眴與中國人異黑者曰黑鬼絶醜怪即所謂
崑崙波斯之屬也白鬼為貴種大率皆子弟黑鬼種
賤世僕隸耳其貯茶用玻瓈甌承以甆盤進果餌數
品皆西產也甘芳絶異有頃設食饌器止四而異香
酷烈燔庖殊製鷄鳧之臛皆全體無骨又不見解剥
之跡不知何以能然也方姓言嶴中彝目三年一更
皆奉彼國王命彼國王欽仰
聖朝每遣使必戒以恭順守法尚逆背叛時索其兵器
抗勿予尚逆無以難也予一宿而行將行作一詩慰
勉之嶴人出方物數種為獻有玻瓈屏一鏤金錯鈿
備極瑰異千里鏡一連筩四五注所窺之物而徐展
之數十里外可矚毫末自鳴鐘二大者高六七寸小
者半之略倣定時臺之形扣擊亦同䨇聯鳥鎗二長
尺有咫可藏袖中不施燃線苐用燧石嵌火門而抉
以鐵機機動火發發必叠䨇夜行用以警備人不能
測予盡却之獨取其洋酒一笥其酒以葡萄釀色如
琥珀亦貯玻瓈甖内外澄澈十二甖共一笥也按岳
倦翁珂桯史載南海彝商事云番禺獠海雜居其俗
尚鬼如中國之佛而無像用金銀為巨槽合鮭炙粱
米為一沃以薇露散以冰腦羣聚食之其餉客則用
酒饌燒羊皮作黃金色酒醇而甘與崖密無異居無
溲匽有樓高百尺下瞰通流謁者登之以中金為板
施機蔽其下奏厠鏗然有聲有池亭方廣數丈亦以
中金通甃凡用鏗鋜數萬中堂四柱皆沉香又有四
柱欲羾於朝舶司以其非常有恐後不繼不之許有
窣堵波高入雲表外圜而加之以堊望之如銀筆梯
級圜轉如旋螺每層啟一竇四五月間舶將至羣獠
臨竇啁哳號呼以祈南風亦輙有驗上施金鷄用代
相輪其制作瑰異飲食芬潔絶𩔖今時是知前此來
通中國固已有人矣又昌黎集有赤藤杖詩云世傳
滇神出水獻赤龍拔鬚血淋漓又云羲和操火鞭暝
到西極睡所遺與予所見亦相近但云出自滇南亦
不必産於絶域也存之俟考
萬歷二十六年吕宋市舶至嶴嶴人拒之不得入二
十九年紅毛鬼國駕大舶至嶴嶴人又拒之番彝譯
言但求通貢不敢為惡臺司怪其無表不納逡廵竟
去歸途為滿剌伽國遮殺殆盡今臺灣相傳為紅毛
地云
唐始置市舶使以嶺南使臣兼領之設市區以居番
人番舶最大者為獨檣舶能載一千婆蘭(蕃人謂二百斤為一)
(婆蘭)開元中用番人言欲通獅子國監察御史楊範臣
以為市舶與商賈爭利非王者之體上引咎罷之元
和貞元中番人數不靖討平之節度使王處休令市
舶之外一無所取嘗表奏曰海門之外隠若敵國資
忠履信貽厥將來時稱得體宋開寳四年置市舶司
於廣州熙寧中罷明杭二市舶司皆隸廣州大觀中
復舊建炎元年禁買篤耨香瑪瑙猫兒眼諸無用物
惟取象犀可充帶飾者乾道初置提舉官元罷之禁
勿開明初復設凡東洋交市多用絲紵回易鶴頂等
物西洋交市多用川廣貨回易胡椒等物沉香有黃
沉烏角沉至貴有蠟沉惟竒南木乃沉之生結者犀
角有烏犀花犀通天犀至貴有復通犀洪武二年初
置市舶提舉司設署廣州城外一里即宋市舶亭海
山樓故址也永樂間遣内臣鎮守領市舶事尋於廣
州蜆子步創室一百二十間以處番人隸提舉司正
德中佛朗機國稱朝貢闌入東莞南頭樹栅以居砲
聲轟烈震駴遠邇多為不法甚至掠十歲以下兒烹
食之姦民因為誘販每口得金錢五十枚有司廉得
以聞發兵逐捕戮其渠魁亞三餘猶狡抗數用銃敗
我軍或獻計募善泅者伏水鑿沉其船始敗遁去佛
朗機砲自是始入中國是年有詔絶番舶而粤市蕭
然無復舊觀兩廣廵撫林富奏曰按祖訓安南眞臘
占城蘇門荅剌西洋瓜哇彭亨白花三佛齊渤泥諸
國俱許朝貢佛朗機本不載祖訓布政使吳廷舉誤
許其貢致有驚侮誠為失考成憲乃因此盡絶諸番
舶不幾因噎廢食乎以臣度之番舶通時抽觧可供
御用存庫可佐軍餉小民持一錢之貨即得握椒展
轉貿易可以自肥廣東舊稱富庶良以此耳因民所
利而利之誠與尋常言利者不同至於内外之防但
須嚴勑津戌有祖訓不載之國而妄冐貢舶者立驅
出境自不致意外之虞矣疏入報可於是番舶復通
國朝不設市舶提舉兼領於鹽課提舉司禁海并罷復
通後令番舶駐前山寨陸運貨物至香山令藩幕一
員監之今遣部屬董其事
黃梁都長百里廣八十里周四百里由香山小河五
十里至海崖渡海二十里抵島岸其村落有東澳村
大乾霧村小乾霧村南山村南門村大赤坎村小赤
坎村山蕉園油麻埔斗門村小濠涌村大瀝岐村三
洲村&KR1760;葵村沙江村山底村大濠浦村荔枝山泥灣
村龍潭村南禪佛村湴涌村黃泥塘村黃楊山諸處
黃楊山即鄧光薦携家隱居地也光薦廬陵人至此
遇宼妻子十二口俱焚死復走之烏巖山與文信國
同舟倡和光薦有題崖石詩久之成東海集信國為
之序三洲山去烏巖二十里三峰並立海中亦名大
圜山赤坎岡即在黃楊山之陽相傳為張世傑葬處
詳辨於海陵島條中萬歷五年日本薩子馬島賊舟
二十餘宼温州舟壊倭帥丹俄率四十餘人犯大鵬
副使孫光祖參將胡震躡之九洲洋賊窘急登黃楊
山官兵逐之殲焉
大横琴長五十里廣三十里小横琴長三十里廣二
十餘里有横琴村井澳井澳即宋史所稱端宗舟過
此遇風幾敗者也傍有湖居里宋世沙涌人馬南寳
居之端宗至獻粟千石召拜工部侍即景炎二年十
一月以其家為行宫南寳極力營護既而帝之碙州
尋崩還殯南寳家後葬於崖山宋亡南寳悲不自勝
作詩有目擊崖山天地改寸心難與夜潮消之句後
訛傳帝昺在占城紏衆往迎被執不屈死明黃瑜井
澳詩云江南破白雁過更無一寸土可坐自閩入廣
隨波流流氛暗天天亦愁黃蘆埋岸風颼颼上有深
井澳下有仙女澳漁舟不到御舟到風吹御舟力排
奡嗟嗟悲哉誰與告江南破白雁過宋末童謠也
三竈島長七十里廣五十里烏沙海滙其東林木葱
蒨中有三石如竈故名其聚落有大索村春花園茅
田村魚弄村草塘村聖堂村上表村下表村斤竹園
神前村銀坑村望下村占浦村島中春花園諸處腴
田三百頃宋時在黃字上下圍元時海宼劉進據之
洪武初屬黃梁籍居民吳進添通番為亂二十六年
都指揮花茂奏討平之遷其民除其税虛其地屯千
人守之正德中南海勢家借新會虛税影占此土招
畬蠻盗耕漸以成熟自是島民相與攘奪數更其主
知縣鄧遷清丈入官收其租貯倉備賑後因軍餉不
敷變賣以充而田仍歸民矣其旁復有松柏峽白蕉
山大托山蜘蛛洲坦洲諸小島
沙尾北山長一百里廣九十里
旗纛澳長九十里廣四十里
九洲洋九山星列在嶴門東北鷄拍村在其西高欄
在縣西南海程一百十里長四十五里廣三十五里
黃角在縣東北八十里屬虎門汛長一百二十里廣
八十里
鷄拍村隸恭常都有銀涌角宋世産銀屬廣州宜禄
場大觀中廣東廉訪使黃烈奏言礦内黃脉微甚而
浮沉之人以納官為名發毁民田非法詔罷之嚴禁
私開三百年無敢動正德中姦民捏旨採煎遂成礦
盗閭里為墟
象角頭海在伶仃洋西二十里西接鱘鰉北連大欖
石岐海中有浮虛山與波上下在縣北七十里
三月丁酉朔行一百八十里泊順德
順德在香山之北少西亦四面通潮元年不遷三年
續遷豁田地一千二百二十一頃有奇(遷界村名不述)今從
順德營撥守仰船岡諸汛(仰船岡千總一兵三十五名馬寧汛千總一兵三十)
(五名白藤二十七名横流把總一兵三十五名大黃㘵三十二名小黃㘵三十二名龍灣遊擊一千總一)
(兵一百七十名)候閱定
順德縣本南海之東埇馬寧西淋三都地正統十四
年鶴冲堡賊黃蕭養作亂討平之景泰三年析而置
縣治大良堡
呂嘉拒漢築石罋金斗二城金斗即香山地順德城
南七里有石涌村蓋越人謂罋曰涌也近縣諸村更
有西涌涌口之名疑皆從此推
碧鑑海源出粵江其色澄碧可鑑人形縣北三十里
曰三曹海又十里曰庚流海以水向庚流故名縣西
二十里曰錦里海又八十里曰洪濛海皆小川也縣
北四十五里曰叠石海在桂林堡東接新會西南七
十里曰石頭海西通香山皆自北而南注於大海
仰船海在縣西南七十里出三瀝海西通香山
戊戌次廣州登粵王臺
庚子拜冬官命即驛庭望闕謝恩
辛丑謁南海神廟次於野
廣州有重海在南海番禺之境者内海也元年不遷
三年番禺縣續遷田地六百七十四頃有奇(遷界村名不述)
(南海縣亦有遷閱時已復不贅)按吳越春秋闔廬子孫避越嶺外築
南武城其後楚滅越越王子孫自臯鄕入始興令越
人公師隅修吳故城居之即今郡城是也通歴周夷
王八年楚子熊渠伐揚越自是南海事楚有楚庭亦
如尉陀有朝漢臺也其後越人為楚所逼竄走叢薄
而裴淵廣州記云戰國楚相高固時有五羊萃於庭
則遂為楚有矣秦以任囂為南越尉立南海郡初居
瀧口西岸俗名萬人城既乃入治番山隅因楚庭之
舊又以舊有五羊銜榖之祥增築南武城號五羊城
尉陀代囂益廣之故今又謂趙佗城漢武帝元鼎五
年平南越號故城為越城建安末吳步隲為廣州刺
史以越城就圯乃廓其北面番山為番禺城二十二
年遷州治於此隋開皇十年析置南海縣治城北芝
蘭湖今禺山即在城内東南隅迤邐而北即番山也
三山連屬如長城南漢劉龑以南城尚隘始鑿平禺
山以益之就番山積石為朝元洞復以沈香為臺觀
於禺山上宋熙寧間經略使程師孟增築西城嘉定
三年經略使陳峴復於城南築雁翅城以衞民居洪
武十三年永嘉侯朱亮祖請連三城為一闢東北山
麓以廣之周三千七百九十六丈而規模大備矣其
城形如覆鐘北枕高山如鐘紐即粵王臺也登之可
盡一城之勝東西南三面浚也長二千三百五十六
丈獨缺北面宋世嘗於東西置堰瀦水以限北城之
址成化間廵撫陳濂議鑿北山溝通之慮傷龍脉不
果行郡城三面皆江南距大海東江在城東南二十
五里自博羅西流西江在城西北五十里源自牂牁
合灕江過肇慶而東北江即湞武二水過臨武合於
西江三江並會於城南海中東海之潮由佛堂門入
惠州界歷甲子虎頭以逹東莞之斜西海南入大洋
分其餘波注郡南今去城百里至古斗村浩淼無際
即諸江會處也有石如珠屹立波心曰海珠石南漢
創慈度寺於其上又東過瀝滘逹於蜆江滙於南海
廟前海隅出日水中見之有浴日亭是謂波羅江又
合諸水入於南海
南海廟創自隋時唐天寳間始封廣利王元和十二
年韓愈撰廣利王廟碑文廣州刺史孔戣立宋康定
二年加號洪聖有玉簡玉硯象鞭石硯製作精巧又
宋眞宗賜玉帶及番國金書表龍牙火浣布各一藏
於市舶庫至和元年加王冕九旒犀簪導青纊充耳
青衣五章朱裳四章革帶鉤䚢綪紱素帶大帶錦綬
履韈并内出花釵九株袿䙱簪䥖署曰賜明順夫人
元時賜銀盒金旛今俱不存配以六侯曰助利侯逹
奚司空也曰助威侯社公司空也曰濟應侯廵海曹
將軍也曰順應侯廵海提點使曰輔靈侯王長世子
也曰贊寧侯王次子也洪武三年額封南海之神盡
除諸王侯封號因屢著靈異復賜金盒黃旛以荅神
貺嘉靖初按察副使徐文溥始撤夫人像而鄉民猶
崇信如故云廟在城南八十里本非海島然陸行必
踰斗嶺仄徑不若一帆之便而唐時刺史往往觀望
怖悸以疾為觧委其事於副至以孔公親祀為僅事
是不可曉廟庭有兩波羅樹為廟與江所得名其旁
有扶胥鎮即韓碑所謂扶胥之口黃木之灣也
浮丘山在城西四里先在水中若浮四面篙㾗宛然
宋初有陳崇藝者年百十二歲自言兒時見山根&KR0712;
船數千今去海已四五里番禺雜記浮丘山下有珊
瑚井相傳海神嘗獻珊瑚於此又三里為荔枝灣舊
圖經云廣四十里袤五十里劉鋹建昌華苑於其上
又十里為花田彌望皆種素馨花南征錄云劉王宫
人死葬於是至今花香特甚他處丹鉛餘錄載陸賈
南中行紀云南中諸花惟素馨花香特酷烈彼中女
子以綵絲穿花心繞髻為飾梁章隱咏素馨花詩云
細花穿弱縷盤向綠雲鬟用陸語也花繞髻之飾至
今猶然謂之花梳
海目山在城西南一百四十里海中並列兩峰其形
如目故名有芳秀臺龜石臺諸勝
暹羅貢使坤匣𣲖拍紗來謁列貢舶數以上具言船名
烏頭夾板舵正貢船長九丈九尺中廣二丈五尺三寸
深一丈五尺四寸頭廣八尺尾廣一丈四尺桅名打馬
樹大者長七丈五寸圍九尺次長五丈九尺五寸圍七
尺象船長八丈二尺四寸中廣一丈八尺深一丈四尺
頭闊四尺八寸尾闊一丈大桅長六丈六尺圍五尺五
寸次桅長五丈三尺八寸圍四尺正船空時食水七尺
裝載食水一丈一尺五寸象船空時食水五尺裝載食
水一丈二寸以康熙二十二年五月初二日發本國正
船於閏六月二十日抵虎門象船於六月初十日自廣
南外邏失風漂至厦門九月二十一日始至虎門
按暹羅國故為暹國及羅斛二國地在占城極南隋
大業間屯田主事常駿至其地有地名吉赤土遂訛
傳為赤眉遺種元至正間暹降於羅斛始合為一國
明洪武初國王參烈昭昆牙遣使入貢永樂間與其
旁國滿剌伽相讐殺成祖詔諭王曰比者滿剌伽國
王亦思罕荅兒沙嗣立能繼乃父之志躬率妻子詣
闕朝貢其事大之誠與王無異然聞王欲加之兵夫
兵者凶器好兵非仁者之心况滿剌伽既已内屬即
為朝廷之臣不先申愬而輙加之兵是不有朝廷矣
王宜深思輯睦鄰國並受其福豈有窮哉暹羅王得
詔悔禍息兵終明之世朝貢不絶在
國朝尤為恭順康熙二年六年十年皆常入貢其貢品
以龍涎香為上在彼國每兩直金錢十二枚每貢不
過一斤又有金銀香樹膠香羅斛香碗石犀角象牙
翠毛龜筒六足龜鮫綃布紅撒哈剌布紅地絞節智
布人象花紋布乍連花布葱白暗花布之屬龍涎香
出蘇門荅剌國有龍涎嶼獨峙南巫里洋每至春間
羣龍交戱遺涎石上國人駕獨木槎取之遇風則下
海一手攀槎一手撶水以至岸其涎初若脂膠黑黃
色久乃凝結或從魚腹剚得之有大如斗者遊宦紀
聞云海傍人伺草上有雲即知有龍睡守之至散即
知龍去矣得其眞者和香焚之翠烟浮空結而不散
有三種一曰汛水輕浮水面善泅者掠取之一曰滲
沙雜和沙中一曰魚食則從魚糞得之是又謂隨處
可得不必蘇門之嶼也嘗閱雜華疏鈔及西域記西
土諸香有旃檀薰陸兜樓婆畢力迦之屬以牛頭為
第一此香因龍鬭而生蓋梵語謂交合為鬭今黎人
猶呼雌雄兩鷄為一鬭也龍涎當即龍漦耳嘉靖三
十四年司禮監奉中旨訪買龍涎香為醮壇之用每
斤給價一千二百兩徧購之番舶僅得十一兩益以
廣獄死囚馬那别所獻及密地山彝所採始滿一斤
官司按驗其中有褐黑色者有褐白色者多用贋物
攙和其難得如此南宋人多作詞咏之王沂孫云孤
嶠蟠烟層濤蛻月驪宮夜採鉛水李彭老云波浮海
泳誰喚覺鮫人春睡呂同老云剪碎腥雲杵勻枯沫
皆善寫實事唐藝孫云海蜃樓高仙娥鈿小縹緲結
成心字則又言烟縷之異要之珍賞非一世也自蘇
門荅剌順風十二晝夜至錫蘭山國隋常駿至林邑
極西望見焉番語謂高山為錫蘭因名有翠藍嶼在
龍涎嶼之西北相傳釋迦如來佛跡猶存永樂七年
太監鄭和至其地王不恭和潛師襲破其國擄其王
以歸至京師赦之遣還更擇國中賢者為王錫蘭之
南界為别羅里自别羅里西南行七晝夜為溜山洋
國又十晝夜為古里國又二十晝夜為卜剌哇國與
柯枝小葛蘭接自小葛蘭二十晝夜為木骨都束國
自古里行十晝夜至忽魯謀斯國又二十晝夜至剌
撒國又二十晝夜至阿丹國又自忽魯謨斯行四十
晝夜至天方國西洋盡處矣永樂間所見西南諸國
如此
壬寅行百里止東莞
癸卯行三十里至石角舍巨艦易邏海小艓出海口行
二十七里至鎮口又十里至虎門寨登最高山巔望大
虎小虎山三門横當砲臺及南沙海南栅寧洲等島决
眥可盡三門在寨南二里又南五里為寧州島南山砲
臺在寨西七里又一里為横當臺又西二里為南沙又
西十里為蕉門又西二里為黃角左汛又西五里為黃
角右汛香山所轄也南栅鄉在寨東僅隔一水又東五
里為上角村又東三十里為碧頭鄉而茅洲墟鹽場在
寨之東南四十里皆接新安境是日仍返東莞
元年畫界自小虎山歴大虎山虎門寨等境(缺口鎮蟻公山)
(白沙大山大嶺山)至三角山為東莞邊邊界以外距海三十
五里者新村柏樹矮岡三十里者白泥坑田心寨龍
眼北栅圍大寧墟溪岡大坑鍾屋地羊灣尾懷德長
坑獨樹二十八里者河潭岡二十六里者田尾二十
五里者鍾屋圍横樹頭二十二里者大寧西坑二十
里者社岡增田十五里者宫涌新地十里者壆尾闊
澳餘九里至一二里江門等(石岐村竹洲金洲角嘴崖小捷壆頭側岡尾上)
(角白石凹白石下路沙頭烏沙白石沙上沙大井上僅咸西蕭邊涌頭田寨)及海島寧洲
海南栅俱移并續遷共豁田地八百三十六頃有奇
於虎門諸汛因界設守展界稍復今從虎門營撥守
石子頭諸汛(石子頭把總一兵一百七名麻涌口把總一兵一百二十四名到□四十名大)
(涌口七十名鎮口把總一兵九十七名三門臺二十八名南山臺把總一兵三十一名横當臺把總一兵)
(一百名黃角把總一兵七十名)候閱定
晉咸和元年置東官郡領九縣首寳安即治所也在
今縣南二百里隋開皇間廢為縣唐至德二年改名
東莞移治倒埔即今縣治也其寳安舊基洪武二十
七年改為東莞所命千戶洪皓開築城五百五十二
丈萬歷初即所城梢擴之置縣治名新安沿寳安之
名也其地土名石子岡亦名城子岡以平曠如城故
其傍有石鼓紋如龍鱗鳴則兵起盧循入宼時嘗有
聲今戍地有石子頭倒塭皆相近地莞草名如蘭可
以編席
大嶺山在縣西南二十里奇特聳峭下視羣山如蟻
垤瀑布水出其陽紫霞泉出其隂相傳宋世有道人
崔羽號紫霞君遊羅浮至此鑿井得泉云
三門海在縣西南六十里因海中有大小虎山分水
為三故名潮水至此分為三𣲖已復合而為一名大
步海珠生其中曰媚珠池
虎頭門寨海島也縱十二里横五里周十二里宋景
炎二年張世傑奉帝舟次於秀山即此又西南八十
里大海中有梅蔚山景炎二年正月帝舟次於梅蔚
即此按是年二月帝舟移古塔十二月自秀山移井
澳又次謝女峽劉深追之七星洋井澳在横琴島籌
海圖編有仙女峽九星洋在零丁洋西三角山一名
蓮花峰九峰峻聳狀如蓮花上有池池中石與蠣房
相融結蓋湧於海也
武山在大海中潮汐消長於此可辨宋余襄公靖紀
行云凡月加午位而潮平者朔在日中上弦在日入
望在夜半上弦前為晝潮以後為夜潮凡月加子位
而潮平者望在日中下弦在日出朔在夜半下弦前
為夜潮以後為晝潮此南海之潮候也按潮汐天地
之呼吸也當其日中而平也日出初生為吸之始日
入消盡為呼之終當其夜半而平也日入始生為吸
之始日出消盡為呼之終消生循環呼吸互根一日
兩廵此南海之潮候也然亦有不同者雷州人言調
黎之水一日一潮那黃之水一日兩潮至域外尤多
異候占城外羅歷大佛靈至崐□山有七嶼七港號
為七門自朔至望潮水自東旋西既望至晦潮水自
西旋東眞臘之潮自官船口注大埔朔望并潮一上
七日水長丈六七七日後日夜分為兩潮水長一二
尺是又不可觧明世於此設武山陸營與虎門水寨
相應天啓三年總督王尊德築城為駐兵之所今不
復設
缺口鎮白沙村皆廵檢司麻埇村一名中堡舊設中
堂廵檢司
海南栅縱横各八里周三十五里有南栅鄉南栅村
西涌村留亭步溪泥凹板頭村冬瓜鬱村涌口村南
岸村新村南涌口村溪頭村對面岡永原村西安村
東北村
寧洲鄕縱六里横三里周二十里有東村西村溪螺
後村坑塘村崩沙村
南沙縱十五里横十里周六十里(村名疑混入海南栅)
甲辰復易舟行二十里次板土瀝
張正郎分閱新安新安城南水程二十里至伶仃山山
外即伶仃洋縣東一百六十里為大鵬所其南面有七
娘山山外為老大鵬即濱大海所城東南有海口大舶
可入其東北過西鄕嶺小貴嶺復有港口僅通小舟大
奚山海島在邑南水程九十里(志稱二百里)佛堂門海島在
邑東南水程一百五十里(志稱二百里)
元年畫界自三角山歷馬鞍山等境(源泉山河水口香櫞圍周家山)
(田心圍凉水井羊蹄山更鼓山北竈山圍村上村新安縣崇鎮舗照穴岩白石山漢塘山龍灣山梅嶺村)
(新英村赤尾村塘尾圍隔塘圍箝口山平輋山後梧桐山黎峒村梧桐山鹽田村梅沙山溪涌山下洞山)
(湧浪山梅子林田頭山逕口山窯凹嶺)至大鵬所為新安邊邊界以外
距海二十五里洪田二十里嶺下鮎魚溪螺湖玉勒
上寮白沙燕村十五里粉壁嶺龍躍頭穀豐嶺石岡
田寮白水鄧家蓢十三里黎峒十二里上水十里半
天雲小坑上下屯門漢塘高莆錦田豐園蓢阿媽田
平山園山下村大井田心綱井石祖廟新橋丙岡及
附海六七里至一二里河上鄕等(張屋村鷄雉上下步赤尾隔田新英)
(村江下榖田龍塘東山流塘㘵心臣田北竈山猪凹西鄉鰲灣固戍大坑村龍騎大對山横岡大嶺下碧)
(州屯村花山犬眠地鶴藪南蛇牛欄山西貢西洋尾王母澗沙岡下沙歐陽水背叠福關湖溪涌竒埇上)
(下埇梅大灣鹽田麻雀嶺大步頭湴涌錠角村大梨園牛騎龍蛟塘大浪馬鞍山蠔涌天妃廟舊官富司)
(衙前九龍古墐淺灣黃泥舗横洲沙岡下村竹園官埇米步飯籮洲新田洲頭勒馬洲蛟洲白岡橋頭小)
(横岡石下新竈沙頭沙尾西涌榕樹角白石山禾蛉岡石園塘黃田茭塘福永司竈下嘴頭角歸德場白)
(頭岡大步涌漁□大田茅州山茅州墟東煑舗潭頭港口上下山門上頭田莆尾黃松岡石岡溪頭沙浦)
(劉岡涌頭塘周山碧頭村)暨佛堂門大奚山鵝公澳榕樹澳白沙
澳鷄栖澳南頭香港塘福梅窩石壁螺杯澳大澳沙
螺灣諸海島皆移并續遷共豁田地一千三百五十
九頃有竒於大鵬所置重兵又因界設守展界稍復
今從新安營撥守碧頭諸汛(碧頭臺千總一兵四十五名佛子凹把總一兵)
(五十九名南山臺千總一兵六十名九龍臺把總一兵七十三名)候閱定
佛堂門海中孤嶼也周圍百餘里潮自東洋大海溢
而西行至獨鰲洋左入佛堂門右入急水門二門皆
兩山峽峙而右水尤駛番舶得入左門者為已去危
而即安故有佛堂之名自急水角逕官富場又西南
二百里曰合連海蓋合深澳桑洲零丁諸處之潮而
會合於此故名又西南五十里即虎頭門矣其地又
有龍穴洲嘗有龍出没其間故名每春波晴霽蜃氣
現為樓臺城郭人物車馬之形上有三山石穴流泉
舶商回國者必就汲於此又有合蘭洲與龍穴對峙
上多蘭草故名潮至此始合零丁洋即文信國賦詩
處桑洲之旁又有大王洲馬鞍洲陳璉詩云瀰漫合
蘭海南與滄溟通蜃氣起鮫室珠光出龍宮
大奚山在合連海中俗曰大姨又有小姨山與俱峙
中環三十六嶼周圍三百餘里居民以魚鹽為生宋
史慶元三年提舉鹽茶徐安國以捕私鹽致亂知廣
州錢之望遣兵擊賊殲之遂墟其地後有萬姓者據
之呼為老萬山籌海圖編載其名明祁順有大奚山
詩滄海波濤闊奚山島嶼多空中排玉笋鏡面點青
螺洞古雲迷路巖深鳥占窩昔人屯戍處遺跡徧烟
蘿
南頭戍地古在屯門鎮曹能始名勝志載紀事云東
莞南頭城古之屯門鎮韓愈南遷詩云乘潮破扶胥
近岸指一髮屯門雖云高亦應波浪没即此也今志
城池條不復載籌海重編圖載屯門澳在海中屯門
山今名杯渡山上有滴水巖虎跑井神僧傳云杯渡
禪師不知姓名嘗乘木杯渡海因以為號禪師入粵
後又嘗至建業宿齊諧家宋元嘉三年九月死葬覆
舟山至五年三月復詣諧所衆皆驚異尋復辭去云
當詣交廣間云明嘉靖四十五年議設參將一員駐
劄南頭兼理惠潮萬歷四年題定止防廣州統兵二
千餘艅艎八十艘常駐新安遇汛出海東自㢲寮港
接碣石汛地西歷大鵬佛堂横琴三竈至三角洲與
廣海汛地相接廣海虎頭兩汛皆屬其節制又設中
權二部水軍隸廣帥下駐三門與相策應議者曰日
本諸島入宼多自閩趨廣柘林為第一關宜會兵以
扼之過此必越屯門鷄栖佛堂門冷水角老萬山虎
頭門諸處而南頭為尤甚東莞有備則不得泊矣又
西必歷峽門望門大小横琴零丁洋仙女澳三竈山
九星洋諸處而浪白澳為尤甚香山有備則不得泊
矣又西必歷崖門寨門海萬斛山□洲諸處而望峒
澳為尤甚廣海有備則不得泊矣此昔日備倭之說
也
國朝厚集防兵於碣石虎門而南頭不復置戍焉
大鵬所城四面皆山洪武二十七年千戶張斌築周
三百二十五丈雉堞一千一百門三康熙十六年八
月颶風城樓雉堞皆傾知縣李可成修復自新安至
大鵬沿海皆鹽田西鄕混州屯門為尤多
梧桐山在邑東四十里多梧桐異卉
龍躍嶺在邑東南五十里
粵閩廵視紀略卷二
