粤閩巡視紀略卷一
工部尙書杜臻撰
皇帝旣平三逆復命將討定海外威德所届與天同際
爰念海壖之民遷移未復分遣廷臣馳往安集之(臣臻)
與焉先是海宼鄭成功盤踞金門厦門諸島遊䑸入犯
飄忽靡定並海諸省咸罹其患而粤閩為尤甚
皇上嗣服之歲廷臣建議以為當令瀕海之民移居内
地民免鋒鏑之虞而宼無所掠勢將自困于是粤閩江
浙諸鎮戍以次更置賊勢果絀降者接踵疆臣率衆討
逐賊遂棄金門厦門迸竄遠島所謂臺灣者居亡何成
功死子錦代領其衆勢益弱迨耿逆變叛始勾之入居
漳泉
王師收閩宼衆仍遁疆臣再修海備盡掃游氛而海壇
金厦復寘戍兵矣于是降者又多無以處之康熙十九
年六月福督姚啓聖上疏言投誠之衆率皆前日遷徙
之民也若不給與俸餉無以安其身心欲給之則有限金
錢不可為繼若令歸農又多無農可歸勢必復去而為
盗以臣愚慮莫若將界外田地盡行給還方今海外要
地已設提督總兵大臣重兵屯守是官兵在外投誠在
内夫復何慮且彼等樂得故土人人有安土重遷之思
即迫之為盗亦不可得矣故臣以為界外田土查有主
還民之外應悉給投誠開墾疏上部議駁覆再三奉
旨會議應俟設兵完畢之日請行
上可之啓聖又會同撫臣吳興祚提臣萬正色合詞保
題其言曰星羅棋布漸見海波不揚正臣等遵
旨請開邊界之日也一開界則上可以增國賦下可以
遂民生併可收魚鹽之利以餉新兵安投誠之心永無
反側又可使臺灣之衆望風來歸疏上再議得奉炤舊
展界之
旨于是閩界稍稍開二十年二月科臣傅感丁奏曰伏
見福督臣姚啓聖請開邊界業奉
允行夫近宼之省莫若閩閩且得開他省遠宼者何不
可開乞
勑各督撫將界外田地招徠舊遷之民及情愿墾荒者
令其耕種三年之後起科部議下所司詳酌保題久之
皆鰓鰓過慮無敢直任者二十二年五月將軍施烺進
勦海宼克取澎湖島馳檄臺灣諭以順逆之理時鄭錦
已死其子克塽率衆來歸請納土為郡縣而粤東督撫
將軍保題疏適至于是兵部議請開界十月二十二日
得
旨江南浙江福建廣東沿海田地應給民耕種其緊要
地方仍應作何防守等項事宜着差部院堂官前往會
同該督撫詳察確議具奏戸部列諸臣名以上工部侍
郎(臣)金世鑑副都御史(臣)呀思哈奉
命往江浙而(臣臻)及内閣學士(臣)石(柱)亦拜閩粤之
命是役也有當行之事四焉察瀕海之地以還民一也
緣邊寨營烽堠向移内地者宜仍徒于外二也海壖之
民以捕鮮煑鹽為業宜并弛其禁三也故事直隸天津
衛山東登州府江南雲臺山浙江寧波府福建漳州府
廣東嶴門各通市舶行賈外洋以禁海暫阻應酌其可
行與否四也(臣臻)受命悚惕卽日俶裝戒行心竊自念
皇上如天至仁迫欲見海壖之民及時耕耨今疾馳度
嶺已將改歲待論定奏報得
旨而後行則農時已逾非所以奉宣
德意也幸偕行諸臣亦同此懷遂用綠頭牌啓奏請于
會勘之日將勘眀地畝隨時責令有司招民佃種其應
設防守卽時分設俟一省事竣驛疏奏聞
上許之十一日戊寅陛辭(臣臻)臣(柱)跽請
訓命
皇上熟思久之曰開界地畝務求原主授之宣諭督撫
務俾得所臣等謹受命
皇上問勘視將先何省(臣臻)對曰將始廣東
皇上問何以不先福建(臣臻)對曰臣等先至廣東令彼
處百姓及時承墾庶不悞春耕之時
皇上曰獨不悞福建開墾耶(臣臻)對曰福建督撫方安
插投誠未暇協理開墾臣等以其間先竣粤事次至閩
省諸臣已暇可以會商且閩土節候比粤稍近
皇上頷之又
諭曰將軍施烺諳悉海島凡事必與共議臣等拜受命
皇上又召致榻前諄諄誡諭曰汝二人朕所親簡當善
體朕意臣等又再拜受命而出
己卯啓行宿良鄉偕行者石學士(柱)主政殷(特)正郎張
(建績)中翰尹逹理筆帖式賴(都)暨嚴子(侗)丘子(民表)也
壬午至河間府
甲申至德州
己丑至兖州府
辛邜至利國驛蓋已入江南界矣計行十有二日皆鷄
鳴首途漏再下而止馬上口占有努力前驅頻計日只
因海畔蚤春耕之句
壬辰渡大河止徐州
丙申渡淮
丁酉晦過紅心驛行亂山中四十里
十二月戊戍朔發定遠
己亥至廬州府
辛丑過七里河止桐城蒼山萬叠松檜蕭森風景大異
北地
壬寅過岡嶺二十餘涉溪澗亦十餘止潛山
甲辰至黃梅始入湖廣境
乙巳由孔壠驛渡江止九江府
丙午過五石門止德安縣峻阪斗絶登頓殊艱方卽次
而雷雨作幸免霑塗之苦
丁未止德興宿徐中書宅
戊申至章江安撫軍(世鼎)陳總戎(平)張藩伯(所志)署臬
查君(培繼)督學高君(璜)督糧鮑君(畋)率府屬共迎且具
舟以待
己酉楊帆早發乍釋羈靮之勞而遇此差足快意
庚戍止樟樹
辛亥止峽江山水迴瀠頗似浙東嚴陵瀨是夕微雪
壬子止吉安府
癸丑止鹽溪凡四日皆順風
乙卯至萬安將上灘覓灘夫以行是地水勢湍急必用
健夫習水道者二人一持篙一捩舵宛轉石罅中方免
傾欹撞擊之患是日幸假風力不覺其難行六十里止
大王廟
丙辰亦行六十里上四灘止攸鎮
丁巳連上十灘虔郡諸君共迎于除灘廟張燈時次贑
州自萬安抵贑二百四十里名灘十八餘小灘不可勝
數懸水斗瀉亂石鋒矗舟尺寸失便利卽不可知然勢
益險而境益竒行人方以洞心駭目為快不暇震怖也
城北卽章貢合流處章自粤來貢自閩來交會于此郡
名所自得也
戊午易茅蓬船止新塘
己未止南康山光秀潤村壠時有菜花如江南二月時
庚申早發兩岸峭壁千仞江流百折將至南安距城五
里許已二鼓矣有虎自山巔下直摶挽船卒挽船卒惶
遽疾呼舟中人羣起和之僅乃獲免少頃張正郎至言
虎又挈其儕偶狙伺山麓冀攫後曹挽卒舟人覺之連
發四鳥鎗乃去
辛酉舍舟度嶺過所謂南越雄關者夾道皆短垣蓋少
宗伯楊公(爾茂)祭告時所築也蒼松列嶂間以平疇約
九十里村民以竹籠盛大蝴蝶兩翅廣可尺餘五色絢
爛腹垂繡囊遺子大如鳬卵或言此蝶產于羅浮麻姑
仙去時蛻裙所化云薄暮抵南雄登舟年友朱君(介)至
二簋飲舟中宵分而别
癸亥泊蘇渡江
甲子過韶州府泊白兔
乙丑掛帆行三百里過英德泊江岸廉石諸峰玲瓏錯
峙竒秀壁立
丙寅除夕抵迎恩亭泊舟分歲
二十三年正月丁夘元旦即迎恩率諸臣行慶賀禮泊
三水周儀部燦至自安南見于舟中
戊辰吳總制(興祚)李撫軍(士楨)郎藩伯(廷樞)胡臬憲(戴)
(仁)督糧蔣君(伊)提舉汪君(兆璋)率諸屬先後至先行請
安禮乃敢具賓主會議諸務是日出示招民先是
陛辭之日卽已移咨兩省督撫述
皇上急欲小民歸業之意至是復刊示曉諭略曰先因
海宼陸梁遊䑸出没不時抄掠爾等
皇上為爾等身家計權移内地以避賊鋒今邀
皇上威靈蕩平海外兇孽永除允科臣奏請特遣大臣
勘眀地界給還原主或有原主已亡無從查覓者聽情
愿墾荒之人量力承種總俟三年起科
皇上愛民至仁爾等固當曲體卽爾等自今承佃之後
子孫世世享有先業關係亦復非輕爾等當聞命嚮應
勿有瞻顧示下萬衆驩呼繼以泣下因命飛逓各屬務
使周知次與諸臣定議勘界程途當始于欽州之防城
按粤省介在荒服控帶峒獠而防海為尤要秦命南
海尉任囂築城瀧口此置戍之始也漢設交州刺史
治南海唐置嶺南五管經略招討使宋以京官充嶺
南道經略安撫使元置廣東道宣慰使司兵制損益
代有不同眀太祖洪武二年命平章廖永忠參政朱
亮祖取廣東遂命亮祖鎮守建置衛所分布要害其
沿海者曰潮州衞轄大城蓬州海門靖海四所曰碣
石衛轄甲子門捷勝海豐平海四所曰南海衞轄大
鵬東筦二所曰廣海衞轄香山新會海朗三所曰肇
慶衞轄陽江所曰神電衞轄陽春雙魚寧川三所曰
雷州衞轄石城錦囊海安海康樂民五所曰廉州衞
轄永安欽州二所衞設指揮等官所設鎮撫千戸等
官分領旗軍設屯田以贍之星羅戍守又多建墩烽
一傳百應為常山率然之勢頗稱嚴整正統間因黃
蕭養宼亂設總兵于蒼梧制兩省嘉靖間倭宼犯邊
始專鎮于東粤又設雷廉參將一駐雷州水營參將
駐南頭萬曆初又設惠潮參將各一白鴿水營參將
一潿洲水營遊擊一柘林碣石虎頭門廣海北津白
鴿六水營守備各一于是旗軍而外復有城守之民
壯斥堠之表加以水哨之遊巡大將居中操臂指之
權守綦密矣其防汛之境略分三路高雷廉三郡斗
入海中西界欽州控連交趾雜處羅旁南面巨海綰
轂瓊山而占城暹羅滿剌諸番環匝于外蓋省會之
西蔽也其地以神電雷州廉州三衞十一所為邊白
鴿潿洲兩水營游徼于外是為西路廣州帶三江阻
重海崖門虎門夾峙左右屹為筦鑰前山嶴門番舶
所集南頭控其東陽江界其西實全省之中權也其
地以肇慶廣海南海三衞六所為邊虎頭門廣海北
津三營游徼于外而南頭一鎮總挈之是為中路惠
潮二郡界連閩省漳舶通番道所必經南澳介處兩
省之間伏莽蟠互全恃兩府之彈壓又省會東偏一
要阸也其地以潮州碣石兩衞八所為邊柘林碣石
兩水營游徼于外是為東路三路各統于本管之參
將而兼轄于兩總戎瓊州孤懸海外自為一鎮此眀
代設兵之大較也國初山海未靖順治七年特置
兩藩重兵駐守防海之籌視前加毖省會設提督潮
州碣石高州各設總兵惠州雷州各設副將廉州設
參將各縣衞所要地並設游守分防盡罷衞所旗軍
屯租領于縣官兵皆隸于各協制度一變康熙元年
副都統覺羅科爾坤奉
旨行定海疆自閩界之分水關西抵防城接于西粤畫
界三千七百里界外戍兵移之内地于是大城甲子
捷勝海朗海安海康永安樂民諸所柘林黃岡潿洲
諸游汛皆棄不守更于内隘分設汛防兵餘邊界五
里一墩十里一臺墩置五兵臺置六兵禁民外出情
勢又復一變八年展界議以海邊為界修復廢毁諸
營聽民出田界外邊境稍拓然亦未能如舊至邊民
之復業者尤寥寥僅見也今所守諸汛視八年所展
之界又復不侔事經變亂文書散失不能詳定焉現
設
欽州營遊擊一守備一千總三把總六(國初額員)兵一千
十三名
乾體營遊擊一守備一千總二把總四兵一千三百
六十六名(國初無續設)
廉州府總兵一遊擊二守備二千總四把總八兵一
千八百八十八名(舊係參將康熙元年改總兵領本鎮兵一千潿洲兵一千加募兵一)
(千共三千名今減)
高州府石城營守備一千總三把總五(國初額員)兵四百
名
雷州府副將一都司二守備二千總五把總八(國初額員)
兵一千四百名
徐聞營守備一千總一把總二(國初額員)兵三百名
海安營遊擊一守備一千總二把總四(國初額員)兵一千
名
白鴿寨守備一千總一把總二(續設)兵五百名
吳川營遊擊一守備一千總二把總四(國初額員)兵八百
四十名
高雷總兵一遊擊二守備二千總四把總八(國初額員駐高)
(州府)兵一千八百九十一名
電白營遊擊一守備一千總二把總四(國初額員)兵八百
四十名
肇慶府春江營副將一都司一守備二千總四把總
八兵一千六百名(國初無順治九年設陽高遊擊一員十一年西宼侵軼兵散十三年)
(委官招復十七年即改為春江遊擊領兵一千康熙三年加兵五百改參將八年又加五百改副將)
那扶營守備一千總一把總二(國初額員)兵四百名
廣海寨遊擊一守備一千總二把總四兵九百六名
(舊設參將一員兵一千名加提標四百名康熙元年又加撫標六百名共二千名今改減)
新會營遊擊一守備一千總四把總六(國初設兼防會寧)兵
一千三百名
香山營副將一都司二守備二千總五把總十兵二
千名(順治四年設前山寨官兵五百員名康熙元年加兵五百改設參將駐防縣城三年又加兵一)
(千共二千名改設副將)
順德營總兵一遊擊三守備三千總六把總十二兵
三千名(順德舊不設兵康熙二年因周李二寇犯城而設十二年題定雖駐縣城兼轄南番香山)
(各縣巡緝沿海)
虎門寨副將一都司二守備二千總四把總十兵二
千名(原設參將一員兵一千名今改增)
新安營遊擊一守備一千總二把總四兵七百八名
(舊設守備一兵五百名康熙三年加五百名四年廣州左路總兵移鎮七年罷今改減)
惠州府副將一都司二守備二千總四把總八(國初額員)
兵一千五百名
碣石衞總兵一遊擊三守備三千總七把總十四(國初)
(額員)兵三千名
惠來營遊擊一守備一千總三把總六(國初額員)兵八百
名
海門營守備一千總一把總二(舊撥都司今改)兵四百名
潮陽營遊擊一守備一千總二把總四(舊設副將一都司二今改)
兵一千名
逹濠營副將一都司三守備三千總六把總十二兵
三千名(舊無因秋風角海宼丘鳳據達壕埠康熙十九年討平之添設)
潮州府總兵一遊擊三守備三千總六把總十二(國初)
(額員)兵二千四百九十五名
澄海營副將一都司二守備二千總四把總八(國初額員)
兵一千六百名
黃岡營副將一都司二守備二千總四把總八(國初額員)
兵一千三百三十四名
凡為營二十八兵若干名于中抽調一萬四百七十
六名分布緣邊諸汛候閱定因奉
旨查閱先粤後閩故自西界防城始迤邐而東焉
庚午至肇慶之崧臺驛督標副將張銳史孔筆都司薛
銓率參遊等將甲士五千迎于道軍容甚盛崧臺危石
孤聳高二百餘仞廣六十餘丈下有石室高可五丈容
百人北向通明南有門可入左一竇持火入數十丈有
龍井龍牀龍磨角石右一竇亦用火入數十步石窗穿
漏光熒熒下射前有浦名高星旁連七星巖曲折列峙
如北斗中為石室巖東逾瀝湖半里為屏風巖又一里
為閬風巖石室西半里為天柱巖一里為蟾蜍巖又一
里為仙掌巖西北二里為阿坡巖延袤數十里瀝水環
其下讀唐李邕記有云疊花仰空的皪瓊脂宋陶翼記
有云滳乳成柱凝藍作蓋寫石室之勝最眞自此舍舟
甲戍偕同事諸公俱西
乙亥至新興
丙子過佛子嶺奇峰嵂兀登降頗煩止天堂
丁丑至陽春
戊寅渡潭瀝那思二河
己卯至太平
庚辰至電白
辛巳行三十里至温泉菴有兩池廣輪數尺冬夏常熱
居民用以給浣濯止三橋
壬午㴝旦拜福建開墾疏并移咨閩省將軍督撫申陛
辭時
天語也次高州戍卒士民迎候不絶于道訴訟如雲有
言兵丁佔民産者下所司廉問餘皆斥去國初高郡
受兵最酷總戎官廨即偽秦王藩府也堂形如殿覆瓦
悉用琉璃近始撤易加以祖逆&KR0777;踞井里蕭條極矣
癸未高民失火燔燬廬舍六十餘區捐槖金十兩助之
過冼夫人祠
冼夫人祠在郡東門外史稱冼氏高凉人世為南越
首領冼氏幼賢明曉兵略能拊循部衆每勸親族行
善義結于本鄉海南歸附者十餘峒羅州刺史馮融
聞其名聘為其子高凉太守寳妻侯景叛梁廣州都
督蕭勃徵兵援臺高州刺史李遷仕據大臯口遣使
召寳冼氏曰刺史被召援臺乃稱有疾鑄兵聚衆而
後喚君此必反也且無往寳從之已而遷仕果反冼
氏詐為輸賧伏甲攻遷仕敗之懷集百越數州晏然
亡何寳卒陳永定二年其子僕年九歲遣首領朝于
丹陽拜陽春郡守廣州刺史歐陽紇叛陳誘僕與俱
冼氏曰吾矢忠貞迄今兩代豈敢輒負國家發兵拒
紇紇衆遂潰僕以功封信都侯加平越中郎將石龍
太守册冼氏為太夫人至德中僕卒陳亡嶺南人奉
冼氏為主隋高祖遣摠管韋洸安撫嶺外并遣人遺
冼氏書以冼氏故獻陳主扶南犀杖為信冼氏見杖
集首領痛哭遂迎洸未幾番禺人王仲宣反冼氏遣
其孫盎討平之高祖拜盎高州刺史贈寳為譙國公
冼氏册譙國夫人開幕府置官屬皇后輟首飾賜之
冼氏盛以金篋歲陳之以示子孫曰此忠孝之報也
仁壽初卒贈誠敬夫人隋末盎保嶺南其下請正南
越王號不許武德五年歸唐授上柱國高州總管封
吳國公子智戴仕至左武衞將軍惟嶺南介在荒服
不能北向而從兵車之會但謹守疆索為天子保境
土斯為良牧矣冼氏系出峒族歸于將門當羣雄角
逐之時處僻遠孤危之境乃能尊朝廷惇信義見無
禮于共主者則擊去之和其人民以待有德雖竇融
錢俶何以加焉卒令馮氏安全延及五世一方蒙庇
幾及百年以視夫沐猴冠帶妄覬非分殃民而卒以
自亡者其得失豈可同日語哉南人德之飾祠表墓
至今不絶有以也冼氏墓在舊縣盎墓或云在陽江
東山下或云在電白馮家村馮家村又有盎宅手植
枯椰子二株尙存
甲申止化州州署有兩橘實大如櫞可以療疾庭有龍
首石又有石在州後潛江中曰龍尾相傳龍首時有吼
聲如鵝隋置石龍縣以此
乙酉過菉竹堂琉璃菴止石城縣夾道灌栵叢生蟲鳴
似秋而行旅揮汗
丙戍渡龍灣河宿清平營
戊子至廉州
己丑閱乾體營登八字山望海復返廉州而西地多濘
淖昏黑不可舁輿騎行二十五里用土人為導躑躅林
箐中時時恍見獸鬼來攫人抵那暮塘宿
廉州至乾體十五里乾體至海四十里乾體村名屬
合浦明地圖有乾體營兵防條不載蓋嘗有之而久
廢矣元年界外八年疏中稱有乾體營不知何時設
庚寅行六十里渡平銀河止一小艓而渡者甚衆争先
過重方半渡而舟沉溺者十餘人僕高大與焉鉤得已
僵舁行三十里至欽州而復蘇吐白沫斗餘是日死者
四人兩人屍不可得蓋為蛟蜃所噬矣止欽州登天涯
亭閱州治
辛卯石學士吳制院分閱龍門先别去予與李撫軍同
詣防城登舟于鴻飛亭
欽州之水曰欽江在州治東源出洪牙山流經城東
南以入于海州西二十里有漁洪江又十里鳳凰山
州東三十里平銀江出博峩山南一百餘里防城江
出仙隆山
天涯亭在州東門月城上
鴻飛亭在州東門遊魚洲上前知州林希元改東嶽
廟為之取子瞻鴻飛那復辨東西之句以為名羣山
遠拱頗稱勝槩
辛卯舟行十里至尖山嶺又十里至石灘又三十里出
猫尾灣海口望亞公山黃陂門龍門七十二逕皆在巨
浸中歴歴可辨其東則牙山斗出海外循海而西十五
里至青鳩口戍臺也故有守臺五卒虎噬其三二亦棄
去臺隨圯矣又五里至長墩河口夾岸置砲臺無守者
又行五十里至埇(讀如崇)淪塘自青鳩至此夾岸皆林木
在山趾者多海欖潮至半浸水中在山顚者多鐡櫪色
白而葉細
壬辰曉起陸行萬木隂森猿啼不絶其音凄斷必以三
聲為度憶唐張說欽州詩有饑狖啼相聚哀猿喘更飛
之句為低徊久之十五里至防城守備郝炳麟擁馬首
流涕不已相與愴然聞昔逃虛者見似人而喜兹以絶
域而覩使華其悲喜失序無足怪也然窮邊遠戍之苦
益可念矣河西山麓廢壘巋然舊防城也尙有民居五
家以隔水難于策應遂徙今砦樹棘為栅取具一時非
久遠之規也舊城控制迤西必宜修復蓋昔以畫界故
人蹤希闊今流亡盡歸魚鹽稠沓久之當成雄鎮也正
南十里為水營又南九十里為蓬羅臺西南四十里為
漁洲坪正西四十里為三囊臺又西五十里為如昔峝
又西九十里為澌凜峝又西一百八十里為古森峝即
分茅嶺也更西即交阯矣西北為王光十萬大山口正
北接廣西上思州界上思之西即交趾岐那隘防城正
南江口有洲名曰三口浪土人謂浪一湧為一口相傳
馬伏波下營于此浪三湧連發三矢射之皆平遂成此
洲已刻復登舟由長墩内河行六十里至埇口有戍兵
向在長墩因楊二亂徙此
欽州屬靈山一縣在州北内地止州治附海元年畫
界自防城歴大鹿山等境(石梅山那狼山三中山平壁山空朗山𣲖暮嶺西丫)
(山石家山那鹿山過河埇口嶺魚洪嶺方家村洪屋嶺望海嶺茶山嶺大木嶺十二嶺望州峰版橋峰江)
(標嶺三草嶺鷄背嶺小路林邏嶺尖山嶺瓦竈嶺佛子嶺馬留山織籬圍山封田山)至高嶺盡
大觀港為欽州邊邊界以外距海四十里者為織籬
圍村魚洪村三十里者為黃屋屯孔明村大值村二
十五里者瓦□村鷄窩村二十里者根竹村墟埠村
舊關村胎暮村洞晚村十里者長山村有貴坑村埠
頭村那畔村料連村及近海六七里以下至一二里
若嶺脚村等(西寮村南沙村竹根海尾村犀牛角村大絲蘿村小竈村烏雷塘村平山村大)
(竈村小榕涌村孔雀環村牧牛嶺村鷄墩村金鼓嘴石頭港鹿兒潭長墩關涌村白鷺村閒落村青鳩埠)
(大頭村大小鄧村大□村開元村西蜆村那落村江那村佛子村小頭村埇茶村萡寮村南港村芉蒙村)
(白沙&KR1760;村硃砂港欄埇村欖埠村蓬羅村冬瓜墩牛路村山心村魚洲坪白沙灣赤沙頭墰頭村)
皆移并三年續遷共豁田地四百七十一頃有奇于
埇口諸處因界設守八年展界稍復舊邊今從欽州
營撥守防城各汛(防城守備一兵一百八十名王光十萬山口二十名小董汛把總一)
(兵八十名三十六村汛把總一兵四十名澌凛峝二十名如昔峝把總一兵四十名三囊山口二十名漁)
(洲坪五十名水營二十名南港臺十名青鳩臺十名長墩河口千總一兵四十名烏雷臺十名牙山臺十)
(名牙山港十名大觀港把總一兵四十名)候閱定
按舊志地圖有防城而不列于鎮戍之數然疆域條
云南支地脉起于徼外入粤西思明上思二州叢起
為分茅嶺盡防城之曲折而南入靈山轉高凉至恩
平發為高雷廉瓊四府一州之境則防城一地實粤
南之維首山川條有防城江注云其水自防城入于
交阯永安河安南志載嘉靖二十年安南臣鄭松攻
殺其主莫茂洽其族人莫敦讓來奔于防城蓋其來
久矣兵衞條有黃土營注云舊防城營也在時羅都
交阯界久廢萬曆間知州董延欽復建改名由是防
城之名遂没再考欽州之西控連交趾故有七峝曰
時羅曰貼浪曰如昔曰澌凛曰羅浮(一稱鑑山一稱金勒)曰古
森曰葛源(一稱博是一稱丫葛)今防城舊建時羅而如昔澌凛
並在鎮守之列羅浮舊亦設營去防城百里則防城
為七峝故址無疑也峝主多黃姓相傳有青州人黃
萬定者從馬新息征南有功留守邊境子孫世守七
峝唐德宗貞元十年峝賊黃少卿叛䧟欽州元和間
又有黃承慶黃少度黃昌瓘繼起裴行立陽旻討之
不能定韓愈為祭酒上黃家賊事宜狀卽其子孫也
元世祖時以峝主黃世華討賊有功授為七峝長官
至正二十二年峝主黃聖許反宼欽州時羅貼浪七
峝人民亡散殆盡眀初參政朱亮祖定廣東以七峝
人民不多革其長官諸峝長以此懷怨宣德二年澌
凛峝長黃金廣糾合時羅峝長黃子嬌丫葛峝長黃
建古森峝長黃寬舉四峝一十九村二百七十戸叛
附安南黎氏官之為經略使等官世襲以七峝地屬
彼國之萬寧州正統五年巡按御史朱鑑(㦯云何善)奉璽
書至時羅都之灘凌山揭榜招金廣等不至至今其
地名曰招遠山金廣死子進襲進死子無害襲無害
死子伯銀襲為奮略將軍經略僉事嘉靖十九年安
南國主莫登庸納欵獻還四峝之地丫葛羅浮收入
如昔都澌凛古森收入貼浪都由是七峝并為三都
焉時羅峝主獨禢姓相傳有禢純旺者從馬新息南
征有功留守欽邕二州為時休峝長永樂時失其世
官其孫禢貴成移守時羅明末交人猶喋喋以故土
為言
天朝威德遠届方外順軌然峝界之民猶有輸地賦于
安南納丁銀于本管者蓋羈縻不絶所由來也永樂
初平交阯收其地為郡縣尙書黃福議曰交阯萬寧
縣接雲屯海口并連欽州最為險要宜于欽州千戸
所添軍立衛以備之英國公張輔復請設防城佛埇
二水驛寧越埇淪二逓運所以通交阯之路因交南
旋棄其議遂止嘉靖間廉州知府張岳言粤東入交
之路自雷州冠頭嶺發舟順風一二日可抵交之海
東府自欽州天涯亭猫尾港歴烏雷海白龍尾玉門
山抵交之萬寧州度可七站蓋時方用兵于交故議
者復及此也然則防城一戍不惟控制海島抑且筦
鑰屬國備書之以為疆吏告焉
龍門江源出合浦之龍門嶺五十里有仙人橋溪中
突起一石儼若巨舟長四丈闊半之南岸數石相連
北岸石條横架于上有巨人跡纍纍然橋南兩石人
夾侍稍東又一石橋旁有石佛石船俗傳仙人撑石
船引大廉小港北通石康至此聞鷄聲乃止一名石
鷄橋又五十里為大廉山經欽州六十里兩崖夾峙
形勢若門而水深百尋大魚登此卽化成龍不得過
者曝腮點額血流入水恒如丹池流經埇淪周墩而
達交阯龍門之前有鷄籠嶺又有巨石淡水出焉名
淡水灣門外羣山錯列海中所謂七十二逕也自欽
州鴻飛亭十五里至佛子墩出海口又十里至黃陂
門又十里過亞公山至龍門島中央平曠可立營砦
為泊船操兵之地周圍七十二小山鱗次環繞每兩
山中一沙逕水淺可通人行潮湧則舟入之故有七
十二逕之名明世設蛋總一兵一百八名戰艦六常
駐于此統于潿洲遊擊又于龍門江口之煙通嶺設
營以相策應祖澤清叛時羣盗蜂起土人謝昌者據
之為暴欽廉之境昌敗其部下楊二代領其衆阻險
為窟官兵莫敢誰何協鎮蔡璋勒兵勦捕二力戰自
午迄日中不退璋勢頗窘跽伏艅艎中禱于天曰賊
惡已稔天倘欲殱之以除民患願假我東風一帆拜
未起東風驟作一軍驩呼因縱火焚賊舟俱盡二乘
走舸逸入交阯龍門遂虛兹與吳公議復守之
蛋戸(或作蜑戸)廣南惠潮皆有之編蓬瀕水而居謂之水
欄見水色則知有龍故又曰龍戸晉陶璜疏廣州南
岸蠻蛋雜居昌黎詩馬人龍戸子瞻詩蠻煙蛋雨皆
指此自唐以來計丁輸官明初隸河泊所歲收漁課
其人多姓麥濮吳蘇河古以南蠻為蛇種觀蛋家神
宫祀蛇可見廉州採珠多用之兹用為戍長取其習
知海事也
欽州前世守禦可考者宋置二砦一曰鹿井砦在州
西南控象鼻沙大水口入海通交州一曰三村砦在
州東南控寳蛤灣海口東南轉雷州之逓角場又欽
州西南有六水口曰譚家曰黃幖曰藏埇曰西陽曰大
灣曰大亭皆置兵守之今古地名不同未暇深考明
設欽州所卽在州治内而黃土(即防城)龍門二營其要
地也又有平銀營即渡口也又有白皮營在白皮村今
詢土人云白皮場在牙山下牙山在州治東南九十
里海中特起三山形如排牙故名萬曆三十六年因
變亂嘗設營于此意卽白皮營也西路又有羅浮營
在防城外一百十里河洲村因道出彛界餽餉艱難
又設思勒包沖二營于江平去防城九十里尋廢考
如昔峝在思勒村今如昔戍蓋即思勒置營處羅浮
山名原名安京山隋嘗于此置安京縣唐廉州刺史
寗純以其似惠州之羅浮遂改名焉劉鋹得古劍于
欽州羅浮上有丁亥聖君讖遂為宋太宗嗣統之兆
即此也湴坑營在烏雷嶺距州南一百五十里海濱
銅柱按黃佐舊志古蹟條在欽州西貼浪都古森峝
漢伏波將軍馬援旣平交阯立以表漢界上有銘曰
銅柱折交阯滅交人懼其折嘗投石以衛其趾曹學
佺名勝志云分茅嶺有伏波銅柱在欽州西南二百
里與交趾分界山頂生茅南北異向唐安南都護馬
揔亦建二銅柱于漢故處以自明伏波之裔明宣德
二年地䧟交阯嘉靖二十一年莫登庸降順復歸版
圖二說相合銅柱在欽地無疑矣然林邑志云馬援
植二銅柱于象林(晉地理志注云象林卽林邑)與西䣝國分漢之
南疆隋書大業元年劉方敗林邑經馬援銅柱南唐
書南蠻傳林邑南大浦有五銅柱馬援所植依此則
銅柱又在林邑今據漢書武帝始立交趾日南九真
郡光武帝建武十六年交阯女子徵側徵貳叛十八
年馬援軍至浪泊上與徵側等戰大破之十九年馬
援討賊至九真建銅柱于林邑界交阯平罷州牧設
刺史漢交阯郡治在今安南富良江上九真郡治卽
安南之清華府林邑卽今占城國也而銅柱又在其
南其非欽州可知矣且援方當盛漢時交阯為漢郡
而文其柱曰交阯滅此何以解也或者還軍之日更
作一柱以告交人若曰為亂者旤必及家族容或有
之卽若是亦為誓誡之柱而非分疆矣新志云欽州
之柱乃馬揔所立斯為近理蓋此時交人漸不内附
也至于茅靡隨斜阪之勢無足為異當由丁部領之
屬創為此說以愚其部人耳項斯詩云領得賣珠錢
還歸銅柱邊看兒調小象打鼓試新船醉後眠神樹
耕時語瘴煙不逢寒便老相問不知年蓋亦指馬揔
柱也
甲午陸行十里過楓門嶺又二十里至欽州峻阪斗絶
舍輿而徒會大雨困甚
乙未行三十里再渡平銀令懲前失多縳筏以待坦然
安流無復戒心又六十里至那暮
丙申行六十里至烏家汛自欽至此皆山險更前悉平
坦矣又四十里止廉州登海角亭
二月丁酉朔行四十里至上窰又三十里至白龍城明
時採珠内監所駐也有城四門内官署及巡道署廢址
猶存于城之東隅皆蕩為墟莽城亦傾壊是夕宿于野
四無人居張幄以寢夜分有物至帳外勃窣作聲披帷
視之龐然巨虎也方睨櫪上&KR1042;&KR1042;未覺圈豕先見之驚
啼躍出虎齧之而去
丙戍行三十里至兵辨村又十里至珠場寨明時設兵
以防珠盜者也偕李撫軍張正郎列坐海岸望海外雲
山重叠如畫西卽白龍城東為調埠寨又東稍南為永
安所而雷州又在其東舒雁行列一覽可盡塘兵獻鱟
魚雌雄各一十二足色青黑眼在背上口在腹下
按鱟雌嘗負雄獲雄則得雌雌或脱去亦終就斃矣
吳都賦謂之乘鱟是也尾銳而長觸之能擊刺人在
海遇風則舉尾扇之俗呼鱟帆陸佃埤雅視鴟創柂
觀鱟掣帆是也韓退之南食詩鱟實如惠文骨眼相
負行蓋謂鱟實圓細如惠文冠所綴珠然也其血蔚
藍實可以醢介可以杓
又北行五十里止白水塘荔枝龍目夾道羅生扶疎可
愛
己亥行二十里至白沙塘為廣西博白縣界蓋兩粤地
形牙錯廉欽之北皆粤西也又行二十里止新墟
廉州府屬州一曰欽州縣一曰合浦皆附海元年畫
界自大觀港東歴高坡等境(大樹根蕉子山白沙岡大石屯村到滿村乾體)
(村北風□武刀寨長岐山村白龍寨羅九塘三塘西村秋風塘社内村茅山塘榕根河大廉下山白石岡)
(入小路香草岡山路村轆轤村丹兜村永安所山埇村西山村山口村)至新墟為合浦
邊邊界以外入海四十里者曰三馬寮村白屋小村
冠田村三十五里者顧屋村鴉頭村下白泥屯大山
村三十里者鐵屎嶺高峰峝大峝高範村多養村埇
頭村大王山石板江三墩大腳罏村石屋村埤頭村
黃泥埇鹽田村施屋村西篤村二十五里者栗木村
黃糯田濃囊村二十里者武&KR2095;村船瓦窰橋梁山田
寮村厥塘村崩塘村近埤村楊屋村多顔村沙尾堆
下瓦窰白沙水村大橋村獨江村箔寮村沈家村梁
家村蘇家村田寮大埠村十五里者龐村地羅村寧
海村三家村關井村王屋塘村龍田村新村力士村
那角村十里者許屋村馬欄村英羅村雷公田葛麻
山低峝村譚村羅茅根村彬伴村囊村獨峰嶺舊場
村龍潭村龐家村十馬村翁屋村西鹽場上那隆村
黃鏡村觀井村對逹村曁附海八九里至三四里南
樂村等(那壇村水流村大融村謝家村濱地村瓊山村鵝洗村那格村山心村端斝村竹根村北)
(班村隴村黃梢村賓逢村南冲村山口村東江村白沙塘村蛋屋村泉水村竹林村施家村田頭村西村)
(下塘村冠頭嶺小嶺村吉車村高德村平洋村軍屯村東梁村田頭村西梁村山寮村井村何屋村)及
海中之潿洲皆移并續遷共豁田地壹千九十八頃
有奇于大觀港諸處因界設守展界稍復今從乾體
營撥守三汊各汛(三汊港把總一兵一百名西江口把總一兵二百名八字山千總一)
(兵一百名雙墳汛把總一兵一百名高德千總一兵一百名冠頭嶺十名武刀港十名白龍港二十名珠)
(場港二十名川江港二十名榕根二十名英羅港把總一兵二百名)又于廉州營撥守
二汛(永安所把總一兵七十名閘口把總一兵三十名)候閱定
永安所城在合浦縣海岸鄕舊在石康縣安仁里(今廢)
洪武二十七年始遷永樂十年建城城周四百六十
一丈成化五年僉事林錦鑿外池置串樓四百一十
五四門敵樓各八故設遊擊府于永安所萬曆十八
年移于潿洲風毁仍復舊署而以潿洲為汛地
廉州衛在府治
珠池舊志云一稱珠母海相傳有七曰青鶯曰斷望
曰楊梅曰烏坭曰白沙曰平江曰海渚俱在冠頭嶺
外大海中上下相去約一百八十三里前巡撫陳大
科曰白沙海渚二池地圖不載止楊梅等五池又有
對樂一池在雷州共六池予訪之土人楊梅池在白
龍城之正南少西卽青鶯池平江池在珠場寨前烏
坭池在冠頭嶺外斷望池在永安所珠出平江者為
佳烏坭為下亦不知所謂白沙海渚二池也舊志又
載有珠場守池巡司及烏兔凌禄等十七寨而不著
其所自始白龍城亦不載于城池條但言欽廉土不
宜穀民用採珠為生自古以然商賈齎米易珠官司
欲得者從商市之而已漢順帝時桂陽太守文礱獻
大珠詔却之足知其非常貢至孫吳黃武間改合浦
為珠官郡始有官領採辨之事然權非侈靡之主史
稱其時魏主來求雀頭香明珠翡翠鬭鴨長鳴鷄權
曰彼所求者於我瓦石耳悉以與之已而魏使又來
請以馬易珠璣瑇瑁權曰此皆孤所不用而可得馬
何苦而不聽其交易由是多取以應之其意蓋欲以
權變弊敵國如范蠡驕吳故事然厲民已甚難免作
俑之譏矣晉平吳交州刺史陶璜請弛其禁民困始
蘇自宋迄隋未嘗復設唐雖以珠池名縣官不採取
但以利民至偽漢劉鋹始設媚川都于海門鎮募兵
能採珠者二千人以索繫石沒水而取之深至五百
尺死者甚衆宋開寳五年王師擒鋹罷之元延祐間
置採金銀珠子都提舉司于廣東明洪武初罷永樂
洪熙屢飭弛禁罷採至天順四年有鎮守珠池内使
譚記奏廉州知府李遜縱部民竊珠下遜詔獄遜亦
訐記擅殺人奪取民財諸狀上命并逮記鞫問具伏
遂錮記而復遜官蓋内臣之遣白龍之署始于此時
後遂相沿不廢官旣厲禁小民失業往往去而為盜
或乘大艦厲兵刃聚衆以私採官法不能禁于是有
十七寨之設環海駐兵以守乃守益密而盜益多官
兵反藉以為市其後賊大起如紅頭沙鍋之屬與官
兵相格殺前後不可勝計而官採率十數年一舉行
餘年皆封池禁斷蓋蚌胎必十餘年而後盈頻取之
則細嫩不堪用故也自天順後弘治一採正德一採
嘉靖初首尾七載而三遣使得珠遂少至于開採之
歲必官治巨艦千餘發重兵以虞變又多發瀕海丁
男十數萬人以備爬螺之用舟入大洋輙以風敗民
避役如往棄市所需蓬厰兜羅刀鍫之屬官私勞費
不貲而所得甚微不償所費于是撫臣林富疏請罷
免許之嘉靖十年富復請撤回内臣略曰合浦縣楊
梅青鶯二池海康縣樂民一池俱産蚌珠設有内臣
二員看守後樂民之池所産稀少裁革不守止守合
浦二池計内臣所用兵役每歲共費千金約十年一
採已費萬金而得珠不置數千金亦安用此請撤之
而兼領于海北道疏上大司馬李承勛力持之又得
永嘉張文忠公為之主内臣遂撤萬曆間復詔採珠
用撫臣陳大科之言而罷其時奉行者尤無狀珠船
樹内臣旗幟横行村落鷄犬靡遺至有姦汚婦女者
已乃揚帆竟去莫可究詰按臣李時華欲編船甲以
禁之益可怪也按國語珠可以禦火災則貴之而車
旗章服不用珠璣為飾禹貢淮夷蠙珠伊尹正四方
獻正南珠璣瑇瑁成周王會東越貢蚌蛤亦惟是官
受方物以示王化所及無遠勿届而已安有竭天地
之藏專小民之利以充下陳之玩好而可以為國政
之常耶至于中璫銜命為禍尤烈崇禎朝用于邊境
馴以致亂又不獨珠池為然也
聖代龍興不寳異物恭儉之德軼于前古可為萬世法
云
南越志珠有九品一邊水平似覆釜者曰璫珠其次
為走珠又次為滑珠又次為官兩珠又次為稅珠又
次為□苻珠南方草木狀凡採珠常以三月必祈禱
而往否則風攪海或大魚在蚌左右菽園雜記蛋人
採珠以大船環池石懸大絙别用小繩繫諸蛋腰沒
水拾蚌置竹藍中撼絙則舶人汲取蛋緣大絙上不
幸遇惡魚血一縷浮水面已飽魚腹矣陳大科曰冠
頭嶺蛟龍水怪之所窟腰絙探珠者多不返故池名
曰斷望珠産于澄潭深淵人跡不至之處古所謂水
圓折則多珠是也近沙淺水蚌多空殼每剖一二斗
所得不過如粟小珠數十粒而已今法木柱板口兩
角墜石用山麻繩絞作兜如囊狀謂之螺筐繫船兩
旁乘風行舟兜重則蚌滿矣此法較沒取為便予詢
土人云每大風起蚌浮沙面探之甚易惟無風時蚌
在池中須人取之此蓋村民無知之說卽大科所謂
淺水如粟之珠也今蚌殼狼藉水涯形三角廣不盈
寸蓋皆村民所剖云
嶺表錄異云廉州邊海有洲島島上有大池謂之珠
池每歲刺史監珠戸採珠以貢人疑池底與海通池
水乃淡此不可測熊太古冀越錄云嘗見蛋人入海
取得珠子樹數擔其樹狀如柳枝蚌生于樹不可上
下樹生于石蛋人鑿石取之右二說志所無見本草
綱目格古論云蚌聞雷則㾭瘦其孕珠如懷孕故曰
珠胎中秋無月則蚌無胎左思賦云蚌蛤珠胎與月
盈虧
水經注牢水出交州合浦郡郡不產榖多採珠寳前
政煩苛珠徙交阯會稽孟伯周為守有惠化去珠復
還蓋珠池實有異晉咸安間合浦人採珠得佛光燄
先是丹陽尹高悝行張侯橋浦得金阿育王像無跌
座與光燄經一歲臨海漁人得趺座于海口至是復
得光燄三相會合宛然如一蓋三十年矣後有西域
僧五人詣悝言昔造像送鄴遇亂埋河邊不意乃在
此因拜伏流涕是夕像放光燭殿宇土人云珠海嘗
有光有珠母老蚌也偶入綱中其船必覆嘉靖中以
中官擾害對樂一池全徙楊二亂時羣蚌夜飛空中
的皪如星盡入交阯界云
潿洲在海中去遂溪西南海程可二百里(新志云在郡城東南)
(十里誤)周七十里(或曰百里)内有八村人多田少皆以賈海
為生昔有野馬渡此亦名馬渡有石室如鼔形橊木
杖倚著石壁採珠人嘗致祭焉古名大蓬萊有温泉
黑泥可浣衣使白如雪前為蛇洋洲周四十里上有
蛇洋山亦名小蓬萊遠望如蛇走故名二洲之上各
有山阜縹緲煙波間可望不可登其間居民因珠盜
充斥盡徙内地萬曆初移廣海遊擊將戰艦三十以
戌之十四年有侯遊擊者憚其險遠請分所將戰艦
為二自統其半駐永安餘使其屬統之守濱湴雷州
府同知徐學周建議駁之曰將心也卒手足也謂心
與手足可異處乎潿洲絶險故不可撤備濱湴密邇
珠池彼所以求駐者意在盜珠耳議上侯遊擊之請
格不行十七年定設潿洲遊擊一員兵一千六百六
名戰船四十九分五哨駐守十八年治遊擊署于潿
洲尋為風毁二十年卒徙永安而以潿洲為信地自
海安所歴白鴿海門樂民乾體至龍門港皆其遊哨
所及也三十六年倭船二百宼欽州有潿洲中軍祝
國泰者餘姚人起家武進士方戍龍門率百戸孔榕
迎敵力戰死立廟洲上以祀遷界時地久虛今不開
庚子行五十里至青平營又六十里至龍灣一名龍頭
沙石城令白玠云龍頭沙乃石城西南境與合浦之永
安所相望二地皆嬴出海外而龍頭稍縮東邨在其右
三墩烏兔在其左若急水砲臺乃因内河通海而設非
邊地也
高雷二郡地如舌吐海中雷屬之徐聞縣最在南舌
端也稍北為雷州府治而海康附郭又北為遂溪縣
二縣之地皆横貫乎二垂綿亘一百六十里西抵廉
海東扺廣海舌之腰也遂溪又北為高州府其地亦
貫二垂如舌之本所屬石城為西境抵廉海吳川電
白為東境抵廣海故畫界之序合浦之後繼以石城
為高之西境又次遂溪又次海康為二縣之西境又
次徐聞而徐聞之後又繼以海康遂溪為二縣之東
境而吳川電白又繼之焉元年畫界自新墟而東歴
樟木岡等境(高橋岡鷄公嶺竹山仔村那里坡深田峝博教岡急水村過河暗鋪村麻水村)
(北杭)至赤泠營(屬遂溪本境之接壤也後倣此)為石城邊邊界以外距
海二十里者為深田村十五里者長坡村石狗村十
里者竹頭田下嶺村及附海八里至三里松明祿地
村等(馬埇村三墩村□頭村博教村下洋村東村那腮村凌祿村官寨村)皆移并續遷
共豁田地二百五十二頃有奇于急水河口諸處因
界設守展界稍復今從石城營撥守急水諸汛(急水砲臺)
(千總一兵四十六名東村臺十名龍頭沙十名烏兔臺十名三墩臺十名)候閱定
石城所在邑治
辛丑行七十里抵遂溪雷州遊擊李嗣弼曰雷州形勢
白鴿寨東接□(讀曰橈)洲大洋為東偏之門戸樂民所西
接廉州大洋與永安所相望西偏之門戸也而海康諸
所在其内
壬寅行七十里次城月驛其地山圍四面中低處如月
故以名地蒸濕多穢氣必爇香以亂其臭因讀白樂天
送客遊嶺南詩有云蓊鬱三光晦溫墩四氣勻隂晴變
寒暑昏曉錯星辰又云不凍貪泉暖無霜毒草春雲烟
蟒蛇氣刀劍鱷魚鱗真實錄也李忠定于此别僧琮嘗
作詩贈之
癸卯次雷州府署
甲辰恭遇
太皇太后萬壽節卽行館率諸臣行慶賀禮
乙巳從間道西南行一百里至扶茂村仄徑嶇嶔人煙
寥絶
丙午從榛棘中行四十里抵家山遇六麋射得其一以
充午膳家山者雷西南之要扼也其下有流沙港由西
海入岸南為青桐徐聞所轄也岸北為流沙海康所轄
也今為兩砲臺綰轂其口登山而望正西有小山青石
嶙峋房參嶺也西北有城雉堞參差海康所也大海之
西煙雲杳靄中防城在焉流沙青桐相去八里别有鵝
脰港在青桐臺下青桐南十里為石馬臺八燈港出其
下又南二十里為白盤臺東場港出其下又南二十里
漸折而東為包西港新地灣東場臺在其内此雷之西
隅也自流沙以北二十里為英翎臺又十里為總堠墩
又十五里為房參臺房參港出其下又北二十里為徒
房墩又二十里為郎斗墩又二十里為吳蓬墩海康港
出其下又北三十里為博袍墩又十里為洪排臺洪排
營在其内距海康所四十里又北二十里為調建墩屬
樂民所更北歷羊蹄臺下落港為文體港東距遂溪縣
八十里自文體臺更北卽接石城矣諸港惟流沙港最
深廣長七十里其次海康港長三十里皆可泊舟是夕
仍返扶茂宿
元年畫界自赤泠營歷文體上坡等境(八山下坡河頭營新屯村)
(助龍坡浩發坡調流坡墟坡北坡平湖坡坎頭坡調樓坡田濟坡田頭坡山裏坡西坡後湖頭東坡英龍)
(後坡林邊塘後坡上羅西坡錦前坡新安坡)至蔣家後坡為遂溪西邊邊
界以外距海十二里者石井村乾畱村大&KR2063;村十里
者官長村石頭坑村文體上下村合斜村曲阨村同
繩村及附海八里至一里塘飯村等(周家村羊蹄埠村調樓村甘綱)
(村欖贊村邁特村傅處村草潭村譚神村坑尾村坎頭村抱金村卜裏村調神村小子村邦那村林顯村)
(墩民村襖郎村埠頭村北竈村調流村黎村)曁樂民所皆移自蔣家後坡
歷土樂坡等境(田西後坡山内坡英函坡北懷坡溫堂嶺剏□坡北和坡鳥坎坡)至
那渡邊為海康西邊邊界以外距海十五里者為英
風村十里者那靈村娘麓村賞村草錯村金竹村麻
亭村長欖村煙樓村油河村剏□村及附海八里至
二三里西山村等(譚斗村英嶺村鹽竈村調黎村藤蘿村陳家村博袍村房參村長洋)
(村周家村白墓村蘇惡村北合大馮村洪排村調候村内郎村郎斗村陳鐵村田銀村傍盤村)曁海
康所皆移(二縣頃畝見後)于海康青桐二河口因界設守展
界稍後今從雷州營撥守樂民海康諸汛(樂民所守備一千總)
(一兵八十七名對樂墩五名田頭墩五名調神臺五名牛寮墩五名博里墩五名抱金墩五名官場臺五)
(名調建臺五名調建墩五名博袍墩五名海康所千總一兵五十名吳蓬墩五名郎斗墩五名徒房墩五)
(名房參臺五名總堠墩五名英嶺臺五名青桐臺十三名流沙臺千總一兵三十名文體臺把總一兵三)
(十二名羊角臺十一名下落臺十六名)候閱定
海康所在海康縣九郡灣蓬村樂民所在遂溪縣八
都蠶村皆洪武二十七年安陸侯吳傑築按沿海設
立衛所之議始于花茂茂巢縣人洪武初勦平廣東
諸徭蠻有功陞都指揮同知上言廣屬逋逃蛋戸附
居海島遇官軍則稱捕魚遇番賊則同為宼請徙其
人為兵庶革前患又奏添設沿海依山碣石等二十
四衛所城池收集海民隠料無藉為軍仍於要害山
口海汊立堡撥軍屯守皆從之茂以洪武三十年卒
于鎮命其子英護柩還京賜葬安德門外建祠于牛
首山
是日張正郎奉委閱樂民所回言樂民所距海十里距
府治一百二十里西有樂民港海口廣二三里可泊大
船其地有沙洲城登之可見大海稍南三十里調神灣
又南三十里博里港可泊船又南三十里官場港船嘗
于此避風
雷州衛在府治
横山堡在遂溪西北八十里今不設守有横山江流
出廣西經樂民所
調樓山枕海高十丈產榛术可療饑因五色雲現若
樓臺故名地圖樂民所有調樓營在遷界外志言在
遂溪東北一百二十里誤當作西北博袍水出博袍
山山高五十丈相傳有神光射天在海康西十里有
墩
途傍水流通東渡入擎雷水因旁有徑路故名訛為
徒房
英嶺臺或作英翎疑卽英靈村也相傳陳大建間雷
出于此英靈顯異故名
邵洲在海康西南一百十里海中民多邵姓(似久廢)
卵洲在海西南海中鳥多伏卵於上船過或取卵其
鳥千萬飛隨十里始返
丁未返雷治訪城西羅湖十賢堂故蹟
羅湖一名西湖堂在其上卽宼萊公祠之後為宋咸
淳九年郡守虞應龍建文信國為之記云宼萊公準
以司戸至丁晉公謂以崖州司戸至學士蘇軾正字
任伯雨以渡海至門下侍郎蘇轍以散官至秦觀以
蘇門下至樞密王巖叟雖未嘗至而追授别駕猶之
至也未幾章惇亦至其後丞相趙鼎李綱參政李光
編修胡銓皆由是之瓊之萬之儋之崖邪正勝負世
道與之為軒輊虞侯來黜丁氏章氏而列萊公以至
澹菴凡十賢為此堂按準少夢至海濱作詩有到海
只十里過山幾萬重之句及至雷閱地圖見郡東門
抵海崖果十里始大驚嘆以為得喪非偶然今雙溪
臺海口卽其處也又有瑞星池以準所居常有星墜
而得名有萊泉以準常飲英靈村水而甘之故名軾
轍兄弟同時貶謫相遇于藤渡海作詩相示轍生日
軾以海南黃子杖貽之作詩云靈壽扶孔光菊潭飲
伯始雖云閑草木豈樂蒙此恥一時偶收用千載相
瘢疻海南無佳植野果名黃子堅瘦多節目天材任
操倚嗟我始剪裁世用㦯緣此貴從老夫手任配先
生几相從歸故山不媿仙人把風骨矯矯至今芬人
齒頰也乃準為丁謂所擠而謂亦尋至家人競欲報
讐準不能禁惟令縱飲博以須其過謂得以僅免轍
見貶時章惇勑雷部無敢舍流人賴郡人吳國鑑者
為之居停後惇至雷人以前令語之惇俯仰慙恨至
誦商鞅之語以自咎二事差足快也前乎十賢有李
北海邕李贊皇德裕皆人傑至萬曆間予鄕人沈公
思孝以比部郎抗論張居正奪情謫神電而莆田戴
公士衡以給事請建儲忤旨謫合浦兩公貶所皆接
壤好事者能陳蕉荔之奠而躋之座末當必為文山
所許也而宋世又有蔡攸馬自強可以追配丁章并
志之以佐一噱
石學士吳制院至自瓊州會于雷館石學士曰自海安
所渡海八十里卽抵瓊之海口所距府治十里瓊城周
八里東西南皆有門北無門各鎮兵衛甚設飲蘇學士
所濬浮粟泉而還歸遇暴風幾困一大魚長數十丈昂
首張鬛迎船來口吐黑霧半天為昏十里外猶見之
按彝堅志趙鼎貶珠崖桂帥張淵遣使致饋自雷州
浮海風力甚勁顧見海濤中紅旗相逐而下使者疑
為海宼舟人搖手令勿語急入舟被髮持刃出篷背
立割其股血滴水中凡經二時乃相賀曰更生因言
此巨鰌也紅旗者鰌鬐耳然則學士所見猶海族之
小者子瞻從徐聞渡海亦由此道賦詩有九死南荒
吾不恨兹遊奇絶冠平生之句
石學士吳制院之自瓊而返也卽閱徐聞錦囊云徐聞
在雷州正南一百八十里自徐聞東南行二十里為海
安所下有港行十里出港口卽大洋又東為錦囊所城
東有港小舟行十里出大洋有新&KR1760;島此港又可通通
眀白鴿寨
元年畫界自那渡邊歷新地墩等境(麻豐墩麻鞋墩討綱墩三墩齎)
(崙墩踏磊墩海安港小水橋白沙田博平村博沙嶺調黎坡博蠟堠殷蘆邊縣南門牛牯嶺崙頭村山園)
(橋錦囊所赤嶺南陳坡崙塘坡墓前嶺田心洋)至牛克墓為徐聞邊邊界以
外諸村(村名缺)及海安所新&KR1760;島俱移并續遷共豁田
地一千一百一十一頃有奇于錦囊海安諸口因界
設守展界稍復今從徐聞營撥守討網諸汛(討網卞名東場)
(臺千總一兵三十名白盤臺十名石馬臺十名)海安營撥守三墩諸汛(三墩五十)
(一名那黃墩五名西卵墩五名齎崙墩五名踏磊墩五名博漲墩五名紅坎墩五名白沙墩五十一名青)
(灣墩五名)雷州營撥守錦囊諸汛(錦囊所守備一把總一兵一百名博平五名博)
(賖臺把總一兵二十名博臘墩五名鹽井臺五名調黎臺十名黃塘墩五名牛牯臺十名石頭墩五名調)
(嶺臺五名大臨墩五名赤尾墩五名臨沈墩五名)候閱定
海安所在博漲村錦囊所在二十八都新安村俱洪
武二十七年吳傑築城錦囊之名不知所始方輿勝
覽載上庠錄云宼準貶雷州帝賜手勑丁謂屬中使
以錦囊貯劍欲讋準使自裁準方在驛從容曰天子
賜大臣死願見詔書卽脫從事綠衫以迎詔中使之
詐遂窮疑因此以錦囊名其地而所名因之海安所
天順間常為邑治弘治間復舊
討網村宋為邑治元至正二十八年遷于賓朴卽今
治
冠頭嶺縣東南三十里遠望如冠(廉州又有冠頭嶺此則張岳所云海)
(道可通交趾者)踏磊有觀濤嶺周一里登之可望渡口
石馬井在縣東五里相傳有馬食田禾追之入井中
但見有石如馬遂號石馬井一村藉以漑田
三墩在城南二十里突起海中號小蓬山中墩有古
樹甚怪下有龍王廟禱雨者詣之前有穴名龍泉取
得淡水則雨立至由此渡海四百餘里乃至瓊州海
隅有千步香葉似杜若而紅碧間雜佩之聞十數里
故名海中有鷄子魚肉翅無鱗尾尖而長有風濤則
乘風飛于海上又有天牛魚方圓三尺眼大如斗在
髀口在脇中露齒無唇肉角如臂兩翼長六尺尾長
五尺能上岸與牛鬭角軟還入海中堅則復出又有
海鏡亦名海月土人呼為膏藥兩片合以成形殼瑩
滑如雲母内有小肉腹中蟹子小頭黃螯時出覓食
蟹飽亦飽㦯迫以火蟹出海鏡立斃㦯生剖之蟹子
尙活逡巡亦斃卽海賦所云瑣&KR1436;腹蟹也
青灣港在城東南三十里宋韓琦曾孫貶瓊南携三
子晉二子家于白沙後葬青灣七世孫顯甫刊戒子
詩于墓側
新&KR1760;島在錦囊所港外中有村落七八處民戸三百
餘長三十餘里廣五里近岸狹處可一里按志載漉
洲崛起海中周五十餘里田地腴美盛產荷花博袍
西流入海經于洲南疑卽此島也
雷州東門邪徑三十里渡通眀河至白鴿寨寨有城周
二里雷郡東北隅門戸也東海島在其東自寨而南十
里為北家港又南十里有舊砲臺距海一里許又南十
里為雙溪砲臺距海五里許而雙溪營又在其内十五
里自雙溪臺又南二十里為溪泊港又二十里為淡水
港又二十里為調嶺港又十里為吳家港又十里卽錦
囊所矣自寨而北十里為北品港又二十里為庫竹港
又二十里為舊縣遂溪故治所也又北十里為北月港
又北十里為海頭砲臺接吳川境矣諸港惟雙溪最近
府治港口又向大洋然淤淺不可泊舟獨通眀一港可
泊大舟而白鴿據其口遂為重鎮焉
元年畫界自牛克墓歷淡陽坡(那黃坡麻黃橋調風坡那奇村乾塘村橋)
(頭村那頭坡下塘坡那博嶺高牛山溪東村蕭家村黎陳村下嵐村)至東洋村為海康
東邊邊界以外附海八里以至三四里東山村等(下塘)
(村高牛村調陳村溪打村符村丁村北昌村那頭尾村)俱移合東西兩境并續
遷共豁田地一千二百八十五頃有奇自東洋村歷
仙鳳村等境(通眀村白鴿寨&KR1760;村小橋村臨海村那凉村南柳村下山村)至麻斜
渡為遂溪東邊邊界以外東海島俱移合東西兩境
并續遷共豁田地三千二百六十九頃有奇于麻斜
河口諸處因界設守展界稍復今從雷州營撥守吳
家諸汛(吳家墩五名吳家臺十名淡水臺把總一兵三十名調陳墩五名烏石墩五名東鄕墩五)
(名舊縣臺十五名北月臺十名海頭砲臺把總一兵三十名)白鴿營撥守雙溪諸
汛(雙溪臺把總一兵五十七名寨砲臺兵十七名庫竹臺二十四名&KR1760;村墩五名)候閱定
白鴿門眀設把總一兵八百四十六名兵船二十八
自赤水港接北津歷限門沙頭洋至海安所止與潿
洲信地相接
舊縣東五里輋輪埠有石枕于海岸長五尺闊三尺
宋嘉定九年天大雷雨龍降其地瓜㾗在石如鑿土
人謂之龍爬石泉于石上湧出旋為潭禱雨輙驗
東海島在遂溪東自北家港至舊縣長七十里廣二
十里或三十里與縣治雖隔海僅若一河有南北二
渡南卽白鴿相距十里許潮退不過五六里北在舊
縣水益狹不過二三里許其地宜稻且饒魚鹽居民
稠密有西坡村大薗村大村奄里村那惱村調產村
齋頭村鬱律村鹽罏村厚皮山村德老村巖頭村坡
裏村龍騰上村龍騰下村調屋村調東村青藍村東
山村調倫村調朗村邁望村吳處村麻坦村北山村
調市村安寧村調羅村十二埇村遂溪東界及海而
止止遷島民而内地不及予至白鴿遷民纍纍擁馬
首泣訴求復故業予以
上諭遍告之皆踊躍去志有思陵島在郡城東十里海
中其上多米豆枝葉如楊柳疑即是
東頭山又東海之傍島也有調琴村後山村金家村
官寮上下村祿遐村西園村調第村暗䘵村調舊村
瑯琊村山頭村内林村三岔村
蔚律嶺志稱在海康東百里蓋即東海島中之蔚律
村也盡海處屹起十餘仞為東方巨鎮舟舶自廣回
至汾州洋先見此嶺以為指歸
調鷄門周圍一百五里隔□洲僅一水地勢奔趨赴
海如鷄展翅故名
粤閩巡視紀略卷一
