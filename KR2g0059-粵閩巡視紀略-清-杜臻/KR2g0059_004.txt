粤閩廵視紀略卷四
工部尚書杜臻撰
四月癸亥朔始畢粤事次日甲子自潮州發九十里至
黃岡又二十里至閩界之分水關詔安境也閩撫金公
鋐候於關口先行請安禮乃及閩事議自分水關始
循海而東歴漳泉興福而至福寧州
按閩地為中國之東南隅而島番日本正直其外元
明以來時有寇擾故海防為尤重其地在周秦時為
越國之支封漢元鼎間始列郡縣然兵制不可考吳
長沙王孫策始立南部都尉於建安晉置典船校尉
於福州唐開元十九年設泉山府兵至德間復置經
略寧海二軍宋置崇節保節二軍指揮及兵馬都監
皆統之於郡守故當時典郡者有郡將之名元設萬
戶府明高祖洪武二十年命江夏侯周德興經略海
上置沿海五衞十二所曰福寧衞領大金定海二所
曰鎮東衞領梅花萬安二所曰平海衞領莆禧所曰
永寧衞領崇武福全金門中左高浦五所曰鎮海衞
領六鰲銅山懸鐘三所其隙地支地控馭所不及者
更置廵司以承其彌縫焉陸路之防既固又作烽火
南日浯嶼三水寨擁戰艦以備躡寇之用景泰間尚
書薛希璉奉命廵閱復增小埕銅山二寨謂之五寨
互為首尾迭相呼應而苞桑之籌益密嘉靖四十二
年廵撫譚綸以倭警屢作議設總兵及三路參將以
福寧為北路興化為中路漳州為南路而重五寨之
權各置欽依把總以三舊寨為正兵二新寨為竒兵
定為分合哨守之制積弛一新隆慶間復設浯銅海
壇二遊總萬歷四年始設南澳副總兵又置懸鐘遊
總隸之於是五寨三遊各據要害頗稱良法矣福寧
州北界浙省東臨大洋背倚叢山上游之要樞也故
於烽火門置寨曰烽火寨外以聯絡浙兵而福寧衞
大金所協守於内福州之閩安鎮綰轂海口番舶商
艑交通羣聚省會之門戶也故扵連江之定海所置
小埕寨隸於南路而鎮東衞梅花所協守於内興化
地處東南之隅曲倭䑸入寇獨當其衝閩海之腰膂
也故於莆田之東環㠘置南日寨而平海衞及萬安
莆禧二所恊守扵内泉州外連金厦控引彭湖東番
(即臺灣)匪茹糾結相倚為姦右掖之巖險也故扵晉江
之外洋置浯㠘寨隸扵南路而永寧衞及崇武福全
金門高浦中左五所恊守扵内漳州西界粤省前倚
南澳東連金厦游氛往來控制不易甌粤之襟喉也
故扵詔安之井尾澳設銅山寨而鎮海衞及六鼇銅
山懸鐘三所恊守扵内眀代兵制略具扵此崇禎間
海寇劉香老為祟繼以鄭芝龍邊境騷然多事其後
芝龍就撫授為潮漳總兵資其扞禦海疆稍靖國
初芝龍入朝其子成功復叛以金門厦門為巢出没
扵同安海澄之間王師撲討同海漳泉皆宿重兵
或駐滿甲不復因仍舊制後頗議欵而成功益肆陸
梁會
上初即位誅芝龍下詔諸將一意討賊兵部尚書蘇
納海奉命遷界自省城閩安鎮始北抵浙界之沙
埕六百七十里南抵粤界之分水關一千一百五十
里通為閩邊一千八百二十里築塞固守禁民外出
其入海之水曰潘渡河曰銅鏡河曰廉村河曰洋尾
河曰大梅河曰赤頭河曰雲霄河曰開溪河皆斷而
守之昔之寨遊衞所大率皆棄置是時靖南耿藩提
兵一萬自粤徙鎮而又從納海之請加兵七千以壯
居重馭輕之勢規制一變康熙八年都統濟實奉
命安兵稍拓舊邊然斗絶之境及諸洲島猶棄不守實
又請益兵
上不許止令移閩安一鎮扵海澄而以戍守閩安責之
藩屬既而海逆内訌竊踞漳泉旋即迅掃蕩平盡收
舊境扵是提鎮諸營皆移海外而内地之守星羅如
故焉今各營現在抽防内地者則有
詔安營遊擊一守備一千總二把總四兵一千名(舊額)
雲霄營參將一守備一千總二把總四兵一千名(舊額)
(八年曾駐總兵)
漳浦營總兵一遊擊三守備三千總六把總十二兵
三千名(八年移漳州總兵劉炎防守漳浦懸鐘等處駐札雲霄後分設二處)
漳浦城守營參將一守備一千總二把總四兵一千
名(八年係遊擊)
海澄營副將一遊擊二守備二千總四把總八兵二
千名(元年以前不拘何處調兵三千防守元年議移汀鎮兵二千又加一千共三千名防海澄其汀)
(鎮另設後改用水師提督領兵四千防海澄八年提督奉裁兵歸陸營另移閩安鎮兵三千防守海澄)
漳州營總兵一遊擊三守備三千總六把總十二兵
三千名(舊額)
漳州城守營副將一遊擊三守備三千總六把總十
二兵二千二百名
灌口龍江營參將一守備二千總二把總四兵九百
名(灌口屬同安龍江屬漳州)
同安營副將一遊擊二守備二千總四把總八兵二
千名(八年前因海上投誠兵一千八年又加一千)
泉州陸營參將一遊擊四守備五千總十把總二十
兵五千名
泉州城守營參將一守備一千總二把總四兵一千
名
惠安營參將一守備一千總二把總四兵八百名
興化營總兵一遊擊三守備三千總六把總十二兵
三千名
興化城守營遊擊一守備一千總二把總四兵一千
名(八年設二千名)
福州蒜嶺營守備一千總一把總二兵二百名
福清營遊擊一守備一千總二把總四兵一千名(舊從)
(長樂調兵五百名元年議歸併長樂另設兵一千防守福清)
長樂營遊擊一守備一千總二把總四兵一千名(舊分)
(五百名守福清元年歸併長樂)
閩安陸營恭將一守備一千總二把總四兵一千名
(舊額陸營三千名元年加水營一千名總兵一八年調陸營守海澄)
連江營遊擊一守備一千總二把總四兵一千名(舊設)
(兵一千分五百守羅源元年全調防羅另設兵一千守連江)
羅源營遊擊一守備一千總二把總四兵一千名(舊從)
(連江撥兵五百名駐防元年全移連江兵一千駐防)
福寧營總兵一遊擊三守備三千總六把總十二兵
三千名(舊額八年同)
桐山營遊擊一守備一千總二把總四兵一千名(元年)
(議福寧州地闊兵單應再添一千名擇要害駐札)
共二十二處其全營駐札不分調者則有
分駐厦門海澄水師提標恭將一遊擊四守備五千
總十把總二十兵五千名
駐札銅山總兵一遊擊三守備三千總六把總十二
兵三千名
桐山城守營遊擊一守備一千總二把總四兵一千
名
駐札厦門總兵一遊擊三守備三千總六把總十二
兵三千名
駐札金門總兵一遊擊三守備三千總六把總十二
兵三千名
浯嶼營遊擊一守備一千總二把總四兵一千名
晉江營遊擊一守備一千總二把總四兵一千名
圍頭營遊擊一守備一千總二把總四兵一千名
平海營遊擊一守備一千總二把總四兵一千名
海壇營總兵一遊擊三守備三千總六把總十二兵
三千名
駐札鎮東衞閩安鎮副將一遊擊三守備三千總六
把總十二兵三千名
凡十一處諸汛地多向所不守以新定添設重兵與
内地並存候閱定
乙丑粤督臣(興祚)撫臣(士禎)並詣行帳行請安禮北
向跪(興祚)奏曰(臣)自縣令蒙
皇上特恩擢臬司遷廵撫陞總督先在閩中鯨鯢未靖
(臣)曾捐軀血戰比至兩廣嶺表初平分遣將士剪除
餘孽今仗天威境内安堵(臣)扵疆場之事無可效
力惟有潔已愛民赤心報國嚴加防守以固封疆伏
祈天使代奏(士禎)奏曰(臣)蒙調廵撫幸遇昇平時
和年豐境内寧謐但沿海居民雖經展界因海禁森
嚴尚懷疑畏開墾無多今蒙
皇上特遣大臣將沿海田土給民復業所至歡聲載道
三月之間遂已開墾一萬餘頃皆由
皇上至仁普覆大臣宣布得宜故能如此神速其餘尚有
抛荒田地一萬餘頃(臣)等當率各屬捐給牛種資助貧
民不過數年可以全復至扵沿海小民多以捕魚為活
應許其小艇輕筏附近採捕庶饑困可蘇伏祈代懇
睿鑒允行臣(臻)受辭謹識之二臣頓首辭去又行三十里
止詔安是日興泉道丹(達禮)雲霄參將袁(廷芝)至
丙寅共登梅洲之八尺門望銅山
漳州府屬縣十濱海者四曰詔安曰漳浦曰海澄曰
龍溪龍溪附郭元年畫界自粤界之分水關歴赤南
山(鳳山亭大興寨)至梅洲寨為詔安邊邊界以外斗入海三
十里懸鐘所附海十五里西張西岐嶺十里竹港梅
嶺皆移共豁田地三百八十四頃有竒又平和縣豁
免田地二十五頃錯壤也扵梅洲寨因界設守八年
展界安兵十一處(分水關五十名十八葛十五名琉璃嶺五十名白馬坑二十名赤南)
(山十五名洋林村千總一兵一百名洋尾橋龜山把總一兵四十名華寮十名懸鐘嘴五十名梅嶺千總)
(一兵二百五十名梅洲遊守千把各一兵五百名)今從詔安營撥守四汛(分水)
(關把總一兵五十名洋林寨千總一兵一百五十名東洋尾河十一名龜山三十名)又從漳浦
鎮右營撥守八汛(懸鐘把總一兵一百五十名梅嶺把總一兵一百名菜園浦十二名)
(公子店三十六名梅洲寨遊擊一千總一兵二百五十八名八尺門千總一兵一百名江頭汛七名烈㠘)
(八名)候閱定(烈㠘誤應作鼠㠘)
詔安縣宋為南詔場有臨水驛元至正間右丞羅良
命屯官陳君用城之弘治間置千戶所正德間設捕
盗通判尋廢嘉靖九年設縣治相傳名南詔者乃以
風景𩔖滇南云
龜山在縣西南二十五里上有巨潭禱雨多應有石
洞可容數十人山之西有潮漳分界廵司度象頭而
止山外即潮境矣
洋尾山有石井中有兩孔旱潦不涸溢
真武山前有官㠘其形如龜後即洋尾石橋其形如
蛇
大南山與龜山綿亘數里若巨屛然其巔産蘭(疑即赤南)
(山)
梅洲有大陂溪經馬洋至大陂南繞梅洲村復抵漸
山入海漸山在縣東五十里高峭千仞頂分二峯有
潭深不測宋進士翁待舉陳景肅楊仕謹仕訓讀書
其中種榴數百株號石榴洞紹興間有吳大成者當
秦檜柄國時隠居是洞講明正學與莆田相陳俊卿
遊處仕訓考亭門人也待舉葬其旁之甘嶺山土人
號曰知州山以待舉嘗知瓊州軍故也今於梅溪築
砦以守梅河遶其南渡河為大梅山更南即海口名
八尺門渡海面五六里得大洲金石洪淡二廵司及
走馬溪在焉其東即銅山矣
走馬溪距懸鐘梅嶺各二十里
南澳遊故設欽總一員官署二一在南澳鎮之太子
樓一在懸鐘所之宫前澳領戰艦三十四兵九百十
八名彭山雲蓋寺走馬溪其汛地也太子樓在鎮城
之東有後宅城閩人傳海寇林道乾和人血築之
彭山有三島其居人四姓有上彭中彭下彭之别在
雲蓋寺東大洋中水深三十餘托倭寇閩粤來往所
必經
懸鐘山斗入海中形如覆鐘相屬處如華萼亦為孤
峯舊於其處置所城為周江夏所建操屯軍一千一
百九十名在詔安東南二十里有果老山在城中四
面八山連環相向其南有宫前澳一名勝澳即遊兵
營汛防所駐也澳内可泊南北風船百餘又有東山
望陽臺環所為洲者七曰蛤洲獵洲敏洲紅洲卧岡
洲陳洲蛇洲南三十里為粤之柘林東行半潮水為
鷄母㠘
甘山一名柑山在銅山南海中二山相對有大柑小
柑之名山上有井水獨淡相傳仙人遺柑其上山下
水深二十餘托東番彭湖倭賊往來之區中有一礁
曰羊礁舟至此宜慎用單坤針三更可至南澳旁有
四㠘曰虎仔曰南村曰﨑曰犬眠而柑山最竒遠望
若一小髻天將風雨狀態百變若屛若屋若獅象之
形
川陵山在銅山南半入於海相傳宋帝昺南渡將都
南澳築此為東京地陷為海至今城堞尚存自山巔
向海莫窮其際有屋材竹木時時浮出潮退後居人
駕舟取以為薪其峯秀聳號曰蘇尖又號蒼陵又號
東山其東隔海山若列屛曰杜潯科第踵出與是山
相接者曰虎岡山峯巒秀麗曰揭榜山東湖水出其
下
是日行七十里止雲霄丁夘行八十里止漳浦
元年畫界自梅洲寨歴油甘嶺(高塘洋雲霄鎮大梁山高洋口苦竹嶺秦)
(溪村荔枝園浯江橋趙家堡張坑)至横口為漳浦邊邊界以外斗入
海四十里月㠘二十里舊洋附海三十里虎頭山十
五里埔頭十二里後葛司十里洋尾橋杜潯七里舊
鎮皆移共豁田地一千一百六十三頃於荔枝園高
洋口因界設守八年展界安兵二十三處(大水窟三十名樹洞)
(把總一兵一百五十名長坑二十名雲霄南岸廖家橋把總一兵一百名北岸荷步千總一兵二百八十)
(名廖家樓砲臺二十名㠘頭二十名杜潯遊擊一千總一把總一兵三百八十名南山十名眉田寨把總)
(一兵八十名苦竹十名荔枝園千總一兵一百三十名舊鎮十名下㠘十名黃家寨把總一兵一百三十)
(名保安二十名赤水十名臺山十名南山十名趙家城遊擊一把總一兵一百七十名將軍嶺千總一兵)
(一百六十名大帽山南雞冠山二十名高山二十名)今從雲霄營撥守八汛(山尾)
(十名埭仔頭十名廖家樓把總一兵五十名高塘十名荷步千總一兵六十名北㠘十名下寨十名埔仔)
(五名)又從漳浦鎮中營撥守八汛(石峽仔十名㠘頭四十名杜潯千總一兵)
(二百名青墩把總一兵七十名杏仔三十名南山二十名山頭廟三十名眉田寨把總一兵一百五十名)
(扈頭礁三十名)又從漳浦城守營撥守四汛(舊鎮把總一兵六十名六鰲五)
(十名南景把總一兵五十名赤湖千總一兵六十名)又從漳浦鎮左營撥守六
汛(鎮海衞内大坑把總一兵五十名積美千總一兵一百名東坂把總一兵三十名連江千總一兵一)
(百二十名﨑沙把總一兵五十名鎮海衞遊擊一把總一兵三百五十名)候閱定
漳浦古名綏安縣孫吳永安三年置地在今雲霄鎮
晉時猶存南越志云綏安縣北有連山昔越王建德
伐木為船其大千石以童男女三千人舉之既而人
船俱墜於潭時聞拊船有唱喚之聲往往有青牛馳
而與船俱見一名越王潭綏安縣不知何時廢唐垂
拱二年復於雲霄之梁山下置漳州漳浦縣以漳水
出其南故也開元四年徙於李澳川即今治也原屬
附郭貞元二年徙州治於龍溪始為支縣
李澳川其源有三一自平和五寨一自南靖龍嶺﨑
溪一自盤陀嶺九曲溪滙流於此川
雲霄溪源出平和南徑雲霄鎮一名西林溪
綏安溪在縣南八都東流合於李澳川
漳江自西林出海水自銅山來迎之清濁合流而成
章故名或云陳將軍謂此水如上黨之清漳故名
梁山在縣西南三十里有九十九峯其高千仞亦稱
梁岳開元中鍾紹京作尉擇其可名者二十四峯以
蓮花山為中峯有齊帝石齊武帝所賞也帝嘗仕宋
為贑令晉安王子勛反糾之不從被囚南康郡獄族
人蕭欣祖門客垣京等破械迎之出避難揭陽因至
此有水晶坪以産水晶而得名有晉亭峯以葛洪居
之得名開元十二年十一月朔旦山出祥雲如天仙
佛像麟鳳花草之狀彌亘百里經月方息是時天子
封禪泰山都督辛子言以聞宋議郎吳與居於山麓
多異書
雲霄山去梁山四十里以其高聳故名一名大神山
俗呼大臣山山下即雲霄鎮山後有玉女仙人二峯
將軍山在雲霄城西與大臣山隔溪列峙唐戍將陳
元光居此元光字廷炬固始人父政以功拜玉鈐衞
翊府左郎將高宗總章二年泉潮間蠻反政領嶺南
行軍總管事出鎮綏安故地與許天正盧如金等三
十人入閩保九龍山後得五十八人姓為援進屯梁
山外之雲霄鎮卜居火田村令如金屯雲霄之修竹
里儀鳳二年政卒元光代領其衆元光通儒術習韜
鈐年十三舉鄉薦第一及領州事廣寇陳謙結蠻酋
苖自成雷萬興等攻陷潮陽元光討平之永徽間嶺
南盗起循州司馬高璇令元光赴潮潛襲寇壘俘獲
萬餘嶺表悉平進嶺南行軍總管嗣聖二年請建一
州於泉潮間益七閩為八許之以元光父子世守南
土邊民畏服令建漳州漳浦郡於綏安世守刺史元
光又請以部曲馬仁等為司馬從之境内稱治已而
苖雷餘孽復熾元光討之為賊將藍奉高所害事聞
贈豹韜衞將軍追封潁川侯後以數著靈異歴朝累
封靈著順應昭烈廣濟王子珦字朝佩先舉眀經授
翰林承旨學士及元光被害率武勇襲殺藍奉高奉
朝命代領州事凡十九年卒諡文英子酆字有芑舉
秀才授寧遠縣令州人以刺史殳伯梁不能其官詣
闕舉酆代領州事許之遂命為中郎將漳州刺史受
事二十九年卒諡忠憲陳氏四世守漳皆能得民心
至酆子謨而失其官朝命柳少安為刺史猶命謨以
中郎將檢校本州别駕少安令謨白觀察盧諶議建
州治於龍溪得請州治遂移而漳浦縣治李澳川如
故謨後復以平廣寇功兼漳州刺史今將軍山下有
陳王墓蓋元光葬父政處相傳葬後相冡者言山有
王氣元光改葬大峯山以避之宋宣和間有傭人林
機詣縣官言陳王將徙冢反雲霄有磚一坎在普賢
院請遣五百人徙之發驗果然遂為徙磚詣故葬處
越數日居人望見有數百人羣作即之獨機在耳久
之又見有旗幟鼓吹自峯山下趨視之則新冢成矣
由是居民益以為神山傍有火田溪即政初徙處也
民至今燒畬以田淳祐志載李氏者閨媛能詩有汲
水詩云汲水佳人立曉風青絲展盡轆轤空銀缾觸
破殘粧影零亂桃花滿井紅又書懷云門對雲霄碧
玉流數聲漁笛一江秋衡陽雁斷楚天闊幾度潮來
問過舟其地又有靈著王試劍石
盤陀嶺梁山之支壟為入粤孔道舊置盤陀廵檢司
漢為南越之蒲葵關唐李衞公德裕貶嶺南過此作
詩云嵩少心期杳莫攀好山聊復一開顔明朝便是
炎荒路更上層樓望故關宋世號葵岡嶺有無象菴
在其下前此山多逸象為暴有頭陀吳姓祖華者搆
菴久之民居日稠象跡遂絶因以名
臺山高數百尺平坦如臺近視與諸山齊海上舟人
望之則見其特出羣峯上
大帽山在縣東北八十里高聳圓秀林木蓊鬱頂有
黃茅若戴帽然又名戴帽山上有玉川瀑布新村石
鼓龍漈潭寳珠石諸勝又有天湖悟道普陀金山碧
石龍雲石獅弘道八巖北行則為海澄南行則為鎮
海衞
銅山所在五都一名東山明初易今名自縣西南一
百二十里至其地縱横各百里有城周江夏所築故
設操屯軍一千一百九十名又有水寨欽總一員統
戰艦四十五兵一千一百七十七名先置於井尾澳
景泰間移此城依古樓山為固三面阻海勢絶險嘉
靖間海寇吳平引倭攻圍數月不能下自來科甲不
絶稱文獻區古樓三峯中峯有南溟書院東峯有東
璧書院城東西二澳各藏南北風船百東澳有塔寺
曰東門澳上多怪石産諸藥品有石室可容二十餘
人一石如船一石如人戴笠其下激浪狂湧俗呼大
驚門更東有五㠘相錯所謂鐵釘雞心虎窟空及銅
坑銅鉢也藏北風船十餘南一山高聳曰蘇尖泊北
風船十餘更南曰鱟殼澳泊南風船三十餘更南為
宫仔前泊北風船五十餘折而西為士員㠘走馬溪
泊南北風船五十餘商人往來及賊舟之自東番彭
湖來者必於此收泊南會哨於懸鐘北會哨於浯㠘
六鰲古雷井尾鎮海皆其汛地也
鼓雷山在縣東南五十里一稱古雷高出秀聳為銅
山外翰有古雷後葛二廵檢司由杜潯後葛油澳以
達於古雷皆並海曲行峻崖險絶蓋其地斗入海中
如伸一臂也山瞰大海潮聲時至有如雷鼓相傳葛
洪嘗煉丹其上石竈猶存後葛所以名也下有井旁
多茶樹相傳宋幼主嘗於此汲水煮茶擲棄餘瀋久
而藂生成林也山根多惡礁舟觸之立碎南北泊船
皆可二十餘天啓癸亥紅夷嘗至
沙洲在銅山東南海中泊北風船二十餘為大洋外
蔽商賈多行其裏西北對峙者曰杳澳近古雷可泊
南風船五十餘萬歴己未賊袁進孝李忠率六十舟
於此就撫
東墻菜嶼在沙洲東北海中二㠘相鄰而菜㠘在其
内冬月石礁涸出皆生紫菜故以名内有井仔澳泊
南北風船三十餘
六鰲所在縣東六十里如巨鰲戴岳亦曰鰲山有城
周江夏所建操屯軍一千一百九十名澳口有沙線
水落乃出可泊南北風船三百餘線外又可泊五十
餘内通舊鎮為萑苻出没之區城東北五里許一山
崛起曰虎頭山可泊北風船三十餘扈頭礁苦竹寨
眉田寨皆在其内萬歴戊申紅夷駕夾板船入虎頭
山虜一防弁至天啓三年又至盤踞匝月五年為賊
鍾之鵬所據廣賈路絶久之乃通其下有雙石生海
中大浸不沒又有雙洲如門廣船入閩必經此
將軍澳在東墻之西可泊北風船四十餘下有礁曰
將軍礁舟舶遇之輙碎濱海人多乘桴以取蠟相傳
陳元光嘗駐兵於此或云古閩越王號騶力等為吞
漢將軍使據險拒漢故以為名未知孰是海中島㠘
甚多可指者曰魚腸㠘通鹿溪曰竹㠘有居民數百
家曰石城㠘亂石欹壘若城曰大桑小桑土宜桑而
人業漁今人多呼大嵩小嵩也有浮沉㠘視潮漲減
為小大漲若沉減若浮又有大潵小潵之屬嘉靖九
年正月海中諸峯忽沒不見頃之三山併為一峯屹
立摩空作樓臺之狀三日乃已蓋蜃氣云
青山廵檢司在將軍㠘之北亦一山斗入海者自丹
竈山鐵竈坑南行三十餘里平沙漠漠可泊南風船
四十餘折而西為燈火墩亦可泊南風船
井尾廵檢司在青山北南距鴻江四十里可泊船百
餘内通白石赤湖佛曇橋萑苻所出沒澳口多礁廵
船必避之非潮至八九分不可入鴻江者黃如江也
訛為鴻儒其出海處曰鴻江澳亦名鴻儒㠘天啓辛
酉於其地設遊兵營把總一員乙丑又設陸兵一營
澳口多礁惟淺船可入又不利南風夏至後廵船輒
棄井尾去防守孤弱窺窬益多有愁城之名
鎮海衞在鴻江南十里有城周江夏所築操屯軍四
千九百名城三面環海太武山擁其後登雲龜嶺鴻
岐五星諸山環其旁鴻江遶其南東椗南椗浮於前
如龜魚泛水城中有山曰後山古山昭山曜山蒼山
又有七星井柳樹井民居蕃富科第不絶太武山去
衞五里一名太母山上有太武夫人壇相傳閩中未
有生人時夫人獨先居此列仙傳云皇太姥閩人婺
女之精即指此也其山周百餘里高千仞登其巔東
望大海無際漳郡諸列城指掌可數其名勝有浴仙
盆仙人跡旁大石刻象徑雲根洞五大字有延夀塔
營搆甚工可坐十數人高數仞海舶望為標的有紫
石佛高約三尺其質蒼白上現紫點如粟有小石城
曰秦建德城又有錦亭峯石鐘樓九霄巖石眼泉及
湼槃馬蹄百丈仙竈諸石焉衞左一石臂横亘海中
曰岐尾臂之南北皆可泊舟然非風便利北船不得
歴尾而南南船不得歴尾而北一遇撞捽必立碎也
東椗在東北南椗在東南水皆深三十托賊自彭湖
東番來者必以二椗為標從二椗用未坤針四更可
達大小柑山也衞之東門常塞有䜟曰石狗吠金雞
啼東門開賊就來嘉靖辛酉一開而饒平賊張連卒
至陷城大掠而去其旁有半洋洲在水底東接龜嶺
西接南鎮㠘如遇風晴見白浪一條長百餘丈亦名
白玉礁岐尾之北有白坑冬月北風飛沙四集一望
浩然故以名西望中左北望料羅近望東椗遠望圍
頭皆歴歴也澳内可泊北風船百餘彭湖遊汛常於
此發棹焉又北為島美今曰積美實島尾之訛耳舊
有島尾廵檢司屬海澄縣衞城中有鎮撫司署及五
千戶署豫備倉軍器局儒學旗纛廟又有東瀛書院
祀朱子又有陳布衣周翠渠兩先生祠布衣名真晟
字剰夫其先泉人篤志正學天順中詣闕上書翠渠
名英字梁石其先莆人嘗知廣德州投紱歸與布衣
同時講學鎮海故戎壘自有兩先生文風始盛兩家
之先亦以戍至後遂占籍而長子孫也嘉靖中一齋
豐先生熙由翰苑謫戍於此始白當事祠兩先生惠
安張岳為立碑産石蟶生海底石孔中𩔖蟶圓尖上
小下大殼𩔖竹蟶而更紅紫石孔本小蟶長孔亦随
大海人用小鐵鏨破石取之
戊辰行九十里止海澄施將軍烺自厦門來會
己巳漏下四鼓同登□繒船過圭㠘涉海七十里至厦
門
元年畫界自横口歴洪礁(獨石山關厢村蔡家庄)至三义寨為
海澄邊邊界以外附海十七里陳輝村十二里甘輝
村七里太江等皆移共豁田地七百八十四頃有竒
於石馬洪礁團山三义寨因界設守八年展界安兵
八處(團山把總一兵一百名太江二十名圳尾千總一兵二百三十名娘媽宫千總一兵一百二十)
(名中權關口三十名上恒泥港十五名石馬十五名福滸二十名)今從海澄營撥守
五汛(三都把總一兵五十名後境把總一兵二十名橄㰖嶺四十名青埔三十名海門山十五名)
又從漳浦鎮左營撥守三汛(石馬遊擊一千總一把總一兵三百一十二名)
(福滸千總一兵一百四名三义河千總一兵一百二十六名)候閱定
海澄故為龍溪漳浦地嘉靖九年都御史胡璉以姦
民多闌出通番者請置安邊館於海滄委通判一員
駐理而闌出者益不止二十五年都御史朱紈用副
使柯喬議欲以海滄月港等澳耆民充捕盗備倭都
指揮黎秀獨以為不可已復上議曰近署安邊館乃
益知姦民曲折其船皆造於外島泊於外澳或開駕
以通番或轉售於賊黨而嵩㠘長㠘漸尾海滄石馬
許林白石等澳在在皆賊之淵藪也不亟窮治恐益
滋蔓議上忌者羣毁之秀坐免官亡何倭果大熾遂
改安邊館為靖海館二十九年閩寇大起多據地以
拒捕而月港亦為賊巢官軍於海滄白石鎮海野馬
井尾分道逐擊賊始敗遁參將王麟追及於古浪把
總劉一桂追及於荆㠘斬獲數百擒賊首許西池等
及倭衆三千餘海疆稍靖四十二年以委員非專任
特添設捕盗同知以治之四十四年用知府唐九德
議即海防館設縣治割龍溪東境一都至九都之地
及漳浦縣地以隸之營搆城署至隆慶元年乃成此
剏邑所自始也蓋海之險在水有□曲可以藏舟予
自廣至閩歴詔安漳浦之境皆自西而東海在南面
至漳浦之青山則折而北海在東面歴鎮海衞復有
支海蕩而西入過大江至月港而龍江自東來會之
海澄之為邑即在月港之曲故自來以險特聞也由
是東行過龍溪歴同安晉江復為自西徂東之路矣
國初海澄為寇據溝通其四面益成深阻黃梧來歸
始内屬然寇猶迫處厦門嘗宿重兵駐防後又屢陷
於寇副將叚應舉死之蓋以四面阻水運道易絶而
賊駕舟薄城則甚便故也自督臣姚啓聖進克厦門
邊患始息其地形北面阻海即支海之内入者城之
北更築土城為提鎮駐兵之所外為總垣環之穿其
西北隅為中權關别作鎮遠樓城於東北月港環其
東為橋以屬於東門而席帽鴻福常春諸山聯絡於
前稍東即鴻江山也由東北出圭㠘則大海矣予由
是以至厦門焉
月港通海潮其形如月番舶所湊
泰江疏作太江一名南溪在縣東六里許自三平經
馬口城受漸山檺潯諸水滙為龍潭至浮宫入於海
又有支港自南溪出接海門曰蘆沉港浮宫之潮逆
流至南岐舖頭山曰倒港今團山圳尾洪礁厚境諸
戍皆在其西
圭㠘在海澄月港之東周廻五里一山浮水如圭故
名白圭㠘又名龜㠘其上雉堞象八卦之形取龜負
圖意(籌海重編誤為雞㠘蓋以閩人圭雞同音故也)晏殊𩔖要云亦名赤㠘
又名丹霞㠘以其上有石朝色如丹晚色如霞也乃
清漳之門戶北為濠門廵司南為海門廵司稍出為
倒港荆㠘自眀世凡石馬月港烏礁紫泥充龍惠民
石美海滄洋船出入必由此接濟勾引蹤跡詭祕萬
歴丁巳邑令傅某因舊城擴置兵百餘人隸海澄營
築浮屠以備瞭望天啓壬戍紅夷五舟闌入登塔望
内地因復議增陸兵千餘人
海門山亦名胡使二㠘上下延衺數里綿亘一二三
都又名荆㠘梁㠘荆㠘産荆木梁㠘古有水人水馬
産於此先有居民正統間知府甘瑛以民多骩法徙
其民於青埔社置廵檢司於五六都之地以控馭之
今有戍兵
嵩㠘相傳宋幼主泊舟於此適遇誕節羣臣呼嵩遂
以名
石馬鎮亦名石碼鎮在邑之西其北支海亦名錦江
龍江之所委也許茂烏礁紫泥三洲星列迤邐而東
其支海之北則為橋梁尾嵩㠘長㠘海滄許林頭諸
境濠門廵檢司在焉即所割龍溪一二三都之地也
今皆在界外支海之尾分南北流南流循邑治而東
北流歴白石青礁石美自北岸東出合於南海(籌海重編)
(有衝龍廵檢司即充龍也省志無蓋已裁)
青礁屬海澄白礁屬同安二礁相對皆有吳真人廟
在白礁者曰靈濟宫在青礁者曰東宫吳真人者名
本海澄人也生太平興國四年素食不娶善療病求
之者如市景祐六年卒感其惠者肖像以祀會有虔
寇禱於祠而賊酋死民賴以安益神之部使者以廟
額請賜名靈濟焉慶元中封英顯侯開禧中加號英
惠累封普佑真君祠祀徧於閩粤永樂十七年文皇
后患乳碞危甚夢道人獻方用朱絲繞乳炙之問其
名曰閩人吳本居白礁方施藥未還也覺而如方試
之患良已皇后嗟異使人入閩求得廟處勑封醫靈
妙惠真君萬壽保生大帝仍賜龍袍一襲真人生時
嘗與其族孫同開黃馭山道經青礁埋三缶刻盟章
於其上既歿而鄉人祠之雲嶠側方築宫有役夫狂
呼曰此非吾居龍湫之陽吾昔有盟掘地得三缶青
蛇蟠其中遂於其地作東宫焉
元年畫界自三义寨歴江東橋(東尾九頭馬髻山)至蓮花村
為龍溪邊邊界以外附海二十五里海滄十五里烏
臼十里姚㠘石尾等村俱移共豁田地三百八十二
頃有竒於龍江舖江東橋因界設守八年展界安兵
五處(江東橋遊擊一千總一把總二兵二百名三义河把總一兵一百名玉洲千總一兵一百五十)
(名石美城守備一把總一兵二百四十名烏㠘十名)今從灌口龍江營撥守(高浦)
(港十名)候閱定
海澄故與同安接境而龍溪在其内本非邊海以海
澄之北有支海内入故亦有遷界而龍江其重鎮也
龍江一水而數易名其源出延汀界合寧洋龍巖漳
平之水而下華峯又合長泰諸水滙為潭曰漫潭兩
山如壁渾弘淵㴠流十餘里以其遶郡城之北也謂
之北溪梁大同間有九龍遊戲其上故又名九龍江
而龍溪邑名亦自此立矣宋大中祥符七年邑民網
魚見有神龜負珠出遊因捕得之其珠圍三寸七分
光彩燭天郡守危稹因改貢珠門為還珠門淳熙初
陳淳字安卿家於此學者謂之北溪先生溪流又南
逕香洲渡歴峽中出峽為柳營江舊志云唐末王潮
下泉福嘗駐兵故以名丁氏古譜曰六朝以來戍閩
者屯兵於此插柳為營江當海溪之交兩山夾峙可
憑之以守西岸盡屬蠻獠唐揔章中陳元光代父政
為刺史始遣人從上流?渡盡平諸蠻名其所居曰
唐化里以此言之柳營之名其來舊矣宋紹熙間郡
守趙伯逿始作浮梁以渡嘉定七年太守莊夏易以
板橋豐石為址釃為十五道而屋之名通濟橋嘉熙
元年圯於火太守李韶易梁以石而不屋越四年乃
成長三千尺址高八尺釃水亦十五道梁之跨於址
者五十八長八十尺廣博皆六尺即今之江東橋也
橋之西有柳營廵檢司橋之東有江東馬驛其橋又
名虎渡橋眀晉江陳讓記曰昔欲為橋有虎負子渡
江息於中流探之有石如阜尋其&KR0890;沉石絶江隠然
魚梁乃因壘址為橋故名虎渡溪又南南溪來會之
其會處曰福河俗名三汊河置戍營夾河而守在西
者曰福河城屬海澄縣今又訛為福滸在東者曰三
义寨焉南溪者以其遶郡之南而得名也源有二北
源出禾溪永豐南源出銅壺小溪至南靖而合東逕
康仙渡員山之隂又東過郡城南疏為三台洲南橋
直焉又東過文山而會於北溪二溪合流入於海澄
之支海龍溪縣置於梁輿地志曰隋開皇十二年併
綏安蘭水二縣入焉綏安溪在漳浦蘭水不知所在
或云即南溪也
玉洲城在福河之北與海澄之許茂相對陳布衣真
晟居之改名定山真晟生於鎮海遷居龍巖晚乃定
居於玉洲即此地也其地初名坂尾似即石尾籌海
重編所謂石美亦此地也去坂尾五里為白石山山
多白石故以名亦名鸛石山有石崆可容千人
龍江舖今設龍江營亦在福河北
華封嶺即華峯在城北亦名龍頭嶺高千餘丈北溪
經其下二十里為九龍山其山北有九龍水宋陳堯
佐詩人生五馬貴山有九龍游是也别有九龍嶺通
潮州其下木棉菴即宋鄭虎臣殺賈似道處
庚午登白石嶺望金門白石嶺者厦門之主山也連上
三嶺乃至絶頂仄徑斗絶海風飄蕩欲引人去四望大
海羣山環匝真海外要區也
辛未自厦門登舟過高嶇遇大風歴劉五店&KR1801;洲宿石
潯海岸同安境也去縣二十里
泉州府領縣七邊海者四曰同安曰南安曰晉江曰
惠安晉江附郭元年畫界自蓮花村歴烏頭(孤山鳳尾山灌)
(口寨苧溪橋方坑嶺浦頭寨石潯蹈石山三忠官巖山店頭舖)至小盈為同安邊邊
界以外附海二十里埕頭潯尾十五里馬鑾唐厝港
五里鼎尾皆移共豁田地一千九百四十一頃有竒
於灌口寨苧溪蹈石山設兵駐守八年展界安兵十
四處(通津山千總一兵二百名文圃山觜十名周山窰把總一兵九十名灌口千總一兵一百三十)
(名前厰二十名烏頭山十名下店守備一把總一兵一百七十名板橋十名美人山十名西岸窰頭五十)
(名東岸石潯千總一兵一百四十名對窰頭後社十名馬家港守備一把總一兵二百三十名龜山二十)
(名)今從同安營撥守五汛(潯尾把總一兵二百名劉五店把總一兵一百名下)
(店把總一兵一百名石潯把總一兵一百名大嶝二十名)候閱定
同安縣唐為大同場閩王延鈞僭號升為縣紹興間
始築城其形東西廣而南北隘如銀錠故名銀錠城
又城南溪有二石銅色而魚形故又名銅魚城
大輪山在城東有畏壘菴朱子為主簿時所作也朱
子嘗名其廨中之軒曰高士又聚徒講學於菴中各
為文以記菴傍有梵天寺公所嘗遊處也嘗書十六
字於法堂中曰靈光不昧萬古徽猷入此門來莫存
知解又有戰龍松三大字鐫於石壁絶頂眺望最勝
處有隸書極目二字焉
大鳳山在城北三十里山勢延衺形如鳳翅故名朱
子嘗有詩云門前寒水青銅闕林外晴峯紫帽孤記
得南垞通柳浪依稀全是輞川圖
文圃山在城西六十里與海澄接境南濱大海四望
圓秀號十八面山以多文士故名唐謝翛與弟修讀
書於此翛登文德五年進士詞藻過人南唐主簿洪
文用與族人洪澤宋皇祐元年進士石賡崇寧間石
蕡皆居此嘉定間鄉人楊志作三賢堂祀翛文用及
蕡西蜀何致一為記有龍池滿慈院建於其上賡為
之記曰文圃山土無頑石木無荆棘層巒疊嶂之間
松蘿幽䆳翠色如畫深洞長谷自然天成佛氏之祠
幡刹相望以雲名者凡四曰雲嶽雲峯雲泉雲嶠皆
其支峯也又里許為夕陽山其山在西方最高遥接
落日故名上有遁跡巖唐宣宗嘗龍?於此依黃檗
禪師於真寂寺作詩云惟愛禪林秋月空誰能歸去
宿龍宫夜深聞法食甘露喜在蓮花世界中按福清
縣黃檗山已載此事洪州宣州亦載之
苧溪山去城西三十里下有苧溪出白桐嶺蛇蟒所
蟄色多黑為涉者病大觀中邑人徐誠始為橋唐宋
時虎豹所窟穴今則坦途矣山下有陳婆陂亦唐宣
宗命築云宣宗微時有陳婆進麥飯問之曰旱田所
産帝即位命有司築陂曰蘇營陂灌田數百頃俗訛
為陳婆
五通嶺在縣東宋幼主避元兵至泉聞蒲壽庚之亂
止郡城北法石寺越過城南下輦即今下輦陂是也
過五都龍窟有三巨石連接水中由此登舟謂之御
踏石又至莊坂尾是謂五通嶺路傍二大石高四五
丈如門文天祥大書龍門二字刻石龍窟亦以宋主
得名
&KR1801;洲嶼在縣南海中周圍二里以在邑之丙位故名
稍東有白㠘周四里縣治東西二溪之水經此南下
其傍又有鼠㠘海澳盡處即石潯也白礁廵檢司錯
入龍溪境負山面海陸行﨑嶇咫尺不易度水道則
瞬息耳頗為匪𩔖所窟宅高浦千戶所有城周江夏
所築故設操屯軍千二百五十八名西距馬鑾東有
深青驛稍南即潯尾也為邑之西南障轄墩臺七前
有寳珠㠘沙㠘也可插竹深入丈餘風颺水漂沙聚
自若劉五店北為同安港西為五通白㠘南為烏沙
烈㠘東為澳頭大嶝再東為角㠘門嘉靖壬戍倭從
此入天啓四年設把總於石潯尋議撤以省餉諸境
遷海時俱在界外
大嶝㠘周五十里有沙路可通内地兩涯相去七八
里宋建隆初里人葉祝甃石為路疏橋以通潮汐已
而圮乾道中僧宗壽欲修之尋卒見夢於其侣道震
卒續成之路長千三百丈為橋六
小嶝㠘在大嶝外其地有鐘山宋時嘗創章法院山
之北為丘釣磯先生隠居處先生名葵生宋季有文
名元遣御史馬伯庸來徵托治圃自匿伯庸率達魯
花赤齎幣至家力辭不屈伯庸不能奪悉取其所著
書以去今沙間有大盤石相傳為先生釣石又有天
與石方二尺許上鐫碁局及字一行云萬機分子路
一局笑顔回亦云先生筆也又有仙人井在沙間石
上潮至即沒潮退即現甘冽如故日可給四五十舟
厦門者乃嘉禾㠘地㠘在海中屬嘉禾二十一都至
二十四都以曾産嘉禾故名廣衺五十餘里去縣七
十里中左所城建其上故設旗軍千二百四名城南
三里有厦門港遶城之西與鼓浪㠘鹿耳礁相對為
中左之門戶眀初有水寨在浯㠘設欽總一員後以
其孤遠移入厦門而寨名仍舊焉中左之境東抵烈
㠘金門南至大小擔㠘西接海澄五㠘北至同安内
港與高浦相望遶㠘墩臺凡九曰厦門在東曰東渡
曰高﨑在北曰流礁曰五通在西曰東澳曰徑上曰
井上曰龍烟在南(籌海重編有高浦塔頭二廵司志不載)其汛地則惠
安之崇武晉江之祥芝永寧圍頭同安之料羅曰最
衝惠之獺窟同之官澳曰次衝其會哨南會銅山於
擔㠘北會南日於湄洲為首尾聯合之勢後又設浯
銅遊把總一員統戰艦二十二兵五百三十六名駐
中左分兵二哨一屯舊浯㠘一屯大擔視賊所向隨
方策應此當時戍守之舊也天啓壬戍癸亥間以紅
夷寇掠置厦門銃城一曾家澳塔頭銃城二别設戍
兵尋以省餉罷國朝久為寇據近始廓清帥府建
牙雄踞海外不侔於前代矣其中名勝有無盡巖五
峯錯峙而最高者為洪濟山上有方廣寺雲頂巖晴
霽可見日本又曰留雲洞兩傍倚石為門上覆片石
曰一片瓦雞鳴登之可候日出也又有山高懸如蜂
窠山前海中有七星石森列海面山麓洪塘有龍洞
相傳有龍穿地而出上分三竇下通為一或於其傍
作龍湫亭西北有嶺曰薛嶺嶺之北唐薛沙居焉沙
父曰令之本長溪人沙為龍溪尉因卜居於此嶺之
南唐陳黯居焉黯潁川人十歲能詩領鄉薦凡十八
應南宫試不第值黃巢之亂避地於此遂有南陳北
薛之名黯讀書堂側有石高十六丈上刻談玄石三
字土人呼其地曰場老山薛嶺之下曰薛浦浦外有
㠘曰離浦以其離於薛浦也度可在高﨑西北又有
動石在篔簹港口潮至則自動又有浮沉石潮漲不
沒潮退反沉天將風其上輙有吼聲土人又呼為石
虎礁有官榮石在龍烟墩宋幼主過此民有餽獻者
悉予官陸丞相秀夫書官榮字刻之
鼓浪㠘縱横七里在厦門之西圭㠘之東南望大擔
北鄰猴㠘上多民居眀初與大嶝小嶝俱徙成化間
復舊約二千餘家率皆洋商也天啓壬戍紅夷駕巨
艦攻圍把總宋九龍率居民力拒殊死戰斬酋長一
人餘衆遁去撫軍行視戰處勒詩紀之因築銃城置
戍兵一營尋以餉絀罷大石壁立刻鼓浪洞天四字
旁有巖曰日光巖又有黃牛㠘沙埂屬厦門曰龍腰
渡古䜟曰龍腰斷黃牛平嘉禾出公卿
擔㠘有二曰大擔圍五里曰小擔圍四里在嘉禾之
南西界浯㠘東鄰烈㠘二洋歸航至此如入玉門澳
内可容南北風船五十餘宋幼主過此舟膠不能去
擲棄累重以輕其舟時有光發水上漁人往往得古
硯其旁又有檳榔㠘
烈㠘在金門之西中左之東周二十里(閩海實錄作百餘里誤)
居民三千餘家南有城仔角西有青﨑東有湖下諸
澳環之在在可登地皆斥鹵島民航海為生遠出彭
湖東番走死地如騖城仔角可泊北風船四十餘天
啓初紅夷入犯皆泊此嘗設兵二百戍之以餉絀罷
地有吳山樓山牧山湖山吳山最大唐柳冕嘗置牧
監於此故有牧山之名舊置烈㠘廵檢司築城以居
與金門並峙
舊浯㠘在擔㠘西南海中北至中左南至鎮海各半
潮水周圍五里地屬海澄縣居民二千餘家稍折而
内入為島尾卓﨑破竈洋為盗賊出沒之區海澄中
左門戶也眀初設水寨公署於此成化間徙厦門嘉
靖三十七年賊首洪澤珍勾倭入犯盤據舊寨為巢
徧歴興泉漳潮之境三十八年五月賊首嚴山老引
倭犯泉州參將王麟拒之祥芝石湖追敗之大岞其
分䑸别犯興化者指揮唐修拒之峯頭追敗之野馬
又有犯福州者參將尹鳳拒之閩安洪塘追敗之梅
花山老就擒倭衆敗遁於是澤珍之徒始自毁浯㠘
之巢以去四十一年倭復大入多陷衞所郡縣廣寇
吳平復來浯㠘據舊巢以應賊是時賊氛大熾上命
總兵俞大猷劉顯督兵討賊二將至則親搗浯㠘巢
賊始遁去廵撫譚綸總兵戚繼光請復水寨於舊地
萬歴三十一年有夷舟闌入泉郡城下不之覺也當
事者遂議移浯㠘寨於郡東之日湖(即石湖)不守門戶
而守堂奥識者病焉天啓初紅夷入犯亦以此為窟
宅澳内可泊南北風船百餘
浯洲山在縣治東南百餘里大海中翔風里十七至
二十都地也廣衺五十餘里(閩海實錄周三百餘里)洪武間增
置金門千戶所設操屯軍千五百三十五名及陳坑
峯上田浦官澳四廵檢司(田浦陳坑二司尋革)居民萬餘家眀
初科目甚盛地不宜稼惟恃魚鹽設鹽場以𣙜之峯
上在其東官澳在其北南有鳥觜大帽西有烏沙金
沙而料羅一岐横出於峯上之外沙線重護可泊北
風船百餘凡往彭湖東番者每中途遇南風輒就此
收泊候北風而後行計程七更至彭湖十更即至東
番矣萬歴丙辰倭船嘗至紅夷亦數來天啓壬戌添
設陸兵一營與水哨協守峯上之民勇而善戰官兵
倚以禦寇常與小嶝大嶝鼓浪烈㠘諸戍聯絡相應
焉山之最大者曰太武巖有玉几案蘸月池眠雲石
偃蓋松石門石室蟹眼泉倒影塔千丈壁一覽亭諸
勝又有大小雙山並峙若乳大雙回顧二里許結為
平林小雙蜿蜒而南為後浦金門諸鄉所城之南有
寳月菴菴旁大盤石俞武襄大猷署所篆時亭其上
以望海海中有島天將雨則眀現晴則日光皛皛反
隠不見號曰變山有五湖曰許坑曰湖山曰湖頭曰
赤庭曰湖尾今赤庭湖尾已淤為田餘猶在也海中
礁石潮落時見馬跡相傳唐時有陳姓者善牧馬馬
大蕃息客來市馬者計所市之多寡倍與之及渡海
仍得所市之數而已人以為神卒而祀之曰馬牧王
廟
壬申登陸行九十里止大盈是夜大雨
元年畫界自小盈歴東嶺至大盈為南安邊邊界以
外斗入海三十里石井附海十里雞籠山等村皆移
共豁田地三百七十二頃有竒於大盈設守八年展
界安兵四處(小盈七十名歌髻山二十名盤龍埔千總一兵二百四十名雞籠山二十名)
今不設守候閱定
梁置南安郡今泉郡之地皆屬焉隋廢郡改為縣唐
開元中一析為晉江縣再析為大同場三析為桃林
場四析為小溪場而縣非舊境矣故無城嘉靖三十
七年縣被倭寇始築城
石井在四十三都在縣南八十里故設廵檢司山勢
斗拔寨門外即大海也同安之浯洲晉江之安平商
船往來必由此西即歌髻山南有營前澳北有紅漸
山而鷄籠山又在其北大盈舖古名大榮以唐嗣聖
間嘗設武榮州故名以音同致訛又有武榮舖東嶺
舗
囷山在縣西秀銳圓拔如囷風雨輒聞雷聲在囷發
航海者識以為準
靈岳祠在九日巖祠樂山神唐咸通中有僧募木作
佛殿遇老叟為導得大木於永春之樂山又遇暴漲
木自浮至因祠之於此水旱致禱海舶祈風多竒驗
宋累封通遠王又加封善利廣福顯濟王宋時泉有
市舶司每四月十一郡守同市舶提舉率屬以禱宋
宣和二年命市舶提舉張佑齎御香詣廟焚之
癸酉行六十里次泉州府
元年畫界自大盈歴龍源山(鷓鴣寨後渚澳)至洛陽橋為晉
江邊邊界以外斗入海五十里福全所三十里永寧
衞二十里祥芝澳十里東石澳俱移共豁田地一千
二百五十二頃有竒於觀樹塔山因界設守八年展
界安兵十四處(安海寨守備一千總一把總一兵四百八十名小龍源山十名馬坪山十)
(名日湖山十名衙口山二十名竿頭寨遊擊一千總一把總一兵四百四十名竿柄臺十名觀樹塔山十)
(名東安十名蚶江二十名南岸水頭一百三十名鷓鴣寨守備一兵一百五十名潯尾把總一兵八十名)
(徑邊十名)今從泉州陸營撥守七汛(東石千總一兵一百名鷓鴣把總一兵一)
(百名圍頭福全把總一兵一百五十名竿頭把總一兵百名深滬烏潯兵一百名永寧兵一百名水頭蚶)
(江祥芝千總一兵二百名)又從泉州城守營撥守一汛(溪邊浯埭二十名)
候閱定
隋始置泉州於今福州地而於今泉州地置南安郡
唐景雲二年始改泉州為閩州而别置泉州於南安
地屬閩州都督府此今郡所自始也郡北有清源山
一曰泉山通志引漢書顔師古註指此為東越王所
據之泉山然考師古之時乃唐貞觀初所云泉州即
今福州也其非此山眀矣城建於唐其衙城北樓有
歐陽詹貞元九年記尚存閩忠懿王王審知刺史留
從效擴大之周二十三里有竒門六從效建牙時樓
櫓甚壯自刺史陳洪進納土於宋始命撤之唐時西
郭外有西禪寺刺史王延彬妹為尼居之延彬為拓
城而包之於内城北松灣又有崇福寺蔡尊師葬在
焉陳洪進又拓而包之於内宋紹定中郡守游九功
元至正中監郡偰玉立又屢拓之於是其城益大至
周三十餘里而&KR0992;斜不正土人呼為葫蘆城元時又
呼曰鯉魚城皆以形似也相傳初築城時遶城皆種
刺桐故又有刺桐城之名閩王審知者光州固始人
也曾祖友祖藴玉父恁生子三人長曰潮次審邽次
審知唐末盗起江淮潮與壽春王緒劉行全為羣盗
流劫至汀漳緒以糧少令於軍中曰敢以老稚從者
斬潮獨與兩弟奉母以行緒欲斬其母三子泣請得
釋己而軍中共叛緒殺之推潮為主觀察陳巖表為
泉州刺史巖死潮盡有延建五州之地乾寧中拜威
武軍節度使潮疾表審知為留後遂繼潮為節度使
居福州而審邽亦以泉刺史累進威武軍節度使居
泉州唐昭宗在鳳翔審知奉詔得承制除授審邽卒
審知以墨勑授審邽子延彬權知泉州事尋實授焉
審知儉約好禮其下勸以建國審知不從曰我寧為
開門節度不作閉門天子卒子延翰嗣延翰建國稱
王然猶禀唐正朔審邽子延鈞弑之而自立更名鏻
僭號改元龍啓又改永和鏻淫暴子繼鵬弑之而自
立更名昶改元通文審知少子延義弑之而自立更
名曦改元永隆都將朱文進弑之簒居其位以黃紹
頗守泉州永春人留從效者泉州軍將也攻殺紹頗
而迎審邽孫繼勲為刺史歸於富沙王延政延政亦
審知子也先是曦命延政為建州節度使封富沙王
曦性淫暴延政數以書諫曦怒遣杜建崇監其軍延
政逐之即建州建國號曰殷改元天德至是從效及
汀漳二州皆歸之延政據有三州南唐兵至延政紿
福州人曰南唐助我也福州人遂殺朱文進而自歸
既而南唐克建州延政降而留從效亦執送繼勲自
領漳泉二州留後南唐主李景建泉州為清源軍授
從效為節度使尋封晉江王而福州竟入於吳越從
效勤儉愛人王氏雖亡事其家甚嚴數發間使自通
於周世宗宋太祖尋卒無子衙校張漢思自稱留後
而仙游人陳洪進又逐而代之洪進起戎伍為王氏
軍將留從效之殺黃紹頗也洪進有力焉遂事從效
為統軍使至是南唐主李煜即以洪進為清源軍節
度使時宋太祖已下揚州洪進遣使自歸乾德二年
宋改清源軍為平海軍授洪進節度使又官其二子
文顯文顥太宗即位洪進納土歸朝居京師而泉郡
始隸於職方矣按潮兄弟三人並以孝弟忠謹崛起
為一方之長雖子弟不𩔖墮其家聲而閩人思之不
絶吳越王錢昱既有福州命即審知故宅為忠懿王
廟而泉亦有王刺史祠祀潮於崇陽樓自潮始起於
泉而審知審邽及邽子延彬延鈞延美延武邽孫繼
崇繼嚴繼業繼勲相繼為泉刺史當搶攘割據之時
能保其境土為民扞難不可謂非貽謀之善潛德之
報也後又繼以留陳亦在泉境泉雖支郡實為一方
治亂所關故詳志之以為後鑒云
海疆至同安復折而北故泉郡之海在城之東面其
南面之水曰晉江合安溪之藍溪永春之桃溪南安
之金溪並會於城西以晉南渡時衣冠之族沿江而
居故以晉名至臨漳門有石卓立如筍曰筍江臨漳
門者城之西南門也岸傍一山俯瞰江流有大石從
山股至麓長二百餘丈又插入江底宋初僧定諸建
塔於石上因名石塔山皇祐初造舟為梁曰履坦紹
興間易以石江又東至德濟門外曰浯江宋嘉定間
為橋曰新橋江又東逕溜石在江之南流甚險萬歴
間建塔以鎮之江又東逕法石在江之北又東為蚶
江至岱㠘而入於海北面之水曰洛陽江納惠安及
本邑之水自康溪達於濠市至留公陂又合惠安沙
溪之水東至烏㠘岱㠘合晉江而入於海沈存中曰
水以漳洛名者甚衆水落於下謂之洛舊號落洋九
域志作樂洋山或曰唐宣宗至此謂風土大𩔖洛陽
故名竟不知誰是岱㠘籌海重編作岱隊新圖又作
大墜又有小墜附其旁傳訛甚矣閩書岱㠘在海中
介石湖北鎮兩山間亦曰岱隊門水深三十托商船
入泉州港者必由此郡之水口山也海舟由此二日
至高華㠘又二日至&KR1314;鼊㠘又一日至琉球國
安海堡在大盈港北與南安之鷄籠山相對在郡城
東南六十里古之安平鎮也原名灣海宋開寳中有
安連濟者唐安金藏之裔孫也徙居於此土人遂易
灣海為安海金藏本太常樂工則天時剖心以翊衞
睿宗則天高其義命輿致禁中選高醫禠桑土紩之
閱日而蘇開元間封代國公配享睿宗廟庭其後人
至今猶在宋為安海市東曰舊市西曰新市海舶至
此就𣙜號石井津建炎間創石井鎮設鎮官紹興中
鎮官方姓者築城以備海寇眀嘉靖二十七年邑令
盧仲佃邑紳柯實卿甃以石萬歴三十四年添設通
判館時一駐之有石井書院以泉不混潮故名舊名
鼇頭書院宋吏部郎朱韋齋公松紹興初嘗為鎮官
公餘進秀民訓廸之子侍講考亭公熹後二十年為
同安簿時至鎮與父舊客講論經義鎮人益勤於學
嘉定四年鎮官游綘因士民請白郡守鄒應龍於鎮
西為書院繪二先生像而祠焉命添倅在董其事在
文公子也傅伯成為之記勒於祠旁
東石在安海東有獅頭獅尾二寨夾之産牡蠣最佳
初生如拳石四面漸長有一二丈者房中輙有一肉
大者如馬蹄小者如指頂海人火炙而取之謂之蠣
房亦名蠔袍亦名蠔山又一種生海中大如杯曰草
鞋蠣東為&KR1801;洲場稍南為白沙湖可通安海港港南
一小㠘曰北椗賊衝也澳内可泊北風船百餘渡彭
湖商船嘗於此放洋北上商船欲轉圍頭觜者常泊
此候風天啓壬戍設陸兵一營乙丑以省餉撤
靈源山(題本作龍源山誤新圖亦作靈源)一名吳山延衺四里山頂
大而平又名大平山山麓有吳眀宫又名吳眀山宋
時有吳眀兄弟隠此也山高峻出於東南諸峯之上
有石曰望江石南瞰大海如在眉睫絶頂有靈泉大
旱不竭有紫雲峯宋林知先生隠處死即葬於此旁
有華表山與靈源相角立有元時菴奉末摩尼光佛
云為老子西入流沙所化與他佛因緣異稍西十里
為羅裳山山之東有五髻峯嘗有異人畫馬於峯前
石上每天隂鄉人見馬馳驟旋即入於石疑即遷界
中所謂馬坪山也有龍湫六井各相去半里所或在
高原或在平田而泉胍貫通汲一井則五井皆動往
往有龍出入井旁樹木時有龍爪痕城南山大者有
吳孤横畫四山横山長數里横郡治南下有畫船浦
沙面蹙紋時作船像帆檣皆具其帆勢所向可以騐
風之南北南十里有蕭妃村唐文宗母貞獻皇后家
所在也妃初為建安王侍者生文宗及帝即位冊尊
為皇太后太后去鄉時有一弟命帝求之有茶綱役
人蕭洪妄自言太后召見嗚咽不自勝拜金吾將軍
檢校戶部尚書兩授節度使而太后真弟故在孱弱
不能自通有蕭本者探得其内外宗屬遂詣闕發洪
之詐且稱已真太后弟詔追洪鞫問具服賜死拜本
贊善大夫追封三代已復有晉江令蕭弘自稱太后
弟徵詣闕三司按問兩人皆偽帝下詔曰皇太后齊
梁望族僑寓閩中慶靈鍾集早歸椒掖終鮮兄弟常
所咨嗟而姦濫之徒因緣假託乞沐恩榮既無可騐
鑿空作偽豈得更容本可長流愛州弘流儋州由是
太后卒不得真弟而蕭妃村之名獨存土人又名為
燒灰村焉有植壁港洩横山以南諸水又南有陳坑
港則滙井尾埭諸水皆入於海
陳埭以陳洪進所築故名一名浯埭以其為浯江之
委也受羅裳東北諸澗之水入於海鄉曰陳埭鄉百
鮮所聚地多衣冠茂族今置寨稍北為溪邊寨也
溜石鎮有東山亦曰高甲山有井方丈餘海潮時至
終不相溷色嘗甘美葛洲溪合南安以下九十九溪
之水流其下滙為煙浦埭出六斗門而入於海
日湖以日所出也故名一稱石湖在陳埭東舊浯㠘
水寨徙於此可泊南北風船六十餘有金釵山兩支
對插如釵股宋政和間僧祖慧宗什等謂其地𩔖明
州育王建墖於兩支相交處殊瑰壯左股崛起一峯
有石圓淨名鏡石峯西小巖名石獅巖相傳宋有僧
貌𩔖獅者隠於此或斵巖前石為泗州大聖像又名
泗州巖又東有堤障飛沙以護田久而圮萬歴間寨
帥沈有容令兵船出汛者必載石以歸因以甃堤因
得復故名沈公堤舊於此設沙堤寨相去里許有豐
山寺寺前列石磊砢如羣羊為遊者所賞晉江以南
初遷之境至此而盡矣
圍頭灣在&KR1801;洲場之極東一山横出海外為安海港
之門戶故有廵檢司設於十四都地去縣百里宋時
真德秀移戍軍於此
福全所在圍頭北八里有城隸永寧故設屯種旗軍
五百七十五名可泊北風船十餘北為圳上澳亦可
泊北風船十餘又有大留澳皆要衝也北至永寧南
至料羅各一潮水
烏潯故設廵檢司在十六都地南臨大海東接深滬
西連福全
深滬故設廵檢司在十六都去縣七十里東濱大海
北永寧南福全可泊南風船四十餘地有石壁山一
名獅山舊志引陸魯望云列竹海澨曰滬蓋設以取
魚故魚之躍出者為䟦扈也豈昔為漁市故遂以名
其地歟有石刻深滬二字相傳為羅隠書傍有崇真
寺祀真武神寺有井歲旱不竭底穿石竇號複井左
為彌陀山有井名天竺井右為青山市心保有井名
寳泉皆甘美給一方用地無蚊蠅相傳亦羅隠所䜟
也明詹仰庇詩云層崖分五澳疉屋聳孤岡風土魚
蝦市丘園粟麥鄉北有佛堂澳亦海寇出入必經之
地
觀樹塔亦名關索塔西為竿頭寨與靈源接北為蚶
江寨與日湖接
永寧衞有城周江夏所築舊設旗軍六千三百九十
五名地在邑東南六十里東濱大海北界祥芝南連
深滬為泉襟裾嘉靖乙未為倭所陷屠殺兵民俱盡
倭退後調泉南遊擊駐守可泊南北風船三十餘有
益輔山擁抱衞城之後一名朝陽山以先受日光也
又名瑞海又以上有圓石如珠亦名驪龍山有仙人
山在城中巨石盤礴上有仙人跡其石穿出城外半
里許控扼海濤嵌嵒崟﨑文如篆籀竒怪莫可名狀
皖人阮自華始表異之邑人黃克纘詩云浪有千層
皆白練石無一片不蓮花又有象山亦在城中形如
伏象
祥芝澳在二十都故有廵檢司距縣五十里東面大
海南接永寧北臨支海與崇武相對澳内可泊南風
船五十餘支海中有臭塗可泊南北風船二三百皆
極衝地也有寳蓋金鞍二山俗呼寳蓋曰大孤金鞍
曰小孤相傳有辜氏二女沒而靈異土人廟祀之故
曰大辜小辜久而訛曰孤大孤之巔有石塔宋紹興
中僧介殊募建而俗謂之孤山塔又或訛為姑嫂塔
謂昔有姑嫂二人皆為舶商婦商入海不返二女搆
塔而望之其即二辜之訛歟今塔中刻石為二女像
游女拾甓以擿之云中者當生男子也小孤之上有
石室四面無路但可從峯頂縋而下有趙永嘉者隠
於此永嘉或云宋人與考亭同時或云元人與虎岫
巖僧嘉善交其在石室也獨處無侣虎為守戶人餉
以食輒酬之草葉一榼其人不解所謂擕歸以飼牛
牛輒熟睡不起始驚異再就永嘉詢之永嘉則又予
以他草令置牛前牛乃復起更求之則不可得矣因
名其草曰祥芝祥芝之名始於此眀有高士趙復字
無疾博學好古為一方所嚮慕年九十五卒學人私
諡莊節先生虎岫巖在大孤南五里許巖石光潤林
木蔥蒨與海上諸山絶異每八九月為士女遊嬉之
地
法石山在郡東南濱於浯江之北度可與浯埭相對
陳洪進常築壇於此北向呼萬歲亦曰萬歲山下有
法石院洪進妻及女葬其後宋有碧桃道人隠此既
沒南外宗正趙必曄作詩弔之地産荔枝蔡忠襄荔
枝譜有法石白出於泉州法石院色青白其大次於
藍家紅藍家紅亦出泉州兄弟二人圭為太常博士
丞為尚書員外郎晉江荔枝五月熟者為火山六月
熟者為早紅為桂林為金鐘王十朋為泉守有荔枝
詩八章稍東為鷓鴣寨地有桃花山以土赤如桃花
故名明蔡文莊公清葬於此再東為後渚臺三面距
海外即岱㠘矣折而西北為徑邊臺再西為烏㠘
烏㠘四面皆水㠘上可居宋寳祐中僧道詢募建石
橋名鳳㠘盤橋長四百餘丈廣一丈六尺比洛陽橋
長加四百尺闊高一尺海中遥望二橋横跨若二虹
然今已廢僅存南岸三水門屬於㠘而已道詢少遇
了角道人授以丹術徹悟宗乘勤行精進遠近信之
又嘗搆橋於峯﨑獺窟而隠於白沙湖築堤捍海而
田其中一日潮至將毁其堤道詢舉扇揮之曰海至
大不能讓尺寸地耶潮為却行更西為洛陽橋
洛陽橋始名萬安渡極危險慶歷初郡人陳寵擬作
橋不就皇祐間僧宗已募貲累年亦不就會端明殿
學士蔡忠惠公襄來守郡始作石橋始於皇祐二年
成於嘉祐四年壘趾於淵釃水四十七道長三千六
百尺廣丈五尺翼以扶欄費金錢一千四百萬橋心
有洲置關其上晉惠二邑之界也相傳經始時淵深
不可趾忠惠為檄使隸人入海投之龍隸謂入海必
死大醉卧沙上覺而視其檄則已易矣忠惠啓閱之
止一醋字喜曰神告我矣蓋謂廿一日酉時潮退趾
可立也及期果然橋遂得成或又移此事屬之明郡
守蔡錫不知何據橋之北題曰洛陽之橋趙岍書又
有亭曰濟亭趙不駘書也而忠惠手書碑立於橋旁
今隸人猶祠於橋中央之洲上忠惠又嘗種松七百
里於閩部令行者得以避暍暑閩人為詩二章勒石
以誦之一曰道旁松一曰洛陽橋
粤閩廵視紀略卷四
