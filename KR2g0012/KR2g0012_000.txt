魏鄭公諫續錄傳記類二(名人之屬)
提要
(臣)等謹按宋馬端臨經籍考魏鄭公諫錄五
卷唐王綝集又元亦祖丁諫錄序云唐王綝
集諫錄五卷至順初下邳翟思忠為常州知
事摭其餘為續錄二卷續錄自元統中付梓
明初流𫝊巳少世所行明人續錄一卷當是
未見翟本而意為搜補者今本無編輯姓氏
然卷數與亦祖丁說合其為思忠舊帙無疑
又按唐書𫝊稱徵自以不世遇乃展盡底藴
無所隠前後凡二百餘奏無不剴切當帝心
者顧史𫝊所載多𫝊其大而略其細其𫝊者
又或加以增飾非復當時言語此本雖捃拾
衆說與史𫝊間有異同且有實非諫諍之事
而泛濫入之錄中者然大旨明白切要頗於
治道為有補要非他小說𫝊記比也思忠起
家為儒官曾著易𫝊衍太元蓋亦好學稽古
之士云乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
