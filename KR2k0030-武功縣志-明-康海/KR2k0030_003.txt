武功縣志卷三
明康海撰
人物志第六
史記后稷名棄其母有邰氏女曰姜原姜原為帝嚳元
妃姜原出野見巨人跡心忻然說欲踐之踐之而身動如孕
者居期而生子以為不祥棄之隘巷馬牛過者皆辟不
踐徙置之林中適會山林多人遷之而棄渠中冰上飛
鳥以其翼覆薦之姜原以為神遂收養長之以初欲棄之
因曰棄棄為兒時屹如巨人之志其游戲好種樹麻菽
麻菽美及為成人遂好耕農相地之宜播穀者稼穡焉
民皆法則之帝堯聞之舉棄為農師天下得其利有功
封棄於邰號曰后稷帝舜曰棄黎民始饑爾后稷播時
百穀别姓姬氏后稷之興在陶唐虞夏之際皆有令德
后稷卒子不窋立
唐高祖神堯皇帝姓李氏諱淵字叔德隴西成紀人涼
武昭王暠七代孫自暠五世有名天賜者為魏幢主生
虎有功于周與李弼等八人皆拜柱國號八柱國周受
魏禪追贈唐國公虎生昞昞生高祖獨孤皇后高祖之
從母也故文帝與高祖相親愛大業中為岐州刺史治
于武功而家焉所謂慶善宫也太宗實生于此大業十
三年高祖為太原留守時煬帝南遊盗賊蜂起太宗知
隋必亡隂結豪傑舉大事懼帝不從因與裴寂選晉陽
宫人私事帝乃告之五月以詐殺副留守王威高君雅
與突厥連和遂起兵而有天下在位九年𫝊之太宗
太宗皇帝諱世民神堯次子母曰太穆后竇氏開皇十
八年己卯十二月戊午生帝于武功宅有二龍之瑞方
四歲有書生謁高祖曰公在相法貴人也必有貴子及
見太宗曰龍鳳之姿天日之表年幾冠必能濟世安民
書生去高祖懼其語泄使追殺之不知所往因以為神
乃採其語名之曰世民大業中突厥圍煬帝于雁門帝
年十六應募往救遂隸將軍雲定興部下設疑示突厥
遂引去後高祖起兵徇西河斬其郡丞高德儒至霍邑
會天久雨高祖欲還兵太宗諫曰義師為天下起也宜
直入咸陽號令天下今守一城是為賊耳高祖不納太
宗哭于軍門高祖大驚召問之曰還則衆散于前敵乘
于後死亡須臾所以悲耳高祖悟曰起事者女也成敗
惟女遂進兵克長安定四方累進中書令初高祖起太
原非其本意而事出太宗及取天下太宗功益高高祖
屢許以為太子建成懼廢與齊王元吉日謀害太宗九
年六月太宗以兵入玄武門殺太子建成及齊王元吉
高祖聞之大驚遂以太宗為皇太子八月甲子即皇帝
位帝聦明英武其除隋之亂比迹湯武致治之美庶幾
成康自古功德兼隆漢以來未之有也
史𫝊周富辰襄王大夫也襄王十三年鄭人伐滑王使
游孫伯服如鄭請滑鄭人不聽王命而執二子王怒
將以翟伐鄭富辰諫曰凡我周之東徙晉鄭焉依子頽
之亂又鄭之由定今以小怨棄之王不聽十五年王降
翟師以伐鄭王德翟人將以其女爲后辰又諫王王弗
聽後大叔通于翟后王絀翟后翟人來誅殺譚伯富辰
曰吾數諫王不從如是不出王以我為懟乎乃以其屬
死之
漢蘇建其上世因封居故蘇城蘇忿生為周司寇居河
内後徙武功杜陵故建或稱為杜陵人以校尉從大將
軍青擊匈奴封平陵侯以將軍築朔方後以衛尉爲遊
擊將軍從大將軍出朔方後一歲以右將軍再從大將
軍出定襄亡翕侯失軍當斬贖為庶人後為代郡太守
卒官有三子嘉奉車都尉賢騎都尉中子武自有傳
蘇武字子卿少以父任為郎稍遷至栘中廏監時漢連
伐匈奴通使相窺匈奴留漢使前後十餘輩及匈奴使
來漢亦留之天漢元年且鞮侯單于初立恐漢襲之乃
盡歸漢使武帝嘉其意遣武以中郎將使持節亦送匈
奴使歸因厚賂答單于單于見漢幣遺益驕方欲發使
送武等會緱王與虞常謀反匈奴中單于使衛律論虞
常欲因以降武武不動律更曲為說武武罵絶之律知
武終不可脅白單于單于益欲降武置武大窖中絶其
飲食天雨雪武卧齧雪與旃毛并咽之數日不死匈奴
以為神乃徙北海上牧羝羝乳乃歸李陵降後單于又
使陵往說武陵因武有悲心焉昭帝即位遣使求武陽
言天子射上林得雁足繫帛知武所在單于驚始還武
及其官屬尚在者惠等九人始元六年春武至京師拜
典屬國子元坐法死以别子通國為郎
趙禹以佐史補中都官用廉爲令史事太尉周亞夫亞
夫為丞相禹為丞相史府中皆稱其廉平武帝時禹以
積勞遷為御史上以為能至中大夫與張湯論定律令
禹為人廉裾為吏以來舍無食客公卿相造請禹終不
行報謝務在絶知友賓客之請孤立行一意而已嘗中
廢已為廷尉始條侯以禹賊深及禹為少府九卿酷急
至晩節事益多吏務為嚴峻而禹治加緩名為平王温
舒等後起治峻禹禹以老徙為燕相數歲誖亂有罪免
歸後十餘年以壽卒于家
後漢蘇竟字伯况平帝時以明易為博士講書祭酒善
圖緯能通百家之言王莽時與劉歆共典校書拜代郡
中尉時匈奴擾亂北邊多罹其禍竟終完輯一郡光武
即位就拜代郡太守尋拜侍中以病免初鄧仲况擁兵
據南陽隂縣為寇而劉歆兄子龔為謀主竟時在南陽
以書曉之於是仲况龔降竟終不伐其功潛樂道術作
記誨篇及文章𫝊于世年七十卒于家
蘇純字桓公建六世孫也有高名性強切而持毁譽士
友咸憚之至私相謂曰見蘇桓公患其教責人不見又
思之三輔號為大人永平中為奉車都尉出擊北匈奴
車師有功封中陵鄉侯官至南陽太守
李育字元春少習公羊春秋沉思專精博覧書𫝊知名
太學深為同郡班固所重固奏記薦育于驃騎將軍東
平王蒼由是京師貴戚爭往交之州郡請召育到輒辭
病去常避地教授門徒數百頗涉獵古學嘗讀左氏𫝊
雖樂其文采然謂不得聖人深意以為前世陳元范升
之徒更相非折而多引圖讖不據理體於是作難左氏
義四十一事建初元年衛尉馬廖舉育方正為議郎後
拜博士四年詔與諸儒論五經于白虎觀育以公羊義
難賈逵往返皆有理證稱為通儒再遷尚書令及馬氏
廢育坐為所舉免歸歲餘復徵再遷侍中卒于官
蘇章字孺文純子也少博學能屬文安帝時舉賢良方
正對策高第為議郎數陳得失其言甚直出為武原令
值歲饑輒開倉廩活三千餘戶順帝時遷冀州刺史故
人為清河太守章行部按其姦臧乃請太守設酒肴陳
平生之好甚歡太守喜曰人皆有一天我獨有二天章
曰今夕孺文與故人飲者私恩也明日冀州刺史案事
者公法也遂舉正其罪州境望風畏肅改幷州刺史以
摧折權豪忤旨坐免隠身鄉里不交當世後徵為河南
尹不赴卒於家
蘇謙章兄孫也初為郡督郵時魏郡李暠為美陽令與
中常侍貝瑗交通貪暴為民患前後監司畏其勢援莫
敢發問及謙至部案得其臧論輸左校謙累遷至金城
太守去郡歸鄉里後私至洛陽暠為司隸校尉為暠所
害
蘇不韋字公先謙子也年十八徵詣公車會謙見殺載
其喪歸瘞而不葬仰天歎曰伍子胥何人也乃藏母於
武都山中變姓名募劍客刺暠不克又潛鑿地旁逹暠
寢殺暠值暠在厠止殺其妾及其子留書而去更以其父
首祭謙暠因憤恚死不韋始改葬行喪後不韋竟以暠
客䧟死
魏蘇則字文師漢平陵侯後也少以學行聞舉孝廉茂
才辟公府皆不就起家為酒泉太守轉安定武都所在
有威名太祖征張魯過郡悦之使為軍導魯破徙金城
太守太祖崩西平麴演文帝以其功加護羌校尉賜爵
關内侯後演復結旁郡為亂則悉平之進封都亭侯邑
三百戶徵拜侍中董昭嘗枕則膝臥則推下之曰吾膝
非佞人枕也初則及臨菑侯植聞魏代漢皆發服悲哭
文帝聞植不聞則也問曰吾受禪而有哭者何也則鬚
髯悉張方正論極對傅巽搯曰不謂卿也於是乃止文
帝以前燉煌獻徑寸大珠復欲求市則對曰陛下化治
中國即不求自至求而得之不足貴也帝默然後從帝
獵槎桎拔失鹿帝怒收督吏將斬之則稽首曰陛下欲
隆唐堯之化而以獵戲殺羣吏臣敢以死請帝曰卿直
臣也遂赦之然以此見憚黃初四年左遷東平相未至
道病薨諡剛侯
晉蘇愉字休豫魏侍中則第二子也兄恬襲侍中爵為
都亭侯恬死無子愉更襲封都亭侯晉受魏禪以為太
常卿遷光祿大夫至尚書卒
後魏蘇稚字天祐魏侍中則之後位至中書侍郎玉門
郡守
蘇祐稚子也官至泰山郡守
蘇協亦稚子爲武功郡守
蘇亮字景順祐子也少通敏博學好屬文善章奏與弟
湛讓及從弟綽皆著名西土初舉秀才齊王蕭寳夤引
為參軍寳夤敗孝武西遷遷吏部郎中大統二年拜給
事黃門侍郎領中書舍人宜都王為秦州刺史文帝以
亮為司馬謂亮曰黃門侍郎豈可為秦州司馬直以朕
愛子出藩故以心腹相委耳賜以御馬八年封臨涇縣
子除中書監領著作修國史亮有機變善談笑周文帝
為丞相甚重之有所籌議率脗會其旨記人之善㤀人
之過薦逹後進如恐弗及故當世敬慕焉歴秘書監大
行臺尚書出為岐州牧七年徵拜侍中卒所著文都數
十篇行于世子師嗣起家黃門侍郎
蘇湛字景儁少有志行頗涉羣書年二十餘舉秀才除
奉朝請領侍御史加員外散騎侍郎蕭寳夤討關西以
為行臺郎中寳夤反令姜儉報湛湛舉聲大哭儉止之
湛曰百口居家即時屠滅云何不哭王以窮鳥依人朝
廷假王羽翼榮寵至此今國步多虞不能竭忠報德乃
欲乘人間隙以羸敗之兵守關問鼎破亡之期不旋踵
矣湛不能以積世忠良之基為王族滅也願乞骸骨還
鄊里寳夤知湛不為已用於是聽還武功寳夤敗莊帝
徵湛拜尚書郎謂之曰聞卿答蕭寳夤甚有美詞湛頓
首謝曰臣與寳夤周旋契闊言得盡心而不能令其守
節臣之罪也莊帝大悅加散騎侍郎尋遷尚書孝武初
以疾卒扵家贈散騎常侍鎮西將軍雍州刺史
蘇讓字景恕幼聰敏好學初為本州主簿稍遷别駕武
都郡守鎮遠將軍金紫光祿大夫周文帝為丞相引為
府屬甚見親待出為衛將軍南汾州刺史有善政卒於
官贈車騎大將軍儀同三司涇州刺史
後周蘇綽字令綽後魏武功郡守協子也綽少好學博覽
羣書尤善算術從兄讓為汾州刺史周文為魏丞相餞
於都門外謂曰願言君家子弟可任用者讓因舉綽召
為行臺郎中凡臺中公文皆綽與條式臺中稱能焉僕
射周惠達與文帝論事乃綽所量定文帝異之曰孰與
為此議者惠達曰郎中綽也後文帝與公卿觀魚昆明
池問故倉地得綽對愈益敬禮乃更泛論天地造化之
始歴代興亡之故並馬徐行及池不漁而返詢訪政道
夜以達曙整衣而坐不覺其膝之前也即拜大行臺左
丞參典機密大統十一年授大行臺度支尚書領著作監
司農卿文帝方欲革易時政務行強國富民之道故綽
益盡智能牧守令長非通綽六條及計帳不得居官文
帝厭文章浮華因魏帝祭廟羣臣畢至乃命綽為大誥
奏行之其文與六條俱見本𫝊綽性儉素不事產業家
無餘財以海内未平常以天下為已任文帝亦推心委
任十二年卒于位年四十九也子威嗣
蘇椿字令欽綽弟也性廉愼沉勇有决斷魏正光中關
右賊亂椿應募討之受盪寇將軍以功累遷中散大夫
賜爵美陽子大統初拜鎮東將軍金紫光祿大夫除都
督行弘農郡事椿當官強濟特為文帝所知十四年置
黨州鄉師自非鄉望允當衆心不得預焉乃令驛追椿
領兵其年破槃頭氐有功除散騎常侍加大都督十六
年征隨郡軍還除武功郡守既為本邑以清儉自居小
大之政必盡忠恕進爵為侯位驃騎大將軍開府儀同
三司大都督卒子植嗣
隋蘇威字無畏魏度支尚書綽子也襲爵美陽縣公仕
郡功曹周革命宇文護以其女新興公主妻焉初威惡
護專權乃逃入山中未幾授使持節車騎大將軍儀同
三司改封狄道縣公宣帝嗣位就拜開府高祖為丞相
高熲屢言其賢召入臥内與語大悦高祖受禪徵拜
太子少保追贈其父為邳國公以威襲焉尋兼納言民
部尚書多讜言直論語在本傳煬帝立加威上大將軍
楊玄感反帝曰此兒聦明將不為患邪威諷之曰所謂
聦明者識是非審成敗也玄感麤何謂聦明直恐亂自
此階耳與宇文述對盗賊事威曰往但據長白山今近
在滎陽泗水耳復問伐遼東威請赦羣盗遣討高麗上
益怒值御史大夫裴藴希旨劾威詔威除名尋從幸江
都帝欲復用威藴等奏威昏耄乃止宇文化及弑帝以
威為光祿大夫開府儀同三司化及敗歸李密密敗歸
東都越王侗以為上柱國邳公王世充僭號署太師太
宗平王世充威請謁見稱老病不能拜起太宗遣人數
威曰公隋室宰輔政亂不能匡救遂令品物塗炭君弑
國亡見李密王世充皆拜伏舞蹈今既老病無勞相見
也尋歸長安請見高祖高祖又不許卒於家年八十二
歲
蘇䕫字伯尼威子也起家為太子通事舍人楊素竒之
素每戲威曰楊素無兒蘇䕫無父後與鄭譯何妥議樂
不行著樂志十五篇以自見仁壽三年詔天下舉達禮
樂源者晉王昭為雍州牧舉䕫與諸州所舉五十餘人
謁帝帝指䕫謂侍臣曰唯此一人稱所舉於是拜晉王
友煬帝嗣位歴太子洗馬鴻臚少卿關中盗起詔䕫廵
關中以功進位通議大夫坐父事除名後會丁母憂不
勝哀卒時年四十九
唐劉文靜字肇仁父韶仕隋戰死贈上儀同三司文静
以死難子襲儀同倜儻有氣略大業末為晉陽令與晉
陽宫監裴寂善寂夜見邏堞傳烽歎曰天下方亂吾將
安舍文静笑曰如君言英豪所資也吾二人可終羇賤
乎高祖為唐公鎮太原文静察有大志深自結納既又
見秦王謂寂曰唐公子非常人也豁達神武漢高祖魏
太祖之徒歟俄坐李密親繫獄秦王顧它無可與計者
私入視之文静喜挑言曰喪亂方剡非湯武高光不能
定也王曰今過此非兒女子相愛直欲與共大計文静
曰上南幸兵填河洛盗賊蜉結大連州縣小阻山澤誠
能投天會機奮義大呼則四海不足定也今汾晉避盗
者文静素知其豪傑一朝號召十萬衆可得也加尊公
府兵數萬一下令誰不願從鼓而入關以震天下王業
成矣王笑曰君言正合吾意于是卒起兵以文静為司
馬竟平隋有天下後為裴寂所搆與弟文起並坐法貞
觀十三年詔追復官爵
蘇世長祖彤仕後魏通直散騎常侍父振周巖州刺
史建威縣侯父死王事詔世長襲爵入隋為長安令大
業末為都水少監煬帝被弑發喪慟聞行路更為王世
充太子太保戍襄陽高祖與之舊數遣使喻降世長輒
殺之洛陽平始歸帝帝誚世長世長對曰古帝王受命以
比逐鹿一人得禽萬夫歛手豈有獲鹿後忿同獵者問
爭肉罪耶帝笑釋之授玉山屯監引見玄武門與語平
生後又拜諫議大夫帝欲獵武功時武功新經突厥之
寇世長諫之不聽後與宴披香殿世長曰此殿煬帝作
耶何雕麗底此帝曰卿好諫似直然詐也顧以我所作
為煬帝邪對曰臣聞瓊宫鹿臺非受命聖人所為者陛
下武功舊第才蔽風雨時以為足今天下方厭隋侈以
歸有道宜刈淫奢復樸素乃雕飾如此欲易其亂得乎
帝咨重其言歴陜州長史天策府軍咨祭酒引爲學
士貞觀初使突厥與頡利爭禮不屈拒却賂遺朝廷壮
之出為巴州刺史舟敗溺死
蘇勖字慎行武德中為秦王咨議典籖文學舘學士尚
南康公主拜駙馬都尉遷魏王泰府司馬博學有美名
泰重之勸開館引文學士著書名家歴吏部侍郎太子
左庶子卒
蘇良嗣世長子也高宗時為周王司馬王年少不法良
嗣數諫王以法繩府官不職者甚見尊憚帝異之遷荆
州長史帝遣宦者采竹蒔上苑所過縱暴至荆良嗣囚
之上書言状帝下詔慰奬取竹棄之徙雍州垂拱初遷
冬官尚書拜納言封温國公留守西京賞遇尤渥尚方
監裴匪躬建言鬻諸苑果蔬儲利良嗣曰公儀休拔葵
去織未聞天子賣果蔬與人爭利遂止遷文昌左相同
鳳閣鸞臺三品遇薛懷義于朝懷義偃蹇良嗣怒叱左
右批其頰曳去武后聞之戒曰第出入北門彼南衙宰
相行來毋犯之載初元年罷左相加特進仍知政事與
韋方質素不平方質坐事誅引逮之后辨其非良嗣悸
謝不能興輿還第卒年八十五詔百官往弔贈開府儀
同三司益州都督
蘇瓌字昌容隋僕射威曾孫也擢進士第歷朗歙二州
刺史來俊臣貶州參軍人懼其復用多致書請瓌瓌叱
其使曰吾忝州牧能過待小人乎俊臣恨之由是連外
徙不得入神龍初始入為尚書右丞再遷戶部尚書拜
侍中留守京師中宗復政力敺鄭普思流儋州累拜尚
書右僕射同中書門下三品進封許國公中宗崩遺詔
太后臨朝相王以太尉輔政宗楚客阻之瓌正色曰遺
制乃先帝意安得輒改韋氏敗睿宗即位進左僕射景
雲元年老病罷為太子少傅卒年七十二贈司空荆州
大都督謚曰文貞開元二年擢中子乂左補闕六年詔
配享睿宗廟庭太和中錄舊德官其四代孫翔
蘇幹瓌從父勖子也擢明經授徐王府記室參軍王好
畋每諫止之垂拱中遷魏州刺史河朔饑前刺史苛暴
百姓流徙幹檢吏督姦勸課農桑由是流冗盡復以治
稱拜右羽林將軍遷工部尚書來俊臣素忌之誣幹與
琅邪王冲通書繫獄發憤卒
蘇頲字庭碩瓌子也幼敏悟一覽千言能覆誦第進士
調烏程尉再遷監察御史被詔覆來俊臣冤獄多所洗
宥遷給事中修文館學士拜中書舍人時瓌同中書門
下三品父子同在禁苑朝廷榮之玄宗平内難凡制詔
皆頲所為又遷工部侍郎以父喪不拜終制後詔以為
中書侍郎知制誥始給政事食尋襲封許國公開元四
年進同紫微黃門平章事修國史與宋璟同當國璟剛
正多所裁决頲能推其長帝前敷奏璟有不及輒助
成之故帝皆納焉璟曰吾與蘇氏父子同為宰相僕射
長厚自是國器若獻可替否事至即斷公不顧私則今
丞相過之八年罷為禮部尚書又檢校益州大都督長
史按察節度劍南諸州從封太山詔頌朝覲壇世咨其
文還分主十銓事卒年五十八詔贈右丞相諡曰文憲
文章與張說齊名時號燕許大手筆云
蘇詵字廷言頲弟也舉賢良方正高第累轉給事中時
頲為紫微侍郎固辭帝曰朕自用詵卿奚不若祁奚也
出為徐州刺史治有良迹贈吏部侍郎
蘇震詵子也以蔭補千牛十餘歲強學有成人風累遷
殿中侍御史長安令祿山䧟京師震與崔光遠殺開遠
門吏棄家出奔會肅宗興師靈武震晝夜馳赴行在帝
嘉之拜御史中丞遷文部侍郎廣平王為元帥以震為
糧科使二京平封岐陽縣公改河南尹累封岐國公拜
太常卿代宗幸東都復以為河南尹未行卒贈禮部尚
書
富嘉謨舉進士長安中累轉晉陽尉時新安吴少微亦
尉晉陽既相友善有魏谷倚者為太原主簿並負文辭時
稱北京三傑天下文章尚徐庾浮俚獨嘉謨少微本經
術雅厚雄邁人爭慕之號吳富體豫修三教珠英韋嗣
立薦嘉謨少微並為左臺御史已而嘉謨死少微方病
聞之為慟亦卒
蘇源明初名預字弱夫少孤寄居徐兖工文辭有名天
寳間及進士第更試集賢院累遷太子諭德出為東平
太守召為國子司業祿山䧟京師源明以病不受偽官
肅宗復兩京擢考功郎中知制誥值禁中禱祠窮日夜
而史思明䧟洛陽詔幸東京親征源明上疏極諫帝嘉
其切直遂罷東幸以秘書少監卒
蘇弁字元容瓌從孫也擢進士調奉天主簿德宗出狩
縣令計事在府官屬皆惶恐欲遁走弁曰昔肅宗幸靈
武至新平安定二太守坐伏匿斬以徇諸君知之乎衆
乃定車駕至儲偫畢給帝嘉之試大理司直朱泚平
進監察御史累擢倉部郎中判度支裴延齡死帝召弁
見延英賜紫衣金魚以度支郎中副知度支事位郎中
上度支有副自弁始弁通學術吏事精明承延齡後平
賦緩役略煩苛人頼其寬久之遷戶部侍郎判度支改
太子詹事尋坐腐粟貶汀州司戶參軍是時兄衮為贊
善大夫冕京兆士曹參軍以弁故貶衮永州冕信州皆
司戶參軍衮年老暝不能視帝閔之聽還又有稱冕才
者帝悔不用重追冕遂不復用數年起弁為滁州刺史
卒弁聚書至三萬卷手自讐定當時稱與秘府埒云
蘇鶚未詳其行事崔豹古今註云有行義集十卷
元讓擢明經以母病不肯調侍膳不出閭數十年母終
廬墓次廢櫛沐飯菜飲水咸亨中太子監國下令表闕
于門永淳初廵察使表讓孝弟卓越擢太子右内率府
長史歲滿還鄉里人有所訟皆詣讓判中宗在東宫召
拜司議郎入謁武后望謂曰卿孝於家必能忠於國宜
以治道輔吾子尋卒
蘇檢字聖用舉進士歷中書舍人昭宗天復二年拜工
部侍郎同中書門下平章事朱全忠崔胤反復為姦朝
廷急於累卵檢以韓偓有才辨數言于李茂貞欲以相
偓偓隂附胤知事不可不肯拜初茂貞與諸宦者恐上
自别用人故協力薦檢明年二月丙子胤與全忠竟害
檢
夫蘇氏除世長至弁史各有𫝊予讀唐書宰相世表覩
其人至繁衍顯盛也今略序之使好事者得誦說焉按
表蘇氏猶有秘書監一人踐言都督一人琛駙馬都尉
二人彥伯雲郎中二人綰(工部)獻(駕部)刺史八人亶(台)
(州)澄(沁州)均(虔州)務寂(梓州)妙(泉州)易(黃州)奕(光州)繫
(滁州)太府卿一人憻太守一人顔(淮安)驍衛將軍一人
韙國子司業一人虔王傅一人盈而其系推自平陵侯
檢别為蘇氏非平陵侯後
宋蘇曉字表東父瓚仕後唐歷秘書少監曉宋初為淮
南轉運使歲入百餘萬緡開寳三年遷司勲郎中改西
川轉運使仍掌京城市征發李守信贓拜右諫議大夫
判大理寺卒年七十三然深刻少恩非長者云
游光濟官至大理寺丞贈朝請郎子師雄最知名
蘇昞字季明與游師雄同學于張載乃後昞又卒業二
程元祐末吕大忠薦之起布衣為太常博士坐元符上
書入邪籍編管饒州卒
游師雄字景叔第進士為儀州司戶參軍德順軍判官
與鄜延諸將計議邊事頼以無患元祐初為宗正主簿
議棄四砦事甚力執政弗從遷軍器監丞夏人謀分據
熙河師雄語劉舜卿制之之策已而皆大捷斬獲幾四
千人擄鬼章及其大首領九人遷陜西轉運判官提點
秦鳳路刑獄夏人侵涇原復入熙河師雄議於定西通
渭之間建三栅及護耕七砦以固藩籬為無窮之利詔
以師雄議付范育入拜禮部員外郎加集賢校理為陜
西轉運使計轉輸事上皆從之有詔詣闕哲宗勞之曰
洮州之役可謂雋功但恨賞太薄耳拜衛尉少卿上數
訪邊防利病師雄具慶歷以來邊臣施置之臧否朝廷
謀議之得失及方今禦敵之要凡六十事名曰紹聖安
邊策上之出知河中府進直龍圖閤知秦州未至夏人
擾邊詔攝熙河與使者及秦帥共謀之師雄志在築城
守禦而使者方銳於討擊然卒用師雄策自復洮州之
後于闐大食佛林邈黎諸國皆懼悉遣使入貢未幾還
秦徙知陜州卒年六十師雄慷慨豪邁少有文學事横
渠張載益得其奥及被委用有志事功議者以用不究
才為恨弟師韓亦以英俊知名子靖竑&KR1330;竚竦皆舉進
士𫝊其家
游靖舉進士為河南府佐軍廵判官管勾秦鳳路機宜
文字有學行克肖厥父文章簡易順理時以為工
元康氏諱廷瑞字子安讀書長寕西門原上有弟子數
百人宗師子安明性理之學於是稱之曰西原先生後
辟為興化訓導其行事見於家譜大𫝊孫諱汝楫在皇
明最有勲德
皇明康氏諱汝楫字濟川洪武初舉明經為縣學訓導
太祖皇帝選天下文學知名之士教太子諸王乃以訓
導為燕王相參錄其軍國事洪武末出為安岳知縣靖
難後太宗皇帝徵赴行在拜刑部左侍郎留北京輔皇
太子凡城守置治事皆聽便宜行之侍郎有大勲德上
將封之為侯固死不拜比卒又上表乞勿賜贈諡上竟皆
允之一日上召其子俱來值中子年賈在外乃以長子
諱爵為上林苑監左監正季子禋為監副又賜中子年
千金鏹數十千貫勅關津吏往來不得詰察上謂廷臣
曰侍郎忠其子孫必忠聞侍郎尚有孫俟長當并官之
又曰二子初仕或未諳悉法禁錦衣衛可記名有過勿
刺洪熙元年贈工部尚書諱爵字以德在上林即條陳
山西苑戶久役之苦上皆從之累遷南京太常寺卿禋
字以敬有文名官至右通政太常子諱健字自強天順
初有詔起尚書孫應祀者受通政司知事知事子諱鏞
字振遠世稱康長公以文章名世目曰關西夫子仕為
平陽府知事其言語行事並見家譜大𫝊子阜字德瞻
七歲能詩十八歲死以次子海贈翰林院修撰
馬京字子高少學於康尚書以文學知名洪武十三年
進士及第授翰林院編修永樂初拜行部右侍郎未幾
卒仁宗皇帝贈少傅禮部尚書諡文簡京為人方正有
才思立朝多所建明上嘉納之然取之囹圄之中而卒
于效用之始故其美大莫究時論惜焉子健以蔭為太
常寺典簿後至兵部主事天順末主事孫昭舉鄉試後
為武邑知縣昭子安以例為國子生終榮河知縣
列女帝嚳元妃姜原有斄氏女也初無子與帝嚳禋祀
郊禖以求有子出遇巨人跡悦而踐焉震動有孕乃生后
稷是為周人生民之祖詩曰厥初生民時維姜原蓋此
之謂也餘見史記周本紀
太姜者周太王妃有邰氏女也生太伯仲雍王季太姜
有色而貞順率導諸子至於成童靡有過失太王謀事
必於太姜太姜相太王修復后稷之業積德行義至其
孫武王遂有天下此太姜之德也
苻秦竇滔妻蘇氏名蕙字若蘭陳留令武功蘇道質第
三女也年十六歸於竇氏滔甚敬之苻堅寇襄陽以滔
為安南將軍留鎮襄陽滔携寵姬趙陽臺往蘇氏怨之
不肯與俱而滔竟與斷音問後蘇氏悔恨自傷因織錦
為回文縱廣八寸計八百餘言縱横反覆皆成文章因
以寄滔襄陽滔覽之感其意於是迎蘇氏來襄陽而歸
陽臺於關中恩好愈篤焉著有文詞五千餘言隋亂不
𫝊止𫝊其回文回文有武后記言蘇氏事甚詳
皇明丁氏喬銓妻銓死無子守節四十餘年始終無玷
正德二年知縣鍾仁以聞後八年命始下知縣紹表其
門
喬氏李銳妻銳死貧無以依挈其女居故族兄祿家織
絍自活幾四十年女子已嫁值壻死乃更與女居節操
莊嚴士大夫累言諸有司知縣瑋至始上聞於朝云
王氏周村人郝讓妻讓少喪父母武氏年二十餘寡居
辛苦萬状匍匐至讓成立為娶婦有子子夭乃讓亦死
王氏親黨多勸之嫁不從曰有姑在不可無與養也姑
乃更勸之王氏曰姑昔值舅亡有盛年艾容誓死不更
人所以極辛苦者徒以讓爾今讓不幸死無能終老母
之養妾為之婦忍姑更匍匐耶於是卒意自守力作養
姑終身不衰
選舉志第七
武功代有豪俊其被與選舉要不尠矣自傳記所覩載
者魏有蘇則舉孝廉後魏有蘇亮蘇湛舉秀才唐蘇瓌
蘇頲蘇踐言蘇綰蘇獻富嘉謨蘇弁蘇亶蘇奕蘇憻蘇
顔蘇虔蘇檢舉進士蘇幹元讓蘇澄蘇均蘇務寂蘇
妙蘇易蘇繫擢明經蘇詵蘇盈舉賢良方正宋游師雄
游靖游竑游&KR1330;游竚游竦元張泰皆舉進士泰子張緝
孫張顯舉鄉貢明興科舉之制未定其舉明經有先尚
書公舉進士有馬文簡公舉人材有吉安府同知王璽
瑞州府同知文顯德安倉大使康舉自科貢之制定士
非此不能仕今列諸科貢者於篇使後世足覽焉
科洪武十二年一人馬京(見前)三十年二人黃琮(岳州府通判)
成禮(涪州訓導)三十三年三人張羽(顯子文水縣知縣)李源(高唐州吏目)
董嚴(長清縣知縣)
永樂元年一人舒忠(朔州學訓導)三年一人李欽(驍騎衛經歷)六
年一人景昇(房山縣主簿)九年二人張純于岩(武邑縣學訓導)十二
年一人趙庸十五年二人魏浩譙忠十八年三人楊時
張敏武成二十一年二人劉徵(引禮舍人)王兟
宣德元年一人符信(以子泰封鄭府右長史)
正統三年一人符泰(洪洞永平學訓導林偃城學教諭鄭府右長史)六年一人
丁璿(乙丑進士行人司行人)九年二人張翺(清遠肅寧縣縣丞絳州判官)李紀
(趙州學訓導)十二年一人景丙
景泰元年二人張輔(羽子太原府推官)劉縉(臨縣知縣)四年二人陶
清馬昭(京孫武邑縣知縣)七年一人馬驥(潞城學訓導房山南部縣知縣)
天順三年一人丁仕能(璿從子灘縣平陸富順學教諭大同縣知縣)六年一
人李琳(蠡武強縣知縣)
成化元年二人李得春(平陽南陽府學訓導壺關榆次縣學教諭)馬騆(驥弟二十)
(年進士戶部主事員外郎河南按察司僉事布政司右參議四川左參政進右布政使致仕)七年一
人魏璽(潞城鹿邑學訓導吴江商河學教諭密雲衛學教授國子監助教代府右長史)十六年
一人文朴(顯從曾孫浮山縣知縣)
弘治二年二人侯相(蒲州學正湯隂縣知縣)楊和(閬中臨淮訓導玉田縣知縣謫)
(涪州判官)十一年三人楊秉中(舟子正德六年進士行人司行人監察御史)康海
(十五年進士翰林院修撰)劉臣(丹稜縣知縣)十四年一人李堯賓(得春子)十
七年三人康浩(鑾中子正德六年進士戶部主事)吳世瞻(銅梁縣知縣)張舜
舉(羽玄孫太原麻城學教諭儀封内鄉縣知縣)
正德二年一人趙雍熙(壺關任丘學教諭清遠縣知縣)五年二人楊瑁
(景懷子許州學正)朱維屏(聦子伊陽縣學訓導)十一年二人牛兆祥(經子)李
朝綱(陽曲縣學教諭)十四年二人耿儒耿朝用
貢洪武時十人鄭岩(十七年安邑縣知縣)張憲(十九年刑部主事)袁溥(二十)
(一年浙江按察司僉事)王裾(二十三年仁壽縣知縣)崔裕(二十五年榮曷學訓導)楊貞
(二十七年戶部照磨)王用(二十九年刑部員外郎)鄧忞(三十一年山四按察司經歷)楊凱
(三十三年銅梁縣知縣)張貞(三十五年)
永樂時十八人張謙(二年廣南府檢校)鄭訥(四年)耿輝(六年府軍前衛經歷)
王郁(八年)劉鈞(十年定興縣縣丞)楊沂(十二年留守千戶所更目)徐智(十四年)何
玉(十六年四川安撫司吏目)馬健(十八年鴻臚寺引禮舍人)虎文(二十年)
洪熙時一人文郁(元年隰州吏目)
宣德時六人李璿(二年)宋瑀(四年)王佐(六年)何著(八年墊江縣主簿)朱
琛(九年)董璉(十年)
正統時十四人鄧信(元年)李茂(二年)宇文泰(三年光祿寺監事徐州判官)
馬良(四年)包整(五年富州吏目)宇文政(六年)李恭(七年)李俊(八年)段暹(九年)
(曲陽縣主簿)李耔(十年平陽府通判)殷倫(十一年)張本(十二年三萬衛經歴四川布政)
(司都事)王瑾(十三年府典儀)張隆(十四年)
景泰時七人趙興(元年大同縣丞)許敬(二年)劉福(三年江都縣主簿)党惠
(四年澤州學訓導隆慶衛學教授)鄭莊(五年榆社縣丞)馮寅(六年内鄉縣丞贈兵馬副指揮)張
鳳(七年)
天順時四人曹俊(二年)李永(四年順慶府推官)王翰(六年江寧縣主簿)申
靖(八年荻水鎮廵檢)六年又許貢四十已上者十人郭維新(東昌)
(府知事)尚望(中城兵馬副指揮順天府推官)侯清(蒙城縣丞)苟容(綘州税課局大使)李
尚義葛瑶(衛輝遞運衛大使)寗春楊福(河隂縣訓導)劉彧(温江縣主簿)任
和
成化時十一人張繪(二年安慶府山口鎮河泊所官)于壽(四年)李文圓(六年)
(序班臨胊縣主簿)康長公(諱鏞八年見前志)馬負圖(十年杞縣丞)康演(舉曾孫十)
(二年)段子玉(十四年修武縣主簿)康錫(長公弟十六年藁城縣丞)張通(十八年岳池縣主簿)李
迪(二十年衛輝府知事)劉振(二十二年䕫州府檢校)
弘治時十一人閻秀(元年夏縣主簿)楊舟(三年夏縣學訓導封監察御史)張巽
(羽孫五年)丁丙(七年大同左衛學訓導鄭府伴讀)李本(九年金堂縣主簿)朱聦(十年貴州)
(蠻夷長官司吏目)牛經(十一年常州府經歴)康錦(長公季弟十二年長洲縣丞)党資禄
(十三年富順縣丞)劉大經(十五年大同縣丞)馮義(寅子十七年南城兵馬司副指揮)
正德時張鸞(翺繼子元年朔州山隂學訓導)蔡蘭(三年宜陽學訓導)康永嘉(演子)
(五年)符珽(泰子五年西鄉貢)趙章(七年奉化學訓導)楊珂(景隆子九年順慶府學訓導)
党旺(惠子十一年汜水學訓導)張儒珍(十三年河間縣訓導)張秉(翺中子十五年)
武功之士所進用於昌時者如是而已舊志不列其行
事夫國家承平百五十年諸君子豈無表然在人者今
已不述後何以觀焉余於是懼因鄉先生各道其所知
乃略著其行事於乎盛哉錄不及其存者君子事定於
蓋棺之後也
張憲美儀羽倜儻有氣年十八歲貢入太學太祖愛之
以為刑部主事上每以部中事問憲憲應對殊有條理
同官有罪者或引及憲上曰是我小主事邪必非若比
遂置不問乃後竟以引逮謫戍鞏昌至玄孫瑛有功陞
百戶
袁溥字汝公為浙江按察司僉事有令名訟者至則迎
刃而决無有凝滯以罣誤左遷吳縣知縣後又坐解戶
失金謫戍
黃琮字伯玉通周易為岳州通判能其官人稱廉平歸
時行李蕭然若諸生時也
張羽字仕儀為文水知縣政令嚴眀發摘若神桀民有
稱十虎三彪一太歲者羽悉按法徙之時以為能
王用初為刑部主事用法平恕私門無所交接事聞太
祖皇帝嘉賞之因遷員外郎
李耔為平陽府通判平陽人云有遺愛焉
符泰字伯亨信子也舉時年十八在太學聞母憂徒跣
至家廬居墓側者五百日父命徙歸乃更廬於中門外
免喪除洪洞訓導能以禮教諸生自令丞士大夫以下皆
殊敬之有繼母憂改永平學天順初上言十一事極論
時政得失訓導滿遷林縣教諭先是吏部以泰擬選御
史會目眚不預再有繼母憂改偃城攝偃城縣民以為
平乞為令廵撫累疏薦補不報教諭滿乃拜鄭府右長
史在鄭府多有諫正王敬納之詳見家集泰篤厚恭謹
孝友天成居鄉守官人無間言年六十七卒于官子珽
為西鄉學生正德五年貢太學
丁璿字大器第進士除行人為人温恪㒺躁所交人無
小大皆敬信之卒後士大夫過者必哭加賻焉成化甲
辰饑李侍郎來賑關中行縣至則首訪其家拜其妻歎
曰吾大器乃如此天乎善人何尤即以所有資俸盡與
之後其妻亦以貧死子紹先讀書無成死無子
張翺字鳳儀為清遠縣丞有惠政士大夫至今傳誦其
賢改肅寕治效若清遠後遷絳州判官益為絳人所愛
子秉鸞皆歲貢
李紀以貧為趙州訓導質朴無華教人勤懇詳至罷歸
後乃益貧又不欲干謁人猶聚徒教授取給焉可以知
其志矣
馮寅字子敬未仕時聚童子為小學之教凡灑掃應對
之屬曲盡其節後為内鄉丞歸已足以自飬矣猶孳孳
教人不憚煩碎有古昔鄉先生之風焉今士大夫謝仕
以居者或不欲自課其子孫况凡民童子哉
尚望字周臣為中城兵馬副指揮有膽氣能不奪於豪
貴禁奸止暴令出唯允中城人殊敬畏之至今猶以為
良兵馬云有劉原者故無子以養子治業及原有子原
未幾死矣養子私其蓄積毋肯與原子原妻歷訴皆為
養子請託失理一日妻夢原令訴望所妻來訴望已先
夢原訴指其匿貨所在隨發得之人以為神遷順天府
推官致仕年七十卒
馬驥字漢房潞城訓導遷房山知縣有父憂改南部性
爽慨重然諾好義有氣鄰里婚喪多所成助出百金急
人之難無恡色篤愛同氣老而不悔罷南部歸日與士
大夫故舊遊宴相樂曰歲月如坂上走丸直不可不遣
也年六十五卒于家
楊福字宗善甘貧嗜學居寳意上方從游及門者若將
百人福每雞鳴而起寒暑風雨無所間後除河隂訓導
以所教於寳意者教之士子沛然從焉至今河隂人猶
稱福善教不㤀也福後卒于河隂
李得春字時魁初為平陽訓導年甚少也能自治威嚴
諸生咸畏憚之後改南陽金城段先生堅知南陽獨禮
重之段先生號有理學故得春益造詣㒺謬遷壺關教
諭以憂改榆次致仕歸貧至居敝不葺人以為難未嘗
請託長吏聞居詠歌古昔絶不談世事年八十卒
魏璽字廷寳歷潞城鹿邑訓導吳江商河教諭所至皆
有嚴憚遷國子助教再遷代府右長史卒于官璽為人
質直好義嗜學秉禮平日未嘗妄言謾論聞非禮之言
則耳頰俱赤待人無衆寡小大各得所敬曰施報之際
固宜若此耳年六十八卒
侯相字良弼以親老求為蒲州學正學正滿遷湯隂縣
知縣湯隂道衝政繁相欲以簡易為理遇當塗者或至
闊略體面當塗者乃以為迂相益自信不肯易居二年
有憂歸尋罷縣貧居尚志年五十八卒
其以例入監者天順六年四人王聚(大同府知事)張禮(南皮縣縣)
(丞)宇文縉(大寧前衛經歴廣安州同知)宇文慶(通江縣主簿)
成化二十年八人郭友(鴻臚寺序班)王縉(聚子鴻臚寺序班)馬萬國
(驥子雙流曹縣主簿)馬萬衢(驥子清豐縣主簿)陳紀伊德馬安(昭子東安主簿萊縣)
(縣丞榮河縣知縣)王大經(聚子伊府典儀正)
正德三年十人王佩(昭子)馬萬域(驥子)魏鏷(璽子)劉璣
(大經子)馬執中(騆侄)王官丁誥(紳子)張世翀王繼祖(大經子)
王堂(璣子)十年三人張仲儒馬正中(騆子)馬存信(安子)
掾史入官者成化以上縣不過數人今益多不可勝紀
矣取其卓然名于官者列諸篇焉
張輝(廣陵縣典史)李能(内鄉縣典史)楊景隆(鳳陽廣濟關河泊所官)景德章(南樂)
(縣縣丞)楊景懷(光祿寺監事涿州判官)丁紳(邯鄲縣典史)賀澄(蠡縣典史)楊景新(河津)
(縣主簿)王昭(丹稜縣典史)張翺(濟南遞運大使)宋得山(溧水縣典史)魏經(高縣典史)
武職趙興(蔚州衛指揮同知)靳通(定遼後衛指揮僉事)秋敬(會州衛千戶)王大
(秦州衛百戶至子英陞洮州衛千戶)杜安(開平衛副千戶)馬記(留守前衛副千戶)張瑛(憲玄)
(孫鞏昌衛百戶)佘四(涼州衛百戶)李貴(寬河衛百戶)賀胡兒(河州衛百戶)李忠
(興隆左衛百戶)
封贈尚文英(望父贈中城兵馬司副指揮)馬肅(騆父贈戶部主事)康鑾(長公弟浩)
(父贈戶部主事)
耆民馬宗祿(有信義持是非鄉人服焉年九十三殁)康和(舉子長厚有禮於物無所忤常)
(自言曰人唾吾拭人打吾避人罵吾謝吾何較乎人至今稱其言)党端(富財好義喜怒不形有偷兒夜)
(入其廥端察得之謂曰不足何不告我而若此更以所偷令子弟予而遣之終身不肯言偷兒名)喬鼎
(謹厚詳審于人無所爭弟鼒並有良名又皆頎貌美髯鄉人目曰大髯小髯云)張朋舉(親宗睦鄰無所)
(怨惡殁時年八十有九)
滸西子曰余為武功志其義例皆見諸篇余不知其詳
與略也故猶望後之君子繼而正焉志作于正德十四
年秋七月朔日成於是秋八月三日冬十月十九日隴
郡馮韶書成入梓
武功縣志卷三
