武功縣志卷一
明康海撰
地理志第一
夫武功古有斄氏之國也有斄氏有女曰姜原爲帝嚳
元妃生弃教民稼穡有功堯封于斄號曰后稷后稷卒
子不窋嗣不窋末年夏后氏政衰去稷不務乃奔于戎
狄之間周興爲岐豐之域平王東遷賜豐鎬于秦斄遂
爲秦邑至始皇列天下爲郡縣以斄爲榮漢改武功縣
隸右扶風去古斄城二十里王莽曰新光東漢復徙古
斄城魏置為武功郡領美陽縣晉改屬始平郡後魏復
爲武功郡周改雍州武帝建德三年復置武功郡治邰
城已而復爲縣隋改隸京兆郡唐武德三年改置稷州
以武功好畤盩厔郿鳳泉隸之尋又析始平置扶風縣
四年以岐州圍川隸之七年又以隸岐州貞觀元年隸
雍州天授二年又置稷州領武功文明元年析以奉乾
陵乾寧二年以奉天置乾州領好畤武功盩厔醴泉而
屬京兆府後唐同光中隸鳳翔長興元年復立京兆而
以武功隸焉後晉置武功郡後周復改爲縣宋隸永興
軍路京兆府政和八年同醴泉移隸醴州金改武亭縣
元復爲武功隸乾州明興因之而通屬西安府廣四十
五里袤五十里東興平東南鄠南盩厔西南郿西扶風
西北麟遊北乾州東北醴泉城圍三里二百二十步半
附雍原之麓元末張良弼李思齊增築以據守者循原
又列十有二城洪武九年長興侯弟都督忠奉詔屯戍
于此以控制關内復增築之諸城皆至今存舊志云雍
州之域井鬼之次有平原控其東鳳岡翼其西長川帶
其北終南太白揖其南蓋古形勝之區強武之國也治
凡十五里(里名見建置志社學下)
舊志有山原七川六太乙山屬盩厔太白武功兩山與
衺谷水屬郿五丈原屬岐三畤原屬扶風故俱不復載
載其今有者
東原在縣東其南與雍原相直或曰通西原皆謂雍原
云
雍原即縣西原城所附者古周原也鳳岡者原北行岡
也
武亭川縣川也其南十二里古川口蓋漆水川也
漆水縣東門外水今謬爲武水者也自豳岐之間來
縣北受浴水南受湋水入渭鄭漁仲序地里略謂天下
如指諸掌而信漆由富平入渭之說蓋括地志未審豳
岐涇渭脉絡所在富平在涇東漆在涇西安有岐梁之
水越涇而東再至富平始入渭也漁仲誤且如此况其
餘乎詩曰自土沮漆書曰斄在漆縣今邰(與斄同)封里有
漆村是也
浴水乾州西夾道水也亦從豳西梁山來意此或即沮水
關西人讀浴若于于沮固易訛耳漁仲亦以東自富平
入渭殊誤
湋水即圍川水自扶風東門外受鳳泉水至縣南從漆
水入渭
建子溝在縣南十七里近慶善宫
美陽故城在縣西原八里後漸徙鳳泉東則今扶風境
内也
古斄城在縣南八里漆村東古有斄氏之國也今縣西
南三十里亦有斄城者前漢徙置之爾
高泉宫在古美陽城秦宣太后宫也
慶善宫在川口東南今沒於渭唐高祖故宅武德六年
改名慶善宫太宗所生宅也貞觀六年幸之宴從臣賞
賜閭里同漢沛宛帝歡甚賦詩曰壽丘唯舊跡豐邑乃
前基粤予承累聖懸弧亦在兹弱齡逢運改提劍鬱匡
時指麾八荒定懷柔萬國夷梯山咸入欵駕海亦來思
單于陪武帳景逐衛文螭端扆朝四岳無爲任百司霜
節明秋景輕冰結水湄玄黃變原隰儲峙積京坻共樂
還譙燕歡此大風詩起居郎吕才被之管絃爲功成慶
善樂名九功之舞十一年冬獵于武功賦冬狩詩曰(烈烈)
(寒風起慘慘飛雲浮霜濃凝廣隰冰厚結清流金鞍移上苑玉勒騁平疇旌旗四望合罝網一面求楚踣爭麑)
(殪秦亡角鹿愁獸忙投密樹鳴鶩起沙洲騎歛原塵靜戈迴嶺日收心悲洛汭逸意在渭濱遊禽荒非所樂撫)
(轡更招憂)因再幸慶善宫上更賦詩曰(代馬依朔吹驚禽愁昔叢况茲承睿德懷)
(舊感深衷積善忻餘慶暢武悦成功垂衣天下治端拱車書同白水廵前跡丹陵幸舊宮列筵歡故老高宴聚)
(新豐駐蹕撫田畯迴輿訪牧童瑞氣縈丹闕&KR1444;烟散碧空孤嶼含霜白遥山帶日紅於焉歌擊筑聊以詠南風)
帝又有過武功舊宅詩二篇許敬宗上官儀應制奉和
焉今悉著于篇可以覩見當時之盛云(帝詩其一新豐停翠輦譙邑駐)
(鳴笳園荒一徑斷臺古半階斜前池消舊水昔樹發今花一朝辭此地四海遂成家其二金輿廵白水玉輦駐)
(新豐紐落藤披架花殘菊破叢庭鋪荒草蔓流竭半池空紉佩蘭凋徑舒珪葉剪桐昔地一藩内今宅九圍中)
(架海波澄鏡韜戈器反農八表同文軌無勞歌大風敬宗詩飛雲臨紫極出震表青光自爾家寰海今兹反帝)
(鄉情深感代國樂甚宴譙方白水浮佳氣黃星聚太常參鳳鳴層閤酆雀賀雕梁桂山猶總翠蘅薄尚流芳攀)
(鱗有遺皓沐德忭稱觴儀詩石關清晩夏旋輿御早秋神麾颺珠雨仙吹響飛流沛水祥雲泛宛郊瑞氣浮大)
(風凝漢筑叢烟入舜球翠梧臨鳳邸滋蘭帶鶴洲偃伯歌元化扈蹕頌王遊遺簮謬詔奬珥筆荷恩休)宫
後又改爲慈德寺史逸其年今竇村北仍有寺名慈德
蓋沒而遷者也
斄亭在縣西南三十里漢地理志載亭長事者也東漢
徙縣古斄城而以爲亭也今屬扶風縣
高望亭在縣東二十五里唐天后武氏行宮世說中宗
築以望乾陵者
綠野亭今在縣南郭東外爲宋儒張子子厚寓所張子
與武功簿張山甫厚故武功弟子因從子厚遊亭此講
學焉弘治八年冬戶部尚書沁水李瀚時以御史廵按
至諸生以白御史御史廼謀於提學副使今少傅吏部
尚書楊公一清楊公以知縣學通有良治能用其民一
以責學通踰年乃成改曰綠野書院擇師授徒文教彬
彬然勃然興焉書院前爲堂祠祭子厚而後建講堂學
舍故禮部尚書吳文定公(寬)有碑(碑曰闢中有大儒曰横渠張先生當宋之)
(盛以道學鳴於時君子以其德尊與孟子比夫自堯舜至于孔子率五百歲而道一𫝊孔子没而道無所屬此)
(孟子之自叙而其自任之意亦可見也至昌黎韓氏以軻之死不得其傳則直歸之孟子然至其時已千歲矣所)
(謂以其數則過矣者而秦漢以下儒者亦多而曰不得其𫝊則孟子豈易比哉自唐至于宋又五百歲始得濓)
(溪周子河南程子先生實並時而出而君子獨以先生比之孟子雖程子亦推稱之則其人品之高豈非振古)
(豪傑之士哉故當是時學者爭師宗之人至于今過其地仰其人肅然起敬不能自己武功爲西安屬縣城南)
(有綠野亭先生之遺迹也蓋先生少時學尚未醇及至洛中見程子論易自以爲弗及乃遂西還以與學者講究)
(後既出仕於朝他日治獄外郡而還即移疾屏居南山下以事著書蓋史之所記大略如此綠野之跡豈其西)
(還與屏居之時乎陜西提刑按察司副使楊君應寧由近臣出領學政公勤善教士子經指授者輒取科第君)
(曰此非所以教學者也嘗行縣顧瞻山水明麗可愛所謂綠野亭者歲久既毁而遺址猶存先賢風旨宛然如)
(見始謀即其地構屋以祠先生别爲屋俾士子講習其中庶幾仰止景行之意諸生聞之相與感激言於廵按)
(御史李君叔淵雅重風教乃下其事于君君以縣令宋學通嘗復古廢祠亦知急先務者復以事委之學通方)
(經度財用而邦人士咸樂相助數月而功畢名之曰綠野書院擇士子充于其中而以縣學訓導趙文傑為之)
(師俾日講性理之學凡縣學諸生則三日一至聽講其規約大率與白鹿睢陽類未幾若西安鳳翔諸生聞風)
(就學者踵至君時坐堂上躬督勸之渢渢乎道學之流行也君既喜其志之成間以書請記夫養士于學校取)
(士于科第此固朝廷今日之法然學校之所講習者皆經傳之精微欲用其人特以科第取之耳爲士者昧其)
(意以聖賢之言止用以資為利祿之計而不知道與法之不相背也今幸賢憲臣有見于此革其故習特爲此)
(舉以作興之學政之大無踰于此其用心可謂至矣使今之領學政者皆如君之用心風教其丕變也乎雖然)
(聖賢之言學者于此無弗當講者而横渠先生尤吾今日臯比之師也其書則正蒙西銘具在因其言求其心)
(反之于躬見之于事而又謹其節文循其以禮爲教之規拔于流俗為世醇儒此固賢憲臣所望於士子者也)
(于是取科第出為世用以行其所學賢憲臣之意亦豈爲士子禁哉書院建于弘治九年六月工畢于是年十)
(二月明年十月癸未記)今去改建才二十三年矣其廢壞已十四
五况久遠乎綠野亭故在漢義勇武安王廟後稍北原
屵下有古洞成化末猶傳有石刻亭記居民惡其害己
也乃投其石于井中宋侯欲去狹隘且厭與細民爭校
故移之于此此故葆真庵宋侯易民田恢闊耳何若仍
置諸屵下為實錄近理也(縣學訓導趙文傑詩城南百步路西村四五常開小洞門)
(綠野有名亭已沒荒碑少字石猶存經霜栢老乾坤影繞帶河流今古痕仰止横渠尋未得日中立馬到黃昏)
(正德壬申翰林院修撰高陵吕柟于綠野書院謁横渠先生祠詩二月入武功載謁横渠祠春桃雜芳澗好鳥)
(鳴夭枝綠野終南翠含情實在兹昂求曾夙夜人亡道未涯徹臯下程氏執禮西仲尼表時脱支蔓訂頑那有)
(私瞻依眞氣象無復夢中疑兹邦有君子跡殊路不岐豪邁存餘烈高懷有我知鵬飛要扶摇鯤化自天池斯)
(文應不斬白日令見之)
韋應物宅應物長安人漁陽兵亂後流落失職始更折
節讀書屏居于武功然莫知何里其經武功舊宅詩云
(兹邑昔所遊嘉會常在目歴載俄二九始往今來復慼慼居人少茫茫野田綠風雨經舊墟毁垣迷往躅門臨)
(川流駛樹有羇雌宿多累恒悲往長年覺時速欲去中復留徘徊結心曲)
姜原墓舊志云在上南門外南去三百六十步又西四
十步有三坎墓在坎上與東原梅家莊直
隋殤帝墓在縣西原武德五年八月辛亥唐高祖葬帝
于此
蘇武墓在縣北
蘇許公墓在縣西南博村其神道碑在新寨西道南博
游師雄墓在縣西北八里碑為耕者没之地華表存焉
東漢地里志曰斄在漆縣其民有會日中以相與夜中
市如不爲則有災咎故志曰風俗剛勁不事華侈務學
力農有古人之風漢志亦曰好稼穡務本業有先王遺
風然風俗與時推移繫諸習尚自予所聞見今已數變
矣其可以定論哉成化時人重使氣不肯順理豪傑者至
於把持治吏鄉人皆相推畏高之或至武斷于鄊今即
有冤者不敢正目下吏矣弘治時習侈善饗無豐儉之
節日日擊鼓聚會靡有厭飫少年得分銀尺布則弗計
蔬饌置酒弹絃不避長老時節遊衍男女率冶容祅服
佔佔自見或又好爽快爲賢多言習禮送死奢靡擬諸
王侯壻奠婦翁至于傾産蓋承平之久法制明白貪官
汚吏毋所肆意百姓富庶靡有他慮要之天下皆然不
獨此也今或不能供賦役葺田廬矣然人事日趨諸簡
約斯亦反古之漸也
建置志第二
縣署在城西北北抵城西抵后稷廟下原麓東抵文廟
洪武初知縣祀重建倉二俱在署内原麓下草場一在
城隍廟西(圍一百八步)唐有柳子厚縣丞廳壁記(殷頌曰邦畿千里周)
(制千里之内曰甸服穀梁謂之寰内諸侯為王内臣其制甚重今京兆府理京師部二十有三縣幅員之廣其)
(猶古也縣吏之長曰令曰丞丞之位正八品下盖丞述六職以輔其令也秦漢有丞相今尚書有左右丞御史)
(中丞至于九卿之列亦皆有丞下以達天下之縣政有大小其旨同也武功為甸内大縣按其圖古后稷封有)
(邰之地秦作四十一縣邰美陽武功各異至是合焉蓋嘗為稷州已而復縣其土疆沃美高厚有丘陵墳衍之)
(大其植物豐暢茂遂有秬秠藿菽之宜其人善樹藝其俗有禮譲宜乎大雅之遺烈焉貞元之十五年改邑於)
(南里既成新城凡官署舊記壁壊文逸而未克繼之者後三年而潁州陳南仲居是官邑人宜之號為簡靖因)
(其族子存持地圖以來謁予為記夫以武功疆理之大人徒之多而陳生以簡靜輔其理斯固難矣漢高帝嘗)
(詔天下凡以戰得爵七大夫公乘以上令丞與抗禮故為吏益難今天子崇武念功與漢初相𩔖分禁旅以守)
(縣道武功為多陳生為丞于是而又職盗賊其為理無敗事吾庸可以度哉為之記云)宋有游
靖重修縣廳碑(大觀四年夏六月汝陽劉侯幹以承事郎來宰是邑侯喜於事功臨政不苟夙)
(夜憂勤以身任責整案牒决訟獄事無巨細靡不究心明年改元政和治行稍著士樂教養農勤田畝強悍者)
(屏息良善者安處老有養疾有醫官無調發民無積逋闔境歡戴政益閒暇一日侯謂同僚曰有官守者常樂)
(因循而憚改作事漏弗填忽傾弗支期以代去自為得計其或好遊觀務將迎起臺榭陂池之役倚勢作威因)
(緣為奸至于公宇之敝往往引嫌而不加意是誠何心哉及其屋壞垣頽蒼皇失措又負偃植疲民蠧財不可)
(勝計如是則公府奚頼予待罪于此既喜民之易治又喜前人之用心顧瞻庭宇華屋在前金碧輝映乃開封)
(高士徹所建手詔亭也堂皇在後規模簡約乃藍溪吕義山所新正寝也淮陽錢秉創鑒口堂大梁李宗作清)
(心堂河南趙茂曾增修錢庫及居養院陽翟孟通廣闢庾舍内外完葺煥然一新惟令廳湫隘敝陋殆不堪處)
(騐其故記寔天聖中种公世衡改造迄今八十餘年侯復歎曰不廢不興不敝不新舍此而不事不惟有愧于)
(前人之用心亦何異夫樂因循而憚改作者邪矧是廳也頒詔出令承流宣化之所臨制劇邑絡繹兩川喉襟)
(數路正當四達之衝亦必有以稱矣于是慮材鳩傭徹去棟楹梁桷之折撓與夫蓋瓦級磚之缺者躬自經營)
(悦使有術人不以爲勞增廣制度壯偉閎耀人不以為侈廳既成侯會賓僚落之是日也黃童白叟闐溢庭下)
(瞻仰咨嗟始知公府之嚴令尹之尊也如是嗚呼當是職者必有以處是廳也處是廳者必有以任是責也侯)
(之祖坦踐歷中外為時聞人嘗受知于仁廟有醇儒循吏之稱所賜飛白宸翰至今寳之侯念德不怠果能任)
(責以孚民望眞可謂善世其家者也則斯文之作豈特記新廳之歲月揚厲侯之盛美又得發明名邑之因以)
(詔後人故係之以詞其詞曰太白崢嶸作鎮坤靈武功山連亘古長青堯封后稷周賜秦嬴作邑於此因山命)
(名漢自渭南徙古邰城宇文造周易治中亭中亭之川原隰砥平唐為稷州作輔陪亰復隸天府邑是以寧鳳)
(岡西拱武水南傾人尚禮遜俗務農耕神堯誕聖瓌頲騰聲姚合發詠柳子詳評我侯臨莅訟簡刑清民無調)
(發兵無戰征匪植其私匪僥其榮克紹祖德允協民情恢廣制度新于其廳廳非侈已乃尊朝廷吏振其職民)
(樂其成載瞻載仰政治惟馨敢告来者無忘經營)
儒學在縣署東北抵城東西皆抵民廬而獨堂西七丈
許抵北街洪武初知縣祀建正統時知縣俊重修宋有
縣令趙茂曾碑(士志于道者常患乎不得遂其學得遂其學者常患乎不得信其志遂其學矣)
(時能信之則君子以為榮遇焉此武功縣學之興而銘序之所以作也建中靖國元年夏四月知京兆府孫公)
(覽奏以壽春縣令趙茂曾知武功事秋八月公去崇寧元年春三月茂曾始来是秋貢士府十四縣懸格所取)
(武功居多時歎息其遺者尤衆既冬邑人相謂曰戢盗賊撫良善政令之所在也孝弟婣睦以考其行絃誦講)
(習以和其心性命道德以進其學實士人之所望焉乃謀葺孔子廟聚生徒而淺陋不可居十二月有詔建州)
(學縣學養士之法同僚相語以州縣吏雖尊賤有次其申明孝弟孰後先耶茂曾戄然以興曰疇敢不祗若王)
(之休命明年春訪隙地禀于府願易廟西樓店基為學舍知府事虞公策從之徹木于淫祠經費于計臺轉運)
(副使許公天啟可所請即日給官錢五十四萬資其用度於是築新基南向為麗澤堂左右前廡玦布八齋名)
(之以道德皆新作也其東宣聖殿小學職掌之位庖廚祭器隸者所直舊舍足焉補缺益卑與新允稱總五十楹)
(基長二十有五尋廣十有二尋餘六尺經始于二月乙丑落成于三月癸巳嗚呼學校為事必興于聖人極盛)
(之時三代可監也蓋備所養以期所用今吾君待天下之士厚矣天下之士宜思所以副之茂曾何人獲宣聖)
(化且得效犬馬之力于其間爲遇爲榮㒺可言計謹拜稽首叙事勒銘著之金石以告學者銘曰夏后庠序商)
(邦瞽宗周王頖宫申之孝弟漸摩仁義名殊迹同明明我主超三邁五人才是隆民有彛則好是懿德合由以)
(容家黨術國塾庠序學慨然聿崇遞升次舉匪私是與允期于公咨爾有衆學以致用勿尸厥中入孝出弟居)
(仁由義敏則有功以副盛時允能庶幾三代之風)據碑則今之縣署乃學不知
何時改易之豈金元兵燹之餘草昧之際縣廢而學存
治事者姑且居之乃其後竟因而不返與正德八年知
縣劉紹重建眀倫堂十三年御史張文眀行縣以廟學
頽敝命知縣昌修理更以渭源度頭抽分益之昌憂去
明年御史張欽行縣見其益敝乃與守廵參政畢昭副
使楊鳳謀通借咸陽行筏抽税屬同知趙錦監抽會都
御史鄭陽檄至嘉啟厥工提學副使何景明知府劉祥
又通責諸知縣瑋兹方集工舉事未巳云倉一在堂西
南
税課局正統二年罷
邰城驛在城東南洪武初知縣祀建驛倉即堂左右廂
驛草場在驛東南城隅
長寧驛在縣東三十五里俗曰東扶風鎮軍站也成化
中移置清水石嘴
陰陽學在縣門外今廢為縣獄
醫學在大十字東舊有地三間今存其半俱知縣祀所建
僧會司在報本寺
道會司在鴻禧觀
申明亭在縣門外與旌善亭同處舊志言遊鳳有古旌
善亭又有古倉在社學之西
諸行署布政司在宣化街按察司在縣署西東面府署
在縣南北面長寧分司即故長寧驛也敝則與興平縣
合力修之(禮部侍郎河東薛文清公瑄過武功書按察分司廳壁持節西来過武功扶桑日出曉光)
(紅渭河水遠波聲小太白山高樹影重遺趾已無慈德寺居人猶說有斄封東行無限前朝事盡在黃塵綠野)
(中都御史郴陽曹璉次韻后稷封斄萬世功登臨偏感夕陽紅風生武水波千尺雲鎖香山樹幾重唐宅基湮)
(青草合許公碑古碧苔封行人欲問當年事都在漁樵晩笛中侍郎南陽張周幹次韻南有名山號武功渭河)
(水浸曉霞紅煙迷隋塜高千尺雲鎖邰封厚幾重比屋詩書多巨室滿城桃李總花封太宗唐主曾生此猶說)
(遺蹤在寺中都御史淳安方漢次韻誰向兹原啓聖功周人王業伴殘紅猶瞻王氣千年迥誰道名山萬里重)
(慶善有宫留佛住姜嫄無廟任雲封連城舊跡知多少都入荆榛瓦礫中知縣宋學通次韻公暇循阡遍武功)
(滿川春雨落花紅泉通玉井三千丈雲鎖連城十二重郿伯遺亭書綠野姜嫄荒塜倚邰封大唐天子讀書處)
(遺跡猶存上閣中)
諸急遞鋪總鋪在府衙西迤東三鋪抵興平曰韓店可
會長寧迤東北一鋪抵乾州曰董鼂
諸社學舊惟儒學西有故税課局址爾弘治癸丑知縣
學通以提學條約則里置一學又遴選其子弟可教者
里設一師已乃時督率之學各有所在今得詳之有興
復者庶幾因而求焉(在城西即儒學西者坊廂里在布政分司之西俱得里在王宅村遊)
(鳳里在遊鳳集奉安里在奉安村韓店里在可曾鋪西馬午里在故長寧驛西興城里在焦上村顯義里在燒香臺)
(渭源里在東渭源村會同里在鄭村永豐里在張捕村永安里在南姚安村邰封里在高村姚安里在鏡照村)
演武教場在東郭門北外
養濟院在邰城驛西
漏澤園在東郭門南外
市集在縣方内者三而縣不論最大者長寧集月無間
日遊鳳集普濟集以日相遞而已
祠祀志第三
文廟在縣署東宋知武功趙茂曾建元世祖十五年
至元戊寅縣令王君營復之尋擢行臺掾去長安杜
淵繼為令力成其役宋有大觀聖作之碑天下皆
有刻兹不載元有李顒碑洪武初知縣祀更建正
統巾知縣俊加葺治焉有訓導曲新碑(二碑文辭鄙冗故不)
(載)
社稷壇在北郭門外
風雲雷雨壇在南郭門外
厲壇在小北門外
城隍廟在東門内成化時知縣璲重修正德初知縣鍾
仁嗣修焉
姜原廟長安志在城外西南原麓間傍有后稷廟今俱
亡矣今后稷祠在城内西上故寳意寺址也弘治丙辰
知縣學通改建祠後又作姜原祠(修撰吕柟登謁后稷祠詩夫子天下烈播)
(穀廣炎皇苴茅當兹土種德邈無疆有口咸食力㒺極齊穹蒼二月武功曲鸚鳴柳半黃星言拜古祠陟山雲)
(中翔烟川睇春縣覧極獨慘愴風塵翳寰宇嬴黎裂予腸緬惟躬稼澤誰可使均穰)
唐高祖祠在鳳岡之巔前則太白行祠也太白蓋封内
故山漢永平八年建祠于此洪武丙辰都督耿忠以縣
有高祖故宅故祠高祖于太白廟堂之後而别自為太
白祠記(洪武九年春予欽承上命領兵来戍陜右操練屯田以為邊備東自臨潼櫟陽高陵涇陽三原)
(醴泉興平乾州武功西抵鳳翔岐山扶風南至郿縣盩厔等處悉致屯所農作既興厄于亢陽種未得下遠近)
(咸以為憂詢諸故老皆曰西南太白乃本邑之名山上有湫池歲旱則奉迎是水每禱輒應粤以四月中旬擇)
(日齋戒躬致祝辭遣僧覺用等齎香帛祝□詣山頂投辭請水既至率官僚吏䘚暨郡民數百千人備鼓吹郊)
(迎展祭於武功太白之神祠是夕大雨滂霈三日乃止遠近㒺不周沃及六月又旱禱請如前復獲沾足秋八)
(月禾將垂實旱甚復請禱之大雨隨至變枯槁為欣榮易呻吟為歌嘯感神之賜甚渥也越明年丁巳夏四月)
(六月俱旱復奉迎請禱如前歲之儀而亦兩蒙靈貺雨皆尺餘關輔之中軍民鼓舞二歲之間凡五禱于神其)
(感應前後一如影響百穀咸成年歲豐登靈貺駢臻曷伸報答先是鳳岡上舊有神之行祠歲代綿遠廟貌傾)
(損門廡廢闕乃命工匠士卒補完而增修之圖繪兩壁裝塑神像煥然一新又令人于武功故城得神之碑誌)
(於遺廟之側具載太白古今顯靈之跡并歷代加封徽號盖自唐玄宗天寳中勑建廟貌封神應公宋仁宗嘉)
(祐初封濟民侯七年改封明應公神宗熙寧八年進封神應王其所以衛國濟民靈應昭晰祀典秩然歷歷可)
(見嗚呼人敬神而獲福神依人而廟享人以誠感神神以靈佑國此幽明自然之理也今以神前後靈感顯應)
(之跡直書刻石置于廟壁庶使後之觀者亦知所崇敬云)唐有李白登太白峰杜甫
喜達行在所詩因并附之(李白詩西上太白峰夕陽窮登攀太白與我語為我開天)
(關願乘泠風去直出浮雲間舉手可近月前行若無山一别武功去何時復見還杜甫詩西憶岐陽信無人遂)
(却回眼穿當落日心死著寒灰霧樹行相引蓮峯望忽開所親驚老瘦辛苦賊中来其二愁思胡笳夕凄涼漢)
(苑春生還今日事間道暫時人司隸章初睹南陽氣已新喜心翻倒極嗚咽泪沾巾其三死去憑誰報歸来始)
(自憐猶瞻太白雪喜遇武功天影静千官裏心蘇七校前今朝漢社禝新數中興年)
唐太宗祠在北郭内鴻禧觀三清殿後宋元祐戊辰直
龍圖閣游師雄建有趙茂曾碑(粤有大寳聖人守焉上惟軒義𫝊記㒺悉道德)
(乎堯舜仁義於禹湯文王有周大勛集武而幽厲廢之侯國蜂聚七雄蟻爭以㗖祖龍而二世亾之漢承秦虐)
(俯首以取權操與備因漢弱而攘裂晉則虚誕不支而宋齊梁陳潰墊于西陲正統墜絶有唐階暴隋以興僖)
(昭寖衰五代竊據天開地泰乃歸于有宋之眞人焉顧若相因迭為興廢者得明主賢臣可取法有暴君汙吏)
(足為戒皆所以資我聖時為永永無窮太平之治具也然歴觀前史惟其有甚棼亂之患然後生大英傑之君)
(故必能措海内于昇平拯黎庶于塗炭則漢之高祖唐之太宗其倫乎按唐記太宗文皇帝以隋開皇十八年)
(十二月戊午生于武功之别舘有二龍戱門外三日乃乃去是以京兆府武功縣之南有唐慶善宫今為慈德寺)
(其所也北曰報本寺神堯之舊宅焉先是縣圖雖載厥事而祀秩無文龍閣游公慨然興歎率里人即報夲北)
(隅經始廟貌法大壮以建殿宇想天日而形塑繪左右壁間悉圖貞觀朝臣英姿凛然彷彿見當時之盛於是)
(肅嚴致敬有所實元祐三年戊辰歲也後十四載洛陽趙茂曾被命長邑一日至祠下而龍閣公弟師韓語之)
(故且求以記遂諾之曰僕元祐末典獄平涼見君之伯氏為使者愛民以道率吏以誠觀其激風俗敦教化使)
(法令美意下浹于田父野老之肌骨雖古昔召父杜母之流莫可過者若夫執律馭師則折衝尊爼笑談帷幄)
(豫計勝否騐若符契致朝廷威靈遠震于遐荒重譯之巢穴雖前世班超李牧之輩無以尚矣我思其致今也)
(則亡常企慕之恨不得述其梗概兹幸君之及此也昔梁州人侯柏年以廉泉之名誇其閭里而史筆書之不)
(遺矧公肇是祠宇俾後世識者以人物稱其風氣則追遠厚俗之意豈淺也哉故論前世治亂之迹見文皇帝)
(之英傑因記其祠之者名氏云游公名師雄字景叔大宋崇寧元年中元日謹記)不知何時作
觀祠前洪武初都督耿忠重修而仍圖凌烟功臣二十
四人于左右壁其上各書唐史本𫝊乃更刻太穆皇后
𫝊及帝世系于舊刻帝幸慶善宫詩碑隂跃諸後曰(洪武)
(丙辰春忠欽承上命領兵萬餘來關中悉建屯戍因駐武功而控制之武功實有唐太宗誕育之地山川孕靈)
(篤生賢聖信不誣也暇日尋訪故基得古碑於城南榛莽中上刻太宗御製詩二首乃舊立于慈德寺而更樹)
(于安養堂者碑隂載順聖皇后傳歲代綿邈字畫磨滅殆不可辨于是感文皇之聖孝慨盛迹沉湮遂命工重)
(為摹勒復置于城北鴻禧觀蓋太宗遺像在焉庶使後人益知所敬而𫝊之永久云時洪武丁巳正月十有九日)
(也康長公謁祠詩隋日生靈極羣雄問獨夫八荒歸聖歷數語見皇圖李密終潛洛鄒陽肯事吴瓣香陳閟殿)
(想像賦懸弧)
名宦祠在縣署内儀門東外所祀古今三十三人
鄊賢祠在文廟戟門西外所祀古今三十八人
報本寺高祖别宅也在北門外慈德寺見慶善宫寳意
寺見后稷祠横渠先生祠見綠野書院太白行祠見高
祖祠鴻禧觀見太宗祠外有東嶽廟在東郭外漆水東
關王廟在南郭西外坎下火星廟在小北門外東北野
田中(無名氏慈德寺詩昔年高祖宅今日梵王宫塔聳白雲外僧行綠樹中眞容唐列聖墨蹟宋諸公半)
(日休心處烹茶話祖風韋應物經寳意上方詩翠嶺香臺出半天萬家烟火照晴川諸僧近住不相識且聽微)
(鐘記往年康長公寳意寺詩傷秋人事絶習静入招提掃葉坐松下看書忽日西青雲雙翼歛白髮近年齊欲)
(别浮生者悠悠向爾栖前人同高令登太白祠覧李思齊故城元命厭天紀八表靄同昏羣雄各自起天眷安)
(所存李生效時哲攬轡來此軍崇墉俯深壑飛鳥不能伸自謂險宜恃寧知君欲仁古帝發淮浦禆將入咸秦)
(一鼓事乃定初接身已殉冤魂夜夜哭血風千里聞國不務弘遠險阻何足云前人書鴻禧觀戴法師壁結髮)
(尚兹道半百靡所指因喜宫殿清常陪隐逸士翳言談真詮清心詣玄理雲冥雙鶴歸露下繁蛩已媿爾烟霞)
(人安得從圭匕康阜觀東嶽廟賽神鳴鑼擊鼓天黃昏老姆稽首如蟻蟠板呼喊盆震地起鬼怪嶢﨑相鏖吞)
(女兒百十擁隊出拽朱點翠如天孫神祗若来雲若垂節拍未竟新者奔君不見豐年黍稌未彌壠夜半催科)
(方椓門)
武功縣志卷一
