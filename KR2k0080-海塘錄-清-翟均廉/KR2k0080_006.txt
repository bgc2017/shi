欽定四庫全書
海塘錄卷六
内閣中書翟均廉撰
建築四
國朝
十五年秋海潮平
海水自乙丑歲以來大溜直趨中亹至是秋海波
不揚臣民慶幸冬十二月撫臣永貴以秋汛海水
安瀾塘工穏固上聞
是歲修築仁錢二縣江塘銷銀一千四十八
兩零
十六年春
上纉承
祖武南巡江浙莅錢塘江祭大禹陵
幸六和塔敬念
世宗憲皇帝奠安之德勒石紀事
向海潮直逼北岸仁和海寧二邑塘工頗以為患
近年北岸漲沙潮汐南徙遂慶安瀾
上幸浙渡錢塘江是日風恬景明
皇情怡悦
親灑宸翰
幸六和塔諦察形勢敬念
世宗憲皇帝軫念海塘澤及萬世
御製鴻文勒石六和塔上永示無極
是歲修築錢塘葛家地江塘八丈九尺九寸
銷銀三百四十八兩零仁和坍卸石塘一十
二丈銷銀九百四十九兩錢塘坍卸江塘二
十一丈四尺六寸銷銀九百一十六兩零海
寧縣拆鑲南門外曹將軍殿前盤頭一座銷
銀三百十四兩零錢邑三郎廟六和塔蜈蜂
嶺等處坍卸石土塘三丈四尺銷銀一百三
十四兩零
十七年歲修錢塘屠家墳江塘六丈三尺八
寸銷銀二百五十七兩零又五雲山下江塘
二十丈六尺四寸銷銀八百十九兩零搶緩
修西塘戴家石橋石塘六段共長一百六十
五丈七尺秧田廟柴盤頭一座外長十三丈
九尺裏長九丈牽長十一丈四尺五寸共銷
銀一千三百六十五兩零
十八年秋海潮平
自辛未春
駕幸浙江周察形勢嗣是海溜直趨中亹颶風不作居
民遂慶安瀾十二月撫臣雅爾哈善以秋汛平穏
塘工鞏固上聞
十九年夏四月督臣喀爾吉善請裁改海塘營官弁
江海塘工向設兵備道統率守備二員千總四員
把總八員外委十六員馬步守兵一千名分守防
護塘工至是喀爾吉善以尖山石壩告成中小亹
引河暢流塘工平穏奏請裁汰道員塘工歸杭嘉
湖道專管其原設員弁除改撥杭乍二營外尚餘
千總二員把總四員外委八名均行裁汰原改設
馬步兵二千名亦改撥杭乍二營三百名又改為
堡夫四百名内以三百名守北岸一百名守南岸
尚餘馬兵四十名步戰兵七十名守兵一百九十
名均行裁汰
是歲分修錢邑横港埠等處塘工十丈銷銀
七百三十四兩零
二十年歲修錢塘仇以介戶側萊重字號江
塘六丈二尺四寸銷銀四百四十八兩零折
修海寧城西曹殿東柴盤頭銷銀二百八十
七兩零二十一年歲修錢塘孫家墳前遐字
號江塘八丈二尺八寸銷銀六百五十兩零
拆修駒字號石塘六丈七尺二寸銷銀四百
九十八兩零又陶字等號坍矬十三丈五丈
銷銀三百九兩零
二十二年春二月
上南巡閱海塘
幸觀潮樓視江水趨溜
命建海神廟
上以海塘為浙重務
特允臣民之請親臨閱視二月
幸八仙石諸塘至觀潮樓察江水趨南北之勢知大溜
直趨中亹兩岸沙灘自資捍禦降
旨建海神廟扵城南觀潮樓明年廟成
御製碑文勒石
二十三年歲修錢塘流芳嶺至横港埠石塘
一百三丈九尺銷銀四十七兩零海寧曹殿
前柴盤頭一座銷銀七百十三兩零
二十四年夏四月督臣楊應琚請酌復海塘營兵弁
應琚疏稱中小亹之下因雷蜀二山漲沙連接水
勢仍致北趨海寧為全塘緊要之區搶修防護在
在需人應請酌復千總一員把總二員外委三名
馬兵二十名步戰六十名守兵一百零三名共一
百八十三名海寧分設二汛每汛𣲖撥把總一員
外委一名尚餘千總一員外委一名駐扎寧城稽
查調度所有舊設堡夫一百八十三名應請裁汰
以抵酌復兵丁之數下部議行
閏六月備老鹽倉柴塘物料
撫臣莊有恭疏老鹽倉西華家衖翁家埠等處現
在江溜海潮均由北大亹水勢寬七八百餘丈不
等雖塘外老沙尚未摧圯然水勢靡常請先發銀
給富建桐永四縣速運至工所以備應用下部議
行
加築附塘土堰
撫臣莊有恭言海寧石塘近城一帶護沙日見沖
卸石塘之内田廬鱗次倘遇風汛漫溢堪虞查該
處起止共長二千三百十六丈九尺請扵現存矬
墊土堰之上加高三尺寬二尺約估需銀九千四
百七十兩零繞城土堰五百二十四丈一尺取土
甚遠每方給銀一錢八分東西各堰取土稍近每
方給銀一錢五分約需夫工銀一千四百八十三
兩零下部議行
增築層石坦水
撫臣莊有恭奏言層石坦水原為保護塘根今水
勢北趨有需添建坦水處所亦應俟大汛過後籌
議添建如舊有坦水或因年久樁根石欹亦應勘
實補修下部議行
冬十月修海寧條石坦水
撫臣莊有恭疏江流海潮近由北大亹出入閏六
月望汛潮水浩瀚由南折北以至海寧城東自九
里橋西至曹殿盤頭漲沙盡刷水逼塘根七月大
汛潑卸愈甚因扵情形最險處委靳樹德等先築
條石坦水四十丈其餘應修應建條石坦水一千
四百四十餘丈擇其地當險要不可緩待處工長
四百三十五丈三丈委同知林文德等八員儧築
又遶城坦水沖潑殘缺亦應同時並修委李納璧
等領辦以上共估零工料銀一萬八千二百二十
兩零下部議行
二十五年夏五月修東西塘坦水及韓家池柴塘
撫臣莊有恭疏海寧南門外東西兩塘護沙被刷
應扵東塘吳宏曾經築緩修石塘起至西塘倪琯
經築魚鱗石塘止築最要坦水七百七十七丈九
尺三寸估需銀二萬三千六百六十二兩零又韓
家池柴塘洄溜沖逼應自石塘頭東至大盤頭西
拆底加鑲二百八十丈計銀七百二十九兩零令
同知劉純煒等十員分段承修下部議行
六月海漲
命祀海神
時撫臣莊有恭以東西兩塘坦水工程分别緩急
辦理及現在沙漲情形奏聞
上念切民依
命祭祀觀潮樓及海寧海神廟天后諸神
秋七月修築海寧南門外諸坦水
五月望汛潮損海寧南門外及石門遶城塘外二
層坦水共二十七丈撫臣以年久樁朽請及時修
理
是歲分修海寧秧田廟大石塘外修整盤頭
一座銷銀七十四兩零折修韓家池柴塘二
百八十丈銷銀一千七百九十一兩零海寧
尖山叠砌竹簍五十丈又續砌竹簍三百六
十丈銷銀三千二百十兩零
二十六年春二月修胡家兜坦水
撫臣莊有恭疏胡家兜迤東一帶塘身向因彼處
尚有護沙是以列入次要工内今正月潮水逼塘
護沙被刷塘底呈露地當頂沖勢難緩悞内除兵
力可修者計一百二十二丈三尺其餘一百二十
三丈八尺急須委員改建條石坦水估工料銀四
千五百九十二兩零下部議行
三月修建魚鱗石塘及坦水
撫臣莊有恭疏東塘小墳前等處條石塘三段前
以塘身鞏固未議一律改建第該工自雍正八年
建後已歴年久今外無護沙塘根淺狹應改建魚
鱗石塘十丈塘身拆出舊石修建條石坦水十丈
又白牆門東應修築條塊石塘四丈增坦水十丈
又念里亭盤頭西側條塊石塘二十五丈應行加
高并增坦水二十五丈估需工銀三千八十九兩
零下部議行
夏五月修馬牧港塘工坦水
撫臣莊有恭奏西塘馬牧港迤西一帶自三月望
汛將護沙刷洗舊坦樁石多有殘缺除馬牧港地
方兩段石塘之中舊有柴盤頭一座就此修築盤
頭以分水勢無須建築坦水其餘應修坦水自六
十四段緩修石塘起間段至八十六段魚鱗石塘
止共十一段計一百五十一丈七尺估需銀七千
五百十兩零委梁世際等五員承築下部議行
冬十二月築秧田廟坦水
撫臣莊有恭奏西塘秧田廟迤西自春徂夏護沙
刷盡應築次要坦水二百二十三丈八尺及另應
修建坦水一百五十一丈七尺又戴家石橋一帶
大汛潮水仍復到塘底樁呈露内有舊無坦水之
處應請建條石坦水四十六丈七尺委令同知高
象震等儧築下部議行
修築韓家池柴塘
撫臣莊有恭疏韓家池柴塘二百二十丈因秋汛
潮水頂沖外沙坍卸應請拆底加鑲估工料銀四
千三百二十一兩零委平湖令劉純煒監辦下部
議行
是歲分修海寧城西馬牧港柴盤頭一座銷
銀五百十兩零曹將軍殿盤頭一座銷銀七
百二十兩零拆鑲老鹽倉塘一百丈銷銀一
千八百三十三兩零續鑲柴塘七十丈銷銀
一千二百八十三兩零又老鹽倉柴塘一百
丈普兒兜盤頭一座銷銀二千二百二十七
兩零又海寧修築尖山竹簍四百二十三个
銷銀三千九百二十八兩零又薛家壩修建
魚鱗石塘坦水銷銀二百八十兩零
二十七年春三月
上幸江浙躬閱塘工
睿謀指示定築柴塘
柴塘下多活沙不能易石或云移内數十丈則可
施工
皇上
特允臣民之請復舉省方之典三月初三日
鑾輿親歴海堧咨度經久之計因扵城邊試下木樁始
苦沙澁旋築以鉅硪所入不及寸許待樁下既深
又苦沙散不齧木若柴塘向内數十丈其土似宜
下樁可以即工然所在皆田廬塍澮
上心慮傷民力乃
命築柴塘定歲修增坦水又
命行在戶部及督撫詳擬加增柴價
親灑天章宣示臣庶
諭旨勒諸貞珉以垂不朽(恭紀首卷)
上親幸海神廟祀之
時
駕幸尖山守塘者以漲沙聞
上以海波不揚塘工鞏固皆恃
神佑乃
親祀海神廟廟有
世宗御製碑文在焉
上因御製閱海塘記以誌閱塘資度之事勒之碑隂又
幸觀音潮神二廟及安國寺並
賜聯額及
御製詩(恭紀首卷)是夜
駐蹕前予告大學士臣陳元龍園
賜名曰安瀾
命御前大臣誌石簍以騐沙漲
撫臣言竹簍貯石下護壩基數日來沙漲掩簍四
尺許
上命都統努三額駙福隆安立標扵石簍之上以驗增
長努三等回奏云十日以來沙漲至三尺餘土人
以為
神佑
秋九月改建坦水
撫臣莊有恭奏東西兩塘應修應建坦水工程一
千六百六十餘丈先已分别緩急奏請次第興修
内除最要坦工七百七十七丈次要坦工一百七
十丈五尺均扵乾隆二十五六等年先後趕辦完
固其餘七百十餘丈内有一百三十丈或底沙增
刷塘身露高十五六層或舊有樁石殘缺又迤西
另有搶修石塘二十一丈五尺塘身亦露高十五
六層舊存塊石無幾急應一併估辦又念里亭白
牆門兩處舊有盤頭二座積被汕刷應行改建石
坦三十一丈共計應築坦水一百八十三丈二尺
估需銀八千三百四十五兩委同知劉純煒等督
辦下部議行
冬十月改築四里橋魚鱗石塘并華岳廟等處石塘
盤頭坦水
撫臣莊有恭疏海寧縣東西兩塘扵七月初七日猝
被風潮將緩修石塘間段坍卸并各盤頭亦遭潑
損應行改建四里橋等處魚鱗石塘五段一百四
十三丈七尺又華岳廟東須拆築條塊石塘五丈
又陳文港東西盤頭并秧田廟盤頭三座改建坦
水共長六十丈一尺又陳文港東緩修與搶修石
塘兩不相接之處添築裹頭一道原議築長三丈
五尺緣搶修石塘在内緩修石塘在外中間相去
三丈五尺若就空處平築則突出之緩修石塘未
免倍受潮沖應添築一丈三尺以順潮溜共長四
丈八尺以上各工共估需銀二萬七千二百三十
九兩零委杭州府知府張鎮等監辦下部議行
是歲接築海寧觀音堂迤西簍坦四百丈需
銀九千四百三十九兩零又置横簍一百六
十七箇需銀五百九十六兩零搶修老鹽倉
柴塘一百四十八丈零銀一千四百七兩零
東塘曹殿東盤頭一座需銀二百四十二兩
零
二十八年春正月議定搶修塘工
撫臣熊學鵬疏乾隆二十七年七月初七日風潮
潑損東西兩塘東塘潘重庚承築遶城石塘起至
吳宏曾承修緩工止内潑卸一千四十七丈一尺
又曹將軍殿東柴盤頭一座西塘自老鹽倉石塘
頭起迤西至鐡牛西止内潑卸一百四十八丈四
尺又普兒兜馬牧港柴盤頭各一座共估銀二千
三百三十五兩零
夏六月建念里亭坦水
撫臣熊學鵬奏言海寧城東念里亭地方魚鱗石
塘十六丈其塘外原係舊廢盤頭未建坦水現在
潮溜沖刷以致塘身見露十六七層不等應請修
建坦水以護塘身估銀九百五十一兩零下部議
行
秋九月念里亭諸處改建魚鱗石塘
撫臣熊學鵬疏稱海寧東塘念里亭汛内小墳前
第六十六段西首緩修條塊石塘三十五丈五尺
東首緩修石塘十三丈二尺歴年久遠底樁霉爛
難資捍禦又西塘戴家石橋汛内第四十七段緩
修塊石塘二十九丈五尺塘身臌凸應請扵小墳
前改建魚鱗石塘四十八丈七尺戴家汛内改建
魚鱗石塘二十九丈五尺并修補坦水估銀一萬
三千九百八十五兩零下部議行
冬十二月
上允臣民籲請降
旨扵乙酉歲再巡江浙閱視海塘
督臣楊廷璋撫臣莊有恭以臣民望幸之忱請
上四巡江浙閱視塘工
上以海塘漲沙雖有起機大溜尚未趨赴中亹新修柴
石塘亦當
親閱其工以便隨時指示
頒詔俯允所請扵乙酉之春恭奉
聖母皇太后慈輿重幸江浙
修築老鹽倉等柴塘
撫臣熊學鵬疏稱老鹽倉至觀音堂拆築柴塘六
百七十五丈用銀一萬八千二百四十二兩零令
杭州府知府劉純煒承辦下部議行
接築翁家汛曹殿東柴塘
撫臣熊學鵬題稱海寧縣老鹽倉迤西至翁汛境
内鑲築柴塘一千三百四十五丈並巳完竣惟翁
汛迤西塘外護沙被潮沖激舊樁霉朽應扵新工
之西曹殿東拆築柴塘一百丈估需工料銀二千
七百二十七兩下部議行
是歲接築觀音堂迤西柴塘三百丈估銀八
千一百八十三兩零接築翁汛柴塘一百丈
估銀二千七百二十七兩零曹殿東接築柴
塘一百丈估銀二千七百二十七兩零分修
錢塘江塘人始等五號長十四丈又大朱橋
踏步一座長一丈六尺銷銀三百四十三兩
零
二十九年春二月定歲修銀數
撫臣熊學鵬疏西塘老鹽倉石塘頭起至觀音堂
止柴塘長九百四十五丈前因水逼塘根扵二十
六年先行鑲修已竣工長二百七十丈其餘六百
七十五丈亦扵二十七年九月初七日止一律完
竣第工竣以來二十八年已歴春霉伏秋大汛潮
溜往來柴土蹲矬應行加鑲平整今循例扵霜降
後舉行歲修估需銀五千五百八兩零
置老鹽倉護塘竹簍
撫臣熊學鵬疏老鹽倉一帶塘外安設護塘竹簍
工長九百四十五丈隨時添設用過銀二萬二千
六百四十七兩零石門令夏廣文等督辦
修築普兒兜坦水
撫臣熊學鵬疏稱西塘普兒兜大石塘外建築坦
水四百六十丈又大隆號舍前工長一十丈用過
銀二萬五千八百九十兩零
夏四月築念里亭諸處坦水
撫臣熊學鵬疏海寧東西兩塘念里亭戴家石橋
二汛内前同知林緒光監築魚鱗石塘共工長一
百七十七丈七尺塘外從前原有護沙未建坦水
近因護沙漸刷地當沖要塘身已露高十五六層
不等亟應建築坦水以護塘根估應需工料銀五
千九百六十七兩零委令赫名額等六員分段監
辦
海塘錄卷六
