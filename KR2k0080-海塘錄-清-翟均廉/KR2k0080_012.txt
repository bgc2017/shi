海塘錄卷十二
内閣中書翟均廉撰
祠祀二
潮神廟在江干江塘志略康熙四十三年江塘
工成督修同知甘國奎建潮神廟於江干之善利
院設主祀諸有功於江塘者又建觀潮樓於其旁
(詳名勝門)
(臣)謹案乾隆二十三年奉
旨勅建海神廟即在其旁
廣靈廟在石塘壩咸淳臨安志景定四年九月
潮壞江塘里中耆老因立東嶽溫太尉廟請於朝
賜廣靈為額咸淳五年有旨封正佑侯餘自李將
軍以下九人皆錫侯爵李孚佑錢靈佑劉顯佑楊
順佑康安佑張廣佑岳協佑韋威佑
協順廟在江干西湖遊覧志在石塚其神陸圭
昭慶軍人宋熙寧間以祖澤補右爵調真州兵馬
都監宣和中引兵進攻方臘敗之死而為神紹興
間海濤衝激江岸神檄隂兵却潮潮勢遂平淳祐
間江潮衝激尤甚隨築隨圮神與三女揚旗空中
浮石江面以顯其靈岸賴以成浙西帥臣徐㮚以
其事聞於朝賜廟額曰協順封神為廣陵侯三女
為顯濟通濟永濟夫人一主護岸一主起水一主
交澤傍有小廟祀十二潮神各主一時錢塘遺事
陸相公有三位小娘子皆綠袍方巾列坐兩傍凡
海船至廟下必先詣三位小娘子前炷香上真彩
及花朵粉蓋拜保安牲酒心願或其欲乘早晚潮
汛之至而發舟必湏得卜而動則前去免風濤之
險不得卜則不敢輕發也廟傍有一所耑祀十二
位潮神各武籹持杕各位各主一時然不及三小
娘子之盛
詩
朱彝尊廣陵侯廟詩并序錢塘江干有廣陵侯
廟其來古矣乙未三月將之越中問渡展謁廟
下按枚乘七發觀濤於廣陵之曲江世疑廣陵
國為今揚州府治然元季錢思復試羅刹江賦
證曲江即浙江楊廉夫韙之時號曲江處士而
曾子固撰越郡趙公救災記中有廣陵斗門合
之伍子之山胥母之場疑義可析因賦絶句紀
之昔聞江月松風客賦證錢塘自曲江不見
郊關廣陵廟靈風長拂舊旛幢
(臣)謹案咸淳志夢梁錄及載司江濤之神甚
詳如平濟等十廟備見于後其外尚載有石
塘壩之廣靈廟而不及廣陵至劉一清錢塘
遺事始載侯事不詳祠廟之所在游覽志及
萬歷郡志始詳言侯事以為廟在石塚今考
湖州德清縣地亦有名石塜塘者有協順廟
祀侯及三女廟中猶懸淳祐賜額其地多陸
氏皆為神裔土俗以為三女掌生嗣弗無子
者爭往焉稱為太均求禱輒應而主潮一事
則無有知者二廟同名地名亦同錄以待考
順濟廟在渾水閘咸淳臨安志國朝會要里民
馮氏祠紹興三十年賜順濟廟額慶元庚申封靈
佑公紹定間重建廟封英烈王嘉定十七年封次
子為助寧侯紹定六年加助寧佑順侯西湖志纂
在江干大觀樓右又名善利院祀善利龍王自宋
至今尚存
文
陳傅良内制浙江潮神順濟廟善利侯特加忠
靖二字勅勅某神朕固不為祕祠專享其福
也至四方長吏有為吾民請曰某山川之神能
惠其境中則褒崇之典朕靡愛焉以庶幾古蜡
百神之義矧惟江濤近在寰内而有司以報禮
未稱將侈大之用錫美名以從民欲神尚終惠
使世世享
(臣)謹案止齋文集止載勅文年月無考苐其
封號證之潛說友臨安志及轉運使李長民
所撰廟記頗不相符豈所謂順濟廟善利侯
者廟名相同而神實異耶抑前志失載歟謹
備錄之以待博考
李長民順濟廟記浙江之潮蓋天地間壮偉
絶特之觀其江自南之蕩灣距海門百餘里水
浩渺無際殆天造是險以示東南形勢自乘輿
駐蹕城郭宫闕日以壮麗為四方之極山川之
神莫不奔走以佑我王室其浙江有若順濟廟
馮公揭靈茲土功效尤炳炳著見享有寵命也
固宜迺者慶元庚申崇陵復土朝廷致禱於神
又命兩浙轉運副使沈公作賓更新祠宇有詔
册神自侯爵為靈祐公而漕司實命其屬梁大
亮李長民相與即故祠規度之增治庭壇經始
以是年十月晦越二十有二日計材植工役糜
錢三百萬有竒方告成長民周眡祠宇慨然獨
念疇昔曾不有記述而公之孫子崇之進之亦
以為言於是私願因今命磨片石以登載神之
威德乃即崇之進之所錄行實以都人所傳聞
而次第之謹按公姓馮諱俊字德明世錢塘人
生於熙寧甲寅六月十四日娶郭氏生三子天
資剛直幼孤事母孝年十有八夢帝遣神易其
肺腑云將有徽命旦寤胸懷豁然開明生不習
文藝至是於書傳大義驟皆通曉有叩以禍福
莫不前知足未嘗履閾人或遇之江海之上元
佑中一日有舟渡江值大風濤分必死公即現
形其間自言名氏叱咤之頃駭浪恬息又嘗就
寝竟日乃寤其嘔吐皆海錯異物怪而問之則
云適宴龍宫大觀三年十一月已未忽語人上
帝命司江濤事不得辭越三日不疾而終年三
十有六先期旬日於清水閘所居西偏自營兆
域既没靈異猶有夥人即所居祠之而次子松
年亦以濟人及物著靈遠近今二孫則幼子椿
年所生於是子孫世奉廟祀不惟商賈舟舶之
所依帖而環王畿千里之内亟蒙丕答浙江之
中流有沙蹟能為舟害有司致禱其沙即平用
足洊膺褒典至今又從官給費易故而新之以
安神靈其蹟彰灼賜爵受封則具有紹興以來
朝廷錫命在惟昔蘇文忠公軾於潁上張龍公
祠碑叙述為詳銘詩首言至人變化不私其躬
也行為人飛天為龍長民竊誦其語載考行實
愧無斯筆為神容姑識其槩庶來者有考豈特
慰其子孫之志云爾
茶槽廟在慶春門外仁和縣志在會城東當錢
塘盡界沿江七十里北至臯亭山屢受潮患永樂
間新城茶商陳旭出槖中金築新塘後乙未臯亭
山洪水與江潮相接沿江俱没塘壞思資蓄巳盡
功不成遂躍身入潮屍隨潮浮至臯亭山沙隨屍
漲塘乃成屍隨葬焉巡撫入告勅封茶槽土地興
福明王迄今二百餘年無潮患士民戴德奉其神
各方建祀有上新中新下新等祠
文
張朝綱重建下新土榖祠記距慶春門十里
臨道而祠者為茶槽土穀以祀興福明王所從
來久矣而又名下新廟者以神所庇之土廣里
人爭欲迎奉各建祠祀之而上者為上新中者
為中新茲處其下者故名下新云實惟一人以
神號之同神誕皆為九月九日可據也意三祠
同時而建故當時皆謂之新乎巫家之頌神者
云此地故有茶槽神為杭之新城人姓陳諱旭
以販茶至永樂乙未三月臯亭山水與江水並
時大發沿江七十餘里悉潰而嚴家衖上下一
帶因是益迫江早晚潮衝田種盡没累歲不得
收粟價騰貴人民彷徨神不勝怋計惟築堰以
阻潮則田可完可收可望也迺盡出茶資為木
石費募工以築之堰成而潮息自是田收十倍
於常民賴以寧今堰子口其故跡也無何神卒
里民環而籲司臺為請於朝獲封以祀茲土焉
夫為民興利除害有司者之責神以羈旅之夫
視由己溺不難罄槖而活夫數里之命垂為百
世之利其仁心偉度參偶天地厚德豐功掩映
今古矣祀典有勞於民能禦災捍患則祀之則
神之祀豈弗彰彰其宜哉至於今英靈益赫有
禱輒應往往邀神之幸時和年豐家給人足康
善無恙也蓋不惟造德於前又能錫福於後興
福之號豈虚也哉里人張守信張應亨暨守祠
性曉以舊祠卑隘不足以綏神倡義更新衆咸
踴躍各捐其資有差集材鳩工壞者撤之卑者
崇之隘者拓之不踰年而落成赫奕重光遠近
瞻仰謂不可無祀也當勒其石而諸捐資者其
得列名於下方云
(臣)謹案茶槽廟相傳祀明茶商陳旭考咸淳
臨安志其地為茶槽隅而圖内所列有土地
廟與此處相近但未指所祀何神至下新廟
舊額本作夏新亦與夏新舖相近竊疑茶槽
與茶商下新與夏新二者土音易混廟記則
以神蹟托之巫家者言不及躍身入潮事邑
志遂舉沙隨屍漲以神其說且所稱興福明
王頗不似朝廷錫命蓋杭人土穀祠大抵皆
稱明王如貞固明王通聖明王崇福明王之
類皆係俗稱則興福之號亦必出之井里傳
聞而前明請命勅封茫無可據謹標識之以
俟稽考
潮王廟宋名石姥祠在得勝橋西晏公輿地志
芳林鄉有石姥祠咸淳臨安志昭化院有石姥潮
王廟杭州府志祀唐石瑰瑰生而靈異嘗築隄以
捍海潮功未就竟死於海咸通中官為立廟封潮
王宋宣和間睦寇犯順韓世忠帥兵禦敵見空中
旗幟書石姥潮王之號因奮勇大破之嘉熙間潮
水潰隄漂没民居人力莫能禦京尹趙與籌躬禱
祠下潮復故道事聞於朝加封顯德忠惠王仁和
縣志後為釋氏所有建昭化寺而廟附焉
文
僧誠道原潮王廟記按晏殊輿地志古有石
姥祠舊碣載石姓瑰名生於唐長慶三年錢塘
古稱濤江民苦潮害王奮力築隄以捍水勢祁
寒劇暑不輟功未就竟死於潮後為神咸通中
官為立廟封潮王宋宣和間睦寇犯順時朝廷
以韓世忠禦敵隂雲四合聞空中叱咤聲仰見
旗幟書石姥潮王之號軍士奮勇大破寇兵嘉
熙間潮水復作潰隄觸岸漂蕩民居人力不能
禦京尹趙公與&KR0696;躬禱祠下潮復故道有司上
其事加封顯德忠惠王皇慶二年主僧宗禮率
其徒即寺剏毘盧閣廟之北河路當衝要民以
為艱乃竭己帑合衆助梁以巨石修廣砥平今
咸以為便禮嘗謂余曰聞耆宿言昔遷寺建倉
時舊碣仆於基五六年未及舁置而吏曹之後
至者見所述疑故遺以菑乃隂碎其石迄於今
未有記神之勛業雖見於志書又略慮久而泯
焉幸銘之以補其闕文余謂古者禦災捍患有
功生民則祀之神勇於義捐軀救民功可謂烈
矣去之五六百年聰明精爽凛然如生水旱疾
疫禱之輒應廟食以享其報宜矣謹摭其事書
於石復係之詩云
晏公廟在武林門北夾城巷萬歷杭州府志祀
元晏戍仔戍仔江西清江鎮人元初輸文錦於上
都因而屍解人以為神立祠祀之後為崇果寺伽
藍元末兵燬後顯靈江湖間明洪武初封平浪侯
二十三年浙江都指揮儲傑以督漕獲庇乃捐俸
建今祠
潮神廟在土備塘沈家埠迤西海塘通志祀靜
安公張夏寧江王宋恭護國隨糧王運德海神金
文秀平浪侯捲簾使大將軍曹春廟剏自明季順
治中僉事楊樹聲修築石篰塘屢築屢坍禱於神
始告成遂重新廟貌雍正十年總督程元章委州
同李宗典督修益拓而大之乾隆三年大學士嵇
曾筠委通判楊盛芳重修
朝宗王廟咸淳臨安志在縣西南七十里
文
宋高宗祝文諸侯之朝王孰敢不欽子孫之
宗祖罔有不尊江漢之朝宗於海無以異此廟
號以是神之德大矣乃緣初郊舉此祀典尊酒
俎肉以祈來格
曹將軍行祠海寧縣志祀宋封潮人邑人曹春
在縣西南四十五里巖門山元潘萬選撰記明初
顯聖於五都二圖羽流募建崇楨間沈如初重修
鎮海廟海寧縣志距南城百步負郭面塘内祀
捍海諸神明崇禎戊辰海決潮水高丈餘廟内獨
不入人咸異之
伍公廟海寧縣志元成宗大德三年以海患加
封吳大夫伍員曰忠孝威惠顯聖王先是祠廟廢
後重建背南城在捍海塘之陽
古彭烏廟在海寧教場海塘通志祀元勅封護
國佑民永固土地彭文驥烏守忠康熙五十九年
從祀尖山潮神廟雍正九年從祀海神廟
彭烏廟在海塘上海塘通志在春熙門外七里
海塘上亦祀彭烏二神
文
衢州府知府白豐碑記雍正三年余奉委修
築海塘往來塘工去寧邑東七里有廟曰彭烏
詢祀何神土人為余言一姓彭諱文驥字德公
一姓烏諱守忠字子樸世同里閈家素封元泰
定三年海溢朝命築塘費不給二神罄家貲助
之坍䧟不巳時有遷民内地之議神曰生不助
其成死必捍患何内徙為未幾陷於海大顯靈
異海患頓息塘成而民卒不徙聞於朝立廟以
祀明嘉靖三十年塘大圮神又顯靈勅封護國
佑民永固土地明王至
國朝康熙三年憲副黃岡熊公督理塘務感異夢
遂捐俸修葺三十七年邑宰王任以海患躋廟
齋祝不逾時海即漲沙督撫具題奉
勅同諸海神建廟尖山之陽其七里海塘及教場二廟
仍聽土神奉祀
英濟廟海寧縣志俗稱捍沙王廟在縣東三十
里相傳蕭山布衣張某溺海為神或為宋張夏築
隄捍江人賴以安為之立祠大觀二年封安濟公
(臣)謹案蕭山縣長山有英濟侯廟舊稱護隄
侯廟宋建以祀漕運張行六五者俗呼張老
相公考王多吉集張氏先塋碑記云吳越王
時刑部尚書張亮厥後一傳護隄侯十一稅
院襲為長山海神則所謂六五者即指十一
言也郡志以為六五即張夏然夏封寧江侯
改安濟公而六五於明天啓時封靈應英濟
侯廟號不符今海寧之廟亦稱英濟與長山
神同號其謂捍沙王為蕭山布衣者與蕭山
護隄侯事亦相類姑標識之以待稽考
朱將軍廟成化杭州府志在縣東三十六里地
名黃岡海寧縣志朱彝力能拔牛尾倒行宋治平
初溺海為神著靈感應寳佑三年十月勅封佑靈
將軍元大德二年神能禦海患因立廟以祀有司
上其事於朝封靈感宏祐公又加封護國二字其
廟在袁化東北者後羽流增飾仙真俗因呼為天
仙府
文
元成宗加封護國靈感宏祐公勅爵有德禄
有功夙著禮經之訓禦大災捍大患載遵祀典
之文爰示褒崇庸彰顯應鹽官州海神闡靈浙
右安宅海隅江漢朝宗無遠勿届雨暘時若有
感必通比聞高岸之傾摧能免下民之墊溺導
水波而潛復益固隄防足財計以阜通仍輸斥
鹵嘗閱省臣之奏具知神力之雄肇錫嘉名丕
昭令聞聿嚴廟貌特俾恩封可賜號靈感宏祐
公
詩
朱瑞登朱將軍廟龍山山北寺傳是古仙宫
蘚瓦連青嶂蒼圖映碧空醉歌堯壤日手拂舜
絃風近市重飛翠烟雲處處同
胡令公廟杭州府志在長安鎮祀唐胡暹海寧
縣志至正二十年被毁明嘉靖十四年重立宋圖
經云令公未詳其始臨安志智果院彌勒閣註云
晉天福四年錢王遣令公胡進思往婺州五代史
胡進思以舊將廢吳越王倧而立俶攷郡志總圖
赭山北有令公塘豈吳越王時令公曾築運塘故
有祠廟歟
文
元杭州路鹽官州儒學教授徐圓胡令公廟記
令公姓胡名暹字進思婺州東陽義烏人唐
憲宗朝佐中丞裴度平淮西以功陞武任將軍
宣宗時奉命至海昌召禪門齊安國師演法謝
恩就坐而化將軍回至長河過海神祠亦立化
於庭有司申聞宣宗遣桑稱二御帶追封齊安
為悟空禪師進思為申平將軍與海神共祀至
宋康王南渡乘駿過長河無船可渡入廟叩之
出門忽有大舟迎王王問其名居曰桑稱二姓
本里胡進思家人也建炎元年王遣官召胡進
思併桑稱二人里中並無因廟中有胡將軍碑
載將軍往海昌召齊安國師事蹟州官申復降
詔勅封令公海神與桑稱皆進王號並祀土穀
廟號威烈赫靈之殿泰定間復有方太守入廟
禱祀蝗不入境之異其父方虚谷任婺州路備
知令公事蹟婺州見有永康縣胡公祖廟太守
命里人重立碑石云
周宣靈王廟海寧縣志在硤石鎮審山祀渌渚
人周雄宋嘉定四年為母疾走婺源殁為江神端
平二年隂捍常山土寇封翼應將軍嘉熙元年封
威助忠翊大將軍淳佑四年改封翊應侯寳祐五
年加封助順咸淳七年加封正烈十年加封廣靈
文
嘉靖間邑人沈友儒碑記略侯名雄字仲偉
新城淥渚人母汪氏生淳熙三月四日嘉定辛
未為疾走婺源祈佑五顯回至三衢而卒附童
言曰五顯靈威需我輔翊生不封侯死當廟食
衢於是立廟新城繼之旱潦禱之輒應疾疫祈
之遂痊初稱四七太尉端平二年德興祈門隂
捍常山土寇饒州表請封翊應將軍嘉熙元年
神威揚邊彊敵遠遁兩淮表請加封威助忠翊
大將軍淳佑四年改封翊應侯寳佑五年加封
助順咸淳七年加封正烈十年加封廣靈舊制
神祠封錫自二字至八字止侯兼之蓋渥恩也
侯今廟食於硤遠近嚴祀之殆與三衢新城並
故摭記侯之生平俾刻於石焉
(臣)謹案浙江通志周宣靈王杭之新城縣太
平鄉淥渚人浙省是處立廟其在杭州城者
錢養廉序稱生於宋季銳志恢復抑鬱以殁
其在新城者方回廟記止載殁後靈爽不言
神生前事徐士晉碑記稱神賈於衢聞母病
破浪而行為水所没顯神於衢勅為江神其
在衢州者志稱肉身斂布加漆現今植立廟
中餘與徐記同至錢廣居建德縣神廟記則
云初名雄後改名繆宣少授仙指失足墮水
溯波而上香聞數十里因而建廟塑像於衢
城之西詳觀諸記或稱孝或稱忠或稱仙顯
不相侔又方回記錢廣居記封爵年代亦各
不符然現祀為江神其肉身現在衢府廟中
則為孝子無疑應以徐記及衢志為正
平濟廟宋在浙江廟子灣咸淳臨安志乾道初
周安撫淙以上命修築江岸遂建廟詔賜額曰平
濟慶元四年封助順侯累封至咸淳三年為顯烈
廣順王廟常頽圮端平三年俞存義孫應辰捐金
倡率撤而新之視前增壮
(臣)謹案自平濟廟以後或廟宇荒湮或近志
闕載然神靈彰灼隂庇海疆前代居民實昭
靈佑謹錄前志以備稽考
英顯通應公廟宋在廟子頭咸淳臨安志寳祐
元年江潮衝齧神顯靈跡塘岸堵安二年十二月
加封英靈通應公
善順廟宋在白塔嶺咸淳臨安志舊傳水間建
小祠保舟楫往來號平波神祠嘉定十七年易祠
為廟咸淳元年詔賜善順為額
昭應廟宋在白塔嶺咸淳臨安志紹興間舊傳
錢塘順濟龍王咸淳元年詔賜昭應為額
孚應廟宋在磨刀坑龍山渡咸淳臨安志乾道
三年九月建舊傳水府龍王咸淳元年詔賜孚應
廟
廣順廟宋在龍山咸淳臨安志舊傳鎮江龍王
小祠咸淳元年詔賜廣順廟為額
惠順廟在江塘上咸淳臨安志嘉定五年二月
江濤衝齧石塘師漕建廟以禱咸淳二年旨賜惠
順廟為額四年七月壽和聖福皇太后降錢重建
仁和縣志廟址陷於海遂廢
順濟龍王廟宋在湯村鎮咸淳臨安志政和五
年郡守李偃以湯村巖門白石等處江潮浸齧奏
請同兩浙運使劉既濟措置用石版砌岸建廟紹
興十四年重修成化杭州府志順濟宫在城外東
里隅舊在湯鎮赭山之間曰三龍王廟紹熙元年
移請雲濤觀額四年旱禱而雨改賜今額嘉泰二
年九月錫三神侯爵曰廣澤順澤敷澤嘉定九年
增封曰廣澤靈應順澤昭應敷澤嘉應明永樂間
江坍徙建今處天順七年拓地重葺成化七年江
水衝齧塘岸都布按三司大臣祭以牲幣神著靈
□潮不怒作居民奠寧載新宫宇以答神庥仁和
縣志三王廟址陷於海遂廢
湯村龍王堂宋在湯村咸淳臨安志政和二年
湯村沙岸為潮水所衝州縣立龍王廟以禱之六
年奏請增廟祠仁和縣志廟址後陷於海遂廢
(臣)謹案夢梁錄宋時司江濤之神有十廟曰
平濟曰順濟曰英顯通應曰善順曰昭應曰
孚應曰廣順曰惠順曰順濟龍王曰湯村龍
王今大半廢䧟邑志所載止順濟惠順及順
濟龍王湯村龍王四廟而已今錄之以待考
昭濟廟宋在候潮門外渾水閘西今無考咸淳
臨安志舊傳為吳王夫差廟淳化五年太守王化
基建乾道三年周安撫淙修慶元六年賜廟額累
封為善應安濟孚佑顯衞侯淳佑九年安撫趙與
籌重建
靈休廟宋在城南鑲界江岸名七郎堂咸淳臨
安志神係嚴州分水縣弓兵因方寇擾攘隂衛有
功州縣保請於朝立廟紹興戊午江潮大作府城
醫士葉永年捨屋建祠雨暘禱輒應咸淳初賜額
會靈護國祠宋在艮山門外端平橋東土塘咸
淳臨安志其祠高僧秀真也秀真華亭人號無隐
靈順廟在錢塘縣徐村石塘咸淳臨安志即婺
源五顯神祠於近郊者凡七徐村舊有小祠淳佑
九年江潮衝激里人乞靈其下遂相與治新之
(臣)謹案自昭濟廟以下近時郡縣志不載今
己無考
昭烈王祠海寧縣志神以捍海封宋慶元三年
主簿趙希楢建附葆真菴後在縣東二百五十步
嘉定元年宜興丞趙彦摺又立祠於安國寺東見
圖經後祠廢列其像於雙仁祠明嘉靖二十八年
縣令高尚志移祀鎮海門外今廢
海塘錄卷十二
