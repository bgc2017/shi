欽定四庫全書
海塘錄卷十一
内閣中書翟均廉撰
祠祀一
勅建潮神廟在海寧小尖山之麓浙江通志康熙五十
九年巡撫朱軾題請於海寧縣小尖山建立潮神
廟海塘通志六十一年
勅封運德海潮之神春秋祭祀
欽頒協順靈川
御扁恭懸廟中其旁為舊時石墩司基地西湖志纂乾隆
二十七年春
皇上閱視海塘至廟中
御書殿額曰恬波孚信
御題殿柱曰池通潮汐安江裔川障東南護海門
詩
查慎行海寧海隄告成制府滿鳬山疏請立
海神廟度地于小尖山麓
皇上御書協順靈川四字賜之扁額用示褒崇壬寅仲
冬藩臬二長祗承臺檄莅止廟中虔恭將事慎
行老病里居獲逢盛典敬賦俚言以志不朽云
路轉山迴水接天高甍巨桷鎮山前神封不
以公侯重
睿藻長如日月懸雲散蜃樓呈象出波平龍窟抱珠眠
堯民同此安耕鑿來與
君王祝萬年
查慎行乙已重九日同人於小尖山潮神廟登
高二首海闊天低處登臨不在高一年秋尚
晚二老興仍豪練練沙紋細層層石脚牢西風
吹帽落絶勝上金鼇積雨當新霽亭空望不
迷雲烟無眹迹天地露端倪水勢方趨下潮頭
急轉西近帆看漸遠一一點鳬鷖
查嗣瑮九日同兄初白登高尖山潮神廟分賦
三首不信經秋雨能開九日晴杖藜隨漫興
詩思入秋聲落檻諸峯小鋪窗鏡面平蜃樓吾
不見身已踏蓬瀛康熙後辛丑鑿石始開亭
地自元臣闢山因
睿藻靈功應同砥柱名可列圖經勝處供遊賞誰摛路
上銘地僻當衝奥荒涼海一灣豈知竒絶處
即在渺茫間從此添名勝衰年亟往還尚留餘
興在落帽更龍山
勅建海神廟在海寧春熙門内海塘通志雍正七年九
月奉
上諭(恭紀首卷)勅建總督李衛奏請委原任布政使張适知府
蒋杲王坦監修擇海寧縣治之東購買民地四十
畝啟建正殿五楹崇奉
勅封寧民顯祐浙海之神以唐誠應武肅王錢鏐吳英衛
公伍員配享左右配殿各三楹以越上大夫文種
漢忠烈公霍光晉横山公周凱唐潮王石瑰昇平
將軍胡暹宋宣靈王周雄平浪侯捲簾使大將軍
曹春護國宏佑公朱彛廣陵侯陸圭靜安公張夏
轉運判官黃恕元平浪侯晏戍仔護國佑民永固
土地彭文驥烏守忠明寧江伯湯紹恩茶槽土地
陳旭從祀周廻夾道脩廊中為甬道前為儀門三
楹大門三楹左鐘樓右鼓樓門臨河承以石梁曰
慶成橋橋南歌舞樓三楹繚以粉垣闢左右為廣
衢表以二石坊後殿為重門進内正中恭建
御碑亭敬勒
聖製海神廟碑文後為寝殿上搆岑樓東西配殿由正殿
之東啟門而入為天后宫前為齋宿廳後為道院
正殿之西為風神殿後有池有亭池上為平橋三
折而度内為高軒為重門後為水仙閣規度崇宏
氣象軒翥始於雍正八年三月明年十有一月訖
工十一年正月
欽頒
御書福寧昭泰四字一幅製額恭懸正殿二月
遣内大臣海望直隸總督李衞告祭乾隆四年六月
欽頒
御書清晏昭靈四字匾額恭懸正殿西湖志纂乾隆二
十七年三月初二日
皇上閱視海塘
御製
海神廟瞻禮有作七言律詩一首(恭紀首卷)
御題正殿之額曰澄瀾保障
御書殿柱一聯曰百谷歸墟澤滙江湖資利濟三亹循
軌潮平龕赭慶安恬
御製閱海塘記(恭紀首卷)恭勒廟中
勅建觀音廟在小尖山之巔
世宗憲皇帝厪念浙江海塘為瀕海諸郡保障以大士慈
悲為心救度為緣普濟衆生禦災捍患因即尖山
之麓建大士廟以棲神靈答景貺經始於雍正十
二年冬十月乾隆元年八月告成二年
皇上御製碑文(恭紀首卷)恭勒貞珉以昭禮敬二十七年三
月初二日
皇上閱視海塘
駕幸尖山之廟中
御製尖山禮大士作七言截句一首(恭紀首卷)
御題殿額曰補陀應現殿柱對一聯曰耳觀海潮音非
彼非此心源甘露品大慈大悲
勅建海神廟在省城南江干地本名觀潮樓亦稱大
觀樓奉懸
聖祖仁皇帝御題恬波利濟四字額其地直對海門當潮
汐往來之衝為浙右之大觀乾隆二十二年
皇上再舉省方之典
閱視海塘三月二十八日禮部奉
上諭(恭紀首卷)以浙海之神自雍正八年海塘告成時
特加褒勅於海寧地方建廟崇祀邇年海波不揚安瀾叠
慶實咨神佑
勅于杭州省城之觀潮樓敬建海神廟以昭答祐經部
臣議准以浙江海神恬安城社保衛田廬比年以
來順軌安瀾民物殷阜謹遵
諭旨咨令浙江督撫即於觀潮樓度地繪圖請帑興建
於二十二年六月二十七日開工至八月初八日
告成
皇上御賜海神封號曰平潮利涉浙海之神
賜祭文一道并令春秋二祭
御題正殿之額曰保障東南
御書聫句云神佑安瀾曲折三江潮有信人沾利澤澄
清萬里海無波二十三年三月
御製浙海神廟碑文(恭紀首卷)恭勒貞珉以昭崇祀二十五
年六月巡撫莊有恭以江海沙漲奏聞
皇上以佳兆命虔往觀潮樓海神祠致祭撫臣于七月
初一日遵
旨詣廟虔祀
勅建英衛公廟在吳山宋名忠清廟亦稱中興觀俗稱
伍廟祀吳行人伍員史記吳王夫差入越勾踐棲
會稽之上請和子胥諫不聽賜屬鏤之劍取子胥
尸浮之江中吳人憐之為立祠江上命曰胥山咸
淳臨安志唐元和十年刺史盧元輔修並作胥山
銘景福二年封廣惠侯宋雍熙二年四月詔重建
廟大中祥符五年海潮大溢衝激杭城詔每歲春
秋醮祭賜忠清廟額封英烈九年馬亮知杭州禱
於祠下明日潮殺又出横沙數里隄岸乃成康定
九年守蒋堂重建嘉祐七年太守沈遘修政和六
年加封威顯紹興三十年加封忠壮乾道五年周
安撫淙重修嘉定十七年累封為忠武英烈威德
顯聖王紹定四年賜緡錢重建嘉熙三年趙安撫
與籌又易而新之廟舊有星宿閣至是閣成摭英
衛二字以名理宗親灑宸翰以賜焉寳祐間顔安
撫頥仲移英衞閣于正殿後咸淳五年安撫潛說
友修治其封爵自嘉熙至咸淳累改為忠武英烈
顯聖安福王成化杭州府志元封為順佑忠孝威
惠顯聖王洪武四年奉旨封定神祗稱吳行人伍
公之神祭日每歲用九月二十日祭以豕一府長
官主之西湖遊覧志正統十四年重修萬歷二年
巡撫萬安蕭公重修前殿沈友為記錢塘縣志崇
正十六年重修西湖志雍正三年以神為浙省保
障之神
勅封英衛公奉
旨重修祠宇兩廡附祀掌潮神祗每歲春秋二祭西湖志
纂乾隆十六年
御題匾額云靈依素練
文
宋真宗吳山廟春秋建道場詔杭州吳山廟
神實主洪濤聿書往册頃者湍流暴作閭井為
憂致禱之初厥應如響禦災捍患神實能之用
竭精衷有如常祀庶憑諴感永庇吾民宜令本
州每歲春秋建道場三晝夜罷日設醮其青詞
學士院前一月降付
盧元輔胥山祠銘元和十年冬十月朝散大
夫使持節杭州諸軍事杭州刺史上柱國盧元
輔視事三歲塵天子書上畏羣靈下慚蒸人乃
啓忠祠叙而銘曰維唐敷視典於天下廢淫置
明資父事君罔有不舉寝廟既設我命厥新有
周行人伍公字子胥陪吳之職得死直言國人
求忠者之屍禱水星之舍將瞰鴟革遂臨浙江
千五百年廟貌不改漢史遷曰胥山今曰青山
者謬也吁善父為孝記曰父讎不與共戴天諫
君為忠經曰諸侯有諍臣不失國當阨於宋鄭
絶楚出疆在平為未宦臣在奢為既壮子坎壈
仗節乞師於吳軍鼓丁寧五戰至郢鞭墓走昭
非逆施也夫差既王宰嚭受賂二十年内越祀
又顛泰伯廟血將乾闔閭劍光先失公朝焉宴
焉入則諫焉孰謂矢毒孰謂刀寒雖言屢出口
而車甲已困於齊矣蟹稻已奪於歲屬鏤之賜
竟及其身鴟夷盛屍投于水濱憤悱鼓怒配濤
作神迄今一日再至來也海鴟羣飛陽侯夾從
聲遠而近聲近而遠奮於吳怫於越夕於楚乃
退於是仲秋闕望杭人以旗鼓迓之笳簫和之
百城聚觀大耀威靈卷沙墨裂地灰截若岸坼
成坑迎潮氏格之如吕梁丈人為靈戈威矛瀲
浪百重堵塞不先跳檣揭舷再飯之間絶其音
聲蕩&KR1071;千里洪波砥平有滑有腯有鹽有腥遥
實乎下庭山海梯航雞林扶桑交臂於茆階金
狄在戶雷鼓在堂魏樽漢豆六代笙簧可謂奉
天爵之馨香獲神人之盛禮佐皇震怒驅叱大
邪萬里永清人觀斗氣銘曰武王鉞紂子胥鞭
平為人為父十死一生矯矯伍員執弓挾矢杖
其寳劍以謁吳子稽首楚罪皆中紂理蒸報子
妻殱鉏直士赫赫王閭實聽竒謨錫之金鼓以
號以誅黃旗大舉右廣皆朱戳墓非赭瞻昭乃
烏後王嗣立執書不泣顛越言潤宰嚭䜛輯步
光欲飛姑蘇待執吾則切諫抉眼不入投於河
上自統波濤晝夜兩至懷沙類騷洗滌南北簸
蕩東西蠻夷卉服罔敢不來雖非命祀不讓瀆
濟帝帝王王代代明明表我忠哉
王安石重建忠清廟記予觀子胥出死亡逋
竄之中以客寄之身卒以說吳折不測之楚仇
報恥雪名震天下豈不壮哉及其危疑之際自
能慷慨不顧萬死畢諫於所事此其志與夫自
恕以偷一時之利者異也孔子論古之士大夫
若管夷吾臧武仲之屬苟志於善而有補於當
世者咸不廢也然則子胥之義又曷可少耶康
定二年予過所謂胥山者周行廟庭嘆吳亡千
有餘年事之興壞廢革者不可勝數獨子胥之
祠不徒不絶何其盛也豈獨神之事吳之所以
興蓋亦子胥之節有以動後世而遺愛尤在吳
也後九年樂安蒋君為杭使其州人力而新之
臨川王安石與之銘曰烈烈子胥發節窮逋遂
為策臣奮不圖軀諫合謀行隆隆之吳厥發不
遂邑都俄墟以智死昏忠則有餘胥山之巔殿
屋渠渠千載之祠如祠之初孰作新之民歡而
趨惟忠肆懷惟孝肆孚我銘祠庭示後不誣
王安國忠清廟記胥山廟者吳人奉祀已千
百餘年至于今天子命祀而使之歲時祈祝未
嘗懈也嘉熙七年長興沈公作藩於杭政以大
成下畏以愛既而雨暘或愆躬禱於廟歲仍大
熟於是邦人以為神之賜也乃相與告於公曰
願治廟堂以妥神靈公既樂詔教之施能媚于
民而又嘉民之不忘神惠而思為報也故聽之
八年六月廟成公遂祭享耆稚嗟嘆咸願刻石
以詩題之而使人來請詞於臨川王安國乃作
詞曰維此勾吳太伯肇居其後綿綿享有邑都
闔閭夫差力欲圖伯有臣子胥才實剛者報楚
入郢遂棲越君使國為雄我志獲伸彼何宰嚭
冐貨奸宄我憤於忠國亦旋毁武林之墟胥山
之岡立廟以祀民思不忘既歷年久報事不懈
以迄于今帝遣祈拜公作邦伯實治廟民每祀
必誠獲應於神卒是逾歲風雨順節謂非神休
有或菑蘖人乃告公廟堂將傾願易而新不戒
遽成嚴嚴之堂有翼其廡憑依之威觀者俯僂
衆曰迄事公即大祭賓贊肅虔簫鼓喧沸豕羊
具肥桂酒香醇神願享之醉飽欣欣衆願具石
刻載厥美繫之銘詩庸告無止
趙與懽英衛閣記英衛者始建吳山忠清廟
閣名今上親灑宸翰以賜者也初山有星宿閣
直廟之前堪輿家指為龍首紹定辛夘年毁其
後廟雖新而閣不復嘉熙乙亥六月與權被命
再尹京時失水故道湍激波蕩無虚日沙若坍
而陷岸若墜而頽曩時潮所不及地遇大汛彌
望七八十里間潰為洪流月塘真如古刹亦宛
在水中沚僉謂此天灾難以人力勝因就付以
築隄事固辭弗俞用欽承休命程土石計徒傭
具畚鍤興工役凡人力所至不敢不勉且乞靈
於神以相之有請于朝得旨新作臺門仍建傑
閣棟梁岧嶤丹青輝煥爰肖神像巍然中居侍
衛旁立冠佩陸離羣山四環大江前繞川祗波
后罔不帖妥聽命閣甫就而水陸寺前之壩亦
不日而成脫蛟龍垂涎之淵為軍民奠枕之地
匪人之謀皆神賜也既有摭英衛二字以名之
又奏乞奎畫以賁之於是新閣偉然冠山椒而
特立鎮江濤而不驚顧前之為閣者大有逕庭
矣私竊自念神之威靈在天其行事在史其愛
在民其功在後世奚以記為然有司職在推廣
皇仁答揚神貺之意其可以無述乃為之言曰
天地正大剛烈之氣鍾而為神其生也家則為
孝子國則為忠臣其殁也上則為星辰下則職
江海所謂越宇宙而挺生亘古今而長存者神
蓋其人也神不忍宰嚭信越之浮詞誘於伐齊
之利而忘其玩吳於股掌之上也遂以懇懇之
忠極諫於王而不諱屬鏤之賜甘心如飴其為
言曰自我死後世必以我為忠上配夏商之臣
與龍逢比干為友遂伏劍而死每讀吳越春秋
至此未嘗不感憤而涕泗也嗚呼士大夫出身
事主患不明國之安危與主之榮辱爾知之明
則竭力而為盡忠以告視死生禍福與鴻毛等
逮其以言觸咎身膏鈇鉞而其眷眷念國猶不
忍替亦以忠義之心知國重於身爾充此志也
雖云千百世之下其英靈衛國凛凛猶生若神
者所謂鍾天地正大剛烈之氣者非耶按史記
吳人憐之為立祠江上則神之祀於吳蓋有年
於茲其英風義氣與江濤俱壮其全名巨節與
吳山俱高至其加愛吳人則千載猶一日越漢
歷唐以至我朝廟祀之典有崇罔墜自六飛駐
蹕錢塘以江為重江之神以忠清廟為重故祀
猶加嚴而缺典尚多先是神之父國號以楚兄
以鄭故老口相傳莫之經見而母嫂妃猶未賜
嘉號遂具疏以聞下奉常褒封追爵父奢烈侯
以母嘉應夫人配兄尚昭順侯以嫂淑惠夫人
配悉像於廟之東房總曰王府之殿尊尊也妃
曰協清夫人新命也大中祥符間著為令每歲
春由翰林院撰詞命羽流祈福率即殿蕆醮事
殊不稱典爰即故門址改剏醮殿表曰延真且
俾天明宫道士葉揆宸領廟之管鑰而灑掃之
國家崇奉廟祀之典至是告備閣經始於是年
之七月落成於十有一月殿及延真相繼竣役
則歲庚子四月也皆廟鉅事宜牽連特書凡役
工三萬五千有竒為屋六十有七楹
蘇軾祭英烈王文欽誦舊史仰瞻高風報楚
為孝徇吳為忠忠孝之至實與天通開塞隂陽
斡旋濤江保障斯民以食此邦嗟我蠢愚所向
竒窮豈以其誠有請輒從庚子之濤海若伏降
完我岸閘千夫奏功牲酒薄陋報微施豐敬陳
頒詩侑此一鍾
虞集奉旨撰祭伍子胥文爾以忠隕主潮於
吳潮今為灾吳其沼乎爾其揚靈具訓海若俾
安其常母作民虐既止既安民遂有生爾作神
明永有令名
徐一夔歲祀伍公廟祝文惟神昔在於吳以
忠而殞廟食茲山用昭素憤神氣不磨護潮出
没白馬素車尚見彷彿唯聖御宇有嘉其忠申
勅守吏歲祀是崇潔兹牲醪荐於神所庶其來
歆永奠江滸
傅敏重修英衛公廟碑記英衛公廟祠春秋
吳行人伍公也公殁吳人祠諸江上號胥山廟
唐封廣衛侯錢武肅王奏改惠應旋晉吳安王
宋賜祠額忠清改封忠壮侯又建英衛閣以祀
元季疊晉八字王封釐明祀典詔郡長吏歲以
九月二十日祀而祠額不改
國家祗膺寳命百神率職薄海際天颷紓濤謐雍
正紀元之元年
勅封英衛公
詔發帑銀以新公祠於是知杭州府事臣魏定國知仁
和縣事胡作柄知錢塘縣事臣楊夢琰祗承祠
部牒檄選材鳩工肇工於八月之十有六日蕆
事於十一月十有七日堂寝門廡形碧絢耀而
役不逮坊里杭人士聚觀親額謂宜有以宣
上德述神貺臣傅敏時署巡撫事爰紀其源流暨歲月
鑱諸麗牲之碑謹案公懋勲偉績春秋左氏傳
史記蓋綦詳矣獨殁而歸神大海依潮來往其
說始見於越絶書吳越春秋而越絶謂於大江
中或疑當屬揚子又越絶北至秀之語兒吳山
地本隸越而不知章沅番禺胥號大江而是時
吳適棲越今裳邑姑蘇諸地雖雅多公蹟胥山
要以杭為凖至其神之揚靈潮汐也如武肅王
禱於祠而沙漲十餘里宋馬亮禱而潮却且出
横沙數里趙與懽肅禱而江干七十八里之決
以塞英威燀赫綽有可紀
天子軫念浙東西耆庶敬舉秩祀崇號上公而祠部檄
守臣新欹腐剝泐之棟墉以安公靈視前代禮
有加焉宜矣昔漢有防海大塘唐史載鹽官塘
浙江惟富陽塘錢塘長隄差可考然白居易任
刺史業慮濤激西北而大歷八年宋祥符景佑
慶歷元豐淳熙紹熙元致和暨明洪武後五大
潰決毁陷漂敗不可勝紀唯
國家修舉水政警惰覈冐其於捍江捍海實克舉
端木氏趙氏暨范陽酈氏之所錄王充虞喜盧
肇燕肅余靖張載蘇軾史伯璿金履祥之所覃
思而極論華信李濬李蟠後諸賢之所昕塗夕
燎而僅獲集事者胥薈萃其經晝以見諸石囮
木櫃絡竹排樁間而祗荐罔獲矯誣水害迄用
是息然則山陽之材鴻鷺之羽百鍊之族有所
不能抑鐵輪鐵絙以貫鐵幢有所不能鎮而稽
望秩於虞書繹懷柔於周頌此其克符祭法禦灾
捍患之旨而神職以共民生以乂者也且杭郡
東南形勝遥控海江當桐江入境東觀定浮錯
對裏山漁浦諸峯峙青點黛及其出龕赭歷沙
潭會錢清上虞兩江而東也近則石墩白塔遠
則花鳥陳錢以迄於葉壁疊島斜鳥盤臺之外
且不啻億萬里而鯨颷鱷霧訖偕鹽官潮胥帖
粹然則於越之西陵衝波可以無庸擊航之西
津恬流可以無庸渡而靈戈威矛恒偃戢於浪
山濤屋之中俾杭郡百萬戶廬舍塍壠無虞震
騰者惟公衛於斯滋固而
聖天子之德海㴠天復而莫之有涯也臣敏等備位列
嶽爰敢附唐宋守土臣後肅撰廟銘焉其辭曰
艾陵退息城山進攻凡為臣者孰如公忠昭關
東奔紀南西趠凡為子者孰如公孝維忠維孝
千人之英殁而歸海海若震驚一日再來素車
白馬火霆錯擊銀潢倒瀉揚波重水異壤同神
忠孝協軌以衛斯民
帝德覃敷爰被二浙濤清噴玉隄堅屹鐵乃報公功崇
封肇開甍參星斗楹餘雷雲釃酒刲牲雅歌節
舞潮平山碧樂此終古
詩
梁簡文伍子胥廟去國資孝本循忠全令名
舟裏多竒計蘆中復吐誠偃月交吳艦魚麗入
楚營元功惟妙算千載藉餘聲濤洪猶鼓怒靈
廟尚淒清行潦承椒奠按歌雜鳳笙無勞晉人
壁詎用楚臣纓密樹臨寒水疎林望遠城窗寮
野霧入衣帳積苔生惟有三清鳥斂翅時逢迎
羅隱青山廟市簫聲咽跡﨑嶇雪恥酬恩此
丈夫霸主兩忘時亦異不知魂魄更歸無
釋常雅伍相廟蒼蒼古廟映林巒漠漠烟霞
覆古壇精魄不知何處在威風猶入浙江寒
徐凝題伍胥廟千載空祠雲海頭夫差王國
已千秋浙波只有靈濤在拜奠青山人不休
王禹偁胥山忠清廟朝驅下越阪夕飯當吳
門停車訪古跡靄靄林烟昏青山海上來勢若
游龍奔星臨斗牛域氣與東南吞九折排怒濤
壮哉天地根落日見海色長風捲浮雲山椒載
遺祠興廢今猶存殘春弔木客倒樹哀清猿我
來久沈抱重此英烈魂吁嗟屬鏤鋒宜爾國士
冤峩峩姑蘇臺榛荆曉露繁深居麋鹿游此事
誰能論因此毛髮竪落葉秋紛紛
曹既明胥山廟間關欲雪父兄讐底用平生
錫蓋侯冤骨未沉吳越曉征魂初返楚雲秋西
施正倚承恩貌范蠡將移去國舟尚向松陵親
卻敵藁砧依舊在層樓
方行子胥廟觀潮吳越中分兩岸開怒濤千
古響奔雷子胥不作忠臣死勾踐終非伯主才
歲月消磨人已老江山壮麗我重來鴟夷鐵箭
今安在目極洪波萬里回
高啓伍公廟地老天荒伯業空曾於青史見
遺公鞭屍楚墓生前孝抉眼吳門死後忠魂壓
怒濤翻白浪劍埋冤氣血腥風我來無限傷心
事盡在胥山烟雨中
徐渭伍公祠吳山東畔伍公祠野史評多無
定時舉族何時同刈草後人却苦論鞭屍退耕
始覺投吳早雪恨終嫌入郢遲事到此公真不
幸屬鏤依舊語夫差
沈九如伍公廟伍相祠堂春晝長屬鏤拜賜
念先王風清鬼馬吹沙磧日落神龍鬭石梁江
上隂雲浮劍履夜歸星斗撲衣裳夫差水殿還
歌舞十二鳴箏下鳳凰
勅封靜安公廟舊名昭貺廟在候潮門外渾水閘東江
塘上咸淳臨安志故司封郎官張夏祠也夏雍邱
人景祐中為兩浙漕使江潮為患故隄率用薪土
潮水衝擊每繕修不過三載輒壞重勞民力夏始
作石隄延袤十餘里(四朝聞見錄作石隄一十二里)人感其功慶
歷二年立祠隄上嘉祐六年(四朝聞見錄作十年)褒賜太常
少卿政和二年封寧江侯後改安濟公賜昭貺廟
額紹興十二年後累封靈濟顯佑威烈安順王淳
佑八年重建廟夢粱錄左右奉十潮神嘉靖浙江
通志成化間工部侍郎李顒來治潮患禱神而應
即舊址重建浙江通志
國朝雍正三年
勅封靜安公春秋致祭
詩
王安石張工部廟使節紛紛下禁中幾人曾
到此城東獨君遺像今如在廟食真湏德與功
臣謹案張司封祠自昭貺廟外又有東安濟
廟在馬婆巷俗名祖廟又名太平院
勅封天后廟宋順濟聖妃廟也在艮山門外咸淳臨安
志神本莆田林氏女數著靈異祠於莆田之聖堆
宣和中賜順濟額艮山有祠自商份感夢始開禧
寳慶一再創建夢梁錄海洋之中佑護船舶其功
甚大民之疾苦悉賴帡幪大清一統志神世居
莆田湄洲嶼宋都巡檢林愿第六女雍熙四年昇
化是後嘗衣朱衣飛翻海上里人祠之宋元明時
累著靈蹟加封號
本朝康熙十九年
封護國庇民妙靈昭應宏仁普濟天妃
遣官致祭二十二年克澎湖恍有神兵引導及屯兵天妃
澳靖海侯施琅謁廟見神衣半濕始悟實邀神助
時澳駐師萬餘忽湧甘泉琅上其異
勅建神祠於湄洲勒文以紀功德隨又
加封天后五十九年奉
旨春秋致祭編入祀典雍正四年
御賜神昭海表之額十一年
賜錫福安瀾額令有江海各省一體葺祠致祭
文
宋寧宗加封助順勅古以女神列祀典者若
湘水之二妃北阪之陳寳西宫之少女南嶽之
夫人以至丁婦滕姑亦皆廟食夫生不出於閨
門而死乃祠于百世此其義烈有過人者矣靈
惠妃宅於西湖福此閩粤雨暘稍愆靡所不應
朕惟望舒耀魄其名月妃川祗靜波其名江妃
爾之封爵既曰妃矣增錫嘉號被之淪渙崇大
褒顯凡以為民尚休異恩以永厥祀
丁伯桂艮山順濟聖妃廟記神莆陽湄洲林
氏女少能言人禍福殁廟祠之號通玄神女或
曰龍女也莆臨海有堆元佑丙寅夜現光氣環
堆之人一夕同夢曰我湄洲神女也宜館我於
是有祠曰聖堆宣和壬寅給事路公允迪載書
使高麗中流震風入舟沉溺獨公所乘神降於
檣遂獲安濟明年奏於朝賜廟額曰順濟紹興
丙子以郊典封靈惠夫人逾年江口又有祠祠
立二年海宼憑陵效靈空中風揜而去州上其
事加封昭應其年白湖童邵一夕夢神指為祠
處丞相陳公俊卿乃以地劵奉神立祠於是白
湖又有祠時疫神降曰去湖丈許脉有甘泉我
為郡民續命於天飲斯泉者立痊掘泥坎甘泉
涌出至者絡繹朝飲夕愈甃為井號聖泉即以聞
加封崇福越十有九載福興都巡撿使姜特立
捕寇遥禱響應上其事加封善利淳熙甲辰民菑
葛侯郛禱之丁未旱朱侯端學禱之紹熙庚戌
夏旱趙侯彦勵禱之隨禱隨答具状聞於兩朝
易爵以妃號惠靈慶元四年加助順之號嘉定
元年加顯衛十年加英烈神之祠不獨盛於莆
閩慶江浙淮甸皆祠也艮山之祠舊傳監丞商
公份尉崇德日感夢而建
詩
劉克莊三月二十一日泛舟雖沉璧馬計安
施倏忽桑田變渺瀰說與神通君看取潮頭不
到艮山祠
(臣)謹案天后顯靈江湖閩省尤著而廟之在
杭州者惟艮山祠為最古其外武林門城東
北隅亦有天后宫
國朝雍正九年總督李衞毁西洋天主堂改建
廟貌隆煥獨冠郡城
海塘錄卷十一
