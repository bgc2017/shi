海塘錄卷八
内閣中書翟均廉撰
名勝二
赭山咸淳臨安志舊圖志云在仁和舊治東北
六十五里濱海産鹽有鹽場成化杭州府志去海
寧西南四十五里高七十五丈周三里二百步西
南界仁和與紹興龕山南北對峙是為海門海寧
縣志海潮至此與江流相值東不得溢益激怒作
勢曹漢炎赭山詩江流曲似陽冰篆山色丹如葛
令砂是也康熙十一年時有牧馬之役奉憲令紹
興寺暨戎府閱視形便知府稽宗孟曰赭山瀕海
外窪内湫其民撡牢盆者輸鹽租治桑麻者任土
貢非有水草地以張周阹牧馬未便力持之議遂
寢杭志三詰浙江當尾閭盤沍東注入海之際乃
又忽作一回折其在錢塘西岸則有折山後名赭
山赭折字音之誤虞喜志林注錢塘江口折山正
居江中潮水投山下折而曲一至江口有反濤水
勢所歸故云浙江
詩
錢肇修和張中丞赭山望海四首賦海䧺才
並子虚英髦執簡侍䄡輿風生瀛島環
宸極氣作胥濤衛比閭南服鯨鯢從此静北門鎖鑰自
端居文章功業誰能匹赭岸重䥴越絶書微
茫顥氣涵清虚輶軒俯覽窮
皇輿天綱西被星宿海地軸北注醫巫閭一線才通島
夷貢千尋已奠支神居請磨蒼崖紀新咏他日
價重&KR1174;嶁書一泓水鑑本來虚薄海安瀾慶
得輿潮信未曾過冨渚谷王亦似式商閭春風
百貨連雲集夜月千艘比屋居明信如公真不
忝試看域外盡同書百谷風生衆竅虚海門
添設塹神輿饑烏廢壘棲勾踐玉虎金函鎮闔
閭槖鑰陽波縈勝地迴旋斗曜拱
宸居稽山古自陳王會願上
南廵封禪書
王錫奉和大中丞張運青先生赭山望海雄
才作賦駕元虚政暇憑高望岱輿吳越蒼茫迷
國邑赭龕突兀闢門閭潮生蚌蛤皆山立日出
鯨鯢盡穴居應見測波重譯至東西南朔一車
書一望滄溟混紫虛東南淑氣萃扶輿門開
鱉子通潮汐市雜鮫人集比閭絶島風清漸
聖澤洪波日静奠民居懷襄幸覩安瀾慶玉字何妨探
禹書謾道滄桑變態虛偶因豋眺一停輿横
空怪石標羅刹捲地洪濤泄尾閭行覩南交來
白雉久嗤東魯祀爰居巨川欲濟憑舟楫遥憶
當年說命書秦漢求仙屬子虛汪洋萬頃載
方輿浪翻西浙掀浮嶼潮薄東甌撼大閭到眼
乾坤都是水回頭民物盡安居始知
聖主龍飛日清晏千秋炳史書
嵇宗孟閱地即次江城一夜雨欵馬曉衝泥
蚕女繰晴雪龐農立夏畦山横雲嶺斷野曠夕
陽低最喜鯨鯢靖海天望不迷秦皇驅不盡
虎踞大江濱萬樹桃花雨半竿漁父津方壺看
月出勾漏與天鄰寄語杖藜者䑯航
聖澤新公軰從龍彦予慚求牧人風塵虚畫戟阡陌
有勞臣
聖澤銷兵久良農買犢新車書吳越盛未許賦雲屯
臣謹案赭山直北其遥峙者曰皋亭山上有
游龍潭唐白居易禱雨處其下桃花塢沿塢
數里桃花最盛曰黃鶴山上有渥洼池以蘇
軾賦詩得名山半為黃鶴仙洞二山在南宋
時皆稱極盛其平衍者曰桐扣山即晉張華
刻桐木為魚扣石鼓處曰臨平山唐邱丹隱
居處凡此諸山雖去海稍遠而掩映塘北蜿
蜒相望今謹附錄梗概於此
文堂山成化杭州府志去海寧縣西南四十五
里高三丈一尺周半里海寧縣志明永樂初以沿
海扼要徙赭山廵檢司於上在赭山東半里
禪機山成化杭州府志去海寧縣西南四十五
里高五丈周五里一百步海寧縣志巔有禪師井
赭山西一里
雷山成化杭州府志高七丈周圍一里奔潮盪
激漸徙入海杭州府志在縣治西南四十三里
葛嶴山成化杭州府志高六丈周三里去海寧
縣四十三里海寧縣志山有獐獾雉雀之屬杭州
府志南八里為赭山
盤山成化杭州府志去海寧縣西南四十三里
高七丈周八里海寧縣志去葛嶴東一里
河莊山成化杭州府志在海寧縣西南四十里
高七丈周八里杭州府志岩門山西一里則河莊
山河莊東不一里為胡家山
岩門山成化杭州府志高九十九丈周五里上
有塔去海寧縣西南四十里兩浙鹽法志巍峨峭
拔岩岫蟠迴號為主山宋時設鹽場於此談鑰催
煎廳題名記蜀山西南十餘里有岩門山亭爨相
接總曰岩門蜀山鹽場海寧縣志山無佳植獸有
獐獾狐兔鳥則文雉鴉雀
越山成化杭州府志胡家山舊名黃山又稱越
山在海寧縣西南四十里高十丈周六里二百步
海寧縣志圖經云黃山本名越城山其土色黃下
有百尺浦
詩
范驤越城山江蘺半綠越王浦夜月初生伍
員潮借得鄰翁半畆地學驅黃犢種春苗
蜀山咸淳臨安志去鹽官西南二十七里成化
杭州府志高五丈周圍二里隋書地理志餘杭郡
鹽官縣有蜀山宋史河渠志嘉定十二年鹽官海
失故道潮衝平野二十餘里蜀山淪入海中神州
古史考以蜀國之桐材扣臨平之石鼓此山得名
上有蜀山洞潮決淪入海
石墩山成化杭州府志高一十丈周二里在海
寧縣東南五十里(邑志作去縣東十四里)臨安志作石堆山
杭志在西南今改正海寧縣志海上要地立廵檢
司土城周四十丈營舍俱備舊戍百人今止廵卒
五人虛而不守萬歷杭州府志石墩司城在石墩
洪武二年設廵檢在硤石鎮十二年徙石墩二十
年信國公湯和提督沿海廵司築城周百四十丈
為門二環城有池
小尖山成化杭州府志在海寧縣東南六十二
里高五十五丈周十里海寧縣志在石墩東一里
望之若卹阜然上有烽堠
大尖山成化杭州府志去海寧縣東南六十二
里(邑志去縣東六十四里)瀕海高九十九丈周一十里海寧
縣志北距智河嶺山有白鷴文雉山萃嵂崫起亞
如金牛南臨大海上有高峰周一里最為險要建
烽堠墩臺於上嘉靖總制胡宗憲閱兵龕赭徐文
長渭從之共閱龕山戰地遂賦觀潮詩西湖志纂
乾隆二十七年春
皇上閱視海塘
御製登尖山觀海作七言律詩一首(恭紀首卷)
詩
徐渭登尖山萬松滴千山妙翠不可染割取
武陵源固是天所遣秦人迹無有雲中呌鷄犬
夜泊魚舟來下山尋不見
塔山海塘通志尖山之西有一小山俗名塔山
與尖山鎮鎖海口相去二百餘丈從前山胍聫接
後因水勢衝開海潮江溜出入其中附近一帶海
塘當冲受險乾隆三年九月興工堵築石壩至五
年閏六月工竣鑄鐵牛四座分置福寧宮前一座
大塔山一座新築石壩中二座以鎮之
乾隆二十七年三月
聖駕親臨閱視塘工
御製視塔山誌事詩一首(恭紀首卷)
黃灣山成化杭州府志去海寧縣東南六十二
里舊名盈山高八十九丈周九里海寧縣志在青
陽西一里形勢峭拔林木蓊翳山上立寨下有黃
灣浦
廟山成化杭州府志在海寧縣東南六十八里
高九十七丈周九里海寧縣志在金牛山北東扺
海鹽縣界西為鳳凰山下有烽堠上有蘇皋將軍
廟宋勅賜曰寧祐
望夫山成化杭州府志去海寧縣東南六十二里
高七十五丈東扺海鹽海界周四里其山即廟山
脚在海門海寧縣志在崧山東一里山形峭拔立
烽堠其上山嶺有石盤盤側立石常棠澉水志昔
日海商失期不返其妻登盤望夫泣隕化而為石
因名
詩
胡奎望夫山山頭日日望郎來山下長江萬
里開郎去不如潮有信朝朝暮暮兩番回
設家山成化杭州府志在海寧縣東南七十里
高二十丈周圍三里海寧縣志五代譚峭煉藥得
道處所著有化書傳澉水志在永安湖西紫雲山
之南有高嶺入海寧縣界乃南塘仙人譚峭得道
處觀仙鑑所載詩亦竒迹海嶠之證峭字景昇有
海上詩線作長江扇作天靸鞋抛向海東邊蓬萊
元是無多路只在談生拄杖前
詩
徐元粲經譚仙嶺策杖躡危磴木落天氣清
雲過少人迹虚聞松栢聲東眺澗水落了了重
湖明憩足荒祠下衣冷心魂驚我欲招仙子一
豁腷中情仙子去巳久樵牧徒然名迴視所來
逕紛紛紫翠横
海門咸淳臨安志去仁和縣東北六十里有山
曰赭山與龕山對峙潮水由是門入於浙江郭璞
地記所謂海門一點巽山小又曰海門筆架峰巒
起皆指此海塘通志江海之門戶有三省城東南
龕赭兩山之間名曰南大亹禪機河莊之間名曰中
小亹河莊之北海塘之南名曰北大亹此三門形
勢横江截海實為浙省之觀瀾也鹽官圖經錢塘
江有海門潮所起處望之有三山隱隱可見神州
古史考赭山與龕山相對是為海門俗稱鼈子門
二山者江形以折水而三迴山勢列海門而對峙
差非鯤穴海水砰訇而上朝亦似龍門淛河奔騰
而下注木生張融之思出入是門者歟
詩
王炎題童夀卿潮出海門圖潮來濺雪欲浮
天潮去奔雷又寂然海上兩山元不動更添此
意畫圖傳
陳造題潮出海門圖二首絶島平岡捲欲空
兩崖相對屹穹崇即今畫手兼詩筆更與江山
角長雄卷裏波濤快一披蒼山擁起雪山馳
浮天沃日無窮意到我春忩病酒時
朱純登龕山長江限吳越形勝一何雄島嶼
蒼茫外乾坤浩蕩中江連埋日霧汀暗走沙風
忽起乘桴嘆滄洲不可窮
觀潮樓在江干亦稱大觀樓西湖志康熙四十
二年恭逢
聖祖仁皇帝廵幸江浙
御製錢塘江潮詩一首(恭紀首卷)四十六年
聖駕再廵至浙由江上幸雲棲舟中
御製詩一首(恭紀首卷)皆恭勒穹碑建亭於臨江高岸復搆層
樓奉懸
御題恬波利濟四字扁額西湖志纂其地正對海門當潮
汐往來之衝為浙右之大觀乾隆十六年春
翠華臨幸登樓觀潮
御製錢塘觀潮歌(恭紀首卷)乾隆二十二年
皇上再舉省方之典
閱視海塘復登斯樓是日春潮暗長波濤不驚
御製觀江潮作歌詩一首(恭紀首卷)三月二十八日禮部奉
上諭(恭紀首卷)以邇年以來海波不揚塘工鞏固瀕海諸邑
得慶安瀾利及生民實資神祐
勅建海神廟於省城之觀潮樓(詳祠祀門)
六和塔杭州圖經在龍山月輪峰開寳三年智
果禪師始建塔因即其地造寺咸淳臨安志即舊
壽寧院智覺禪師延壽於錢氏南果園開山建塔
以鎮江潮塔高九級長五十餘丈内蔵舍利或時
光明煥發大江中舟人瞻見之後廢巳而江潮洶
湧石岸沉壊至紹興十二年奉旨重造二十六年
僧智曇因故基成之七層而止自後潮為之却人
利頼焉武林梵志梁開平五年吳越王於仁王廢
院掘地得大錢以為瑞應因建大錢寺設寶幢二
座於寺門入宋寺廢智覺乃即南果園建塔七修
類藁舊高九級闊數十圍後為方臘焚毁紹興時
重造七層高大雖减於前亦兩浙之塔無出其右
者至元復遭兵火故今光磚巍然四圍損取中木
燋痕尚存惟内可盤旋而上也然在下望者精神
亦為之恍惚塔内四壁俱鑿佛像有石刻吳道子
觀音佑聖之像金剛經三十二分乃北宋富弼賈
昌朝等各書一分四十二章經乃南宋湯思退虞
允文等各書一章宋名卿筆跡可半矣亦竒物也
西湖志佛說四十二章經在六和塔第一段沈該
正書第二段湯思退正書第三段陳誠之正書第
四段陳康伯正書第五段王綸正書第六段賀允
中正書第七段葉義問正書第八段楊椿正書第
九段周麟之正書第十段洪遵正書第十一段楊
偰正書第十二段沈介正書第十三段趙令詪正
書第十四段孫道夫行書第十五段王希亮正書
第十六段黃祖舜正書第十七段張孝祥正書第
十八段宋棐正書第十九段金安節正書第二十
段李洪正書第二十一段董苹正書第二十二段
錢端禮行書第二十三段張宗元正書第二十四
段張運行書第二十五段楊樸行書第二十六段
莫溕正書第二十七段路彬行書第二十八段張
廷實正書第二十九段周操行書第三十段葉謙
亨行書第三十一段胡汸行書第三十二段陳俊
卿正書第三十三段鮑彪正書第三十四段陳棠
正書第三十五段楊邦弼正書第三十六段張洙
正書第三十七段黃子淳行書第三十八段楊倓
正書第三十九段沈樞正書第四十段韓彦直行
書第四十一段虞允文正書第四十二段洪邁正
書末題云聖宋紹興乙夘冬十一月西蜀布衣武
翊䟦都勸緣住持傳慈恩教僧智曇立石右大小
諸經搨俱極一時書人之選且字畫完好可玩也
萬歷杭州府志明嘉靖十二年開化寺與塔俱毁
萬歷間僧祩宏重修西湖志纂
國朝雍正十三年奉
勅鼎建乾隆十六年三月初五日
聖駕廵幸
御製開化寺詩(恭紀首卷)
御題寺額曰淨宇江天
御書聫句云潮聲自演大乘法塔影常懸無住身三月
十二日
聖駕又幸
御製開化寺再作詩(恭紀首卷)
御製登開化寺六和塔記(恭紀首卷)復於塔上
欽賜
御書扁額第一層曰初地堅固第二層曰二諦俱融第
三層曰三明净域第四層曰四天寶網第五層曰
五雲扶盖第六層曰六鼇負戴第七層曰七寶莊
嚴
御製登六和塔作歌詩(恭紀首卷)二十二年
御製開化寺五律一首(恭紀首卷)登六和塔五古一首(恭紀首卷)
二十七年
御製暮春瞻禮六和塔詩(恭紀首卷)又
御題開化寺詩(恭紀首卷)
文
曹勛臨安府重建月輪山夀寧院塔記嘗謂
天下之事利害相若惟能因利以除害則利斯
得而害乃去錢塘昔號都會既天子建翠鳳之
旗為駐蹕之地可謂據東南天設之險而浙江
介於吳越一晝一夜濤頭自海而上者再掠堤
突岸摧陷莫測甚至捲民廬舍衝壊田畆為臨
安之患久矣雖智者遠謀巧者述之莫能禦也
錢氏時有僧智覺禪師延壽同僧統贊寧剏建
斯塔用以為鎮相傳自爾潮習故道邊江石岸
無冲墊之失緣堤居民無驚溺之虞聞者德之
迨宣和三禩塔與寺為寇盗所爇潮復為患巨
浸怒沫頃刻間擣堤壊屋侵附江之陸數十百
丈民雖寔苦其害然迄無以措手紹興歲在壬
申天子憂之思所以制其害者在廷之臣首以
復興斯塔為請詔賜可下有司計度意將官給
金幣庀工治材而都下守臣擇可主持斯事得
僧智曇戒行精潔道業堅固可任以幹緣乃縷
陳磚石土木方隅廣袤所以復塔之意曇口諾
心然願以身任其勞仍不以絲毫出於官請得
募民衆畢兹勝事都守即日命往住持是院曇
自被命和義郡王楊存中率先衆力出俸資助
居士董仲永以家之器用衣物捨以供費先造
僧寮庫司水陸堂蔵殿安存新衆俾來者有歸
以致中堂蓮社聞風樂施雲臻霧集雖遠在他
路亦荷擔而來自癸酉仲春鳩工至癸未之春
五層告成是年晚歲則七級就緒巍然揭立成
數十尋跨陸俯川闌楯層橑面面開敞寳網鳴
鐸光動山海撐空突兀已立於風烟之上外則
規制壯麗氣象雄傑日以萬衆觀喜瞻仰得未
曾有内則磴道以登環壁刊金剛經列於上下
及塑五十三善知識備盡莊嚴至於佛菩薩衆
各以次位置凡所以鎮静山川護持法界者莫
不閡而存焉塔興之初土石未及百簣而潮勢
雖仍洶湧已不復向來之害以故衣冠緇黃耆
艾士民德曇甚深拱手贊嘆是塔也不特鎮伏
潮不為害又航於海者寅夕昏晦星月沉象舟
人未知攸濟則必向塔之方視塔中之燈光以
為指南則海航無迷津之憂矣致富商大舶尤
所歸向而喜捨無難色此又塔之利也塔將圓
滿寺衆以事之始末求予文以記其實曇東人
也體識深敏早受律儀持教臨壇已踰三紀信
心之士往往聫芳咀妙割縛導迷作大方便護
於羣生顧予知曇之戮力乃申利害之所出陳
上聖之憂勞紀廷臣之建言道曇之率衆與夫
工徒用度之數皆摭其實庶知不假聲勢成茲
利益備諸難事而盡未來際千百載下僧俗當
共謹護以為此邦植福豈不美哉約用工費百
萬緡錢二十萬云
詩
孔平仲遊六和寺同尋六和寺去旁蒼崖行
峥嶸石林氣㶁㶁流水鳴見此俗慮減入門心
更清盤空到窈窕小憩山前亭天晴脩竹外颯
有風雨聲僧云金魚池近日秋雨足餘波落清
壁散作雪色瀑徐興視其流登高穿屈曲忽逢
白練飛碎點濺珠玉清冷振毛髮瀟灑盪心腹
金魚在何處演漾戲平渌鱗鬛老愈黃點漆作
雙目憶為兒童時嘗劇此池旁聞人說金魚已
謂百歲強今踰二十年僧死草木荒此魚尚無
著纖質不改常謂魚非靈物安得擅久長四海
波浪高三江網羅密長鯨失明珠幽暗每向日
我疑龍變化就此溪中逸紛綸乾坤争浩蕩風
霆出何如守一泓無得亦無失
趙抃次韻趙少師題六和寺壁上方樓殿已
幽深更向諸峰勝處尋金擺池魚驚俗眼琴調
山溜寫清音紅芝九本初無種翠栢千株自有
心衆羨宮師康且壽始知功德積來隂
蘇軾六和寺冲師閘山溪為水軒欲放清溪
自在流忍教冰雪落砂洲出山定被江潮涴能
為山僧更少留
蘇軾六和寺送張職方吉甫赴閩漕羨君超
然鸞鶴姿江湖欲下還飛去空使吳兒怨不留
青山漫漫七閩路門前江水去掀天寺後青池
碧玉環君如大江日千里我如此水千山底
朱繼芳六和塔三百有餘年潮頭不敢顛孤
尖標白浪層級上青天鈴隔山僧唄燈通海客
船老來登眺眼不道步難前
尹廷高登六和塔絶頂江分吳越綠漫漫閒
向浮圖絶頂看目覽錢塘殊覺小身遊玉宇不
知寒海連芳草春潮急山擁頽峯古木蟠游子
舉頭應怪問何人天半拍闌干
張翥登六和塔江上浮屠快一登望中烟岸
是西興日生滄海横流外人立青冥最上層潮
落遠沙羣下雁樹欹高壁獨巢鷹百年等是豪
華盡怕聽興亡懶問僧
錢惟善六和觀月招提高占月輪峰樓閣清
虛十二重秋意天香飄古桂冷凝岩雪落長松
池光照夜明金鯽塔影横江卧玉龍聞道廣寒
從此往竹房開處約飛笻
鎮海塔杭州府志舊名占鼇明海寧縣知縣郭
一輪經始築基知縣陳揚明繼之萬歷四十年壬
子正月鳩工告成於九月高百五十丈廣週九十
有六尺廻廊翼欄達七級頂董斯役者典史王時
朝也海寧縣志塔在邑治巽隅郭一輪以寧邑面
大海故起巽峰鎮之築基一級有竒去任陳揚明
續蒞茲土議竟舊令之緒會鹺直指張惟任司理
孫穀廉得施金所贏畀揚明襄成厥事崇正時邑
紳陳之遴之暹重修後復傾圮康熙十五年八月
縣令許三禮又修易名曰鎮海都御史陳敱永撰
記
文
陳揚明登占鼇塔記略載登浩劫實創熙時
聳玉柱以擎天奠金鼇而駕海延望北極呼吸
可達層霄俯眺南溟扶摇直乘萬里挹西山之
爽氣迓東氾之曙暉雲近蓬萊鬱鬱霞蒸龍變
春深崗阜藹藹梧棲鳳鳴故宜海若效靈地脈
永奠卜金甌於皇圖觀玉燭之聖化云時同眺
者廣文常君來王季君培姜君尚賓也爰勒貞
珉以紀盛事
陳敳永重建鎮海塔記寧邑居浙江之表朝
潮夕汐由大洋而來南有上虞餘姚逼處於前
東有大尖鳳凰諸山角張於左而江流又逆遏
於上其廻溜湍激彌甚陽侯不戒往往有淪胥
之懼自昔形象家言惟建塔鎮鎖則狂瀾可障
地脈可固不寧惟是抑文教所由蔚興民生所
由殷阜明萬歷中邑侯郭公採用形家之法遂
於壬子歲肇建是塔於海堧實為邑治及學宮
之巽峰次年工未訖伯祖昆吾公獲簡庶常嗣
此而蕊榜羣登杏園偕宴者未易更僕數戊辰
秋颶風大作毁塔相輪是歲簮紳之士遷謫云
亡者十有八人癸酉祝融肆災塔上下欄楣俱
燬秋闈遂無一人得售者至丙子家君請於邑
侯謝公復捐貲拮据躬率匠石以修葺之明年
丁丑先伯素菴公幸掄鼎甲而家君亦於丙子
秋獲售焉顧自丙子迄今時逾三紀中更兵燹
塔摧頽殆盡賢侯許公無日不為茲土興利而
深知形家之說非虛也謂民之生聚士之教育
皆為地靈所鍾繄惟茲塔是頼且以甲辰之秋
洪濤氾濫郭外之㕓如泛宅也民至今惴惴焉
為之遐稽史籍嘗見元大定以後頻有海患致
和元年遣使禱祀且造浮圖二百一十有六實
以七寳珠玉半置海畔半置水中以鎮海災而
今更以巍巍貝塔鎮焉其功不更鉅乎因與邑
之縉紳庶士協力鳩工以興復之而名之曰鎮
海將貽海甸永利也工初竣歲大稔四野三農
有滿篝滿車之慶髦士横經講學亦兆連茹彙
征之象是文教之昌隆實由民生之康樂也誰
曰非德舉哉余承乏蘭臺遥計梓鄉事宜謂莫
尚於此詎意公有同心不費公帑而捐清俸以
經治不數月而落成今塗謠巷謳傳公嘉德達
於
京輦余乃琢樂石勒之以識勿諼且以昭示來&KR1124;
云
詩
祝以豳登占鼇塔亭亭玉搆接崔嵬躡級憑
虚亦快哉天柱近從杯底出滄溟遥向鏡中開
百年召杜留恩澤一代文章叶上台員嶠方壺
應咫尺何人先掣巨鼇來
葛徵磻春日登占鼇塔百尺鼇峰矗上游憑
虚野眺午烟收放窮兩目潮初退拭淨千山翠
欲浮響出雲中聞畫角霞開木末起朱樓閒心
便逐輕鷗去幾度遥呼一葉舟
李因九日登塔和許邑侯原韻約伴登高遊
騎停海天雲净數峯青十尋古塔驅羅刹幾劫
滄桑伏地靈白社相邀多後起詞壇有主繼先
型胥濤日夜蛟龍吼縹緲蜃樓出北溟
安瀾園在海寧縣拱辰門内前予告大學士
陳元龍之别業也初名隅園明太常與郊建地遠
闤闠池周二十餘畝舊有竹堂流香亭月閣紫芝
樓金波橋諸勝迨元龍易名遂初園
世宗憲皇帝賜陳元龍林泉耆碩四字恭奉園中賜安堂
樓乾隆二十七年上已
皇上閱視海塘
駐蹕於此
賜名安瀾園
題安瀾園水竹延清二額并對聫一副
御製駐陳氏安瀾園即事雜咏五言律詩六首(恭紀首卷)
文
王穉登紫芝樓記贈諫議陳公風山之祀於
鄉賢也盖其長子太常君歸田之日久矣初太
常與弟憲副君相繼成進士起家博士弟子鄉
人父老以贈公祀鄉賢請太常兄弟謝不敢逮
太常兄弟仕於朝又請又謝不敢迄今去之幾
三十年太常君中吏議免而請如前當道報可
始從祀矣明日而芝生於祠之左楹又明日又
生三日又生其數七至九其廣六七寸至三四
寸其色紫其狀若牡丹其香絪緼若都梁鷄舌
然邑人觀者無不歎為竒瑞當之者不在太常
君兄弟必在其後人太常君兄弟復謝不敢曰
微先諫議之德不迨此乃署其樓曰紫芝以永
孝思授余記其實余習於太常君而悉贈公為
賢豪長者也贈公以文雄於諸生間五試有司
不售遂罷去雖老於青衿乎而負意氣重然諾
家貧屢空任俠自喜其予人若棄人予之若汚
韓太史應龍未第日嘗貸百金既第未及償而
卒韓夫人償之以帶曰太史遺命也公拒不受
里人鬭而衊其處子處子將雉經公憤然白於
惠文使者而兩家之獄解争持牛酒為壽公笑
曰吾哀髽者而居間豈望報耶屬歲旱出粟三
百斛賑饑者帥一鄉之人禱雨雨亦獨徧一鄉
鄉人語曰天道不偶視陳叟其為德類若此没
而祀於鄉盖出鄉人父老意博士弟子意非以
太常兄弟不者太常君歸第里羅雀其門矣誰
為私之而復請之卒令爼豆蒸嘗廟食世之非
輿人之公論疇克致然昔稱芝草非一若九莖
三秀皆王者之瑞其次則家室子孫正祥故謝
太傅以芝蘭玉樹比佳子弟而虞翻又云芝草
無根芝或産於土産於石産於澗谷産於階庭
産於階庭者竒矣乃若産祠宇産棟楹者竒甚
産而連三日其數九其大幾尺其色殷然其氣
芬芬然竒又甚贈公當之德之休明黍稷維馨
嗇於其身啟佑後人太常君兄弟當之伯兮叔
兮鳳凰於飛其翼差池王之羽儀陳氏後人當
之佩玉冠裳濟濟鏘鏘勿替引之奕世其昌乎
陳之先代自太邱而元方而長文位愈顯而德
愈微不若贈公之後公無慚鄉鄉無慚長也芝
之為瑞豈偶然哉遂歌曰紫芝英英産於廟楹
匪芝也者英維德之馨紫芝叢叢産於廟宮匪
芝也者叢維德之隆芝絪緼也子孫振振靡勿
有聞也而駟而車大而門也記成請書於樓之
壁歌而祀之以代祝史
陳元龍遂初園詩序寧邑城西北隅多陂池
昔從曾祖明太常公因池為園名隅園歲久荒
廢余就故址為補植竹木重葺館舍翼退休歸
老焉而出入中外任鉅責重雖年逾大耋不敢
自有其身林壑之思徒托諸夢寐間耳癸丑春
衰病且篤䟽請致政蒙
聖主俯俞重以
恩禮賜賚稠叠
御書堂額以光里第曰林泉耆碩則家中所有一池之
水千竿之竹不異鑑湖之賜竊幸初心之獲遂
也因名之曰遂初園令家僮掃徑策杖而遊園
本近市經曲巷忽見茂林脩竹即園門也入門
屋三楹曰城隅花墅有長廊曰引勝旁倚脩陂
皆種梅花循廊而西有一大池望見堂宇在水
中央平橋横亘曰小石梁過橋有古藤水榭臨
水迴廊繞之中峙一堂曰環碧堂廣庭面沼水
色林巒廻環左右堂之右曰清映軒階前文石
有流觴曲水之致東曰溪槎跨水如舟臨岸多
薔薇屏葡萄架西曰澂瀾館西池寬廣水光澄
澈池中有一亭曰烟波風月之亭凌空憑眺晴
雨皆宜中間有樓五間曰逍遥樓前俯平岡種
牡丹數十本北檻倚清流對面梅花滿山麓間
樓之西偏渡小橋穿山逕别有院曰静明書屋
南榮北牖軒爽可悦心目自此而西池流益廣
景象空明有堂翼然八窗洞達斯堂也實為一
園之主敬奉
天章以垂不朽而名斯堂曰賜安堂安老於斯永永不
忘
君賜也堂之右矗以崇岡環以幽麓循級登其巔有亭
曰翠微亭以供憑眺下有碕石磯可坐而垂綸
岡之南有環橋東西二池交會於此橋之南有
山皆種桃杏花開時髣髴武陵溪畔桃山之南
桂樹數百株高下茂密中有亭曰天香隖極小
山叢桂之勝旁有小閣曰羣芳閣登閣則梅杏
桃李桂花皆在目前從山根折而東曲橋宛轉
如長虹可通於環碧堂再折而南有曲澗夾岸
石壁松栢交蔭由環碧堂以通於南池中隔高
阜林木鬱葱儼如峻嶺南池之西有軒曰瀁月
軒初月澄潭天水一色池南脩竹之中有亭曰
南澗亭北望林烟山翠如列屏幛迤東有樓四
面曲折曰十二樓與城隅花墅相接園之西尚
有隙地為魚池為菜圃可供朝夕之需此遂初
園之大槩也園無雕繢無粉餙無名花竒石而
池水竹木幽雅古樸悠然塵外老人随意所之
遊覽既畢良晨佳夕可以觴咏可以寤歌因各
系以詩焉
盧軒北園修禊詩序康熙三十一年三月三
日東海侍御君修禊北園集者二十一人峩冠
長鋏並同臨水之嬉艾髮垂髫齊赴采蘭之會
玉峯當戶石指鳳凰金谷開尊杯傳鸚鵡分曹
角戲隔窗聞落子之聲却坐偷閒憑檻試垂綸
之手或蹣跚於籬落或俯仰於橋梁禮數無拘
興居盡適於時薄雲露日暖靄烘春繡弱草之
如茵花霏紅雨映澄潭之似鏡柳結翠烟宛宛
流鶯歌同秦女翾翾舞蝶夢返莊生惟人事之
多歡覺物華之耐賞侍御君乃酒酣耳熱四望
超然心曠神怡片言莞爾出苔箋以細擘拂玳
管以徐傳工部麗人行分為韻脚右軍蘭亭序
即是詩題羣公既义手而前此客遂撚鬚於後
吟成古體句綴五言難希鸞嘯之清若為蔵拙
欲避蝟毛之罸聊用解嘲
詩
王穉登隅園小圃臨湍結薜蘿主人日涉趣
如何幽花時灌寒猶好小鳥春來雨亦歌雅稱
琴尊清晝賞不妨樵牧夕陽過政成京國歸閒
樂只讓温公五畝多
葛徵竒赴陶社晚眺隅園三月晴不足雨暗
花濛濛大澗小澗鳴百道相迴通潭魚躍新水
竹罅飛流紅林景閟深翳叢樹密生風禽鳥忽
變聲迺知天氣融登高一何極澄覽衆慮空日
夕園宇静歴歴山巃嵸眷懷幽人貞欣賞與世
同我行違性命異患干其躬曠莽天地間局促
如微蟲元理羣所貴耳目悦且充道上坐垂釣
悠然滄浪中
盧軒北園修禊上巳古令節肇置洛邑卜一
從山隂會良宴難更僕大都詩酒并一洗塵垢
宿比來漸寂寥此意誰能復寒食到清明傾城
事徵逐棕鞋踏岸草羅裙拂山麓怪來三月三
足音絶空谷歸休繡衣郎灑落決邊幅家有陳
遵井體空周顗腹城隅得佳地茂林蔭脩竹紫
蓴出千里名酒置百斛折簡召賓友膝席迎伯
叔笑指平階下方池清可掬何妨同䘠除臨流
解春服今年春事早冷節過百六綠戰並紅酣
爛漫罄花木便恐柳綿催韶光肯留目所幸天
意美兩日分寒燠風來和以暢氣至清且淑及
此不尋芳悔殺唐杜牧把盞盡日飲醉茵眠漸
熟聽報山㘭月半規照墻屋
盧軒賦五絶用遠字二首暮春快觴咏勝事
聞近遠雖復後永和不嘆予生晚鶯啼選樹
深花落随流遠安得繫日繩一留春晼晚
仲宏道秋日同杜其芳文學遊陳氏隅園畫
閣凌波出幽亭望竹開啟簾鴛自穏闔戶蝶還
來秋老雲彌净林高風欲摧登臨雙屐倦笑語
席莓苔
陳元龍城隅花墅莫嫌近市少清娱林木依
然有一隅種樹十年隂已茂為山萬仞意成圖
還家敢擬鄉名鄭歸卧真堪谷號愚童子候門
迎我笑田園猶喜未全蕪
陳元龍小石梁隔塵便是白雲鄉笑指溪橋
擬石梁行過東西殊縹緲水分南北自汪洋高
梧影直閒垂釣雙柳隂濃坐納涼最愛月明風
静處淵魚極樂鳥迴翔
陳元龍古藤水榭池迴岸斗見泱泱水榭空
明繞曲廊蘭薄當階清影動古藤垂架綠隂涼
風來嶺畔飄林翠月到波心射屋梁簾幕不施
貪騁目畫圖一幅似瀟湘
陳元龍環碧堂疎簾曲檻水中央風月烟霞
萃一堂日暖波光摇素壁晚晴山翠入迴廊畫
圖凝綠多生趣几硯浮雲自有香隔斷紅塵依
碧落蕭閒無事對滄浪
陳元龍清映軒碧檻迴廊抱此軒高低文石
水沄沄激湍時向階前湧過雨微聞澗底喧林
樹風多清影動烟波晴漾白雲屯置身畫裏消
長晝又見山頭月一㾗
陳元龍澂瀾館塍埒盤紆又一池步櫩曲屋
俯漣漪幽篁風度鳴千管高柳晴空織萬絲山
愛斜陽迴照處水留新月未沉時西來顥氣秋
先至一望空明有所思
陳元龍溪槎買得吳舲倚岸東高柯深處百
花叢芙渠檻畔迎初日楊柳磯頭漾晚風天上
坐時疑縹緲洞房小處更玲瓏人間自有仙源
好漫道銀河路可通
陳元龍逍遥樓梅杏重重繞一洲背山臨水
有高樓花香縹緲穿雲近樹色参差入幕收夜
静潮聲來枕上風清月影滿牀頭海天空曠閒
憑眺便擬逍遥物外遊
陳元龍烟波風月之亭最愛虚明景象殊凌
空小榭儼冰壺天邊風月為吾有江上烟波得
似無横笛飛聲千樹動高吟寡和一亭孤此身
已在塵氛外寧必扁舟下五湖
陳元龍静明書屋林幽境杳似深山静掩書
堂水一灣北牖南榮風日好花香鳥語性情閒
堆床卷帙空摩眼滿地莓苔欲閉關只有樵青
來竹外茶烟一縷聽潺湲
陳元龍賜安堂主恩安老賜林泉近水堂開
别有天竹樹隂濃飛濕翠山巒環擁漾晴烟八
窗風月疑塵外四面芬芳列眼前誰信此中安
一叟太平無事獨翛然
陳元龍翠微亭山頭亭子白雲間脩竹蒼松
列翠環野鶴飛從巖下過天香近向月中攀路
穿石磴藏三逕橋鎖清池剰半環策杖登臨朝
復暮散人今擬號高閒
陳元龍碕石磯山阿水澨正涼初坐愛磯頭
望太虚便欲遨遊窮碧落可知俯仰在方諸波
光摇蕩曾何定雲影浮沉任所如回首乍看新
月上手中垂釣巳忘魚
陳元龍天香隖四照亭虚倚曲闌山阿叢桂
出林端玲瓏碧玉千枝繞燦爛黃金萬蘂攅馥
郁不隨風乍散氤氲如與露俱漙秋光留取天
香久月皎霜清仔細看
陳元龍羣芳閣山頭小閣挹芳華一望山頭
總是花千樹寒梅香似雪百層紅杏氣蒸霞平
鋪不覺溪流隔俯視無愁月影遮更愛秋香金
粟滿西風颯颯見霜葩
陳元龍瀁月軒晚來閒步恣幽探待月東軒
倚碧潭明鏡未曾天上掛冰輪先向水中涵摇
光直欲通銀漢散彩渾疑浣蔚藍坐賞空明人
不寐城頭乍聽鼓聲三
陳元龍南澗亭北沼南池一澗通兩崖翠壁
亦巃嵸半篙清淺藤蘿裏小艇夷猶水石中山
徑雲遮迷牧竪溪頭雨歇卧漁翁尋幽欲到林
深處堤斷橋迴未可窮
陳元龍十二樓池邊結屋愛清幽窈窕湘簾
最上頭曲院鶯花人欲醉層軒風月座中收笑
無紅袖憑雕檻剰有霜顛倚畫樓浪得嘉名誇
十二任他遊客慕風流
安國寺鹽官圖經在縣西北六百五十步寺中
有悟空塔塔前有古檜存焉咸淳臨安志唐開元
元年建名鎮國海昌院五年廢大中四年復置名
齊豊祥符元年改今額熙寧七年僧居則建大悲
閣□文忠公題梁明年為之記蔵殿後有唐會昌
石經幢二寺門東有咸通石經幢一又在殿下者
二無歲月字畫𩔖唐人有古檜宣和中朱勔移以
去成化杭州府志元至正二年重建明洪武二十
四年立成叢林有放生池在寺前安國寺志唐咸
亨間寺基陸地生蓮有異僧至此因海患招徒衆
法昌法昕等祈禱海不揚波始創菴居後因賜額
為寺寺外有橋曰大來曰安化曰泊堍說者謂三
橋兩寺半千僧秀奪南湖萬頃隂皆實景也明朱
澹菴蘇雪溪嘗為安國寺八咏曰高閣晴雲長廊
夕照檜林月色輪蔵金聲方廣靈跡悟空遺跡華
鯨夜吼蓮沼秋紅海寧縣志永樂三年建三解脫
門後甃石為九蓮池為藏經閣凡雨𤾉祈禱祝聖
有儀皆在於此稱海上名山之冠西湖志纂乾隆
二十七年三月
聖駕臨幸
御題佛殿之額曰法海安禪
賜題佛殿柱聫云香水護湏彌功德常澄一鏡妙華現
優鉢莊嚴合證三輪
文
釋元昭法界相記略餘杭郡鹽官邑安國寺
有唐開元首歲創建元和末歴齊安禪師闡化
於此一時盛集備見前記屬會昌梗塞例為焚
除大中祥符初復易今額歴年茲多獨結界之
法未聞於前逮天聖中慧雲法師諱子倫者以
德業内充力扶遺教首謀締搆未遂而終於今
一闕之衆猶居自然宿往高流常所歎息乃相
與籌謀併力經營命毘尼師主法行事凡百軌
度率循舊章實元豊三年十二月二十四夜秉
燭告就即勒略相垂諸不朽
蘇軾大悲閣記羊豕以為羞五味以和之秫
稻以為酒麯蘖以作之天下之所同也其材同
其水火之齊均其寒暑燥濕之候一也而二人
為之則美惡不齊豈其所以美者不可以數取
歟然古之為方者未嘗遺數也能者即數以得
其妙不能者循數以得其略其出一也有能有
不能而精粗見焉人見其二也則求其精於數
外而弃迹以逐妙曰我知酒食之所美也而略
其分劑捨其度數以為不在是也而一以意造
則其不為人之所嘔弃寡矣今吾學者之病亦
然天文地理音樂律歷宮廟服器冠婚喪紀之
法春秋之所去取禮之所可刑之所禁歴代所
之所廢興在其人之賢不肖此學者之所宜盡
力也曰是皆不足學學其不可傳於書而載於
口者子夏曰日知其所亡月無忘其所能可謂
好學也巳古之學者其所亡與其所能皆可以
一二數而日月見也如今世之學者所亡者果
何物而所能者果何事耶孔子曰吾嘗終日不
食終夜不寢以思無益不如學也由是觀之廢
學而徒思者孔子之所禁而今世之所尚也豈
惟吾學者至於為佛者亦然齋戒持律講誦其
書而崇餙塔廟此佛之所以日夜教人者也而
其徒或者以為齋戒持律不如無心講誦其書
不如無言崇餙塔廟不如無為其中無心其口
無言其身無為則飽食遊嬉而已矣是為大言
以欺佛者也杭州鹽官安國寺僧居則自九歲
出家十年而得惡疾垂死自誓於佛願持律終
身且造千手眼觀世音像而誦其名千萬聲病
巳而力不給則縮衣節口三十餘年銖積寸累
以迄於成其高九仞為大屋四重以居之而求
文以為記余嘗以斯語告東南之士矣盖僅有
從者獨喜則之勤苦從事於有為篤志守節老
而不衰異夫為大言以欺佛者故為之記且以
風吾黨之士云
詩
蘇軾鹽官北寺悟空塔巳將世界等微塵空
裏浮花夢裏身豈為龍顔更分别只應天眼識
天人
蘇軾塔前古檜當年雙檜是雙童相對無言
老更恭庭雪到腰埋不死如今化作兩蒼龍
釋贊寧悟空塔浮圖蕭瑟入虚空一聚全身
罔象中傳馬祖心開佛印識龍潜主示神通毫
光委墜江樓月道氣馨香海岸風此地化緣纔
始盡更於何處動魔宮
釋智潤登安國寺南樓半生雲水恣遨遊覽
勝重登百尺樓叠嶂遠排晴漢出寒潮猶帶夕
陽流鐘聲隱約聞吳越簾影依稀拂斗牛喚起
悲秋懷古恨斷鴻嘹嚦滿滄洲
張昱安國問牛軒為訥無言賦犀牛不逐扇
俱破奈有人來問此軒資福無端添注脚石霜
何事未忘言大千無迹身俱化一點通明角尚
存拈起家風隨手應莫言無可付兒孫
胡奎大悲閣寳閣凌空十丈高倚欄東望際
鯨濤天花散處皆金地海月生時見白毫夜氣
澄清龍在窟秋聲蕭爽鶴鳴臯丹梯咫尺諸天
近香霧霏霏濕苧袍
尹士良大悲閣巍巍高閣壯華彛妙智名存
八尺碑金刹龍飛滄海近碧梧鳳宿彩雲垂蘇
家文字傳三代釋氏圓明了二儀萬法一歸何
處是本來面目未生時
朱禋檜林月色雙檜亭亭立化城夜深相對
不勝清半窗偃蹇疑龍化滿地槎牙亂月明涼
沁金波分黛色瞑和風鐸振秋聲一從艮岳移
根去野鶴山猿夢亦驚
蘇平蓮沼秋紅一鏡方塘玉井通露華無數
倚秋風日臨滄海雲霞爛月落寒潭色相空亂
影欲迷匡阜路清香疑在若耶中風流不減陶
元亮結社於今有遠公
海塘錄卷八
