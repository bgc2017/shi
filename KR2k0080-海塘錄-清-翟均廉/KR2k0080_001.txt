海塘錄卷一
内閣中書翟均廉撰
疆域
杭州海塘自海寧止然其海非大洋也仁和以西
稱江仁和以東稱海江之廣不過十餘里即海寧
之海亦不過數十里苐龕赭兩山夾峙於江海之
處潮水由廣入隘奔騰衝擊上激塘身下搜塘底
其危險較濱臨大海者加甚焉省城多山迤東四
十里為仁和之翁家埠向以水流沙活止築草塘
抵禦自翁家埠起五十里至海寧城又五十里至
尖山舊皆壘土鑲石一綫危堤綿亘一萬數千餘
丈受朝夕兩潮衝擊此唐宋以來葺治相仍所不
廢也
國朝
列聖訏謨軫念海塘勤恤民隠不惜重帑以成經久之圖
皇上纘承
祖武旰食宵衣厪念海隅黎庶
特以江流未循故道
時勤玉輅
親歴海壖咨度指示定議加築柴塘增置坦水
聖謨廣遠至詳至備行見海若效靈安瀾底績數百里
海隄鞏若盤石焉誠萬世無疆之利賴也
浙江在杭州東南源發於歙縣入嚴州桐江而衢
州水自常山來與江山之水滙流至蘭溪又會金
華之水並歸桐江入杭之富陽曰富春江波平而
塘易固故隄防猶緩至錢塘則曰錢塘江水激而
駛蓋江水從西南來過仁和而入海海潮從東北
至趨錢塘以滙江江猶狹而海廣闊沖激時虞不
免又近在省城西南稍有潰決則浸入内地故江
塘之重與海塘等隄防之設上稽史志自漢華信
議築防海大塘而吳越捍江塘繼之暨乎宋明代
有修築及我
聖朝屢
敇大臣營度建塘修護不惜帑金而
聖祖仁皇帝臨幸錢塘
親洒御書照耀江浦至我
皇上丕承
祖武省方幸浙遍閱諸塘諦察江溜形勢指示精詳自是
三折恬波
聖澤之長與江流俱永矣
引河即中小亹中間所濬之河也江海之門戸有
三在龕赭兩山之間者為南大亹在禪機山之北
河莊山之南者為中小亹河莊山之北海寧海塘
之南為北大亹水勢南徙賴有紹郡龕常諸山捍
衞其患猶輕水勢北徙則直逼仁和海寧塘身為
害最劇惟中小亹適當南北兩岸之中江水海潮
若由此出入兩岸得資鞏固前總督滿保巡撫朱
軾會勘開濬潮過即淤迄無成效雍正十一年副
都統隆昇等調撥滿漢員弁分段攅挖又設立專
員隨時疏濬未幾復塞大學士嵇曾筠因有請停
開濬之奏我
皇上旰食宵衣厪念海隅黎庶
特命大臣詳加閱視准令隨時斟酌相機挑挖兼用切
沙之法於蜀山之南開溝引溜以順水勢又於北
岸安放竹簍挑溜掛淤至乾隆十二年十一月朔
江流直趨大溜全歸衝刷河身通暢此皆我
皇上睿慮精詳至誠昭格從此江海效靈南北兩亹漲
沙日積濱海生靈永無驚濤駭浪之虞矣
海寧舊無土塘雍正十一年内大臣海望總督李
衞以魚鱗石塘難以速成請於海寧龜山南至仁
和李家村築土備塘一道離外塘或一里半里購
買民地按𤱔豁糧塘高一丈二尺每丈需虚土五
十五方水三旱七按方給工頂寬二丈四尺底寬
五丈又恐外有石塘内有備塘雨水無從瀉洩因
於最低之處築涵洞十七座以洩水石閘四座兼
通舟楫又於備塘河建木橋二十六座以通行人
每石閘一座金門闊八尺高一丈四尺兩邊金剛
牆并前後雁翅各長四丈上鋪石為橋砌墊瀉水
石閘下釘梅花樁一百十一根背搯砌塊石寬四
尺條石二百三十五丈三尺五寸二分塊石二十
三方七分六釐計工料銀四百四十兩有竒每涵
洞一座長五丈高三尺五寸寬四尺六寸條石六
十一丈二尺五寸釘梅花抱石二樁二百九十九
根前後雁翅洞身牆背共砌石七十塊計工料銀
七十一兩有竒每木橋一座高一丈二尺闊四丈
八尺計五空用長三丈五六尺徑六七寸大木十
株共計工料銀二十二兩有竒
柴塘始康熙六十一年巡撫屠沂於朱軾請築石
塘處有土活不能施石之地奏請改用柴塘其法
先捆埽牛鋪底上以柴土間層加鑲頂上加培厚
土高三四丈寬三四五丈不等每長寬一丈釘底
樁二根腰樁二根面樁二根於樁頭削尖簽插柴
土若地值頂衝難免抽掣之虞復於内地深釘橛
樁用篾䌫帶住凡沙土浮活難築石塘之處皆用
此法乾隆壬午恭逢
皇上親歴海塘周閱形勢
聖謨廣運指示精詳誠萬世不易之良法也
雍正十年潮勢洶湧加以上游江水驟長老沙洗
刷潮頭直逼内地
世宗憲皇帝特命内大臣戶部侍郎海望直隸總督李衞
赴浙相度機宜議於尖山起至萬家閘統建大石
塘叠奉
恩綸雖帑金千萬不惜不可因塘外漲沙停止修築煌煌
天語務為海隅生民謀久遠乂安之計我
皇上御極
厪懷民隠屢
勅興修
廟算精詳神功㡳定
恩至渥也其築法塘身高十八層者每丈用厚一尺寬
一尺二寸條石一百一十八丈三尺三寸三分石
有厚薄不等以丁順間砌參差壓縫計高一丈八
尺為準頂寬四尺五寸底寬一丈二尺内除收頂
蓋面石以及鋪底蓋樁石各一層不留收分外自底
上第二層至十二層每層外留收分四寸内留收
分一寸又自十三層至十七層每層外留收分三
寸内留收分一寸共留收分七尺五寸底寬一丈
二尺外口釘馬牙樁二路以禦潮刷樁縫中心重
石之下擔負全力釘馬牙樁一路及後一路共四
路每路用樁二十根共樁八十根尚餘底空釘梅
花樁七路每路用樁一十根共樁七十根二共樁
一百五十根俱一木一樁馬牙樁用圍圓一尺五
寸長一丈九尺之木梅花樁用圍圓一尺四寸長
一丈八尺之木塘長九層以下外砌坦水保護不
扣錠鋦外自第十層十二層十四層十六層每層
每丈扣砌生鐵錠二個熟鐵鋦二個又收頂蓋面
石一層前後扣砌生鐵錠一十六個每條石一丈
用砌灰五斗每砌灰一石用汁米五升
右底樁一十一路共一百五十根内馬牙樁四路
計八十根每根用圍圓一尺五寸長一丈九尺梅
花樁七路計七十根每根用圍圓一尺四寸長一
丈八尺
右第一層寬一丈二尺俱丁砌蓋於底樁之上計
用折正厚一尺寬一尺二寸條石一十丈外砌做
細丁石二丈五尺裏砌做粗丁石七丈五尺砌灰
五石汁米二斗五升
右第二層寬一丈一尺五寸外順砌内丁砌外收
分四寸内收分一寸計用折正厚一尺寬一尺二
寸條石九丈五尺八寸三分三釐外砌做細順石
一丈裏砌做粗丁石八丈五尺八寸三分三釐砌
灰四石七斗九升一合六勺汁米二斗三升九合
六勺
右第三層寬一丈一尺外丁砌内順砌外收分四
寸内收分一寸計用折正厚一尺寬一尺二寸條
石九丈一尺六寸六分七釐外砌做細丁石二丈
五尺裏砌做粗順石六丈六尺六寸六分七釐砌
灰四石五斗八升三合三勺汁米二斗二升九合
一勺
右第四層寬一丈五寸外順砌内丁砌外收分四
寸内收分一寸計用折正厚一尺寬一尺二寸條
石八丈七尺五寸外砌做細順石一丈裏砌做粗
丁石七丈七尺五寸砌灰四石三斗七升五合汁
米二斗一升八合七勺
右第五層寬一丈外丁砌内順砌外收分四寸内
收分一寸計用折正厚一尺寬一尺二寸條石八
丈三尺三寸三分三釐三毫外砌做細丁石二丈
五尺裏砌做粗順石五丈八尺三寸三釐三毫砌
灰四石一斗六升六合七勺汁米二斗八合三勺
右第六層寬九尺五寸外順砌内丁砌外收分四
寸内收分一寸計用折正厚一尺寬一尺二寸條
石七丈九尺一寸六分六釐七毫外砌做細順石
一丈裏砌做粗丁石六丈九尺一寸六分六釐七
毫砌灰三石九斗五升八合三勺汁米一斗九升
七合九勺
右第七層寬九尺外丁砌内順砌外收分四寸内
收分一寸計用折正厚一尺寬一尺二寸條石七
丈五尺外砌做細丁石二丈五尺裏砌做粗順石
五丈砌灰三石七斗五升汁米一斗八升七合五
勺
右第八層寬八尺五寸外順砌内丁砌外收分四
寸内收分一寸計用折正厚一尺寬一尺二寸條
石七丈八寸三分三釐四毫外砌做細順石一丈
裏砌做粗丁石六丈八寸三分三釐四毫砌灰三
石五斗四升一合七勺汁米一斗七升七合一勺
右第九層寬八尺外丁砌内順砌外收分四寸内
收分一寸計用折正厚一尺寬一尺二寸條石六
丈六尺六寸六分六釐六毫外砌做細丁石二丈
五尺内砌做粗順石四丈一尺六寸六分六釐六
毫砌灰三石三斗三升三合三勺汁米一斗六升
六合六勺
右第十層寬七尺五寸外順砌内丁砌外收分四
寸内收分一寸計用折正厚一尺寬一尺二寸條
石六丈二尺五寸外砌做細順石一丈裏砌做粗
丁石五丈二尺五寸砌灰三石一斗二升五合汁
米一斗五升六合二勺鑿嵌生鐵錠兩個熟鐵鋦
兩個
右第十一層寬七尺外丁砌内順砌外收分四寸
内收分一寸計用折正厚一尺寬一尺二寸條石
五丈八尺三寸三分三釐三毫外砌做細丁石二
丈五尺裏砌做粗順石三丈三尺三寸三分三釐
三毫砌灰二石九斗一升六合六勺汁米一斗四
升五合八勺
右第十二層寬六尺五寸外順砌内丁砌外收分
四寸内收分一寸計用折正厚一尺寬一尺二寸
條石五丈四尺一寸六分六釐六毫外砌做細順
石一丈裏砌做粗丁石四丈四尺一寸六分六釐
六毫砌灰二石七斗八合三勺汁米一斗三升五
合四勺鑿嵌生鐵錠兩個熟鐵鋦兩個
右第十三層寬六尺外丁砌内順砌外收分三寸
内收分一寸計用折正厚一尺寬一尺二寸條石
五丈八寸三分三釐三毫外砌做細丁石二丈五
尺裏砌做粗順石二丈五尺八寸三分三釐三毫
砌灰二石五斗四升一合七勺汁米一斗二升七
合一勺
右第十四層寬五尺七寸外順砌内丁砌外收分
三寸内收分一寸計用折正厚一尺寬一尺二寸
條石四丈七尺五寸外砌做細順石一丈裏砌做
粗丁石三丈七尺五寸砌灰二石三斗七升五合
汁米一斗一升八合八勺鑿嵌生鐵錠兩個熟鐵
鋦兩個
右第十五層寬五尺三寸外丁砌内順砌外收分
三寸内收分一寸計用折正厚一尺寬一尺二寸
條石四丈四尺一寸六分六釐六毫外砌做細丁
石二丈五尺裏砌做粗順石一丈九尺一寸六分
六釐六毫砌灰二石二斗八合三勺汁米一斗一
升四勺
右第十六層寬四尺九寸外順砌内丁砌外收分
三寸内收分一寸計用折正厚一尺寬一尺二寸
條石四丈八寸三分三釐三毫外砌做細順石一
丈裏砌做粗丁石三丈八寸三分三釐三毫砌灰
二石四升一合七勺汁米一斗二合一勺鑿嵌生
鐵錠兩個熟鐵鋦兩個
右第十七層寬四尺五寸外丁砌内順砌外收分
三寸内收分一寸計用折正厚一尺寬一尺二寸
條石三丈七尺五寸外砌做細丁石二丈五尺裏
砌做粗順石一丈二尺五寸砌灰一石八斗七升
五合汁米九升三合七勺
右第十八層寬四尺五寸此層收頂蓋面俱用做
細丁砌内外不收分計用折正厚一尺寬一尺二
寸條石三丈七尺五寸砌灰一石八斗七升五合
汁米九升三合七勺石縫前後鑿嵌生鐵錠兩路
計一十六個
海寧石工之後舊有附石土塘高低寬窄不一又
經風雨淋漓漸次塌卸大學士嵇曾筠題請幫築
土戧增卑培薄務使一律高寬所需土方購買備
塘迤北民田挑取按𤱔給價豁糧塘内水坑用柴
樁幫護民房佔礙給價遷移其土分别遠近乾濘
計方授價復慮泥土硬燥夯硪不實潑水堅築東
自寧邑尖山石塘馬頭起西至仁邑李家村止工
長一萬三千九百九丈委東防同知林緒光等九
十八員分段承築塘後幫寬自一丈以内至三四
丈以外高自一丈以内至一丈以外塘頂之上普
例加高三尺總以新舊頂寬三丈㡳寬六丈為准
後建大石塘開槽築壩亦賴土戧衞護不患海潮
内溢
海鹽潮水暗長沿塘一帶又間有鐵板沙但令塘
身堅固足資抵禦惟海寧東自尖山一束江水又
從上順下潮與江鬭激而使高遂起潮頭斜搜横
囓勢莫可當又潮退之時江水順勢汕刷苟非根
脚堅厚難保無虞是以寧塘歴來修築既重塘身
更重塘脚坦水但從前用塊石鋪砌雖多至三四
五層不等易於潑卸以致修補頻仍終非經久之
策大學士嵇曾筠建築大石塘於繞城五百五丈
二尺塘脚外鋪砌條石坦水二層裏高外低斜披
而下每丈每層寬一丈二尺下用塊石砌高上用
條石蓋面每層石口各釘排樁二路每路用樁二
二十根以圍圓尺四五六之長木間釘下砌塊石
每層牽高三尺計石三方六分每方重一萬四千
觔二層共一十萬八百觔上蓋條石每層寬一丈
二尺用厚七寸寬一尺二寸條石十路計折正石
七丈二層共十四丈或有舊存合式樁石酌量添用
草盤頭即挑水壩靠出海中形如半月蓋因其處
塘堤原属平穏一經對岸沙漲或海中沙潬陰積
水勢直射受冲平即成險故築草盤頭以挑溜其
法下捆埽牛鋪底或以竹簍盛石為脚周圍密釘
排樁加鑲柴土并用塊石貼樁填砌以固根脚仍
如柴塘按丈簽釘底面腰樁再於頂上用雲梯蜻
蜓架釘長樁深貫其底計高三四丈外圍長三四
十丈内直長一二十丈不等築法亦不一謹摘大
略以備稽考
寧邑塘工之患雖在北岸而致患之由則在南岸
緣南岸常有沙灘漲起挑溜北趨塘工日加危險
江河湖海形勢雖殊而東坍西漲理無二致大學
士嵇曾筠創為借水攻沙之法於南岸沙洲用鐵
器隨勢挑挖或順溜截根或迎潮挑溝使江水海
潮晝夜往來自為冲刷江溜日趨南岸北岸淤沙
日漲大工得以告成乾隆九年巡撫常安設法疏
濬中小亹引河蜀山一帶仍用切沙之法内則疏
挖外則挑切至乾隆十一年春夏間潮汐漸向南
趨漲沙日見寬廣十二年中小亹大通未必非切
沙法相與有成也
雍正十一年内大臣海望直隸總督李衞請於海
寧迤東尖塔兩山之間築石壩一道分殺水勢俾
潮汐南趨北岸護沙可望復漲都統隆昇等於潮
平時測量應築石壩長一百八十二丈淺處深四
五六丈中流深一十二三丈不等調撥滿漢員弁
採辦石塊水陸並運編篾為絡裝石沈放又於尖
山之西文武菴前築雞嘴壩一座以挑迴溜而波
濤洶涌難於合龍十三年大學士嵇曾筠奏請停
工計堵過石壩四段共長一百二十丈用銀五萬
一千五百兩有竒乾隆四年巡撫盧焯閱視未堵
口門八十丈巳經積有浮沙最深之處不過丈八
九尺與從前測量迥别疏請仍用竹絡裝石乘勢
接築一舉合龍於五年二月開工至閏六月告竣
用銀一萬七千三百三十一兩有竒
木櫃之法用徑大五六寸之圓木製成櫃形高五
六尺長七八尺寬四五尺不等四面為栅其柱木
上留七八寸加砌蓋石下留四五寸插入沙土中
用塊石填塞緊密加以整株長木聯絡如一遇頂
冲險要之處釘樁甃石不及或用實塘底或用為
坦水隨宜安放乃聚小石為大石之法潮落後即
搶釘關櫃排樁加砌蓋櫃條石其體既重其坐自
穏潮頭洶湧可免捲拔之患迴溜汕刷無外淌之虞矣
竹絡又名石簍以篾編造内貯塊石外用竹篐有方長
二式如纍高者用方竹絡平鋪者用長竹絡前代修築
相沿用之雍正十二年都統隆昇於海寧尖山西築雞
嘴壩編造方竹絡纍高兩邊為牆每個高三四五尺寬
六七八尺不等乾隆八年浙閩總督那蘇圖以海寧觀
音堂諸處草塘衝刷成險塘外編造長竹絡丁順鋪放
以作坦水挑溜掛淤每個高寬各五尺長一丈四五尺
不等絡外密釘長樁關鍵并釘東西裹頭樁迎潮抵溜
明成化十三年副使楊瑄修築海鹽縣石塘以意
改為坡陀形因名坡陀塘先是塘石皆疊砌勢陡
孑瑄以為潮激之生怒易潰乃彷宋王安石居鄞
修築定海塘式砌法如斜坡用殺潮勢石底之外
俱用木樁以固其基初下石塊用一横石為枕循
次䜿砌裏用小石填心外用厚土堅築今鄞縣砌
法不可考瑄之坡陀塘具載海鹽圖經
坡陀塘歲久仄壓弘治中巡撫侍郎彭韶重築仍
疊石如舊法而略彷坡陀意内横外縱以漸減縮
令斜十三年知縣王璽繼之備講縱横之法其法
有一縱一横二縱二横下闊上縮内齊而外陂因
名樣塘至嘉靖二十一年僉事黃光昇築法尤備
先去沙塗之浮者四尺許見實土乃入樁與土平
仍旁築令實乃置石為層者二是二層者必縱横
各五令廣擁以土使沙塗出於上令深層之三若
四則縱五之横四之層之五若六縱四之横五之
層之七若八縱横並四之層九十縱三之横五之
層十一層十二縱横又並三之層十三層十四縱
三之横二之層十五縱二横三層十六縱横並二
層十七縱二横一層十八是為塘面以一縱二横
終焉石之長以六尺廣厚以二方琢必方砥必平
層表裏必互縱横作丁字形以彌直罅之水層中
横必稍低昂作幞頭形以彌横罅之水層相架必
跨縫而置作品字形以自相制使不解散層必漸
縮而上作階級形使順潮勢無壁立之危又堅築
内土培之塘成一丈率用銀三百兩
海塘錄卷一
