海塘錄卷五
内閣中書翟均廉撰
建築三
國朝
雍正十三年秋八月
命大學士江南河道總督嵇曾筠總理海塘事
九月修仁和海寧及海鹽等縣海塘
巡撫程元章疏言六月初二日夜颶風大作仁和
海寧二縣共坍草塘三千九百五十一丈零盤頭
一百二十四丈東西石塘五千六百五十六丈零
沖卸大石塘面并裏外攔水石二百四十八塊土
備塘坍卸涵洞一個小坍二十五丈仁錢二縣江
塘間有坍卸多寡不同旋飭辦料搶修又仁海二
縣海塘自雍正十三年正月起至六月初二日陸
續坍矬草塘并盤頭雁翅共二千三百八十八丈
零石塘五百六十七丈零潮溝作壩三丈三尺今
俱搶築完工苐方秋汛宜緊為防護下部議行
冬十一月增築魚鱗石塘
大學士嵇曾筠疏稱六月内風大水湧舊塘坍卸
雖分頭搶築不過堵禦一時現今塘身卑矮單薄
背後盡係漊沆内外空虚實屬可虞杭嘉各府所
恃以禦水患者惟一綫殘塘若不速為修治春潮
踵至關係匪輕原議將舊塘坍卸處逐段改建石
塘今海潮直逼塘根衝刷萬難折去舊工改築惟
有照歲修例速將舊塘上緊修築以固外面另扵
舊塘背後建築魚鱗石塘作重門外障更屬有備
無患下部議行
葺舊塘
大學士嵇曾筠奏海寧浦兒兜至念里亭塘工悉
係頂衝必須寬厚方可捍禦十一年奏請加高歴
今兩載漸次塌卸宜扵塘身裏面帮築土戧增卑
培薄一律高寬又查海寧塘工多屬活土浮沙前
扵塘身外面每歲補釘排樁修砌石塊三五層不
等名曰坦水頼以攩浪護塘其如年久樁霉石塊
潑卸近今又乏歲修殘圮殆盡當購辦大石將全
塘坦水逐段修補而塘身石工更宜擇險修砌但
不可用零星碎石堆垜須購運條塊大石將坍卸
塘工分段改砌整齊方保無虞又查石工坍裂後
多用柴鑲築補墊是以容易漏縱須仍用大石塊
鋪砌方固至扵柴草工程宜加鑲高厚查海寧西
翁家埠一帶塘根甚難釘樁砌石請購運柴料加
鑲與附土塘身一律高平下部議行
南門外築魚鱗石塘
大學士嵇曾筠奏海寧縣南門外塘工五百餘丈
貼近城垣當首險之地工程殘缺難資保障宜及
時建築令扵貼近舊塘須先築魚鱗石塘五百餘
丈遴委幹員分段承辦預為指示庶可保固城池
也下部議行
十二月南岸製攻沙法
大學士嵇曾筠疏稱寧邑塘工之患雖在北岸而
致患實由南岸長有沙灘綿亘百餘里又有沙觜
挑溜遂至江海水勢全向北趨請用借水攻沙之
法在南岸沙洲用鐡器具梳挖陡岸俾沙岸根脚
空虚乘冬季西北風多海潮往來使之自為衝刷
隨勢坍卸奉
旨允行
立木石柴土章程
大學士嵇曾筠言塘工需用條石甚多非一山所
能採辦山隂武康二縣距海寧就近蘇州洞庭等
處路程較遠分别給山價水脚自七錢三厘至七
錢七分三厘不等其修理坦水所需塊石募工匠
扵就近尖山開採又坦水需用樁木自一尺二寸
起至一尺六寸循照舊例給發價值自上游之嚴衢
及下游之蘇常江寧廣為購辦可得樁木二十餘
萬可以足用草塘需用鑲柴束扵富陽分水建德
桐廬四縣購辦向例責成沿塘殷戶經管收支既
非經制人役又無額給工食守法者包賠頑詐者
舞弊今將管柴殷戶盡行革除遴員查收沿塘造
板房三十餘間以為柴厰又塘身帮築裏戧需土
浩繁近塘不便開挖惟土塘塘河以北可以取土
每方給價銀自一錢三分五厘至一錢八分不等
又装運石料撥商竈船戶令扵海潮大汛聽其載
滷燒鹽小汛俱赴各山運石
大學士嵇曾筠奏停疏挖引河
曾筠疏言所開引河于中小亹外灘淡水埠安設
河頭並非頂衝不能吸引江溜中段黃山廟一帶
界扵河莊禪機兩山之間北河頭地面較高江水
豈能自下而上挽流注海而河尾又在茅草堰地
方一𣲖沮洳全無建瓴之勢潮來流沙漫入河中
潮退沙存日漸湮塞雖復疏通山水開挖南港一
河又當北大亹之中挑溜仍歸海寧對面是不能
引之使去而乃導之使來開挖以來計用過銀五
萬五百五十兩隨濬隨&KR0782;迄無成效應請停止部
議從之
暫停緩工以備修築
大學士嵇曾筠言堵塞尖山水口之工自上年九
月迄今逾載雖經築定一百餘丈而未堵之處尚
寬七十餘丈潮汐往來溜勢日加湍激合龍甚是
艱難零星抛擲塊石隨波漂淌日久無功現在修
築舊塘坦水須用塊石而尖山採辦石料不能兩
工兼顧請暫停堵塞石料耑修坦水使乘此冬季
潮平及時修築而尖山水口一時不堵猶可留為
後圖下部議行
是年分修補仁寧二邑草塘共用銀八千五
百兩零搶修仁寧等縣風潮案内石草塘工
共用銀九萬七百九十餘兩歲修仁錢二縣江
塘共用銀二千一百九十兩零
今上皇帝乾隆元年春正月春汛平穏
二月南北岸護沙日漲
大學士嵇曾筠以海寧一帶塘身坐當險要惟將
新舊塘工次第修築一律高堅並扵沿江沿海加
詳修防疏通港汊而扵南岸沙洲竭力挑砌將大
溜日向南趨北岸自臻平穏現在東西兩塘漲沙
寬厚雖春潮浩瀚而塘隄鞏固永有安瀾之慶矣
秋八月帮築沿塘土戧
大學士嵇曾筠言仁寧二邑沿塘土戧自寧邑念
里亭迤西至浦兒兜止又自浦兒兜迤西至仁邑
李家村止又自念里亭迤東至尖山石塘馬頭下
坡往南止共長萬三千九百九丈工料銀八萬七
千三百六十兩零修砌坦水自九里橋分工界牌
起至浦兒兜大草盤頭止共長八千四百四十四
丈二尺内除三十四丈四尺改建盤頭毋庸修砌
外餘長八千四百九丈八尺工料銀七萬五百三
十三兩零擇險修砌石塘共長一千十二丈三尺
五寸工料銀五萬八千二百四十六兩零雍正十
三年十月開工乾隆元年五六月一律報竣
建築魚鱗石塘
大學士嵇曾筠言前議舊塘之背另度基趾改建
石塘但需帑浩繁曠日持久如果水勢仍前危險
必須擇基另建今海寧東西兩塘水勢條順所議
魚鱗大石塘應即扵舊塘基址清槽釘樁如式甃
砌仁寧二邑暨海寧南門外遶城險工共應改建
魚鱗大石塘有六千餘丈下部議行
九月築海寧南門魚鱗石塘
大學士嵇曾筠奏寧邑南門外遶城魚鱗石塘五
百五丈二尺約估工料銀八萬一千四十四兩五
錢零下部議行
冬十二月造運石海船
大學士嵇曾筠以築塘所用之條塊石料必由海
洋轉運但僱調商民船隻貽悞鹽務因請建造海
船將原定水脚銀兩扣存除舵水工食等費外餘
銀儘數存公塘工告竣仍可變價乃檄行五十隻
每隻需工料銀二百六十八兩九錢二分零動支
銀一萬三千四百四十六兩三錢零
是年分歲修仁寧二邑石草塘并加鑲盤頭
雁翅共銀四萬七千六百五十三兩零修築
錢唐邑徐村橋等處江塘及加帮獨山等處
土塘共銀九千九百二十二兩零
二年春三月編石草各塘字號
石草各塘坍矬向以某家東西起止開報然居民
疎密不齊每多弊混雍正間監督汪漋張坦麟等
議將各塘編立字號至是大學士嵇曾筠咨部將
各塘照千文編立號次以二十丈為一號建䜿碑
碣計仁和塘工長一千四百二十三丈五尺編七
十二號海寧塘工長一萬二千七百九十四丈編
六百四十號其餘海鹽等一應照例編立部覆准
行
夏六月稽魚鱗石塘工費
大學士嵇曾筠疏稱浙省海塘自浦兒兜大石工
尾起至尖山段塘頭止共應建築魚鱗大石塘五
千九百三十丈二尺内自寧邑遶城石塘迤西地
勢稍為卑下應用條石一十七層計高一丈七尺
内首險工一千四百二十丈一尺需工料銀二十
五萬三千二百五十三兩九錢七分五厘零次險
工九百八十三丈九尺需工料銀一十七萬五千
七百六十兩六厘零自寧邑遶城石塘迤東地勢
更為卑下應用條石一十八層計高一丈八尺内
首險工二百九十一丈五尺需工料銀五萬二千
九百六十二兩一錢九分四厘零次險工三千二
百三十四丈七尺需工料銀五十八萬七千七百
七兩七錢一分七厘零今合先行分修大石塘二
千九百七十四丈一尺其餘應修大石塘二千九
百五十六丈一尺容次第興舉以垂久遠部覆准
行
秋九月續帮李家村諸土戧
大學士嵇曾筠言續帮李家村沈家盤頭五里橋
等處土戧共長四千六百一十丈五尺工料銀三
萬四千二百一十七兩零
閏九月改建海寧遶城坦水
大學士嵇曾筠疏言海寧縣南門外一帶塘隄所
關綦重前請建築遶城魚鱗大石塘自西土備塘
頭起至東土備塘頭止共長五百五丈二尺于本
年五六月内陸續告竣但石塘又全頼坦水相為
保護查雍正十二年冬底歲修塊石坦水潮汛往
來易扵潑卸今特外加護塘大條石坦水五百五
丈二尺其先承築石塘共工料銀八萬二千七百
二十四兩七錢三分零今坦水共工料銀一萬五
千五百九十二兩八錢三分零又帮築鎮海塔根
圍墻並馬頭踏步一座工料銀五百二十九兩一
錢零
是年搶修仁海二邑及鹽平等處土石草塘
土戧銀三萬九千七百五十三兩零歲修仁
錢二邑江塘共銀三千八百四兩零
三年歲修寧邑圖字等號石塘千四百二十
五丈二尺改字號石塘並戴家石橋盤頭共
三百七丈七尺五寸仁寧二邑藏字等號柴
塘千五百六十二丈一寸又修築仁錢二邑
江塘及建築海鹽邑堂字等號共銀三萬四
千七百二兩零
四年春正月停止草塘歲修
撫臣盧焯以水勢日南漲沙綿亘數十里刮滷煎
䀋已成原野每年猶事歲修頗屬糜費似應將草
塘歲修暫行停止
夏四月浦兒兜等處改建石工
撫臣盧焯言海寧濱臨大海向係土塘扵潮汐衝頂
處建築柴草盤頭計非經久迨乾隆二年改建石
塘以資保障小墳前浦兒兜等處其時潮水尚激
塘身猶藉草盤頭挑溜今水勢南遷沙漲日遠塘
根之外皆成平陸則草盤已不必加鑲而扵其後
身一例改建石塘統計一百六十八丈六尺下部
議行
(臣)謹案草盤頭原設十座除陳文港一座已
扵查勘江海等事案内搶築石塘外尚有浦
兒兜馬牧港戴家石橋秧田廟賣魚橋小墳
前鄭九臯門前白牆門念里亭等九座至是
盡改為石塘
冬十月接築尖山未堵工程
撫臣盧焯以尖山壩口為江海出入之處有未竣
工程數十丈原因險不能堵塞故前大學士嵇曾
筠奏請停止但前議暫停者以溜勢日加湍激合
龍甚艱所用塊石兩工不能兼顧故請俟坦水工
竣另行設法堵截原未嘗以尖山壩工可以竟置
不議今水勢已平合龍似在此時查尖塔兩山相
去二百丈已築壩工一百二十丈未竣者僅有八
十丈從前原深九丈至一十二三丈不等今現在
中泓深一丈九尺近壩頭深一丈六尺近塔山深
一丈三尺則寬處僅有三分之一深處僅有十分
之一但以塊石装入竹簍由淺至深可免飄流之
患築高五丈即足以資捍禦矣下部議行
十二月濬備塘河
撫臣盧焯疏稱築塘全資石料向由海運直達工
所今因沙漲石船不能攏塘艱扵擡運不得不熟
籌挽運之法查尖山迤東海鹽縣境内三澗塞高
矬石塘之外海船可以抵塘塘内舊有河形計長
一千五百三十六丈可達海寧縣而寧邑之東西
土備塘内外從前取土築塘已挖成河形自尖山
以至天開河計長一萬四千三百七十餘丈即達
仁和縣之范家木橋又自范家木橋至殊勝橋皆
有舊河計長六千五百六十丈即達省城若循故
道一律深通舟楫往來風濤無阻不特石料可免
沙地摃擡一應柴草木植皆可由内河轉運并利
扵他務者不少乘今農隙分股開濬將見大工物
料挽運便益商竈兵民永資利賴矣部議從之銷
費九千二百一十二兩有竒
興築仁錢等邑江海塘埭
撫臣盧焯以仁錢等縣江海塘埭均為民生捍衛
惟在先事圖維以期有備無患因請次第興修仁
和縣自總管廟起至化支廟等處江塘七段共長
七十六丈錢塘縣自流芳嶺起至獅子口張介凢
等門首江塘二十一段共長九百二十丈合兩縣
需銀五萬九千七百六十六兩零下部議行
是年分歲搶修海寧及平湖等縣石塘共銀
六千二百四十兩零内海寧韓家池等處柴
塘三百三十二丈一尺尖山大盤頭四十八
丈又濬塘河用銀九千二百一十二兩零
五年春二月續改東塘石工
撫臣盧焯稱海寧小墳前盤頭改建石工内讓出
錢氏祖墓應添修石塘二丈三尺工料銀四百二
十九兩零部覆准行
夏閏六月續堵尖山功成
撫臣盧焯言續堵尖山水口於乾隆五年二月開
工至閏六月工竣共堵工程八十丈需銀萬六千
一十三兩零
秋九月預存歲修之備
撫臣盧焯奏言江海大溜往來叵測尖山填壩雖
有漲沙環護善後之計當先事預圖請將此項修
築節省銀兩留存縣庫為久遠歲修計部覆准行
改建緩修舊塘為魚鱗石塘
撫臣盧焯疏稱海寧縣塘内有潘介山屋前舊塘
三十九丈五尺洪文舍西舊塘三十丈共六十九
丈五尺現在樁朽石卸塘身矬墊亟須建築魚鱗
石塘以資捍禦下部議行
續魚鱗塘取直開槽以便建砌
撫臣盧焯言寧邑東塘李富祥門前等處應建魚
鱗石工一百一十二丈乃當日坍塘之所接修柴
塘原坐灣曲必須取直開槽先帮土戧以便釘樁
建砌應加帮築新土五千三百方八分增工料銀
七百九十五兩零原估越壩毋庸建砌節省工料
銀二百四十四兩部覆准行
冬十一月總督宗室德沛請柴塘改建石工
德沛疏稱仁寧二縣東西兩塘既已改建魚鱗大
石塘而寧邑之老鹽倉以西至仁邑之章家菴止
一帶仍係柴塘未經改議乃扵海龍洋等處最險
要之地試築樣工二十丈以覘地勢請照所試之
式改築石塘計長四千二百餘丈約工料銀九十
餘萬兩部議准行尋以左都御史劉統勲奏改建
不必過急乃緩興築
尖山壩工告成鑄鎮海鐡牛四座
鐡牛四座分置福寧宫前大塔山各一座新築石
壩中二座
是年分搶歲修仁寧二邑露結等號草塘四
百八十丈又寧邑擇險搶修之石塘及緩修
舊塘高止一丈四尺至一丈一二尺不等北
新建魚鱗石塘形勢卑矮巡撫盧焯題請一
律改建復扵歲修案内題請外用條石加高
内加頂土共長一千三十五丈八尺又扵舊
石塘加築子堰長一千三百五十二丈一尺
又修海鹽等土塘共銷銀四千七百三十一
兩零
六年春三月總督宗室德沛復請老鹽倉柴塘改建
石工
德沛奏稱寧邑之老鹽倉迤西至仁邑之章家菴
一帶塘隄攸關七郡生民東西兩塘俱經改建石
工不因漲沙停止獨草塘仍循其舊萬一風潮衝
去護沙水勢由此直趨浸灌内地不但臨時搶堵
不及為患匪淺即使費盡周章恐所費更無算矣
部議從之
冬十二月
命左都御史劉統勲查勘浙江海塘
統勲奏稱改建石工不必過急故有是
命
是年搶修仁寧二邑柴石塘一千一百九十
五丈一尺及海鹽平湖二邑共銀五百七十
三兩零
七年春正月觀音堂等處建築竹簍石壩
總督那蘇圖奏言仁和縣章家菴起至海寧縣之
華家衖止約二千四百餘丈舊築柴塘外沙俱漲
綿亘數里並無海潮衝頂無煩改建石塘華家衖
迤東至浦兒兜石塘交界一千八百餘丈已加鑲
完固惟老鹽倉汛至東石塘界四五百丈地居頂
衝修防宜加嚴密今擇其最險之觀音堂汛坐字
號老鹽倉汛伏字號又及字等號盖字等號通計
建築竹簍石壩四段又伏字等號一段用鳳尾順
簍毗連接筍斜釘關攔順簍樁木部覆准行工竣
報銷工料銀三千六十八兩零
三月定海塘效力員額
督臣德沛言海塘效力人員應照河工例按員缺
多寡工程酌量需用人數著為定額下部議行
夏四月改建議成
左都御史劉統勲言親履南北兩岸勘知柴塘改
建石塘誠經久之圖但須寬以時日請將料物預
期備辦俟水緩沙停可以施工乘機興築每年先
以三百丈為率
定購辦搶塘柴薪實價
統勲奏稱搶修柴工需柴正殷柴價時值九分部
定例止准六分今次購辦柴薪商民觀望不前若
不照時價給發誠恐貽悮要工請准照實價九分
報銷庶緊要工需辦運不致遲悮部議從之
六月製石簍以護塘基
督臣那蘇圖以老鹽倉汛至東石塘界最險處先
間段排築石簍外捍潮汛内護塘基俟石簍根脚
堅實再照原議建築石塘後扵乾隆九年吏部尚
書公訥親來浙勘視海塘言仁寧二邑柴塘外護
沙寬廣實屬安穏護沙不必改建若慮護沙坍漲
第將中小亹故道開濬俾潮水循規出入上下塘
俱可安堵經部議覆改建石塘事遂寢
是年分修築海寧邑金家木橋緩修工内舊
石塘二十一丈銀一百八十二兩零又搶修
觀音堂老鹽倉一帶柴塘共長七百二丈一
尺并塞毛洞五十個共銀五千二百六十六
兩零
九年春二月魚鱗大石塘工成
撫臣常安言海寧縣魚鱗大石塘扵乾隆二年四
月初七日起工至八年六月初九日一律告竣共
建築大石塘計長六千九十七丈六尺八寸加帮
土戧計長一百一十二丈共銀一百一十二萬七
千一百一十兩有零
(臣)謹案海寧大石塘自康熙五十年從大學
士朱軾請扵浦兒兜至姚家堰等處建築一
千三百四十丈工未竣巡撫屠沂奏稱老鹽
倉迤西不能釘樁砌石改築草塘故惟老鹽
倉所築五百丈係石工雍正十一年内大臣
海望總督李衛勘查塘工請將全塘一律改
建大石塘逮十三年朱軾面奉
世宗憲皇帝上諭修建我
皇上御極
特命大學士嵇曾筠總理海塘事務乃請扵寧邑
南門外先築遶城大石塘五百五丈二尺乾
隆元年八月奏建大石塘五千九百三十丈
二尺四年九月巡撫盧焯請將小墳前浦兒
兜等處草盤頭九座一律改作石塘共增一
百六十八丈六尺五年二月改建處讓出民
塚添築石塘二丈三尺九月因緩修工内舊
塘矬墊六十九丈五尺以柴塘改石工其逢
灣取直節省處共七十二丈九尺二寸歴年
題咨事件塘身丈尺工料價值各有增減原
計應築石塘五千九百三十丈二尺實建六
千九十七丈六尺八寸原估工料銀一百六
萬九千六百八十三兩零實銷一百一十二
萬七千一百一十兩零
是年分加高海寧邑念里亭汛舊石塘一百
五丈五尺尖山壩西舊石塘九十五丈鑲築
浦兒兜舊石塘一丈五尺又加修西塘眉土
三百三十九丈一尺加築大小山圩土堤七
百七十四丈六尺及搶修海鹽平湖等處塘
銀共三千七百六十九兩零
十年分搶築海寧邑浦兒兜秧田廟柴盤頭
二座又搶築將軍殿前柴塘一道長九丈殿
東搶築柴盤頭一座搶築浦兒兜東塊石塘
二丈五尺池家墳前塊石塘五丈五尺萬家
衖前石塘鋪釘排樁一十丈復建將軍殿前
石塘九丈三尺合海鹽平湖等邑共銀五千
五百三十六兩零又搶修海寧邑觀音堂老
鹽倉二汛柴塘共長八百五丈用銀八千九
百八十七兩零
十二年春二月開中小亹工成
護巡撫臣唐綏祖言乾隆九年吏部尚書公訥親
奏請將中小亹故道開濬深通時巡撫常安扵蜀
山一帶用切沙法相機疏刷至十一年春夏間蜀
山已經落水潮汐漸向南趨北岸漲沙日廣但偃
鳳山水未落河莊嚴峰等山積沙尚厚而蜀山之
南原有舊時引水河道本年挑挖工長一千二百
四十七丈五尺面寬三四五六丈底寬二三四丈
深六七尺不等實用銀一千一百七十七兩零
十三年春正月加護塘土堰
大學士高斌言塘身雖固猶需善後之策倘潮頭
風湧濺水上塘不可不慮但得塘後土堰攩護周
匝則坡土不傷即無妨碍除八仙石起至章家菴
老土塘四千七百餘丈另有外護土堰無須加築
今應自章家菴起至尖山脚下凡石柴草塘頂上
後邊一律加築土堰底寬一丈二尺頂寬八尺高
四尺共長一萬四千數百餘丈將舊有存塘土牛
抵用外約銀六千六百餘兩係善後緩工限以二
年為期扵農隙之時陸續築成再自仁和邑江塘
迤東至章家菴民築土堰量長六千二百餘丈原
為八仙石迤東老土塘之外護惟是堰身高下不
齊不足禦異常潮患必須統體加倍高厚與東西
兩頭塘身平接包裹老塘在内庶為無恐約需土
方銀一萬二千八百餘兩連前項通塘加堰需銀
一萬九千四百餘兩毋容動銷正帑並請扵留備
海塘工用項下支銷可也部議准行後以大學士
訥親奏展限緩築
三月卹冲坍民戶
撫臣顧琮稱中小亹引河故道扵十二年十一月朔
後江流直趨大溜南北兩岸水遠沙長塘隄鞏固
實可慶幸惟是沙地居民田被衝决雖已給遷徙
之費而拆屋搬移不無拮据今擬查無力之戶給
與口糧以資卒歲將銀照時價折給約需銀五百
兩
夏四月議增滚壩及塘汛弁兵
大學士公訥親以江溜初向南行當防其仍復故
道應設竹簍碎石滚壩以禦沖刷使江水仍復由
壩漫流其蜀山至尖山一帶中有堰溝數道應酌
看形勢或扵水口或扵中段溝尾稍加堵禦以防
直抵塘根至南岸一帶海塘因安瀾巳久並未設
有專司塘汛之員弁兵丁今江水既向南趨當𣲖
官兵駐宿不時查勘全岸塘工應移駐官弁相度
沙之坍漲有無裨益並潮水長落情形一一熟知
隨時調劑可免興修大工至前大學士高斌奏准
將仁和縣江塘迤東至章家菴民築土堰動支舊
存塘工銀兩加倍高厚此原係防禦異常潮患今
營造官兵房屋應需工料即移此項先為動用其
修築民堰銀兩再展年限陸續修理
秋九月北塘等處堵禦潮溝
撫臣方觀承以大學士公訥親之奏奉
命查辦海塘因查河莊山後有沙南北横亘如眷若設
竹簍碎石滚壩以殺汛勢更屬有益又查三里橋
塘外潮溝一道長二千二百丈口門寬一百八十
丈應扵口門進内設立竹簍碎石滚壩一道長四
十丈需銀五百五十一兩零又掇轉廟塘外潮溝
一道長二千一百丈口門寬衍遠出大尖山外溝尾
仍寬十五六丈深二三尺不等今扵口門進内建
築竹簍碎石滚壩一道以截内灌之水並可為尖
山石壩外護其壩長二百三十丈内一百三十丈
應築土壩其横截溝身之一百丈先用柴墊高再
排竹簍碎石滚壩共約銀一千一百四十餘兩又
小尖山至大尖山石巖山二處逼近海濱宜建石
塘且潮水回溜趨東則大小山圩正當其衝應請
扵二處各建碎石塘一道與滚壩工程同時並舉
約需工料銀二千八百二十餘兩隨經大學士會
議准行
增撥防護海塘兵弁
撫臣方觀承以左營之念里亭右營之八仙石章
家菴觀音堂靖海等處五汛弁兵按汛撤撥南塘
其北塘除調撥外分守各汛操防力作若八仙石
章家菴二汛工程應歸扵翁家埠汛經管觀音堂
汛工程應歸老鹽倉汛經管靖海汛工程應歸于
鎮海汛經管念里亭工程應歸扵尖山汛經管均
令汛弁按工巡防其抽撥南塘者自應就地建造
衙署營堡以便棲止而一應統轄宜悉照北塘之
例以昭畫一經大學士會議准行
是歲修築海寧竹簍石壩銷銀五百四十八
兩零
海塘錄卷五
