欽定四庫全書
海塘錄卷四
内閣中書翟均廉撰
建築二
國朝
聖祖仁皇帝康熙三年秋八月戊戌海决築海寧縣塘
八月三日大風海嘯至五日未息衝潰海寧縣塘
二千三百八十餘丈總督趙廷臣巡撫朱昌祚請
發帑修築令兵巡道熊光裕督之次年九月石隄
成并築尖山石隄五千餘丈用銀二萬七千六百
三十七兩零
三十八年修錢塘江塘
巡撫張敏題請修錢塘縣江塘自望江樓迄雲林
下院并古頭埠共三十九丈一尺自顯應廟迄大
郎巷共六十三丈梵村蜈蜂嶺等處共三百五十
三丈仁和縣江塘自大郎巷迄來家埠景家埠共
七十九丈五尺銀杏埠等處一百六十二丈五尺
四十年修錢塘江岸築石塘
巡撫張志棟題請捐修錢塘縣江塘自三郎廟迄
顯應廟中沙井永福橋至節婦坊李家橋止又銀
杏埠阮家埠等處共二百七十一丈三尺又續報
坍塘自涼亭起至中沙井一帶及放生菴共修二
百八十七丈又築關帝廟至永福橋等處子塘共
五百九十八丈四尺仁和江塘自下泥橋至盧家
橋鎮海菴止共四十一丈三尺時温州府同知甘
國奎議每塘一丈用石一縱一横嵌以油灰鎔以
鐡錠深根堅杵加築子塘以為重障布政使趙申
喬請耑委國奎修築阮家埠三郎廟來家埠景家
埠六和塔華光樓諸塘議用堅石嵌砌後加子塘
經始扵康熙四十年初秋及四十五年春月竣事
築石塘六百六十七丈子塘八百九十五丈共費
銀五萬二千六百三兩有竒
四十一年江塘圮布政使郎廷極築之
時塘圯廷極勸助修築濟以罰鍰三郎廟險工成
建湖神祠扵上
五十四年修海寧縣海塘
春夏之交風潮大發海寧縣塘圯數千丈巡撫徐
元夢請委金衢嚴道賈擴基監修共三千三百九
十七丈五尺需工料銀三萬八千五百九十三兩
零明年三月厥工未成遂罷擴基改令鹽驛道裴
&KR0973;度董之廉凡擴基所未完與已完而弗固者按
段加修共需工料銀三萬七千五百兩零至五十
七年閏八月報竣
五十五年重築江塘
七月連雨江漲自徐梵二村至轉塘頭石塘衝壊
總督滿保巡撫朱軾委杭州知府張恕可修築錢
塘縣江塘自天字一號至三十七號止共六百八
十一丈六尺潮神廟海月橋籃兒路等處共八十
丈二尺龍王廟起拆砌總管廟老塘共二百二十
七丈又三郎廟前子塘三十二丈五尺小橋頭老
塘子塘共八十丈一尺兵馬司前十七丈又仁和
縣中二下節地方老塘子塘共二百二十九丈竣
工扵五十七年三月初三郎廟前子塘尤險要三
築弗成布政使段志熙親勘相度其法用石一縱
一横每層鑿石眼貫以木梢合五六塊為一以重
鎮水勢恐水刷入縫乃扵合縫處各用鐡錠横扣
又慮水入豎處以鐡錠一尺一錠上下牢扣盖欲
合二十丈石為一塊石也其交搭即以木石扣筍
合縫為之成塘二十丈共用工料銀一千兩
五十七年春三月修築海寧石塘濬備塘河
時巡撫朱軾題請修築海寧石塘下用木櫃外築
坦水又開濬備塘河以防泛溢下部議行扵是年
經始至五十九年正月告竣修石塘九百五十八
丈四尺九寸坦水三千九十七丈五尺土塘五千
一百六丈開濬備塘河身七千七百五十六丈四
尺建閘一座每塘一丈用兩木櫃每一櫃内用石
塊五十觔共工料銀一十五萬一千三百一兩
五十九年秋七月老鹽倉築魚鱗石塘
巡撫朱軾稱老鹽倉一帶正當江海交滙今土塘
隨浪坍頽沖決徐家埧一口與内河支港相通已
築石埧堵塞若不急築石塘堵禦設令土岸坍盡
決入上下運河則鹽潮直注嘉湖蘇松關係甚鉅
請扵東自浦兒兜起西至姚家堰止共一千三百
四十丈砌築石塘就扵塘岸用長五尺闊二尺厚
一尺之大石每一丈砌作二十層共高二十尺扵
石之縱鋪側立兩相交接處上下鑿成槽筍嵌合
聯貫又扵每石合縫處用油灰抿灌鐡鑻嵌口以
免滲漏散裂塘身之内培築土塘高一丈寬二尺
不使潮汐大時泛溢塘基下部議行
開濬中小亹&KR0782;沙
軾又言赭山以北河莊山以南乃江海故道近因
淤塞以致潮水盡歸北岸土石塘工終難穏固應
請僱民上緊挑濬下部議行
設海防同知專司歲修事
軾言海防非有專責經管未見實效請裁金華同
知一缺添設杭州府海防同知一員耑任責成小
有損壞即時修砌下部議行
(臣)謹案海寧塘工自康熙五十八年新修告
成後特設海防同知逐年修補自五十九年
始每年歲修統計用過銀兩撫臣題請實歲
修所由來也
是年分歲修海寧海塘工計銀一萬六千一
百七十九兩
六十年分歲修老鹽倉舊石塘銀二萬二千
一百七十七兩九分零
六十一年春二月改築草塘
先是撫臣朱軾稱老鹽倉東至浦兒兜至姚家堰
宜建築石塘一千三百四十丈未成至是年巡撫
屠沂以海潮無定修築隄岸必須隨時制宜請扵
土浮不能置樁砌石之處築草塘五百四十丈明
年春又奏准築草塘三百丈仍扵實土處更築石
塘合從前共五百丈并將姚家堰西續坍處亦築
草塘二百一十五丈八月工告竣報銷石塘五百
丈草塘一千五十五丈共用過銀九萬一千六百
五十兩
(臣)謹案屠沂將朱軾請築石塘一千三百四
十丈之内改築草塘八百四十丈故軾所築
石塘止五百丈合草塘為一千三百四十丈
也其姚家堰西續草塘二百十五丈又為沂
所另築以是二百十五丈合前八百四十丈
總為草塘一千五十五丈海塘通志以沂續
姚家堰西草塘為二百五十丈者誤
秋八月停止挑挖中小亹&KR0782;沙
巡撫屠沂言向以中小亹沙地因北岸沖決甚險
題明挑挖以分水勢今北岸塘脚現在沙塗塘身
穏固無庸再為挑濬部議從之
(臣)謹案中小亹引河扵康熙五十七年巡撫
朱軾委員開濬用過銀九百兩尋復淤塞至
五十九年復會同總督滿保題請開濬用過
銀三千一百六十兩零未幾又復&KR0782;塞至是
屠沂奏明停止
是年分歲修海寧縣工計銀二萬二千八百
九十六兩
世宗憲皇帝雍正元年秋九月
命濬赭山海口
時因督臣滿保之請王大臣等議行之故有是
命
二年秋七月海水溢民居
命賑之
八月十二日已
命佟吉圖兼署巡撫鹽印旋得鹽政臣噶爾泰奏稱海水
漫溢沿海田廬大受漂沒十八日故
命石文焯署巡撫印馳驛速行賑濟然後奏聞
命築海塘
時計工料銀六千三百五十兩有竒
元年二年歲修海寧塘工計銀一萬七千四
百二十五兩零
三年春正月
命吏部尚書朱軾來視海塘
撫臣石文焯初請通用石塊修築旋稱不必用石
上以石無定見恐誤塘工更令法海佟吉圖代之又恐法
海等初任不諳情形以軾曾撫浙故扵二年十二
月初四日
命軾往浙查議至是抵浙因題請修築經大學士等議准
修建至四年七月工竣計修過海寧縣陳文港亂
石塘三千八百丈并修補子塘
又是年分歲修海寧縣塘工用銀七千六百
九十九兩
四年歲修海寧縣塘工銀一萬五千七百兩
零
五年春二月加鑲浦兒兜草埧并改建姚家堰草塘
巡撫李衛奏加鑲浦兒兜老鹽倉各草塘并將姚
家堰至草庵一帶土堤改建草塘又請歲修海寧
塘工銀兩遇各縣江海塘坍損之處一體動給扵
是計修海寧縣浦兒兜老鹽倉草塘一千九十五
丈姚家堰草塘八百九十六丈又接修草塘六十
九丈六尺修舊石塘一千二十四丈用銀一萬五
千七百兩錢塘縣午山一帶葛家墳六和塔等處
坍塘二十五丈四尺善利院左側三郎廟老塘衝
坍五丈又轉塘上首汪家池等處坍塘一十四丈
栅外二圖小橋地方坍塘六丈又轉塘至横江埠
應築坍塘三百三十三丈横江埠至曹家埠應築
坍塘七十五丈仁和縣總管廟前坍矬江塘七丈
應拆卸補築四丈
十月修海寧縣錢家坂馬牧港等處塘工
巡撫李衛言東塘錢家坂迤西一帶樁板老塘護
沙洗去直射塘脚板木年久朽爛欹斜亂石沖卸
頽廢應行改砌加築及西塘之馬牧港亂石土塘
直至大石塘一帶外沙漸高扵塘身大汛漫溢過
塘泥土矬陷應加土石塘築庶免泛溢之虞内東
塘應行改築一千一百七十丈西塘應修一千九
百八十八丈下部議行
修江塘
巡撫李衛修錢塘縣江塘善利院三郎廟旁坍塘
及午山一帶葛家墳六和塔轉塘頭等處坍塘共
五十丈四尺又王伯卿五雲牌坊蕭靄然各地及
定北四圖雞鵝場等處一百三十九丈仁和縣江
塘總管廟大郎巷及化智廟黃童廟等處共四十
三丈九尺六年又修錢塘縣江塘自曹家埠起至
斷塘頭共一百七十四丈諸橋起至新工交界加
築石塘四百一丈坍塘五十丈俞家界牌石前五
十三丈一尺葛家地前十八丈八尺午山前四丈
張家門首二十三丈五尺諸橋邊十四丈五尺自
雍正五年先後興工至六年陸續完竣扵十二月
題銷江海塘工共用銀三萬九千七百三十一兩
零
是年分歲修仁和錢塘海寧及海鹽蕭山等
縣塘身統計六千三十九丈八尺長橋一座
計長四丈坦水一百七十丈奏銷銀三萬九
千七百三十一兩零
六年三月搶修海寧縣老鹽倉海塘
正月春汛潮勢猛悍老鹽倉迤西三官堂草塘沖
圯五丈裂縫二三十丈二月十四日至二十有二
日大汛連朝沖決塘六百六十餘丈總督李衛奏
言老鹽倉西塘外沙脚刷盡屢患衝激請支海塘
歲修銀八千兩將現坍之六百六十餘丈搶築塘
身上下鋪砌堅實以保坍陷下部議行
十二月修海寧南門外海塘及錢塘江塘
總督李衛言南門一帶漲沙盡行坍卸潮水逼塘
民阜等字號根脚年久外樁坦水沖洗至斜又華
岳廟及平橋西小石塘亦有矬陷坦水外卸楊家
莊一帶亂石塘原屬低窪應請增高更有馬牧港
一帶樁板亂石土塘一千丈前止加條石一層應
酌量增高又翁家埠一帶原無官塘其臨海月牙
灣不能保固應酌量地勢接建草塘與舊有之草
塘相續布政司高斌因計海寧邑南門外沙安民
阜等字號及華岳廟平橋西楊家莊馬牧港等處
各段工程計勘應修築塘共四百五十三丈坦水
四千四百六十四丈三尺估需銀二萬三千一百
三十八兩此外又有搶修海寧平橋西等處坍壞
殘缺塘身一百三十三丈坦水一百六十三丈用
銀八十六兩七錢七分零又接續錢塘縣斷塘尾
江塘一百六十五丈估零銀三千六百五兩零又
諸橋一帶江塘加築塘石一層計長四百一丈折
砌江塘一百六十九丈估需銀一千一百八十三
兩零下部議行
是年分歲修錢塘海寧及海鹽會稽等塘共
銀一萬八千一百八十五兩零搶修海寧塘
工銀二萬二十五兩零
(臣)謹案歲修工程自康熙五十九年撫臣朱
軾題准後每歲加修逐年將實修丈尺用過
工料銀兩據實報銷雍正六年八月潮勢洶
涌沿塘護沙沖洗殆盡工程緊要始將丈尺
情形先行題報仍照每年加修之例辦理至
是督臣李衛題奏今歲潮汐較往年更大搶
修甫完續被沖卸請將塊石各塘不能抵禦
者酌量改砌石工奉
旨依議速行欽此嗣後將不可緩待之工隨時搶堵
其應行改築條石塘坦之原坍工段扵每年
秋後估計詳定給帑辦料次年興作按歲報
銷此搶修歲修所由分也
七年秋八月奉
旨(恭紀首卷)建海神廟
廟建於海寧縣東門内(詳祠祀門)
冬十一月海寧荆煦廟等處草塘内另築石塘
總督李衛奏稱八九月來秋潮洶涌寧邑沿塘東
自尖山西至翁家埠綿亘百里皆臨大海若欲盡
建鉅石大塘為費不貲再四籌畫西塘除老鹽倉東
原有大石塘五百丈外自此至翁家埠一帶俱係
險工内荆煦廟至草菴向有先後築草塘一千九
百餘丈此時俱係土塘今就草塘之内收進二三
丈開深根脚用大樁排釘深入沙底儧辦巨料砌
築石工仗此舊有草塘以護其外使内之石工人
力可施保至三年之期即草塘或有損壊而石工
亦已告成
(臣)謹案次年五月李衛又稱改建石塘之處
目今貼岸雖有漸長微沙聚散無定皆係必
不可已之工但一時難以並興不得不暫為
寬期陸續取辦故是役未果
築陳文港等處草壩
衛又言東塘潮頭自尖山直趨而北勢猛溜急在
在危險請扵陳文港小墳前薛家壩及念里亭等
處分築挑水盤頭大草壩五座周圍簽釘排樁中
填塊石竹簍深入軟泥之下作為底脚上加埽料
壓盖堵禦頂衝使水勢稍緩可引漲沙漸聚下部
議行
是年分歲修海寧縣塘工銀八萬七千四十
五兩零搶修海寧石草塘工共銀三萬一千
三百四十七兩零
八年夏五月築海寧西塘大壩及修築東塘設海防
兵弁
李衛請扵西塘老鹽倉戴家石橋楊家莊等處添
築盤頭大壩三座東塘自普濟庵至尖山等處修
築塘身又請將杭州捕盜同知管糧通判二員分
管東西海塘再設千把總二員晝夜防禦下部議
行
鑄鎮海鐡牛
時鑄鐡牛五座分置老鹽倉前戴家石橋山川壇
泥烟墩前潮神廟五處
修仁和塘
李衛題修仁和臨江鄕周家橋一帶官塘里民柴
世魁張道濟等捐夫助修
是年分歲修海寧石塘工用銀四萬六千一
百三十二兩零搶修海寧石草塘工用銀二
萬五千四百四十二兩零
九年冬十月續修海寧錢塘塘工
總督李衛言寧邑海塘西草頭盤頭矬坍塘身一
千三十一丈八尺備料儧修外其餘鎮海塔前等
處幫闊培高共一千四十三丈又念里亭草盤頭
等處一百五十五丈應加築大條石坦水一層并
舊塊石坦水三十五丈應築大條石坦水二層東
塘七里廟等處五百餘丈議將中條石築塘身大
條石築坦水内有最險之處塘身亦用大條石砌
築又普濟庵迤東梁家地等處塘身二百二十餘
丈并西塘唐子千門前五丈仍用塊石修築錢塘
縣徐村梵村等處修築坍裂江塘三百五十三丈
六尺確核應修應築下部議行
是年分歲修錢塘海寧及平湖江海石草塘
工共銀五萬三千三百三十兩(内修徐村梵村江塘銀三)
(千七百六兩零)搶修海寧及平湖縣石草塘工銀一
萬一千四百四十八兩零
十年秋七月仁和海寧之支接築草塘
草塘工程自康熙六十一年巡撫屠沂請將朱軾
題准浦兒兜建築石塘一千三百四十丈内有土
性虚浮故改築草塘八百四十丈自後老鹽倉西
歷年加修殆無虛日其地皆在寧邑故仁邑未嘗
有修築草塘事至是署巡撫王國棟以上游水發
西塘老沙衝刷題請於寧邑華家衖草塘止處至
仁邑沈家埠迤西之潮神廟接築草塘二千二百
二十餘丈并建盤頭下埽防護
仁和海寧及平湖等縣石草塘坦圮發帑修築
署巡撫王國棟言寧邑春夏二汛矬陷草塘七百
二十一丈七尺又無脚草塘二百六十餘丈應請
修築并扵草菴前建貼心盤頭一座華岳廟錢家
坂小墳前盤頭雁翅浦兒兜盤頭東西兩角張為
三門前坍塘一十九丈西南八圖孫家亭後坍塘
二十丈暫用草柴搶堵又東塘沈月明西塘月明
庵等處坍卸塘身一百九十六丈六尺請照李衛
條石塘坦之式修砌東塘新庵西舊塊石塘身工
段共二百一十七丈七尺西塘浦兒兜盤頭東塘
身六丈及修補坦水并堵築白牆門秧田廟盤頭
又霉伏二汛坍矬草塘七百二十六丈五尺飭員
修築冄錢邑江塘定北四圖俞士品地前坍塘四
十一丈被潮沖刷亟應添樁加層又自徐梵二村
并諸橋起至獅子塘頭止塘身石塊尚有衝坍亦
應亟加修築下部議行
是年分歲修錢塘海寧及平湖石塘工銀二
萬八千九百七兩零搶修仁寧二縣石草塘
工銀一十四萬四千六百七十八兩零
十一年春正月
命大學士鄂爾泰張廷玉朱軾來視海塘議修築
上年十二月總督程元章查勘海塘情形入奏奉
旨命大學士鄂爾泰張廷玉朱軾會同總督李衛尹繼善
詳議具奏
二月
命内大臣海望總督李衛督海塘工
正月大學士鄂爾泰等至杭州集議奏請
欽簡大臣往浙詳細查勘奉
旨命内大臣海望總督李衛赴浙查勘海塘大理寺卿汪
漋原任内閣學士張坦麟前往承辦
三月尖塔兩山間建石壩
内大臣海望奏言尖塔兩山間向有石壩堵截水
道後被修塘人役悞取其石修補塘工北岸之沙
至今有坍無漲若扵兩山之間照舊堵塞則北岸
護沙可望復漲水道亦可望其南徙因自尖山至
塔山約一百二十丈俱用石塊堵砌其塊石須用
木篾装載共用物料工價銀六萬二千四百九十
兩零
内大臣海望請改草塘為大石塘尋罷築
海望言華家衖以東尖山以西以及翁家埠萬家
閘去年沖塌之處有已經粘補者有現在動工修
築者但草塘易扵朽爛塊石舊塘亦易坍塌非經久
奠安之計似應改建大石塘庶可垂之永遠自尖
山起至萬家閘新築大石塘共長一萬四千三百
九丈内除舊有石塘四千二百八丈六尺不築淨
長一萬丈四尺計需物料工價銀一百七十萬一
千七百四十四兩零尋以經費甚鉅非歷數年之
久不能告竣且現議堵塞尖山水口如既堵後果
能沙漲護塘則石塘可以不必改建若仍無漲沙
再行改建
添築土備塘開引河以分水勢
内大臣海望奏言翁家埠草塘沙土浮活恐難施
樁砌石或仍用草工堵禦第急雨颶風不能預測
若止一層隄岸未為萬全應請扵塘後添築土備
塘一道比舊塘再高五六尺奉
特旨允行并
命於中小亹開挖引河以分水勢計築土備塘一道自寧
邑龜山麓至仁邑李家村止共長一萬四千四十
八丈五尺塘身底寬五丈頂寬二丈四尺内建石
閘四座涵洞十七座木橋二十六座又自李家村
至接塘頭老土塘加土四千九百五十六丈内修
舊閘四座舊涵洞三座扵雍正十一年十月開工
十二年三月報竣用銀一十三萬六千七百二十
九兩零
增員弁以備修築
海望又言仁和至乍浦海塘不下三百里使乏專
管人員不無廢弛致患前經請令杭嘉湖道一員
兼轄工役非其專責所設杭嘉海防同知二員千
把總各一員兵二百名亦恐照料難周應請耑設
道員一員添設同知一員守備二員千總三員把
總七員兵八百名伺查守護隨時修補可以保固
塘工
夏四月内大臣海望請以本省廢吏及士民願效力
者令督臣選𣲖塘工
海望言浙吏不敷調𣲖本地有廢員及紳士子弟
有願備資斧自效者其中不無可用之人應令總
督程元章酌量𣲖委部議是之乃選家有餘貲才
堪任事酌量𣲖委工竣之日督臣分别優劣列最
題請議叙
秋八月内大臣海望奏請揀發旗員協辦塘工
海望言修築塘工必須管工人員親身坐守工程
始得堅固前臣帶往浙江監修海塘之内務府御史偏
武員外訥青額因不服水土隨臣回京所留祇員
外郎穆克登額一人在浙第工程甚多未敷差用
如仍委内務府人員前去恐道途遥遠耽延時日
臣見在浙旗員内尚有可用之人仰懇
勅諭將軍阿里衮副都統隆昇就近選𣲖旗員與在工人
員一同坐守監修奉
旨允行
冬十二月發帑修仁和錢塘平湖諸邑塘岸
總督程元章䟽同知吳宏曾李飛鯤通判張偉各
員承辦下坍矬草塘石塘盤頭雁翅及潑壊坦水
應請修築又仁和縣總管廟前坍江塘十餘丈錢
塘縣梵村午山等處坍江塘七十餘丈俱極緊要
因嚴飭在工各員上緊修築
十二年春二月奉
旨命副都統隆昇總理海塘事務御史偏武佐之
總督程元章奏稱尖塔兩山難以築壩堵塞中小
亹難以開挖奉
旨大學士鄂爾泰會同海望閱看鄂爾泰等奏元章不當
存惜費省工之見致悮興修堵築之期故有是
命
三月濬南港河
副都統隆昇稱河莊等山東舊有南港河一道柴
滷船隻不時往來今在西沙淤者僅一十五里挑
濬甚易應請施工疏濬奉
旨允行五月南港及中小亹引河工竣隆昇奏請造混江
龍鐡篦子等器具並用夫撈淺陸續疏刷八月請
添設海防通判一員駐劄河莊山專司疏濬并請
撥外委千總一員馬步兵二十四名輪流防守疏
濬議覆准行至次年三月浙閩總督郝玉麟復題
撥海塘兵四百名駐劄引河常川挑濬計開挖中
小亹引河一道共銀五萬五百五十兩三錢
秋八月尖山西築浮壩以禦水勢
副都統隆昇等言西塘工竣之後沙漲五十餘里
惟尖山水口尚未堵塞請扵貼接尖山外口用樹
木紥筏横斜先暫築雞嘴挑水浮壩一道以順攩
潮水之入再就尖山西首文武菴左右亦先築雞
嘴挑水浮壩一道以順攩江水之出奉
旨允行計雞嘴壩一座自雍正十二年九月起工至十二月
工竣長一百十九丈用工料銀四千三百四十九
兩零
冬十月築尖山石壩增計工料
副都統隆昇言原估自尖山脚下至塔山約長一
百二十丈内三十丈均深四丈九十丈均深九丈
底寬俱十丈頂寬俱三丈上年測量係潮塞之時
今相度水勢情形當以滿潮尺寸為準再共丈量
一百八十二丈其頂應加寬一丈均深應加高二
丈其底應加寬四五丈不等奉
旨允行所築石壩扵雍正十二年九月二十三日起工至
十二年十一月大學士嵇曾筠奏請停止共堵一
百二十丈用工料銀五萬一千五兩五錢零
兩年分築仁海及鹽平四縣江海石草塘坦
奏銷銀八萬三百六十二兩零
十三年春三月議修仁和諸縣塘
總督程元章言石草塘工潮汐晝夜沖刷塘脚多
係活土浮沙最易傾圮據東海防同知張偉知杭
州府秦炌報仁和海寧共坍塘工六千二百八十
餘丈應請修築下部議行
夏五月重定海塘事宜
總督程元章以海塘關係重大與布政司張若震
條議一曰海塘錢糧宜分案具領二曰海塘保固
宜分别定限三曰估計册籍宜令承修官會同估
造以免推諉四曰海塘緊要處所宜酌量預備物
料以資接濟下部議行
秋七月
上命大學士朱軾總理海塘事
六月初二三等日風潮大作海寧海鹽等縣石
草各塘所在報坍總督程元章奏聞七月十九日
上有是命
海塘錄卷四
