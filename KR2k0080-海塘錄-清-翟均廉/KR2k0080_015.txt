海塘錄卷十五
内閣中書翟均廉撰
奏議三
工部覆撫臣程元章請修石草塘議(雍正十三年)
浙江廵撫程元章疏稱浙省仁和海寧等縣石草
各塘於本年六月初二日夜陡遇颶風大作雨驟
潮湧沖潑塘隄石草塘身并附石土塘坍卸甚多
兼之沖有缺口臣據報即會同督臣郝玉麟等星
夜前赴塘工逐一詳加察勘一面繕摺奏
聞一面動支銀兩飛飭在工各員多集人夫撈取舊石
上緊搶修堵禦又飛調道府知縣標員及佐雜各
員會同旗員分段趕辦柴樁料物上緊搶修晝夜
趕辦查仁和海寧二縣共坍草塘三千九百五十
一丈零盤頭一百二十四丈東西石塘五千六百
五十六丈零又海鹽縣共坍附石土塘二千五百
六十丈零沖卸大石塘面并裏外攔水石二百四
十八塊土備塘坍卸涵洞一個小坍二十五丈仁
錢二縣江塘間有坍卸多寡不等亦隨飭辦料搶
修又仁和海寧二縣海塘自雍正十三年正月起
至六月初二日陸續坍矬草塘并盤頭鴈翅共二
千三百八十八丈零石塘五百六十七丈零潮溝
作壩三丈三尺今俱搶築完工但目下正當秋汛
防護不容稍懈除現在復又派委佐雜等二十餘
相度形勢帮築高闊加謹保護并多備物料分貯
緊要處所以資濟用外所有仁和海寧海鹽等縣
石草各塘坍卸段落丈尺情形理合具題查仁和
海寧等縣風潮坍卸石草各塘共一萬二千二百
九十七丈并雍正十三年正月起至六月初二日
以前陸續坍矬草塘等工共二千九百五十八丈
五尺該撫既稱搶築完工但目下正當秋汛防護
不容稍懈應如所題行令該撫將前項工程飭令
在工派委各員上緊帮築并多備物料運貯濟用
工完之日造册具題查核可也
大學士稽曾筠請建魚鱗石塘及搶修坦水疏(雍)
(正十三年)
(臣)欽遵
恩命總理浙江海塘事務周歴上下各工詳加查勘間
於本年九月二十八日接到大學士朱軾寄字内
開雍正十三年八月初八日面奉
諭旨浙江海塘關係民生最為緊要因隆昇與程元章意
見不合以致遲悞工程特差爾前往督率之隆昇等聽
爾節制如何修築之處爾做過浙江廵撫自必諳練但
工程浩大需用錢糧斷斷不可吝惜舊塘先需修築完
固以資捍禦切不可因塘身臨水那動尺寸那移一步
即衝坍一步何時是已至修魚鱗大石塘乃一勞永逸
之計不可因塘外沙漲停止修築縱使沙漲數十百里
民人居處耕種亦不可恃必需大工完竣方可垂之久
遠於地方有益其石料夫工價值照時給發若扣尅留
難則利民之事反以病民如有此等情弊務嚴參重處
毋得姑容欽此仰見
聖謨廣運洞悉機宜伏查海寧東西兩塘延袤一百餘里
多係海潮江溜瀠洄衝激搜刷塘根在在險要雍
正十一年間仰蒙
欽差内大臣海望等赴浙會勘奏請改建大石塘坦永垂
利賴而經始維艱尚未舉行本年六月内風大水
湧舊塘坍卸雖撫臣督臣等分頭搶築堵禦一時
但纍石鑲柴暫為粘補現今塘外坦水工程潑卸
歪斜比比皆然塘身卑矮單薄背後盡係漊沆内
外空虚實屬可虞杭嘉各府襟海帶江所恃以禦
水患者惟一綫殘塘若不速為修治恐轉瞬春潮
踵至關係匪輕查從前估築魚鱗石塘原議將舊
塘坍卸之處逐段改建今海潮直逼塘根往來衝
刷萬難拆去舊工開槽改築且臨水做工一日兩
潮油灰漿汁無所施用斷不能如式堅固(臣)再四
思維惟有照歲修之例速將舊塘工程上緊勘估
修築以固外面籓籬另於舊塘背後相度基址建
築魚鱗石塘方可垂之久遠其新塘未竣以前數
年之内全資舊塘抵禦海潮以便施工砌石即新
塘既成之後留作重門外障更屬有備無患除建
築魚鱗石塘工程容(臣)詳勘塘基確估工料酌定
章程另行條晰奏陳請
旨訓示遵行謹將修築舊塘事宜敬為
皇上陳之一塘身卑薄宜帮築裏戧也查海寧縣迤西
浦兒兜至迤東念里亭一帶塘工悉係海潮頂衝
必須塘身寬厚方可藉資捍禦雍正十一年奏請
加高附土歴今兩載風雨淋漓漸次塌卸今年又
被風潮沖漫現在通身單薄内外受險倘再遇風
浪衝擊難免潰決之虞臣請通盤查丈於塘身裏
面帮築土戧增卑培薄一律高寬所需帮戧土方
沿塘現無官地且多係坑漊不能取用應照河工
例交與地方官按段確查離塘數十丈外酌量可
以取土之處購買民地應用即將所買民地額徵
錢糧題請豁免一坦水工程宜修補完整也查海
寧塘工多屬活土浮沙潮水搜囓脚根易致空虚
從前於塘身外面每歲補釘排樁修砌石塊二三
四五層不等名曰坦水賴以攩浪護塘立法甚善
其如年久樁木損折石塊潑卸近今又乏歲修猝
遇風浪撞擊殘圮殆盡憑何保護塘根(臣)請購辦
粗大樁石將東西兩塘坦水逐段修補完整以資
護衛至需用木石等料移催撫臣多募夫匠船隻
公平給價星赴各山産地上緊採運以便儹修一
灌砌又無錠鋦鉤聯率用零星碎石逐層堆垜一
經雨水淋漓處處滲漏脹裂設遇風潮抽擊必致
通身矬塌殊屬危險(臣)請多方購運條塊大石將
現在頂衝首險地方所有坍卸塘工分别段落陸
續改砌整齊方保無虞又查石工坍裂之後多於
塘身上面用柴鑲築雖層土層柴加鑲鋪墊而塩
箾枝幹粗浮難於壓實容易漏縫且因下有石土
未便簽樁全不聯絡結實勢難經久亟須擇險拆
修仍用大石塊逐層鋪砌庶為稳固一柴草工程
宜加鑲高厚也查海寧迤西翁家埠一帶塘根沙
土虚浮難以釘樁砌石從前修做掃工用柴堵禦
綿亘二十餘里隨修隨蟄危險異常現今潮平之
時掃工出水僅有一二尺不等設遇伏秋大汛勢
必漫掃潰塘甚為可慮臣請購運柴料普例加鑲
務與附土塘身一律高平外用長樁簽釘堅實再
於險要處所多貯柴束土方豫備搶修以資保護
一南門石工應早為建築也查海寧縣南門外塘
工五百餘丈俯臨江海貼近城垣當首險之地受
全海之衝工程殘缺難資保障設有疎虞水勢建
瓴而下關係甚大現在三冬水减亟宜及時建築
(臣)請上緊購辦料物即貼近舊塘先築魚鱗石塘
五百餘丈遴委幹員分段承辦預為指示做法俾
令如式甃砌儹築完竣庶可保固城池以上舊塘
工程必須乘此水落潮平頂底畢露之時逐段查
勘通盤修築以禦來春潮汛勢難再為遲緩致滋
貽悞(臣)相度情形會同在工諸臣詳悉商酌指示
機宜現在逐一飭估辦料鳩工次第興修務期帑
不虚麋工收實效(臣)欽承
恩命竭力督催倘有木石柴草船隻不齊并給發夫價
虚冒扣尅等弊(臣)不時查察嚴參斷不敢稍有容
隱至動用錢糧容(臣)會同撫(臣)等核實確估造册
題銷
大學士稽曾筠陳海塘事宜疏(雍正十三年)
浙省海塘辦料鳩工從前漫無章程紀律以致因
循貽悞上廑
天心不但工程辦理不善而習氣錮蔽亦復難除誠如
上諭至聖至明(臣)到工以來仰遵
聖訓剔弊釐奸不敢纖毫瞻顧審海潮江溜之勢酌緩
急先後之宜核定章程申明紀律務期洗除習氣
有裨鉅工謹將現在辦理工務敬為
皇上陳之一寧邑塘工之患雖在北岸而致患之源則
在於南岸長有沙灘綿亘百餘里又有沙嘴挑溜
遂至江海水勢全向北趨塘工日加危險是欲治
北岸之水患必先治南岸致患之源無如所開引
河與地勢不合兩年以來並無裨益(臣)再三相度
惟有借水攻沙之法在於南岸沙洲用鐵器具梳
挖陡崖俾沙岸根脚空虚乘冬季西北風多海潮
往來使之自為冲刷隨勢坍卸巳有數十里之遠
查江湖河海形勢雖殊而東坍西漲理無二致且
海灘沙性虚鬆因勢利導費少功多現今自仁和
至海寧翁家埠老塩倉一帶日夕漲沙亦有數十
里仰賴
皇上福德隆盛水勢巳向南趨北岸漸臻平穩新舊塘
隄可以次第施工一塘工需用條石甚多非一山
一宕所能採辦足用必須於江浙兩省産石地方
廣為開採方能有濟工程而道里遠近不一運費
多寡不同從前所定價銀不能斟酌合宜宕戸苦
於賠累以致年來並無一人承應採辦者(臣)悉心
察訪山隂武康二縣距海寧就近蘇州洞庭等處
路程較遠所有應給山價水脚分别道里量為增
减自七錢三釐至七錢七分三釐不等俱用部頒
銅尺一律量收檄飭布政司發帑委員前往各産
地方將所需條石上緊辦運其修理坦水所需大
塊石多募工匠於就近尖山各宕開採儹運又督
令塘兵并僱募人夫將沿塘外灘冲潑石塊儘數
揀撈凑用現在一面釘樁一面補砌可無遲悞一
浙省從前辦理樁木雖經分别等次定價而圍圓
不循則例任意高下易於作弊且奸商蠧胥中飽
居竒每至辦運稽遲不能應手濟用(臣)酌量修理
塘身坦水需用樁木自一尺二寸起至一尺六寸
止循照舊例給發價值其查量之處核定於二尺
以下圍圓不得高下其手多委幹員秉公量收(臣)
仍不時查察母許侵漁滋弊咨會撫(臣)動支帑銀
就近發交仁錢二縣於江口内河一帶計照圍圓
星速運工又委員賫銀分頭前往産木之上游嚴
州衢州以及下游蘇州常州江寧等處廣為購辦
可得樁木二十餘萬株源源接濟現在修理塘坦
工程所需料木可以足用無虞一翁家埠一帶草
塘需用加鑲柴束於富陽分水建德桐廬等四縣
地方購辦交工向例責成沿塘殷戸經管收支既
非經制人役又無額給工食守法者包賠頑詐者
舞弊販柴縣胥串同殷戸朋比作奸或任意短少
觔兩侵蝕價銀或攙雜嫩幹青枝不適工用種種
弊竇不一而足(臣)抵工之始查閱各塘所貯柴束
零星數堆全無儲備隨咨會撫(臣)動支帑銀飭發
各該縣實力辦運所有舊設管柴殷戸盡行革除
遴委旗漢幹員分住東西兩塘秉公查收又於沿
塘建造板房三十餘間派撥塘兵看管柴厰責令
廳營文武員弁典守稽查現今運柴船隻銜尾到
塘酌量工程平險分别堆垜鱗次櫛比一望崇墉
足以有備無患一塘身帮築裏戧一萬三千餘丈
需土浩繁舊塘之外徧係坑漊不便就近開挖惟
土塘塘河以北壤地平衍但取土較遠小民畚鍤
維難(臣)酌量每方價銀自一錢三分五釐至一錢
八分不等定為規則檄調仁和蕭山諸暨海寧等
縣印官分段承修業經發帑鳩工上緊儹築務期
增卑培薄一律高堅以資捍禦一尖山採辦磈石
應給工價銀兩向緣扣除雜費夫匠人等所領工
食不能餬口相繼逃亡各處匠役聞風遠避裹足
不前又派撥商竈船戸裝運石料所給脚價不敷
舵工水手日用之資兩年以來沿海船戸拖累難
支(臣)查訪既確嚴飭該管員弁將應給夫匠工價
照依庫平紋銀實數支發母許仍前扣尅絲毫所
撥商竈船隻公同酌議量添僱值并飭令於海潮
大汛聽其載滷燒鹽小汛俱赴各山運石公私兩
便小民樂於從事可濟要工一海防經制官兵原
為修守塘工而設自應勤加訓飭分派兩塘廵查
照管遇有應修工程督令常川力作隨時粘補方
為有益乃從前該管道員不能實力整頓積久罷
玩相習成風以致備弁不諳修防兵丁不事畚鍤
且廳營岐視呼應不靈廢弛已極(臣)飭令兵備道
將兩營塘兵詳加甄别汰其老弱募補壯丁責令
該營守備會同海防同知嚴行督率照管料物廵
防險工其揀撈石磈滿一百方者賞給銀十兩以
示鼓勵其行走懈怠辦事不前者遞行降革以昭
懲戒庶不致虚靡俸餉有名無實一修築舊塘身
並坦水工程甚為喫緊必須遴委幹員分工搶築
庶幾衆擎易舉(臣)會同撫(臣)選調本省同知通判
知縣等官並移咨江南督撫揀調松江海塘練習
工員及浙江本地殷實紳士在工效力者將舊塘
身應擇險拆砌之處分委領帑承修更於江南河
工内挑選熟諳工務之河官三十員咨調來浙委
令監工如式修理至兵備道經管料物錢糧事務
殷繁隨調嘉湖道金衢道協同辦理催工又南河
學習部郎完顔偉(臣)看其行走勤力實心學習因
隨帶到寧一并委令赴塘催儹工程復咨會撫(臣)
程元章都統隆昇分管東西兩塘不時赴工督催
(臣)每日往來指示機宜董率查辦務期協力共濟
早竣要工以仰副
聖主軫念海塘奠安億兆至意所有應行事宜酌定章
程并江海水勢情形條晰具奏
大學士稽曾筠請停開挖引河疏(雍正十三年)
開挖引河必須看河頭有吸川之形河尾有建瓴
之勢因高就下一氣貫注方能掣溜成功今浙省
所開引河於中小亹外灘淡水埠安設河頭並非
頂冲不能吸引江溜中段黃山廟一帶界於河莊
襌機兩山之間北河頭地面較高江水豈能自下
而上挽流注海而河尾又在茅草堰地方一派沮
洳全無建瓴之勢每日海潮夾帶流沙漫入河頭
河尾中高溜緩潮退沙存日漸湮塞雖復疏通山
水開挖南港一河又當北大亹之中挑溜仍歸海
寧對面是不能引之使去而乃導之使來有損無
益查開挖引河兼陸續疏濬計用過銀五萬五百
五十兩隨濬隨淤迄無成效(臣)由錢塘渡江周歴
河道詳細查勘現在三千餘丈間段淤淺江溜不
通即使再動帑銀大加挑濬而潮汐往來恐流沙
仍復漲滿實係無裨塘工相應請
旨將引河工程停止疏濬庶有用之金錢不致靡費於
無用之地矣再引河地方原設通判一員經管疏
濬事宜今引河既無裨益通判應宜裁汰查仁寧
二邑海塘延袤一百餘里向設東西海防同知二
員分段管轄工多汛險不無鞭長莫及之虞現今
修舊建新二工並舉正在需員辦理請將引河通
判調駐海寧查明華家衖以東浦兒兜以西所有
柴草塘工分交該通判管理修防以專責成實為
有益其調撥引河塘兵四百名應請一并撤回仍
歸塘工以供力作
大學士稽曾筠請停堵塞尖山水口疏(雍正十三)
(年)
海寧東南尖塔兩山鎮鎖海口相去二百餘丈從
前原係接聯嗣後水勢沖開海潮江溜出入其中
附近尖山一帶海塘未免當沖受險河工建築挑
水大壩每長一丈挑溜十丈今尖山壩工若能照
舊堵塞約長二百餘丈計算挑水二千餘丈則依
山一二十里之内可望沙漲於就近工程尚為有
益或言堵築尖山通工沙漲不用修塘者固屬虚
張之語或言因尖山既堵致令海塘受累者亦非
持平之論惟是口門溜緊必須多備料物堆貯現
成誠如
世宗憲皇帝諭旨一舉而就方能合龍收效查該工自上
年九月迄今一載有餘雖經築完一百餘丈而未
堵之處尚寬七十餘丈潮汐往來溜勢日加湍激
合龍甚是艱難零星抛擲磈石隨波漂淌所積者
少所坍者多曠日持久告竣無期現在修築舊塘
坦水所用磈石又須於尖山各宕内就近分撥運
用以濟急需採辦石料不能兩工兼顧緣坦水工
程必當乘此冬季水落潮平底灘畢露之時上緊
修築稍有遲延春潮一長底灘俱在水中難以措
手施工則百里危塘無所捍衛關係甚大况尖山
水口一時不堵猶可畱為後圖(臣)悉心相度情形
酌量緩急請將尖山採辦堵壩之磈石擇其大者
儘數運赴東西兩塘儹修坦水俟坦水工竣之後
再為廣貯石料預備齊全另行設法堵截尖山務
期一舉合龍庶塘壩工程先後得宜兩無貽悞(臣)
因坦水工程緊要除移行在工諸(臣)撥運尖山大
塊石上緊修砌外謹將尖山壩工暫緩緣由繕摺
奏明
大學士稽曾筠題報塘工疏(乾隆元年)
(臣)欽奉
恩命總理浙江海塘相度機宜前築坦水後帮土戧並
將塘身擇險興修當令庀材鳩工趁此水落潮平
并日儹築以便抵禦春汛業經恭疏奏明惟是時
届嚴冬誠恐海濱風雪易致水凍則物料夫匠濡
滯不前荷蒙
皇上德敷宇宙仁政流行海澨山陬陽和廣被自興工
迄今經歴隆冬天氣晴和今萬餘丈之坦水已築
七分計於二月初告竣其通塘土戧以及擇險重
修之塘身晝夜催趲期於三月内一律完工庶伏
秋大汛得資保護其應需歲修保固之處亦預為
籌畫儲備總之舊塘工程如營室之第一層門戸
必得高其閈閎厚其垣牆以為外禦斷不可畏難
苟簡(臣)惟有恪遵
聖諭督率工員愈加勉勵勤事修防務期補偏救弊先
將塘工首險工程趕築完竣然後將次險各工逐
漸修整舊塘固而新塘方可戧建統容次第辦理
所有現在江海水勢工程平穩情形理合具題
工部覆大學士稽曾筠奏明修築土戧坦水議(乾)
(隆元年)
大學士稽曾筠疏稱仁和海寧二縣東西兩塘捍
禦海潮江溜保護七郡民生攸關緊要(臣)抵浙後
目擊塘身坦水傾矬潑卸卑矮殘缺在在受險查
舊塘工程逼臨江海風浪易於衝擊必得高寬堅
厚以為外禦(臣)即董率文武員弁鳩工購料分段
搶築指示做法上緊儹辦本年五六月間霉雨連
綿上游山水驟漲海潮洶湧舊塘一律高厚足資
捍衛除應築魚鱗大石塘容(臣)保固秋汛後詳審
水勢通盤酌估次第興舉外所有修築舊塘土石
各工應用工料銀兩帮築沿塘土戧共長一萬三
千九百九丈計用土方埽料銀八萬七千三百六
十兩三錢七分三釐零修補坦水共長八千四百
四十四丈二尺計用工料銀七萬一千五百二兩
一錢七分六釐零擇險搶築石塘共長一千一十
二丈三尺五寸計用工料銀五萬七千八百四十
六兩五錢九釐零通共工料銀二十一萬六千七
百九兩六分零内塘坦各工塊石一項需用繁多
採自各山路途遠近不等運脚多寡不一統俟報
銷時查明數目分别報造至於加帮土戧需用土
方酌量宜於取土之處購買民田應用仍將所買
民田額徵錢糧照例查明題豁再查沿塘民舍緊
貼塘身其有佔碍加帮土戧之處照例給銀移建
所用錢糧與購買民田價值一并確核題銷除寧
邑南門外貼近城垣之石塘五百餘丈并翁家埠
一帶加鑲柴草工程需用物料銀兩現在另行確
估詳報外再查東西石塘内擇險搶築外凡尚可
支撑之處一時不能全行甃砌伏秋大汛届臨督
飭東西兩塘同知暨在工文武人員分段防護遇
有樁朽石矬處所查勘明白彙入歲搶案内相機
修守隨時粘補以禦汛水應如所奏行令該督將
前項應修應築各工照數動支銀兩發給承修各
員上緊辦料修築務期如式堅固工完將用過銀
兩照例造册題銷至所需磈石應於題銷册内將
路途遠近運脚多寡詳晰聲註以憑查核其加帮
土戧需用土方應令該督酌量於取土之處購買
民田應用其所買民田應徵錢糧照例題請豁免
至於沿塘民舍有碍加帮土戧處所照例給與銀
兩令其遷移其給過銀兩數目及購買民田價値
一併入於題銷册内據實核銷其東西石塘内凡
可支撑之處該督飭令東西兩塘同知并在工文
武人員速行分段防護遇有樁朽石矬之處立即
查勘明確相機修守隨時粘補以禦汛水仍將修
過工程彙入該年歲搶册内聲明具題所有寧邑
南門外石塘并翁家埠一帶加鑲柴草工程需用
物料銀兩應俟該督造册題估到日再議可也
大學士稽曾筠請築魚鱗石塘疏(乾隆元年)
舊塘坦水及塘身傾圯卑薄之處(臣)業經勘修堅
固又全塘建築土戧以為倚靠以資捍禦亦於本
年四月間儹築完竣現在伏秋大汛藉以護衛至
大魚鱗石塘乃經久保固之工自應於霜降後次
第興工以垂永遠(臣)於上年九月間抵工之始目
擊江海形勢奔趨北岸日夜沖刷危險異常實難
臨水施工再四思維議於舊塘背後另度基址建
築魚鱗石塘業經奏明但查舊塘之後越築大塘
需帑浩繁曠日持久如果水勢仍前危險萬不得
巳必須擇基另建自不敢惜費因循今春夏以來
仰賴我
皇上德福隆盛精誠昭格江海形勢漸向南趨海寧東
西兩塘日夕漲沙較上年情形巳不啻逕庭之别
辦理工程貴在審度形勢因地制宜庶幾帑不虚
靡工收實效今水勢既巳條順塘根又漲護沙則
所議魚鱗大石塘應即在於舊塘基址清槽釘樁
如式甃砌不必於舊塘之後擇基另建更覺費省
功倍謹遵
世宗憲皇帝不可那移寸步之
諭旨以成一勞永逸之鉅工實為萬全無弊(臣)往來仁寧
二邑塘工悉心相度衝要之地暨海寧南門外遶
城險工共應改建魚鱗大石塘六千餘丈查蘇州
紹興各山宕一年内所採條石可供塘工二千餘
丈之需每年於伏秋潮大之時購備木石料物鳩
工鏨鑿合式乘冬春水落之際開工儹築通計二
千餘丈塘工三年之内可以全竣從此長塘堅厚
永資保衛沿海民生永慶平成於億萬斯年矣
大學士稽曾筠請造運石海船疏(乾隆元年)
修築塘坦工程所用條磈石料甚多必由海洋轉
運需船緊要從前俱係僱調商民船隻撥發應用
無如沿海漁船板片卑薄難以撑禦風潮每有漂
失之虞各場滷船長年在工運石不能回場載滷
多致煎辦稽遲既苦累民間又貽悞鹽務究於大
工石料仍不能應手接濟實無裨益將來修建魚
鱗大石塘約用條石五六十萬丈需船更殷與其
僱調維艱滋弊悞工不如建造船隻便宜適用且
採辦石料原有水脚銀兩如用官船載運則前項
水脚即可按數扣存除支給舵水工食并更換篷
索修艌船隻等費外餘剰銀兩儘數存公將來塘
工告竣仍可撥發各場變價運滷庶帑不虚靡工
收實效(臣)因海塘運石急需船隻檄行五十隻每
隻估需工料銀二百六十八兩九錢二分零業經
先後報竣動支銀一萬三千四百四十六兩三錢
零陸續給發合行題明
工部覆大學士稽曾筠請續魚鱗石塘議(乾隆)
(二年)
大學士稽曾筠疏稱浙省海塘自浦兒兜大石工
尾起至尖山段塘頭止共應建築魚鱗大石塘五
千九百三十丈二尺内自寧邑遶城石塘迤西地
勢稍為卑下應估用條石一十七層計砌高一丈
七尺内首險工一千四百二十丈一尺估需工料
銀二十五萬三千二百五十三兩九錢七分五釐
零次險工九百八十三丈九尺估需工料銀一十
七萬五千七百六十兩六釐零自寧邑遶城石塘
迤東地勢更為卑下應估用條石一十八層計砌
高一丈八尺内首險工二百九十一丈五尺估需
工料銀五萬二千九百六十二兩一錢九分四釐
零次險工三千二百三十四丈七尺估需工料銀
五十八萬七千七百七兩七錢一分七釐零通核
料物夫工總共估用銀一百六萬九千六百八十
三兩八錢九分三釐零查估建工程雖經陸續委
員承築一時未能普例完竣并未經派委承築各
工如伏秋大汛石上鑲柴不無矬墊之處關係緊
要隨遴委廳印效力等官三十一員先行分修大
石塘二千九百七十四丈一尺其餘應修大石塘
二千九百五十六丈一尺容臣次第興舉以垂久
遠應如所奏將先修大石塘二千七十四丈一尺
上緊儹修其餘應修大石塘二千九百五十六丈
一尺陸續次第興舉可也
大學士稽曾筠請建遶城條石坦水疏(乾隆二年)
海寧縣南門外一帶塘隄保護城垣攸關綦重經
(臣)奏請建築魚鱗大石塘五百五丈二尺委員領
帑承辦於本年五六月内陸續告竣但遶城石塘
捍禦潮汐全賴坦水相為保護查雍正十二年冬
底歲修磈石坦水潮汐往來易於潑卸必須加築
條石坦水庶能捍禦海潮兹據布政司張若震等
詳估除將坦水舊有條石抵用外共需工料等銀
一萬五千三百三十兩三錢零巳飭委原築石塘
各員領銀承辦理合具題
撫臣盧焯請停止草塘歲修疏(乾隆四年)
(臣)自乍浦至杭州相度江海情形原估建石塘五
千九百三十餘丈巳完工者一千餘丈未完工者
二千八百餘丈未經派築者二千三十餘丈(臣)親
履各工逐細查勘石塘高寬堅固足以垂諸久遠
惟仁和海寧二縣交接地方草塘一帶通共四千
二百一十八丈零經大學士稽曾筠移駐通判一
員專管草塘工程每年約費歲搶修銀一二萬兩
不等所用夫工銀兩通判支給應需柴薪派定仁
和錢塘富陽建德桐廬分水等縣分辦歲以為常
切思水勢之遷徙隨時更易工程之緩急亦隨時
變通從前潮水貼塘而來自應築隄攔阻今水勢
日南漲沙綿亘數十里刮滷煎鹽已成原野每年
猶事歲修殊屬糜費似應將草塘歲修暫行停
止
撫臣盧焯請建草盤頭疏(乾隆四年)
海寧縣濱臨大海向係土塘於潮汐頂沖之處建
築柴草盤頭以挑大澑暫為抵禦原非經久之圖
而水鹹草朽修補所在不免迨乾隆二年改建石
塘以資保障萬年鞏固民慶更生其時潮水尚激
塘身猶藉草盤頭挑澑是以水緩之地皆改建石
塘其有草盤頭處所仍是土塘未在題估之内今
水勢南遷漲沙日遠塘根之外皆成平陸則無澑
可挑草盤頭巳屬無用而每年於旱地之上鑲填
柴草殊屬無謂(臣)之愚見草盤頭不必加鑲其後
身土塘一律改建石塘不但柴草工程停止節省
浮費而東西兩塘大工可以接連愈加堅固可以
一勞永逸查草盤頭原設十座除陳文港一座巳
於查勘江海等事案内搶築石塘外尚有浦兒兜
馬牧港戴家石橋秧田廟賣魚橋小墳前鄭九臯
門前白牆門念里亭九座通計塘身共一百六十
八丈六尺倘蒙
俞允飭令兵備道確估修築則錢糧俱歸實用大工始
得一律完竣矣
撫臣盧焯請續築尖山未堵工疏(乾隆四年)
尖山壩口為江海出入之處有未竣工程數十丈
原因其險不能堵塞故前大學士稽曾筠奏稱請
暫行停止第查尖塔兩山之間原有石壩為前人
拆壊以致潮浪洶涌直衝東西兩塘今水勢南趨
經由父子山外壩口僅通洄溜已化險為平矣但
水性何常前之北走者今可南趨則今日南趨者
安知不仍北走以今日觀之堵塞尖山在所可緩
以善後計之實在所急也大學士稽曾筠請暫停
者以溜勢日加湍激合龍甚艱所由磈石兩工不
能兼顧儘數運至東西兩塘儹修坦水俟工竣之
後另行設法堵截原未嘗以尖山壩工可以竟置
不議今湍激之勢巳平坦水工程巳竣一舉合龍
似在此時查尖塔兩山相去二百丈已築壩工一
百二十丈未竣者僅有八十丈從前原深九丈至
一十二三丈不等今現中泓深一丈九尺近壩頭
深一丈六尺近塔山深一丈三尺則寬處僅有三
分之一深處僅有十分之一遵照原議以磈石裝
入竹簍由淺至深可免漂流之患築高五丈即足
以資捍禦(臣)謹繪圖恭奏
撫臣盧焯請開濬備塘河疏(乾隆四年)
浙省魚鱗大石塘現在建築惟是築塘全資石料
向由海運直達工所今漲沙一望無垠石船不能
攏塘擡運艱難人皆束手不但工費浩繁亦且耽
延時日不得不熟籌挽運之法以濟鉅工查尖山
迤東海鹽縣境内三澗寨高矮石塘之外海船可
以抵塘塘内舊有河形計長一千五百三十六丈
可達海寧縣而寧邑之東西土備塘内外從前取
土築塘巳挖成河形自尖山以至天開河計長一
萬四千三百七十餘丈即達仁和縣之范家木橋
又自范家木橋至殊勝橋皆有舊河計長六千五
百六十丈即達省城若循故道一律深通舟楫往
來風濤無阻不特到工石料可免沙地摃擡一應
柴草木植皆可由内河轉運誠屬至便且在工官
弁夫匠人等需用米糧食物甚多水路易行可以
聚集商賈四野田連阡陌宣洩有地灌溉有資可
以利益田疇附近許村西路等場柴滷鹽艘遄行
不滯可以有禆鹽務除東塘段内各工員捐濬一
千七百一十三丈又現在深通二千七百四十五
丈西塘段内有原任大學士臣稽曾筠動用塘工
餘平銀兩巳經開濬二千八百六十七丈外通計
仁寧海三縣共應開一萬五千一百四十丈築壩
車戽挑濬夫工需銀九千四百一十五兩零議撥
乾隆二年咨報節存鹽務引費一項原係留充海
塘工用此河乃海塘所必需實為緊要工用隨即
派委弁員乘農隙之候分股開濬遴選大員督催
儹竣將見大工物料挽運便益商竈兵民永資利
賴矣
撫臣盧焯請築仁錢等縣江海塘埭疏(乾隆四年)
仁錢山蕭等縣江海塘埭均為民生捍衛今仁寧
二縣海塘水勢南趨漲沙日遠北塘一帶巳如磐
石之安現在嚴督催趕以竣巨工但海沙北漲潮
汐南趨以致仁錢等縣江海塘工在在險要惟在
先事圖維以期有備無患業將飭行確估分别緩
急次第修築緣由具摺奏明欽奉
硃批先事預防正當及早圖維者也欽此又經飭行勘
估仁和縣自總管廟起至化支廟等處江塘七段
共長七十六丈錢塘縣自流芳嶺起至獅子口張
介凡等門首江塘二十一段共長九百二十丈坍
矬脹裂俱係險工共估需工料銀五萬九千七百
六十六兩九錢九分五釐零又山隂縣大林村之
大璉樹新城村等四段凑長石塘六百一十五丈
小石橋等十六段凑長土塘一千四百七十六丈
會稽縣蟶浦等五段凑長石塘三百九十六丈宋
家漊等六段凑長一千四十八丈蕭山縣了义塘
等三段凑長石塘二百九十四丈上虞縣潭村吕
家埠等十段凑長土塘一千四百三十九丈又貼
建防風埽工二段計長一百四十一丈又蕭山山
隂二縣所轄之麻溪壩一座矬裂坍卸有關啓閉
俱屬險工共估需工料銀七萬三十兩七錢四分
八釐零亟應乘時上緊興築請於撥存乾隆四年
地丁等欵内動支陸續給發各員辦料趕築完固
以禦潮汛
海塘錄卷十五
