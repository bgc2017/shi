垂光集明周璽撰
論貢舉䟽
題為精貢舉以務得人事嘗謂為政在於得人得人由
於貢舉貢舉精則去取得宜而官使有要庶績咸熙貢
舉不精則用舍顛倒而賢否混淆萬化不立傅說告高
宗曰治亂在庶官孔子告哀公曰為政在人以此恭惟
聖朝取士之法固非一途而進士之選尤為慎重合天
下鄉試舉人而會試於春闈又合會試中式舉人而廷
試於丹陛臚傳宴賜恩寵加隆朝廷以此待士為正途
縉紳以此自待為榮幸百三十年來士人敦尚行實不
務虚名主司仰體聖心率由公道故揭曉之後羣心胥
服私議不聞野無遺賢而朝無倖位風淳俗美良由是
耳奈何近年以來法出弊生巧偽日滋士風日薄天下
舉人到京素有抱負者固蓄鋩養銳以收一戰之功原
無學術者則昏夜乞哀以圖一時之幸方其未試之先
訪求孰將輪為試官則臨渴掘井投托講題指名束修
肆行賄賂迨夫將試之日訪知孰為受卷等官倚托鄉
親轉求照顧傳逓文章代替改作或檢閱名文而割換
卷面或假稱看號而講解經書以致酣經醉史者卒老
場屋而志不得伸搖尾乞憐者僥倖甲科而名不稱實
有等阿附權貴官員則又隂厚大臣子弟以圖納交似
此弊端不可枚舉弘治十二年會試奸弊中外切齒幸
而天道難容罪人黜伏此皆聖明洞鑒不敢再陳夫言
事於未萌之先雖若過慮言事於既敗之後勢不可為
竊照今年會試舉人雲集京師若不申明禁約誠恐前
項弊端仍復滋蔓乞勅禮部出榜曉諭嚴加禁革通行
錦衣衛幷東厰行事衙門各差校尉緝訪若有舉人私
謁應做試官之家仍前臨渴掘井投托講題假公濟私
餽送財物者即便指實挐問不許入場容留官員坐以
賘罪該部奏請考官候命下之時即差本部辦事官吏
前到各家搬取鋪陳衣服催促各官當日宿部伺候次
日早朝陛辭入院不得在家經宿自取物議該衛各選
差校尉看守防送進場毋令家人及親友相接各官入
院之後所司供給飲食酌量彀用不許家人照常往來
搬取餘剰酒肉傳報消息貢院門首亦差官校防閑場
中受卷對讀等項雖稱各有職掌俱係御史監臨仍都
察院不拘資次推選老成剛正者前去監試務要嚴加
防範不得因循怠忽其彌封對讀親自關防試卷真草
不對字樣不同即係奸弊查究貼出及官員人等私自
下號餽送舉人飲食者即係作弊之人就便挐問參究
仍將舉人扶出不許終場凡在場一應奸弊御史不即
紏舉徇情姑息同流合汚事發通行連坐再照大臣子
弟中式前代曾加覆試蓋以造士之選匪樹私恩此法
復行於今似無不可伏望皇上酌古凖今下之該部計
議停當斷然行之使天下士子皆知朝廷設科取士大
公至正而萬邦黎獻共為帝臣則弊端以革貢舉以精
官使皆賢才邦國昌盛矣臣待罪言路輒陳狂瞽惟聖
明留神採納不勝欣幸弘治十五年正月初八日具題
論罷興作疏
題為罷興作以隆治道事竊惟為治之道莫大於得民心
得民心之道莫大於恤民力蓋民者國之本也雖畏威
易役實至愚如神然或重役以窮民力則其本傷矣本
既傷而欲國之治未之有也故春秋凡一宫室門觀之
作必謹而書之其重民力如此仰惟陛下即位之初勵
精圖治愛養斯民詔諭天下有司一夫不許擅役一錢
不許擅科天下之人皆曰不圖今日復見堯舜之君夫
何近年以來成平日久怠心易生揆之厥初似略有異
興作之事連年相繼府庫之財費出無經民困於科𣲖
而流亡過半軍苦於力役而逃竄恒多財耗力竭人不
堪命臣心知其非而緘默畏死不惟負陛下委任諫官
之盛心抑且負祖宗設立諫官之本意也故敢昧死言
之昔唐堯奄有四海土階茅茨不害於變之風夏禹歷
數在躬卑宮陋室不損敏德之化漢文帝惜十家之産
基址既成而一臺不築遂成富庶之休唐太宗鑒秦人
之弊財用既具而一殿不為遂成貞觀之治蓋樽節於
一身者甚小而功利之及於一世者甚大是皆載之史
冊昭然可考願陛下察之往者壽寧侯宅第之營數年
未得休息今歲毓秀亭之建此時正當勞費近日又差
官前去河間府濟縣地方修蓋房屋廟宇夫以是工一
興窮竭民力糜費財用陛下仁同天地明並日月安忍
作無益以害有益哉且京師腹心元氣也河間數府其
肢體也若土木一興則數府動搖人心嗟怨肢體傷矣
肢體既傷而腹心元氣寧保其無恙乎方今外藩入貢
遠人慕義來王之時正當詰戎兵修政教使知我朝隠
然有虎豹在山之勢以讋服邊陲窺伺之心可也今土
木之工興作無厭軍民之力疲敝不勝彼將覘我中國
之虛而萌覬覦之念矣况近日四方有災異之陳京師
有隂霾之變兼以鳳陽地方流賊作耗正陛下敬天勤
民恐懼修省之時也伏望皇上俯察微忱斷自宸衷憫
斯民之苦罷不急之務仍於萬幾之暇日御經筵留心
經史親近元老講求治道則聖心湛然百職惟熙而太
平至治之效可以並唐虞起三代陋漢唐於下風矣臣
叨居言路輒敢上凟言出而禍隨臣非不知也萬一微
言得入天意少回罷止興作以省無益之費導迎善氣
以迓無疆之休臣雖碎首殞身死之日猶生之年也臣
不勝戰慄待罪之至
論釋無辜事
題為開釋無辜以全聖德事臣竊見戶科給事中華㫤
劾奏學士程敏政賣題緣由荷蒙皇上聖武昭布乾剛
獨斷着法司衙門拏在午門前鞫問其所賣舉人徐經
等一被鞫問即便輸服情見迹具理屈詞窮既而程敏
政恃其狡猾隂結權貴乃敢文過餙非重為欺罔原問
官不能執法苟事阿附以其變詐之詞上塵九重之聽
臣愚以為陛下大明無私容光必照必將程敏政明正
典刑以為貪濫無耻者之戒俯俟成命不敢輕凟至若
科道官給事中魏玒等遵奉祖宗舊制同去門前問人
陛下以為擅干獄情着錦衣衛都拏送鎮撫司打着問
自弘治十二年四月十一日下獄今三十餘日未見發
落近日臣聞得御史等官王鼎等俱在獄中得患傷寒
霍亂等病憂愁鬱悒命在須臾臣以菲才待罪言路寧
為過慮而議豈忍知而不言故不知避忌輒敢上凟且
魏玒等果是擅干獄情當送法司論罪若是遵行舊制
亦宜曲賜寬容今乃久被監禁憂悒成病若萬一一人
不幸病死獄中知者以為病也不知者必謂陛下溺愛
程敏政故將言官拘囚困苦陷之死地以箝其口然言
官之死雖不足惜但於陛下神功聖德不無虧損何以
為法天下傳之後世而服外夷之心乎彼好生惡死人
心所同程敏政之奸貪顯然可見言官劾之尚被連坐
萬一不逞之徒包藏禍心隠而難知有臣所不忍言者
孰肯蹈湯火冐白刃復為陛下言之哉昔唐睿宗因諫
官言事不避權貴權貴多毁之乃曰鷹搏狡兔須急救
之不然反為所噬程敏政狡兔也言官鷹也若非陛下
善救言官無計苟全矣况近日法司輕重罪囚俱以天
氣暄熱得蒙寬恤惟魏玒等無辜繫獄病且危急是萬
彙皆榮而一榦獨枯覆載生成之偏不宜如此伏望皇
上俯察微忱斷自宸衷以祖宗為法以好生為心以奸
貪負國為可惡以言路壅塞為可憂將魏玒等或送法
司論罪或量情發落疎放免致萬一死病一人以累聖
明好生之德則宗社幸甚天下幸甚弘治十二年五月
十二日具題
論重名器疏
題為抑奔競以重名器事邇者清寧宫因災重建告厥
成功内官監以其趨事之人開坐上請欽蒙陞職有差
營繕司郎中李堂特陞京職二級命下之日物議沸騰
咸謂陛下爵賞過當名器太輕往歲傳奉止於冗職近
日内降漸及正途國事日非公道攸廢臣以菲才待罪
言路苟有所見義不容默竊照郎中李堂猥以凡庸叨
中甲科濫膺部屬服色俸級亦極寵榮固宜竭忠輸忱
盡心圖報若管理修造職分當然縱有催儧物料之功
亦皆尋常易為之事未聞建一竒策以省民節財而有
希世絶倫之功也今辦理未及一年輒陞京職二級名
噐之濫不宜如此彼工匠醫卜無階而入者官冗職濫
固不足言至若李堂出身正途資格有常榮幸素定却
乃夤緣陞職甘同工匠之流諂事權豪無異乞憐之狗
既失夫羞惡之心難容於堯舜之世陛下明併日月洞
燭奸邪若不痛加裁抑臣恐本部尚書徐貫見伊部屬
尚亦超遷必將藉口夤緣希望殊典况本官奔競素著
曾經彈劾臣愚所以逆料而過慮之者為此故也噫在
朝之臣無正途無雜流無小大奔競成風恬不為怪興
言及此實切寒心昔賈誼曰上設廉耻禮義以遇其臣
而臣不以節行報其上者非人𩔖也今欲禮義修明風
俗敦厚痛革當時之弊挽回隆古之風惟在陛下端本
澄源慎重名器一轉移之間耳臣聞先年修蓋太廟工
完禮科等衙門給事中等官王綸等止蒙給賞未曾陞
職正與今日修蓋清寧宫事體相同伏望皇上斷自宸
衷收回成命將李堂照例給賞罷其陞職以杜憸邪奔
競之門以絶徐貫將來意外之望將見奸邪之膽自落
廉耻之風日盛實宗社億萬年無疆之休也愚臣妄議
罪當萬死倘蒙陛下矜察則螻蟻微軀亦何足惜弘治
十年六月十五日具題
論欺罔疏
題為懲欺罔以正國法事切見近日右副都御史洪鍾
題稱新開潮河川工程已完乞要賞賜有功官軍等因
奉聖旨該部看了來說欽此欽遵議者皆謂洪鍾忍心
流毒已逃既外之誅無實冒功復望將來之賞輿情未
愜公道難容臣待罪言官義不容默竊照洪鍾先於弘
治十二年冬奏要於潮河川鑿山改水築立重關計料
程限可用千人之力不過半年之期如半年之外事不
能成成功之後差官閱實不為國家經久大利則治臣
之罪臣雖萬死亦不敢辭續該兵部題奉欽依已行欽
遵修築去後即今工程已過二年未見成效况本官行
事乖戾天毒降災壓死無辜人命數多窮竭民力糜費
財用言官交章彈劾累次曾經該部奏要停止節奉聖
旨潮河川已有前旨了不必停止欽此欽遵臣仰窺節
次詔旨無非軫念邊方惟懷永圖垂宗社億萬無疆之
休也有君如此何忍負之為洪鍾者一介凡庸叨蒙委
任正宜感恩圖報以死勤事上體皇上深謀遠慮之心
下副自已經久大利之計顧乃率意妄為肆行欺罔計
其今年四月差錦衣衛千戸牟斌前去踏勘得洪鍾儧
工甚急就使今夏鑿深可止容放小水誠恐日後沙石
草木淤塞廵按御史張桓亦奏稱工程尚多相隔等情
至今未及一月遽爾奏成乞要賞賜縱有拔山蓋世之
雄亦安能倉卒成就如此之速觀其奏稱初意止欲分
泄分勢以免衝城及六七月大水猛發難料臨期於新
堤之傍分减水勢使二處分流水勢必緩庶無衝城决
地之患等情又稱新開河道尚存第一崖岸未盡開鑿
除量留工價委付分守兵備等官候夏秋大水過後臨
期相度水勢分數再加修築寬廣用石包砌隄堰比之
原奏第二第三寨之間山凹川水衝聚散流入關鑿而
通之則皆由此而入無復衝激關口之患外高内低約
餘二丈鑿為兩涯水行其間則沛然就下無復横流因
而疏之以達密雲而至通州則有水之時十斛運船可
至其地水小時月小船亦可常行因之水運得免山東
河南北直隸之民轉輸於崇山峻嶺之間其利不小等
語前後所奏轉換支吾自相矛盾又聞所修磚城亦將
衝倒若遇大水猛發旋築旋壊終無了期貽害匪輕大
利安在自弘治十二年二月興工至弘治十四年五月
已經兩度夏秋曾遇大水此時洪鍾何不相度水勢必
待分守兵備等官後來修築即其本心自知前功决不
可成欲免後患既不服罪輸情痛省已咎乃敢文過飾
非重為欺罔以無益微勞聳惑聖聽以難成大役退托
他官雖稱乞賞官軍其實預為巳地欺罔之罪法所難
容况今奏稱雁尾山等處係伊撫屬地失火延燒周圍
七十餘里逼近禁山臣恐洪鍾先年壓死人命數多荷
蒙寬宥今又燒山裂石致傷和氣故皇天震怒火災逼
近驚動陵寢然地道尚静神體宜安今民怨天怒火逼
禁山我祖宗在天之靈豈能安耶是豈可獨歸罪於地
方官軍謂非洪鍾燒山裂石之所致歟伏望皇上以天
變為畏以人言為恤以祖宗陵寢為念通查洪鍾先年
原奏事成之後差官閱實不為國家經久大利治臣之
罪緣由仍選差科道公正官員前去從實體勘果有大
利如洪鍾先年所言具奏陞賞若是苟簡成功僥倖目
前圖免後患亦必拏送法司明正典刑以為欺罔之戒
以雪蒼生之怨仍乞勅該部計議遣官祭告陵寢以安
祖宗在天之靈如此則國法昭明神人胥慶而先年無
辜壓死之冤不致含憤幽壌矣弘治十四年五月二十
三日具題
論運法疏
題為斟酌時宜以疏通運法事切見今年自夏淫雨涉
秋不止河水横流皆失故道運船渙散㒺知津涯雖各
處船隻陸續到於通州張家灣或因數日暫晴搬到倉
場而隂雨遮蔽不得晒揚或因一時開霽顧車裝載而
中途阻雨寄宿村落或前船壅塞在河而後船挨帮難
動必待天晴晒揚照常收納則舟車輻輳脚價騰貴
倉場囤基數少該晒糧米數多後來或晴或雨亦未
易知即今秋季將半冬月已近一旦天時寒沍河水凍
結船既阻塞軍亦貧困身廹饑寒之苦人懷鄉土之思
未免無所顧藉轉而逃亡遺下運船之人撐駕明歲兊
支糧米何由儧運後來軍國儲蓄愈見羈遲竊照此時
在京官軍墻屋多為連隂損壞而暑雨怨咨嗷嗷待哺
者十常八九思難圖易宜若可為䘏患救災亦當隨便
伏望皇上軫念運軍艱難預思後來國計乞勅該部斟
酌議處將在倉未收各處糧米免其晒揚照依到倉先
後次序通行在京各衛官軍不為常例預先兌支三個
月仍將該收耗米作正支放運軍既得早回京軍亦得
接濟實為兩便陸續到灣來搬者若隂雨日久除該撥
通倉上納照常收受其該京倉上納之數仍照時價出
辦脚錢量加耗米寄納通倉放回待後晴明之日時該
部委官設法督令車脚夫頭給價僱覓䭾載到於京倉
晒揚完納再照江南兑糧處所聞有潮潤等項名色銀
兩俱該運盤撥晒晾使用之數往往為不才運官指稱
各處打點侵收尅落間有一二廉幹官員却又通收在
官上糧之日不行盡給軍用留作附餘或將各船完糧
剰下餘米賣銀凑數呈報該管都司其把總等官設法
取去假公濟私奉承權勢欲了自巳首尾代償别衞錢
債以致運官阿附得計竊取虚名運軍借債完糧不得
實用乞行漕運衙門轉行各處衛所嚴加禁革不許將
前項銀兩侵收尅減糧完之日收貯餘銀務要存留本
衛以偹不虞或量給各軍修理船隻買辦什物把總等
官不得生事巧取事發通行究治如此則弊端可革運
法可疏而救時通融之術不出乎此臣待罪諫垣輒陳
管見倘蒙聖明採擇下之該部見之施行而於運法國
計未必無補臣無任激切為國之至弘治十四年七月
十三日具題
論治化疏
題為謹初服以隆治化事臣聞召公告成王有曰若生
子罔不在厥初生自貽哲命蔡沈註云王之初服若生
子無不在於初生習為善則善矣自貽其哲命為政之
道亦猶是也仰惟皇上以英妙之年嗣歷服之大睿智
夙成仁孝天性生民無疆之休宗社萬年之慶實本於
此天命一新之初正服行教化之始始而不謹而能謹
其終者無之故伊尹告太甲曰慎終於始詩曰靡不有
初鮮克有終臣以菲材叨蒙先帝錄用待罪諫垣今奉
勅清查勇士雖悲哀思慕痛切於心而遭際聖明繼統
不勝欣幸誓心圖報義不容默謹條陳四事昧死上陳
伏乞留神採擇宗社幸甚天下幸甚一曰昭儉德臣竊
見中外臣僚士庶之家靡麗奢華彼此相尚而借貸
費用習以為常居室則一概雕畫首餙則濫用金寳娼
優下賤以綾縀為袴市井光棍以錦繡綾韈工匠技藝
之人任意制造殊不畏憚雖蒙朝廷禁止之詔屢下而
民間僭用之俗自如若不再加區處切慮糜費財用扇
長澆風競事浮華大損聖化臣愚以為朝廷四方之極
京師天下之本語曰城中好大袖四方全匹帛斯言如
戲寔切治體方今内帑空虚公私匱乏樽節財用乃其
急務况當新服厥命之始係觀法奢儉之機伏望皇上
躬行節儉痛抑奢華法夏禹之菲惡體周文之卑服如
漢文帝之示朴為天下先日用常制之餘悉從省約天
下正貢之外不事誅求罷無名之賞賜停不急之工作
左右工匠之流敢作竒技淫巧希取恩寵者即係奸邪
蠧國之人重罪一二以警其餘大學所謂無諸已而后
非諸人則表正影直源潔流清不令而行不動而化仍
乞勅法司衙門通行出榜曉諭嚴加禁約凡天下臣民
服舍噐用等項悉照諸司職掌所載安分遵守敢有
仍前違式者治以重罪追奪入官有司視為泛常不即
奉行者一體連坐其工匠任意造作問發充軍如此則
人人警懼而儉約可行財用可省矣二曰息邪說臣聞
宋臣朱熹曰邪說横流害人心術甚於洪水猛獸之災
惨於亂臣賊子之禍方今邪說僧道為甚髠首左袵黃
冠羽服架一偏空說以惑世誣民凡京城内外大小之
家被其扇惑極力信崇彼此往來男女混雜近如仰山
寺僧人犯在法司貽羞勲宦乃其徵騐若夫禍福之說
無有而不足信者唐宋諸儒講議已明臣不敢再凟特
舉近日目擊者言之朝廷每歲春秋之時舉行祈報之
典創造寺觀不惜財力修做齋醮不時賞賚所以然
者上以祝延聖壽下以濟利生民今一歲之間兩遭大
故灾異迭見將以求福也適以召禍將以求利也適以
取害烏用是緇黃者為哉况新服厥命之初實觀法邪
正之機仰惟皇上德侔天地明並日月斷不為邪說動
搖愚臣猶以為言者蓋防微杜漸自不能已伏望陛下
獨奮乾剛布昭聖武乞勅該部通行查出近年京城内
外新建寺院宫觀悉令拆毁及近日法王領占竹一應
番僧發遣遠去屏諸遐方凡無益齋醮一切停止使京
城内外天下大小之人觀感興起是則是效為善為福
為惡為禍不求諸渺茫冥昧之間不信夫虚無妖誕之
說皆稱大聖人所為出於尋常萬萬則人心日趨於
正而邪說之患息矣三曰親正人臣聞宋臣程頤曰人
主一日之間接賢士大夫之時多親宦官宫妾之時少
可以涵養氣質而薰陶德性今陛下左右前後不無正
人君子而輔弼開導必資賢士大夫况當新服厥命之
初正治忽之所由係臣願自今萬機之暇日御經筵留
心經史親近儒臣講明正學凡内外章疏付之内外大
臣議論可否斟酌停當然後斷自宸衷播之中外事關
軍國重務天下利害生民休戚進退人才等項乞遵先
帝已行盛典召見各該衙門大臣虚已下詢清心訪問
仍令科道官各一人隨之嘉言善行得以紀載事干機
密不許泄露如有乘間蠱惑聖聰者聽其即時紏劾四
曰謹大婚臣聞婚姻之禮正然後品物遂而天命全詩
曰窈窕淑女君子好逑言能致其貞淑不二其操然後
可以配至尊而為宗廟主此綱紀之首王教之端也節
該欽奉先帝遺詔有曰嗣君以繼承為重也已勅禮部
選婚可于今年舉行欽此兹當新服厥命之初係内外
之所觀法臣願自今選婚責成該部并内臣素稱公正
衆所推服者令於内外各該地方旁求博訪妙選閨門
嚴肅姆教有素之家凡勲舊貴戚不許援引親識鄉鄰
夤緣鑚刺濫與其選希圖瓜葛以為固寵之計竊恐世
禄之家鮮克由禮而驕惰之性素所養成萬一有此則
根深蒂固難以口舌争矣如蒙乞勅該部從公選擇不
避權貴敢有絲毫徇情許科道官指實劾奏一體連
坐此係宗社大計所以思患而預防者也弘治十八年
五月二十九日具題
論興革疏
題為應詔陳言興革以謹天戒事近該禮部題稱南京
各處地震等項災異衆多等因奉聖旨是朕初嗣大統
灾異頻仍天戒至嚴深切懼恐事當興革的着各該衙
門開具來說欽此又該本部題稱禮科都給事中周璽
題為修實德以消災異事内開乞行大小臣工許令直
言無隠等因奉聖旨是欽此臣仰窺節次詔旨有以見
陛下遇災知懼見異修德即堯之欽若昊天舜之戒勅
天命之心也又許開具興革直言無隠即堯之舍已從
人舜之明目逹聰之心也有君如此何忍負之竊惟應
天不以虚文而以實德為治不在多言而在力行故益
戒於禹曰惟德動天無遠弗届傅說告高宗曰知之匪
艱行之惟艱若實德不修徒求直言而欲天心昭格災
異消弭正孟子所謂以若所為求若所欲猶緣木而求
魚也謹條陳興革當務之急伏望皇上俯垂離照獨奮
乾剛惟克果斷不沮撓於近習之言不拘泥於目前之
計務使事合其宜政得其理將易災為祥轉禍為福自
不期然而然矣一親大臣以圖治化竊惟孔子告哀公
曰敬大臣則不眩周公謂魯公曰不使大臣怨乎不以
所謂大臣者踐歷諳練之久稽考我古人之德國之典
刑民之具瞻也追惟孝宗皇帝每於視朝之暇時召内
閣及部院大臣或咨以銓衡政事或訪以兵食時務典
則貽謀萬代如見今皇上以英妙之年嗣歷服之大固
宜不時召見圖謀化理可也况内閣大臣劉健等親受
先帝顧命以輔導陛下尤宜尊師重傅使之朝夕納誨
以輔聖德夫何臨御數月以來未聞接見親近章疏或
不與聞詔旨多由内降以致興革利病是非顛倒致災
召變實係於此伏望皇上自今退朝之暇即御便殿講
求治道凡内外章疏悉付内閣議論停當然後頒布施
行至若事關朝廷及軍國重務仍乞遵依先帝舊典召
見各衙門大臣如吏部尚書馬文升等少霽天威虛心
下問使得開陳利害進言無隠若聖駕回宫亦乞擯棄
左右羣小不許䙝慢親近近侍老臣相與出入如此則
聖德聿修而治道益隆天意可回矣一清弊政以固人
心臣竊惟利莫利於鹽法苟鹽法不通則無以給邊餉
而足國用害莫害於皇庒若皇庒不革則無以安人心
而永天命故我太祖皇帝之禁鹽法也考之國(闕)
雲南鹽一萬餘(闕)
太祖曰此是侵奪民利阻壞鹽法坐(闕)
到鹽引盡行没官欽此是我
太宗皇帝當時之通惠商人以利天下其深意固有在
矣查得洪武二十八等年月日不等節該聖旨陜西河
南山東北平布政司等地面軍馬浩大本處芻糧供給
年年不得休息况兼地畆起科比照他處又重如今又
加新開田地再着差發百姓愈見生受恁戸部出榜曉
諭今後新開墾的田地不問多少永遠不用起科有氣
力的儘他種有司官吏敢有驗畆起科擾害者許被害
人民奏來欽此是則我太祖皇帝當時安養畿民以固
根本其良法亦有在也以後列聖相承無不仰體我太
祖皇帝之心申明前約然治久則弊恩竭則慢鹽法阻
壊於兩淮庒田遍滿於畿甸利歸私室禍及窮民凌遲
至於近年其弊不可勝言然體太祖皇帝之心守太祖
皇帝之法行太祖皇帝之事以承列聖之丕緒者顧不
在於今日乎陛下誠不得辭其責矣臨御之初詔示天
下海内之民莫不延頸企望如此兩條最為詳盡咸謂
太祖之治當復見於今日奈何遂自廢格人心嗟怨近
該臣抗論及該部執奏轉移之機固將有俟而發也夫
何方奉欽依鹽法阻滯你每還議處來說未幾則又曰
譚景清等既准行了不必暫停又奉欽依這皇庒田土
已進奉西宫你每再議了來說未幾又曰陜豫等處都
作仁壽宫皇庄方信而忽疑逐變而屢遷固非陛下堅
凝之志未定而牽於斷毋乃臣之諫諍失職無以仰悟
聖心其罪大矣然今畿内之人心怨憤已極全陜之兵
荒顛連可憫比俱形於都御史王景楊一清之奏牘固
未為無據也若皇庄更不查革鹽法更不疏通陛下上
溺於所親下惑於所私臣恐土崩之變生於外肘腋之
變生於内外内交變雖有智者為陛下謀之不巳晚乎
伏望陛下上守祖宗之成法下念政理之惟艱今日寧
割愛於私親小利而留意於天下大計合無乞勅戸部
即日會同府部大臣會議鹽法乞追寢王景楊一清
等准行之成命照依該部原議原價給主引目還官庒
田乞照依(缺)係田(缺)者還民没官者每畝追銀三
分轉解而一切管庄人員盡行取回如此則弊政稍清
而天意可回矣一省供應以甦民力臣竊聞古之人主
必昭儉德以臨照百官必矜細行以基大業如旅獒之
獻稱於周書千里馬之郤著于漢史其後又如唐玄宗
之縱鵁鶄鸂鶒宋太宗之郤海東青放鷹犬其治功純
駁雖異要之皆不失為賢君視彼之寵鶴以軒求鴨以
戲未幾而禍敗隨之者其賢否固不同矣治亂得失本
於好尚書之前史班班可考陛下新政曾未有他聞而
今日則傳奉進到黃鷹若干連日支猪肉若干斤明日
則傳奉進新犬若干匹每匹日給泥肉若干斤粟米若
干斤且如乾清内府深嚴之地陛下遊息之所而此物
將焉用之亦取肉米以進用是陛下齋莊於路朝縱肆
於晏私酒色遊觀便佞邪僻凡可以熒惑耳目變移志
慮者將何所不至哉固不止於鷹犬一事而已如光禄
寺供應頻繁近來浮辦比之往年十已添其七八今雖
十分節省供應猶恐不堪陛下即位及今九個月查得
本寺除日逐裁減外尚傳添湯飯共七十八桌半每桌
猪肉十二斤十五斤者或用鷄一隻二隻者肉一斤該
銀一分雞一隻該銀二分每日計用猪肉不下九百斤
該銀九兩雞不下七十隻用銀一兩四錢是一日則用
銀十兩四錢一月則用銀四百二十兩一歲則用銀五
千兩矣當此兵荒之際正財用空乏之日此等浮辦何
從出哉秋毫皆生民膏血固非神輸而鬼運也孟子曰
庖有肥肉廐有肥馬民有饑色野有餓莩此率獸而食
人也為民父母行政不免於率獸而食人惡在其為民父
母也况陛下忍為之乎且先帝十九年間清心寡慾耳
目玩好絶未動念晚節益勵百度惟貞陛下新政舉動
且爾始而不保何以克終昔臧孫諫魯莊公有曰儉德
之共也侈惡之大也先君有共德而君背之毋乃不可
乎臣伏乞陛下遠觀前古近體先帝必敬以修身儉以
養德前項湯桌亦皆停免以後光禄寺供應只照祖宗
舊制分毫不得妄用如此則浮費可省民困自甦而天
意可回矣一重詔旨以敦大信伏讀明詔所載内一欵
各馬房倉庫及各門等處添設管事内官數多先帝巳
有成命該部通查具奏裁减其各處添設守偹等項内
官不係舊額者一體查奏取回欽此欽遵近該太監王
庸自稱腿膝酸痛不能供職辭解印信欽蒙聖旨准
他王庸著取正陽門同陳良每提督廵城典軍欽此前
者又傳奉印綬監太監韋英著太嶽太和山燒香管事
兼分守湖廣行都司等處地方欽此臣竊謂官以任事
非病疾奸貪者所可任使王庸衰殘老病之人止可置
之閒散前去山陵司香用之提督廵城點軍則必瘝官
廢事况裁減各門内官係先帝成命太陵之土未乾遽
爾背違其於陛下聖孝不無少損韋英以貪財蠧國之
輩用之以分守前項地方必侵漁剝削軍民深為國家
厲階况係明詔所載不係舊額之數而復用之其於詔
旨自相牴牿遂使舉錯頻失乎人心號令不信乎天下
感召災異亦係於此伏望聖明無昵近倖不疑去邪將
二人罷黜取回如此則聖孝益隆而地方安妥天意可
回矣一正貢賦以固邦本伏惟我太祖平定天下創立
法制任土作貢惟正是供自頃年以來工作日繁科𣲖
日增土地所産者前項追徵未完後項坐派又至土地
所産官不知價而濫徵民不知其名而驚異究其所以
則皆近倖好興土木藉此以役占民夫規取料價且謂
有勞因以邀寵又求陞賞耳殊不思天下者太祖之天
下也法制者太祖之法制也今土地之廣不加於昔而
造作之費數倍於前欲民不怨而財不匱豈可得哉且
如湖廣四川見今採取杉楠大木長至七丈圍至一丈
五尺續該廵撫官奏稱前項大木各在萬山之中山岸
﨑嶇及至水次有五七百里者每根非數百人不能舉
移且係夷猓雜處無從起倩由此觀之則所謂不敢言
而敢怒者有矣夫以急用採取猶為不可今乃無故採
以備用殃民蠧國莫甚於此合乞勅廷臣會議將前採
取大木暫行停止以甦民困及今後不係土産物料不
許坐派其他工程果不得已仍行科道官會同工部堂
上官估計物料停當然後奏聞分派如此則災怨不生
邦本可固而天意可回矣一遵舊制以防詐偽臣查得
祖宗舊制凡用駕帖拘拏人犯惟行於京城内外近地
取其便捷若差人出外提人取物等項惟給精微批而
不用駕帖蓋精微批賫付所在官司比號相同然後行
事則矯詐莫施非若駕帖無號可比真偽莫辨而不可
以行之於遠也弘治元年九月二十三日該刑部申明
舊制題稱今後差官出外必須給批以防詐偽節該奉
先帝聖旨是欽此弘治十三年夏為星變事五月初四
日該部大臣陳言時政内一件防詐偽事題稱今後差
人員出外提人等項務令給批等因奉先帝欽依准行
夫該部之申明大臣之議論惓惓於防詐偽一事者蓋
防微杜漸為國家慮深且切也邇者皇親貴倖有所奏
陳陛下據其一面之詞即行差人賫駕帖拏人於數百
里之外驚駭黎庶之心甚非新政美事臣亦嘗言之而
未蒙允納今後國家多事之時(缺)猖獗於塞北盜賊
縱横於原野萬一無藉之徒偽造駕帖以濟其奸逆之
私而所在官司莫之敢問其害可勝言哉方今災異實
係於此伏望陛下遠鑒祖宗舊制近遵先帝成命自今
差人出外務令給批而不用駕帖以後永為遵守如此
則詐偽可防而奸弊不生天意可回矣一惜名器以勵
庶官臣竊惟自古人君奔走天下之豪傑甚要愛惜天
下之名器名器重則得之者為榮而益思趨於善善人
多則朝廷正而天下治君師之責至是始盡而萬年之
治至是可保矣竊見近年以來名器日濫士風日靡且
如鴻臚寺掌寺事禮部尚書賈斌本以庸流濫叨上
卿光禄寺卿張駿等亦由雜進至階三品官爵冗濫
士論不平合無將各衙門堂上官員不由科目雜流進
用者如鴻臚寺等項官員止陞本衙門正卿以後年勞
雖多止增俸級不得濫叨尚書侍郎官銜如内閣中書
不係進士舉人别項進用者陞職止於五品以後論續
或賞賜或加俸不許濫叨顯職且官爵所以賞功而尚
書官銜論道經邦者得帶之雜流供職者亦帶之章服
所以命德而乘軒之榮倡牧阜民者得乘之執役書寫
者亦乘之致使正途縉紳一概廻避於事體有乖於體
統不順召致災變或係於此然揆度義理自宜區别必
如前項處置庶為得宜臣再查得近日傳陞乞陞官員
俱奉詔旨降調禮部精繕司郎中劉凖亦在乞陞數
内何幸漏網乞勅吏部將劉凖及臣所未知者逐一查
奏定奪照例降級調用授以應該衙門官職不得濫膺
部屬正印如此則名器稍重而臣工知勸天意可回矣
一汰不職以新治化臣竊聞傅說告高宗曰惟治亂在
庶官官不及私昵惟其能爵㒺及惡德惟其賢方今内
外官員盡職辦事者固多而曠職廢事者不少以内言
之如内官監太監李興生事營造歲月不停假公濟
私錙銖盡取内外受其荼毒而怨聲載道軍民苦於力
役而忿氣冲天鎮守山西太監陳逵貪饕無厭鎮守遼
東太監朱秀剝削殃民此内臣之城狐社鼠所宜急退
而不可留者以外臣言之武職英國公張懋廢弛戎務
新寧伯譚祐衰老無為懷寧伯孫應爵貪聲大著以
此三人而點京營兵權宜乎軍威不振也南京協同守
備武靖伯趙承慶駙馬都尉楊偉把持行市遘怨京都
安鄉伯張恂捉賊貪財操江害衆魏國公徐浦聽信家
人撥置謀占平民庄田以此四人而居根本重地宜其
物議難容也至若宣府左衛參將李稽喪師辱國永寧
恭將解端庸劣無為分守松潘副總兵官朱廷戰守無
策以此軰而任邊方是猶以蚊負山尚何望其奮揚威
武而震服敵人乎文職如戸部左侍郎王巖南京戶部
右侍郎陳金清譽無聞多招物議工部左侍郎李璲奔
競無恥士論不平戸部右侍郎陳清廵撫都御史柳應
辰曹元才職不明難堪繁劇南京光禄寺卿胡諒陞遷
於人望不協丁憂都御史鄧庠性僻而行事乖方先任
廵撫四川都御史劉洪誘番費財養寇貽患諱敗為捷
夤緣陞官南京工部尚書李孟暘年力衰老久宜休致
此外臣之老奸宿蠧所宜區處而不可緩者也凡此不
職官員大率妨政害治民怨天怒實係於此伏望皇上
俯垂剛斷速賜施行將李興等斥逐貶竄以快人心張
懋徐浦等降旨切責令其改過其餘文武官員壊事者
罷黜不及降調至若先次兩京科道彈劾過奸貪等項
官員誤蒙姑留脱網者仍乞勅吏部逐一查奏量為黜
退如此則公道昭明羣心胥服而天意可回矣正德元
年二月二十五日具題
論誅太監李興伐木石疏
題為誅極惡以謝祖宗安陵寢以蕃聖嗣事去歲先帝
上賓陛下特以陵寢事重簡命内官監太監李興新寧
伯譚祐工部左侍郎李璲提督營造軍夫匠役出於營
衛百物價值供於部厰為李興者當追思先帝寵遇之
隆仰體陛下委托之重竭力殫志以祗承厥事可也奈
何縱溝壑之欲肆盜賊之謀故將工部坐𣲖柴薪折價
私貯預為侵尅之計而乃縱使太監王端等指麾下人
罔顧國禁砍伐禁山樹木數萬餘株掘取禁山石片數
百餘丈山林為之赭赤坑坎不計深闊龍脉為之損傷
秀氣為之虧折驚犯陵寢得罪宗廟此誠天地所不容
神人所共怒者也罪稔惡極事迹敗露陛下赫然震怒
差官勘實仍勅法司會問明白具招覆奏臣等謂宜陛
下必念祖宗之體魄震驚痛先帝之神靈未妥大彰天
討亟行顯戮肆諸市朝與衆共棄而乃因循未决旬日
之後方節該欽奉勅旨李興王瑞饒死差人押發去南
京孝陵神宫監充淨軍種菜譚祐李璲俱准擬欽此
聖旨一下人心驚疑道路籍籍謂陛下私近習之恩
忘祖宗之重將必有左右曲為回護而惑聖聰者且謂
陛下近歲南京守備太監蔣忠於孝陵南二十餘里山
平開一路私便行走事發先帝以孝陵案山有傷龍脉
恐致宗室有損遂擬於死當時豈無權幸貴人為之營
救者先帝不為所惑聖斷不移卒死於獄而後已今李
興等所犯傷妨萬年之聖嗣罪惡深重陛下縱自寬假
獨不為祖宗念為子孫慮耶漢時有盜高廟玉環者文
帝欲置之族而張釋之固請棄市且曰盜玉環者族有
取長陵一抔土者何以加法乎蓋以盜環罪止棄市而
族誅之法宜加於盜取陵土者也釋之號稱執法豈欺
文帝者李興等伐掘陵寢木石以十萬數比之抔土
萬一不同使在漢時寧能免族誅之法即民間葬地亦
欲土脉膏潤草木茂盛又必封植毋容樵牧有犯之者
搆訟經年必致罪當而後已蓋以祖宗體魄所藏祖宗
安則子孫亦安譬如樹木根本完固則枝葉繁盛此自
然之理也故禮載擇地之文律嚴發塜之禁庶民墳墓
且慎重如此况陛下大業以四海為家萬方為土名山
天設用為祖宗列聖衣冠之藏固將福祚陛下以為千
萬億年之計也而李興等掘伐之惨至於如彼其包藏
禍心何可測也是雖剉屍萬段尚未足謝神人之怒而
仰慰祖宗之靈陛下不即加誅止令各充净軍罪重罰
輕誤亦甚矣臣等又惟李興荷累朝之任使憑先帝之
寵眷大興營造剝削軍民累貲萬萬而貪欲不滿氣熖
熏天而炙手可熱貴戚權幸多求交納左右近習皆其
黨羽凡左右前後有為回護解釋之言者是畏其威憑
其勢而利其財賄者也是不為陛下之大業計不為祖
宗之垂統計不為聖嗣之蕃盛悠久計者也何為而輕
聽者哉再照新寧伯譚祐侍郎李璲身為大臣忘君黨
惡跡其情狀厥罪惟均萬無可貸而法司止擬奏事不
實徒罪臣謂李興譚祐李璲職銜並列於勅諭坐次同
列於公衙文案同署號令同發事無大小㒺不通知而
謂照料不及皆由李興三尺之童亦不可誑其廵山官
軍兩次捉獲擅伐活樹軍人到官李興不加禁治惟時
二人果醉夢而不知覺耶抑病篤而不知省耶不過佯
聾詐瞎黨附李興而已即此觀之二人擬罪當不在李
興下法司舍其重罪擬以輕條是亦回護二人而上欺
朝廷者也夫法者天下之至公法司者秉天下之至公
務令情罪允當足以厭服人心可也今乃上下其手竊
弄威權如此不但有愧於張釋之其實有負於陛下得
罪於祖宗亦大矣臣等伏願奮乾剛之斷亟天討之誅
收回成命將李興王瑞戮於市曹告之宗廟譚祐李璲
縱不加誅亦宜削爵放黜以為大臣欺罔之戒亦乞且
賜裁處仍勅工部併欽天監選取精通地理者前去相
視掘伐之處可栽則栽可培則培可填補者填補務使
龍脉不虧秀氣如舊上以安祖宗列聖之靈下以壽聖
子神孫萬萬世之傳臣等不勝為國拳拳願望之至
論正失罰疏
題為再申忠懇以正失罰事臣等竊謂臣之事君猶子
之事父也父有失子三諫而不聽則號泣而隨之冀其
感悟必改而後巳然則人君失罰其所當罰而為之臣
者不能盡力救正而遽已焉亦豈人臣事君不欺而犯
之義哉此臣等於李興之事不敢以煩凟為嫌必欲再
三為陛下陳之冀其俯納也夫李興王瑞砍伐皇陵樹
木數萬株而赭其山鑿取禁山石片數百丈而坑其地
譚祐李璲知情故縱坐視不救驚動陵寢獲罪祖宗陛
下悉從輕典不加誅竄臣等已經論列法司亦曾執奏
欲陛下仍寘李興王瑞於法而譚祐李璲重加貶黜以
為人臣不忠之戒陛下巳降旨寢罷矣及譚祐李燧自
知公論難容陳辭引退陛下仍復降旨為慰留臣等聞
命益加疑懼以為陛下聰明仁孝敬天法祖而斷此大
獄竊恐未厭衆心難止羣議也臣等節該伏覩英宗皇
帝聖旨於天壽山偷砍樹木其該管軍衛有司人等坐
視不行鈐束論罪都該處死及憲宗皇帝聖旨於鳳陽
等處應禁山場伐樹取石正犯處死此蓋列聖防微杜
漸之深意以謂法令不嚴人必輕犯以震驚神聖損傷
龍脉為害不少故孝宗皇帝復收之於例與律倂行亦
欲聖子神孫萬世繩䋲也今興等所盜非一木一石之
比而其情罪豈直坐視不救之論陛下皆宥其死則自
是而後愚民有取禁山一木一石者將誅之乎則非宫
府一體之謂將欲宥之乎則列聖之禁例自此而不行
此李興王瑞之當照例處死無疑也陛下何謂饒其死
而止令充净軍乎此臣等所未喻也譚祐李璲既奉勅
一同提督則興等侵盜之錢糧工部所出入也某何為
而不查考伐取木石之軍士總兵所管轄也某何為而
不鈐束今各知情故縱黨惡蔽奸正合坐視不行鈐束
之例且廵山人等坐視不禁罪猶處死提督大臣知情
故縱法安可容况其招詞既曰譚祐李璲明知工部自
有應用木柴及砍伐禁山樹木例重不合依阿不行勸
阻禁約是其情罪止下李興一等耳興等既當重治而
譚祐李璲乃偃然復處大僚之列豈公刑法之道乎故
臣等以某某之罪任其事而不知則為失職知其情而
不舉則為奸邪豈有奸邪失職之人而復可以居大臣
之位乎此譚祐李璲之當罷爵奪職無疑也陛下何
為薄其責而不竄黜乎亦臣等所未喻也昔漢文帝時
有盜高廟玉環者廷尉請棄市帝怒曰非所以共承
宗廟也唐高帝時有悮斧昭陵一栢者而當時坐免官
帝怒曰是使我不為孝子詔必誅之今興等之罪視之
盜玉環傷一栢者相去萬萬也陛下皆從輕宥是陛下
以舜文之孝而敬奉祖宗之心反出於漢唐二君之下
乎臣等竊為陛下惜也夫陵寢者列聖衣冠之藏禁例
者列聖法令之寓陛下繼列聖之大業而廢列聖之法
令列聖以四海之廣付陛下而陛下不能庇其數十里
之山陵使播之天下傳之後世豈不為聖德累乎臣等
備員言路補拾過遺乃其分也彈劾姦邪乃其職也以
聖明之朝而有此姦邪以陛下之聖而有此失罸臣等
或緘默不言或言之不行而遽止焉則祖宗在天之靈
謂臣等為有罪天下後世謂臣等為失職此臣等所以
不避斧鉞之誅以盡芻蕘之說伏乞陛下念祖宗之當
重思法令之當守俯從法司之議割恩正法將李興王
瑞仍行處死而譚祐李璲亟加貶黜庶情不蔽於左右
而法得行於貴近列聖陵寢自此而奠安國家命脉自
此而益永宗廟幸甚社稷幸甚天下幸甚
論内侍劉瑾等奸邪疏
題為糾治羣邪以正朝綱以隆聖治事臣等猥以凡庸
待罪言路静思身計非不知緘默足以自容多言適以
取禍而受國委寄食君廩禄事有當言而不言與勢有
可慮而不慮將來大壊極弊不可救藥彼羣奸者剉屍
分骨固無辭矣然而迷國誤上臣等之罪亦復何逭是
以不避批鱗之諱僭伸苦口之言惟陛下曲宥其愚而
開懷俯納焉臣竊見陛下臨御以來善政不聞國是日
變凡古者縱欲敗度之事踵而不疑大臣伺顧而不言
小官守位而不發泯棼愆錯牢不可回推原禍根蓋左
右羣奸惑亂之所致也今中外切齒於數人者而九重
獨未覺悟臣等不惜為陛下言之窃照司設等監太監
劉瑾馬永成谷大用魏彬丘聚張永傅亨羅祥等或係
先朝舊人或經春宫任使遭際已極寵倖實深當皇上
嗣統之初正國家多事之日為各官者自合小心恭謹
因事納忠以救不逮庶幾上報先帝光輔新政何乃各
恃其技能工巧言辭捷給每早退朝輒引聖駕或泛海
子或遊南城或縱騎射或放鷹犬或盛排筵席而酣飲
或搬做雜劇以縱觀或進新聲以逞竒或獻果核以乞
賞凡所以蠱惑心志變移性習者蓋無所不用其計近
日來多以耳目玩好為娱而經史不暇究以晏安沉湎
為事而政務不及理或起居無常或動息失養或賞以
喜僭而内帑財帛用如泥沙或恩由濫與而蟒龍玉帶
施及童稚或成命已行而復改或詔書已出而竟違貴
倖傾朝奸諛得志老成擯而不用公道鬱而不行聰明
則日蔽於上弊政則日滋於下目前凡百無有一當人
心而協輿論者陛下試思此等舉措果斷自聖心者耶
抑此數人者誤賺而成此也痛哭流涕賈誼尚施於漢
文之世而今日事勢特甚於彼奈之何而忍緘默耶且如
四十萬之銀庫藏已竭假婚禮為由必欲取盈五七歲
之童乳臭未除以勇士為名必欲收用織造停免矣而
又啟織造傳奉查革矣而又開傳奉鹽法方差官整理
而崔杲又奏帶鹽引地土方差官清查而張永又奏計
地土凡朝廷之大計軍旅之重事國家所恃以為安危
強弱者此曹皆縱情恣意撓亂阻敗而不恤尚安顧其
他哉臺諫雖交章抗論該部雖再三執奏從者無一二
不從者恒八九甚則指摘差訛随加責罰臣等以千言
而不足彼以一言而有餘則是壞祖宗之家法傷清廟
之治化累陛下之初政醖天下之禍亂非此數人將誰
諉哉只今各處旱乾水溢民窮盜起財用困於内盜賊
肆於外今歲孛彗飛流明年日食歲首凡此皆災異之
大聖心所當儆畏者也其尤可憂者往年雷震奉天殿
䲭吻未幾而有土木之變今夏雷擊奉天殿䲭吻其應
將何如哉前事不忘後事之師陛下固欲修省袛行祭
告是徒事虚文罔修實德實自誣耳何足回天變而安
人心也哉夫天變於上而不悟民怨於下而不知此古
昔有國者之所深忌今日之勢不幸𩔖此陛下豈可盡
謂天下無事日與此輩施施然安於不職也哉外議洶
洶萬口一談皆此數人者壞陛下繼述之孝而引之於
有過之地他日根蒂已牢禍階已成則事無及矣伏望
念祖宗艱難之業察愚臣犬馬之忠乞勅錦衣衛將此
數人拏送法司明正典刑或肆諸市曹或逬之遠裔告
謝天下然後治臣多言之罪以謝此曹仍乞陛下自今
講學親賢修身遠佞早朝宴罷節用裕民各項弊政憫
念時艱悉從該部議處俯賜俞允如此則國典自正國
是自明天人之憤泄隂陽之氣和災沴自消瑞應自至
天下自太平矣臣不勝廹切忠懇之至正德元年五月
二十三日具題
論誅大逆疏
題為誅大逆以彰天討事嘗聞挟無將之心者有誅無
赦逐亂賊之黨者讐不共天竊見司禮監太監劉瑾專
權擅政蠧國殃民抑且私意妄干潛謀不軌臣倘知而
不言一旦逆謀果肆雖與之同科亦難逭緘默之罪矣
故敢昧死上聞伏惟陛下之天下祖宗之天下陛下之
臣工祖宗之臣工瑾敢擅作威福於各衙門大小官員
每每尋事䧟害打死科道等官一言觸犯即行枷號充
軍如薛堂王岳之死尤為慘毒夫二三羣工紏察奸邪
所以共保社禝也乃敢恣意殘蹴略無忌憚豈惟全軀
保命之臣畏之如虎即矯矯素著者亦將惕於烈熖而
杜口矣指鹿之奸復見今日彼一切不法等情誰肯蹈
湯火冐白刃為陛下言耶甚之差委指揮楊玉等管事
害人不時差出府司州縣訪察官員賢否所過地方重
遭擾害一時百姓如罹荼毒冤號之事徹於遠近臣嘗
奉使道經寧夏百姓遮訴至不得行所在有司不敢訶
問間有一二慫慂之輩潜入其黨反假聲勢助之牙爪
是專權之瑾一而附權之瑾百往往至於激變嗟嗟小
民安能叩九閽見天子哉近又夤緣掌管本監印事權
勢益重内外百寮一應章奏不與各官計較不與内閣
相干一一抽回私宅與孫聰張文冕等捏寫旨意屢更
屢變是非混淆時嘗分付吏兵工部陞遷先於已處允
行方許奏請内有今日陞職明日黜退賄賂一通隨即
起用夫鬻爵賣官此漢唐季主所為而瑾敢盜弄大
權至於如此天下後世謂陛下為何如主此瑾之假勢
張威負罪滔天者也近又招引術士余明余倫余子仁
出入監中占候天文相面算命妄意圖度至有臣子所
不忍言者蓋因見財貨充盈及勢熖張大故輒起異心
臣既知之不敢不言又訪得於本年四月密令心腹牛
昭潘明等暗造衣甲牌面千有餘副弓弩五百餘張潜
匿私宅夫春秋之誼家不藏甲瑾之逆謀尤為彰著已
經河南道御史蔣欽等劾之陛下不惟不問反坐之罪
果出自聖斷以為此等欺誑耶抑瑾之矯命雄行箝言
者口耶夫大奸起於下而忠言壅於上有識者莫不為
陛下危而陛下處之竟若此不幾養虎貽患胎變稔禍
耶臣思祖宗來豈無奸權豈無邪黨而大逆不道無如
瑾比陛下即欲過狎昵當如宗廟社稷何臣待罪言路
素性愚戅每憤及此誓不共天故區區之心惟願陛下
擴日月之明奮雷霆之威即將臣瑾俱下法司面相勘
問如果臣言不謬乞斬劉瑾以謝天下復斬臣首以謝
劉瑾則死之日猶生之年也宗社幸甚天下幸甚
盡節前寄家書
前見潘二舅書說你母子要來京不知何意我在科多
年其淡薄爾輩所知况此時劉瑾隂肆逆謀主上信任
不疑諸臣懼勢不言我雖屢疏未下每念及此食不下
嚥爾輩但宜在家平平過日各事學業倘有難處之事
請潘二舅裁酌不必來京以致多事五月初一日父寄
垂光集
