垂光集詔令奏議𩔖二(奏議之屬)
提要
(臣)等謹按垂光集二卷明周璽撰璽字天章
號荆山合肥人宏治丙辰進士官至禮科都
給事中為劉瑾所搆斃于廷杖瑾敗後禮科
給事中孫楨疏訟其枉詔復官蔭其一孫事
蹟具明史本傳是集上卷載疏十三篇上于
宏治朝者七上于正德朝者六言皆痛切而
劾瑾二疏則尤直氣坌涌聲溢簡外明史本
傳但稱其劾法王真人劾太監齊元侍郎李
温太監苖逵尚書崔志端熊翀賈斌都御史
金渾徐元又應詔陳八事劾大僚賈斌等十
一人太監李鼎等二人勲戚張懋等七人邊
將朱廷等三人又稱其論太監韋興不當命
守鄖陽及忤瑾黨楊玉不及劾瑾之事此集
可補史之闕疏後附載家書一通其許國忘
家之意已早决于未劾逆璫之前與盡忠錄
陳東八月二十五日家書詞氣相似亦可謂
食其禄不避其難者矣下卷附錄勅命祭文
墓表碑記及題詠詩歌其中嘉靖二年諭祭
文曰權奸搆禍削籍歸田抑鬱未伸遽焉淪
沒似謂璽卒于歸田之後者與史載璽杖斃
事状絶不相符豈當時諱其杖死案牘所載
僅以削籍為詞耶亦足見明政不綱恣為欺
罔矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
