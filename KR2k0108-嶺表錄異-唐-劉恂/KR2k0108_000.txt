嶺表錄異地理類八(雜記之屬)
提要
(臣)等謹按嶺表錄異三卷舊本題唐劉恂撰
宋僧贊寧筍譜稱恂於唐昭宗朝出為廣州
司馬官滿上京擾攘遂居南海作嶺表錄陳
振孫書錄解題亦云昭宗時人然考書中云
唐乾符四年又云唐昭宗即位唐之臣子宜
有内詞不應直稱其國號且昭宗時人不應
預稱諡號殆書成於五代時歟粤東輿地之
書如郭義恭廣志沈懷遠南越志皆已不𫝊
諸家所援據者以恂是編為最古而百川學
海及說郛所載寥寥數頁首尾不完盖僅從
類書抄撮數條以備一種而恂之原本則已
久佚宋代太平寰宇記太平廣記太平御覧
諸書徵引頗夥然尚多挂漏惟散見永樂大
典者條理較詳尚可編次謹逐卷裒輯而佐
以旁見諸書者排比其文仍成三卷以復唐
志之舊雖永樂大典缺卷數函無從考驗或
不免一二之遺而證以諸書似已十得其八
九唐人著述𫝊世者稀斷簡殘編已足珍惜
此更於放失之餘復成完帙使三四百年博
物君子所未覩者一旦頓還其舊觀彌足寳
矣恂書體例不可考今不敢強為分門僅使
各以類聚庶便省覧其中記載博贍而文章
古雅於蟲魚草木所錄尤繁訓詁名義率多
精核葉廷珪海錄碎事釋爾雅魁陸引此書
瓦隴以證之張世南游宦紀聞引郭璞爾雅
注犀有三角之文據此書稱有二角以辨之
歷來考據之家皆資引證盖不特圖經之圭
臬抑亦蒼雅之支流有禆小學非淺尠也諸
書所引或稱嶺表錄或稱嶺表記或稱嶺表
異錄或稱嶺表錄異記或稱嶺南錄異核其
文句實皆此書殆以舊本不存轉相稗販故
流𫝊訛異致有數名惟永樂大典所題與唐
志合今特從之以存其真焉乾隆四十一年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
