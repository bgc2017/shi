春秋左氏傳事類始末卷二宋章冲撰
宣公
二年
晉於是有公族
晉麗姬之亂詛無畜羣公子自是晉無公族成公即位
乃宦卿之適而為乏田以為公族(宦仕也為置田邑以為公族大夫)又
宦其餘子亦為餘子(餘子適子之母弟亦治餘子之政)其庶子為公行
(戶郎反庶子之子率公戎行)晉於是有公族餘子公行(皆官名)趙盾請
以括為公族曰君姬氏之愛子也微君姬氏則臣狄人
也公許之冬趙盾為旄車之族使屏季(括也)以其故族為
公族大夫
三年
楚問周鼎
楚子伐陸渾之戎遂至於雒觀兵于周疆定王使王孫
滿勞楚子楚子問鼎之大小輕重焉對曰在德不在鼎
昔夏之方有德也遠方圖物貢金九牧鑄鼎象物百物
而為之備使民知神姦故民入川澤山林不逢不若螭
魅罔兩(水神)莫能逢之用能協于上下以承天休桀有昏
德鼎遷于商載祀六百商紂暴虐鼎遷于周德之休明
雖小重也其姦回昏亂雖大輕也天祚明德有所底止
成王定鼎于郟鄏卜世三十卜年七百天所命也周德
雖衰天命未改鼎之輕重未可問也
鄭文公妾夢天與之蘭
初鄭文公有賤妾曰燕姞夢天使與己蘭曰余為伯鯈
(音紬燕祖)余而祖也以是為而子以蘭有國香人服媚之如
是既而文公見之與之蘭而御之辭曰妾不才幸而有
子將不信敢徵蘭乎公曰諾生穆公名之曰蘭公逐羣
公子公子蘭奔晉從晉文公伐鄭石癸曰吾聞姬姞耦
其子孫必蕃姞吉人也后稷之元妃也今公子蘭姞甥
也天或啓之必將為君其後必蕃先納之可以亢寵(亢極)
(也)與孔將鉏侯宣多納之盟于大宫而立之穆公有疾
曰蘭死吾其死乎吾所以生也刈蘭而卒
四年
魯宣公伐莒非禮
公及齊侯平莒及郯莒人不肯公伐莒取向非禮也平
國以禮不以亂伐而不治亂也以亂平亂何治之有無
治何以行禮
鄭子公子家弑靈公
楚人獻黿於鄭靈公公子宋與子家將見子公之食指
動以示子家曰他日我如此必嘗異味及入宰夫將解
黿相視而笑公問之子家以告及食(去)大夫黿召子公
而弗與也子公怒染指於鼎嘗之而出公怒欲殺子公
子公與子家謀先子家曰畜老猶憚殺之而况君乎反
譛子家子家懼而從之夏弑靈公君子曰仁而不武無
能逹也鄭人立子良辭曰以賢則去疾不足以順則公
子堅長乃立襄公襄公將去穆氏而舍子良子良不可
曰穆氏宜存則固願也若將亡之則亦皆亡去疾何為
乃舍之皆為大夫十年子家卒鄭斲其棺而逐其族
改葬幽公諡之曰靈
六年
晉滅赤狄
秋赤狄伐晉晉侯欲伐之中行桓子曰使疾其民以盈
其貫將可殪也周書曰殪戎殷此類之謂也七年赤
狄侵晉取向隂之禾十一年晉卻成子求成于衆狄
衆狄疾赤狄之役遂服于晉秋會于櫕函衆狄服也是
行也諸大夫欲召狄卻成子曰吾聞之非德莫如勤非
勤何以求人能勤有繼其從之也詩曰文王既勤止文
王猶勤況寡德乎十三年秋赤狄伐晉十五年潞
子嬰兒之夫人晉景公之姊也酆舒為政而殺之又傷
潞子之目晉侯將伐之諸大夫皆曰不可酆舒有三雋
才不如待後之人伯宗曰必伐之狄有五罪雋才雖多
何補焉不祀一也耆酒二也弃仲章(潞賢人)而奪黎氏地
三也虐我伯姬四也傷其君目五也怙其雋才而不以
茂德滋益罪也後之人或者將敬奉德義以事神人而
申固其命若之何待之夫恃才與衆亡之道也商紂由
之故滅天反時為災地反物為妖民反德為亂亂則妖
災生故文反正為乏盡在狄矣晉侯從之六月晉荀林
父敗赤狄于曲梁辛亥滅潞晉侯使趙同獻狄俘于周
不敬劉康公曰不及十年原叔必有大咎天奪之魄矣
十六年晉士會帥師滅赤狄甲氏及留吁鐸辰三月
獻狄俘晉侯請于王戊申以黻冕命士會將中軍且為
大傅於是晉國之盗逃奔于秦羊舌職曰吾聞之禹稱
善人不善人遠此之謂也夫詩曰戰戰兢兢如臨深淵
如履薄冰善人在上也善人在上則國無幸民諺曰民
之多幸國之不幸也無善人之謂也成八年晉討趙
同趙括
晉楚戰于邲
楚人伐鄭取成而還七年鄭及晉平盟于黑壤王叔
桓公臨之以謀不睦九年楚為厲之役(六年)故伐鄭晉
郤缺救鄭鄭伯敗楚師于柳棼國人皆喜唯子良憂曰
是國之災也吾死無日矣十一年楚子伐鄭及櫟子
良曰晉楚不務德而兵爭與其来者可也晉楚無信我
焉得有信乃從楚夏楚盟于辰陵陳鄭服也鄭又徼事
于晉(徼音古堯)十二年楚子圍鄭旬有七日鄭人卜行成
不吉卜臨于大宫且巷出車吉(巷出車示將遷)國人大臨(力鴆)守
陴(婢支)者皆哭楚子退師鄭人修城進復圍之三月克之
入自皇門鄭伯肉袒牽羊以逆曰孤不天不能事君使
君懷怒以及敝邑孤之罪也敢不唯命是聽其俘諸江
南以實海濱亦唯命其翦以賜諸侯使臣妾之亦唯命
若惠顧前好徼福于厲宣桓武不泯其社稷使改事君
夷於九縣君之惠也孤之願也非所敢望也左右曰不
可許也得國無赦王曰其君能下人必能信用其民矣
庸可幾乎退三十里而許之平潘尫入盟子良出質晉
師救鄭荀林父將中軍先縠佐之士會將上軍卻克佐
之趙朔將下軍欒書佐之趙括趙嬰齊為中軍大夫鞏
朔趙穿為上軍大夫荀首趙同為下軍大夫韓厥為司
馬及河聞鄭既及楚平桓子欲還曰無及於鄭而勦民
焉用之楚歸而動不後隨武子曰善會聞用師觀釁而
動德刑政事典禮不易不可敵也不為是征楚軍討鄭
怒其貳而哀其卑叛而伐之服而舍之德刑成矣伐叛
刑也柔服德也二者立矣昔歲入陳今兹入鄭民不罷
勞君無怨讟政有經矣荆尸而舉(武王始更此陳法因以為名)商農
工賈不敗其業而卒乘輯睦事不奸矣蒍(于委)敖為宰擇
楚國之令典軍行右轅左追蓐(車之右者挟轅為戰備左者求蓐為宿備傳曰)
(令尹南轅又曰改乘轅由是觀之楚陳以轅為主)前茅慮無(如今軍行前有斥候見騎舉絳幡見)
(步舉白幡備慮有無也茅明也或曰楚以茅為旌識)中權後勁百官象物而動軍
政不戒而備能用典矣其君之舉也内姓選於親外姓
選於舊舉不失德賞不失勞老有加惠旅有施舍君子
小人物有服章貴有常尊賤有等威禮不逆矣德立刑
行政成事時典從禮順若之何敵之見可而進知難而
退軍之善政也兼弱攻昧武之善經也子姑整軍而經
武乎猶有弱而昧者何必楚仲虺有言曰取亂侮亡兼
弱也汋曰於鑠王師遵養時晦(遵天之道湏暗昧者惡積而誅)耆(旨)昧
也(致討於昧)武曰無競惟烈撫弱耆昧以務烈所可也彘子
(先縠)曰不可晉所以霸師武臣力也今失諸侯不可謂力
有敵而不從不可謂武由我失霸不如死且成師以出
聞敵彊而退非夫也命為軍帥而卒以非夫唯羣子能
我弗為也以中軍佐濟知莊子曰此師殆哉周易有之
在師䷆(坎下坤上)之臨䷒(兊下坤上)曰師出以律否臧凶執
事順成為臧逆為否衆散為弱(坎衆兊弱)川壅為澤(坎川兊澤)有
律以如己也(如從也法行則人從法法敗則法從人坎為法象今為衆散為川壅失法之用從人)
(之象)故曰律否臧且律竭也(竭敗也)盈而以竭夭且不整(夭塞)
不行之謂臨(川變為澤)有帥而不從臨孰甚焉比之謂矣果
遇必敗彘子尸之雖免而歸必有大咎韓獻子謂桓子
曰彘子以偏師䧟子罪大矣不如進也事之不捷惡有
所分與其專罪六人同之不猶愈乎師遂濟楚子北師
次於郔(延)沈尹將中軍子重將左子反將右聞晉師既
濟王欲還嬖人伍參欲戰令尹孫叔敖弗欲曰昔歲入
陳今兹入鄭不無事矣戰而不捷參之肉其足食乎令
尹南轅反旆伍參言於王曰晉之從政者新未能行令
其佐先縠剛愎(皮逼)不仁未肯用命其三帥者專行不獲
聽而無上衆誰適從(適音嫡)此行也晉師必敗且君而逃
臣若社稷何王病之告令尹改乘(去)轅而北之次于管
以待之晉師在敖鄗(苦交反二山名)之間鄭皇戍(雖律)使如晉師
曰鄭之從楚社稷之故也未有貳心楚師驟勝而驕其
師老矣而不設備子擊之鄭師為承楚師必敗彘子曰
敗楚服鄭於此在矣必許之欒武子曰楚自克庸以來
(文十六年克庸)其君無日不討國人而訓之于民生之不易禍
至之無日戒懼之不可以怠在軍無日不討軍實而申
儆之于勝之不可保紂之百克而卒無後訓之以若敖
蚡(扶粉)冒篳路藍縷以啟山林箴之曰民生在勤勤則不
匱不可謂驕先大夫子犯有言曰師直為壯曲為老我
則不德而徼怨于楚我曲楚直不可謂老其君之戎分
為二廣廣有一卒卒偏之兩(十五乘為一廣司馬法百人為卒二十五人為兩車)
(十五乘為大偏今廣十五乘亦用舊偏法復以二十五人為副)右廣初駕數及日中左
則受之以至于昏内官(近官)序當其夜以待不虞不可謂
無備子良鄭之良也師叔楚之崇也師叔入盟子良在
楚楚鄭親矣來勸我戰我克則來不克遂往以我卜也
鄭不可從趙括趙同曰率師以来唯敵是求克敵得屬
又何俟知季(知莊子)曰原屏咎之徒也趙莊子曰欒伯善
哉(莊子趙朔)實其言必長晉國楚少宰如晉師曰寡君少遭
閔凶不能文聞二先君之出入此行也將鄭是訓定豈
敢求罪于晉隨季對曰昔平王命我先君文侯曰與鄭
夾輔周室毋廢王命今鄭不率寡君使羣臣問諸鄭豈
敢辱候人彘子使趙括更之曰行人失辭寡君使羣臣
遷大國之迹于鄭曰無辟敵羣臣無所逃命楚子又使
求成于晉盟有日矣楚許伯御樂伯攝叔為右以致晉
師許伯曰吾聞致師者御靡(疑)旌摩壘而還(靡旌疾驅也靡近也)
樂伯曰吾聞致師者左射(食亦切下同)以最(側留反善矢)代御執
轡御下兩(如子)馬(兩飾也)掉鞅(掉正也)而還攝叔曰吾聞致師
者右入壘折馘執俘而還皆行其所聞而復晉人逐之
左右角之樂伯左射馬而右射人角不能進矢一而已
麋興於前射麋麗龜(背之隆高者)晉鮑癸當其後使攝叔獻
焉曰以歲之非時獻禽之未至敢膳諸從者鮑癸止之
曰其左善射其右有辭君子也既免晉魏錡求公族未
得而怒欲敗晉師請使許之遂往請戰而還楚潘黨逐
之及滎澤見六麋射一麋以顧獻曰子有軍事獸人無
乃不給於鮮敢獻於從者叔黨命去之趙旃求卿未得
且怒失楚之致師者請召盟許之與魏錡皆命而往卻
獻子曰二憾往矣弗備必敗彘子曰鄭人勸戰弗敢從
也楚人求成弗能好也師無成命多備何為士季曰不
如備之楚之無惡除備而盟何損於好若以惡來有備
不敗且雖諸侯相見軍衛不徹警也使鞏朔韓穿帥七
覆(扶又)于敖前故上軍不敗趙嬰齊使其徒先具舟于河
故敗而先濟潘黨既逐魏錡趙旃夜至於楚軍席於軍
門之外使其徒入之楚子為乘廣三十乘分為左右王
乘左廣以逐趙旃晉人懼二子之怒楚師也使軘(豚)車
逆之潘黨曰晉師至矣楚人亦懼王之入晉軍也遂出
陳孫叔曰進之寧我薄人無人薄我詩云元戎十乘以
先啟行先人也軍志曰先人有奪人之心薄之也遂疾
進師車馳卒奔乘晉軍桓子不知所為鼓於軍中曰先
濟者有賞中軍下軍爭舟舟中之指可掬也晉師右移
上軍未動駒伯(卻克)曰待諸乎隨季曰楚師方壯若萃於
我吾師必盡不如收而去之分謗生民不亦可乎殿其
卒而退不敗王見右廣將從之乘屈蕩尸(止也)之曰君以
此始亦必以終自是楚之乘廣先左楚熊負羈囚知罃
知莊子以其族反之廚武子御每射抽矢菆納諸廚子
之房知季曰不以人子吾子其可得乎吾不可以苟射
故也射連尹襄老獲之遂載其尸射公子穀臣囚之以
二者還楚潘黨曰君盍築武軍而收晉尸以為京觀臣
聞克敵必示子孫以無忘武功楚子曰非爾所知也夫
文止戈為武武王克商作頌曰載戢干戈載櫜弓矢我
求懿德肆于時夏允王保之又作武其卒章曰耆定爾
功其三曰鋪時繹思我徂惟求定其六曰綏萬邦屢豐
年夫武禁暴戢兵保大定功安民和衆豐財者也故使
子孫無忘其章今我使二國暴骨暴矣觀兵以威諸侯
兵不戢矣暴而不戢安能保大猶有晉在焉得定功所
違民欲猶多民何安焉無德而強爭諸侯何以和衆利
人之幾而安人之亂以為已榮何以豐財武有七德我
無一焉何以示子孫其為先君宫告成事而已武非吾
功也古者明王伐不敬取其鯨鯢而封之以為大戮於
是乎有京觀以懲淫慝今罪無所而民皆盡忠以死君
命又何以為京觀乎秋晉師歸桓子請死晉侯欲許之
士貞子諫曰不可城濮之役晉師三日穀文公曰得臣
猶在憂未歇也困獸猶鬭況國相乎及楚殺子玉公喜
而後可知也曰莫余毒也已是晉再克而楚再敗也楚
是以再世不競今天或者大警晉也而又殺林父以重
楚勝其無乃久不競乎林父之事君也進思盡忠退思
補過社稷之衛也若之何殺之夫其敗也如日月之食
焉何損於明晉侯使復其位十三年秋赤狄伐晉先
縠召之也晉人討邲之敗與清之師歸罪於先縠而殺
之盡滅其族君子曰惡之来也已則取之其先縠之謂
乎十四年夏晉侯伐鄭為邲故也告於諸侯蒐焉而
還中行桓子之謀也曰示之以整使謀而来鄭人懼使
子張代子良于楚十五年荀林父敗赤狄于曲梁滅
潞晉侯賞桓子狄臣千室亦賞士伯以瓜衍之縣曰吾
獲狄土子之功也微子吾喪伯氏矣羊舌職說是賞也
曰周書所謂庸庸祗祗者謂此物也夫士伯庸中行伯
君信之亦庸士伯此之謂明德矣文王所以造周不是
過也故詩曰陳錫哉周能施也率是道也其何不濟
成三年晉人歸楚公子穀臣與連尹襄老之尸于楚以
求知罃於是荀首佐中軍矣故楚人許之王送知罃曰
子其怨我乎對曰二國治戎臣不才不勝其任以為俘
馘又誰敢怨王曰然則德我乎對曰二國圖其社稷而
求紓其民各懲其忿以相宥也兩釋纍囚以成其好其
誰敢德王曰子歸何以報我對曰臣不任受怨君亦不
任受德無怨無德不知所報王曰雖然必告不穀對曰
以君之靈纍臣得歸骨于晉寡君之以為戮死且不朽
若從君之惠而免之以賜君之外臣首首其請於寡君
而以戮於宗亦死且不朽若不獲命而使嗣宗職次及
於事而帥偏師以修封疆雖遇執事其弗敢違其竭力
致死無有二心以盡臣禮所以報也王曰晉未可與爭
重為之禮而歸之荀罃之在楚也鄭賈人有將寘諸禇
中以出既謀之未行而楚人歸之賈人如晉荀罃善視
之如實出已賈人曰吾無其功敢有其實乎吾小人不
可以厚誣君子遂適齊
鄭殺公子曼滿
鄭公子曼滿與王子伯廖(力彫)語欲為卿伯廖告人曰無
德而貪其在周易豐䷶(離下震上)之離䷝弗過之矣(豐上)
(六變為純離豐上六曰豐其屋蔀其家闚其戸閴其無人三歲不覿凶義取無德而大其屋不過三歲必致滅)
(亡)間一歲鄭人殺之
八年
晉滅三卻
晉胥克有蠱疾卻缺為政秋廢胥克使趙朔佐下軍
成十一年聲伯之母不聘生聲伯而出之嫁於齊管于
奚生二子而寡聲伯以其外弟為大夫而嫁其外妹於
施孝叔晉卻犫来聘求婦於聲伯聲伯奪施氏婦以與
之婦人曰鳥獸猶不失儷子將若何曰吾不能死亡婦
人遂行生二子於卻氏卻氏亾晉人歸之施氏施氏逆
諸河沈其二子(沈直蔭反)婦人怒曰已不能庇其伉儷而亡
之又不能字人之孤而殺之將何以終遂誓施氏(傳言犫淫)
(縱所以亡)晉卻至與周爭鄇(候)田王命劉康公單襄公訟諸
晉卻至曰温吾故也故不敢失劉子單子曰昔周克商
使諸侯撫封蘇忿生以温為司寇與檀伯逹封于河蘇
氏即狄襄王勞文公而賜之温狐氏陽氏先處之而後
及子若治其故則王官之邑也子安得之晉侯使卻至
勿敢爭(傳言至貪所以亡)十三年春晉侯使卻錡来乞師將
事不敬孟獻子曰卻氏其亡乎禮身之幹也敬身之基
也卻子無基且先君之嗣卿也受命以求師將社稷是
衛而惰弃君命也不亡何為十四年夏晉侯使卻犫
送孫林父於衞衞侯饗之寗惠子相苦成叔傲寗子曰
苦成家其亾乎古之為享食(似)也以觀威儀省禍福也
故詩曰兕觵其觩旨酒思柔彼交匪傲萬福来求今夫
子傲取禍之道也十五年晉三卻害伯宗譛而殺之
及欒弗忌伯州犂奔楚韓獻子曰卻氏其不免乎善人
天地之紀也而驟絶之不亡何待初伯宗每朝其妻必
戒之曰盜憎主人民惡其上子好直言必及於難十
六年晉侯使卻至獻楚捷于周與單襄公語驟稱其伐
單子語諸大夫曰温季其亡乎位於七人之下而求掩
其上怨之所聚亂之本也多怨而階亂何以在位夏書
曰怨豈在明不見是圖將慎其細也今而明之其可乎
十七年晉厲公侈多外嬖欲盡去羣大夫而立其左
右胥童以胥克之廢也怨卻氏而嬖於厲公卻錡奪夷
陽五田五亦嬖卻犫與長魚矯爭田執而梏之既矯亦
嬖於厲公將作難胥童曰必先三卻族大多怨去大族
不偪敵多怨有庸公曰然卻氏聞之卻錡欲攻公卻至
曰人所以立信知勇也信不叛君知不害民勇不作
亂失兹三者其誰與我死而多怨將安用之君實有臣
而殺之其謂君何我之有罪吾死後矣若殺不辜將失
其民欲安得乎待命而已受君之祿是以聚黨有黨而
爭命罪孰大焉胥童夷羊五將攻卻氏長魚矯請無用
衆公使清沸魋助之抽戈結袵而偽訟者三卻將謀於
榭矯以戈殺駒伯苦成叔於其位温季曰逃威也遂趨
矯及諸車又殺之皆尸諸朝
九年
楚殺陳夏徵舒
陳靈公與孔寧儀行父通於夏姬皆衷其衵(女乙)服以戲
於朝洩冶諫曰公卿宣淫民無效焉且聞不令君其納
之公曰吾能改矣二子請殺之公弗禁遂殺洩冶孔子
曰詩云民之多辟無自立辟其洩冶之謂乎十年靈
公與孔寧儀行父飲酒於夏氏公謂行父曰徵舒似女
對曰亦似君徵舒病之公出自其廏射而殺之二子奔
楚十一年楚子伐陳謂陳人無動將討於少西氏(少西)
(徵舒之祖子夏名)遂入陳殺夏徵舒因縣陳陳侯在晉申叔時
使於齊反復命而退王使讓之曰夏徵舒弑其君寡人
以諸侯討而戮之諸侯縣公皆慶寡人女獨不慶何故
對曰猶可辭乎王曰可哉曰夏徵舒弑其君討而戮之
君之義也抑人亦有言曰牽牛以蹊人之田而奪之牛
牽牛以蹊者信有罪矣而奪之牛罰已重矣諸侯之從
也曰討有罪也今縣陳貪其富也以討召諸侯而以貪
歸之無乃不可乎王曰善哉吾未之聞也反之可乎對
曰可哉吾儕小人所謂取諸其懷而與之也乃復封陳
鄕取一人焉以歸謂之夏州
十一年
楚蒍艾獵城沂
楚令尹蒍艾獵城沂使封人慮事以授司徒量功命日
分財用平板榦稱畚築程土物議遠邇略基址具餱糧
度有司事三旬而成不愆于素
十二年
楚子伐蕭
楚子伐蕭蕭人囚熊相宜僚及公子丙王曰勿殺吾退
蕭人殺之王怒遂圍蕭申公巫臣曰師人多寒王廵三
軍拊而勉之三軍之士皆如挟纊遂傅(附)于蕭還(旋)無
社與司馬卯言號申叔展叔展曰有麥麴乎曰無有山
鞠(起弓)窮乎曰無(麥麴鞠窮所以禦濕)河魚腹疾奈何曰目於眢(烏丸)
井而拯之若為茅絰哭井則已明日蕭潰申叔視其井
則茅絰存焉號而出之
晉宋衞同盟于清丘
晉原穀宋華椒衛孔逹曹人同盟于清丘曰恤病討貳
於是卿不書不實其言也宋為盟故伐陳(陳二於楚)衞人救
之孔逹曰先君有約言焉若大國討我則死之十三
年清丘之盟晉以衞之救陳也討焉孔逹曰苟利社稷
請以我說罪我之由我則為政而亢大國之討將以誰
任我則死之十四年春孔逹縊衛人以說于晉而免
遂告于諸侯曰寡君有不令之臣逹構我敝邑于大國
既伏其罪矣敢告衞人以為成勞復室其子使復其位
十四年
楚莊伐宋
楚子使申舟聘于齊曰無假道于宋亦使公子馮聘于
晉不假道于鄭申舟以孟諸之役惡宋(無畏抶宋公僕)曰鄭昭
宋聾晉使不害我則必死王曰殺女我伐之見犀而行
及宋宋人止之華元曰過我而不假道鄙我也鄙我亡
也殺其使者必伐我伐我亦亡也亡一也乃殺之楚子
聞之投袂而起屨及於窒(直結)皇(寝門闕)劒及於寢門之外
車及於蒲胥之市秋九月楚子圍宋孟獻子言於公曰
臣聞小國之免於大國也聘而獻物於是有庭實旅百
朝而獻功於是有容貌(威儀)采章(車服)嘉淑(令辭誨讃)而有加貨
(命宥幣帛)謀其不免也誅而薦賄則無及也今楚在宋君其
圖之十五年春公孫歸父會楚子于宋宋人使樂嬰
齊告急于晉晉侯欲救之伯宗曰不可古人有言曰雖
鞭之長不及馬腹天方授楚未可與爭雖晉之彊能違
天乎諺曰高下在心川澤納汙山藪藏疾瑾(近)瑜匿瑕
國君含垢天之道也君其待之乃止使解揚如宋使無
降楚曰晉師悉起將至矣鄭人囚而獻諸楚楚子厚賂
之使反其言不許三而許之登諸樓車使呼宋人而告
之遂致其君命楚子將殺之使與之言曰爾既許不穀
而反之何故對曰臣聞之君能制命為義臣能承命為
信信載義而行之為利謀不失利以衞社稷民之主也
義無二信信無二命君之賂臣不知命也寡君有信臣
下臣獲考死又何求楚子舍之以歸楚師將去宋申犀
稽首於王之馬前曰毋畏知死而不敢廢王命王弃言
焉王不能答申叔時僕曰築室反耕者宋必聽命從之
宋人懼使華元夜入楚師登子反之牀起之曰寡君使
元以病告曰敝邑易子而食析骸以㸑雖然城下之盟
有以國斃不能從也子反懼與之盟而告王退三十里
宋及楚平華元為質盟曰我無爾詐爾無我虞
魯逐東門氏
公孫歸父會齊侯于穀見晏桓子與之言魯樂桓子告
高宣子曰子家其亡乎懷于魯矣懷必貪貪必謀人謀
人人亦謀已一國謀之何以不亡十八年初公孫歸
父以襄仲之立公也有寵欲去三桓以張公室與公謀
而聘于晉欲以晉人去之冬公薨季文子言於朝曰使
我殺適立庶以失大援者仲也夫臧宣叔怒曰當其時
不能治也後之人何罪子欲去之許請去之遂逐東門
氏子家還及笙壇(善)帷復命於介既復命袒括髮即位
哭三踊而出遂奔齊
十五年
魏顆從武子治命
秦桓公伐晉次于輔氏晉侯治兵于稷以略狄土還及
雒魏顆敗秦師于輔氏獲杜回秦之力人也初魏武子
有嬖妾無子武子疾命顆曰必嫁是疾病則曰必以為
殉及卒顆嫁之曰疾病則亂吾從其治也及輔氏之役
顆見老人結草以亢杜回杜回躓而顛故獲之夜夢之
曰余而所嫁婦人之父也爾用先人之治命余是以報
十六年
晉侯使士會平王室
王孫蘇與召氏毛氏爭政王室亂晉侯使士會平王室
定王享之原襄公相禮殽烝(丞升也升殽於俎)武子私問其故
王召武子曰王享有體薦(半解其體而薦所以示恭儉)宴有折(之設)俎
(體解節折升之於爼皆可食所以示慈惠)公當享卿當宴王室之禮也武子
歸而講求典禮以修晉國之法
十七年
齊晉鞌之役
晉侯使卻克徵會于齊齊頃公帷婦人使觀之卻子登
婦人笑於房獻子怒出而誓曰所不此報無能涉河獻
子先歸使欒京廬待命于齊曰不得齊事無復命矣齊
侯使高固晏弱蔡朝南郭偃會及斂(廉)盂高固逃歸夏
會于斷道討貳也盟于卷(拳)楚辭齊人晉人執晏弱蔡
朝南郭偃苗賁皇使見晏桓子歸言于晉侯曰夫晏子
何罪昔者諸侯事吾先君皆如不逮舉言羣臣不信諸
侯皆有貳志齊君恐不得禮故不出而使四子來左右
或沮之曰君不出必執吾使故高子及斂盂而逃夫三
子者曰若絶君好寧歸死焉為是犯難而来吾若善逆
彼以懷來者吾又執之以信齊沮吾不既過矣乎過而
不改而又久之以成其悔何利之有焉晉人緩之逸秋
晉師還范武子將老召文子曰爕乎吾聞之喜怒以類
者鮮易者實多詩曰君子如怒亂庶遄沮君子如祉亂
庶遄已君子之喜怒以已亂也弗已者必益之卻子其
或者欲已亂於齊乎不然余懼其益之也余將老使卻
子逞其志庶有豸乎(直是切解也)爾從二三子唯敬乃請老
卻獻子為政十八年晉侯衞太子伐齊齊侯會晉侯
盟于繒以公子彊為質于晉蔡朝南郭偃逃歸成元
年齊難故作丘甲聞齊將出楚師臧宣叔令修賦繕完
具守備曰齊楚結好我新與晉盟晉楚爭盟齊師必至
雖晉人伐齊楚必救之是齊楚同我也知難而有備乃
可以逞二年春齊侯伐我北鄙圍龍頃公之嬖人盧
蒲就魁門焉龍人囚之齊侯曰勿殺吾與而盟無入而
封弗聽殺而膊(桀也)諸城上齊侯親鼓士陵城三日取龍
遂南侵及巢丘衛侯使孫良夫石稷寗相(息亮)向禽將侵
齊與齊師遇石子欲還孫子曰不如戰也新築人仲叔
于奚救孫桓子桓子是以免既衞人賞之以邑辭請曲
縣(軒縣)繁纓(馬飾皆諸侯服)以朝許之仲尼聞之曰惜也不如多
與之邑唯器與名不可以假人君之所司也名以出信
信以守器器以藏禮禮以行義義以生利利以平民政
之大節也若以假人與人政也政亡則國家從之弗可
止也已孫桓子還於新築不入遂如晉乞師臧宣叔亦
如晉乞師皆主卻獻子晉侯許之七百乘卻子曰此
城濮之賦也有先君之明與先大夫之肅故捷克於先
大夫無能為役請八百乘許之卻克將中軍士爕佐上軍
欒書將下軍韓厥為司馬以救魯衛臧宣叔逆晉師且
道之季文子帥師會之從齊師于莘六月壬申師至于
靡笄之下齊高固入晉師桀(擔也)石以投人禽之而乘其
車曰欲勇者賈余餘勇癸酉師陳(去)于鞌邴夏御齊侯
逢丑父為右晉解(蟹)張御卻克鄭丘緩為右齊侯曰余
姑翦滅此而朝食不介馬而馳之卻克傷於矢流血及
屨未絶鼓音曰余病矣張侯曰自始合而矢貫余手及
肘余折(之設)以御左輪朱殷(於閑)豈敢言病吾子忍之師之
耳目在我旗鼓進退從之此車一人殿之可以集事若
之何其以病敗君之大事也擐甲執兵固即死也(擐音患)
病未及死吾子勉之左并(去)轡右援(袁)枹而鼓馬逸不
能止師從之齊師敗績逐之三周華不注逢丑父與公
易位將及華(戶化)泉驂絓(戸卦)於木而止韓厥執縶馬前再
拜稽首奉觴加璧以進曰寡君使羣臣為魯衞請曰無
令輿師䧟入君地下臣不幸屬當戎行無所逃隠且懼
奔辟(避)而忝兩君臣辱戎士敢告不敏攝官承乏丑父
使公下如華泉取飲鄭周父御佐車宛茷為右載齊侯
以免韓厥獻丑父卻獻子將戮之呼(火故)曰自今無有代
其君任(壬)患者有一於此將為戮乎卻子曰人不難以
死免其君我戮之不祥赦之以勸事君者齊侯免求丑
父三入三出遂自徐關入見保者曰勉之齊師敗矣辟
(去)女子女子曰君免乎曰免矣曰銳司徒免乎曰免矣
曰苟君與吾父免矣可若何乃奔齊侯以為有禮既而
問之辟(璧)司徒(主壁壘)之妻也予之石窌(力救)晉師從齊師
入自丘輿擊馬陘齊侯使賓媚人賂以紀甗(魚輦)玉磬與
地不可則聽客之所為賓媚人致賂晉人不可曰必以
蕭同叔子為質而使齊之封内盡東其畝對曰蕭同叔
子非他寡君之母也若以匹敵則亦晉君之母也吾子
布大命於諸侯而曰必質其母以為信其若王命何且
是以不孝令也詩曰孝子不匱永錫爾類若以不孝令
於諸侯其無乃非德類也乎先王疆理天下物土之宜
而布其利故詩曰我疆我理南東其畝今吾子疆理諸
侯而曰盡東其畝而已唯吾子戎車是利無顧土宜其
無乃非先王之命也乎四王之王(于況)也樹德而濟同欲
焉五伯之霸也(夏伯昆吾商伯大彭豕韋周伯桓文)勤而撫之以役王命
今吾子求合諸侯以逞無疆之欲詩曰布政優優百祿
是遒子實不優而弃百禄諸侯何害焉不然寡君之命
使臣則有辭矣曰子以君師辱於敝邑不腆敝賦以犒
從者畏君之震師徒橈敗吾子惠徼齊國之福不泯其
社稷使繼舊好唯是先君之敝器土地不敢愛子又不
許請收合餘燼背城借一敝邑之幸亦云從也況其不
幸敢不唯命是聽魯衛諫曰齊疾我矣子若不許讎我
必甚唯子則又何求子得其國寳我亦得地而紓於難
其榮多矣齊晉亦唯天所授豈必晉晉人許之秋七月
晉師及齊國佐盟于爰婁使齊人歸我汶陽之田公會
晉師于上鄍(溟)賜三帥先路三命之服司馬司空輿帥
候正亞旅皆受一命之服晉師歸范文子後入武子曰
無為吾望爾也乎對曰師有功國人喜以逆之先入必
屬耳目焉是代帥受名也故不敢武子曰吾知免矣卻
伯見(去)公曰子之力也夫對曰君之訓也二三子之力
也臣何力之有焉范叔見勞之如卻伯對曰庚所命也
克之制也燮何力之有焉欒伯見公亦如之對曰燮之
詔也士用命也書何力之有焉冬晉侯使鞏朔獻齊捷
于周王弗見使單襄公辭焉曰蠻夷戎狄不式王命淫
湎毁常王命伐之則有獻捷王親受而勞之所以懲不
敬勸有功也兄弟甥舅侵敗王略王命伐之告事而已
不獻其功所以敬親暱禁淫慝也今叔父克遂有功于
齊而不使命卿鎮撫王室所使来撫余一人而鞏伯實
來未有職司於王室又奸先王之禮余雖欲於鞏伯其
敢廢舊典以忝叔父夫齊甥舅之國也而太師之後也
寧不亦淫從(去)其欲以怒叔父抑豈不可諫誨士莊伯
不能對王使委於三吏禮之如侯伯克敵使大夫告慶
之禮降於卿禮一等王以鞏伯宴而私賄之使相告之
曰非禮也勿籍三年夏公如晉拜汶陽之田冬晉作
六軍韓厥趙括鞏朔韓穿荀騅(佳)趙㫋皆為卿賞鞌之
功也齊侯朝于晉將授玉卻克趨進曰此行也君為婦
人之笑辱也寡君未之敢任晉侯享齊侯齊侯視韓厥
韓厥曰君知厥也乎齊侯曰服改矣韓厥曰臣之不敢
愛死為兩君之在此堂也六年二月季文子以鞌之
功立武宫非禮也聽於人以救其難不可以立武立武
由已非由人也八年春晉侯使韓穿来言汶陽之田
歸之于齊季文子餞之私焉曰大國制義以為盟主是
以諸侯懷德畏討無有貳心謂汶陽之田敝邑之舊也
而用師于齊使歸諸敝邑今有二命曰歸諸齊信以行
義義以成命小國所望而懷也信不可知義無所立四
方諸侯其誰不解體詩曰女也不爽士貳其行士也罔
極二三其德七年之中一與一奪二三孰甚焉士之二
三猶喪妃(配)耦而況霸主霸主將德是以而二三之其
何以長有諸侯乎詩曰猶之未遠是用大簡(簡諫也用大道諫之)
行父懼晉之不遠猶而失諸侯也是以敢私言之九
年為歸汶陽之田故諸侯貳於晉晉人懼會于蒲季文
子謂范文子曰德則不競尋盟何為范文子曰勤以撫
之寬以待之堅彊以御之明神以要之柔服而伐貳德
之次也
十八年
楚盟諸侯于蜀
齊侯會晉侯盟于繒夏公使如楚乞師欲以伐齊楚莊
王卒楚師不出成元年聞齊將出楚師臧孫許及晉
侯盟于赤棘二年會晉伐齊衛人不行使于楚亦受
盟于晉從於伐齊故楚令尹子重為陽橋之役以救齊
將起師子重曰君弱羣臣不如先大夫師衆而後可詩
曰濟濟多士文王以寧夫文王猶用衆況吾儕乎且先
君莊王屬之曰無德以及遠方莫如惠恤其民而善用
之乃大戶已責逮鰥救乏赦罪悉師王卒盡行彭名御
戎蔡景公為左許靈公為右二君弱皆強冠之(強其丈反)冬
楚師侵衛遂侵我師于蜀使臧孫往辭曰楚遠而久固
將退矣無功而受名臣不敢楚侵及陽橋孟孫請往賂
之以執斲(匠人)執鍼(女工)織紝(織繒布者)皆百人公衡為質以請
盟十一月公及楚公子嬰齊蔡侯許男秦右大夫說宋
華元陳公孫寧衛孫良夫鄭公子去疾及齊國之大夫
盟于蜀卿不書匱盟也於是乎畏晉而竊與楚盟故曰
匱盟蔡侯許男不書乘楚車也謂之失位君子曰位其
不可不慎也乎蔡許之君一失其位不得列於諸侯況
其下乎詩曰不解于位民之攸暨(許器)其是之謂矣楚師
及宋公衡逃歸臧宣叔曰衡父不忍數年之不宴以弃
魯國國將若之何誰居(音基語辭)後之人必有任是夫國弃
矣是行也晉辟楚畏其衆也君子曰衆之不可以已也
大夫為政猶以衆克況明君而善用其衆乎大誓所謂
商兆民離周十人同者衆也
成公
元年
王師敗績于茅戎
晉侯使瑕嘉平戎于王(文十七年周甘歜敗戎于邥垂乘其飲酒也歜音觸邥音審)
單襄公如晉拜成劉康公徼戎將遂伐之叔服曰背盟
而欺大國此必敗背盟不祥欺大國不義神人弗助將
何以勝不聽遂伐茅戎敗績于徐吾氏(徐吾茅戎别)
二年
宋文公始厚葬
宋文公卒始厚葬用蜃(市忍)炭益車馬始用殉重器備椁
有四阿(四注椁)棺有翰檜(翰旁飾檜上飾王禮)君子謂華元樂舉於
是乎不臣臣治煩去惑者也是以伏死而爭今二子者
君生則縱其惑死又益其侈是弃君於惡也何臣之為
申公巫臣通吳于上國
楚之討陳夏氏也莊王欲納夏姬申公巫臣曰不可君
召諸侯以討罪也今納夏姬貪其色也貪色為淫淫為
大罰周書曰明德慎罰文王所以造周也明德務崇之
之謂也慎罰務去之之謂也若興諸侯以取大罰非慎
之也君其圖之王乃止子反欲取之巫臣曰是不祥人
也是夭子蠻殺御叔(子蠻姬兄御叔姬夫)弑靈侯戮夏南(徵舒)出孔
儀喪陳國何不祥如是人生實難其有不獲死乎子反
乃止王以予連尹襄老襄老死於邲不獲其尸巫臣使
道焉曰歸吾聘女又使自鄭召之曰尸可得也必來逆
之王遣夏姬歸巫臣聘諸鄭鄭伯許之及共王即位將
為陽橋之役使屈巫聘于齊且告師期巫臣盡室以行
申叔跪從其父將適郢遇之曰異哉夫子有三軍之懼
而又有桑中之喜宜將竊妻以逃者也及鄭使介反幣
而以夏姬行遂奔晉而因卻至以臣於晉晉人使為邢
大夫子反請以重幣錮之王曰止其自為謀也則過矣
其為先君謀也則忠忠社稷之固也所盖多矣且彼若
能利國家雖重幣晉將可乎若無益於晉晉將弃之何
勞錮焉七年楚圍宋之役(宣十四)師還子重請取於申
吕以為賞田王許之申公巫臣曰不可此申吕所以邑
也是以為賦以禦(魚吕)北方若取之是無申吕也晉鄭必
至於漢王乃止子重是以怨巫臣子反欲取夏姬巫臣
止之遂取以行子反亦怨之及共王即位子重子反殺
巫臣之族而分其室巫臣自晉遺二子書曰爾以䜛慝
貪惏&KR0008;事君而多殺不辜余必使爾罷於奔命以死巫
臣請使於吴晉侯許之吴子夀夢(莫公)說之乃通吴於晉
以兩之一卒適吴舍偏兩之一焉(司馬法百人為卒二十五人為兩車九乘)
(為小偏十五乘為大偏盖留九乘車及一兩二十五人令吴習之)與其射御教吴乘車
教之戰陳教之叛楚寘其子狐庸焉使為行人於吴吴
始伐楚伐巢伐徐子重奔命馬陵之會吴入州来子重
自鄭奔命子重子反於是乎一歲七奔命蠻夷屬於楚
者吴盡取之是以始大通吴於上國八年晉侯使申
公巫臣如吴九年晉人會於蒲將始會吴吴人不至
十五年會吴于鍾離始通吴也
三年
晉楚救宋鄭
許恃楚而不事鄭鄭子良伐許四年鄭公孫申帥師
疆許田晉欒書將中軍荀首佐之士爕佐上軍以救許
伐鄭楚子反救鄭鄭伯與許男訟焉皇戍攝鄭伯之辭
子反不能決五年許靈公愬鄭伯于楚六月鄭悼公
如楚訟不勝楚人執皇戍及子國鄭伯歸八月及晉趙
同盟于垂棘六年鄭伯如晉拜成子游相授玉于東
楹之東(禮授玉兩楹之間鄭伯行疾故東過)士貞伯曰鄭伯其死乎自弃
也已視流而行速不安其位宜不能久六月鄭悼公卒
楚子重伐鄭晉欒書救鄭楚師還晉師遂侵蔡楚公
子申公子成以申息之師救蔡禦諸桑隧趙同趙括欲
戰請於武子武子將許之知莊子范文子韓獻子諫曰
不可吾来救鄭楚師去我吾遂至於此是遷戮也戮而
不已又怒楚師戰必不克雖克不令成師以出而敗楚
之二縣何榮之有焉若不能敗為辱已甚不如還也遂
還於是軍帥之欲戰者衆或謂欒武子曰聖人與衆同
欲是以濟事子盍從衆子為大政將酌於民者也子之
佐十一人其不欲戰者三人而已欲戰者可謂衆矣商
書曰三人占從二人衆故也武子曰善鈞從衆夫善衆
之主也三卿為主可謂衆矣從之不亦可乎八年晉
欒書侵蔡遂侵楚獲申驪楚師之還也(六年)晉侵沈獲沈
子揖初從知范韓也君子曰從善如流宜哉詩曰愷悌
君子遐不作人求善也夫作人斯有功績矣
晉衛尋盟
冬晉侯使荀庚来聘且尋盟衛侯使孫良夫来聘且尋
盟公問諸臧宣叔曰中行伯之於晉也其位在三孫子
之於衛也位為上卿將誰先對曰次國之上卿當大國
之中中當其下下當其上大夫小國之上卿當大國之
下卿中當其上大夫下當其下大夫上下如是古之制
也(古制公大國侯伯次國子男小國)衞在晉不得為次國(春秋以強弱為大小故衛)
(侯爵不得為次)晉為盟主其將先之丙午盟晉丁未盟衛禮也
四年
魯成公如晉
公如晉晉侯見公不敬季文子曰晉侯必不免詩曰敬
之敬之天惟顯思命不易哉夫晉侯之命在諸侯矣可
不敬乎秋公至自晉欲求成于楚季文子曰不可晉雖
無道國大臣睦而邇於我諸侯聽焉未可以貳史佚之
志有之曰非我族類其心必異楚雖大非吾族也其肯
字我乎公乃止
晉滅趙氏
晉趙嬰通于趙莊姬(嬰盾弟姬朔之妻盾之子婦)五年春原屏(步平)
放諸齊嬰曰我在故欒氏不作我亡吾二昆其憂哉且
人各有能有不能舍我何害弗聽嬰夢天使謂已祭余
余福女使問諸士貞伯貞伯曰不識也既而告其人曰
神福仁而禍淫淫而無罰福也祭其得亡乎祭之之明
日而亡八年趙莊姬為趙嬰之亡故譛之于晉侯曰
原屏將為亂欒卻為徵六月晉討趙同趙括武從姬氏
畜于公宫以其田與祁奚韓厥言於晉侯曰成季之勲
宣孟之忠而無後為善者其懼矣三代之令王皆數百
年保天之禄夫豈無辟王頼前哲以免也周書曰不敢
侮鰥寡所以明德也乃立武而反其田焉十年晉侯
夢大厲被髮及地搏膺而踊曰殺余孫不義余得請於
帝矣壞大門及寢門而入公懼入于室又壞戶公覺召
桑田巫巫言如夢公曰何如曰不食新矣公疾病求醫
于秦秦伯使醫緩為之未至公夢疾為二豎子曰彼良
醫也懼傷我焉逃之其一曰居肓之上膏之下(肓鬲也心下為)
(膏)若我何醫至曰疾不可為也在肓之上膏之下攻之
不可逹之不及藥不至焉公曰良醫也厚為之禮而歸
之六月丙午晉侯欲麥使甸人獻麥饋人為之召桑田
巫示而殺之將食張如厠陷而卒小臣有晨夢負公以
登天及日中負晉侯出諸厠遂以為殉
五年
梁山崩
梁山崩晉侯以傳召伯宗伯宗辟(匹亦)重曰辟(避)傳重人
曰待我不如捷之速也問其所曰絳人也問絳事焉曰
梁山崩將召伯宗謀之問將若之何曰山有朽壤而崩
可若何國主山川故山崩川竭君為之不舉降服乘縵
(武旦反車無文)徹樂出次祝幣史辭(自罪)以禮焉其如此而已伯
宗請見之不可遂以告而從之
六年
晉遷于新田
晉人謀去故絳諸大夫皆曰必居郇瑕氏之地沃饒而
近盬國利君樂不可失也公揖而入韓獻子從公立於
寢庭謂獻子曰何如對曰郇瑕氏土薄水淺其惡易覯
易覯則民愁民愁則墊隘(羸困貌)於是有沈溺(遇疾)重膇之
疾不如新田土厚水深居之不疾有汾澮以流其惡且
民從教十世之利也夫山澤林盬國之寳也國饒則民
驕佚近寳公室乃貧不可謂樂公說從之夏晉遷于新
田
七年
吳伐郯
吴伐郯郯成季文子曰中國不振旅蠻夷入伐而莫之
或恤無弔者也夫詩曰不弔昊天亂靡有定其此之謂
乎有上不弔其誰不受亂吾亡無日矣君子曰知懼如
是斯不亡矣八年晉士燮來聘言伐郯也以其事吴
故公賂之請緩師文子不可曰君命無貳失信不立禮
無加貨事無二成君後諸侯是寡君不得事君也燮將
復之季孫懼使宣伯帥師伐郯
宋華元合晉楚之成
楚子重伐鄭鄭共仲侯羽軍楚師囚鄖(云)公鍾儀獻諸
晉晉人以鍾儀歸囚諸軍府九年晉侯觀于軍府問
曰南冠而縶者誰也有司對曰鄭人所獻楚囚也使稅
(脫)之召而弔之再拜稽首問其族對曰泠人也公曰能
樂乎對曰先父之職官也敢有二事使與之琴操南音
公曰君王何如對曰非小人之所得知也固問之對曰
其為大子也師保奉之以朝于嬰齊而夕于側也不知
其他公語范文子文子曰楚囚君子也言稱先職不背
本也樂操土風不忘舊也稱大子抑無私也名其二卿
尊君也不背本仁也不忘舊信也無私忠也尊君敏也
仁以接事信以守之忠以成之敏以行之事雖大必濟
君盍歸之使合晉楚之成公從之重為之禮使歸求成
冬楚子使公子辰如晉報鍾儀之使請脩好結成十
年晉侯使糴(徒弔)茷如楚報大宰子商之使也十一年
宋華元善於令尹子重又善於欒武子聞楚人既許晉
糴茷成而使歸華元如楚遂如晉合晉楚之成十二
年華元克合晉楚之成夏五月晉士燮會楚公子罷(皮)
許偃盟于宋西門之外曰凡晉楚無相加戎好惡同之
同恤菑危備救凶患若有害楚則晉伐之在晉楚亦如
之交贄往来道路無壅(勇)謀其不協而討不庭有渝此
盟明神殛之俾隊其師無克胙國晉卻至如楚聘且莅
盟楚子享之子反相為地室而縣焉卻至將登金奏作
於下驚而走出子反曰日云莫矣寡君須矣吾子其入
也賓曰君不忘先君之好施及下臣貺之以大禮重之
以備樂如天之福兩君相見何以代此下臣不敢子反
曰如天之福兩君相見無亦唯是一矢以相加遺焉用
樂賓曰若讓之以一矢禍之大者其何福之為世之治
也諸侯閒(閑)於天子之事則相朝也於是乎有享宴之
禮享以訓共儉宴以示慈惠共儉以行禮而慈惠以布
政政以禮成民是以息百官承事朝而不夕此公侯之
所以扞城其民也故詩曰赳赳武夫公侯干城及其亂
也諸侯貪冒侵欲不忌爭尋常以盡其民略其武夫
以為已腹心股肱爪牙故詩曰赳赳武夫公侯腹心亂則
反之今吾子之言亂之道也不可以為法然吾子主也
至敢不從遂入卒事歸以語范文子文子曰無禮必食
言吾死無日矣夫楚公子罷如晉聘且涖盟晉侯及公
子罷盟于赤棘十五年楚將北師子囊曰新與晉盟
而背之無乃不可乎子反曰敵利則進何盟之有申叔
時老矣在申聞之曰子反必不免信以守禮禮以庇身
信禮之亡欲免得乎楚子侵鄭遂侵衛欒武子欲報楚
韓獻子曰無庸使重其罪民將叛之無民孰戰十六
年楚子自武城使公子成以汝隂之田求成于鄭鄭子
駟從楚子盟于武城夏鄭子罕伐宋宋將鉏樂懼敗諸
汋(七藥)陂退舍于夫渠不儆鄭人覆(福)之敗諸汋(勺)陵獲
將鉏樂懼宋恃勝也晉侯將伐鄭范文子曰若逞吾願
諸侯皆叛晉可以逞若唯鄭叛晉國之憂可立俟也欒
武子曰不可以當吾世而失諸侯必伐鄭乃興師欒書
將中軍士燮佐之卻錡將上軍荀偃佐之韓厥將下軍
卻至佐新軍荀罃居守鄭人聞有晉師使告于楚姚句
(古侯)耳與(預)往楚子救鄭司馬將中軍令尹將左右尹子
辛將右過申子反入見申叔時曰師其何如對曰德刑
詳義禮信戰之器也德以施惠刑以正邪詳以事神義
以建利禮以順時信以守物民生厚而德正用利而事
節時順而物成上下和睦周旋不逆求無不具各知其
極故詩曰立我烝民莫匪爾極是以神降之福時無災
害民生敦厖和同以聽莫不盡力以從上命致死以補
其闕此戰之所由克也今楚内弃其民而外絶其好瀆
齊盟而食話言奸時以動而疲民以逞民不知信進退
罪也人恤所底(旨)其誰致死子其勉之吾不復見子矣
姚句耳先歸子駟問焉對曰其行速過險而不整速則
失志不整喪列志失列喪將何以戰五月晉師濟河聞
楚師將至范文子欲反曰我偽逃楚可以紓憂夫合諸
侯非吾所能也以遺能者我若羣臣輯睦以事君多矣
武子曰不可六月晉楚遇於鄢陵范文子不欲戰卻至
曰韓之戰惠公不振旅箕之役先軫不反命邲之師荀
伯不復從(奔走不復故道)皆晉之恥也子亦見先君之事矣今
我辟楚又益恥也文子曰吾先君之亟(去吏)戰也有故秦
狄齊楚皆強不盡力子孫將弱今三強服矣敵楚而已
唯聖人能外内無患自非聖人外寧必有内憂盍釋楚
以為外懼乎甲午晦楚晨壓晉軍而陳軍吏患之范匄
趨進曰塞井夷竈陳於軍中而疏行(戶郎)首(當陳前開營壘為行也)
晉楚唯天所授何患焉文子執戈逐之曰國之存亡天
也童子何知焉欒書曰楚師輕窕(渤周)固壘而待之三日
必退退而擊之必獲勝焉卻至曰楚有六間不可失也
其二卿相惡王卒以舊鄭陳而不整蠻軍而不陳陳不
違晦(晦日陰之終兵家所忌)在陳而囂合而加囂各顧其後莫有
鬭心舊不必良以犯天忌我必克之子重使大宰伯州
犁侍于王後伯州犁以公卒告王苗賁皇在晉侯之側
亦以王卒告皆曰國士在且厚不可當也(晉侯左右人之語)苗
賁皇言於晉侯曰楚之良在其中軍王族而已請分良
以擊其左右而三軍萃於王卒必大敗之公筮之史曰
吉其卦遇復䷗(震下坤上)曰南國䠞(子六)射(食亦切下射之同)其元
王中厥目(復陽長之卦陽起子南行推陰故曰南國䠞南國勢䠞則離受其咎故離為諸侯又為目)
(陽氣激南飛矢之象故射其元王中厥目)國䠞王傷不敗何待公從之有淖
於前乃皆左右相違於淖步毅御晉厲公欒鍼為右彭
名御楚共王潘黨為右石首御鄭成公唐苟為右欒范
以其族夹公行(戶郎)䧟於淖欒書將載晉侯鍼曰書退國
有大任焉得專之且侵官冒也失官慢也(去師為御)離局姦
也有三罪焉不可犯也乃掀公以出于淖潘尫之黨與
養由基蹲甲而射之(蹲聚也)徹七札焉以示王曰君有二
臣如此何憂於戰王怒曰大辱國詰朝爾射死藝吕錡
夢射(食亦)月中之退入於泥占之曰姬姓日也異姓月也
必楚王也射(石)而中之退入於泥亦必死矣及戰射共
土中目王召養由基與之兩矢使射吕錡中項伏弢以
一矢復命楚師薄於險叔山冉謂養由基曰雖君有命
為國故子必射(社)乃射再發盡殪叔山冉搏人以投中
(丁仲)車折軾晉師乃止欒鍼見子重之旌曰楚人謂夫旌
子重之麾也彼其子重也日臣之使于楚也子重問晉
國之勇臣對曰好以衆整曰又何如臣對曰好以暇今
兩國治戎行人不使不可謂整臨事而食言不可謂暇
請攝飲焉公許之使行人執榼承飲造于子重曰寡君
乏使使鍼御持矛是以不得犒從者使某攝飲子重曰
夫子嘗與吾言於楚必是故也受而飲之免使者而復
鼓旦而戰見星未已子反命軍吏察夷傷補卒乘繕甲
兵展車馬(陳也)鷄鳴而食唯命是聽晉人患之苗賁皇徇
曰蒐乘補卒秣馬利兵修陳固列蓐食申禱明日復戰
乃逸楚囚王聞之召子反謀穀陽豎獻飲于子反子反
醉不能見王曰天敗楚也夫余不可以待乃宵遁晉入
楚軍三日穀范文子立於戎馬之前曰君幼諸臣不佞
何以及此君其戒之周書曰唯命不于常有德之謂楚
師還及瑕王使謂子反曰先大夫之覆師徒者君不在
子無以為過不穀之罪也子反再拜稽首曰君賜臣死
死且不朽臣之卒實奔臣之罪也王使止之弗及而卒
十七年范文子反自鄢陵使其祝宗祈死曰君驕侈
而克敵是天益其疾也難將作矣愛我者唯祝(之又)我使
我速死無及於難范氏之福也六月戊辰士燮卒晉厲
公侈多外嬖反自鄢陵欲盡去羣大夫而立其左右胥
童曰必先三卻族大多怨去大族不偪敵多怨有庸公
曰然十二月壬午長魚矯清沸魋抽戈結祍而偽訟者
三卻將謀於榭矯殺駒伯苦成叔於其位温季逃矯及
諸其車胥童以甲劫欒書中行偃於朝矯曰不殺二子
憂必及君公曰一朝而尸三卿余不忍益也對曰人將
忍君臣聞亂在外為姦在内為軌御姦以德御軌以刑
不施而殺不可謂德臣偪而不討不可謂刑德刑不立
姦軌並至臣請行遂出奔狄公使辭於二子皆再拜稽
首曰君討有罪而免臣於死君之惠也二臣雖死敢忘
君德乃皆歸公使胥童為卿公游于匠麗氏欒書中行
偃遂執公焉召士匄士匄辭召韓厥韓厥辭曰昔吾畜
於趙氏孟姬之䜛吾能違兵(晉討趙氏厥去其兵示不為黨)古人有言
曰殺老牛莫之敢尸而况君乎二三子不能事君焉用
厥也十八年春欒書中行偃使程滑弑厲公葬之于
翼東門之外以車一乘使荀罃士魴逆周子于京師而
立之
衛侯復孫林父
衛定公惡孫林父林父奔晉衛侯如晉晉反戚焉十
四年衛侯如晉晉侯強(其丈)見(賢徧)孫林父焉定公不可衛
侯旣歸晉侯使卻犨送孫林父而見之衛侯欲辭定姜
曰不可是先君宗卿之嗣也大國又以為請不許將亡
君其忍之安民而宥宗卿不亦可乎衛侯見而復之
八年
宋華元來聘伯姬
宋華元來聘聘共姬也夏宋公使公孫夀来納幣九
年春伯姬歸于宋夏季文子如宋致女復命公享之賦
韓奕之五章穆姜出于房再拜曰大夫勤辱不㤀先君
以及嗣君施(以䜴)及未亡人先君猶有望也敢拜大夫之
重勤又賦綠衣之卒章而入
楚伐莒莒無備而潰
晉侯使申公巫臣如吴假道于莒與渠丘公立於池上
曰城已惡莒子曰辟陋在夷其孰以我為虞對曰夫狡
焉思啟封疆以利社稷者何國蔑有唯然故多大國矣
唯或思或縱也(世有思開其封疆者有縱暴者莒人當唯此為命)勇夫重(直龍)閉
況國乎九年冬楚子重伐莒圍渠丘渠丘城惡衆潰
奔莒楚師圍莒莒城亦惡莒潰楚遂入鄆無備也君子
曰恃陋而不備罪之大者也備豫不虞善之大者也莒
恃其陋而不修城郭浹辰之間而楚克其三都無備也
夫詩曰雖有絲麻無弃菅蒯(苦怪)雖有姬姜無棄蕉萃凡
百君子莫不代匱言備之不可以已也
十一年
晉敗秦師于麻隧
秦晉為成將會于令狐晉侯先至焉秦伯不肯涉河次
于王城使史顆盟晉侯于河東晉卻犨盟秦伯于河西
范文子曰是盟也何益齊盟所以質信也會所信之始
也始之不從其可質乎秦伯歸而背晉成十三年春
晉侯使卻錡來乞師三月公如京師宣伯欲賜請先使
王以行人之禮禮焉孟獻子從&KR0008;王以為介而重賄之
公及諸侯朝王遂從劉康公成肅公會晉侯伐秦成子
受脈(市軫)于社不敬劉子曰吾聞之民受天地之中以生
所謂命也是以有動作禮義威儀之則以定命也能者
養之以福不能者敗以取禍是故君子勤禮小人盡力
勤禮莫如致敬盡力莫如敦篤敬在養神篤在守業國
之大事在祀與戎祀有執膰(煩)戎有受脤神之大節也
今成子惰棄其命矣其不反乎夏四月戊午晉侯使吕
相絶秦曰昔逮我獻公及穆公相好戮力同心申之以
盟誓重之以㛰姻天禍晉國文公如齊惠公如秦無禄
獻公即世穆公不忘舊德俾我惠公用能奉祀于晉又
不能成大勲而為韓之師亦悔于厥心用集我文公是
穆之成也文公躬擐(患)甲胄跋履山川踰越險阻征東
之諸侯虞夏商周之胤而朝諸秦則亦旣報舊德矣鄭
人怒君之疆埸我文公帥諸侯及秦圍鄭秦大夫不詢
于我寡君擅及鄭盟諸侯疾之將致命于秦文公恐懼
綏靜諸侯秦師克還無害則是我有大造于西也無禄
文公即世穆為不弔蔑死我君寡我襄公迭我殽地奸
絶我好伐我保城殄滅我費滑散離我兄弟撓亂我
同盟傾覆我國家我襄公未忘君之舊勲而懼社稷之隕
是以有殽之師猶願赦罪于穆公穆公弗聽而即楚謀
我天誘其衷成王隕命穆公是以不克逞志於我穆襄
即世康靈即位康公我之自出又欲闕(撅)翦我公室傾
覆我社稷帥我蝥賊以来蕩搖我邊疆(納公子雍)我是以有
令狐之役康猶不悛入我河曲伐我涑(粟)川俘我王官
翦我羈馬我是以有河曲之戰東道之不通則是康公
絶我好也及君之嗣也我君景公引領西望曰庶撫我
乎君亦不惠稱(尺證)盟(稱晉望而盟)利吾有狄難入我河縣焚
我箕郜芟夷我農功虔劉我邊陲我是以有輔氏之聚
君亦悔禍之延而欲徼福于先君獻穆使伯車来命我
景公曰吾與女同好弃惡復修舊德以追念前勲言誓
未就景公即世我寡君是以有令狐之會君又不祥背
弃盟誓白狄及君同州君之仇讐而我昏姻也君来賜
命曰吾與女伐狄寡君不敢顧昏姻畏君之威而受命
于吏君有二心於狄曰晉將伐女狄應(應對之應)且憎是用
告我楚人惡君之二三其德也亦來告我曰秦背令狐
之盟而來求盟于我昭告昊天上帝秦三公(穆康共)楚三
王(成穆莊)曰余雖與晉出入余唯利是視不榖惡其無成
德是用宣之以懲不壹諸侯備聞此言斯是用痛心疾
首暱就寡人寡人帥以聽命唯好是求君若惠顧諸侯矜
哀寡人而賜之盟則寡人之願也其承寧諸侯以退
(承君之意寧静諸侯)豈敢徼亂君若不施大惠寡人不佞其不能
以諸侯退矣敢盡布之執事俾執事實圖利之秦桓公
旣與晉厲公為令狐之盟而又召狄與楚欲道以伐晉
諸侯是以睦於晉晉欒書將中軍荀庚佐之士燮將上
軍卻錡佐之韓厥將下軍荀罃佐之趙旃將新軍卻至
佐之卻毅御戎欒鍼(鉗)為右孟獻子曰晉帥(所類)乘和師
必有大功五月丁亥晉師以諸侯之師及秦師戰于麻
隧秦師敗績獲秦成差及不更女父成肅公卒于瑕
十三年
曹負芻殺太子自立
麻隧之役曹宣公卒于師曹人使公子負芻守(手又)使公
子欣時逆曹伯之喪秋負芻殺其太子而自立也諸侯
請討之晉人以其役之勞請俟他年冬葬宣公子臧(欣時)
將亡國人皆將從之成公懼告罪且請焉乃反而致其
邑十五年春會于戚討曹成公也執而歸諸京師諸
侯將見子臧於王而立之子臧辭曰前志有之曰聖逹
節次守節下失節為君非吾節也雖不能聖敢失守乎
遂逃奔宋十六年曹人請于晉曰自我先君宣公即
世國人曰若之何憂猶未弭而又討我寡君以亡曹國
社稷之鎮公子是大泯曹也先君無乃有罪乎若有罪
則君列諸會矣君唯不遺德刑以伯諸侯豈獨遺諸敝
邑敢私布之秋晉侯謂子臧反吾歸而君子臧反曹伯
歸
十四年
衛孫寗之亂
衛侯有疾使孔成子寗惠子立敬姒之子衎以為太子
定公卒夫人姜氏旣哭而息見太子之不哀也不内酌
飲歎曰是夫也將不唯衛國之敗其必始於未亡人嗚
呼天禍衛國也夫我不獲鱄(市戀)也使主社禝大夫聞之
無不聳懼孫文子自是不敢舍其重器於衛盡寘諸戚
而甚善晉大夫襄七年衛孫文子来聘公登亦登叔
孫穆子相趨進曰諸侯之會寡君未嘗後衛君今吾子
不後寡君寡君未知所過吾子其少安孫子無辭亦無
悛容穆叔曰孫子必亡為臣而君過而不悛亡之本也
詩曰退食自公委蛇委蛇謂從者也衡而委蛇必折(衡横)
(不順道必毁折)十四年衛獻公戒孫文子寗惠子食皆服而
朝日旰不召而射(食亦)鴻於囿二子從之不釋皮冠而與
之言二子怒孫文子如戚孫蒯入使(文子子)公飲之酒使
大師歌巧言之卒章(無拳無勇職為亂階)大師辭師曹請為之初
公有嬖妾使師曹誨之琴師曹鞭之公怒鞭師曹三百
故欲歌之以怒孫子以報公蒯懼告文子文子曰君忌
我矣弗先必死并(必政)帑(奴)於戚而入見蘧伯玉曰君之
暴虐子所知也大懼社稷之傾覆將若之何對曰君制
其國臣敢奸之雖奸之庸知愈乎遂行從近關出公使
子蟜(居表)子伯子皮與孫子盟于丘宫孫子皆殺之四月
公如鄄(絹)使子行於孫子孫子又殺之公出奔齊孫氏
追之敗公徒於阿澤初尹公佗(徒何)學射於庾公差庾公
差學射於公孫丁二子追公公孫丁御公子魚(庾公差)曰
射為背師不射為戮射為禮乎射兩軥(其俱反軛卷者)而還尹
公佗曰子為(于偽)師我則遠矣乃反之公孫丁授公轡而
射之貫臂子鮮從公及竟公使祝宗告亾且告無罪定
姜曰無神何告若有不可誣也有罪若何告無舍大臣
而與小臣謀一罪也先君有冢卿以為師保而蔑之二
罪也余以巾櫛事先君而暴妾使余三罪也告亡而已
無告無罪公使厚成叔弔于衛曰寡君使瘠聞君不撫
社稷越在他竟若之何不弔以同盟之故使瘠敢私於
執事曰有君不弔(恤也)有臣不敏君不赦宥臣亦不帥職
增淫發洩其若之何衞人使大叔儀對曰羣臣不佞得
罪於寡君寡君不以即刑而悼弃之以為君憂君不忘
先君之好辱弔羣臣又重恤之(謂愍其不逹)厚孫歸復命語
臧武仲曰衞君其必歸乎有太叔儀以守有母弟鱄以
出或撫其内或營其外能無歸乎齊人以郲(來)寄衞侯
及其復也以郲糧歸右宰穀從(才用)而逃歸衛人將殺之
辭曰余不說初矣余狐裘而羔袖乃赦之衞人立公孫
剽孫林父甯殖相之以聽命於諸侯臧紇如齊唁衞侯
衞侯與之言虐退而告人曰衞侯其不得入矣其言糞
土也亡而不變何以復國子展子鮮聞之見臧紇與之
言道臧孫說謂其人曰衛君必入夫二子者或輓(晚)之
或推之欲無入得乎師曠侍於晉侯晉侯曰衞人出其
君不亦甚乎對曰或者其君實甚良君將賞善而刑淫
養民如子盖之如天容之如地民奉其君愛之如父母
仰之如日月敬之如神明畏之如雷霆其可出乎夫君
神之主而民之望也若困民之主匱神乏祀百姓絶望
社稷無主將安用之弗去何為天生民而立之君使司
牧之勿使失性有君而為之貳使師保之勿使過度是
故天子有公諸侯有卿卿置側室大夫有貳宗士有朋
友庶人工商皂隸牧圉皆有親暱以相輔佐也善則賞
之過則匡之患則救之失則革之自王以下各有父兄
子弟以補察其政史為書瞽為詩工誦箴諫大夫規誨
士傳言庶人謗商旅于市(旅陳其貨示時所尚)百工獻藝故夏書
曰遒人以木鐸徇于路官師相規工執藝事以諫正月
孟春於是乎有之諫失常也天之愛民甚矣豈其使一
人肆於民上以從(子用)其淫而弃天地之性必不然矣晉
侯問衛故於中行獻子對曰不如因而定之衛有君矣
伐之未可以得志而勤諸侯史佚有言曰因重而撫之
仲虺有言曰亡者侮之亂者取之推亡固存國之道也
君其定衞以待時乎二十年衞寗惠子疾召悼子曰
吾得罪於君悔而無及也名藏在諸侯之策曰孫林父
寗殖出其君君入則掩之若能掩之則吾子也若不能
猶有鬼神吾有餒而已不來食矣悼子許諾惠子遂卒
二十五年秋衛獻公入于夷儀冬自夷儀使與寗喜
言寗喜許之大叔文子聞之(大叔儀)曰嗚呼詩所謂我躬
不說皇恤我後者寗子可謂不恤其後矣君子之行思
其終也思其復也書曰慎始而敬終終以不困詩曰夙
夜匪懈以事一人今寗子視君不如奕棋(奕圍棋也)其何以
免乎奕者舉棋不定不勝其耦而況置君而弗定乎必
不免矣九世之卿族一舉而滅之可哀也哉二十六
年獻公使子鮮為(于偽)復辭敬姒強(其丈)命之對曰君無信
臣懼不免敬姒曰雖然以吾故也許諾以公命與寗喜
言曰苟反政由寗氏祭則寡人寗喜告蘧伯玉伯玉曰
瑗(于眷)不得聞君之出敢聞其入遂行從近關出告右宰
穀右宰穀曰不可獲罪於兩君天下誰畜之悼子曰吾
受命於先人不可以貳穀曰我請使焉而觀之反曰君
淹恤在外十二年矣而無憂色亦無寬言猶夫人也若
不已死無日矣悼子曰子鮮在右宰穀曰子鮮在何益
多而能亡於我何為悼子曰雖然弗可以已孫文子在
戚孫嘉聘於齊孫襄居守二月寗喜右宰穀伐孫氏不
克伯國傷(孫襄)寗子出舍于郊(欲奔)伯國死國人召寗子寗
子復攻孫氏克之殺子叔(剽)及大子角孫林父以戚如
晉甲午衛侯入大夫逆於竟者執其手而與之言道逆
者自車揖之逆於門者頷之而已使讓大叔文子曰寡
人淹恤在外二三子皆使寡人朝夕聞衛國之言吾子
獨不在寡人古人有言曰非所怨勿怨寡人怨矣對曰
臣不佞不能負羈絏以從扞牧圉臣之罪一也有出者
有居者臣不能貳通外内之言以事君臣之罪二也有
二罪敢忘其死乃行從近關出公使止之衛人侵戚東
鄙孫氏愬于晉晉人為孫氏故召諸侯將以討衛也六
月公會晉趙武宋向戌鄭良霄曹人于澶淵以討衛疆
戚田取衛西鄙懿氏六十(六十井)以與孫氏晉人執寗喜
北宫遺衛侯如晉晉人執而囚之於士弱氏(晉獄官)秋齊
侯鄭伯為衛侯故如晉晉侯兼享之晉侯賦嘉樂國景
子相齊侯賦蓼蕭子展相鄭伯賦緇衣叔向命晉侯拜
二君曰寡君敢拜齊君之安我先君之宗祧也敢拜鄭
君之不貳也國子使晏平仲私於叔向曰晉君宣其明
德於諸侯恤其患而補其闕正其違而治其煩所以為
盟主也今為臣執君若之何叔向告趙文子文子以告
晉侯晉侯言衞侯之罪使叔向告二君國子賦轡之柔
矣(取寬政以安諸侯若柔轡之御馬)子展賦將仲子兮晉侯乃許歸衞
侯(義取衆言可畏言衛侯雖别有罪而衆猶謂為臣執君)叔向曰鄭七穆罕氏其
後亡者也子展儉而壹冬衛人歸衛姬于晉乃釋衛侯
君子是以知平公之失政也二十七年衛寗喜專公
患之公孫免餘請殺之公曰微寗子不及此吾與之言
矣事未可知祗成惡名止也對曰臣殺之君勿與(預)知
乃與公孫無地公孫臣謀使攻寗氏弗克皆死公曰臣
也無罪父子死余矣夏免餘復攻寗氏殺寗喜及右宰
穀尸諸朝石惡將會宋之盟受命而出衣其尸枕之股
而哭之欲斂以亡懼不免且曰受命矣乃行子鮮曰逐
我者出納我者死賞罰無章何以沮勸君失其信而國
無刑不亦難乎且鱄實使之遂出奔晉公使止之不可
及河又使止之止使者而盟于河託於木門(晉邑)不鄕衞
國而坐木門大夫勸之仕不可曰仕而廢其事罪也從
之昭吾所以出也將誰愬乎吾不可以立於人之朝矣
終身不仕公喪之如稅(音歲練縗)服終身公與免餘邑六十
辭曰唯卿備百邑臣六十矣下有上禄亂也(此一乘之邑非四井)
(之邑論語稱千室又云十室明通稱)臣弗敢聞且寗子唯多邑故死臣懼
死之速及也公固與之受其半以為少師公使為卿辭
曰大叔儀不貳能贊大事君其命之乃使文子為卿
二十八年衛人討寗氏之黨故石惡出奔晉衛人立其
從子圃以守石氏之祀禮也
十五年
桓族亂宋
秋葬宋共公於是華元為右師魚石為左師蕩澤為司
馬華喜為司徒公孫師為司城向為人為大司寇鱗朱
為少司寇向帶為太宰魚府為少宰蕩澤弱公室殺公
子肥華元曰我為右師君臣之訓師所司也今公室卑
而不能正吾罪大矣不能治官敢頼寵乎乃出奔晉二
華戴族也司城莊族也六官者皆桓族也魚石將止華
元魚府曰右師反必討是無桓氏也魚石曰右師苟獲
反雖許之討必不敢且多大功國人與之不反懼桓氏
之無祀於宋也右師討猶有戌(恤)在桓氏雖亡必偏魚
石自止華元于河上請討許之乃反使華喜公孫師帥
國人攻蕩氏殺子山魚石向為人鱗朱向帶魚府出舍
于睢上華元止之不可乃反左師二司寇二宰出奔楚
華元使向戌為左師老佐為司馬樂裔為司寇以靖國
人十八年楚子辛鄭皇辰同伐彭城納宋魚石向為
人鱗朱向帶魚府焉以三百乘戍之而還宋人患之西
鉏吾曰何也若楚人與吾同惡以德於我吾固事之也
不敢貳矣大國無厭(平)鄙我猶憾(我事之以我為鄙邑猶不足此吾患也)
不然而收吾憎使贊其政以間吾釁亦吾患也今將崇
諸侯之姦而披(普彼)其地以塞夷庚(夷庚吴晉往来要道)逞姦而攜
服毒諸侯而懼吴晉吾庸多矣非吾憂也且事晉何為
晉必恤之七月宋老佐華喜圍彭城老佐卒焉冬楚子
重救彭城伐宋宋華元如晉告急韓獻子為政曰欲求
得人必先勤之成霸安疆自宋始矣晉師救宋遇楚師
於靡角之谷楚師還(畏晉強也)晉士魴來乞師季文子問師
數於臧武仲對曰伐鄭之役知伯實來下軍之佐也今
彘季亦佐下軍如伐鄭可也事大國無失班爵而加敬
焉禮也從之十二月孟獻子會于虚朾謀救宋也宋人
辭諸侯而請師以圍彭城襄元年春圍宋彭城彭城
降晉晉人以宋五大夫在彭城者歸寘諸瓠丘
十六年
宣伯間魯于晉
鄢陵之役郤犨如衞遂如齊皆乞師焉欒黶来乞師戰
之日齊國佐高無咎至于師衞侯出于衞公出于壞隤
(徒回)宣伯通於穆姜(成公母)欲去季孟而取其室將行穆姜
送公而使逐二子公以晉難告曰請反聽命姜怒公子
偃公子鉏趨過指之曰女不可是皆君也公待于壞隤
申宫儆備設守而後行是以後使孟獻子守于公宫宣
伯使告郤犨曰魯侯待于壞隤以待勝者郤犨將新軍
且為公族大夫以主東諸侯取貨于宣伯而訴公于晉
侯會于沙隨不見公七月公會尹武公及諸侯伐鄭將
行姜又命公如初公又申守而行諸侯之師次于鄭西
我師次于督揚不敢過鄭子叔聲伯使叔孫豹請逆于
晉師為食于鄭郊師逆以至聲伯四日不食食使者而
後食(上音嗣)宣伯使告郤犨曰魯之有季孟猶晉之有欒
范也政令於是乎成今其謀曰晉政多門不可從也寧
事齊楚有亡而已蔑從晉矣若欲得志於魯請止行父
而殺之我斃蔑也而事晉蔑有貳矣魯不貳小國必睦
不然歸必叛矣九月晉人執季文子于苕丘公還待于
鄆使子叔聲伯請季孫于晉郤犨曰苟去仲孫蔑而止
季孫行父吾與子國親於公室對曰僑如之情子必聞
之矣若去蔑與行父是大弃魯國而罪寡君也若猶不
弃而惠徼周公之福使寡君得事晉君則夫二人者魯
國社稷之臣也若朝亡之魯必夕亡以魯之密邇仇讐
亡而為讐治之何及郤犨曰吾為子請邑對曰嬰齊魯
之常隸也敢介大國以求厚焉承寡君之命以請若得
所請吾子之賜多矣又何求范文子謂欒武子曰季孫
於魯相二君矣妾不衣帛馬不食粟可不謂忠乎信讒
慝而弃忠良若諸侯何子叔嬰齊奉君命無私(不受請邑)謀
國家不貳(四日不食以堅事晉)圖其身不忘其君若虚其請是弃
善人也子其圖之乃許魯平赦季孫冬出叔孫僑如而
盟之僑如奔齊季孫及郤犨盟于扈歸刺公子偃(不誅鉏偃)
(獨與謀)召叔孫豹于齊而立之齊聲孟子(靈公母)通僑如使
立於高國之間僑如曰不可以再罪奔衞亦間於卿
十七年
齊國佐殺慶克齊殺國佐
齊慶克通于聲孟子與婦人蒙衣(亦為婦人服與婦人相冒)乘輦而
入于閎(巷門)鮑牽見之以告國武子武子召慶克而謂之
慶克告夫人曰國子謪我夫人怒國子相靈公以會高
鮑處守(高无咎鮑牽)及還將至閉門而索客孟子訴之曰高
鮑將不納君而立公子角國子知之秋七月刖鮑牽而
逐高无咎无咎奔莒高弱以盧叛(弱无咎子)齊人來召鮑國
而立之初鮑國来為施孝叔臣施氏卜宰匡句(其俱)須吉
以讓鮑國施孝叔曰子實吉對曰能與忠良吉孰大焉
鮑國相施氏忠故齊人取以為鮑氏後仲尼曰鮑莊子
之知不如葵葵猶能衛其足齊侯使崔杼為大夫使慶
克佐之帥師圍盧國佐從諸侯圍鄭以難請而歸遂如
盧師殺慶克以穀叛齊侯與之盟于徐關而復之十二
月盧降使國勝告難于晉待命于清(勝佐子欲討國佐故使之居外)
十八年春齊侯使士華免以戈殺國佐于内宫之朝書
齊殺其大夫國佐弃命專殺以穀叛也使清人殺國勝
國弱來奔慶封為大夫慶佐為司寇(封佐克子)旣齊侯反國
弱使嗣國氏禮也
聲伯夢涉洹
初聲伯夢涉洹(桓)或與己瓊瑰食之泣而為瓊瑰盈其
懷從而歌之曰濟洹之水贈我以瓊瑰歸乎歸乎瓊瑰
盈吾懷乎懼不敢占也還自鄭至于貍脤而占之曰余
恐死故不敢占也今衆繁而從余三年矣無傷也言之
之莫而卒
楚滅舒庸
舒庸人以楚師之敗鄢陵也道吴人圍巢伐駕圍釐虺
遂恃吴而不設備楚公子橐師襲舒庸滅之
十八年
晉立悼公
晉欒書中行偃弑厲公使荀罃士魴逆周子于京師而
立之生十四年矣大夫逆于清原周子曰孤始願不及
此雖及此豈非天乎抑人之求君使出命也立而不從
將安用君二三子用我今日否亦今日共而從君神之
所福也對曰羣臣之願也敢不唯命是聽盟而入逐不
臣者七人(厲公嬖臣)周子有兄而無慧不能辨菽麥故不可
立二月乙酉悼公即位始命百官施舍已責逮鰥寡振
廢滯(起舊德)匡乏困救災患禁淫慝薄賦斂宥罪戾節器
用時用民欲無犯時(不縱欲)使魏相(息亮)士魴魏頡趙武為
卿荀家荀會欒黶韓無忌為公族大夫使訓卿之子弟
共儉孝弟使士渥濁為大傅使修范武子之法右行辛
為司空使修士蒍之法弁糾(欒糾)御戎校正(主馬官)屬焉使
訓諸御知義苟賓為右司士(車右官)屬焉使訓勇力之士
時使卿無共御立軍尉以攝之祁奚為中軍尉羊舌職
佐之魏絳為司馬張老為候奄鐸遏寇為上軍尉籍偃
為之司馬使訓卒乘親以聽命程鄭為乘馬御六騶屬
焉使訓羣騶知禮(乘馬御乘馬之僕六騶六閑之騶周禮諸侯有六閑乘車尚禮容故訓羣)
(騶使知禮)凡六官之長皆民譽也舉不失職官不易方爵不
踰德師不陵正旅不偪師(正軍將命卿也師二千五百人之帥旅五百人之帥)民
無謗言所以復霸也
襄公
二年
齊滅萊
齊侯伐萊萊人使正輿子賂夙沙衛以索(所白切簡也)馬牛皆
百匹齊師乃還君子是以知靈公之為靈也夏齊姜薨
初穆姜使擇美檟以自為櫬與頌琴(雅琴送喪物)季文子取
以葬君子曰非禮也禮無所逆婦養姑者也虧姑以成
婦逆莫大焉詩曰其惟哲人告之話言順德之行季孫
於是為不哲矣且姜氏君之妣也詩曰為酒為醴烝畀
祖妣以洽百禮降福孔偕齊侯使諸姜宗婦來送葬召
萊子萊子不會故晏弱城東陽以偪之六年齊侯滅
萊萊恃謀也(賂夙沙衛之謀)
晉和戎服鄭
鄭成公疾子駟請息肩於晉公曰楚君以鄭故親集矢
於其目非異人任(壬)寡人也若背之是弃力與言(言盟誓)
其誰暱我免寡人唯二三子秋鄭伯睔卒於是子罕當
國子駟為政子國為司馬晉師侵鄭諸大夫欲從晉子
駟曰官命未改會于戚謀鄭故也孟獻子請城虎牢以
偪鄭知武子曰善冬復會于戚遂城虎牢鄭人乃成
四年無終子嘉父使孟樂如晉晉侯曰戎狄無親而貪
不如伐之魏絳曰諸侯新服陳新來和將觀於我我德
則睦否則攜貳勞師于戎而楚伐陳必弗能救是弃陳
也諸華必叛戎禽獸也獲戎失華無乃不可乎夏訓有
之曰有窮后羿公曰后羿何如對曰昔夏之方衰也后
羿自鉏遷于窮石因夏民以代夏政恃其射也不修民
事而淫于原獸弃武羅伯因熊髠尨圉而用寒浞(仕角)寒
浞伯明氏(伯明氏寒君)之讒子弟也伯明后寒弃之夷羿收
之(夷氏)信而使之以為已相浞行媚于内而施賂于外愚
弄其民而虞羿(虞樂之)于田樹之詐慝以取其國家外内
咸服羿猶不悛將歸自田家衆亨之以食似其子其子
不忍食諸死于窮門靡(夏遺臣)奔有鬲氏浞因羿室生澆
(五弔)及豷(許器)恃其讒慝詐偽而不德于民使澆用師滅斟
灌及斟尋氏處澆于過(古禾)處豷于戈靡自有鬲氏收二
國之燼以滅浞而立少康少康滅澆于過后杼(直吕反少康子)
滅豷于戈有窮由是遂亡失人故也昔周辛甲之為大
史也命百官官箴王闕於虞人之箴曰芒芒禹迹畫為
九州經啓九道(九州之道)民有寢廟獸有茂草各有攸處德
用不擾在帝夷羿冒于原獸亡其國恤而思其麀牡武
不可重用不恢于夏家獸臣司原敢告僕夫虞箴如是
可不懲乎於是晉侯好田故魏絳及之公曰然則莫如
和戎乎對曰和戎有五利戎狄荐居(聚居)貴貨易土土可
賈(古)焉一也邊鄙不聳民狎其野穯人成功二也戎狄
事晉四鄰振動諸侯威懷三也以德綏戎師徒不勤甲
兵不頓四也鍳于后羿而用德度遠至邇安五也君其
圖之公說使魏絳盟諸戎修民事田以時八年鄭子
國子耳侵蔡獲蔡司馬公子燮鄭人皆喜唯子産不順
曰小國無文德而有武功禍莫大焉楚人來討能勿從
乎從之晉師必至晉楚伐鄭自今鄭國不四五年弗得
寧矣子國怒曰爾何知國有大命而有正卿童子言焉
將為戮矣冬楚子囊伐鄭討其侵蔡也子駟子國子耳
欲從楚子孔子蟜(居交)子展欲待晉子駟曰周詩有之曰
俟河之清人夀幾何兆云詢多職競作羅(兆卜詢謀也職主也言旣)
(卜且謀多則競作羅網之難無功)謀之多族民之多違事滋無成民急
矣姑從楚以舒吾民晉師至吾又從之敬共幣帛以待
來者小國之道也犧牲玉帛待於二竟以待彊者而庇
民焉寇不為害民不罷病不亦可乎子展曰小所以事
大信也小國無信兵亂日至亡無日矣五會之信(三年會雞)
(澤五年戚又城棣七年鄬八年邢丘)今將背之雖楚救我將安用之親我
無成鄙我是欲不可從也不如待晉晉君方明四軍無
闕八卿和睦必不弃鄭楚師遼遠糧食將盡必將速歸
何患焉舍之聞之杖莫如信完守以老楚杖信以待晉
不亦可乎子駟曰詩云謀夫孔多是用不集發言盈庭
誰敢執其咎如匪行邁謀是用不得于道(匪彼也)請從楚
騑也受其咎乃及楚平使王子伯駢告于晉知武子使
行人子員對曰君有楚命亦不使一介行李(行人也)告于
寡君而即安于楚君之所欲也誰敢違君寡君將帥諸
侯以見(賢徧)于城下唯君圖之晉范宣子來聘告將用師
于鄭公享之宣子賦摽有梅(詩人以興女色盛則衰衆士宜及時求之宣子欲魯)
(及時討鄭)季武子曰誰敢哉寡君在君君之臭味也歡以承
命何時之有武子賦角弓(兄弟昏姻無胥遠矣)賓將出武子賦彤
弓宣子曰城濮之役我先君文公獻功于衡雍(於用)受彤
弓于襄王以為子孫藏匄也先君守官之嗣也敢不承
命九年冬諸侯伐鄭師于氾令於諸侯曰修器備盛
(成)餱糧歸老幼居疾于虎牢肆眚圍鄭鄭人恐乃行成
中行獻子曰遂圍之以待楚人之救也而與之戰不然
無成知武子曰許之盟而還師以敝楚人吾三分四軍
與諸侯之銳以逆來者於我未病楚不能矣猶愈於戰
暴骨以逞不可以爭大勞未艾(魚廢切息也)君子勞心小人
勞力先王之制也諸侯皆不欲戰乃許鄭成十一月同
盟于戲(許宜)鄭服也將盟鄭六卿公子騑公子發公子嘉
公孫輙公孫蠆公孫舍之及其大夫門子皆從鄭伯(門子)
(卿適子)晉士莊子為載書曰自今日旣盟之後鄭國而不
唯晉命是聽或有異志者有如此盟公子騑趨進曰天
禍鄭國使介居二大國之間大國不加德音而亂以要
之使鬼神不獲歆其禋祀其民人不獲享其土利夫婦
辛苦墊隘(委頓貌)無所底(旨)告自今日旣盟之後鄭國而
不唯有禮與強可以庇民者是從而敢有異志者亦如
之荀偃曰改載書公孫舍之曰昭大神要言焉若可改
也大國亦可叛也知武子謂獻子曰我實不德而要人
以盟豈禮也哉非禮何以主盟姑盟而退修德息師而
來終必獲鄭何必今日我之不德民將弃我豈唯鄭若
能休和遠人將至何恃於鄭乃盟而還晉人不得志於
鄭以諸侯復伐之公送晉侯晉侯以公宴于河上問公
年季武子對曰會于沙隨之歲寡君以生晉侯曰十二
年矣是謂一終一星終也(歲星十二歲一周矣)國君十五而生子
冠而生子禮也君可以冠矣大夫盍為冠具武子對曰
君冠必以祼享之禮行之(祼灌鬯酒享祀先君)以金石之樂節之
以先君之祧處之今寡君在行未可具也請及兄弟之
國而假備焉晉侯曰諾公還及衛冠于成公之廟楚子
伐鄭子駟將及楚平子孔子蟜曰與大國盟口血未乾
而背之可乎子駟子展曰吾盟固云唯強是從今楚師
至晉不我救則楚彊矣盟誓之言豈敢背之且要盟無
質神弗臨也所臨唯信信言之瑞也善之主也是故臨
之明神不蠲要盟背之可也乃及楚平晉侯歸謀所以
息民魏絳請施舍輸積聚以貸自公以下苟有積者盡
出之國無滯積亦無困人公無禁利亦無貪民祈以幣
更(不用牲)賓以特牲器用不作車服從給行之期年國乃
有節三駕而楚不能與爭(十年師牛首十一年師向其秋伐鄭自是鄭服)十
年六月楚子囊鄭子耳伐宋師于訾(子斯)毋(無)衛侯救宋
子展曰必伐衛不然是不與楚也子駟曰國病矣子展
曰得罪於二大國必亡病不猶愈于亡乎諸大夫皆以
為然故鄭皇耳帥師侵衛孫文子卜追之獻兆於定姜
姜氏問繇曰兆如山陵有夫出征而喪其雄姜氏曰征
者喪雄禦寇之利也大夫圖之衛人追之孫蒯獲鄭皇
耳于犬丘九月諸侯伐鄭己酉師于牛首城虎牢而戍
之晉師城梧及制士魴魏絳戍之鄭及晉平楚子囊救
鄭十一月諸侯之師還(本作環)鄭而南至于陽陵楚師不
退知武子欲退曰今我逃楚楚必驕驕則可與戰矣欒
黶曰逃楚晉之恥也我將獨進師遂進與楚師夾潁而
軍子蟜曰諸侯既有成行必不戰矣從之將退不從亦
退退楚必圍我不如從楚亦以退之宵涉潁與楚人盟
欒黶欲伐鄭師荀罃不可曰我實不能禦楚又不能庇
鄭鄭何罪不如致怨焉而還丁未諸侯之師還侵鄭北
鄙而歸楚人亦還十一年鄭人患晉楚之故諸大夫
曰不從晉國幾亡楚弱于晉晉不吾疾也晉疾楚將辟
之何為而使晉師致死于我楚弗敢敵而後可固與也
子展曰與宋為惡諸侯必至吾從之盟楚師至吾又從
之則晉怒甚矣晉能驟來楚將不能吾乃固與晉大夫
說之使疆埸之司惡於宋宋向戍侵鄭大獲子展曰師
而伐宋可矣夏子展侵宋諸侯伐鄭師于向鄭人懼乃
行成秋同盟于亳范宣子曰不慎必失諸侯諸侯道敝
而無成能無貳乎乃盟載書曰凡我同盟毋蕰年(積歲不分)
毋壅利毋保姦毋留慝救災患恤禍亂同好惡奬王室
或間兹命司慎司盟名山名川羣神羣祀先王先公七
姓十二國之祖明神殛之俾失其民隊命亾氏踣(蒲北)其
國家楚子囊乞旅于秦秦右大夫詹帥師從楚子將以
伐鄭鄭伯逆之遂伐宋九月諸侯悉師以復伐鄭鄭人
使良霄太宰石㚟如楚告將服于晉曰孤以社稷之故
不能懷君君若能以玉帛綏晉不然則武震以攝威之
孤之願也楚人執之諸侯之師觀兵于鄭東門鄭人使
王子伯駢行成十二月會于蕭魚赦鄭囚皆禮而歸之
納斥候禁侵掠鄭人賂晉侯以師悝(苦回)師觸師蠲廣車
軘(豚)車(兵車)淳十五乘(淳偶也)甲兵備凡兵車百乘歌鍾二
肆(肆列也縣鍾十六為一肆)及其鎛磬女樂二八晉侯以樂之半賜
魏絳曰子教寡人和諸戎狄以正諸華八年之中九合
諸侯如樂之和無所不諧請與子樂之辭曰夫和戎狄
國之福也八年之中九合諸侯諸侯無慝君之靈也二
三子之勞也臣何力之有焉抑臣願君安其樂而思其
終也詩曰樂只君子殿天子之邦樂只君子福禄攸同
便蕃左右亦是帥從夫樂以安德義以處之禮以行之
信以守之仁以厲之而後可以殿邦國同福禄來遠人
所謂樂也書曰居安思危思則有備有備無患敢以此
規公曰子之教敢不承命抑微子寡人無以待戎不能
濟河夫賞國之典也藏在盟府不可廢也子其受之魏
絳於是始有金石之樂禮也十二年楚子嚢秦庶長
無地伐宋以報晉之取鄭也十三年冬鄭良霄石㚟
猶在楚石㚟言于子囊曰先王卜征五年而歲習其祥
祥習則行不習則增修德而改卜今楚實不競行人何
罪止鄭一卿以除其偪使睦而疾楚以固於晉焉用之
使歸而廢其使(上史下所吏反行而見執於楚鄭又遂堅事晉是鄭廢本見使之意)怨其
君以疾其大夫而相牽引也不猶愈乎楚人歸之
三年
楚伐吴所獲不如所亡
楚子重伐吴為簡之師(簡選練)克鳩兹至于衡山使鄧廖
(力彫)帥組甲(漆甲為組文)三百被練(練袍)三千以侵吳吴人要而
擊之獲鄧廖其能免者組甲八十被練三百而已子重
歸吴人取駕駕良邑也鄧廖亦楚之良也君子謂子重
於是役也所獲不如所亡子重病之遇心疾而卒
魯襄公始朝晉
公如晉始朝也盟于長樗孟獻子相公稽首知武子曰
天子在而君辱稽首寡君懼矣孟獻子曰以敝邑介在
東表密邇仇讎寡君將君是望敢不稽首
祁奚請老
祁奚請老晉侯問嗣焉稱解狐其讎也將立之而卒又
問焉對曰午也可於是羊舌職死矣晉侯曰孰可以代
之對曰赤也可(職子)於是使祁午為中軍尉羊舌赤佐之
君子謂祁奚於是能舉善矣稱其讎不為謟立其子不
為比舉其偏(屬也)不為黨商書曰無偏無黨王道蕩蕩其
祁奚之謂矣解狐得舉祁午得位伯華得官建一官而
三物成能舉善也夫唯善故能舉其類詩云惟其有之
是以似之祁奚有焉
陳服于晉
六月公會單頃公及諸侯己未同盟于雞澤楚子辛為
令尹侵欲於小國陳成公使袁僑如會求成叔孫豹及
諸侯之大夫及陳袁僑盟楚司馬公子何忌侵陳陳叛
故也四年春楚師猶在繁陽韓獻子患之言於朝曰
文王帥殷之叛國以事紂唯知時也今我易之難哉三
月陳成公卒楚人將伐陳聞喪乃止陳人不聽命臧武
仲聞之曰陳不服於楚必亡大國行禮焉而不服在大
猶有咎況小乎五年楚人討陳叛故曰由令尹子辛
實侵欲焉乃殺之君子謂楚共王於是不刑詩曰周道
挺挺我心扃扃(工迥切明察貌)講事不令集人來定已則無信
而殺人以逞不亦難乎(伐宋封魚石背盟敗鄢陵殺子反公子申及壬夫欲以屬諸侯)
夏書曰成允成功楚子囊為令尹范宣子曰我喪陳矣
楚人討貳而立子囊必改行而疾討陳陳近於楚民朝
夕急能無往乎有陳非吾事也無之而後可冬諸侯戍
陳子囊伐陳十一月甲午會于城棣以救之七年楚
子囊圍陳會于鄬(于軌)以救之陳人患楚慶虎慶寅謂楚
人曰吾使公子黃往而執之楚人從之二慶使告陳侯
于會曰楚人執公子黃矣君若不來羣臣不忍社稷宗
廟懼有二圖陳侯逃歸
魏絳戮揚干之僕
雞澤之會晉侯之弟揚干亂行於曲梁魏絳戮其僕晉
侯怒謂羊舌赤曰合諸侯以為榮也揚干為戮何辱如
之必殺魏絳無失也對曰絳無貳志事君不辟難有罪
不逃刑其將来辭何辱命焉言終魏絳至授僕人書曰
日君乏使使臣斯司馬臣聞師衆以順為武軍事有死
無犯為敬君合諸侯臣敢不敬君師不武執事不敬罪
莫大焉臣懼其死以及揚干無所逃罪不能致訓至於
用鉞臣之罪重敢有不從以怒君心請歸死於司寇公
跣而出曰寡人之言親愛也吾子之討軍禮也寡人有
弟弗能教訓使干大命寡人之過也子無重寡人之過
敢以為請晉侯以魏絳為能以刑佐民矣反役與之禮
食(似)使佐新軍
四年
穆叔如晉
穆叔如晉報知武子之聘也晉侯享之金奏肆夏之三
不拜工歌文王之三又不拜歌鹿鳴之三三拜韓獻子
使行人子員(云)問之曰子以君命辱於敝邑先君之禮
藉之以樂以辱吾子吾子舍其大而重拜其細敢問何
禮也對曰三夏天子所以享元侯也使臣弗敢與聞文
王兩君相見之樂也臣不敢及鹿鳴君所以嘉寡君也
敢不拜嘉四牡君所以勞使臣也敢不重拜皇皇者華
君教使臣曰必諮於周臣聞之訪問於善為咨咨親為
詢咨禮為度咨事為諏咨難為謀臣獲五善敢不重拜
魯始髽
冬邾人莒人伐鄫臧紇(恨發)救鄫侵邾敗於狐駘(臺)國人
逆喪者皆髽魯於是乎始髽(髽麻髮合髻也將遭喪者多不能備凶服髽而已)
國人誦之曰臧之狐裘敗我於狐駘我君小子朱儒是
使朱儒朱儒使我敗於邾
五年
季文子卒
季文子卒大夫入斂公在位宰庀(具也)家器為葬備無衣
帛之妾無食粟之馬無藏金玉無重器備君子是以知
季文子之忠於公室也相三君矣而無私積(子賜)可不謂
忠乎
七年
三卜郊不從免牲
夏四月三卜郊不從乃免牲孟獻子曰吾乃今而後知
有卜筮夫郊祀后稷以祈農事也是故啟蟄而郊郊而
後耕今旣耕而卜郊宜其不從也
晉韓獻子請老
晉韓獻子告老公族穆子有廢疾將立之辭曰詩曰豈
不夙夜謂行多露又曰弗躬弗親庶民弗信無忌不才
讓其可乎請立起也與田蘇游而曰好仁詩曰靖共爾
位好是正直神之聽之介爾景福恤民為德正直為正
正曲為直參和為仁如是則神聽之介福降之立之不
亦可乎使宣子朝遂老晉侯謂韓無忌仁使掌公族大
夫
九年
宋災
春宋災樂喜為司城以為政(備火之政)使伯氏司里火所未
至徹小屋塗大屋陳畚(草器)挶(菊音土轝)具綆缶(汲索汲器)備水器
量輕重蓄水潦積土塗廵丈城繕守備表火道使華臣
具正徒(役徒)令隧正納郊保奔火所(納聚郊野保守之民令救火)使華
閱討右官官庀其司(討治也令右師具官屬)向戌討左亦如之使
樂遄庀刑器(刑書)亦如之使皇鄖(云)命校正出馬工正出
車備甲兵庀武守使西鉏吾(魚)庀府守(府六官之典)令司宫
巷伯警宫二師(左右)令四鄉正敬享祝宗用馬于四墉(城積)
(隂故祀之)祀盤庚于西門之外晉侯問于士弱曰宋災於是
乎知有天道何故對曰古之火正或食於心或食於咮
(竹又)以出内火是故咮為鶉火心為大火(謂火正之官配食於火星建辰)
(月鶉火星昏在南方則令民放火建戍月大火星伏在日下夜不得見故令民内火禁放火)陶唐氏
之火正閼伯居商丘祀大火而火紀時焉相土因之故
商主大火(代閼伯居商丘)商人閱其禍敗之釁必始於火是以
日知其有天道也公曰可必乎對曰在道國亂無象不
可知也
穆姜薨於東宫
穆姜薨於東宫始往而筮之遇艮之八䷳(艮下艮上)史曰
是謂艮之隨䷐(震下兊上)隨其出也君必速出姜曰亡是
於周易曰隨元亨利貞无咎元體之長也亨嘉之會也
利義之和也貞事之幹也體仁足以長人嘉會足以合
禮利物足以和義貞固足以幹事然故不可誣也是以
雖隨无咎今我婦人而與於亂固在下位而有不仁不
可謂元不靖國家不可謂亨作而害身不可謂利弃位
而姣不可謂貞有四德者隨而无咎我皆無之豈隨也
哉我則取惡能無咎乎必死於此弗得出矣
秦景公乞師于楚以伐晉
秦景公使士雃(牽)乞師于楚將以伐晉楚子許之子囊
曰不可當今吾不能與晉爭晉君類能而使之舉不失
選(息戀)官不易方其卿讓於善其大夫不失守其士競於
教其庶人力於農穡商工皂隸不知遷業韓厥老矣知
罃稟焉以為政范匄少於中行偃而上之使佐中軍韓
起少於欒黶(乙斬)而欒黶士魴上之使佐上軍魏絳多功
以趙武為賢而為之佐君明臣忠上讓下競當是時也
晉不可敵事之而後可君其圖之王曰吾旣許之矣雖
不及晉必將出師秋楚子師于武城以為秦援秦人侵
晉晉饑弗能報也十年荀罃伐秦報其侵也
十年
公會吴于柤
春會于柤會吴子壽夢也齊高厚相太子光以先會諸
侯于鍾離不敬士莊子曰高子相大子以會諸侯將社
稷是衛而皆不敬弃社稷也其將不免乎
晉滅偪陽
晉荀偃士匄請伐偪陽而封宋向戌焉荀罃曰城小而
固勝之不武弗勝為笑固請圍之弗克偪陽人啓門諸
侯之士門焉縣門發郰(側留)人紇(恨發)抉(烏穴反)之以出門者
(門者諸侯之士在門内者紇多力抉舉縣門以出之)狄虒彌建大車之輪而蒙之
以甲以為櫓(大楯)左執之右拔戟以成一隊孟獻子曰詩
所謂有力如虎者也主人縣布秦堇(謹)父登之及堞而
絶之隊則又縣之蘇而復上者三主人辭焉乃退帶其
斷以徇於軍三日諸侯之師久於偪陽荀偃士匄請班
師知伯怒投之以机出於其間曰女成二事而後告予
予恐亂命以不女違女既勤君而興諸侯牽帥老夫以
至于此既無武守而又欲易余罪曰是實班師不然克
矣余羸老也可重任(壬)乎七日不克必爾乎取之五月
庚寅荀偃士匄帥卒攻偪陽親受矢石甲午滅之以與
向戍向戌辭曰君若猶辱鎮撫宋國而以偪陽光啓寡
君羣臣安矣其何貺如之若專賜臣是臣興諸侯以自
封也其何罪大焉乃予宋公宋公享晉侯於楚丘請以
桑林(殷天子之樂名)荀罃辭荀偃士匄曰諸侯宋魯於是觀禮
魯有禘樂賓祭用之宋以桑林享君不亦可乎舞師題
以旌夏(大旌也題識以大旌表識行列)晉侯懼而退入于房去旌卒享
而還及著雍(於用)疾卜桑林見荀偃士匄欲奔請禱焉荀
罃不可曰我辭禮矣彼則以之猶有鬼神於彼加之晉
侯有間以偪陽子歸獻於武宫謂之夷俘(諱俘中國故謂之夷)師
歸孟獻子以秦堇父為右生秦丕兹事仲尼
盜殺鄭執政
秋楚子囊鄭子耳侵我西鄙還圍蕭九月子耳侵宋北
鄙孟獻子曰鄭其有災乎師競已甚周猶不堪競況鄭
乎有災其執政之三士乎(簡孤幼故)諸侯伐鄭師于牛首初
子駟與尉止有爭將禦諸侯之師而黜其車尉止獲又
與之爭子駟抑尉止曰爾車非禮也遂弗使獻初子駟
為田洫司氏堵(賭)氏侯氏子師氏皆喪田焉故五族作
亂於是子駟當國子國為司馬子耳為司空子孔為司
徒冬尉止司臣侯晉堵女父子師僕帥賊以入晨攻執
政於西宫之朝殺子駟子國子耳劫鄭伯以如北宫子
孔知之故不死子西(子駟子)聞盜不儆而出尸而追盜盜
入于北宫乃歸授甲臣妾多逃器用多喪子産聞盜(子國)
(子)為門者(置守門)庀羣司閉府庫慎閉藏(昨浪)完守備成列
而後出兵車十七乘尸而攻盜於北宫子蟜帥國人助
之殺尉止子師僕侯晉奔晉堵女父司臣尉翩司齊(臣子)
奔宋子孔當國為載書以位序聽政辟(各守位職以受法不得與朝政)
大夫諸司門子弗順將誅之子産止之請為之焚書子
孔不可曰為書以定國衆怒而焚之是衆為政也國不
亦難乎子産曰衆怒難犯專欲難成合二難以安國危
之道也不如焚書以安衆子得所欲衆亦得安不亦可
乎專欲無成犯衆興禍子必從之乃焚書於倉門之外
衆而後定十五年鄭餘盜在宋鄭人以子西伯有子
産之故納賂於宋以馬四十乘與師茷(扶廢)師慧(樂師)公孫
黑為質焉司城子罕以堵女父尉翩司齊與之良司臣
而逸之託諸季武子武子寘諸卞鄭人醢之三人也師
慧過宋朝將私焉其相曰朝也慧曰無人焉相曰朝也
何故無人慧曰必無人焉若猶有人豈其以千乘之相
易淫樂之矇(易以䜴反言不為子産殺三盜得賂而歸之是重淫樂輕國相)子罕聞之
固請而歸之十八年鄭子孔欲去諸大夫將叛晉而
起楚師以去之子庚帥師治兵于汾於是子蟜伯有子
張從鄭伯伐齊子孔子展子西守二子知子孔之謀完
守入保子孔不敢會楚師楚師伐鄭門于純門信于城
下而還十九年鄭子孔之為政也專國人患之乃討
西宫之難與純門之師子孔當罪以其甲及子革子良
氏之甲守子展子西率國人伐之殺子孔而分其室子
然(子革父)子孔宋子之子也士子孔(子良父)圭媯之子也圭
媯之班亞宋子而相親也士子孔亦相親也子然士子
孔卒司徒孔實相(息亮)子革子良之室三室如一故及於
難子革子良出奔楚子革為右尹鄭使子展當國子西
聽政立子産為卿
王叔陳生與伯輿爭政
王叔陳生與伯輿爭政王右伯輿王叔陳生怒而出奔
晉侯使士匄平王室王叔與伯輿訟焉王叔之宰與伯
輿之大夫瑕禽坐獄於王庭士匄聽之王叔之宰曰篳
門圭竇之人而皆陵其上其難為上矣瑕禽曰昔平王
東遷吾七姓從&KR0008;王牲用備具王頼之而賜之騂(息營)旄
之盟(赤牛)曰世世無失職若篳門圭竇其能來東底乎且
王何頼焉今自王叔之相也政以賄成而刑放於寵(寵臣)
(專刑不任法)官之師旅不勝其富吾能無篳門圭竇乎唯大
國圖之范宣子曰天子所右寡君亦右之所左亦左之
使王叔氏與伯輿合要王叔氏不能舉其契王叔奔晉
單靖公為卿士以相王室
十一年
季武子作三軍
季武子將作三軍告叔孫穆子曰請為三軍各征其軍
穆子曰政將及子子必不能武子固請之穆子曰然則
盟諸乃盟諸僖閎詛諸五父之衢正月作三軍三分公
室而各有其一三子各毁其乘季氏使其乘之人以其
役邑入者無征不入者倍征孟氏使半為臣若子若弟
(取其子弟之半四分其乘之人而取其一)叔孫氏使盡為臣(盡取子弟以父兄歸公)不
然不舍(不如是三家不舍其故而改作此盟詛之本言)昭四年叔孫穆子卒
季孫謀去中軍五年春舍中軍卑公室也(季孫稱左師孟氏稱)
(右師叔孫自以叔孫為名)毁中軍于施氏成諸臧氏(季氏不欲親議勑二家發之又)
(取其令名也)初作中軍三分公室而各有其一季氏盡征之
叔孫氏臣其子弟孟氏取其半焉及其舍之也四分公
室季氏擇二二子各一皆盡征之而貢于公以書使杜
洩告于殯曰子固欲毁中軍旣毁之矣敢告杜洩曰夫
子唯不欲毁也故盟諸僖閎詛諸五父(甫)之衢受其書
而投之帥士而哭之
十二年
吴子壽夢卒
吴子壽夢卒臨於周廟(文王廟)禮也凡諸侯之喪異姓臨
於外(於城外向其國)同姓於宗廟(所出王)同宗於祖廟(始封)同族於
禰廟是故魯為諸姬臨於周廟為邢凡蔣茅胙祭臨於
周公之廟
靈王求后于齊
靈王求后於齊齊侯問對於晏桓子桓子對曰先王之
禮辭有之天子求后於諸侯諸侯對曰夫婦所生若而
人妾婦之子若而人無女而有姊妹及姑姊妹則曰先
守某公之遺女若而人齊侯許昏王使隂里結之十
四年王使劉定公賜齊侯命曰昔伯舅太公右我先王
股肱周室師保萬民世胙大師以表東海王室之不壞
繄伯舅是頼今余命汝環兹率舅氏之典纂乃祖考無
忝乃舊敬之哉無廢朕命十五年官師從單靖公逆
王后于齊
十三年
晉侯蒐于緜上
荀罃士魴卒晉侯蒐于緜上以治兵使士匄將中軍辭
曰伯游長(荀偃)昔臣習於知伯是以佐之非能賢也請從
伯游荀偃將中軍士匄佐之使韓起將上軍辭以趙武
又使欒黶辭曰臣不如韓起韓起願上趙武君其聽之
使趙武將上軍韓起佐之欒黶將下軍魏絳佐之新軍
無帥晉侯難其人使其什吏率其卒乘官屬以從於下
軍禮也晉國之民是以大和諸侯遂睦君子曰讓禮之
主也范宣子讓其下皆讓欒黶為汰弗敢違也晉國以
平數世頼之刑善也夫一人刑善百姓休和可不務乎
書曰一人有慶兆民頼之其寧唯永其是之謂乎周之
興也其詩曰儀刑文王萬邦作孚言刑善也及其衰也
其詩曰大夫不均我從事獨賢言不讓也世之治也君
子尚能而讓其下小人農力以事其上是以上下有禮
而讒慝黜遠由不爭也謂之懿德及其亂也君子稱其
功以加小人小人伐其技以馮君子是以上下無禮亂
虐並生由爭善也謂之昏德國家之敝恒必由之
楚共王卒
楚子疾告大夫曰不穀不德少主社稷生十年而喪先
君未及習師保之教訓而應受多福是以不德而亡師
于鄢以辱社稷為大夫憂其弘多矣若以大夫之靈獲
保首領以沒於地唯是春秋窀穸之事(春秋謂祭祀窀穸謂葬埋)所
以從先君於禰廟者請為靈若厲大夫擇焉莫對及五
命乃許共王卒子囊謀諡大夫曰君有命矣子囊曰君
命以共若之何毁之赫赫楚國而君臨之撫有蠻夷奄
征南海以屬諸夏而知其過可不謂共乎請諡之共大
夫從之
子囊卒
十四年楚子囊卒將死遺言謂子庚必城郢君子謂子
囊忠君薨不忘增其名(諡共)將死不㤀衛社稷可不謂忠
乎忠民之望也詩曰行歸于周萬民所望忠也
吴侵楚楚敗吴師
吴侵楚養由基奔命子庚以師繼之養叔曰吴乘我喪
謂我不能師也必易我而不戒子為三覆以待我(覆扶又反)
我請誘之子庚從之戰于庸浦大敗吴師獲公子黨君
子以吴為不弔詩曰不弔昊天亂靡有定十四年吴
告敗于晉會于向為吴謀楚也范宣子數吴之不德以
退吴(喪)人(伐楚故)
十四年
子叔齊子為季武子介自是晉敬魯使
春會于向將執戎子駒支范宣子親數諸朝曰來姜戎
氏昔秦人迫逐乃祖吾離于瓜(古華)州乃祖吾離被苫(或占)
蓋(戸臘切苫别名爾雅白盖曰苫)蒙荆棘以來歸我先君我先君惠公
有不腆之田與女剖分而食之(中分曰剖)今諸侯之事我寡
君不如昔者盖言語漏泄則職女之由詰朝之事爾無
與焉與(預音上同)將執女對曰昔秦人負恃其衆貪于土地
逐我諸戎惠公蠲其大德謂我諸戎是四嶽之裔胄也
毋是翦弃賜我南鄙之田狐狸所居豺狼所嘷我諸戎
除翦其荆棘驅其狐狸豺狼以為先君不侵不叛之臣
至于今不貳昔文公與秦伐鄭秦人竊與鄭盟而舍戍
焉於是乎有殽之師晉禦其上戎亢其下秦師不復我
諸戎實然譬如捕鹿晉人角之諸戎掎之與晉踣(蒲北)之
戎何以不免自是以來晉之百役與我諸戎相繼于時
以從執政猶殽志也豈敢離逷(它歷)今官之師旅無乃實
有所闕以攜諸侯而罪我諸戎我諸戎飲食衣服不與
華同贄幣不通言語不逹何惡之能為不與於會亦無
瞢(莫贈)焉賦青蠅而退宣子辭焉使即事于會成愷悌也
於是子叔齊子為季武子介以會自是晉人輕魯幣而
益敬其使
吴公子光之亂
吴子諸樊旣除喪將立季札季札辭曰曹宣公之卒也
諸侯與曹人不義曹君將立子臧子臧去之以成曹君
君子曰能守節君義嗣也誰敢奸君有國非吾節也札
雖不才願附於子臧以無失節固立之弃其室而耕乃
舍之二十五年吴子諸樊伐楚門于巢卒二十九
年吴人伐越獲俘焉以為閽使守舟吴子餘祭觀舟閽
弑之三十一年吴子使屈狐庸聘于晉趙文子問焉
曰延州來季子其果立乎巢隕諸樊閽戕戴吴天似啓
之何如對曰不立是二王之命也非啓季子也若天所
啓其在今嗣君乎甚德而度德不失民度不失事民親
而事有序其天所啟也有吴國者必此君之子孫實終
之季子守節者也雖有國不立昭十五年吴子夷末
卒二十年楚伍員如吴言伐楚之利於州于(王僚)公子
光曰是宗為戮而欲反其讎不可從也員曰彼將有他
志余姑為之求士而鄙以待之乃見(賢徧)鱄設諸焉而耕
於鄙二十六年楚平王卒二十七年吴子欲因楚
喪而伐之使公子掩餘公子燭庸帥師圍潛(僚母弟)使延
州來季子聘于上國遂聘于晉以觀諸侯楚莠尹然工
尹麇(九倫)帥師救潛左司馬沈尹戌帥都君子(都邑之士有復除者)
與王馬之屬(校人)以濟師與吴師遇于窮左尹卻宛工尹
夀帥師至于潛吴師不能退吴公子光曰此時也弗可
失也告鱄設諸曰上國有言曰不索何獲我王嗣也吾
欲求之事若克季子雖至不吾廢也鱄設諸曰王可弑
也母老子弱是無若我何光曰我爾身也夏四月光伏
甲於堀室而享王王使甲坐於道及其門門階尸席皆
王親也夾之以鈹(說文劍也)羞者獻體改服於門外執羞者
坐行而入執鈹者夾承之及體以相授也光偽足疾入
于堀室鱄設諸寘劍於魚中以進抽劍刺王鈹交於胷
遂弑王闔廬以其子為卿季子至曰苟先君無廢祀民
人無廢主社稷有奉國家無傾乃吾君也吾誰敢怨哀
死事生以待天命非我生亂立者從之先人之道也復
命哭墓復位而待
晉伐秦遷延之役
夏諸侯之大夫從晉侯伐秦及涇不濟叔向見叔孫穆
子穆子賦匏有苦葉(志在必濟)叔向退而具舟魯人莒人先
濟鄭子蟜見衛北宫懿子曰與人而不固取惡莫甚焉
若社稷何懿子說二子見諸侯之師而勸之濟濟涇而
次秦人毒涇上流師人多死子蟜帥鄭師以進師皆從
之至于棫林不獲成焉荀偃令曰雞鳴而駕塞井夷竈
唯余馬首是瞻欒黶曰晉國之命未是有也余馬首欲
東乃歸下軍從之伯游曰吾令實過悔之何及多遺秦
禽乃命大還晉人謂之遷延之役師歸晉侯舍新軍禮
也成國不過半天子之軍周為六軍諸侯之大者三軍
可也於是知朔生盈而死盈生六年而武子卒彘裘亦
幼皆未可立也新軍無帥故舍之十九年四月鄭公
孫蠆卒范宣子言於晉侯以其善於伐秦也六月晉侯
請于王王追賜之大路使以行禮也
晉盡殺欒氏之族黨
此役也欒鍼(鉗)曰役又無功晉之恥也吾有二位於戎
路(黶弟二位謂黶將下軍鍼戎右)敢不恥乎與士鞅馳秦師死焉士鞅
反欒黶謂士匄曰余弟不欲往而子召之余弟死而子
來是而子殺余之弟也弗逐余亦將殺之士鞅奔秦秦
伯問曰晉大夫其誰先亡對曰其欒氏乎欒黶汰虐已
甚猶可以免其在盈乎秦伯曰何故對曰武子之德在
民如周人之思召公焉愛其甘棠況其子乎欒黶死盈
之善未能及人武子所施沒矣而黶之怨實章將於是乎
在秦伯以為知言為之請於晉而復之二十一年初
欒桓子娶於范宣子范鞅以其亡也怨欒氏故與欒盈
為公族大夫而不相能桓子卒欒祁(盈母宣子女堯後祁姓)與其
老州賓通幾亡室矣懷子患之祁懼其討也愬諸宣子
曰盈將為亂以范氏為死桓主(欒黶)而專政矣范鞅為之
徵懷子好施士多歸之宣子畏其多士也信之懷子為
下卿宣子使城著(直據)而遂逐之秋欒盈出奔楚冬會于
商任錮欒氏也二十二年秋欒盈自楚適齊冬會于
沙隨復錮欒氏也二十三年晉侯將嫁女于吴齊侯
使析歸父媵之以藩載欒盈及其士(藩車有障蔽者)納諸曲沃
欒盈夜見胥午而告之午伏之而觴曲沃人樂作午曰
今也得欒孺子何如對曰得主而為之死猶不死也皆
歎有泣者爵行又言皆曰得主何貳之有盈出徧拜之
四月欒盈帥曲沃之甲因魏獻子以晝入絳初欒盈佐
魏莊子於下軍獻子私焉故因之樂王鮒侍坐於范宣
子或告曰欒氏至矣宣子懼桓子曰奉君以走固宫必
無害也且欒氏多怨子為政欒氏自外子在位其利多
矣旣有利權又執民柄將何懼焉欒氏所得其唯魏氏
乎而可彊取也夫克亂在權子無懈矣公有姻喪王鮒
使宣子墨縗冒絰二婦人輦以如公奉公以如固宫(宫有)
(臺觀守備者)范鞅逆魏舒則成列旣乘將逆欒氏矣趨進曰
欒氏帥賊以入鞅之父與二三子在君所矣使鞅逆吾
子鞅請驂乘持帶(驂乘必持帶恐隋隊)遂超乘右撫劔左援帶命
驅之出宣子逆諸階執其手賂之以曲沃初斐豹隸也
著於丹書(罪沒為官奴)欒氏之力臣曰督戎國人懼之斐豹
曰苟焚丹書我殺督戎宣子喜曰而殺之所不請焚丹
書者有如日乃出豹而閉之督戎從之踰隱(短墻)而待之
督戎踰入豹自後擊而殺之欒氏乘公門宣子謂鞅曰
矢及君屋死之鞅用劔以帥卒欒氏退攝車從之欒盈
奔曲沃晉人圍之冬十月晉人克欒盈于曲沃盡殺欒
氏之族黨
吴敗楚歸師
楚子為庸浦之役故(前年)子囊師于棠以伐吴吴不出而
還子囊殿以吴為不能而弗儆吴人自臯舟之隘要而
擊之楚人不能救吴人敗之獲公子宜穀
溴梁之會
冬會于戚范宣子假羽毛於齊而弗歸齊人始貳十
五年夏齊人圍成貳於晉故也十六年晉平公即位
改服修官烝于曲沃警守而下會于溴(古閴)梁命歸侵田
晉侯與諸侯宴于温使諸大夫舞曰歌詩必類齊高厚
之詩不類荀偃怒曰諸侯有異志矣使諸大夫盟高厚
高厚逃歸於是叔孫豹晉荀偃宋向戍衛寗殖鄭公孫
蠆小邾之大夫盟曰同討不庭秋齊師圍郕孟孺子速
徼之齊侯曰是好勇去之以為之名速遂塞海陘而還
冬穆叔如晉聘且言齊故晉人曰以寡君之未禘祀與
民之未息不然不敢忘穆叔曰以齊人之朝夕釋憾於
敝邑之地是以大請敝邑之急朝不及夕引領西望曰
庶幾乎比執事之閒(平)恐無及也見中行獻子賦圻父
獻子曰偃知罪矣敢不從執事以同恤社稷而使魯及
此見范宣子賦鴻鴈之卒章宣子曰匄在此敢使魯無
鳩乎十七年齊人以其未得志於我故秋伐我北鄙
圍桃高厚圍防齊人獲臧堅齊侯使夙沙衛唁之且曰
無死堅稽首曰拜命之辱抑君賜不終姑又使其刑臣
禮於士以杙抉(古穴)其傷而死十八年秋齊侯伐我北鄙
中行獻子將伐齊夢與厲公訟弗勝公以戈擊之首隊
於前跪(其委)而戴之奉(芳勇)之以走見梗陽之巫臯他日見
諸道與之言同巫曰今兹主必死若有事於東方則可
以逞獻子許諾晉侯伐齊將濟河獻子以朱絲係玉二
㲄而禱沈(音鴆)玉而濟冬會于魯濟尋溴梁之言同伐
齊齊侯禦諸平陰登巫山以望晉師晉人使司馬斥
山澤之險雖所不至必旆而疏陳(直覲)之輿曳柴而從之
齊侯見之畏其衆也乃脱歸齊師夜遁十一月丁卯朔
入平陰遂從齊師夙沙衛連大車以塞隊而殿殖綽郭
最曰子殿國師齊之辱也子姑先乎乃代之殿衛殺馬
於隘以塞道晉州綽及之射(食亦)殖綽中肩自後縛之其
右具丙亦舍兵而縛郭最皆衿(其鴆)甲面縛坐于中軍之
鼓下晉人欲逐歸者魯衛請攻險己夘荀偃士匄以中軍
克京兹乙酉魏絳欒盈以下軍克邿(詩)趙武韓起以上
軍圍盧范鞅門于雍門其御追喜以戈殺犬于門中孟
莊子斬其槆(勑倫反木名)以為公琴州綽門于東閭左驂迫
還(旋)于門中以枚數闔齊侯駕將走郵棠大子與郭榮
扣馬曰師速而疾略也將退矣君何懼焉且社稷之主
不可以輕(遣政)輕則失衆君必待之將犯之大子抽劒斷
鞅乃止鄭子孔欲去諸大夫將叛晉而起楚師以去之
使告子庚子庚弗許楚子聞之使揚豚尹宜告子庚曰
國人謂不穀主社稷而不出師死不從禮不穀即位於
今五年人其以不穀為自逸而忘先君之業矣大夫圖
之子庚歎曰君王其謂午懷安乎吾以利社稷也見使
者稽首而對曰諸侯方睦於晉臣請嘗之若可君而繼
之不可收師而退可以無害君亦無辱子庚帥師治兵
於汾於是子蟜伯有子張從鄭伯伐齊子孔子展子西
守二子知子孔之謀完守入保子孔不敢會楚師楚師
伐鄭門于純門信于城下而還涉于魚齒(山名)之下甚雨
及之楚師多凍役徒幾盡晉人聞有楚師師曠曰不害
吾驟歌北風又歌南風南風不競(歌者吹律以詠八風南風音微故曰不競)
多死聲楚必無功董叔曰天道多在西北南師不時必
無功(歲在豕韋月又建亥故在西北)叔向曰在其君之德也十九年
春諸侯盟于督揚曰大毋侵小晉侯先歸公享晉六卿
于蒲圃賜之三命之服軍尉司馬司空輿尉候奄皆受
一命之服賄荀偃束錦加璧乘馬(五匹為束四匹為乘)先(悉薦)吴壽
夢之鼎荀偃癉(丁但)疽生瘍扵頭濟河及著雍(於用)病目出
大夫先歸者皆反士匄請見(去)弗内請後曰鄭甥可二
月甲寅卒而視不可含宣子盥而撫之曰事吴敢不如
事主猶視欒懷子曰其為未卒事於齊故也乎復撫之
曰主苟終所不嗣事于齊者有如河乃瞑受含宣子出
曰吾淺之為丈夫也季武子如晉拜師晉侯享之范宣
子為政賦黍苗季武子興再拜稽首曰小國之仰大國
也如百穀之仰膏雨焉若常膏之其天下輯睦豈唯敝
邑賦六月季武子以所得於齊之兵作林鍾而銘魯功
焉臧武仲謂季孫曰非禮也夫銘天子令德諸侯言時
計功(舉得時動有功)大夫稱伐今稱伐則下等也計功則借人
也言時則妨民多矣何以為銘且夫大伐小取其所得
以作彝器銘其功烈以示子孫昭明德而懲無禮也今
將借人之力以救其死若之何銘之小國幸於大國而
昭所獲焉以怒之亡之道也夏五月齊靈公卒晉士匄
侵齊及穀聞喪而還禮也冬齊及晉平故穆叔會范宣
子于柯穆叔見叔向賦載馳之四章(控于大邦誰因誰極)叔向曰
肸敢不承命穆叔歸曰齊猶未也不可以不懼乃城武
城二十年夏盟于澶淵齊成故也二十一年晉欒
盈出奔楚知起中行喜州綽邢蒯出奔齊皆欒氏之黨
也齊莊公朝指殖綽郭最曰是寡人之雄也州綽曰君
以為雄誰敢不雄然臣不敏平陰之役先二子鳴莊
公為勇爵(以位命勇士)殖綽郭最欲與焉州綽曰東閭之
役臣左驂迫還於門中識其枚數其可以與於此乎公
曰子為晉君也對曰臣為隸新然二子者譬於禽獸臣
食其肉而寢處其皮矣(言射得之)
十五年
宋向戌尤孟獻子之室
宋向戌來聘見孟獻子尤其室曰子有令聞而美其室
非所望也對曰我在晉吾兄為之毁之重勞且不敢閒
楚能官人
楚公子午為令尹公子罷戎為右尹蒍子馮為大司馬
公子橐師為右司馬公子成為左司馬屈(居勿)到為莫敖
公子追舒為箴尹屈蕩為連尹養由基為宫廏尹以靖
國人君子謂楚於是乎能官人官人國之急也能官人
則民無覦心詩云嗟我懷人寘彼周行能官人也王及
公侯伯子男甸采衛大夫各居其列所謂周行也
宋子罕弗受獻玉
宋人或得玉獻諸子罕子罕弗受獻玉者曰玉人以為
寶也故敢獻之子罕曰我以不貪為寶爾以玉為寶若
以與我皆喪寶也不若人有其寶稽首而告曰小人懷
璧不可以越鄕納此以請死也子罕寘諸其里使玉人
為(于偽)之攻之富而後使復其所
春秋左氏傳事類始末卷二
