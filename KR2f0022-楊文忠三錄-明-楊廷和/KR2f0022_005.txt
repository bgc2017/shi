楊文忠三錄序
元人者必有以貞其志浩其氣俟時以發其光明雋偉
之烈大明當天羣隂退伏其非細故也大老石齋楊公
起異童收早遇以有今師垣歉若嗇退焉其若怯吾不
知其勇其晦之深也方正德間辟煽處公無私同出貳
司徒留部春宫舊德殆非其所也未數月先皇帝念之
晉司徒又念之召入以為内閣公辭不可老以請又不
可殿學孤卿荐恩異數公辭不可歸省少師翁又不可
服憂存慰勤複未卒制使相屬于道亟以還公人者曰
公胡為起也巡幸爭不草制載空勑符璽以行強之又
不可公之危亦至矣忠誠所感竟有以諒其衷而強委
重焉以竟收受遺定策之功健將驕兵元兇宿蠧夷劉
翕戢之聲色俱冺之間鼎革之會也狄梁公為唐司馬
公之為宋以期還我祖宗之舊功高弗有而力辭世封
焉公無南無去無怫心之任非所以為公南而入去而
遄來怫而要諸道猷裕圖終弘濟艱難其弗遺餘力矣
君子在治在亂若鳳潜升貞利龍之所以亨道消息爾
矣公前後五十餘疏俊竊觀危孫之機今天子明聖遐
隱畢宣危言亢志百世一時也俊以徵之天下士而集
思廣益則願之於公公無讓哉公戊戌進士前輩稱榜
中得人一公可也晨星落落同時亦僅俊故以俊序嘉
靖更元冬仲長至莆見素林俊書于兩槐寓隱
楊文忠三錄卷五
明楊廷和撰
辭謝錄一
南京戶部尚書臣楊廷和謹奏為謝恩事臣於正德二
年六月十四日准吏部咨節奉聖旨南京吏部左侍郎
楊廷和陞南京戸部尚書欽此欽遵移咨到臣切照臣
歴事三朝洊更八任冒居禁從久侍經幃器識凡庸性
資愚戅朝夕講說時有瀆於聰明天地寬容每曲蒙於
聽納近者轉官吏部躐授左銜赴任南京特令馳驛敢
誇稽古之力極知遭際之榮曾幾何時驟膺峻擢夐出
常調斷自宸衷皇上以人惟求舊為心視遠如近微臣
以力小任重為愧受寵若驚切惟戸部乃國計所關尚
書實經總其要兩京之政理繁簡雖殊官府之建置職
掌則一况祖宗根本之地財用不可不充而東南困憊
之餘民力尤所當恤顧茲重任宜得通儒豈意菲材誤
承迪簡再命而傴甚欲循墻數日以來未敢視篆伏念
大號之渙不可以中輟自天之益不容以故違欽遵成
命已於本月二十二日望闕謝恩到任管事外仰窺聖
意倍感愚懷豈以鉛槧之迂堪任金穀之事謂政事可
以澤物因授之劇司謂經術本以濟時乃責其實效此
造化曲成萬物之德聖主振厲羣策之機也臣敢不勉
策駑疲用圖報效力不能強止則有辭臣下情無任瞻
天仰聖激切戰慄之至正德二年八月某日奉聖旨
該衙門知道
南京戶部尚書臣楊廷和謹奏正德二年八月二十八
日節該欽奉勅旨特命爾内閣辦事勅至爾即馳驛來
京毋或稽違故勅欽此欽遵已于本年十月十二日到
京十三日朝見訖臣頃自翰林遷貳南部曾未踰月驟
掌戸曹吏事未諳方黽勉以自效聖恩無量忽寵渥之
洊加特降綸音召入内閣顧茲累朝之典傳自祖宗爰
以舊學之臣置諸左右駭聞盛事懽動留都馳驛來京
蓋遠懷于行役用人如渴乃申戒于稽違捧誦命辭感
切心骨載瞻日表誓竭葵誠疊荷殊恩躐陞穹秩竊惟
内閣乃深嚴之地辦事則機務所關雖建官無宰相之
名而責任有鈞衡之重非弘才無以濟當世之務非碩
望無以服天下之心臣雖至愚嘗聞古訓德薄位尊者
殆力小任重者顛以臣之才實𩔖于是再三自忖愧汗
交流伏望俯察愚衷收回成命别選茂異以副旁求庶
皇上簡在之明仰無所負而微臣自知之義讓亦非虚
臣下情無任感激惶恐之至正德二年十月某日奉
聖旨卿春宫舊臣學行素著特茲召用改戶部尚書兼
文淵閣大學士著在内閣同李東陽每辦事不必再辭
吏部知道
戶部尚書兼文淵閣大學士臣楊廷和謹奏正德三年
八月十七日欽奉手勅戶部尚書兼文淵閣大學士楊
廷和陞少保兼太子太保尚書大學士仍舊欽此臣性
資愚蠢學識迂疎遭逢聖明曲加甄錄遂緣講讀之舊
擢居密勿之司未及一年疉承異數服色之賜超出品
流誥命之頒施及父祖受恩有同于山嶽圖報未罄于
涓埃感激之餘愧悚無已忽承手勅兩晉穹階竊念孤
卿乃弘化之官宫保有輔德之責實百僚之表率為天
下所具瞻禄位愈崇委任亦重既踰涯分恐速過愆伏
望皇上俯鑒愚衷收回成命俾臣仍以舊官供職庶斗
筲之器不過於滿盈而駑劣之材亦安于驅策臣下情
不勝感戴天恩之至正德三年十月某日奉聖旨卿
文學才行推重士林講讀輔導積有勞勩特茲加秩宜
勉副任不必固辭吏部知道
少保兼太子太保戶部尚書文淵閣大學士臣楊廷和
謹奏頃奉綸音大發宸斷公舉考察之典以正百官將
求勵翼之明用熙庶績臣以庸劣遭際聖明召自南都
超陞内閣置諸左右委以腹心每感激于深恩思勉圖
于寸報緣志有餘而學不逮故心欲進而力未能職在
格心未有隨事納忠之益分當謀國又無濟時應變之
才因循歲時虚糜廩禄面顔有靦寢食不安况朝廷勵
精圖治之時正臣下兢惕思過之日臣謬膺三少任重
百官内自省循曠瘝為最會茲考察罷黜宜先用是仰
瀆睿慈俯察誠悃特加體悉早賜退休豈惟矜其不能
實足遂夫私願蓋審已量力非敢要知止之名而推賢
讓能亦竊附效忠之義臣下情無任懇切俟命之至正
德四年三月某日特奉聖旨卿學行俱優方隆輔導宜
盡心供職以副朕懷不必固辭吏部知道
少保兼太子太保戶部尚書文淵閣大學士臣楊廷和
謹奏正德四年五月十四日節該欽奉手勅皇考實錄
修完他每勤勞總裁楊廷和加陞俸二級餘俱如舊欽
此臣聞命驚惕莫知所為伏惟孝宗敬皇帝聖德神功
卓冠萬世邇者奉命纂述臣以職事叨與總裁雖嘉謨
善政嘗親得于見聞而陋識淺才每自愧于揚厲久稽
歲月方就簡編省躬實切于憂危妄意敢圖于榮寵猥
承聖眷曲賜優容顯布綸音特加俸級宴賞之典至再
至三高厚之恩如天如地在皇上以顯親為孝不遺臣
下之微勞在愚臣以敬事為心惟知職分之當盡况臣
力小任重輔導無能福過灾生滿盈當戒伏望收回新
命令臣支俸如舊勉圖後效以報大恩臣下情不勝激
切感戴之至正德四年五月某日奉聖旨先朝實錄
已完卿數年勞勩功績昭著特加陞賞毋負朕意不允
所辭該衙門知道
具官臣楊廷和謹奏為乞恩省親事臣以庸劣遭際聖
明簡置内閣畀以重任比及三年尚無寸補誓當委身
圖報豈敢輒便言私臣父春原任湖廣按察司僉事致
仕見在原籍四川成都府居住近蒙聖恩加封少保兼
太子太保戸部尚書文淵閣大學士今年七十五歲臣
自離家復任已及十年路途遥遠音問稀闊昨于正月
二十二日得臣弟廷宣寄到家書說稱臣父自去冬以
來痰𠻳舉發身體尫羸每思及臣涕泣交下臣竊念此
疾非老人所宜以烏鳥之私情迫桑榆之暮景連晨累
夕寢食弗寧展轉于中不能自已伏望聖慈俯矜愚悃
容臣暫回原籍少視起居躬調湯藥幸蒙洪庇臣父獲
遂安全臣即當依限赴京勉圖供職庶免于徇禄忘親
之咎亦可盡輸誠報國之心臣舉家父子兄弟不勝感
激欣戴之至正德五年二月某日奉聖旨卿以父病
具奏歸省情詞甚懇已悉孝誠但輔導重事而卿才德
兼備精勤弗懈朕方委托豈可遠違左右宜安心辦事
著太醫院選差醫士一人馳驛前去看視該衙門知道
少保兼太子太保吏部尚書武英殿大學士臣楊廷和
謹奏為陳情乞恩休致事臣以庸劣遭際盛時早塵侍
從之班歴踐清華之任擢居秘閣未及一年猥沭殊恩
驟加三少曾祖以下三代俱得貤封在臣寒門一時最
為榮幸頃因父疾具疏乞歸復奉聖慈命醫馳視誓捐
軀以為報雖至死而靡他顧以才器所拘驅策不進兼
之稟賦素弱精力漸衰縱勉強于簿書終虚糜于廩禄
竊見今春以來風霾示異雨澤愆期責在臣鄰實司其
咎分宜策免更復何辭况思臣父年過七旬暮景侵尋
喜懼交集臣於此時便當求去進不能效勞于國退猶
可致養于親忠孝兩端庶幾一盡會有寧夏之變上厪
宵旰之憂輒欲自陳其私似為避難而退義有不可情
亦何安邇者首惡就擒餘黨悉定捷音一奏中外交歡
蓋神謀制勝于廟堂而將士用命于閫外地方以寧人
心大慰臣之求去此維其時敢陳悃誠冒瀆天聽伏望
聖明俯賜矜察赦其曠瘝之罪遂其休退之情使養親
得盡一日之誠則在臣亦無終身之悔臣當優游林下
歌咏太平倡率鄉人惇行孝弟感激深恩死而後已臣
下情無任激切俟命之至正德五年五月某日奉聖
旨卿春宫舊臣學行老成才識素著輔導有勞今引親
老病欲致養于終已曾命醫看視近因寧夏寘鐇等作
亂悉平皆卿代言之力足見忠孝至意允副朕懷照舊
辦事不准所辭吏部知道
具官臣楊廷和謹題為謝恩事臣于正月内因臣父春
患病在家奏乞歸省荷蒙陛下以臣叨居近地不允回
還特命太醫院選差醫士一人前去看視臣父聞命驚
喜病體頓輕服藥以後遂底平復原差醫士徐宗嗣已
于七月十六日回京復命訖臣竊伏自念世受國恩身
承簡任既不獲問安嘗藥以盡私情又不能奉職宣力
以禆聖化仰厪陛下推恩廣愛迥出常科勉以忠孝之
心慰其喜懼之念深體羣臣而不棄曲成萬物而不遺
自臣之身暨于子姓兄弟靡不銜恩佩德思欲為臣死
忠為子死孝以報陛下天地生成之大造也臣無任銘
心鏤骨感激慚悚之至除赴鴻臚寺報名行禮外謹具
題謝恩
具官臣楊廷和謹奏為陳情乞恩懇祈休致事臣以庸
劣幸際聖明眷念青宫舊臣擢居内閣近地因循歲月
已及三年仰惟皇上法祖愛民虚心圖治不意劉瑾蠧
政害人有負委托中外積怨莫敢一言近因劾奏盡露
姦謀皇上斷自宸衷明正其罪詔旨一下懽動市朝中
間事情多關機務臣備員輔導責亦難辭緣臣才質疎
愚智識短淺每日發下票本文書臣等委曲酌議擬旨
進呈務要宣布上德通達下情及至施行率多更易事
與心違憂兼愧集虚糜廪禄寢食不安臣有父見年七
十五歲致仕在家臣自今年以來兩次上章懇乞歸養
荷蒙寵眷曲賜慰留靦顔班行又踰數月伏望聖慈體
察愚悃放歸田里以養老親别選賢才參預機務臣庶
得少免曠職之愆當優游林下歌咏太平自生至死之
年皆感激聖恩之日也臣下情無任激切懇請之至正
德五年八月十六日奉聖旨卿累朝舊臣春宫輔導學
行聞望衆論所推自入内閣以來輔翊勤勞劉瑾專權
壊事卿等委曲酌議多非得已朕已知悉宜安心辦事
以副委任不允所辭吏部知道
具官臣楊廷和謹奏正德五年九月二十日節該奉手
勅寧夏叛逆事情内閣輔導重臣運籌合議大功既成
宜加恩典少保兼太子太保吏部尚書武英殿大學士
楊廷和加少傅兼太子太傅謹身殿大學士廕他男一
人做中書舍人賞銀一百兩紵絲四表裏餘如舊欽此
臣聞命驚惶罔知攸措竊念臣官居内閣已閱數年職
在論思全無寸補因循歲月積累愆尤内自愧于愚衷
外有慚于公議屢陳求退未奉俞音邇者寧夏之平皆
出神謀之斷聖功不伐顧假寵于迂儒詔旨渙頒拜申
恩于後嗣穹秩列師臣之亞清銜進内殿之崇捧誦命
辭益增愧悚心口相語寢食不安緣臣才尚未充德義
何以為聖躬之傅已且不職弱息何以堪近侍之榮矧
當經費之餘屢有節財之議縱未能捐俸以助國又安
敢冒賞而懷慙伏望聖慈收回成命與其寵之過而納
之罪戾之中孰若察其情而賜之和平之福庶止足之
義微臣藉以自安而辭受之宜中心亦可少盡臣下情
無任惶恐激切之至正德五年九月二十三日奉聖旨卿
輔導重臣忠勤茂著近者寧夏叛逆運籌合議致有成
功官廕賞賚禮不為過不允所辭該衙門知道
少師兼太子太師吏部尚書華蓋殿大學士臣李東陽
等謹奏正德七年九月二十四日該兵部送到謄黃欽
奉手勅直隸山東河南江西等處盜賊平定内閣官運
籌定議致有成功李東陽楊廷和梁儲費宏各賞銀五
十兩紵絲四表裏還廕子姪一人與做錦衣衛世襲正
千戶欽此臣等聞命之餘不勝惶汗竊惟論功行賞者
朝廷之大典佐令代言者儒臣之常職比年以來各處
地方盜賊蠭起上厪宵旰命將出師寒暑載更兵食俱
困臣等職居禁近責在匡持既不能制亂于先幾又不
克收功于一旦曠瘝之咎實所難辭幸遇陛下聖武神
謨天人恊相將臣效力逆黨就誅臣等厚禄高官安居
飽食甲兵未被筆舌何功况武職之官必由軍功除授
豈有徒操文墨輒可廕及子孫揆公議以難容撫私心
而自愧除銀兩表裏臣等仰體聖心不敢辭避望闕叩
頭外其廕子恩典斷不敢受伏望聖慈收回成命俾臣
等自容于覆載之間庶可少效涓埃之報臣等無任誠
懇激切之至正德七年十月某日奉聖旨近年以來
盜賊紛紜卿等出謀運策以致安平特官一子以酬勞
勩可不必辭兵部知道
具官臣李東陽等謹奏昨該臣等辭免恩廕未蒙俞允
臣等竊惟賞必當功則人知勸才必當位則職不隳此
為政之大端實天下之公議也洪惟我朝立法定制武
職之授非軍功不得預其以文臣督兵討賊與大將同
事者則有之若兵部職掌戎機預聞調度如有竒功異
績間亦舉行臣等義在論思職兼撰述議擬之事𩔖皆
出於諸曹進止之機不過仰遵宸斷至于𠞰賊一事未
嘗身任其勞彼京邊官軍親冒矢石歲歴炎霜每經萬
死千生方進尺資寸級若使白面書生皆得錦衣世廕
以五品官階之貴為一時幸會之榮將使衣冠相率以
蒙羞將士聞之而解體若銀幣之賞本非所安臣等已
仰體聖心強顔登受正以廕子恩命決不敢承故略虚
辭務存實讓伏望聖明鑒察臣等幸甚舉家幸甚臣等
不勝激切懇迫之至正德七年十月某日奉聖旨成
命已下再勿固辭該衙門知道
具官臣李東陽等謹奏臣等兩次具疏辭免恩廕未蒙
俞允命下之餘益增悚愧伏念朝廷推恩賞不可僣人
臣盡職分所當然顧于辭受之間必視禮義所在臣等
任非督戰職異典兵禁近從容未嘗親與驅馳之苦文
墨議論安敢冒承矢石之功皇仁雖曲賜寵嘉臣子宜
自知分限况乘時徼利乃壟斷之謀而非分取榮亦身
名之累在已自知不可物議其將謂何義實未安事非
虚讓設若堅辭而未允則將引避以自明豈敢一朝以
居致貽羣口之誚連章所具皆出悃誠伏望皇上早賜
俞音收回成命庶少全退遜之節抑以長廉靜之風正
德七年十月某日奉聖旨卿等職司綸綍贊化勞心
廕子酬功不為過當今累疏辭還著吏兵二部會看了
來說
具官臣李東陽等謹奏近該臣等累次辭免恩廕奉聖
旨著吏兵二部會看續奉聖旨改廕六品文職臣等仰
窺聖意俯悉下情謂匪軍功難承世職曲加裁處俾受
文階尚有愚誠干冒天聽臣等竊惟廕叙之典非特有
文武之分抑亦有厚薄之等比因羣盜肆惡徧歴諸方
出入四五年間荼毒數千萬衆主憂臣辱安敢辭勞天
佑人歸僅成克捷即今奸兇甫定凋瘵未蘇雖同率土
之歡豈免向隅之泣若燕齊河洛之安靖以為臣等之
功則川陜湖貴之縱横復是誰歟之過推恩廕子誠所
未安且以六品之華階何可一朝而驟至是用懇乞天
恩並收成命使臣等安心于旦夕庶猶可圖報于將來
臣等感恩佩德有過于受廕萬萬矣臣等不勝惶恐激
切之至正德七年十月某日奉聖旨朕以卿等勞勩
特廕武臣堅辭不受今改文秩又動章文可不必辭該
衙門知道
具官臣李東陽等謹奏近該臣等累次具本辭免恩廕
未奉俞音數日以來心志不寧寢食俱廢向因武職專
言著令之所無及改文階豈為微勞之當得且京朝六
品地位清華若非科目之英才必是官曹之累歴豈可
一朝而驟致况于接跡以駢登臣等職在股肱義存匡
弼正宜慎惜爵賞以示庶官何敢幸會功名僥於一得
已不自克人其謂何用是再瀝衷誠冒干斧鉞盖心有
不安無以為展布之地事若不稱豈能逃貪冒之譏所
有前項恩廕臣等斷不敢受伏望聖明矜察臣等不勝
惶恐迫切之至正德七年十月某日奉聖旨已屢有
成命了卿等宜勉順受再勿固辭該衙門知道
具官臣李東陽等謹奏臣等再承恩廕累具辭章曲荷
綸音不蒙賜允若心無所愧豈敢故違但理有未安終
當懇訴竊惟事有常職故任事者無侵官恩有常格故
受恩者無愧色臣等所居之官論思輔導之職也目不
識兵馬之數耳不聞金鼓之音足不履行陣之地身不
冒矢石之險若文書之經由論議之關涉與戰伐攻擊
坐作進止者同功而例論推恩以及家是以平居本分
之勞冒格外非常之賞况臣等或已蒙廕錄不可重沾
或方歴歲年未經久試捫心揣分實不能堪所有前項
恩廕臣等終不敢受伏望聖明俯從愚請竝收成命以
慰憂惶使臣等照常格守常職以圖報稱于萬一臣等
不勝感激之至正德七年十月某日奉聖旨卿等累
奏辭免特允所請該衙門知道
手勅下後李文正公即具疏與予洎梁厚齋費湖東二
公連名辭疏三上得旨改文階又三辭乃得允第三疏
予所草其餘皆文正公備錄于此以示後人使知朝廷
優禮輔臣之恩且以見事之始末如此云
楊文忠三錄卷五
