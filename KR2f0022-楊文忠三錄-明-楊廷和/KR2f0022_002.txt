楊文忠三錄卷二
明楊廷和撰
題奏後錄
請崇聖學以隆聖治疏
具官臣楊廷和等謹題為崇聖學以隆聖治事臣等聞
人君之心惟在所養養之善則日進於高明君心日進
於高明則治化可躋於太平矣堯舜三代之君所以養
心者必先務學學必待講而後明必資人而後成是以
立師傅之官專為論道講學之職伏惟陛下嗣登大寶
一月以來用人無不當行政無不宜羣小遠斥積弊一
清天下聞之皆欣欣然有太平之望又聞視朝之暇端
拱文華惟以觀書寫字為事外廷聞之亦皆舉手相賀
堯舜之聖復見於今日只今夏日晝長閱覽章奏多有
餘閒敢請日講祖訓一二條臣等直說大義明白開具
揭帖或三日或五日躬候便殿進呈以為聖學萬一之
助俟武宗皇帝山陵事畢即開經筵慎選儒臣中學行
純正者取經史諸書分直進講遇有疑義隨賜質問則
藴於心為聖學有日新之功施於政為聖治有隆盛之
美宗社萬萬年無疆之慶端在此矣臣等下情不勝懇
切祈望之至正德十六年六月初一日
請拆毁石經山祠宇疏
具官臣楊廷和等謹題看得石經山祠廟已經多官奉
詔查明不係舊規例該拆毁變賣况其所祀謂為泰山
之配尤極邪妄秦漢以後不正封號我太祖高皇帝盡
行革去止稱泰山之神一洗千古之陋且山嶽英靈萃
而為神有氣無形非如世人隂陽配合生育男女可以
名為夫婦今乃摶土刻木或範五金塑像繪形藻飾丹
青儼然不異生人伉儷瀆禮不經莫此為甚又况此山
祠廟乃錢寧創造立廟本以祈福福未可得而禍已先
臨錢寧謀反大逆已凌遲處决家口亦已連坐財産亦
復抄没彼其姓名人尚羞道之矧可留其穢跡以汙輦
轂之近地哉仰惟皇上嗣大歷服以來崇正闢邪中外
臣民方傾耳拭目以觀聖政豈宜留此妖妄以惑人心
若不痛加斥絶内外臣子懷忠愛之心者必將次第論
列上累聖德所損不小臣等職居輔導知而不言且又
阿諛順旨罪亦無所逃矣伏望聖明俯納臣等所言亟
將前項祠廟聽各該衙門官員仍前拆毁變賣以滅其
跡如此則詔令之出既無不信邪妄之說又不得行一
事舉而二美具矣臣等不勝惓惓懇切之至正德十六
年七月初五日
請正大獄疏
具官臣楊廷和等謹題為正大獄伸國法從公論以順
人心事先該科道官劾奏張銳等罪惡陛下赫然震怒
下之法司天下聞之交相喜慶謂是大有為之君乃有
此等舉措嘉靖之治寔基於此既而法司議上再命會
官詳審臣等擬票進呈俱從上改竟至寬貸聞者莫不
喪氣解體以為不誅此則國法不正公道不明九廟之
靈不妥萬民之心不服禍亂之機未息太平之治未臻
語曰上無失政下無私議殺一人而千萬人懼天下之
大政也縱奸長惡而使亂臣賊子無所懲戒此行政之
大失也所以科道與刑部司屬相繼言之或交章或獨
奏入則議於朝出則議於巷遠臣小吏亦將有聞風而
言者不意新政之初有此等舉措也自古帝王制刑三
千餘條曰元惡大憝不待教而誅我皇祖大明律一書
首之以十惡大罪不待時而决如張銳等正所謂誅不
待教殺不待時者也堯時四凶之罪不過巧言令色治
水無功而已舜帝即位先誅殛之而後天下咸服今張
銳等之罪萬倍於四凶而其罰止於充軍何以服天下
之人心乎姑以近日之事校之張銳等所犯與錢寧江
彬相同畢真王綸等又在其下錢寧等既伏誅而張銳
等乃保其首領罪同罰異使錢寧等游魂有知亦當不
服於地下矣此輩縱不一一皆誅而張銳張雄張忠三
人决不可赦今執奏者未已若陛下仍以有旨答之使
紛紛之議上及於宫闈下連於左右又以罪夫臣等臣等與
左右固不足惜竊恐天下之人謂陛下不忍於元惡而忍
使謗議及於宫闈似亦非得萬國之懽心以事親之大
孝也伏望俯納羣言即賜宸斷追回張銳張雄張忠三人
仍依原擬監後處决則大法以正而人心皆服人言可止
天下傳之史冊書之直可與舜之誅四凶千古並美矣臣
等不勝激切懇請之至正德十六年十月二十八日
請發留中章奏疏
具官臣楊廷和等謹題為請發先朝留中章疏以備纂
修事該司禮監題稱先帝御前留下在京在外各衙
門題奏并建言及批紅等本自正德九年正月起至十
六年三月止共一千四百三本本年三月十四等日陸
續交與本監及未交者逐一查送内閣本年四月十六
日奉慈壽皇太后懿旨是敬此臣等看得前項章疏皆
兩京府部科道等官忠誠所發一代治道所關數年以
來權奸錢寧張銳江彬相繼用事曲為蒙蔽一切皆留
中不發今幸聖明嗣統光復舊章勅修先朝實錄前項
章疏事皆已往新政以來亦多施行不用發抄覆議俱
乞發出該科徑送史舘則事雖不得正於當時猶可示
戒於後世忠雖不得效於先帝猶可顯白於今日豈不
足為皇上新政之助與後來臣子之勸哉今將查過見
在八百六本并批紅五十六本逐年開具謹題請旨正
德十六年十一月二十日
請拆毁保安等寺疏
臣等看得近年以來京城内外創建寺院窮極土木侈
用金碧委係侵盜國家財用剥削小民脂膏有傷治化
有失人心至於冐請名額營求護勅甚非祖宗舊制仰
惟皇上新政之初剗弊除奸闢邪扶正此亦其一端也
所以言官論奏該部覆議皆欲將保安等寺遵照詔旨
通行拆毁其於聖政深為有助臣等擬票封進未蒙俞
允切惟前項寺院之設萬一有益於國無損於民則留
之可也奉之可也然此乃異端邪說之流瀆經亂紀上
焉無益於國傷風敗俗下焉有損於民自古聖王之所
必誅而不容以並立者或以種福田求利益為說則他
未暇論姑舉近日劉瑾之玄明宫錢寧之石經山亦非
本欲求禍也皆身被顯戮家底淪亡而略不蒙其庇佑
焉由此觀之則其不足信也明矣臣等心知其非不敢
隠默伏望聖明斷而行之世道幸甚臣等幸甚正德十
六年十月日
請慎命令以保新政疏
具官臣楊廷和等謹題為慎命令杜夤緣以保新政事
近日節該兵部傳奉旨意更換廣西鎮守廣東市舶并
提督大壩馬房守備倒馬關等處官員命臣等撰寫勅
書政令紛更中外駭異仰惟皇上臨御以來採納忠言
釐革弊政各處鎮守等項官員勤慎無過者圖任仍舊
其有黨惡黷貨壞事害人者固已屏黜更置殆盡見任
各官𩔖皆廉靜老成事體漸諳人心已定但令久於其
任自然地方獲安今多蒞事未久不聞有何過失輒復
傳旨更換舊任者料已無擾於下新任者未必盡擾於
前而乃朝夕更改徒爾滋弊長奸外議沸騰皆以為夤
緣希寵由於左右請託納賂上及宫闈不曰藩府之舊
人則曰戚里之私謁聖明新政豈宜有此臣等實痛惜
之且天子以天下為一家百官萬姓皆其臣子覆育之
下容可少私若以遠近為親疎以新舊分彼此是豈王
者至公無我之心哉先朝權幸徇私干紀幾危宗社亦
陛下之所耳聞目擊者積習既久餘風未殄正宜深惡
而痛絶之忍令恣之使復熾而益盛乎伏望聖明深懲
往轍昭示永鑒亟命兵部將前項傳奉鎮守等項官員
俱行停止原任者仍令照舊用心辦事各該勅書免令
臣等撰寫自今以往尤願皇上遵祖訓之内令體乾剛
以獨斷慎重命令詳審政體固不可偏於聽信亦不可
過於更張則國是不搖而聖治可保矣正德十六年十
二月十二日
請慎始修德以隆治化疏
具官臣楊廷和等謹題為慎始修德以隆治化事臣等
竊惟天下之治必本於一人之身而聖德之修必慎於
更新之始兹者新宫甫成而陛下入承大統安處其中
所以革故鼎新迓續天命實惟有待於陛下由此日新
聖德慎始圖終以延本支於百世固宗社於萬年則臣
等不能不深望於陛下也所謂慎始修德固非一端而
其大者則在於所親必正人所聞必正道所行必正事
所發必正言伏願陛下退朝之暇靜處法宫取太祖高
皇帝所編祖訓及宋儒真德秀大學衍義反覆熟玩以
&KR0636;養聖心詳審治體凡百舉動必以堯舜禹湯文武為
法羣臣章奏有關于聖躬切于治道者置諸座右時賜
睿覽見諸施行至於左右侍從乞選老成靜重之人勿
雜以憸邪狎眤之輩而凡奸聲亂色竒技淫巧皆不得
導誘意嚮蠱惑聰明務使精神内固血氣凝定本源澄
澈心志不移由是充養完粹德性純一則萬壽無疆永
作臣民之主諸福駢集益綿胤祚之休天下後世稱治
化之隆者必首歸於陛下豈不足以追配二帝三王之
盛哉臣等職在輔導無任懇切願望之至所有慎始修
德事目隨本上進乞寫成牌扁懸置殿壁以備接目儆
心之助
慎始修德事目
一敬天戒
人君奉天命為天子當常存敬畏之心其仁愛人君有
所譴告見於災異尤當儆懼即今金星畫見冬不嚴寒
各處水旱為災天意不和宜正心修德施惠澤除弊政
以召休祥一應修齋設醮務為禳禱之事須豫絶其端
不可輕信
一法祖訓
祖宗列聖弘規大訓備載寶訓諸書而太祖高皇帝祖
訓尤為切要宜時常省閱凡事遵行自無過舉
一隆孝道
聖孝純篤三宫在上奉養之禮諒無少缺而慈壽皇太
后斷自聖心首定大策迎立我皇上入紹大統功德甚
隆一切奉事供養尤宜從厚
一保聖躬
皇上春秋甚富血氣未定務宜收斂放心保養元氣飲
食起居皆宜有節至於聲色玩好足以亂聰明惑心志
者尤宜屏絶此實享國永年之本
一勤民事
即今天下百姓艱難近京地方盜賊縱横宜留心民隠
訪問下情大小章奏躬親省覽凡言及閭閻疾苦减賦
輕徭等事須即下該部加意賑恤
一勤問學
每日視朝聽政之暇宜親近儒臣誦讀經書披閱史冊
講明義理考見前代某君可法某君可戒以為龜鑑如
宋儒真德秀大學衍義一書尤為切要更宜留神熟玩
一慎命令
朝廷命令必須審處而行既行之後不宜因一人私愛
一言蠱惑復為更改使國有定法人可遵守
一明賞罰
賞功罰罪乃朝廷大政凡官賞必當其功有功者即宜
加賞無功者不宜濫及刑罰必當其罪無罪者不宜濫
罰有罪者不宜輕縱如此則人有勸懲紀綱振舉
一專委任
凡朝廷大臣宜開心委任推誠付託言議當理者即與
施行不宜為讒言所惑致生疑沮以妨善政
一納諫諍
凡臣下直言規諫者即是忠臣宜深加容納即與施行
仍記其人姓名漸加任用若巧言媚說希圖寵幸者不
宜聽信致傷治道
一親善人
凡左右前後朝夕承事必須簡任忠厚謹慎之人一切
讒佞憸巧之徒不宜在側恐被引誘移易心志致損聖
德
一節財用
即今民窮財盡府庫空虚邊餉缺乏宜躬行節儉凡事
减省服食賞賜悉依舊典不宜妄費財物以供無益正
德十六年十二月
請經筵日講疏
具官臣楊廷和等謹題為經筵日講事去年十一月内
節奉聖旨經筵日講免了到明年二月來說欽此即今
嘉靖元年正月將盡天氣漸和伏乞明旨於二月初一
日經筵仍于正月二十六日起皇上蚤御便殿令臣等
日侍講讀緝熙聖學以弘政化臣等不勝幸甚嘉靖元
年正月
請節省供應疏
題為節省供應事臣等切惟理財之道固必損于上而
後益於下人臣之分尤在先其事而後其食今天下財
用日竭所在倉庫空虚朝廷之日用雖有常例而每苦
於浮費之難繼府縣之歲辦雖有定額而每苦於積欠
之難完是以在京諸司屢以缺用上聞催徵下督若必
如數解納則民生益至窮困臣等猥蒙任使職在輔導
恨無濟時之策每懷竊禄之慚為今之計惟力行節儉
盡去浮冗而後國用可足民力少寬且如臣等日食厨
料已為甚多近以纂修倍加支給日用之外尚有餘剰
盖該寺止據舊例以為當然不欲裁减而臣等自揣功
不稱禄心實不安况聞牲口價銀拖欠幾及數萬若復
因仍冐昧貪取苟得豈先事後食之義哉伏願聖明
俯察愚悃特諭所司將臣等及翰林春坊五品以上官
員日給酒飯减去十分之五俟財用充裕之日别為議
處惟不失國家待士之禮庶可免臣等饕餮之譏且一
事之省必有一事之益一分之寬必受一分之賜未可
以為所减不多而無補于時也更望上自宫闈逹于監
局凡百冗費痛加裁抑古人有言所省者一即吾之一
所省者二即吾之二數年之後積少成多轉貧而為富
不難矣臣等無任激切懇悃之至嘉靖元年二月
論大婚誥諭疏
前日司禮監官傳示聖意以大婚選到女子進宫揀選
欲令欽天監擇日來看臣等擬撰聖母昭聖慈壽皇太
后懿旨進呈昨日又聞聖意欲懿旨出自壽安皇太后
臣等心竊未安盖聖母昭聖慈壽作配皇考孝宗母儀
天下將四十年去歲首定大策有安社稷之大功陛下
入繼大統奉聖母之命而行也壽安皇太后興國太后
加上尊號奉聖母之命而行也大婚遣官分行選擇又
奉聖母之命而行也必出於此然後名正言順協于公
論今一旦改易衆心未免驚疑恐致天下紛紛之議臣
等職在輔導不敢不以上聞伏望俯從臣等初擬庶幾
事體穏便不至虧損聖德臣等不勝懇切之至嘉靖元
年八月初六日
論大婚誥諭第二疏
具官臣楊廷和等謹題連日司禮監官傳諭聖意以大
婚禮取到女子赴宫簡選欲從壽安皇太后傳旨臣等
疑而未安已具揭帖言其不可未蒙俞允切惟大婚所
以正人倫之始延宗祀之慶關係匪輕豈可有一之不
慎去年宣諭禮部舉行今春分遣司禮等監官員選取
皆由聖母昭聖慈壽皇太后誥諭在廷之臣皆知之天
下之人皆知之夫何今日傳旨遽欲改從壽安而不由於
昭聖慈壽事既不歸於一禮復不出於正其何以昭示
中外乎盖昭聖慈壽表正宫闈母儀天下乃正統之所
在陛下嗣登寶位上承孝宗武宗之統名為昭聖慈壽
之子安忍貳其志而違於禮乎况陛下身為聖子神孫
人孰不知為壽安之所自出陛下尊尊親親之道固能
知所自盡誠不係於懿旨之行否以為輕重也但今仁
壽殿前設有武宗几筵外人不宜輕入合無是日請聖
母暫御仁智殿選視畢仍引赴清寧殿選視以全大體
倘聖意猶有未快乞召臣等至便殿面賜商確務求事
體穏當毋貽天下後世之譏臣等不勝幸甚嘉靖元年
八月十二日
論宣諭順天府官疏
具官臣楊廷和謹題今日朔旦恭惟皇上遇災知懼避
殿御門以示謙損之意又令順天府官宣諭都内百姓
遵守法度綸音清徹竦動班行臣等仰見皇上敬天勤
民拳拳如此傳之天下書之史冊足為美談實宗社蒼
生之福也尤願皇上始終此心則聖德可以比隆堯舜
而唐虞之治復見於今日矣臣等不勝慶忭仰望之至
文華後殿致詞
八月二十八日日講官祭酒臣趙永講論語首章未及
終篇而退皇上特遣太監扶安慰諭再三明日講罷臣
楊廷和等致詞稱謝云講官趙永昨日講書遲悞欽蒙
皇上傳宣慰諭臣等不勝感戴叩頭謝恩又奉聖旨卿
等宜安心辦事不必介意欽此臣楊廷和等遂舉手相
慶而退時講官諭德臣温仁和臣董玘校文兩京侍讀
臣徐縉以丁憂去惟諭德臣李時一人在列永初以是
日受命進講在文華後殿中前此身未嘗到至是叩頭
面見訖入班甫定即趨至講案前敬慎太過以致稍欠
接續再承温旨乃知皇上體悉臣下其仁愛一至於此
請免齋醮疏
臣等竊見道士陳應䙉李雲容當先朝權奸亂政之時
夤緣依附蠱惑上心新政之初當與番僧人等同加
誅戮於時止將真人封號革去得保首領已為失刑
而近日以來不知有何夤緣復圖進用肆無忌憚首欲
壊亂新政漸不可長所以該部據理執奏臣等擬票欲
行拿問明正其罪庶幾奸人有所警畏異端邪說不至
復用陛下清明之治可以保而不壞伏望斷自聖心俯
賜聽納再照僧道人等修齋設醮實以售其欺妄之說
濟其貪饕之欲而於國家政治略無所補人主福利略
無所增唐虞三代之時聖君賢王享有眉壽或至百有
餘歲皆以修德節慾致之其時未嘗有仙佛之教也未
嘗有祈禳之事也後世如梁武帝最好佛法而乃餓死
於臺城如宋徽宗最好道教而乃受辱於金國則二教
之不足信可知矣近聞各宫因正景命傍景命修建齋
醮每月凡四五次每年不下六十餘次齋供賞賜費銀
數千餘兩耗有限之財供無益之用殊為可惜更願鑒
梁武宋徽之失法堯舜三代之聖如前無益齋醮一切
革免惟日以敬天勤民節財省費為先則聖壽自延國
本自固此祈天永命之實務也伏惟聖明留意幸甚臣
等不勝懇切願望之至
請給賞進貢人疏
具官臣楊廷和等謹題為遠人進貢事照得四塞人員來朝
到京例有筵宴賞賜及關領勅書應該禮部主客司掌行必
須依期打發免致在館守侯一則體其懷土思歸之情一則
省我日逐供應之費况人情詭詐難以防範恐延住日久探
聽事情致生他虞不可不慮近該泰寧等衛都督孛來
罕等差頭目塔卜歹等二百六十四員名各備馬匹赴
京進貢禮部於八月十五日題准給與賞賜其回賜加賜
在衛都督孛來罕等綵叚表裏等件例合請勅付塔卜
歹等領去給與加賜把兒孫綵段表裏等件亦關付夷
人哈剌乃領齎前去交與備載給賜花當勅内所據前
項勅書進稿批紅及譯寫番漢字樣動經數日方可行
出查得該司請勅手本延至九月十七日方纔送進自
題准關賞之後已過一月不無怠緩悞事合著該部查
究督責今後各夷到舘務要依期發遣免致羈候日久
有傷遠人之情以全大朝之禮嘉靖元年九月二十四
日
請免提問查勘草場官疏
臣等看得鎮撫司題參給事中閻閎御史曹嘉主事李
崧祥查勘草場違法事情要行提問隨該科道官交章
論辨以為該衛設計阻撓勘官欲乞究治仍令閻閎等
照舊查勘二本適與鎮撫司本同日進入俱該司禮監
發下命臣等擬票將閻閎等提問且以科道官回護鎮
撫司漏泄事情欲令罰俸回話臣等議擬數次未蒙俞
允竊照閻閎等查勘草場行事委有過當但其遵奉勅
書惟欲事情明白跡涉于刻意本為公既該鎮撫司參
提朝廷自有處置各該科道官却乃不候明旨輒便具
奏煩瀆罪以回護亦不為過但優容言官自是朝廷盛
德之事其與鎮撫司進本同日者盖因齋戒將近亦偶
然耳仰惟皇上登極以來釐革弊政開廣言路天下臣
民方稱頌之不暇前項舉措關係甚大臣等不容緘默
合無將閻閎等免其提問量加罰治科道并鎮撫司官
特賜寬宥并其餘俱如臣等所擬斯於聖德聖政兩無
所損矣臣等不勝幸甚嘉靖元年十月初八日
請保和聖躬疏
具官臣楊廷和等謹題臣等今蚤該司禮監官傳云聖
躬已就康泰將出視朝臣等大小臣僚曷勝歡慶仰惟
聖德懋隆天心眷佑固宜蚤遂勿藥然臣子之心猶有
不能不過慮者盖人之一身必血氣堅定精神完固然
後為安雖在平居之時動靜食息皆有調養之道况當
平復之初值此隆寒之日尤不可不加慎也伏望皇上
念一身為宗社臣民之主順時保愛倍加慎重興居有
期飲膳有節和以適體靜以養心但凡快意適情之事
皆宜節省至於宫中不急之務無益之作一切停止不
必上下聖慮庶幾調攝專一太和保合而迓承福履於
無疆矣臣等無任忠愛惓惓之至嘉靖元年十一月
請齋戒禱雨疏
具官臣楊廷和等謹題近因畿内之地一冬無雪將來
農事可憂皇上軫念民窮特勅禮部擇日齋戒祭告祈
禱乃以本月二十二日為始皇上朝罷遂致齋于文華殿
是日即見雪霰微落今二十三日自晨至晡雪落未已
百官萬民無不欣躍稱頌以為我皇上一念誠敬之心
感格上天神速如此明春農事猶有可望但今年自秋
無雨至冬無雪土脈乾涸必得盈尺之雪庶為豐年之
兆尤望皇上益堅睿志敬天勤民恒存於念慮之間不
使有一息之或間則聖心純一天意昭孚和氣瑞應將
駢集于今日矣伏望聖明留意嘉靖元年十二月二十
三日
請講學勤政疏
具官臣楊廷和等謹題竊惟人君之治天下其所當務
者有二焉曰勤政曰講學而二者之中講學尤為急務
盖人君之政實由一心而推心苟不正則發於政事必
有不當於理者况一心之微衆欲攻之人君居崇高富
貴之位在深宫獨處之時所以娛耳目惑心志者雜陳
于前皆足以為政事之害一有所好而不知察則始焉
雖勤終必流於荒怠而不能自制矣惟勤於務學日以
聖賢義理涵養本原不使之昏昧放逸而又究觀古昔
治亂興亡之故隨事省察惕然驚懼然後心無不正政
無不善而天下可保其常治也仰惟陛下即位之初頻
御經筵講明聖學天下臣民得於聞見者莫不私相慶
幸以為堯舜復生欣欣然有太平之望盖以為陛下心
存務學則必能明義理屏嗜欲以端為政之本清出治
之源何患於政事之不修明治道之不隆盛哉然去秋
罷講太蚤今春出講太遲人心未能無始勤終怠之惑
臣等叨處禁近職在輔導自侍朝數刻之外不得瞻奉
天顔無由少效忠悃亦甚愧焉伏願自今以後時御便
殿容臣等率領講官日執經史敷陳治道以仰禆聖性
之聰明至於宫中無事復取既講之書反覆玩味期於
貫通浹洽不徒以空言視之將見講誦之樂自足以易
玩好之娛規警之益自足以遏怠荒之念所以延宗社
無疆之慶所以荅臣民望治之心實在於此臣等不勝
懇切伏惟聖明留意天下幸甚臣等幸甚嘉靖二年二
月
論修省勅諭疏
具官臣楊廷和等謹題近因風霾災畢臣等仰承聖意
撰擬修省勅諭具稿進呈伏蒙批添其先年親臨戰陣
斬獲外寇并流賊功次曾經覈實的兵部查看來說二
十八字臣等看得前項軍功俱係正德年間冐濫人員
仰惟皇上登極之初特詔查革中外臣工方歡忻鼔舞
稱頌聖德今未及二年乃欲遽令兵部查看非惟大拂
舉朝公議抑且上違累朝彝典不但不能弭災而反有
以召災臣等豈敢阿意曲從以得罪於天下今仍將原
擬封進伏望聖明嘉納亟賜批行則明詔不違而聖政
益光矣臣等不勝惓惓仰望之至嘉靖二年三月二十
七日
請慎選左右速停齋醮疏
具官臣楊廷和等謹題為慎選左右速停齋醮以光聖
德事竊惟人君一身天下根本欲令出入起居事事盡
善惟在左右前後皆用正人日聞正言日行正道則奸
佞之徒不須斥逐自然遠去異端邪妄之說何從而生
臣等先於正德十六年四月初間已嘗具啟請于昭聖
慈壽皇太后乞命司禮監官將尚冠尚衣等四執事及
膳房茶房殿内答應掌宫侍衛牌子等項人員逐一豫
選老成重厚慎密小心之人以待陛下任使其曾經先
朝隨侍壞事人員不許濫與即蒙懿旨施行暨陛下登
極之初臣等又嘗極言異端邪說瀆經亂倫傷風敗俗
亟宜痛絶又條奏慎始修德十二事寫成牌扁懸置殿
壁其一事謂齋醮禳禱必須豫絶其端不可輕信不意
近來無故不時修設齋醮恩寵賞賚過於尋常遠近
傳聞莫不驚駭推求其故皆因先年壊事之徒各名下
掌家管家等項人員計引番漢僧道人等巧言誑惑
以致陛下不察悞蒙信用各該名下人員從來壊事
非止一端至于今日猶以齋醮一事試探聖心夫齋醮
之事乃異端邪說誑惑時俗假此名目以為衣食之計
佛家三寶道家三清名雖不同其實同一虚誕誣罔聖
王之所必禁在昔梁武帝宋徽宗崇信尊奉無所不至
一則餓死臺城一則纍繫金國廟社丘墟生靈塗炭求
福未得反以召禍史冊所載其跡甚明若使二君當時
左右隨侍皆得正人何至受禍如此哉二君且未暇詳
論只如近日劉瑾建玄明宫錢寧建石經山祠張雄建
大慧寺張銳建壽昌寺于經建碧雲寺張忠建隆恩宫
所費金銀不可勝計其心本欲求福也然皆身被誅竄
家底敗亡略不蒙佛與天尊之庇佑由此觀之則其不
足信也明矣夫何讒邪小人公肆眩惑不遵祖宗法度
不畏天下議論至使宫闈之内修建齋醮萬乘之尊親
莅壇場上惑宸聰下誑愚俗以為福田可種利益可求
災患可除祥瑞可致不知年來遠近亢旱風霾災變彼
何不誦一經念一呪以消弭之乎南北直隸山東河南
流賊往來焚刦殺戮彼何不驅神兵役鬼將以掃平之
乎陛下試以此驗之則其無益有損不待辨矣况陛下
親莅壇場行香拜籙亦甚勞矣何不移之以御講筵修
設齋醮糜費錢糧亦甚多矣何不移之以賙窮困正道
異端不容並立心既繫於彼則必不繫於此邪說既入
聖賢之經訓自疎播之天下傳之後世其為陛下聖德
之累不少非止虧損聖治耗蠧民財而已臣等職在輔
導陳善閉邪培養君德分所當然第以積誠未至言雖
諄諄未蒙嘉納今不得已形之章奏揚言于廷以為不
如是則不足以聳動天聽故不避干犯率爾上塵伏望
聖明亟納臣等所言特命司禮監官將前項有名蠱惑
誘引人員逐一查出先將首惡從重究治其餘夤緣阿
附者盡數斥逐不使仍前隨侍再命禮部查訪在外寺
觀同惡相濟表裏售奸僧道一體治罪又命光禄寺備
查近來每次齋醮取用米麫蔬果等數又命内庫查報
各該人員賞過襯施銀兩等物各開數進呈究問追奪
以杜冐濫更乞大施乾斷於凡無益齋醮一切停免惟
日以敬天法祖修德保身為先務則聖治益隆聖壽自
延而聖德愈光所以綿國祚于千萬年而無疆者端有
在於是矣臣等不勝忠懇仰望之至嘉靖二年閏四月
初一日
請一法令以息羣議疏
具官臣楊廷和等謹題為一法令以息羣議事近日巡
城御史劉黻題參并工部作頭宋鈺等具告被革投充
軍匠李陽鳳等撥置科斂事情已該刑部將各犯行提
到官問理間續該太監崔文題節奉欽依宋鈺李陽鳳
等拏送鎮撫司打問既而刑部尚書林俊等具奏要將
李陽鳳等仍從本部問理復奉欽依宋鈺李陽鳳等還
送鎮撫司問臣等聞之切恐法令不一異議紛起有傷
治體大為聖德之累夫朝廷設三法司衙門凡大小刑
獄之事皆其職掌間有機密奸宄重情則令鎮撫司追
問及其問畢俱送法司擬罪發落此乃祖宗舊制行之
百餘年法有定守事咸歸一莫之敢變未有法司提問
人犯事未歸結而復改送鎮撫司問者盖雖正德年間
權奸亂政亦無此事今聖政維新可復有此舉措乎且
其事之虚實罪之輕重自有公道固不容以一人之私
而遂廢天下之大法也今林俊等特具奏本至以去就
為决盖欲以此感悟聖心正其法守亦甚不得已之情
也皇上若加省覽則其是非可否必能洞見而聖意於
此猶未釋然者豈鎮撫司可信而法司獨不可信乎况
前日崔文之本不蒙發下旨從中出臣等既未得與聞
昨林俊等之奏臣等擬票欲將各犯俱送法司究問而
不復商確徑從中改豈一人之言可聽而衆人之言顧
不可聽乎此事甚微所損甚大臣等心知其非不容緘
默輒敢冐昧言之伏望聖明俯賜鑒納亟將李陽鳳等
并陳泰等仍令法司一併問擬自取上裁庶幾法令均
一事體允當而天下之議自息矣臣等不勝惓惓之至
嘉靖二年閏四月
論修盖皇親第宅疏
具官臣楊廷和等謹題臣等竊惟都督同知陳萬言以
椒房至親屢有明旨欲與修盖房第工部不即奉行委
係違慢以致觸忤聖心下郎中葉寬員外郎翟璘於獄
尚書趙璜等自知有罪踧踖不安但原其遣官至皇親
處請問之情亦是彼此商量欲要事體穏便非敢欺慢
况葉寬翟璘述其堂官之言前去請問初非有意唐突
臣等竊意皇上一時震怒因有拏問之旨諒天威少霽
必不深加譴責所以未即有言今科道等官連章論說
誠為煩擾臣等已遵聖諭擬票詰責然聖政惟主於寬
仁聖德尤在於納諫臣等職在輔導荷國厚恩豈可默
默不言忍使堯舜之君德政有一毫之闕伏望俯從衆
論特下明旨將葉寬翟璘即賜釋放房第聽該部次第
修盖則雷霆之威既足以警有司之怠弛而天地之量
尤足以致羣下之感孚臣等無任拳拳忠愛之至嘉靖
二年七月二十日
請逮問谷大用疏
具官臣楊廷和等謹題臣等今蚤文華殿進講之後伏
蒙特賜宣召得親御座商略大政仰瞻天顔和粹温潤
俯聽玉音從容委曲真大聖之資帝王之度臣等何幸
得備任使而遭此休明之運荷此希闊之恩退至内閣
更相慶忭以為有君如此何忍負之竊惟聖明所論御
馬監草場地土錢糧仍聽本監管理原差踏勘太監李
璽等免其提問俱已仰遵聖意票擬施行惟谷大用竊
弄威權蠱惑先帝假勘地之名混占産業莊田至一萬
有餘頃侵欺子粒官銀至百萬有餘兩利歸私室怨及
朝廷情罪深重神人共怒必須從公究問然後國法可
彰聖諭以為地土乃祖宗之舊制然額外有所侵占以
剥害小民致其嗟怨則非祖宗設立之初意也聖諭以
為踏勘奉先帝之成命然歴年有所侵欺以饜飽奸貪
私於一巳則先帝亦不得而知也自陛下即位以來查勘
見於詔旨官已三更今草場之界額既明大用之惡狀益
著若不明正其罪何以警戒將來况今水旱相仍人民
十分饑困追其所侵贓銀之半足以少備賑濟之需與
其積於一家以利蠧國之盜臣孰若散于窮民以溥朝
廷之恩澤伏望俯納臣等之言以正清朝之法將谷大
用提問追贓則可以平人心之怨憤可以彰天討之至
公天下幸甚臣等幸甚臣等無任忠懇激切之至嘉靖
二年九月十八日
請賑濟災傷疏
具官臣楊廷和等謹奏為急處重大災傷事竊見今年
以來四方無不告災而淮揚廬鳳等府滁和徐等州其
災尤甚臣等詢訪南來官吏備說前項地方自六月至
於八月數十日之間淫雨連綿河流泛漲自揚州北至
沙河數千里之地茫如湖海無處非水沿河民居悉皆
渰没房屋椽柱漂流滿河丁壯者攀附樹木偶全性命
老弱者奔走不及大半溺死即今水尚未退人多依山
而居田地悉在水中二麥無從布種或賣鬻兒女易米
數斗偷活一時或抛棄家鄉就食四境終為餓殍流離
困苦之狀所不忍聞臣等竊惟各府州處南北之衝為
要害之地聖祖之創造帝業實以此為根本江南之輸
運錢糧實以此為喉襟况自古奸雄啓釁召亂多從此
地若不急議賑恤深恐冬盡春初米價愈貴民食愈艱
地方之變殊不可測盖小民迫於饑寒豈肯甘就死地
其勢必至棄耰鋤而操挺刃賣牛犢而買刀劒攘奪榖
粟流刦鄉村雖冐刑憲有所不顧嘯聚既多遂成大盜
攻剽不已且有逆謀於是欲招之則法廢而人玩或未
必從欲剿之則兵連而禍結或未必定貽害不小善後
實難孰若思患而豫防或可潜消而默解臣等嘗伏讀
聖祖之訓有曰凡每歲自春至秋此數月尤當深憂憂
常在心則民安國固盖所憂者惟望風雨以時田禾豐
稔使民得遂其生如風雨不時則民不聊生盜賊竊發
豪傑或乘隙而起國勢危矣此盖我祖宗保有四海之
心法也今前項重地有此災傷陛下尤當仰體祖訓深
加憂念恤民生以固邦本乞勅戶部會集廷臣講求賑
救之方各衙門一應歲派額辦錢糧在此地方者俱宜
暫從蠲免庶幾德澤下流人心感悅未死之民得延其
殘喘未萌之變可保其或無矣嘉靖二年十月
請處决重囚疏
臣等看得刑部本内題稱欲將會審過重囚何明等速
正典刑一節切惟天道有生長而無肅殺則不能以成
萬物人君有德禮而無政刑則不能以治萬民盖人君
奉天命以治天下其道不得不然也前項囚犯俱係叛
逆奸黨強盜人命等項重情中間如李琮等黨比江彬
同謀反逆罪大惡極神人共憤乃常赦之所不宥者巳
經多官累次會審情真該三覆具奏所宜速正典刑以
上順天道下快人心今乃無故連年不决致緩天誅其
何以示天下之大戒乎隂盛陽微災異迭見未必不由
於此雖曰天子以好生為德然惡者不去則善者不安
去惡人正所以安善人大學所謂惟仁人能好人能惡
人正此意也且我朝祖宗以來每歲秋後處决重囚成
憲具在百五十餘年未之有改先朝或有一二年不决
囚盖因當時偶有妨礙如上年孝惠之喪暫爾停刑猶
之可也况當時罪人豈有黨逆如李琮之所犯者乎近
者科道官連章舉奏臣等擬票欲照前旨處決未蒙俞
允今法司又以為言伏望皇上俯從衆論仰守舊規大
張乾斷仍令所司將前項重囚押赴市曺處决以懲亂
逆以彰國法天下幸甚嘉靖二年十一月初一日
請停止織造疏
具官臣楊廷和等謹題為乞憫念地方災傷重大停止
差官織造事先年各處織造内臣仰惟皇上登極之初
各行取回京以甦民困天下之人方稱頌聖德不已近
者不意一時悞聽内織染局所奏差官前去蘇杭提督
織造命臣等撰寫勅書臣等看得南直隸蘇州并松江
常鎮等府浙江杭州并嘉湖寧紹等府今年四月以後
亢陽為虐入秋以來大雨不止旱澇相繼災異非常委
的地方十分狼狽本等錢糧不能辦納尚要奏求蠲免
若又差官織造一應物料工匠何從出辦撥給非惟逼
迫逃亡抑恐激成佗變又况經過地方淮揚等府邳徐
等州見今水患非常高低遠近一望皆水軍民房屋田
土盡被渰没百里之内寂無一爨之烟流徙死亡難以
數計所在去處白骨成堆幼男稚女稱斤而賣十餘歲
者止得銅錢三十餘文有經數日賣不能得母子相視
痛哭投水而死者各該地方官員奏要賑濟該部為因
公私匱乏錢糧無從出辦方且晝夜憂惶計無所措自
今至於麥熟之時尚有數月各處饑民豈能俯首枵腹
坐以待斃其勢必將起而為盜傳聞鳳陽所轄泗州地
名洪澤饑民聚集舟中者已不下二千餘人刦掠過往
客商船隻莫敢誰何所聞果實未知何日始得勦平將
來事勢尚有不可預料者臣等職叨輔導實切驚懼其
所有前項勅書臣等决不敢寫伏望皇上俯從六科十
三道各官所言憫念地方災傷重大收回成命停止織
造官員不差宗社生靈不勝慶幸如果袍服缺乏止照
工部題覆著鎮巡三司官計處物料人匠鎮守官提督
織造則地方既免重困而供應亦不至於有悮矣伏惟
聖明留意嘉靖二年十二月初二日
請停止織造第二疏
具官臣楊廷和等謹題為懇乞憫念災傷窮民亟賜停
止差官織造事近該臣等奏乞免撰差官織造勅書節
奉聖旨官已差了再不必具擾執拗欽此臣等一聞此
旨相顧驚愕備員大臣素蒙體貎不意聖明一旦有此
在朝羣臣亦皆彼此駭歎謂雖正德年間亦未見批答
内閣題奏有如此旨意者臣等固當引身求避以明不
可則止之義但展轉以思不能無庶幾改之之望若以
具擾執奏為嫌而乃悻悻然見於其面非臣等之所宜
自處也臣等豈敢以此擾陛下哉恐災傷窮民不堪織
造之擾千百成羣起而為盜賊以擾天下也亦非敢固
執已見違拗不通也執祖宗之法欲望陛下遵而行之
以保宗社勿與天下公議大相違拗以取後世之譏也
今臣等言之不聽九卿言之不聽六科十三道言之皆
不聽獨二三邪佞之言聽之不疑陛下獨能與此二三
邪佞之臣共治祖宗之天下哉聖旨又謂織造係累朝
事例臣等考之洪武永樂洪熙宣德正統天順累朝並
不曾差官織造雖成化弘治中間一行之亦非朝廷美
事憲祖孝考恤民節財聖德善政非止一端陛下皆不
取以為法乃獨舉此不美之政以為事例此豈可以事
例言也方陛下登極之初嘗傳旨欲更換廣西鎮守廣
東市舶并提督大壩馬房守備倒馬關等處及看守廉
州府珠池各項官員臣等先後具題俱蒙俞允停止各
官不差勅書俱免撰寫海内之人方傳頌聖政之美何
故今日織造一事乃獨不蒙嘉納且特降前旨雖出御
筆親批决非司禮監所敢議擬不知撰寫進呈果出左
右何人之手我祖宗朝一應批答皆由内閣擬進惟正
德年間權奸亂政始有擅自改擬營求御批以濟其貪
私者新政以來不曾明正其罪遂令此輩邪佞小人敢
於今日復蹈前車覆轍其心惟欲蒙蔽蠱惑以圖身家
富貴不顧生靈休戚社稷安危陛下何忍墮其奸計壞
祖宗之法度哉祖宗天下至正德間幾至傾覆仰賴陛
下再造乾坤轉危為安中外軍民始獲稍甦然國勢民
力比之成化弘治等年百尚不及一二今日豈堪再敗
壞邪興言及此可為流涕臣等决不敢撰寫勅書以重
悞國殃民之罪伏望陛下俯垂鑒察停止織造官員不
差仍乞命司禮監官將前項蒙蔽蠱惑邪佞小人逐一
查出斥逐在外不使仍前奉侍左右以杜後來亂政壊
事之漸實宗社萬萬年無疆之慶也臣等不勝惓惓忠
懇嘉靖二年十二月十一日奉聖旨卿等所言具見忠
誠愛君恤民至意宜安心辦事但官已差了寫勅與他
著安靜行事不許分外擾人該衙門知道
楊文忠三錄卷二
