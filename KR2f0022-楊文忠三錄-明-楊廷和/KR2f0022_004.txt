楊文忠三錄卷四
明楊廷和撰
視草餘錄
正德十六年三月十四日擬廷試策問付陳文書嚴呈
上未久陳復持回倉皇言駕崩矣予聞之驚悸失措私
念危急時天下事須吾輩當之驚悸何為即語陳曰請
衆太監啓太后取興長子来繼承大統莫錯說了話須
臾魏司禮英等八人及谷大用張永張銳同至閣中魏
手持一紙授廷和乃大行皇帝遺命說與陳敬蘇進我
這病則怕好不的你每與張銳呌司禮監来看我有些
好歹奏娘娘與閣下計較天下重事要緊不管恁衆人
事都是我悞了天下事了臣廷和臣儲臣冕臣紀舉哀
叩頭訖臣廷和即揚言且不必哭亦且不必發哀遂取
皇明祖訓示諸司禮曰大行皇帝未有後當遵祖訓兄
終弟及之文奉迎興長子来即皇帝位兵部選法倫序
相承正是如此可啓請皇太后降懿旨大行皇帝降勅
旨遣司禮監皇親文武大臣各一員前去奉迎即日啟
行途中不可延遲予遂言内閣遣同官蔣魏云谷哥你
去又云韋家你也去駙馬命崔元予言見任大臣中武
臣須皇親定國公徐光祚文臣須禮部毛澄尚書諸公
皆應曰諾谷之遣予意不欲危疑之時恐拂其意遂不
敢更頃之厚齋色變向敬所云先生讓我去予云此行
廷和不敢辭以年老多病恐途中疾作有悞大事先生
春秋高又方自南都回礪菴亦有痰疾所以欲敬所去
非有他也其意不解既而寫奉迎勅稿於興長子下云
取来京即皇帝位厚齋云且不必如此說予云當作何
辭厚齋方欲有言予復云此行不可不正其名凢寫勅
與臣下皆寫官名周令中書云即皇帝位正是官銜一
般遂書之予私念厚齋不得去在此必多齟齬遂告魏
請梁代蔣去魏云隨先生厚齋乃喜行後百凢議擬予
與蔣毛二公惟善是主無所乖戾要之天意所在非偶
然也
初諸司禮来閣中王吏部與王兵部邀於左順門欲偕
来諸司禮云我輩奉有勅旨無諸公事且云朝廷亦無
他事吏部揚言云外面滿街俱傳言取白衣安得無事
便呌科道来此等事如何不與我輩會議諸司禮至閣
中具言之且戒守閣門者勿納一人議定奉所擬懿旨
幷大行皇帝勅書入啓畢出就左順門宣諭朝臣知之
衆皆躍然大呼曰天下事大定矣府部諸大臣及六科
十三道俱就閣中揖予輩謝吏部雖偕来其色不怡予
輩亦慰之竊念倉卒之際人懷二心三二權奸多欲立
其非次以貪功避罪昔吕端之鎻王繼恩李迪之制八
大王韓琦之叱允弼皆事權專而委任重所以能辦我
朝内閣無宰相之權予輩任此亦難矣然此非予之疎
淺所能為祖宗功德深厚宗社靈長之福同官皆先朝
敷遺舊德同心恊力之所致也
大議既定王吏部遂有幷迎興獻妃之言予曰天下不
可一日無君今日之事望嗣君旦夕至豈可與宫眷同
行吏部又言聞長子二月間方出痘恐不可以風予曰
天之所命百神衛護出痘與否未可知即出痘亦當平
復如王霸冰合之說非人力所及也吏部又曰五月上
任有官者忌之予曰此俗忌也官員中有明達者亦不
忌此紂以甲子亡武王以甲子興嗣君此来為天地神
人作主何所忌邪吏部語塞予因語奉迎諸公云可即
日啟行谷韋皆應以明日四鼓發决不敢誤也又語崔
都尉云公途中疾行厚齋與毛公或行遲愼勿相候也
厚齋將出治裝命典籍多齎奏題本揭帖備用予曰先
生至彼傳命後即隨嗣君来有何題奏厚齋又欲帶兩
房屬官各二員云至彼欲有所傳道予云隨行者多途
中供應煩勞厚齋云縦不用四人去亦須二人去予曰
必不得已屠主事可也厚齋云屠多病不可去予曰屠
信不可去亦不須他人厚齋又云至彼將為先生道達
奉迎之意予曰天命所在誰敢貪天之功邪慎勿言及
於我異日府中人相見亦不敢承也
奉迎之議既定遂擬旨散豹房官軍命太監張永張忠
武定侯郭勛安邊伯許泰兵部尚書王憲提督優恤命
威武團練營官軍各回原營操練各邊鎮守太監各回
本鎮管事原調各邊幷保定官軍各回本鎮操守各邊
者俱於本鎮人賞銀叄兩命太監張永武定侯郭勛安
邊伯許泰兵部尚書王憲揀選團營官軍分布皇城四
門及京城九門防守命革皇店管店官校幷軍門辦事
官旗校尉人等俱回本衛命哈密及土魯番等處原差
進貢等項夷人該放回者該部各照原擬賞例給賞差
人送回其餘仍令會同館安歇該管官員嚴謹關防不
許縦容出入佛朗機夷人差人送回廣東聽候豹房番
僧及少林寺取来和尚各回本寺南京馬快船隻除常
例聽候外盡數發回各處帶来各色匠役樂工及水手
人等各放回原籍命東厰錦衣衛緝事衙門及五城廵
視御史嚴夜禁督捕盗賊
已上事俱以先帝末命行之厚齋在安陸聞之言於藩
府臣僚曰此等事何不少留待嗣君行耶夫事機之會
間不容髮是時權奸人人自危兵柄利權所在若不急
解之變起倉卒誰能制邪
九門防守之旨既擬上因以告于王司馬憲及許泰泰
意若不慊要王同至内閣欲有所言予輩問之却不言
時徙倚花臺前與王誶語予謂泰曰今危疑之際所仗
在提兵諸公諸公中倚公尤重諸公所以報朝廷正在
今日有所欲言當直告我輩勿令我輩揣摩也王曰許
總兵與朱平虜同事西官廳平虜又與張孫二太監同
提督團營今張與許防守而不用平虜以此未安予曰
團營根本也留孫與平虜在團營專主調發人馬諸公
在此專主防守各有專責庶不悞事予輩再三慰之泰
不應但以舌餂唇作次且狀且微語云這箇賊予問賊
為誰王曰李琮也又曰許總兵家中今用三百人防護
予曰今日之事忠臣義士無有不赤心為國出死力者
李琮將欲何為李琮受朝廷厚恩圖報正在今日嗣君
至日自有恩賞彼老將也亦知利害肯自取滅族之禍
邪王云李琮兇狠平虜腹心也許甚憂之予曰有諸公
在琮不足憂亦無能為平虜能自保身家亦必不為琮
所動也許公若必欲與平虜同事可一言而决勿次且
也泰之意盖顧望持兩端不欲明與江彬異同無事則
因以為功有事則發言者當之耳頃之都督張洪亦至
閣中言曰這箇賊不可不防予問為誰洪曰彬也予曰
公疑江欲反邪公誤矣江明達人也往年征流賊回豹
房過隊先帝見其耳帶箭鏃喜其驍勇因留置左右日
漸寵任既又扈從廵狩一時隨駕者内外文武皆有之
不獨江也江獨何罪而欲反邪伊盖不必自疑人亦不
可以此疑之也近年反者寘鐇宸濠以誅君側之惡為
名劉六劉七藍五鄢老人等迫於饑寒各嘯聚數十萬
人作反隨起隨滅今皆何在朝廷何負於江江以何為
名而欲反邪江即欲反雖其家丁亦不肯從與誰同反
邪假使逆節一露旋即虀粉人何用疑之在伊自處亦
自知本無大罪前日既無以報先帝今日當報之於嗣
君趁此危疑之時與諸公恊心共濟待嗣君至日閉門
辭爵嗣君念其新功或仍其禄秩或聽其致仕未可知
也伊亦何用自疑邪伊不必疑而自疑人不必疑而疑
之此則在諸公掌兵者制之予輩書生握數寸筆管無
能為也洪唯唯而退洪盖探予輩意耳予復語泰曰今
日已晚矣不必遲疑西官廳舊有宋贇參將三千人可
且分布防守各門過此一夕也因問宋參將何在泰曰
見在午門外遂呼之入宋之先蜀人也予迓而語之曰
總兵鄉兄今夕之事一以付君嗣君至日我輩為君具
奏之作一知證人也贇即出分部三千人於各門京城
街市間人馬介介有聲意以為江彬部曲人心皇皇竟
夕不寐城外者欲移入城内者欲奔出私相語以為彬
且反矣非從容處之天下事未可知也許泰隂險猾賊
凡江彬所為皆泰導之而隂避其名平居則朋惡以怙
寵有事則危言以脅人充其心將欲如何而廷鞫之際
不能盡其情尚有納重賂為之救解者大義不明國法
不正一至於此至今思之猶將痛哭而不能已也
防守之命既下十五日早予與敬所礪菴二公入左掖
門内與郭武定王兵部及許泰相見予亟問云各門人
馬巳分布否齊應曰張太監不肯相會我輩派定者張
公又欲改撥予曰諸公就而會之如何今日之事須同
心乃克有濟郭云人馬在營中如散沙然我輩原非團
營官兩手只扯得兩人權不在手如何行事予云懿旨
既下即權之所在若只一束草亦當聽受節制兩總兵
皆世受國恩司馬公掌九伐之法如何可為此言朝廷
何所頼邪諸公皆遜謝予時有所激辭甚峻尋亦悔之
然不容已也於是武定諸公乃往就張議之至午王吏
部同永忠二張太監至閣中言曰二公受命防守須重
其權不然恐行事不便予曰唯唯徐謂永曰公朝廷重
臣平寘鐇擒劉瑾威望久著今日之事内外倚重又謂
忠曰公朝廷近臣久在大行左右能直言為大行所親
信今當危疑之際同心共濟嗣君至日自有恩典忠曰
防守事體最重若無名目無勅書無關防如何行事予
笑曰倉卒之際豈能便鑄關防懿旨一下即是勅書提
督防守即是名目嗣君旬月之間可至我輩臣子當此
有事之時大率各盡忠心隨事效力為是議論多恐嗣
君聞之亦不樂也又謂永曰今早聞武定諸公云人馬
尚未會撥恐不宜太遲永曰已分布矣但欲請賞賜耳
予輩曰賞賜朝廷不吝也吏部初来徑造閣中堂予輩
但揖之無延入之意已乃迤邐出至閣門外大慙沮故
事改革之際各門防守原無勅書時忠亦無防守之命
吏部乃挾之以来獨不念嗣君未至尊位尚虚假母后
之命以號召内外人心訩訩是何等事變而忍為此掠
美嫁禍之計邪
内外奉迎官行後復議啓聖母請命司禮太監一人及
京營提督官領兵迎護遂命温司禮祥及提督團營太
監孫和惠安伯張偉兵部侍郎予弟正夫領京營兵五
千人往鄭戶侍宗仁主饋餉趙工侍璜治道路孫和等
皆言兵少予謂經過處所供億繁勞必不得已六千人
足矣和又欲請旗牌二十四面副予言此行與征剿不
同無他調發安用旗牌是日早方欲哭臨和拉王兵部
候予輩於金水橋南言之予輩不應和又欲渡河而南
予言但候於黃河北岸可也數日後王吏部要府部科
道俱来言各衙門欲分官奉迎予言二十四監局諸貴
幸皆欲去恐其途中請間迎合有先入之奸已力止之
矣諸公若去彼將有詞也明日禮兵二掌科言曰聞諸
貴幸多齎金帛前去行賂須科道各遣二人往時監察
之庶有所警予云彼欲行賂豈令人知若隨路糾劾恐
驚疑人心事體不便萬一發之不中嗣君之心先疑矣
張太監永使人来言欲迎至眞定上下予謂行止在公
不敢與知也郭武定及許泰亦為之言使者再三至乃
語之曰公受命防守委任最重若必欲遠去各門之事
能保無他虞乎張銳人来亦復云云予曰我輩但知公
領勅提督官校京城緝事耳他非所知也遂皆止不行
十七日朝臨罷出右順門王吏部向予云天象可憂予
問如何王曰不見日色乎日色正赤豈不可憂予曰久
旱故耳王曰占書不然主女主昌予曰今以懿旨行事
非女主昌而何王曰恐其應不止此予曰天道遠非人
所知天若祚明必無此事也似有幸亂之意蔣毛二公
言曰辟如應試秀才文字不得意但欲科場失火耳可
嘆可嘆
慈夀遣散本官傳諭欲改懿旨為聖旨予與同官言今
日之事祖宗功德深厚上天眷佑宗社靈長有老太后
在上當此大變嗣君未至凢事皆以懿旨行之盡善盡
美萬世穪頌若欲改稱聖旨事體似有未安因檢祖訓
皇后不許干預朝政一條示之云皇祖内令如此之嚴
又檢大明律内皇后稱懿旨一條示之曰我輩不敢差
了久之又来傳諭云前代有稱聖旨是如何我輩云世
代不同法度亦異如前代宰相封王童貫内臣亦封王
此等事今日行得否老太后盛德大功為今日女中堯
舜我輩豈敢不成就盛美以致貽譏後世邪遂不復言
江彬提督團營之命久下尚未領勅三月十四日至閣
中會勅予輩恭問聖躬近日曾進藥否因慰藉之旋聞
晏駕之變十五日彬不出十六日出聽遺詔十七日朝
臨罷魏英出右順門向予言曰親家煩扶持謂彬也予
云公親家朝廷大總兵也安用扶持時京師人口語籍
籍皆言彬决反予與同官切憂之敬所時以為言且云
疑者事之賊也予謂發之有機萬一不中大事去矣十
七日晚愼恒二兒皆言外議謂父親何不早擒之予漫
應之曰彬逆節未露將以何辭擒之邪仔細保首領勿
取滅族之禍盖慮後生輩不密故云然十八日早入朝
至端門同敬所行因以告之敬所云連日介介予懷者
正在此耳予云彬手握重兵發之須中機會今日可與
文書房議之是日命夀寧侯張鶴齡齎遺詔往安陸誥
諭用寳諸司禮令陳嚴王欽二文書来閣中請予輩同
看言已即去時礪菴以痰疾作卧朝房中予與敬所同
入至左順門要陳王回密語之曰外議皆謂江彬不擒
恐不靜煩告衆太監啟太后早為之處陳曰用寳後老
先生自言之若我軰言稍有不合不敢復言矣予曰良
是用寳訖諸司禮揖予輩出陳曰兩先生有話說因屏
去左右予復左右顧魏司禮云爾輩都去都去左右皆
去予二人揖諸司禮云前日之議大功已成宗社之慶
也但有大患未除若大患不除大功未得全美魏問曰
何為大患予以魏與彬為姻家不可徑以為言先曰大
義滅親古人所重管叔蔡叔都是周公弟兄二人作亂
周公誅之東晉宰相王導有兄王敦謀反導親誅之至
今聲名垂於史册公雖與江彬為親奉大行之命出於
不得巳實非本意也今外議紛紛若不請于太后及早
擒之恐彼亦不能自安將貽嗣君以憂未免為大功之
累張銳疾言曰彼有何罪予曰江彬挾着皇帝着處廵
遊安得無罪魏曰巡遊出大行聖意何人敢挾銳曰前
年去南京我送至涿州某事如何處某事如何處一一
出自上意法度又嚴誰人挾得予竊念大行巡遊時諸
司禮多在扈從恐激之怒因好語曰挟之一字我誤矣
再不復出口江彬罪惡萬千如擅引邊軍入禁内擅立
威武團練營擅改團營教場為西官廳教場擅立鎮國
府名目之𩔖擢毛不能盡其罪只舉一二件也勾他死
了魏乃曰他委的惡貫滿了罪不能迯銳猶極力為辯
予曰公莫回護他銳曰我如何回護予曰這等說話豈
不是回護我輩言出禍隨身家巳不顧了公亦須自顧
身家公雖無子孫亦有祖宗墳墓亦有兄弟都是祖宗
子孫不可不念見今嗣君未至萬一有變途中聞之安
得不驚諸公同聽今日之言他日有變張公當之不得
辭也陳嚴見事不諧引温太監衣附耳云云温因向魏
云且收得在予與敬所即應云正是且收得在又不問
他罪待嗣君至日或寬宥他也未可知擬旨所以有監
候之言敬所云待了此事方去哭臨銳曰如何這等急
予曰此等事情間不容髮安得不急公便去准備挐人
銳曰我如何挐人予曰挐人是錦衣衛事彬之罪該籍
沒緣坐一挐後封閉門戶防範人口照管財産豈不是
行事衙門的事公何故抵死攔截也温因揖予輩出曰
老先生每去閣中調旨意文書房去取旨意来予與敬
所再四謝云諸公扶持社稷竭盡忠誠同幹好事太祖
太宗孝宗在天之靈亦知諸公之心千萬就奏太后行
之擒彬賊後方哭臨也又云與江彬同惡相濟者止李
琮神周二人他無與也諸司禮皆以為然既擬旨付陳
進呈久之未下予與敬所私念事若不成禍必先我三
家我輩豈肯離此地壊於賊手但兒子輩在外不能逃
耳又念弱孫心為之痛復相與慰藉遭逢至此莫非數
也死得其所亦復何憾敬所云天若祚宋必無此事頃
之有人報神周已宣至右順門伺候久之陳来云江彬
已擒矣幾乎逸出予與敬所再拜以謝陳亦拜謝予輩
曰二老先生大功大忠也延之坐備述所以是日坤寧
宫安獸吻予恐張銳至工所與彬言之事敗矣問之則
銳已從工所來不復去矣但聞工所有内豎附耳語彬
遂急奔西安門以取西官廳文書為辭中道折向北安
門亦復云云門者云有旨留提督彬叱之云皇帝何在
旨從何來手批門者守門人羣擁抱之追者至遂縛之
由東安門至錦衣衛直房内官數百人隨而撲之拔其
鬚鬢殆盡予謂陳曰一時撲殺之誠快人意仍須留待
嗣君來鞫問明白肆諸市朝以正其罪陳遂去告魏以
此意徧曉於衆令長隨護之出端門乃止時久旱遂雨
都城中歡聲雷動有挐了江彬朝廷安穏之謠盖以吻
為穏也王吏部瓊聞彬被擒呀呀失聲蒼黃奔魏英于
河下河下者魏司禮宅也不遇復奔東安門欲趨外宅
遂不及哭臨百官至右順門予尚語鴻臚寺行禮須待
冢宰至久之不至乃行禮李琮自其家縛至錦衣衛朝
房罵彬曰汝早聽我言豈至於此彬云悔不自斷其子
怨其母亦云然時收捕者云彬已分腹心於東安西安
北安三門衷甲裹糧立馬以伺動息盖其處心積慮久
矣是舉也贊其决者敬所也
先是奉迎官啓行時即與之約以四月十八九至京師
二十二日嗣君即位或有沮撓者已斥之矣既而谷太
監等有啓本排日計程大約二十二三方可至京即位
擇在二十四二十七兩日予與蔣毛二公皆怏怏于中
欲以兼程啓請又念長途冒暑恐不可強既聞渡河後
日每二程二十前後間可至京乃知前日非不能速不
欲速也竊以為憂至二十日早王吏部瓊要九卿科道
候予軰於左掖門外議欲迎至良鄉予輩唯唯問至再
則應之曰初議如何盖初時禮部會議嗣君至日百官
迓於彰義門外二里許如漢文渭橋故事至是王必欲
遠去予輩不應忿然曰何不斷也諸皆無言科中亦有
一二人以為不必違初議者王别去至部中更衣遂行
既出宣武門乃遣人上䟽啓知慈夀不早上者恐尼之
也各衙門相繼去二十一日早至良鄉朝于行在槩慰
諭之而退先是王嘗遣四人至安陸書辦官陳潮隨厚
齋趙咨隨崔都尉其二人則營中舊部曲一指揮一千
戶也四人者皆於内外府僚處為伊道情欵王意此行
必特召見賜問乃不然大慙沮而退午後予與二同官
出巳過彰義門見有校尉數輩馳馬来問是内閣否且
云諸司禮請于行幕相見有事商議予輩折而東頃之
文書房亦有一二人来俱至幕次谷韋二太監崔都尉
皆在與諸司禮揖予輩言曰府中議欲明日即位如何
予即響應曰正好正好諸公初往奉迎時已擬擇此日
今得如初議此天意也同官皆和之又言請亟啓懿旨
命嗣君即位今日晚嗣君便請至行殿三箋俱於行殿
次第上之諸公皆以為然因擬旨付谷韋二太監啓慈
夀崔都尉回良鄉復命漏下二鼓嗣君至行殿先是箋
文已授禮部遂上第一箋不允召内閣宣諭上第二箋
不允召府部諸大臣宣諭上第三箋乃允三批答皆就
行殿東廡擬上文書房供紙筆墨硯金序班雲鴻書之
時久旱第三箋命下雨隨降文武侍衛及遠近迎候瞻
望之人歡聲雷動以為帝王自有眞非人力也二十二
日五鼓時嗣君遂由正陽門入
二十二日之議既定敬所先回閣中整理詔書兩房官
在門外者皆趣之回詔條中若軍門皇店官校豹房番
僧寫亦虎仙數事尚未入草予别用小摺親書密緘之
藏於刺函中防漏泄也敬所至予家諭家童取之以去
至閣中巳晚杜文書震送官燭送酒饌兩房官就中堂
分書之黎明時揭帖已進呈敬所又密書片紙與杜轉
付錦衣韓指揮待詔下後密捕之盖趙瑾姚俊張倫張
璽舍音和珊諸罪人姓名也又與杜約批紅出方鳴鼓
至日向辰文書房官忽来言欲去三二條皆關切時忌
者予揚言曰數年以来事有齟齟者皆曰朝廷不從今
日朝廷到便有此等事乃知前日虧了朝廷多少即此
一事廷和便當出去不可在此地但未拜新天子今日
拜賀後明日跪於奉天門前乞休且奏陛下初到如何
便更改詔書務見明白雖死亦甘心也蔣毛二公皆力
言之予又言果欲去某條便須在本條下註云臣某去
此乃可耳文書房官知不可回復持去久之鳴鼓批紅
猶未下予與三公亟趍華盖殿後往来玉除間不見一
人跼蹐無所容入而出出而復入者至再竟無所遇復
趍奉天殿覓直殿者要文書房官来相見且語之云亟
去萬一誤事我輩有說話也厚齋云批紅若不下明日
開讀也罷予與二公言自古人君即位雖草昧中亦須
下詔改元以新天下之耳目今日之事若無詔書不知
所改者是何年號人心惶惑恐有他虞誰任其咎杜文
書復来云衆老太監都不肯奏盖是日蕭太監初宣入
魏掌印事未定故也再四懇之入乃得批紅来且曰幹
我家事也不是如此用心予與三公言處官事如家事
正是公盡忠處太祖太宗孝宗在天之靈亦鑒公此心
也遂命中書就閣中取詔書十三張用寳訖即持入鐘
已鳴矣是日早雨尚霏微辰已時猶隂翳鼓聲一動天
容日色萬里開霽無片雲晶英濯濯照映黃瓦若洗濯
然京師老稚皆踴躍歡慶舉手加額曰眞太平天子也
我輩有福矣
正德十六年四月二十四日午前召臣廷和臣冕臣紀
見於文華殿臣廷和致詞云陛下順天應人為天下臣
民之主初至行宫雨澤隨降一登寳位天日開明可見
宗社萬萬年之慶上曰先生每說的是知道了臣等叩
頭訖臣廷和又致詞云伏望陛下敬天法祖修德愛民
任賢納諫講學勤政建立萬萬年太平之業臣等不勝
幸甚上曰先生每說的是知道了臣等又叩頭訖上賜
酒饌又叩頭訖方退進揭帖謝恩
正德十六年四月二十五日早命文書房送下各衙門
題奏數本皆御筆親批也因進揭帖稱謝云今早伏覩
皇上御門視事宣諭禮官臣等仰瞻天表喜慰良深退
至閣中司禮監官送下御批數本拜觀之餘竊喜陛下
躬覽章奏親御宸翰字畫端勁真得心正筆正之意陛
下勤政務學之盛節見於更化之初如此可為天下賀
也臣等尤望陛下緝熙無間日進高明宗社無疆之慶
端在是矣臣等不勝感仰之至
上即位後三日王吏部率九卿上疏請上親政事首引
祖訓不設宰相為言凡六部有疑事擬旨未當者召該
部該科面議且有不滿劉謝二公正德初年過激之意
因乞辭任仍先屬瑞虹弟語予通欲慰留以責後效云
云散本官送文書至閣中笑曰王天官好巧計不肯各
自辭欲以一本中了事邪予應之曰朝廷亦巧於批答
也擬旨褒諭之不及辭任事又明日科道交章劾王瓊
等二十餘人擬旨俱令致仕上不可仍發回改擬散本
官作色言曰上面言内臣張雄張銳張忠于經等武臣
許泰錢寧裴德等俱下獄文臣中亦有朋姦亂政罪惡
顯著者皆得輕貸何也老先生常言用法須平閣中這
案棹是天平架子如此處置可謂平乎盖指在内二三
尚書在外一二巡撫也予言諸君所說皆是文官中朋
姦亂政者誠有之但所壊只是一衙門事壊事者退則
衙門復清矣如雄銳許泰等蠱惑朝廷移住豹房新寺
南北巡幸離間宫闈以致國本中絶此何等罪惡可贖
不可贖也散本官云王天官先在兵部時戴爪剌穿貼
裏親至豹房與朝廷飲酒非蠱惑而何予云此等事外
人都未之知散本官云今日則知之矣於是欲擬王冠
帶閒住不應乃擬革職為民明日又發下必欲收下獄
王因科道之劾私使人来屬又托瑞虹再四致意但遜
謝之無一言以復時内外戒嚴關節不通王危迫甚亟
捃摭奏予意予因奏迴避將有庇之者上覽奏怒甚欲
重治之予復為救解蔣毛二公遂進揭帖如左二十八
日召予三人至文華殿慰諭賜酒饌張司禮又傳諭上
意欲予發其事對曰外廷自有公議刑官自有正法廷
和無用較也既下獄雨隨降時方亢旱御史李獻等奏
比之烹桑弘羊云先是擒江彬及後是誅錢寧皆久旱
而雨歡動京師盖人心之厭亂即天心也蔣毛二公因
張司禮傳諭乃疏王覆議逆濠事情節略以進
正德十四年南京内外守備等官黃偉等奏報江西宸
濠反逆一本内稱宸濠殺害巡撫方面等官占擬九江
等處城池其為反逆昭彰明甚本年七月十三日已奏
抄到部自有此奏到京人誰不知宸濠反逆無可疑者
又何待體勘哉本月十五日王瓊乃按住此本不行覆
奏却將黃偉等并巡撫等官李充嗣等前此所奏題覆
乃云事有可疑又云尤為可疑又云中間恐有别情又
云合無本部差官前去沿途直抵江西探聽體訪差去
官員體勘的報取具本處官司印信文書回奏不許止
憑傳聞輕信忽略又云不必張皇失措其本内並不及
黃偉等反逆昭彰明甚一言又彼時江西各衙門印信
皆為宸濠奪去乃欲取具印信文書其意皆出回護蒙
蔽其前項奏本覆本月日前後一一見在兵科可查
(此蔣毛二公疏王吏部事情)
正德十六年四月二十九日上因王吏部奏廷和召臣
廷和臣冕臣紀見於文華殿臣等叩頭訖上諭曰先生
每為國勤勞朕悉知之宜安心辦事臣等叩頭訖謝云
陛下聖政更新臣等奉行唯知守法不顧怨謗以致流
言上頼聖明慰諭照察臣等不勝幸甚上復宣諭云知
道了賜茶而退
錢寧以狡黠得幸出入禁中進見無時朝廷左右皆其
私人或有所欲言時令家僮密啓無人敢間之者先帝
南巡江彬始從道中發其交通宸濠状還至臨清乃逮
係之今上即位後兩月法司方議其罪初寧厚遇士夫
本衛官校及内庭諸臣皆為所餌又以發自江彬間有
為之彌縫者法司鞫之謂不得其死罪状予曰錢寧冒
國姓擅威權進退大臣改易鎮守四方賂遺月無虚日
宸濠護衛屯田之復皆出其意其罪浮於逆瑾天下皆
知之更欲何云既而藉沒江彬家得取宸濠世子司香
手勅諸司禮令散本官持来閣中示予輩謂是錢寧所
為其中有此勅出自内意閣下不知之語予因與散本
官言曰錢寧罪惡至此外人豈得知之即此可正其罪
矣即欲將手勅發出意内中不欲或反有沮格止就法
司議罪本中據此擬票以進明日得旨乃正典刑寧赴
市曹時始知其死臨刑詈予不絶口盖知予所擬也後
言者乃借其言以仇予噫亦誤甚矣初查革詔下權貴
家弟侄有奏乞以都督致仕者予應之曰事在兵部再
四言之不可遂止言者蓋其所嗾也
正德十六年五月十二日予與同官恭詣武英殿題武
宗神牌諸司禮皆在張司禮首言追崇大禮予曰連日
議論已盡更無他說自古聖帝明王莫如舜禹舜有天
下不曾追崇瞽叟禹有天下不曾追崇伯鯀此可為萬
世之法漢宣帝追諡史皇孫王夫人不過曰悼考悼后
至今猶非之哀帝尊崇定陶衰世庸君所行不足為擬
魏明帝勅戒公卿謂今後藩王入繼臣下敢有邪佞導
䛕謂考為皇稱妣為后者股肱大臣誅之無赦晉元帝
自瑯琊王入繼止立皇子為王奉父共王祀宋時濮園
之議英宗終於不行孝宗理宗並不追崇所生所以廟
號稱孝稱理今日我皇上舜禹之聖也漢宣帝以下皆
在下風我輩臣下不以舜禹事之而顧阿意導諛使蹈
哀帝之失是萬世罪人也諸司禮亦反覆言之曰先生
每所言皆是皇上但欲盡孝情不可不從予曰外廷公
卿科道自有正議誰敢犯之
是日蕭司禮又言及張邵夏蔣四皇親家人輩時有訟
四家強占人房屋地土搶奪人財物畜産者法司鞫之
其家人輩皆擬枷號充軍奏下閣中文書房傳諭上意
欲貸之予與同官執不可往反再四至是蕭復以為言
予曰數年以来權奸擅政法守盡廢外戚家因而怙寵
生事新天子嗣位如初日照耀萬方皆仰光采各皇親
家正當奉法循禮以助新政張氏二侯尤當痛自檢制
以為之倡率顧乃首欲犯之邪往年無籍之徒指稱二
侯名目在外害人京師人怨入骨髓二侯恐不及知未
能禁約遂使錢寧張銳輩得以藉口搆于大行前奸人
曹組肆為誣奏重賂寧銳輩至十數萬兩事乃得解尚
不許朝謁杜門不出者數年太后在内多有不安亦不
知外家之事至於如此前日已誤今日可再誤邪重治
此輩正為衆皇親家增福也蕭附耳語云各宮掌宮太
監及各監局掌印多在此恐聞之予曰正欲揚言于大
庭使之轉聞于内戒諭外家自求多福也既而各家人
輩皆發遣充軍但免枷號耳新政之善如此
正德十六年十二月七日傳旨取回廣西鎮守太監傅
倫廣東市舶太監牛榮命御馬監右監丞鄭斌守備倒
馬關太監楊金各代之以右少監安川守備倒馬關先
是聞近幸有請託宮闈進獻珍玩干恩澤者至是果然
戶兵二部各有手本請勅予與同官上疏言聖明嗣位
以来采納忠言釐革弊政各處鎮守等官壊事害人者
屏黜殆盡代之者𩔖皆廉靜老成事體漸諳人心已定
但令久於其任地方自安今莅事未久過失未聞輒復
更換朝令夕改徒長奸弊未免為新政之累乞收回新
命仍令原任官照舊用心辦事勅書免令臣等進呈仍
密諭該部論之遂不果行明年三月二十一日復傳旨
命鄭斌分守四川建昌楊金分守陜西凉州安川看守
廣東廉州珠池該部亦有手本請勅予輩執奏如前其
事復寢時羣邪觀望伺隙而動使此端一開將来流弊
恐不止如正德年間事矣上之明於聽納如此
自成化間以来朝廷所病者冗兵冗食之費臣下建議
皆首以為言未能裁省劉東山司馬在弘治中最為孝
廟所知每因召見輒以為言孝廟納之乃上奏欲裁革
騰驤四衛之冒濫者已得請孝廟上賓太監甯瑾奏止
之東山以此怨謗叢集遂及於禍身幾不免正德中冒
濫尤甚十六年四月以前在京官軍旗校勇士軍匠人
等食糧之數共三十七萬二千一百餘員名一年支米
三百九十八萬八千八百餘石歲運四百萬石之餘除
海運三十五萬石外雖盡數到京亦不能支今上嗣位
之初明詔一下凡查革十四萬八千七百七十有餘一
年實支米二百四十五萬六千四百餘石所省一百五
十三萬二千四百餘石半年之後人心已定既而内官
御用尚衣織染兵伏等監局諸新貴各奏乞收補兵科
一一參出時司禮監亦有查補之疏兵部初亦執奏其
詞過激内批有詰問之意乃遽引咎欲併二十四監局
已革者盡復之予與同官讀之太息以為新政第一美
事只此一本盡壊之矣姑擬旨令其再行查議又月餘
覆上會有南京大水之異予輩又極以為言擬旨已查
革的再不許收補存留數内有逃亡事故者照數勾補
幸而聖明俯納如所擬批出諸司見之皆相慶此亦一
大機也
大婚揀選分遣近臣在京蕭司禮領之已得劉鎮撫女
為首選外議紛紛謂劉之先故太監永誠家人也以蕭
主之莫敢有言者予欲禮部發之毛尚書澄未決會有
與劉氏爭者揚言于諸王館前寖聞于上召府部科道
官至左順門議之毛乃具述外議云云蕭不以為然因
出一揭帖相示曰此東厰訪察之奏也故與永誠無干
禮部該司言曾查兵部貼黃實如外議予曰内臣以朝
廷為家果然則朝廷自家人也何用選邪遂不果選毛
因是得免物議
嘉靖元年正月十三日上以清寧宮後三宮火命司禮
監傳諭宮眷居住稠密欲奉遷武宗皇后居西城仁夀
宮賢德二妃居永安等宮憲廟皇妃之居清寧後宮者
亦倂西移予輩聞之驚愕遂言皇上仁孝豈宜有此舉
動嘗聞西城仁夀宮乃先朝幽閉廢黜之所武宗皇后
母儀天下十有六年皇上在藩邸嘗以臣禮事之况親
受武宗神器之傳恩德甚大事其后妃禮宜從厚今康
陵土尚未乾遽忍忘之邪憲廟諸皇妃逮事皇祖與邵
太后實在同時親愛之情不言可知偶然遭此回禄之
變正當體念安慰顧欲置之此地非惟聖心不安恐邵
太后之心亦不欲也此於聖德所損不小若未行不必
行已行亟止之庶不起天下紛紛之議尋具揭帖極言
之其事遂止蓋亦不出上之意也
嘉靖元年八月初大婚選到女子將進宮揀選擬上聖
母昭聖慈夀皇太后懿旨令欽天監擇日司禮監傳諭
欲出自夀安皇太后予與同官皆以為不可往復再四
未允遂具揭帖言聖母作配皇考孝宗母儀天下垂四
十年去歲首定大策迎請陛下入繼大統有安社稷大
功近日加上夀安皇太后興國太后尊號大婚遣官選
擇皆奉聖母之命而行必出於此然後名正言順恊于
公論今一旦改易衆心未免驚疑恐致天下紛紛之議
伏望俯從初擬庶幾事體穏便不至虧損聖德又數日
乃得允臣等仰窺聖意蓋亦有不得已者存焉耳
嘉靖元年八月二十八日日講官祭酒趙永講論語首
章未及終篇而退朝廷特遣太監扶安慰諭再三明日
臣廷和等致詞稱謝云講官趙永昨日講書遲悞欽蒙
皇上傳宣慰諭臣等不勝感戴叩頭謝恩又奉聖旨卿
等宜安心辦事不必介意臣廷和等舉手相慶而退時
講官諭德臣温仁和臣董玘校文兩京侍讀臣徐縉以
丁憂去惟諭德臣李時一人供事永初以是日受命進
講在文華後殿中前此身未嘗到至是叩頭見訖入班
甫定即趍至講案前敬慎太過以致稍欠接續再承温
旨慰諭皇上體悉臣下其寬仁一至于此
嘉靖元年十一月十八日夀安皇太后崩逝蕭司禮傳
上意欲頒遺誥且手持一黃揭帖曰此已有稿第欲先
生潤色之予云遺誥止行於宮中先傳旨諭禮部具喪
禮儀注可也蕭去予遂與同官言曰遺誥在夀安未宜
皆以為然予又曰三年之喪亦不可行礪菴曰且先議
服制服制定乃議其他因取會典摘大明律令孫為祖
服齊衰期年之文相示又取孝肅孝貞大喪禮俄注閱
之予曰内庭一應祭奠皆如舊儀不可減外庭之禮皆
殺之服以十三日而除遂擬勅諭進呈敬所謂有勅諭
可以止遺誥矣明日早掖門未啓散本官趣予輩入索
遺誥予曰昨已進勅諭矣再来應亦如之未幾諸司禮
偕至閣中傳諭上意今日之禮悉如孝肅行事急頒遺
誥予曰事體似有不同蕭曰夀安與孝肅皆自皇妃為
皇太后如何不同予謂孝肅於憲廟為親母孝廟承憲
廟之後服制當行三年亦當頒遺誥今上繼孝宗之後
承武宗之統因興獻帝乃加尊號蓋聖情有不得已者
於禮為未安於義為未正予輩自去年三月言之至今
外議紛紛猶未已也此事豈可更犯衆議以損聖德萬
一不聽予輩言議者復將紛紛聖躬才平復能無傷聖
心耶宫中禮儀一切從厚聖心亦可少慰也尋復来執
議如前謂上意必欲服三年之喪予輩言此乃綱常典
禮所繫决不敢從諸司禮謂非天子不議禮今以上意
行之何為不可予言非天子不議禮謂所議者合於禮
也若非禮之禮豈天子所議况既謂之議須合天下之
情非獨斷也尋召予輩至文華門予以為上將面議之
及至門下則諸司禮云一應禮儀上意俱從列位先生
言但欲改十三日為二十七日耳再無容議也予云所
當議者正在服制廷和今日不言將得罪於天下後世
太祖太宗孝宗在天之靈必加隂譴他日死而有知見
自已父母於地下父母必謂爾伏祖宗福廕遭逄聖明
濫叨大任不能輔導朝廷以禮今日何顔見我也張司
禮云老先生議論已到忠情已盡朝廷行三年之喪亦
盡孝道君臣之間忠孝兩全豈不是好老先生說他日
無顔見父母於地下即是王旦削髮之意但王旦是贊
助天書矯誣之事與今日事體不同予云為大臣不能
事君以道隠忍不言即是欺心與矯誣天書一般衆司
禮云連日議論我輩一一奏知聖意堅欲行三年之喪
以盡孝道先生每何不順從予云經書所言孝道事甚
多今不必遠引論語中孔子告孟懿子問孝的言語只
說生事之以禮死葬之以禮祭之以禮便是盡孝的事
若服制非禮豈得是孝豈可阿意曲從同官相繼言之
諸司禮皆變色謂上意已定我輩更不敢奏也然二十
七日之制但行於宫中免頒遺誥外朝哭臨止三日在
外王府幷諸司俱免進香亦見降殺之義矣
甘肅軍士因爭折糧銀捶死巡撫都御史許銘大變也
實總兵李隆之意所謂解雖不知甚於解殺之者推此
意以正其罪隆復何辭陳巡撫九疇議其獄擬以主謀
則求之似太深矣及隆取回在道又奏彼欲與其黨入
賀蘭山作亂正欲甚其罪耳都察院獄上議如九疇命
多官廷鞫之仍如初擬上疑之乃擬旨此大獄關係朝
廷紀綱死者當雪其冤生者當正其罪干證人犯俱在
彼處差官再勘正欲曲盡事情以服人心遂遣鄭大理
岳王錦衣佐同往先是甘肅奏亦卜剌近邊出沒鄭難
之欲械隆往幷逮繫干證人龐鎮李夀及楊淮等五十
餘人至西安會鎮巡官鞫之都察院覆奏會於蘭州鄭
偕王至閣中會勅猶以邊報為辭予曰公等若以寡就
衆徑往甘肅最便若謂見有虜患則五十人者械繫遠
来尤為可虞昔顔真卿使李希烈亦無此長慮也
嘉靖二年二月二十六日以畿内雨雪愆期風霾連月
四方亦屢奏災異擬上修省勅稿請諭内外文武官員
各修職業以回天意明日批紅發下增其先年親臨戰
陣斬獲外寇幷流賊功次曾經覈實的兵部還查看来
說二十八字予與同官見之愕然因語管文書官曰刑
賞僣濫是致災之由若增此一段是此番勅諭專為查
革官而降非惟不足弭災恐益重上天之怒也亟具疏
言之仍錄舊稿封進竟如初擬予與同官舉手相慶以
為只此一舉又一番新政也可見上意初無所主將順
者莫為力耳
二年閏四月二十二日以後予以宣弟及余氏女之戚
在告五月十四日上命諸司禮至閣中傳諭欲加興獻
帝皇字同官不可旋具䟽言之至六月初四日予出朝
上語諸司禮曰楊先生出矣至初九日復遣諸司禮来
申前說初十日早復来應之如前去而復来明日又来
予言此事關繫萬世綱常自右皆無人敢行豈敢自我
輩壊之况自正德十六年言之至今使其可行何待今
日廷和等四人雖死不敢奉命若必欲行我輩惟乞休
去耳蔣亦極力言之毛費皆和之諸司禮知不可奪乃
去
嘉靖二年六月十八日朝罷召臣廷和臣冕由東角門
入至平臺謹身殿東後左門之左也及門張司禮承旨
呼来臣等應之如文華殿後日講之儀入門叩頭者三
上曰前乃稍進去御座僅尺許上親授臣廷和勅一通
諭臣等曰是孝道事先生將去行臣等叩頭訖共展讀
之其辭曰諭大學士楊廷和等朕承天命入奉宗祧自
即位以来奉天法祖恭侍兩宮日勤政事未敢一時怠
忽朕本生父興獻帝母興國太后雖帝后之稱禮養於
天下未遂朕心矣今尊朕父興獻帝為興獻皇帝母興
國太后為皇太后其尊號字稱幷勅諭卿等便寫擬来
看施行朕以答劬育罔極之恩安治天下卿等其承之
再勿固執宸翰也臣等又叩頭訖臣廷和言曰臣等欽
承上命敢不遵奉但此大禮關係萬世綱常在舜禹之
聖皆不曾行陛下有舜禹之資臣等不以舜禹所行事
陛下是不忠也况自古以来所未有之事豈敢壊自今
日上曰自古亦有行者臣冕曰古来惟漢哀帝曾行陛
下不法舜禹如何學漢哀帝然哀帝亦止稱定陶共皇
未曾有稱帝者臣廷和言哀帝是衰世庸君不足為法
臣等望陛下惟法舜禹臣等自正德十六年三月十四
日言之至今使若可行臣等當先事奏請上以慰皇上
孝心下以盡臣子職分何待煩勞聖意也臣等議論已
盡雖死不敢奉命上曰朕受天命繼大統要為父母盡
孝道臣冕言天子之孝在於承宗祀安社稷陛下承太
祖太宗孝宗武宗之統興獻帝與興國太后稱帝稱后
已極尊崇今止讓一皇字少見大宗小宗正統本生之
别若再有所加祖宗在天之靈必不能安恐興獻帝神
靈亦必不能安也臣廷和言去年帝后尊號之加外議
至今未已臣等心尚未安若再有所加未免損聖德虧
聖政臣等輔弼之臣將欲何用上曰朕心只欲盡此孝
情臣廷和言連日司禮監傳諭聖意委曲詳盡臣等俱
已知之孝道莫大於盡禮孔子告孟懿子問孝只說無
違無違是不違悖於禮便是孝道若違悖於禮豈得為
孝凡人能隨事盡得本等職分皆可稱孝古人以事君
不忠戰陣無勇為不孝蓋為不能盡本等職分也陛下
敬天法祖用賢納諫愛養軍民全盡君道即是孝之大
者上曰朝廷政事朕不曾怠忽了臣冕言陛下日勤政
務便是大孝的事臣廷和又言陛下順天應人入繼大
綂為天下臣民之主若此等大禮所行未當則上無以
合天心下無以服人心誠恐聖心亦自不安臣子之心
皆不安也臣等恭奉聖諭措身無地豈敢固執亦知陛
下之心有大不得已者容退後再進揭帖陛下從容啓
知興國老娘娘以安老娘娘之心張司禮跪云到下面
再議臣冕云更無他議諸司禮皆跪賴太監云叩頭叩
頭臣等叩頭訖命賜酒饌臣等又叩頭訖遂奉勅諭出
諸司禮皆出門送舉手相揖上言温氣和臣等辯論雖
多玉色怡然略無所忤天地之量也初承召時王文書
平導之入且行廷和私語敬所曰此為大禮也事必不
行言不可激敬所以為然一時應對之言不能悉記姑
錄其槩如此以侈遭逢之盛云(時毛費二同官俱在告)
嘉靖初元有旨命科道部屬官查勘御馬監草場地踰
年盡得其奸私状以奏戶部覆議請追罪其舊任者疏
下閣中擬旨逮問司禮監傳諭上意欲宥之往反數四
執如初擬九月十八日文華殿日講罷既出屏外復召
臣廷和臣冕臣紀臣宏進至御榻前諭曰草場舊事不
必深究臣廷和對曰此一事最為先朝聖政之累場地
連跨三四州縣典守者不遵舊額侵占官民田土幾萬
頃發人墳墓以千數所在軍民至今怨入骨髓事雖已
往不罪之無以示戒將来三臣以次而對皆謂草場歲
租銀不下數萬餘兩盡為掌監事者侵用利歸於下怨
在朝廷不可不罪上曰草場地傳自累朝谷大用等皆
先帝所命今俱斥逐去任矣臣等對曰先帝之命本欲
其奉公守法不使之害衆歛怨况官地本以牧馬不使
之收租收租又不以給公家之用官雖去任贓須還官
今勘官及戶部所奏皆是體國之誠非有他也上曰朕
已知之須從寬處臣等辯論再四其言多不能悉記明
日内批舊任各官降秩罰治有差雖免逮問而法亦正
矣臣等奏對之際仰瞻玉容和霽天語温厚略無所忤
真聖明之度也
逆瑾專政賣官鬻獄天下府庫之財半入其門為之謀
者欲盡去官府簿書以滅其跡乃遣官以查盤為名因
而易之既又令工部取在京諸司文卷鬻之為紙筋收
其直以備支用不然則聚而焚之予偶聞之謂李文正
公曰圖籍國家所重古人草創之初尚先收之在今日
顧欲棄之可乎一日瑾来閣中問之則曰近日部中有
言文書積多無架閣處往往浥爛因有此議予曰移之
古今通積庫如何曰通積庫所貯非此𩔖予又曰聞承
天門南千步廊亦有積貯文書何不移之於彼瑾憮然
曰再議再議又明日聞取吏部文卷藏之千步廊矣祖
宗朝凢開館纂修必選善書者供事授官後又擇其能
者備内閣東西房之用東房典誥勅古之外制也西房
典制勅古之内制也號為清流選多名士近世以来往
往夤緣倖進有玷清華之地予嘗不滿於斯今上新政
初纂修武宗實錄諸貴人各有所薦東南富家子弟多
厚齎而来外議紛若予謀諸同寅盡用科目出身者庶
以杜奔競而清仕路疏下吏部會禮部考選鄉貢士二
十人既而各授中書舍人亦有選入制勅房者諸生自
視進身之正皆相慶兩房之官為之一清云吏部文卷
及纂修考選二事久亦忘之近聞吕道夫方伯戴中書
倫偶向人言及因附于此
楊文忠三錄卷四
