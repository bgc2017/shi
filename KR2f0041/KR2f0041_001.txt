乾隆四十六年十月二十七日内閣奉
上諭歷代名臣奏疏俱有流傳選刻之本現在四庫全
書内經館臣編次進呈其中危言讜論關繫前代得
失者固可援為金鑑至勝國去今尤近三百年中藎
臣傑士風節偉著者亦不乏人跡其規陳治亂抗疏
批鱗當亦不亞漢唐宋元諸臣而奏疏未有專本使
當年繩愆糾謬忠君愛國之忱後人無由想見非所
以垂法戒著勸懲也即或其人品誼未醇而其言一
事陳一弊切中利病有禆時政亦不可以人廢言至
神宗以後諸臣奏疏内有因遼瀋用兵涉及本朝之
處彼時主闇政昏太阿倒置閹人竊柄權倖滿朝以
致舉錯失當賞罰不明其君綴旒于上竟置國是若
罔聞遂至流寇四起兵潰餉絶種種秕政指不勝數
若楊漣左光斗熊廷弼諸人或折衝疆場或正色立
朝俱能慷慨建議剴切敷陳設明之君果能採而用
之猶不致敗亡若是之極其事距今百十餘年殷鑒
不遠尤當引為炯戒則諸人奏疏不可不亟為輯錄
也除明史本傳外所有入四庫全書諸人文集均當
廣為蒐採裒集成編即有違礙字句秖須略為節潤
仍將全文錄入此事關繫明季之所以亡與我朝之
所以興敬怠之分
天人之際不可不深思遠慮觸目警心著派皇子同總師
傅蔡新等為總裁其皇孫皇曾孫之師傅翰林等即
著為纂修校錄陸續進呈候朕親裁書成後即交武
英殿刊刻仍抄入四庫全書將此旨冠于簡端所有
前派紀昀等選出神宗以後各奏疏即著歸入此書
按其朝代一體編纂特諭
