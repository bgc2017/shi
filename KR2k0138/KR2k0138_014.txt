宣和奉使高麗圖經卷十四
宋徐兢撰
旗幟
臣聞高麗儀制每齋祭祀天則建大旗十面各隨其方
之色錯繪神物號曰神旗其制極廣每旗當用帛數疋
下以車軸逐車以緋衣仗軍十數人駕之隨王所在次
第安立四面各施大繩以備風勢高十餘丈國人望神
旗所植則不敢向惟詔書初入城以至受禮皆特用之
蓋尊上命也餘有五方中旗自上羣山島已見之惟紅
旗有飾龍虎猛軍甲士所執又有小白旗大不盈掌繫
於矛上略同兒戲今並列于圖云
象旗
象旗二其制身與旒皆黑法水數也中繪一象前一武
士持一金戈復以大繩牽掣其首有左顧之意行則舉
其後轅隨地勢扶持而前至行禮之時則依方向建立
衆旗之位以黑為先考之禮經武車綏旌德車結旌則
知建旗於車自古已然不特高麗也
鷹隼旗
鷹隼旗二其制身與旒皆赤法火數也中繪鷹隼鶱騰
而上有疾而速之意周官鳥隼為旟今此赤旗用鷹亦
偶合古制也其行在象旗之次
海馬旗
海馬旗二其制身與旒皆青法木數也中繪一馬前膊有
鬛狀如火熾蓋馬火畜也繪於青旗以象木火相生位
應青龍朱雀二神其行在鷹旗之次
鳳旗
鳳旗二其制身與旒皆白法土數也中繪飛鳳鳳之為
物身被五綵位應中宫蓋五行非土不生故五方之色
備於羽毛所宜取象其行在太白旗之次
太白旗
太白旗二其制身與旒皆白法金水數也中繪一人金
冠玉圭黃衣綠帔以象太白下乘一龜龜有蛇首取其
合形蓋金為水母水能生金位應白虎真武二神禮經
載國君之行前朱雀而後玄武左青龍而右白虎於二
旗互見頗合古制其行在馬旗之次
北方旗
北方之旗黑色一旒其廣二幅無繪繡之文人使初至
境以迄入城與諸旗為前導其行無次其建無數以青
衣軍執之初國信使副依舊例給錦繡間錯轉光旗四
十面詔書初入城令舟人執而前導輝映郊野麗人駭
觀頌目(闕)其陋焉
南方之旗赤色一旒中繪神人手執木檛差異他者五
方之旗獨赤旗為多耳
東方之旗青色一旒中無繪繡廣狹多少與諸旗相對
西方之旗白色一旒亦無繪繡比之諸旗數目差少
中央之旗黃色一旒亦無繪繡惟羣山島紫燕島祇迎
信使列於海岸則有之又有一等雜采間錯中有(闕)光
四角繪雲氣諸州巡尉戰船邏兵執之
小旗
小旗之制紅旒白身上繪綠雲人使入城國王迎詔則
龍虎數萬人被甲執之夾道
宣和奉使高麗圖經卷十四
