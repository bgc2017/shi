宣和奉使高麗圖經卷五
宋徐兢撰
宫殿一
臣仰惟神宗皇帝誕敷文教覃被遐方貢琛面内者梯
航沓至惟高麗尤加禮遇因遣近侍銜命綏撫嘗頒睿
旨凡相見處殿名鴟吻更不回避以是知聖謨宏遠不
責蠻夷以小節而嘉其忠順之大義也夏童北敵氊城
穹廬四時隨水草温凉以徙初無定都若高麗自前史
已載其依山谷而居少田業力作不足以自資其俗節
於飲食而好脩宫室故至今王之所居堂構仍在圓
櫨方頂飛翬連甍丹碧藻飾望之潭潭然依崧山之脊
蹭道突兀古木交隂殆若嶽祠山寺而已今繪其形制
仍不廢其名也
王府
王府内城環列十三門各揭名額隨方見義惟廣化門
正東通長衢殿門十五惟神鳳為最華内府十六尚書
省為冠九殿參差會慶為正寢三閤鼎峙清燕為壯麗
復有小殿以為燕居之所日視事於便座惟施茵褥於
榻上國官親侍跪列其側聽受王旨次第傳出大臣五
日一見别有議政之堂餘官則朔望之外四見於王聽
旨受事則立於門外惟執奏官當門授之升階復位皆
脱屨膝行而進退往來廷趨必面王磬折其謹如此至
餘屋宇則皆草創名浮於實不足詳紀析而圖之或互
見於諸篇也
會慶殿
會慶殿在閶闔門内别有殿門規模甚壯基址高五丈
餘東西兩階丹漆欄檻飾以銅花文彩雄麗冠於諸殿
兩廊通三十間中庭甃石地虚不堅行則有聲常禮不
敢居惟人使至則受詔拜表於庭下燕會則設使副之
席於殿之西楹東向上節位於東序中節位於西序下
節位於門之兩厦而北向餘禮則别殿以别之
乾德殿
乾德殿在會慶殿之西北别有殿門其制五間視會慶
殿差小故事人使至彼第三會王禮加勤特出姬侍則
燕於其中被使者至楷以拘衣制不講惟同會慶酬酢
而止若朝廷非專遣使雖郡吏使臣持牒傳會亦燕於
此殿特禮文有隆殺耳
長和殿
長和殿在會慶之後直北一崗地勢高峻形制益隘不
逮乾德兩廡皆帑藏其東貯聖朝所錫内府之珍其西
以儲其國金帛之類警備之卒視他所加嚴焉
元德殿
元德殿在長和殿之後也地勢益高營治草率聞其王
不常居惟鄰國侵逼邊陲有警則即之發兵命將若刑
殺樞要之事則與近臣親密者一二人議決于此
萬齡殿
萬齡殿在乾德之後基構差小而藻飾華麗蓋寢室
也姬嬪侍女於兩廡列室而環居自崧山之半下視其
室奥亦不甚寬敞諒其姬侍之數亦稱其居耳
宣和奉使高麗圖經卷五
