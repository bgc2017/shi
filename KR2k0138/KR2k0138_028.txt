宣和奉使高麗圖經卷二十八
宋徐兢撰
供張一
臣聞周官掌次掌王次之法以待張事諸侯朝覲會同
則張大次小次師田則張幕設案夫王者之待諸侯疑
若其禮可簡然當朝覲會同師田之時尚且供張次舍
如此勤至又況海外小侯尊奉王人則鋪張辦設豈可
苟哉高麗自王氏以來世為本朝藩屏而主上所以鎮
撫之者恩德厚甚故每使節適彼而供張之具極華煥
也蓼蕭澤及四海之詩曰鞗革冲冲和鸞雝雝蓋即其
儀物之中禮可以見其享上之心今謹叙麗人所以祗
待使華者作供張圖
纈幕
纈幕非古也先儒謂繫繒染為文者謂之纈麗俗今治
纈尤工其質本文羅花色即黃白相間爛然可觀其花
上為火珠四垂寳網下有蓮臺花座如釋氏所謂浮屠
狀然尤非貴人所用惟江亭客館於屬官位設之
繡幕
繡幕之飾五采間錯而成不為横縫逐幅自上垂下亦
有鸂䳵翔鸞花團等樣而紅黃為勝其質本文紅羅惟
順天館詔殿正廳使副位會慶乾德殿公會則設之
繡圖
繡圖紅身綠襈五采間錯山花戲獸(闕二字)過於繡幕亦
有花竹翎毛果實之類(闕二字)生意國俗張帟幕每十餘
幅則挂一(闕二字)之不以當堂奥之中也
坐榻
坐榻之制四棱無飾其上鋪大席青襈而設於館中過
道間蓋官屬從吏憩息之具也
燕臺
燕臺之狀如中國之有几案也四角殺其銳白藤穿花
面分四膈而以丹漆為飾益以塗金裝釘復增紅羅繡
幃四面垂帶相比如羽惟王楷以俣未終制易紅為紫
耳坐牀之制與中國同而高大多三分之一
光明臺
光明臺擎燈燭之具也下有三足中立一幹形狀如竹
逐節相承上有一盤中置一甌甌中有(闕)可以然燭若
然燈則易以銅缸貯油立炬鎮以小白石而絡紅蒿之
高四尺五寸盤面闊一尺五寸罩高六寸闊五寸
丹漆俎
丹漆俎蓋王官平(闕三字)也坐於榻上而以器皿登俎
對食故飲食以俎數多寡分尊卑使副入館日饋三食
食以五俎其器皿悉皆黃金塗之凡俎縱廣三尺横二
尺高二尺五寸
墨漆俎
食俎之制大小一等特紅黑之異都轄提轄及上節館
中日饋三食食以三俎中節二俎下節則以連牀每五
人並一席而食
臥榻
臥榻之前更施矮榻三面立欄楯各施錦綺茵褥復加
大席莞簟之安便適乃過内地然此特國王貴臣之禮
兼以待使華也若民庶則多為土榻穴地為火炕臥之
蓋其國冬月極寒復少纊絮之屬爾
文席
文席精粗不等精巧者施於牀榻粗者用以藉地織草
性柔摺屈不損黑白二色間錯成文青紫為襈初無定
制
門帷
門帷之制青絹三幅上有提襻而横木貫之狀如酒旗
蓋宫室之中婦人用以映蔽之具也
宣和奉使高麗圖經卷二十八
