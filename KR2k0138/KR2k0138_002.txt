宣和奉使高麗圖經卷二
宋徐兢撰
世次
臣聞史家之法傳遠者略而近者詳高麗歴世之王臣
既以槩叙之于前矣若乃王氏建國累世尊事本朝至
王俣與今王楷又享禮加厚不可不條著之謹因其世
次宗系而嗣以楷之行事云
王氏
王氏之先蓋高麗大族也當高氏政衰國人以建賢遂
共立為君長後唐長興三年遂自稱權知國事請命于
明宗乃拜建玄菟州都督充大義軍使封高麗王晉開
運二年建卒子武立漢乾祐末武卒子昭立至皇朝建
隆三年太祖皇帝御極奄有萬國昭遣使來朝賜以功
臣之號仍加食邑開寳九年昭卒子伷立遣使請命封
高麗國王太宗皇帝即位改封大順軍使太平興國七
年伷卒弟治上章乞襲封詔從之淳化六年契丹攻之
治畏懦無守臣事北敵遂闕朝貢治卒弟誦立咸平三
年其臣朱仁紹入朝具言國人思慕皇化逼於契丹未
能如願朝廷嘉之賜詔褒諭大中祥符七年誦卒弟詢
權知國亊大破契丹復謹修貢且乞降尊號頒正朔又
求封冊真宗皇帝初欲俯從議者難之遂寢止從班詔
而已天聖中使人屢與女真偕來貢方物天子加恩報
禮優異後詢卒子隆立優柔不斷政荒力屈憚於北敵
遂復臣事之而貢使又絶隆卒私諡曰正子德王欽欽
弟穆王亨皆朝貢不通而朝廷亦罷遣使亨弟徽熙寧
四年以權知國事復脩方貢七年九年使人荐至神宗
皇帝嘉其忠藎元豐元年命左諫議大夫安燾為國信
使起居舍人陳睦副之自明州定海絶洋而往時徽病
風痺僅能拜命且乞醫藥上覽其奏從之三年四年遣
使來朝六年徽卒立凡三十八年諡曰文世子勲立百
日卒弟國原公運立命左諫議大夫楊景略為祭奠使
禮賓使王舜封副之右諫議大夫錢勰為弔慰使西上
閣門副使朱球副之七年七月自密之板橋航海而往
八年哲宗皇帝踐祚使來奉慰又遣使來賀運立四年
卒諡曰宣子堯立未閱歲而以病廢國人乃請其叔熙
攝政未幾而堯卒諡曰懷熙乃襲位自元祐五年至元
符元年貢使再至三年遣使綏撫遵元豐故事也皇帝
嗣位遹追來孝丕承先烈薄海内外無不臣妾德被藩
服恩行海隅迺者崇寧元年命戶部侍郎劉逵給事中
吴拭持節往使禮物豐腆恩綸昭回所以加惠麗國而
褒寵鎮撫之以繼神考之志益大而隆二年五月由明
州道梅岑絶洋而往時熙避契丹嫌名改熙曰顒然自
神考有作務來遠人天相睿謨王徽襲爵以承其旨殆
非偶然徽忠順循理知尊中國館待使華禮意勤厚至
遇賈人亦有體貌治尚仁恕享國久長宜矣崇寧二年
顒卒年五十世子俣立自長興三年壬辰迨今宣和六
年甲辰王氏有國九世凡十七人合一百九十三年云
宣和奉使高麗圖經卷二
