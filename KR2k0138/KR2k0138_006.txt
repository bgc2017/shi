宣和奉使高麗圖經卷六
宋徐兢撰
宫殿二
長齡殿
長齡殿在乾德之東紫門内其制三間雖華煩不逮萬
齡而規模過之每中朝使者欲行前期必有先書介紹
至則於此受之賈人之至境遣官迎勞舍館定然後於
長齡受其獻計所直以方物數倍償之
長慶殿
長慶重光宣政三殿舊記雖載其名今聞更修重光長
慶易為别殿恐是今建閤之地宣政即外朝也歲時與
其臣屬會飲王誕日亦有節名王侯以八月十七日生
謂之咸寧其日大會公族貴臣近侍於長慶中國賈人
之在館者亦遣官為延伴用南北三部樂亦有致語嘗
記其口號曰當時瑞色炤宫林和氣濃濃破積隂香火
千家祈國夀笙歌二部樂賓心興酣日影移珠箔舞罷
花枝倒玉簪須盡清歡酬美景從容莫訴酒杯深
延英殿閣
延英殿閣在長齡之北制度小大略如乾德王於此親
試進士又其北曰慈和亦為燕集之處前建三閣曰寳
文以奉累聖所錫詔書西曰清燕以藏諸史子集嘗構
得其燕記文曰開府儀同三司守太保兼門下侍郎
兼修國史上柱國江陵郡開國侯食邑一千三百戶食
實封三百戶臣金緣奉教撰通奉大夫寳文閣學士左
散騎常侍上護軍唐城郡開國男食邑三百戶賜紫金
魚袋臣洪灌奉教書并篆額王以聰明淵懿篤實輝光
之德崇尚儒術樂慕華風故於大内之側延英書殿之
北慈和之南别創寳文清燕二閣以奉聖宋皇帝御製
詔勑書畫揭為訓則必拜稽肅容然後仰觀之一以集
周孔軻雄以來古今文書日與老師宿儒討論敷暢先
王之道藏焉脩焉息焉游焉不出一堂之上而三綱五
常之教性命道德之理充溢乎四履之間越今丁酉夏
四月甲戌有三日特召守太傅尚書令帶方公臣俌守
太傅尚書公太原公臣侾守太保齊安侯臣偦守太保
通義侯臣僑守太保樂浪侯臣景庸門下侍郎臣偉門
下侍郎臣資謙臣緣中書侍郎臣仲璋參知政事臣&KR3728;
守司空臣至和樞密院使臣軌知樞密院事臣字之同
知樞密院事臣安仁等置高會于清燕閣乃從容謂曰
予顧德類願天降康廟社儲祉金華偃於三邊文軌同
乎中夏凡立政造事大小云為罔不資禀崇寧大觀以
來施設注措之方其於文閣經筵求訪儒雅遵宣和之
制也深堂密席延見輔臣法太清之宴也雖禮有隆殺
而優賢尚能之意則其致一也今入朝進貢使資諒賫
桂香御酒龍鳳茗團珍菓寳皿來歸嘉與卿等樂斯盛
美臣僚皆皇駭恐懼退伏階陛辭以固陋不敢干盛禮
王趣令就坐温顔以待之備物以享之其供張之設器
皿之列觴豆之實菓核之品則六尚之名珍四方之美
味無一不具復有上國玻璃馬瑙翡翠犀兕瑰竒玩用
之物交錯於案上塤篪椌楬琴瑟鐘磬安樂雅正之聲
合奏於堂下王執爵命近臣監勸曰君臣交際惟以至
誠其各盡量不辭而飲左右再拜告旨而卒爵或獻或
酬和樂孔偕乃觴酒九行且令退息續有中貴人押賜
襲衣寳帶以將其厚意焉既而復召促席而坐使飲食
舉措各自便或開懷以言笑或縱目以觀覽欄楯之外
疊石成山庭除之際引水為沼&KR0886;崒萬狀清渟四徹洞
庭吴會幽勝之趣生而終宴無憚暑之意盡醉劇飲夜
艾而罷於是縉紳士大夫舉欣欣然有喜色而相告曰
吾王以慈儉為寳而無肆溢之行衣不御文繡器不用
雕鏤猶慮一夫之不得所一事之不合度每日焦勞惻
怛於宵旰之中至於燕羣臣嘉賓則登内府之寳藏傾
上國之異恩而窮日之力以火繼之猶不以為侈其尊
賢重禮好善忘勢之心實可謂高出百王之上矣臣嘗
聞昔魯公用天子禮樂以化成風俗故於泮宫則先王
君子與之為樂其詩曰魯侯戾止在泮飲酒既飲旨酒
永錫難老燕於路寢則大夫庶士與之相宜其詩曰魯
侯燕喜宜大夫庶士邦國是有既多受祉今吾君奉天
子恩意以寵待臣鄰故公卿大夫懷天保報上之意言
語法從賦我有嘉賓之詩瞽史歌工作君臣相悦之樂
懽忻交通禮儀卒度當斯時也人靈之和氣天地之休
應上下之施報風俗之化源皆出於飲食衎衎載色載
笑之間豈止永錫難老既多受祉而已耶必當億萬斯
年享太平之福而對揚天子永永無疆之休臣愚且拙
遭逢萬幸代匱率府不以臣之不材特有書命之事辭
不獲已謹拜手稽首而強為之記
臨川閣
臨川閣在會慶殿西會同門内為屋四楹窗戶洞達外
無重簷頗類臺門非燕集之地其中藏書數萬卷而已
長慶宫
長慶宫在王府之西南由嵓山麓有二小徑北通王府
東通宣義門長衢老屋數十楹王顒諸妹居其中後出
適人遂虚其地荒蕪益甚俣疾革又即之醫治已而不
起因以為祠奉之所俣之侍姬與其舊僚屬十數人守
之比使者銜睿眷之隆遵元豐舊制祭奠前王弔慰其
嗣皆於長慶拜而受之
左春宫
左春宫在會慶殿之東春德門内王之嫡長子初立日
世子既冠而後居之屋宇制度殺於王宫其大門榜曰
太和次曰元仁次曰育德聽事之堂無榜梁棟脩偉屏
上書文王世(闕五字)屬(闕二字)人右春宫在昇平門外(闕五字)
王之姊妹諸女居之
(名闕)宫
(闕五字)其子弟所居皆謂之宫王母妃(闕五字)給宫受田以
奉湯沐或空不居(闕五字)而供租賦雞林宫在王府之西
(闕五字)巖山之阜又有辰鼓朝鮮常安(闕五字)冠六宫分置
城内皆王伯叔昆(闕五字)繼母之宅(闕二字)慶今公族不見
(闕五字)十室九(闕一字)其田上等(闕一字)於夀昌(闕五字)王府又
置官以掌之
宣和奉使高麗圖經卷六
