宣和奉使高麗圖經卷二十七
宋徐兢撰
館舍
(闕三百十二字)
登山去
館可百步當竿山之脊而構之其制四棱上為火珠
之頂八面施欄楯可以據坐偃松怪石女羅葛蔓互相
映帶風至蕭然不覺有暑氣使副暇日每與上節官屬
烹茶枰棋於其上笑談終日所以快心目而却炎蒸也
使副位
使副位在正廳之後(闕二字)大亭其制四棱上為火珠榜
曰樂賓使位在東副使位在西各占三間中列塗金器
皿陳錦繡帷幄甚盛庭中廣植花草正北一門可以登
山即過香林亭路也
都轄提轄位
都轄提轄共處一堂其制三間對闢二室各以官序分
居之當其中以為會食見客之所前垂青幃狀類酒帘
室中各施文羅紅幕舊不用帳今亦有之榻上施錦裀
復加大席以錦為緣室中器皿如香奩酒榼唾盂食匜
悉(闕三十五字)
榜曰順天之館
東西兩階皆施欄楯上張錦繡簾幕其文多為翔鸞團
花四面盡張繡花圖障左右置八角冰壺惟與國官相
見館中飲會則升廳焉使副居其中自餘賓主國官分
東西侍坐而己
詔位
詔書位在樂賓之西館伴位之北小殿五間繪飾華煥
兩廊昔為押伴醫官之室今以為二道官位各以官序
分居之使副入館先奉安詔書于殿俟王卜吉日受詔
其日率三節官拜于庭都轄提轄對捧上節前導出館
置采輿中使副以次從行
清風閣
清風閣在館廳之東都轄提轄位之南其制五間下不
施柱唯以拱斗架疊而成不張幄幕然而刻鏤繪飾丹
雘華侈冠於他處唯以貯所錫禮物崇觀中揭名凉風
今易此名耳
香林亭
香林亭在詔書殿之北自樂賓亭後有路詔書入于亭
亭有二位西曰右碧瀾亭以奉詔書東曰左碧瀾亭以
待使副兩序有室以處二節人往來各一宿而去直東
西有道通王城之路左右居民十數家蓋使節既入城
衆舟皆泊于港中舟人分番以守視於此耳
客館
客館之設不一順天之後有小館十數間以待遣使報
信之人迎恩館在南大街興國寺之南仁恩館與迎恩
相並昔曰仙賓今易此名皆前此所以待契丹使也迎
仙館在順天寺北靈隠館在長慶宫之西以待狄人女
真興威館在奉先庫之北昔嘗以待醫官之所自南門
之外及兩廊有館凡四曰清州曰忠州曰四店曰利賓
皆所以待中國之商旅然而卑陋草創非比順天也
宣和奉使高麗圖經卷二十七
