宣和奉使高麗圖經卷十八
宋徐兢撰
道教
臣聞高麗地濱東海當與道山仙島相距不遠其民非
不知向慕長生久視之教苐中原前此多事征討無以
清淨無為之道化之者唐祚之興尊事混元始祖故武
德間高麗遣使丐請道士至彼講五千文開釋玄微高
祖神堯竒之悉從其請自是之後始崇道教踰於釋典
矣大觀庚寅天子眷彼遐方願聞妙道因遣信使以羽
流二人從行遴擇通達教法者以訓導之王俣篤於信
仰政和中始立福源觀以奉高真道士十餘人然晝處
齋宫夜歸私室後因言官論列稍加法禁或聞俣享國
日常有意授道家之籙期以易西教其志未遂若有所
待然
道士
道士之服不以羽衣用白布為裘皂巾四帶比之民俗
特其袖少褒裕而已
釋氏
浮圖之教始出天竺遂傳四夷其法崇盛高麗雖在海
東聞自清涼法眼一枝東渡之後僧徒頗知性理嘗於
普濟寺僧堂見其揭榜示衆大略云言不足以載道久
矣大千經卷皆藥病之說正法眼藏無所付囑世尊於
是舉花而示有微笑者至於子孫言辯相示謂之談禪
無乃妄乎靈山之會唯一迦葉其可容易期於衆人昔
人猶愛羊存而禮之大意不忘又況言說之筌足以得
其意哉抑聞之說詩者貴在以意逆志吾宗亦然蓋言
以索意意之所隨不可以言傳則亦在乎默而識之尚
何數數於文言之末乎觀凡數百言湥契宗旨佛像供
具皆悉脩潔幡華繒蓋行列有序大經則有華嚴般若
小者不可悉數亦有本翻自中國能為華言者嘗令誦
之歴歴可聽至其梵唄則又鴃舌不復可辨矣其鐃鈸
形制小而聲悲至其螺聲則洪大如號焉先是元豐間
上節使臣宋密歿於紫燕島自後使至必於濟物寺飯
僧致祭上節以次羅拜墓下比者銜命至彼亦襲前例
雖存殁恩義理固宜爾然人心初到異邦遠懷鄉國遽
覩客殯無不霑灑蓋出使絶域唯遼東為難海洋阻隔
危險萬態得獲全濟復命于朝豈不幸歟自非倚仗(闕二)
(字)王靈則其不葬於蛟蜃之腹者幾希豈釋氏專能持
護哉今圖其衣服制度以考同異云
國師
國師之稱蓋如中國之有僧職綱維也其上一等謂之
王師王見則拜之皆服出水衲袈裟長袖偏衫金䟦遮
下有紫裳鳥革鈴履人物衣服雖略與中華同但麗人
大抵首無枕骨以僧祝髮乃見之頗可駭訝晉史謂三
韓之人初生子便以石壓其頭令扁非也蓋繇種類資
稟而然未必因石而扁
三重和尚大師
三重和尚長光律師之類也服紫黃貼廂福田袈裟長
袖偏衫下亦紫裳位在國師之下講說經論傳習性宗
擇聰惠辨博者為之
阿闍黎大德
阿闍黎大德位降三重和尚一等分隸教門職事其服
短袖偏衫壊色掛衣伍條下有黃裳國師三重不過數
人而阿闍黎一等人數極衆未究厥旨
沙彌比丘
沙彌比丘自幼出家未經受具壊色布衣亦無貼廂戒
律既高方易紫服以第遷升乃有衲衣蓋高麗僧衣唯
以磨衲為重耳
在家和尚
在家和尚不服袈娑不持戒律白紵窄衣束腰皂帛徒
跣以行間有穿履者自為居室娶婦鞠子其於公上負
載器用掃除道路開治溝洫脩築城室悉以從事邊陲
有警則團結而出雖不嫺於馳逐然頗壯勇其趨軍旅
之事則人自褁糧故國用不費而能戰也中間契丹為
麗人所敗正賴此輩其刑餘之役人高麗以其髠削鬚
髮而名和尚耳
宣和奉使高麗圖經卷十八
