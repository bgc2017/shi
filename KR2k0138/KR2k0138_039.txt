宣和奉使高麗圖經卷三十九
宋徐兢撰
海道六
小青嶼
小青嶼如大青嶼之形但其山差小而周圍多焦石申
初舟過雨勢稍密
紫燕島
是日申正舟次紫燕島即廣州也倚山為館榜曰慶源
亭亭之側為幕屋數十閒居民草舍亦衆其山之東一
嶼多飛燕故以名之接伴尹彦植知廣州陳淑遣介紹
與譯官卓安持書來迎兵仗禮儀加厚申後雨止使副
與三節登岸到館其飲食相見如全州禮夜漏下二刻
歸舟十日辛卯辰刻西北風八舟不動都轄吴德休提
轄徐兢同上節復以采舟詣館過濟物寺為元豐使人
故左班殿直宋密飯僧畢歸舟已刻隨潮而進
急水門
是日未刻到急水門其門不類海島宛如巫峽江路山
圍屈曲前後交鎖兩閒即水道也水勢為山峽所束驚
濤拍岸轉石穿崕喧豗如雷雖千鈞之弩追風之馬不
足喻其湍急也至此已不可張篷惟以櫓棹隨潮而進
蛤窟
申後抵蛤窟抛泊其山不甚高大民居亦衆山之脊有
龍祠舟人往還必祀之海水至此比之急水門變黃白
色矣
分水嶺
分水嶺即二山相對小海自此分流之地水色復渾如
梅岑時十一日壬辰早雨作午刻潮落雨益甚國王遣
劉文忠持先書使者以禮受之酉刻前進至龍骨抛泊
禮成港
十二日癸巳早雨止隨潮至禮成港使副遷入神舟午
刻使副率都轄提轄官奉詔書于采舟麗人以兵仗甲
馬旂幟儀物共萬計列於岸次觀者如堵牆采舟及岸
都轄提轄奉詔書入于采輿下節前導使副後從上中
節以次隨之入于碧瀾亭奉安詔書訖分位少愒次日
遵陸入于王城臣竊惟海道之難甚矣以一葉之舟泛
重溟之險惟恃宗社之福當使波神效順以濟不然則
豈人力所能至哉方其在洋也以風颿為適從若或暴
横轉至他國生死瞬息又惡三種險曰癡風曰黑風曰
海動癡風之作連日怒號不已四方莫辨黑風則飄怒
不時天色晦冥不分晝夜海動則徹底沸騰如烈火煮
湯洋中遇此鮮有免者且一浪送舟輒數十餘里而以
數丈之舟浮波濤閒不啻毫末之在馬體故涉海者不
以舟之大小為急而以操心履行為先若遇危險則發
於至誠虔祈哀懇無不感應者比者使事之行第二舟
至黃水洋中三柂併折而臣適在其中與同舟之人斷
髮哀懇祥光示現然福州演嶼神亦前期顯異故是日
舟雖危猶能易他柂既易復傾搖如故又五晝方達明
州定海比至登岸舉舟臞顇幾無人色其憂懼可料而
知也若以謂海道非難則還朝復命不應受重賞以為
以死則自(闕七十一字)
風歸日以北風初發明
州以其年五月二十八日放洋得順風至六月六日即
達羣山島及回程以七月十三日甲子發順天館十五
日丙寅復登大舟十六日丁卯至蛤窟十七日戊辰至
紫燕島二十二日癸酉過小青嶼和尚島大青嶼雙文
焦唐人島九頭山是日泊馬島二十三日甲戌發馬島
過軋子苫望洪州山二十四日乙亥過横嶼入羣山門
泊島下至八月八日戊子凡十四日風阻不行申後東
北風作乘潮出洋過苦苫風入夜不住九日己丑早過
竹島辰巳望見黑山忽東南風暴復遇海動舟側欲傾
人大恐懼即鳴鼓招衆舟復還十日庚寅風勢益猛午
刻復還羣山島至十六日丙申又六日矣申後風正即
發洋夜泊竹島又二日風阻不行至十九日己亥午後
發竹島夜過月嶼二十日庚子早過黑山次過白山次
過五嶼夾界山北風大作低篷以殺其勢二十一日辛
丑過沙尾午閒第二舟三副柂折夜漏下四刻正柂亦
折而使舟與他舟皆遇險不一二十三日壬寅望見中
華秀州山二十四日癸卯過東西胥山二十五日甲辰
入浪港山過潭頭二十六日乙巳早過蘇州洋夜泊栗
港二十七日丙午過蛟門望招寳山午刻到定海縣自
離高麗明州界凡海道四十二日云
宣和奉使高麗圖經卷三十九
