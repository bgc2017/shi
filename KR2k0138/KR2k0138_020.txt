宣和奉使高麗圖經卷二十
宋徐兢撰
婦人
臣聞三韓衣服之制不聞染色唯以花文為禁故有御
史稽察民服文羅花綾者斷罪罰物民庶遵守不敢慢
令舊俗女子之服白紵黃裳上自公族貴家下及民庶
妻妾一槩無辨頃歲貢使趨闕獲朝廷賜予十等冠服
遂以從化今王府與國相家頗有華風更遲以歲月當
如草偃矣今姑摭其異於中國者圖之
貴婦
婦人之飾不善塗澤施粉無朱柳眉半額皂羅蒙首製
以三幅幅長八尺自項垂下唯露面目餘悉委地白紵
為袍略如男子製文綾寬袴裏以生綃欲其褒裕不使
著體橄欖勒巾加以采絛金鐸佩錦香嚢以多為貴富
家藉以大席侍婢旁列各執巾瓶雖盛暑不以為苦也
秋冬之裳間用黃絹或深或淺公卿大夫之妻士民遊
女其服無别或云王妃夫人以紅為尚益加繪繡國官
庶民不敢用也
婢妾
官府有媵國官有妾民庶之妻雜役之婢服飾相類以
其執亊服勤故蒙首不下垂疊於其頂摳衣而行手雖
執扇羞見手爪多以絳嚢蔽之
賤使
婦人之髻貴賤一等垂於右肩餘髮被下束以絳羅竪
以小簮細民之家特無蒙首之物蓋其直准白金一斤
力所不及非有禁也亦服旋裙製以八幅插腋高繫重
疊無數以多為尚其富貴家妻妾製裙有累至七八疋
者尤可笑也崇寧間從臣劉逵吴拭等奉使至彼值七
夕會館伴使柳伸顧作樂女倡謂使副曰本國梳得頭
髮慢必是古來墜馬髻逵等荅云墜馬髻乃東漢梁冀
妻孫夀所為似不足法伸等唯唯然至今仍貫不改豈
自其舊俗椎結而然耶
(闕二字)
海外冠服雖略相類亦無定制人使初入城夾道樓觀
間時見凭欄有此一等女子纔十餘歲當是未嫁之人
亦不披髮而黃衣又非暑服所宜嘗試詰之終不審諦
或云是王府小兒之服耳
女子
民庶之家女子未嫁紅羅束髮其餘被下男子亦然特
易紅為黑繩耳
負
高麗法置官婢世代相承故自王府國官觀寺皆給之
其於執役肩不勝任負於背上其行甚駛雖男子不如
也
戴
負戴之役其勞一等水未飲歠並貯銅罌不以肩舁加
於頂上罍有二耳一手扶持摳衣而行背負其子考之
於經班白者不負戴於道路以其用力良勞非筋骨有
加蓋不能也其子附之所謂襁負其子而至也
宣和奉使高麗圖經卷二十
