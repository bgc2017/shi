宣和奉使高麗圖經卷二十一
宋徐兢撰
皂隸
臣聞諸蠻之國雕題交趾被髮文身豺狼與居麋鹿與
遊豈復知張官置吏之法哉唯高麗則不然衣冠禮義
君臣上下燦然有文法以相接也内置臺省院監外置
州府郡邑設官分職選吏任事在上則舉其綱目在下
則任其繁劇雖一國之事簡而當理追胥呼索但片紙
數字民不敢失其期會也故自中書給事中樞堂官以
至夫民長無敢息豫其國官吏遇諸途必跪拜鞠躬言
事則膝行而前上呼低面以聽奉之自非久陶聖化能
若是乎今自吏職以迄驅使並列圖于左
吏職
吏職之服與庶官服色不異但綠衣時有深淺舊傳高
麗倣唐製衣碧今詢之非也蓋其國民貧俗儉一袍之
費動凖白金一斤每經澣濯再染色深如碧非是别一
等服也然省府補吏不限流品貴家之子弟時亦為之
今此青服當是吏之世襲者耳
散員
散員之服紫羅窄衣幞頭革履如中華班直殿侍之類
也武臣子弟兵衞出職皆補之每人使至則捧盤授爵
執衣侍巾皆用之
人吏
人吏之稱非比省府之職也蓋倉庫司屬州縣出納金
穀布帛之流皂衣幞頭烏革句履時於衞市稠人中見
之或云趨官府則間有易色衣者
丁吏
丁吏蓋丁壯之人初置吏者也舊說轉為頂禮蓋是語
音訛謬自此升補為吏曰吏而後授官自令官而下各
給丁吏以備使令視官品而為多寡之差其常執事則
文羅頭巾人使至則加幘每貴臣從者一二人唯伴官
屈使從者與使副所給一等服飾耳
房子
房子使館之給役者也每房自使副(闕三字)官品高下
而為之多寡其服文羅頭巾紫衣負帶皂屨蓋擇善供
應者為之觀其守(闕)蓋甚又善筆札高麗俸禄至薄唯
給生菜蔬茹而已常時亦罕食肉每人使至正當大暑
飲食臭惡必推其餘與之飲㗖自如而又以其餘歸遺
于家至禮畢出館泣數行下大抵麗人之於中國其情
加厚故雖房子亦懷惓惓焉
小親侍
小親侍紫衣頭巾復被其髮蓋宫帷中所使小童也王
之貴戚與從臣時亦給之麗人大率未娶者皆褁巾而
被髮于後既娶而後束髮其為小親侍皆纔十餘歲稍
長則出宫焉
驅使
驅使與仙郎相類大抵皆未娶之人在貴家子弟則稱
仙郎故其衣或紗或羅皆皂也又有一等縿袖烏巾即
庶官小吏之奴名驅使者也
宣和奉使高麗圖經卷二十一
