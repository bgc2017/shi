宣和奉使高麗圖經卷二十九
宋徐兢撰
供帳二
繡枕
繡枕之形白紵為囊中實以香草兩頭蹙金盤綫花文
極巧復以絳羅裝飾如蓮荷之狀三節供給其制一等
寢衣
寢衣之制紅黃為表而以白紵裏之裏大於表四邊各
餘一尺
紵裳
紵裳之制表裏六幅要不用横帛而繫二帶三節每位
各與紵衣同設以待沐浴之用
紵衣
紵衣即中單也國俗不用純領自王至于民庶無男女
悉服之
畫摺扇
畫摺扇金銀塗飾復繪其國山林人馬女子之形麗人
不能之云是日本所作觀其所饋衣物信然
杉扇
杉扇不甚工惟以日本白杉木劈削如紙貫以綵組相
比如羽亦可招風
白摺扇
白摺扇編竹為骨而裁藤紙鞔之閒用銀銅釘飾以竹
數多者為貴供給趨事之人藏於懷袖之閒其用甚便
松扇
松扇取松之柔條細削成縷搥壓成綫而後織成上有
花文不減穿藤之巧唯王府所遺使者最工
草履
草履之形前低後昂形狀詭異國中無男女少長悉履
之
宣和奉使高麗圖經卷二十九
