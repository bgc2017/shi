宣和奉使高麗圖經卷三
宋徐兢撰
城邑
臣聞四夷之君類多依山谷就水草隨時遷徙以為便
適固未嘗知有國邑之制西域車師鄯善僅能築墻垣
作居城史家即指為城郭諸國蓋誌其異也若高麗則
不然立宗廟社稷治邑屋州閭高堞周屏模範中華抑
箕子舊封而中華遺風餘習尚有存者朝廷間遣使存
撫其國入其境城郭巋然實未易鄙夷之也今盡得其
建國之形勢而圖之云
封境
高麗南隔遼海西距遼水北接契丹舊地東距大金又
與日本琉球𣆀羅黑水毛人等國犬牙相制惟新羅百
濟不能自固其圉為麗人所并今羅州廣州道是也其
國在京師之東北自燕山道陸走渡遼而東之其境凡
三千七百九十里若海道則河北京東淮南兩浙廣南
福建皆可往今所建國正與登萊演棣相望自元豐以
後每朝廷遣使皆由明州定海放洋絶海而北舟行皆
乘夏至後南風風便不過五日即抵岸焉舊封境東西
二千餘里南北一千五百餘里今既并新羅百濟東北
稍廣其西北與契丹接連昔以大遼為界後為所侵迫
乃築來遠城以為阻固然亦恃鴨綠以為險也鴨綠之
水源出靺鞨其色如鴨頭故以名之去遼東五百里經
國内城又西與一水合即鹽難水也二水合流西南至
安平城入海高麗之中此水最大波瀾清徹所經津濟
皆艤巨艦其國恃此以為天塹水闊三百步在平壤城
西北四百五十里遼水東西四百八十里自遼已東即
舊屬契丹今契丹已亡大金以其地不毛不復城守徒
為往來之道而已鴨綠之西又有白浪黃嵓二水自頗
利城行數里合流而南是為遼水唐貞觀間李勣來破
高麗於南蘇既渡怪其水淺狹問之云是遼源以此知
前古未嘗恃此水以為固此高麗所以退保鴨綠之東
歟
形勢
高麗素知書明道理拘忌隂陽之說故其建國必相其
形勢可為長久計者然後宅之自漢來徙九都山下後
魏至唐皆居平壤至李勣平其地建都護府則嘗遁寄
稍東不詳其所唐末復國當是今所都地蓋嘗為開州
今尚置開城府其城北據崧山其勢自乾亥來至山之
脊稍分為兩岐更相環抱隂陽家謂之龍虎臂以五音
論之王氏商姓也西位欲高則興乾西北之卦也來崗
亥落其右一山屈折自西而北轉至正南一峯特起狀
如覆盂因以為案外復有一案其山高倍坐向相應賓
主丙壬其水發源自崧山之後北直子位轉至艮方委
曲入城由廣化門稍折向北復從南地流出已上蓋乾
為金金長生在已是為吉卜自崧山之半下瞰城中左
溪右山前崗後嶺林木叢茂形勢若飲澗蒼虬宜其保
有東土歴年之久而常為聖朝臣屬之國也
國城
高麗自唐之前蓋居平壤本漢武帝所置樂浪郡而唐
高宗所建都護府也以唐志考之平壤城乃在鴨綠水
東南唐末高麗君長懲累世兵革之難稍徙而東今王
城在鴨綠水之東南千餘里非平壤之舊矣其城周圍
六十里山形繚繞雜以沙礫隨其地形而築之無濠塹
不施女牆列構延屋如廊廡狀頗類敵樓雖施兵仗
以備不虞而因山之勢非盡堅高至其低處則不能受
敵萬一有警信知其不足守也外門十一各有標名舊
志纔知其七今盡得之正東曰宣仁(舊不見名止曰東大門)曰崇
仁(舊曰求門)曰安定(舊曰須知乃麗人方言也)東南曰長朔正南曰宣華
(舊不見門)曰會賓曰泰安(舊名真觀今易此名)西南曰光德(舊曰正州亦通其路)
(耳州郡非門名所宜)正西曰宣義曰狻猊正北曰北昌(舊名崧山特登山之)
(路非本名也)東北曰宣祺(舊名金郊今易此)西南隅王府宫室居之
其東北隅即順天館極加完葺西門亦壯麗蓋為中朝
人使設也自京市司至興國寺橋由廣化門以迄奉先
庫為長廊數百間以其民居隘陋參差不齊用以遮蔽
不欲使人洞見其醜東南之門蓋溪流至已方衆水所
會之地其餘諸門官府宫祠道觀僧寺别宫客館皆因
地勢星布諸處民居十數家共一聚落井邑街市無足
取者總其建國大槩而圖之其餘則互見於别篇
樓觀
王城昔無樓觀自通使以來觀光上國得其規模稍能
構治初惟王城宫寺有之今官道兩旁與國相富人
稍稍僣侈入宣義門每數十家則建一樓俯近興國寺
二樓相望左曰溥濟右曰益平王府之東二樓臨衢不
見標牓簾幕華煥聞皆王族遊觀之所人使經由則有
婦女窺覘於其間衣服之飾不異民庶或云王每出遊
則其族始易錦繡也
民居
王城雖大磽确山壟地不平曠故其民居形勢高下如
蜂房蟻穴誅茅為蓋僅庇風雨其大不過兩椽比富家
稍置瓦屋然十纔一二耳舊傳惟倡優所居揭長竿以
别良家今聞不然蓋其俗淫祠鬼神厭勝祈禱之具耳
坊市
王城本無坊市惟自廣化門至府及館皆為長廊以蔽
民居時於廊間榜其坊門曰永通曰廣德曰興善曰通
商曰存信曰資養曰孝義曰行遜其中實無街衢市井
至有斷崖絶壁蓁莽繁蕪荒墟不治之地特外示觀美
耳
貿易
高麗故事每人使至則聚為大市羅列百貨丹漆繒帛
皆務華好而金銀器用悉王府之物及時鋪陳蓋非其
俗然也崇寧大觀使者猶及見之今則不然蓋其俗無
居肆惟以日中為墟男女老幼官吏工伎各以其所有
用以交易無泉貨之法惟紵布銀瓶以准其直至日用
微物不及疋兩者(闕)以米計錙銖而償之然民久安其
俗自以為(闕)也中間(闕六字)朝廷賜予錢寳今(闕二字)之(闕二)
(字)時出以示官屬傳玩焉
郡邑
州縣之建實不副之(闕)聚(闕)之繁處自國之西北與契
丹大金接境粗有壘塹其東南濱海亦有建於島嶼者
惟西京最盛城市略如王城又有三京四府八牧又為
防禦郡一百一十八為縣鎮三百九十為洲島三千七
百皆設守令監官治民惟牧守都護公廨數楹令長則
隨所在舍於居民國政租賦之外無健訟在官者公田
不足以資用則亦仰給於富民云
宣和奉使高麗圖經卷三
