宣和奉使高麗圖經卷二十五
宋徐兢撰
受詔
臣聞周使宰孔賜齊侯胙將下拜孔曰且有後命天子
以伯舅耋老加賜勞一級無下拜對曰天威不違顔咫
尺小白余敢貪天子之命恐隕越于下以遺天子羞敢
不下拜下拜登受夫周室之衰禮去其籍僅有存者齊
侯雖霸不敢廢禮今天子威靈所被震疊海表而綏懷
之意情文腆縟是宜麗人恪恭明命如瞻天表不敢少
怠以虞隕越今圖其趨事執禮之勤以備觀考
迎詔
使副奉詔入順天館十日内卜吉王乃受詔前期一日
先遣說儀官與使副相見次日遣闕使一員至館都轄
提轄官對捧詔入采輿内儀仗兵甲迎導前行使副館
伴闕使同上馬下節在其前步行上中節騎馬後隨國
官先於館門外排立候詔書出館當道再拜訖乘馬前
導至王府入廣化門次入左同德門至昇平門外上中
節下馬引接指使等馬前步行上節後從入神鳳門至
閶闔門外使副下馬國王與國官以次迎詔再拜訖采
輿入止會慶殿門外
導詔
采輿既入止會慶殿門外都轄提轄官自輿中捧詔出
奉安于幕位使副少憩國王復降門下西嚮立使副與
國王並行導入中門上節禮物等分兩序入會慶殿下
以俟國王受詔
拜詔
國王導詔入會慶殿廷下設香案面西立使副位北上
面南立上節官以次序位於使副之後國官立班于王
之後王再拜躬問聖體乃復位舞蹈再拜己國官拜舞
如王之儀國信使稱有勅國王再拜起躬聽口宣乃搢
笏跪副使以詔授使使以詔授王詔曰高麗國王王楷
逖聞嗣國甫謹修方諒惟善繼之初克懋統承之望遽
經變故深劇傷摧肆遄命使之華往諭象賢之寵載蕃
賚予併示哀榮宜祗服於王靈用永遵於侯度今差通
議大夫守尚書禮部侍郎元城縣開國男食邑三百戶
路允迪太中大夫中書舍人清河縣開國伯食邑九百
戶傅墨卿充國信使副賜卿國信禮物等具如别錄至
可領也故兹詔示想宜知悉春暄卿比平安好遣書指
不多及王受詔乃授國官出笏舞蹈如初之儀國官亦
如之
起居
使副既導詔至于廷王再拜興避席躬問聖體使亦避
席躬答曰近離闕下皇帝聖躬萬福各復位拜舞如受
詔之儀先是自全抵廣凡三州牧問聖體如王之儀至
其接送館伴官相見亦如之
祭奠
壬寅春二月使副被旨以國信使事行夏四月聞俣薨
兼以祭奠吊慰遵元豐制也癸卯六月十三日甲午使
副到館王既受詔越二日王先遣人告辦都轄吴德休
往啓建佛事次日提轄官徐兢押所賜祭奠禮物陳列
于前至日質明使副與三節官吏奉詔輿至長慶宫三
節休于次使副易帶以烏犀仍去式候時至入祭室王
楷素服立于東楹使副再拜興使跪宣御製祭文曰維
宣和五年歲次癸卯三月甲寅朔十四日丁卯皇帝遣
使通議大夫守尚書禮部侍郎元城縣開國男食邑三
百戶路允迪太中大夫中書舍人清河縣開國伯食邑
九百戶傅墨卿致祭于高麗國王之靈惟王躬有一德
嗣兹東土孝友肅恭惠迪神民克紹于前文人四國是
式而忠誠夙著義篤勤王旅貢在廷朕命惟謹朕惟王
外界海隅而能知役志于享乃心罔不在王室嘉乃丕
績眷顧不忘方將洊飭使人往諭朕志示鎮撫于爾邦
孰謂天不憗遺遽聞大故邦國殄瘁震悼於懷今錫爾
䘏典用褒乃顯德以輯寧爾邦尚其來止歆我寵靈永
垂佑于爾後人服休無斁尚饗
弔慰
是日祭奠禮畢少退乃行弔慰禮先於廷中設香案西
望天闕王楷素服面西立使位南面西上副使又次之
副使以詔授使使以詔授王王磬折鞠躬再拜跪受之
詔曰高麗國王王楷惟爾先王祗慎明德宜綏厥位
毗于一人天命難諶遽以訃諗緬惟永嘉諒劇傷摧纂
嗣之初踐修是屬勉思抑割用副眷懷今差國信使通
議大夫守尚書禮部侍郎元城縣開國男食邑三百戶
路允迪副使太中大夫中書舍人清河縣開國伯食邑
九百戶傅墨卿兼祭奠弔慰并賜祭奠弔慰禮物等具
如别錄至可領也故兹詔示想宜知悉春暄卿比平安
好遣書指不多及
宣和奉使高麗圖經卷二十五
