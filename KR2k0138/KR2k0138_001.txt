宣和奉使高麗圖經卷一
宋徐兢撰
建國
臣聞夷狄君長類以詐力自尊殊名詭號單于可汗無
足稱者獨高麗自箕子之封以德取使後世稍衰他姓
亦用漢爵代居其位上有常尊下有等殺故襲國傳世
頗可紀錄今謹稽諸史叙其歴代之王作建國記云
始封
高麗之先蓋周武王封箕子胥餘于朝鮮寔子姓也歴
周秦至漢高祖十二年燕人衞滿亡命聚黨椎結服役
蠻夷寖有朝鮮之地而王之自子姓有國八百餘年而
為衞氏衞氏有國八十餘年先是夫餘王得河神之女
為日所炤感孕而卵生既長善射俗稱善射為朱蒙因
以名之夫餘人以其生異謂之不祥請除之朱蒙懼逃
焉遇大水無梁勢不能渡因持弓擊水而咒之魚鱉並
浮因乘以濟至紇升骨城而居自號曰高句驪因以高
為氏而以高麗為國凡有五部曰消奴部曰絶奴部曰
順奴部曰灌奴部曰桂婁部漢武帝滅朝鮮以高麗為
縣屬玄菟郡其君長賜之鼓吹伎人常從郡受朝服衣
幘縣令主其名籍後稍驕不復詣郡於東界築小城歲
時受之因名幘溝漊溝漊者高麗名城也於是始稱主
焉王莽發其兵以誅匈奴不至降王為侯而麗人益寇
邊光武中興麗遣邊吏建武八年遣使來朝因復王號
列為外藩安帝以後部衆滋熾雖少鈔暴旋即賓服初
消奴為王既衰而桂婁代之至王宫生而開目能視國
人惡之及長壯勇和帝時頻掠遼東傳至王伯固伯固
死有二子長曰拔竒者不肖次曰伊夷模國人立焉漢
末公孫康擊破伊夷模於其國九都山下國人共立其
子位宫位宫亦有勇力好鞍馬以其祖宫生而能視今
王亦然句驪謂相似為位故名曰位宫魏將毌丘儉屠
之追至肅慎刻石紀功而還位宫五世孫劉晉永嘉
中與遼西鮮卑慕容廆鄰廆不能制康帝建元初廆子
皝帥師伐之大敗後為百濟所滅其後慕容寳以其王
高安為平州牧安孫璉義熙中遣長史孫翼獻赭白馬
以為營州牧高麗王樂浪郡公璉七世孫元隋文帝時
率靺鞨寇遼東唐太宗時其東部大人蓋蘇文賊虐不
道帝親征之威震遼海高宗又命李勣討平之俘其王
高藏裂地而為郡縣建安東都護府於平壤城以兵鎮
守後武后遣將擊殺其主乞昆羽而立其主乞仲象亦
病死仲象子祚榮立因有其衆四十萬據于桂婁臣于
唐中宗時乃置忽汗州以祚榮為都督渤海郡王其後
遂號渤海初藏之俘也其酋長有劔牟岑者立藏外孫
舜為王又命高偘討平之都護府既屢遷舊城頗入新
羅遺民散奔突厥靺鞨高氏既絶久而稍復至唐末遂
王其國後唐同光元年遣使來朝國王姓氏史失不載
長興二年王建權知國事遣使入貢遂受爵以有國云
宣和奉使高麗圖經卷一
