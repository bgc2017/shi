宣和奉使高麗圖經卷三十
宋徐兢撰
器皿一
臣聞前史稱高麗器用俎今高麗土俗猶然觀其制作
古朴頗可愛尚至於他飲食器亦往往有尊彛簠簋之
狀而燕飲陳設又多類於莞簟几席蓋染箕子美化而
彷彿三代遺風也謹掇其槩圖之
獸爐
子母獸爐以銀為之刻鏤制度精巧大獸蹲踞小獸作
搏攫之形返視張口用以出香惟會慶乾德公會則置
于兩楹之間迎詔焚麝香公會則爇篤耨龍腦旃檀沈
水之屬皆御府所賜香也每隻用銀三千斤獸形連坐
高四尺闊二尺二寸
水瓶
水瓶之形略如中國之酒注也其制用銀三斤使副與
都轄提轄官位設之高一尺二寸腹徑七寸量容六升
盤琖
盤琖之制皆似中國惟琖深而釦斂舟小而足高以銀
為之間以金塗鏤花工巧每至勸酒則易别杯第量容
差多耳
博山爐
博山爐本漢器也海中有山名博山形如蓮花故香爐
取象下有一盆作山海波濤魚龍出没之狀以備貯湯
薰衣之用蓋欲其濕氣相著烟不散耳今麗人所作其
上頂雖象形其下為三足殊失元制但工巧可取
酒榼
酒榼蓋提挈之器也上為覆荷兩耳有流連環提紐以
金間塗之惟勸酒則特用而酒色味皆勝其制高一尺
闊八寸提環長二尺二寸量容七升
烏花洗
銀花不常用惟使副私覿有之點藥鏤花烏文白質輕
重不等面闊一尺五寸量容一斗二升
面藥壺
面藥壺惟使副都轄提轄位用銀餘以銅為之圓腹修
頸蓋形稍銳高五寸腹徑三寸五分量容一升
芙蓉尊
酒尊之形上有蓋如芙蓉花之方苞也間金塗飾長頸
廣腹高二尺量容一斗二升
提瓶
提瓶之狀頭長而上銳腹大而底平其制八棱間用塗
金中貯水漿熟水國官貴人每令親侍挈以自隨大小
不等大者容二升
宣和奉使高麗圖經卷三十
