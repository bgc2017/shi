宣和奉使高麗圖經卷三十一
宋徐兢撰
器皿二
油盎
油盎之狀略如酒尊白銅為之其上無蓋恐其傾覆而
以木楔窒之高八寸腹徑三寸量容一升五勺
淨瓶
淨瓶之狀長頸脩腹旁有一流中為兩節仍有轆轤蓋
頸中間有隔隔之上復有小頸象簮筆形貴人國官觀
寺民舍皆用之惟可貯水高一尺二寸腹徑四寸量容
三升
花壺
花壺之制上銳下圓略如垂膽仍有方坐四時貯水簮
花舊年不甚作邇來頗能之通高八寸腹徑三寸量容
一升
水釡
水釡之制狀如鬲鼎以銅鑄成有三獸環貫不可以負
持麗人方言無大小皆謂之㑃僕射館中諸房皆給之
高一尺五寸闊三尺量容一石二斗
水甖
水甖如水釡之形而差小仍有銅蓋用以汲水以象中
國之水桶也上有二耳可以攀挈麗俗便於負戴故此
器最多高一尺腹徑一尺二寸量容一斗二升
湯壺
湯壺之形如花壺而差匾上蓋下座不使泄氣亦古温
器之屬也麗人烹茶多設此壺通高一尺八寸腹徑一
尺量容一斗
白銅洗
白銅洗之形與烏銀者相似特無文采而麗人謂之水
盆又有一等赤銅者制作差劣
鼎爐
鼎爐之制略如博山上無花蓋下有三足惟觀寺神祠
用之高二尺頂闊六寸下盤闊八寸
温爐
温爐之形如鼎而有偃唇腹有三足為獸銜之狀用以
貯水置之几案蓋冬月温手之器也面闊一尺二寸高
八寸
巨鐘
大鐘在普濟寺形大而聲不揚上有螭紐中有雙飛仙
刻銘曰甲戌年鑄用白銅一萬五千斤麗人云昔者置
之重樓聲聞契丹單于惡之今移於此亮其誇之言未
必然也
宣和奉使高麗圖經卷三十一
