宣和奉使高麗圖經卷四十
宋徐兢撰
同文
臣聞正朔所以統天下之治也儒學所以美天下之化
也樂律所以導天下之和也度量權衡所以示天下之
公也四者雖殊然必參合乎天子之節然後太平之應
備焉聖人之興必建歲正定國是新一代之樂而同律
度量衡蓋以至一而正羣動其道當如此仰惟國家大
一統以臨萬邦華夏蠻貉罔不率俾雖高句麗域居海
島鯨波限之不在九服之内然稟受正朔遵奉儒學樂
律同和度量同制雖虞舜之時日東協伯禹之聲教南
暨不足云也古人所謂書同文車同軌者于今見之且
圖志之作所以紀異國之殊制若其制或同則丹青之
作何事乎贅厖謹條其正朔儒學樂律度量之同乎中
國者作同文記而省其繪畫云
正朔
唐劉仁軌為方州刺史乃請所頒歴及宗廟諱曰當削
平遼海班示本朝正朔及戰勝以兵經略高麗帥其酋
長赴登對之會卒如初言史臣壯之然仁軌特服其力
耳未必其本心也何以言之臣觀麗人之事中國其請
降尊號班正朔勤勤懇懇不絶于口及為契丹所迫革
面從之而乃心朝廷葵傾蟻慕終不解於胸次豈用兵
之與用德固自有次第哉雖然近則易服遠則難懷若
麗境之望帝封邈在大海之外當其來也泛巨航駕便
風晝夜兼行十數日始達四明風或稍戾驚濤山涌竈
釡傾蕩涓滴之水不留且不可爨舟人往往絶粒甚則
柁折檣摧傾覆之變生於瞬息亦已危矣然自建隆開寳
間願效臣節不敢少懈以迄于今至與北敵則封境之
相距纔一水耳敵人朝發馬夕已飲水於鴨綠矣嘗大
敗䘐始臣事之用其年號終統和開泰凡二十一年至
王詢大破北敵復通中國乃於真宗皇帝大中祥符七
年遣使請班正朔朝廷從之後遂用大中祥符之號易
去北虜開泰之名至天禧中北敵復破高麗殺戮其民
幾盡王詢至棄國而逃於蛤窟敵留城中八月會西北
山萬松皆作人聲始駭懼引去仍強班正朔於詢詢以
力屈不得已而用之自太平二年終十七年至重熙終
二十二年清寧終十年咸雍終十年太康終十年太安
終十年夀昌終六年乾統終十年天慶至八年凡一百
年而耶律為大金所困高麗遂去北敵之號又以未請
命于朝不敢輒用正朔故但以歲次紀年而將有請焉
耳本朝之於高麗如彼之遠北敵之於高麗如此其近
然而附北敵者常以困於兵力伺其稍弛則輒拒之至
于尊事聖宋則終始如一拳拳傾戴雖或時有牽制不
能如願而誠意所向堅如金石有以見累聖綏之以仁
懷之以德内有以得其心固異乎北敵之強暴徒以力
制其外也書曰協時月正日今北敵已滅佇是高麗之
使以正朔為請而萬邦之時日月可協而正矣
儒學
東國性仁而其地有君子不死之國又箕子所封朝鮮
之境習俗素稔八條之教其男子出於禮義婦人由於
正信飲食以豆籩行路者相遜固異乎蠻貉雜類押頭
腁趾辮(闕三字)幅父子同寢親族同槨僻怪也自漢武
帝列置四郡臣妾内屬而中華政化所嘗漸被雖更(闕)
(三字)視時汙隆乍離乍合然義理之根諸中者未嘗泯
也唐貞觀初太宗用魏鄭公之一言以仁義為治恢廣
學校崇尚師儒當是時與議大臣猶有疑(闕)未知其為
益者彼國乃遽遣其英秀子弟請教京師後長慶中白
居易善作歌行雞林之人引領嘆慕至以(闕一百字)
風從勃然雨化誾誾秩秩
服膺儒學雖居燕韓之左僻而有齊魯之氣韻矣比者
使人到彼詢知臨川閣藏書至數萬卷又有清燕閣亦
實以經史子集四部之書立國子監而(闕二字)儒官甚備
新敞黌舍頗遵太學月書季(闕二字)制次第諸生上而朝
列官吏閑威儀而足辭采下而閭閻陋巷聞經館書社
三兩相望其民之子弟未昏者則羣居而從師授經既
稍長則擇友各以其類講習于寺觀下逮卒伍童穉亦
從鄒先生學於戱盛哉且諸侯之就功實假天子之威
靈諸侯之作德實循天子之風化麗人之於中國海隅
侯伯之邦爾今也文物之富如此蓋自漸摩所致不亦
偉乎譬猶日月三辰假元氣以成列而其照耀(闕)見乃
所以為天之明草木百寳資元化(闕二字)華而其葳蕤藿
靡乃所以為地之文也若夫其國取士之制雖規範本
朝而承聞循舊不能無小異其在學生每歲試于文宣
王廟合格者視貢士其舉進士閒歲一試于所屬合格
偕貢者合三百五十餘人既貢又命學士總試于迎恩
館取三四十人分甲乙丙丁戊五等賜第略如本朝省
闈之制至王親試官之乃用詩賦論三題而不策問時
政此其可嗤也自外又有制科宏辭之目雖文具而不
常置大抵以聲律為尚而於經學未甚工視其文章髣
髴唐之餘弊云
樂律
夫樂與天地同和而五聲之發原於五行八音之辨生
於八風清濁高下皆出於一氣而手舞足蹈有不期然
而然者則蕢桴土鼓皆足以寓其聲而吐其和故自葛
天氏之時牛尾之歌已見於載籍後世聖人作樂崇德
而以金石土革匏木絲竹之物制為鐘磬鞉鼓塤箎笙
竽柷敔琴瑟管篴之器以作以止以詠以間以合天地
之和而致神示祖考之格至於寄象鞮譯之音亦用合
奏有靺師以掌其樂有旄人以陳其舞有鞮鞻氏以合
其歌龡凡以與衆樂樂而樂以天下初無閒於中外則
兼收博采所以示吾德之廣運也詩云以雅以南以籥
不僣說者謂雅為夏樂南為夷樂二者合奏以成和而
協天地之中聲然後為備樂然四方異域飲食異和衣
服異制器用異宜則樂亦不得而同故東方曰靺南方
曰任西方曰侏離北方曰禁各有其義而不可以混淆
若麗人則東夷之國樂其本於靺乎且三代之制商曰
大濩周曰大武箕子以商之裔而受周封於朝鮮則革
其靺樂之陋者當有濩武之遺音賡襲制作經今千載
調聲應律雖有可采者熙寧中王徽嘗奏請樂工詔往
其國數年乃還後人使來必齎貨奉工技為師每遣就
館教之比年入貢又請賜大晟雅樂及請賜燕樂詔皆
從之故樂舞益盛可以觀聽今其樂有兩部左曰唐樂
中國之音右曰鄉樂蓋夷音也其中國之音樂器皆中
國之制惟其鄉樂有鼓版笙竽觱栗空侯五絃琴琵琶
筝笛而形制差異瑟柱膠而不移又有簫管長二尺餘
謂之胡琴俯身先吹之以起衆聲若女伎則謂之下樂
凡三等大樂司二百六十人王所常用次管絃坊一百
七十人次京市司三百餘人亦有柘枝抛毬之藝其百
戱數百人聞皆敏捷特甚然以時王俣衣制未終工人
執其器而不作聲律之度不可得而考也
權量
戴記曰制禮樂頒度量而天下大服魯語曰謹權量審
法度四方之政行焉蓋王者之統御諸侯雖本乎德化
刑威而所以一其政者尤以權量為先三代盛時必自
王府出嘉量等器頒于邦國掌之以其官平之以其時
至於巡守又恊而同之使無内外遠近之殊制然後為
天子之政舉苟四方諸侯於此三者一有小易則黜削
誅廢在法無赦孰謂其器用之末而可忽邪夫五度之
制别於分忖於寸蒦於尺張於丈信於伸於以度度物
之短長五量之制躍於龠合於合登於升聚於斗角於
斛於以量度物之多寡五權之制始於銖兩於兩明於
斤均於鈞終於石于以權度物之重輕然皆必以銅範
之者乃取其同而不異所以同天下而齊風俗耳惜乎
周道東轍政失其柄晉之恊律者作長尺考鐘而失樂
之中聲齊之相國者以大斗給民而市已之私恩唐之
考歴者失玉衡璇璣之制則無以參天道三辰之行是
其於耳目之近猶不能審其同於法度之中又況遠在
海外之國隔鯨波而涉蜃島欲冀其一而同之豈不猶
推舟於陸邪高麗為國去中華三千餘里自帝王極治
亦在羈縻之域未聞有頒度量權衡而協其同者我宋
龍興德符高厚而際天所覆極地所載罔不臣妾以故
麗人稽首面内願為藩屏取正中國度量權衡用為標
的斯所謂仁恩横流能懷帝者之未懷武誼遐騖能制
王者之不制乃者使人銜命適彼燕饗獲其賂遺之禮
舟人適市售其貿易之貨默識其長短之式多寡之數
輕重之等隂以較中國之法無或少若毫髮之差者益
賞其誠至也夫謹於耳目之所及者或慢於耳目之所
不及畏於刑威之所制者或侮於刑威之所不制今高
麗道途迂窵國都跨遠既非耳目所可及而主上含洪
光大待麗人以寬典又非規規然尚刑威以制之彼乃
能遵用度量權衡若此其謹蓋其心悦誠服非勉強而
為然書不云乎關石和鈞王府則有夫以關石和鈞惟
王府之有則其在私不敢改作而惟我法度之同亦宜
矣
宣和奉使高麗圖經卷四十
