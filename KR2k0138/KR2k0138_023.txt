宣和奉使高麗圖經卷二十三
宋徐兢撰
雜俗二
澣濯
舊史載高麗其俗皆潔淨至今猶然每笑中國人多垢
膩故晨起必先沐浴而後出戶夏月日再浴多在溪流
中男女無别悉委衣冠於岸而沿流䙝露不以為怪浣
濯衣服湅涚絲麻皆婦女從事雖晝夜服勤不敢告勞
鑿井汲水多近川為之上作鹿盧輸水於槽槽形頗如
舟云
種藝
國封地瀕東海多大山深谷﨑嶇&KR0886;崒而少平地故治
田多於山閒因其高下耕墾甚力遠望如梯磴然其俗
不敢有私田略如立井之制隨官吏民兵秩序高下而
授之國母王妃世子王女而下皆有湯沐田每一百五
十步為一結民年八歲投狀射田結數有差而國官以
下兵吏驅使進士工技無事則服田唯戍邊則給米其
地宜黃粱黑黍寒粟胡麻二麥其米有秔而無稬粒特
大而味甘牛工農具大同小異略而不載
漁
國俗有羊豕非王公貴人不食細民多食海品故有鰌
□蚌蛛母蝦王文蛤紫蠏蠣房龜脚以至海藻昆布貴
賤通嗜多勝食氣然而臭腥味鹹久亦可厭也海人每
至潮落矴舟島嶼而捕魚然不善結網但以疏布漉之
用力多而見功寡唯蠣蛤之屬潮落不能去人掇拾盡
力取之不竭也
樵
樵人初無專業惟事隙則隨少長之力於城外山取之
蓋旁城之山於隂陽有忌不許采斫故其中多巨木合
抱青蔭可愛使者舍於館以至登舟皆有司供給以備
炊煑不善用肩惟以背負而行
刻記
麗俗無籌算官吏出納金帛計吏以片木持刃而刻之
每記一物則刻一痕已事則棄而不用不復留以待稽
考其政甚簡亦古結繩之遺意也
屠宰
麗政甚仁好佛戒殺故非國王相臣不食羊豕亦不善
屠宰唯使者至則前期蓄之及期將用縛手足投烈火
中候其命絶毛落以水灌之若復活則以杖擊死然後
剖腹腸胃盡斷糞穢流注雖作羹䏑而臭惡不絶其拙
有如此者
施水
王城長廊每十閒張帟幕設佛像置大甕貯白米漿復
有杯杓之屬恣往來之人飲之無閒貴賤而以僧徒主
其事
土産
高麗依山瞰海地瘠而磽然而有稼穡之種麻枲之利
牛羊畜産之宜海物唯錯之美廣揚永三州多大松松
有二種惟五葉者乃結實羅州道亦有之不若三州之
富方其始生謂之松房狀如木瓜青潤緻密至得霜乃
拆其實始成而房乃作紫色國俗雖果肴羹胾亦用之
不可多食令人嘔吐不已人參之幹特生在在有之春
州者最良亦有生熟二等生者色白而虚入藥則味全
然而涉夏則損蠧不若經湯釡而熟者可久留舊傳形
匾者謂麗人以石壓去汁作煎今詢之非也乃參之熟
者積垜而致爾其作煎當自有法也館中日供食菜亦
謂之沙參形大而脆美非藥中所宜用又其地宜松而
有茯苓山深而産硫黃羅州道出白附子黃漆皆土貢
也其國自種紵麻人多衣布絶品者謂之絶潔白如玉
而窘邊幅王與貴臣皆衣之不善蠶桑其絲綫織紝皆
仰賈人自山東閩浙來頗善織文羅花綾緊絲錦罽邇
來北敵降桑工技甚衆故益竒巧染色大勝於前日地
少金銀而多銅器用漆作不甚工而螺鈿之子細密可
貴松烟墨貴猛州者然色昏而膠少仍多沙石黃毫筆
軟弱不可書舊傳為猩猩毛未必然也紙不全用楮閒
以藤造槌搗皆滑膩高下數等其果寳栗大如桃甘美
可愛舊記謂夏月亦有之嘗問其故乃盛以陶器埋土
中故經歲不損六月亦有含桃味酸如酢榛榧最多云
倭國者亦有來禽青李瓜桃梨棗味薄而形小至於蓮
根花房皆不敢擷國人謂其為佛足所乘云
宣和奉使高麗圖經卷二十三
