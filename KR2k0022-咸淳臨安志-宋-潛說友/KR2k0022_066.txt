咸淳臨安志卷六十七宋潜說友撰
人物八
列傳
張九成
字子韶鹽官人性穎悟八歲默誦六經十四鄕貢
辟雍遊京師從楊時學權貴託人致幣曰從吾遊
當薦之館閣九成笑曰王良尚羞與嬖奚乘吾可
為貴游客耶紹興二年將策士詔考官直言者寘
高等九成對策謂禍亂之作天所以開聖人上及
两宫忠憤激烈下及閹寺無所顧避高宗感動擢
置第一楊時遺九成書曰廷對自中興以來未之
有非剛大之氣不為得喪回屈不能為簽判鎮東
軍究心視事吏不能欺嘗大書屋壁曰此身苟一
日之閑百姓罹無涯之苦民冐鹺禁提刑張宗臣
觀望左相逮捕數十人九成力争不從投劾而歸
趙鼎薦之召入著庭時樊光遠首南宫汪應辰魁
大對上語九成曰殿省舉首皆卿門人對曰臣不
敢以利祿之說誘其徒惟知講明經術庶盡忠孝
除浙東提刑力辭陳公輔劾其矯餙詔與小郡又
辭乃與祠未幾召除宗正少卿遷禮部侍郎尋兼
侍講進讀春秋因論日食曰日食之變本于惡氣
惡氣之萌本于惡念上觸于天則日月薄蝕五星
失序下觸于地則菑及五榖怪妖迭見中觸于人
則為兵為火札瘥並至願陛下正心術以格天上
聳然曰當為卿戒之上問易牛微事耳孟子謂是
心足以王朕竊疑之九成曰不忍一牛仁心著見
王道之端倪推此心以往則華夏蠻貊根荄鱗介
皆在陛下仁政豈非王道乎上謂近臣曰朕于九
成所得甚多兼權刑部侍郎先是刑部斷死囚不
以請自九成涖職情輕免死者甚衆一日法寺以
大辟成案上九成閱始末得其情因請覆實囚果
誣服者理官抵罪朝論欲以平反為賞九成曰致
人以罸而已幸賞豈士大夫所為固辭上問和議
九成曰金情多詐不可不察檜甚惡之九成以趙
鼎黨求去上命除待制出守未幾謫守邵州何鑄
言其附趙鼎落職丁父憂服除詹大方論其謗訕
謫居南安軍凡十四年談經自樂因自號横浦居
士檜死以秘撰起知温州去倍輸罷柑宴蠲喪葬
沽酒民至感泣以目疾丐祠紹興己邜卒上嗟悼
復敷文閣待制官其子若弟四人學者稱為無垢
先生有尚書中庸大學孝經論孟說無垢語錄行
于世理宗以九成有明道之功特贈太師追封崇
國公諡文忠(以國史本傳中興繫年錄中興編年綱目紹興正論小傳無垢語錄淳祐)
(志修)
凌景夏
字季文餘杭人紹興二年對策第二吕頥浩稱其
詞勝張九成任紹興府觀察推官帥綦崇禮薦于
上六年擢秘書省正字八年遷著作佐郎九年景
夏與館職胡珵朱松張廣常明范如圭等六人共
奏封事言和議非便秦檜憾之除工部員外郎檜
罷兵斥景夏知外郡及閑居凡十餘年二十五年
檜死二十六年除軍器監尋除起居舍人兼權給
事中景夏言紹興二十一年詔臨安府見推排等
第依在京例與免令有司仍以和買役錢難以减
放止與西北流寓人蠲除土著人戶反成偏重夫
土著流寓皆陛下赤子德澤之施寔先京師契看
两縣在城營運浮財物力所輸和買絹數止二千
六百餘匹望依已降指揮並與蠲免庶使德澤無
偏詔令有信戶部看詳如其請遷中書舍人未幾
直龍圖閣知撫州二十八年知襄陽府二十九年知
鼎州奏免程昌禹所增蔡州官兵衣糧六萬四千
餘緡詔减四分之一徙宣州三十年加集英殿修
撰三十一年除吏部侍郎景夏言慶歷三年編定
勲臣凡二百四家逮建中靖國元年續編一百一
十六家許子孫陳乞恩澤竊謂崇觀以來至陛下
即位經涉艱難衛社稷捍牧圉者略而未編亦一
闕也望檢會崇觀以後勛業著于國史者接續編
定以勸忠烈事下吏部後不行十月扈從親征三
十二年奏論吏部七司有法有例法可按籍而觀
例則散于案牘之中匿于胥吏之手官有去來不
能遽知故索例而不獲雖有強明徤决之才不敢
復議臣愚以為吏部七司宜制例册凡經取旨或
堂白者每一事已命郎中畫時擬定長貮書之于
册以為例每半年則上于尚書用印給下如此則
前後予决悉在有司之目猾吏無所措巧銓綜漸以
平允詔吏部措置申省(以紹興正論小傳戊午讜議中興繫年錄中興編年)
(綱目修)
樊光遠
字茂寔錢塘人少從張九成學紹興五年南省奏
名第一八年除秘書正字九年光遠上疏言臣竊
觀今日士大夫之論莫不以金人詭詐為可憂臣
獨曰詭詐不足憂而信寔深可懼也臣願陛下弗
以得地為喜而常以為耻勿以甘言為悦而常以
為憂勿罪忠讜以飬敢言之氣勿喜迎合以開濫
進之門勿盡民力宜爱惜之以固根本勿阻士氣
宜聳動之以備緩急十年八月秦檜將遂休兵罷
為閬州教授二十六年召為秘書丞俄特引對光
遠言頃年大臣挾權修怨不平其心臺諫之所排
擊法寺之所煆煉告訐之所中傷其間又有因責
降而死者夫嘗與聞朝廷之政親陪甘泉之班矣
及子而無一命之祿宜聖心之所深憫望明詔有
司凡習任執政侍從死于責降而子孫未有官者
許令自陳與復官職錄其子孫上曰甚善當令看
詳檢舉上又曰朕與卿不相見今幾年光遠曰臣
得外任逮今十有六年上曰朕所以令卿上殿欲
除卿察官光遠頓首辭于是遂除監察御史二十
七年遷工部員外郎尋請補外知興化軍二十八
年除福建路提點刑獄二十九年十月徙知嚴州
時三衙誘略近郡平民為軍三十年光遠奏乞禁
止今後遇有闕額均下諸州軍招填詔三衙自今
止以見管兵為額光遠又言本州歲輸御爐炭七
萬四千五百斤而不償民間之直上亟為罷之(以中)
(興小傳修)
郎曄
事同里張九成嘗編横浦日新錄雖從淳熙十四
年特奏得官然甚以儒學知名(以横浦日新錄海昌圖經修)
郭知運
字次張鹽官人幼刻志問學弱冠登紹興進士甲
科時相強與為姻知運勿樂訖停昏焉仕至荆門
守倦求祿仕自號息菴老人卜居䨇廟之西嘗題
詩于廟云唐祚中不振孽賊恣姦驕君德弗克終
治亂在一朝渠魁睥神器四海俱動摇向來為厲
階其迹已冰消中興功孰甚張許冠百僚堂堂二
公烈千古名不凋義膽極華岳忠肝齊斗杓平生
慕節義卜居祠匪遥丹青就湮鬱古屋風蕭蕭英
靈如可問激懦討惽妖知運有文集四十卷名猥
藁云(以中興登科錄海昌圖經修)
施德操(楊子平附)
字彦執鹽官人學有本末主孟子以排釋氏曰絶
人倫漫等級弃禮樂仁義不用為能躐造空無此
其深勝處㮣之以道尚自顛倒後先况又餙荒幻
報應誑愚取資則尤為世蠧因著為論以曉未悟
寔有強立不惑之見楊子平同縣人名犯今上皇
帝御名子平其字也安貧樂道不妄取與謹獨之
操闇室猶康莊也二人身塞而譽不宏然里人嚮
慕與張九成等淳熙四年縣令魏伯恂祠九成于
學以德操子平佐號三先生(以刑部侍郎程大昌所撰塩官縣學三先)
(生祠堂記修)
關注
字子東世為錢塘人登紹興五年進士第嘗教授
湖州與胡瑗之孫滌裒瑗遺書得易觧中庸義藏
之學宫又錄瑗言行為一帙汪藻為之序稱注之
意在于美風俗新人材官至太學博士卒注自號
香巖居士有關博學集二十卷(以汪浮溪文陳直齋書錄觧題修)
姚興
舊名叔興新城姚村人有勇力善武藝為統制官
隸王權紹興三十一年完顔亮入寇兵至和州尉
子橋興以一軍三千人力戰權置酒仙宗山上擁
群刀斧自衛殊不援興興殺寇數百以援不至而
沒朝廷為之立祠以表其忠寕宗朝復加追贈制
曰烈士徇國未嘗計身後之榮人主褒忠盖將為
天下之勸矧予名將著節先朝兹覧從列之抗章
追想壯猷而興慨肆頒顯渥用發幽光故右武大
夫建康府破敵軍統制贈襲慶軍節度使姚興可
特贈開府儀同三司(以中興編年綱目百川治迹統類及新城續圖經修)
楊由義
字宜之父奉直建炎初以正將扈蹕寓杭烏珠犯
杭奉直禦敵由義將母及妺避地海昌寇卒至母
曰汝父必死國難我當死婦節携女沈運河由義
被執累日而逸領漕薦不第館于諸公之門吏部
朱松嘗延請以誨其子熹後以父恩補右階監贍
軍南庫隆興初盧仲賢使北辱命由義請行以閤
門祗候密院幹官充奉使金國通問審議官金折
之使拜由義誓死不屈全節而歸有旨换通直郎
詞曰黑肱之為子木先冀獲成言之信鄭衆不對
單于拜蓋其自誓之堅後官至刑部侍郎轉朝奉
大夫卒于鹽官私第朱熹欲銘其墓嘗曰忠義大
節夷夏稱嘆會熹卒不果子九鼎字叔鎮以父任
入官帥襄漕䕫有善政後易利漕帥天漢金劫大
散關九鼎疾驅駐河池縣復大散關又復皂郊殺
偽元帥完顔阿林後金忿兵再至九鼎死守清野
原除太府少卿總領蜀賦時都統吴政戰沒麾下
兵潰寇據漢中擣大安軍九鼎檄張威何進勦寇
于三泉匹馬不返會蜀有新帥首招潰卒至雞公
嶺復叛帥挟印兵以遁有勸九鼎遁者答曰九鼎
有職守不可去賊至遂遇害後宣閫戮叛卒奏九
鼎以死守職乞厚加䘏典以勸盡忠有旨贈五官
至朝議大夫又于所該恩澤外特官其子三人(以海)
(昌圖經所載家紀修)
俞烈
字若晦杭之臨安人祖徽與張九成凌景夏齊名
貢辟雍弗果行烈少警敏淳熙八年試禮部第一
十五年以太學錄轉對論浙西圍田為運河及民
田之害乞精選郎官與漕臣按視開復孝宗曰如
此則是受水之地狭當如卿言遣官相視遷太學
博士光宗即位轉對乞酌咸平元祐之制日輪講
讀官内直以備訪問又論三省批送文字文移回
復為胥吏請求之資乞操縱伸縮權在朝廷無為
舊例束縛紹熙改元進國子博士慶元三年為秘
書郎年餘出守嘉興上供及額即止恐貽後害不
肯增緡錢以受最賞六年為司封郎官論民間義
役官司不得干預乞下勅令所公共詳定尋借戶
部尚書差充接送金國弔祭使除起居舍人明年
二月護金使元顔充絶江充曰好箇大塹烈曰此
謂天塹國信往來幸無風耳充曰舟大何恐烈曰
江流湍迅舟大不足恃也語未既風起濤驚舟為
俯仰北使皇懼尋充報謝使嘉泰四年除秘書監
尋除中書舍人論駁不撓永州祁陽縣舊有韓两
府祖墓有隣近于其墓禁内伐竹十五竿以盖墓
蓬法司先引律盗人墓木者杖一百繼以觀望侂
胄嫌于太輕輙引持杖竊盗法烈駁奏忤侂胄論
去家居五年嘉定初知慶元府鎮以清静移知鎮
江府時淮民流移充斥多方拯救孩提弃擲募為
鞠飬至春民思歸業厚為資遣郡有大夾崗大夾
崗乃漕運路雨餘泥深縴夫失足輙堕數十尺下
烈為甓之始無䧟溺歲旱河澁烈命車江水入裏
河舟行無留權吏部侍郎乞浚練湖通漕廣溉兼
中書舍人未嘗懲往事少屈勲戚濫恩貂璫佚罸
宫掖夤緣干請多格不行尋兼侍讀真除吏侍進
讀通鑑至唐景龍中斜封墨勅因言中宗不用太
宗制度不由中書審覆門下審讀人主當以為戒
又讀孝宗聖政至郊祀不買象事拱而言淳熙以
前郊祀必用象孝宗超然遠覧以為大禮初不繫
此唤回買象使臣可謂逹禮之本矣以六年卒官
號盤隠居士有盤隠詩編掖垣制草奏議北征等
集(以程珌所撰俞侍郎行狀修)
余古
錢塘人光宗初罷遺補官近臣罕進言者紹興二
年五月古以布衣上書曰恭惟皇帝陛下春秋鼎
盛自即位以來星見再周當思付託之重朝夕勉
惟求治之道乃或不然間者側聞宴游無度聲樂
不絶晝之不足繼之以夜宫女進獻不時伶人出
入無節宦官侵奪權政隨加寵賜或至超遷内中
宫殿已歴三朝何陋之有奚用更建樓臺接于雲
漢月榭風亭不輟作深為陛下不取也自古宦官
敗國備載方册今上而三省下而百司皆在此曹
號令之下盖自副將而至殿步帥各為高價但如
其價則有特除此為害之大者良由公卿持祿保
位備員全身如漢之石慶唐之蘇味道滿朝皆小
人也陛下果能以漢文帝為法唐莊宗為戒即乞
昭示詔旨嚴下約束除太常樂工立定員數凡俳
優扺戲皆放而為民美女麗人自今無獻宴開以
時酒進有數宦官不得干預朝政侫倖悉去忠良
並進陛下求不垂拱以高揖羲皇亦不可得也問
安視膳之餘宫庭燕閒講讀經史頥神飬性享名
教不窮之樂固嵩岳無涯之夀豈不休哉帝覧書
震怒始議特旨編管言者救之乃送秀州聽讀(以朝)
(野雜記修)
趙鞏
字子固錢塘人登乾道八年進士第嘗使金國金
主問皇帝清問下民賦非所作乎嘆服其文學子
從游者甚衆號西林先生慶元禁偽學以秘閣修
撰知揚州入黨籍云(以國史及淳祐志修)
俞灝
字商卿世居杭父徙烏程登紹興四年第仕東淮
宣撫丘崈令佐畢再遇救山陽灝料寇必窺采石
請回軍石梁河以遏其鋒寇擣虚不入而遁再遇
知揚州盪平湖海多灝計畫再遇欲誅脅從者救
活甚衆開禧議開邊政府密引灝言輕脱寡謀之
人不可信趙良嗣張覺往轍可鍳歴麾節皆有聲
寶慶二年致仕築室九里松買舟西湖會意處竟
日忘返以詩詞自適號青松居士有集(以洪平齋所撰行狀)
(修)
洪咨䕫
字舜俞於潜人父鉞號谷隠有詩名咨䕫風骨頎
秀為文典麗該洽嘉泰二年進士第繼中教官調
饒州教授應博學宏詞科有司竒其文時相惡人
以科目自致報罷遂從崔與之帥淮鎮蜀以直諒
風議聞知龍州龍産砂永不取銖两毁鄧艾祠改
祠武侯理宗即位除秘書郎遷金部陳朝廷四輕
之弊且言濟邸之變非陛下本心時相惡之移考
功以李知孝論鐫罷咨䕫出蜀時得書數千卷藏
蕭寺父子考論諷誦學益閎肆紹定六年冬理宗
始親政召為禮部郎官入對言帝王運英明之略
莫先于飬英明之氣上問今日之務何急咨䕫奏
當進君子遠小人開誠心布公道又問近日事體
如何咨䕫言進擢收召未免混淆若大受用皇極
之道精擇用春秋之法則两盡矣又問在外人物
咨䕫言崔與之全德之老可為朝廷重真德秀魏
了翁當聚之本朝翌日御筆除監察御史即上疏
言中書積弊四事凡清議所不與者率論去之端
平改元乞降詔求言又奏聖學之所當講明者又
乞寬民力條具其目皆剔括宿弊懇懇力言北伐
議起咨䕫奏乞厚東南之根本制西北之枝葉時
京閫以金滅函獻金主守緒骨將告太廟獻俘受
馘咨䕫奏金主自焚撥寒灰認殘骼孰識其真惟
當告九廟以祖宗德澤統緒靈長坐閱大讐之滅
不可以俘獲為夸又乞守靖定緩經營一意備守
除殿中侍御史王定自都司除察將摇善類咨䕫
劾之定左遷咨䕫擢中書舍人益振職繳回三畱
守两帥垣之命兼吏部侍郎兼同修國史二年同
真德秀知貢舉多得博洽端亮之士兼直學士院
時故相之黨有與祠者咨䕫指其為蔡卞命遂寢
兼侍讀又兼給事中上疏謂比年徇私成習以一
公鑠萬私惟陛下爾而好樂營繕親厚近屬保護
舊臣未能無係累又乞為濟邸立後三年除給事
中升侍讀仍兼内制時有自詭和韃除刑書者咨
䕫繳駮之乃出獻緝熙箴上嘆其忠以病丐閒拜
翰林學士知制誥兼侍讀兼修國史除端明殿學
士領内祠仍史讀六月薨轉四官遺表聞御筆咨
䕫鯁亮忠慤有助親政特與執政恩例又贈两官
諡忠文咨䕫研窮經史馳騖藝文蔚為近世詞宗
自號平齋有两漢詔令三十卷擥抄一百卷春秋
說三卷外内制及賦詩文三十二卷奏議三卷子
勲燾熹皆能紹其家學勲字伯魯以鎻廳登淳祐
四年進士第少為崔與之魏了翁所知仕至兵部
尚書嘗為詞臣發明先皇與子之意人稱其有父
氣骨贈端明殿學士諡文靖(以寔錄附傳平齋文集淳祐志及勲諡議)
(修)
趙汝談
字履常太宗皇帝八世孫居餘杭登淳熙十一年
進士甲科周必大見其文異之趙汝愚定大策多
與參訂獨廟議請從朱熹捐節鉞與韓侂胄俾居
外汝愚不以為然未幾汝愚去國汝談與弟汝譡
昌言侂胄之非于是並罹黨禍斥出國門依祖墓
以居者累載因得肆志于學問詞章除太社令侂
胄開邊汝談憤形辭色一日登壇讀祝大呼侂胄
及陳自強名自強甚不堪汝談不為動以李璧薦
召試館職葉適謂二十年館職策無此簡切除正
字以言去得祠通判嘉興府改知無為軍時金國
内變有旨獻料敵備邊二策改湖北提舉時捄荒
全活甚衆又以趙蕃黃榦劉宰應詔士論韙之除
温州改知西外宗正蒙國貢寶玉稱賀表用却走
馬以糞為諷時相不悦語同列曰趙西宗天下秀
才宜為文字官惜不少屈除江西提舉理宗即位
賀表力寓勸戒真德秀目為諫書除西江運判以
言去家居八年注易詩書三禮語孟荀子莊子通
鑑杜詩一字不入修門端平更化以禮部郎召兼
學士院權直制詞爾雅深厚盡洗&KR0655;弱之習除秘
書少監兼權直學士院時議北伐汝談力以毋輕
試為言三京收復獨有憂色進思無邪毋不敬箴
除宗正少卿兼權直學士院又兼崇政殿說書時
真德秀除翰林學士知制誥與汝談並當制號二
妙除吏部侍郎陞侍講兼直學士院以言去提學
崇禧觀除集英殿修撰知婺州抵郡四月以疾丐
祠除權禮部侍郎兼直學士院力辭兼直除侍講
又除兼直五辭除給事中權刑部尚書嘉熙元年
八月辛丑卒官汝談生乾淳間親炙當世大儒初
見朱熹訂疑義十數條首質大學旁及群經熹嗟
異稱賞蔡元定願為忘年交又與吕祖儉柴中行
項安世輔廣切磋故問學沈著仕進恬然在温陵
又與陳孔碩黃幹交好為密楊長儒時帥閩亦使
來問政為文有西漢風其瑰琦精妙又如琅玕瑶
碧然模倣者輙不逮子崇豫繼卒至孫必海始請
諡景定四年諡文懿(以趙汝騰所撰行狀及諡議修)
趙汝譡
字蹈中汝談之弟以祖廕補承務郎韓侂胄逐趙
汝愚時汝譡監左藏庫上書乞留汝愚斬侂胄由
是侂胄使其黨再攻汝愚以汝譡兄弟為言首坐
是廢斥者十年後登嘉定元年進士第除太社令
累遷司農丞知漳州遷湖北倉改湖南易江西除
憲遷湖南漕除江東憲辭除直祕閣廣東經略又
辭仍舊職知温州以十六年夏卒于郡除直秘閣
致仕初侂胄得權汝譡首明其為賊屢瀕于死事
定反罹猜忌自號懶菴然將旨江湖威聲聳動襄
帥趙方嘗力薦倚為代嘉定兵端再起獲黃摑阿
魯答羈于潭州汝譡時將漕欲存金以藩韃厚遇
之黃摑吐寔曰我國若相蒙古結好大朝而專備
韃可保無虞以二蠟弹獻汝譡未能白其策而死
于温黃摑在潭聞之亦死其規畫之不遂者如此
汝譡穎悟英特與汝談齊名稱二趙葉適謂其韓
篇杜筆高出于時盖兼言之也然汝談謂已詩不
進反推汝譡晚愛韋蘇州詩其在潭州以詩寄適
識者謂如高漸離擊筑過市後挽適有古調朱絃
外長謠碧水隂之句世推其工二子崇陶崇龔盖
以劉陶劉龔命名云(以葉水心文集王象祖所撰行狀王夢龍所撰蹈中詩集)
(序趙汝談䟦修)
李宗勉
字強父富陽人開禧元年試禮部第二為江西運
幹真德秀曹彦約薦之嘉定十四年除吏部架閣
紹定元年累遷著作佐郎輪對言山東之旅名曰
忠義寔則桀黠資以備寇而備之者甚于寇明年
兼權兵部郎官又言虎臥垣牆防姦禦變寧過毋
不及時李全叛形已露人莫敢言宗勉獨累疏及
之尋改兼侍右郎官四年知台州時洪水蕩析悉
力撫綏台人德之明年直秘閣知婺州六年冬召
未赴端平元年進寶章閣因任尋召除尚左郎中
兼右司尋兼左司面陳救楮之策願自乘輿宫掖
下至百司庶府覈冗蠧節浮泛歲省十萬則十萬
之楮可捐省百萬則百萬之楮可捐久而錢楮相
當則盈縮之柄自不在楮擢監察御史時謀出師
汴洛宗勉言願愛日力以修内治合人謀以嚴邊
防毋以近利妨遠圖毋以虚名受實害諜報蒙古欲
入寇復傳金退宗勉言有餘則密不足則張揚聲
大舉者未必果來卷甲歛藏者未必果静進左司
諫明年春兼侍讀四月除殿中侍御史時史嵩之
就鄂建閫宗勉言淮西當南北之交乞别除鄂守
令嵩之移司齊安又率合臺奏乞分上流淮西淮
東為三帥而以江淮大帥總之以公私之財分給
四處招募強壯大為扞禦之圖七月除工部侍郎
兼給事中仍兼侍讀復上疏言憂勤不可移于宴
安劘切不可銷于便侫九月除諫議大夫兼侍讀
屢言邊事金使王檝宜早遣其回嘉熙元年二月
除端明殿學士同簽書樞密院事八月進簽書時
王檝復來督府主和宗勉言國書不類夷語實有
可疑督府職在督戰當埽除邊郡之哨馬焚蕩淮
河之賊舟不可以和之一字横于胸中二年進参
知政事三年拜左丞相兼樞密使守法度抑僥倖
不私親黨一時善類如袁甫郭磊卿程公許王萬
軰皆聚朝廷尤樂聞讜言身居台輔家若貧儒十
二月甲子薨于位詔以光祿大夫致仕贈少師諡
文清(以國史本傳修)
咸淳臨安志卷六十七
