咸淳臨安志卷二十七宋潜說友撰
山川六
富陽縣
赤松子山
在縣東九里高一百五十丈周回四十里一百步赤
松子駕鶴時憩此因得名其形孤圓望之如華蓋又
名華蓋山一曰赤亭山又曰雞籠山
題詠(謝靈運詩宵濟漁浦潭旦及富春郭定山緬雲霧赤亭無淹薄遡流觸驚急臨圻阻参錯亮乏)
(伯昏分險過呂梁壑洊至宜便習兼山貴止託平生協幽期淪躓困微弱久露干禄請始果遠遊諾宿心)
(漸申寫萬事俱零落懷抱既昭曠外物徒龍蠖鳴邱希範詩漁潭霧未開赤亭風已颺擢歌發中流鞞)
(響沓嶂村童忽相聚野老時一望詭怪石異像嶄絶峯殊状森森荒樹齊淅淅寒沙漲藤垂島易陟岸傾)
(嶼難傍信是永幽栖豈徒暫清曠坐嘯昔有委卧治今可尚)
西巖山
在縣西北三十里巖有洞洞口有池早晩與潮應石
有葛仙翁足指前有煉丹鼎山下有石扣之鏗然人
號石鼓世傳有僧坐於巖前一日葛仙翁求其地煉
丹僧遂退西巖丹成上昇僧亦仙去今號日昇里
題詠(樂天詩千古仙居物象饒道成丹熟晝昇霄巖前寳磬傳松韻洞口靈池應海潮崖折百花遲)
(日晩鶴歸清夜唳聲遥登臨漸到希夷境手拂行雲渡石橋)
小隱山
在縣之北一里三十步為縣治主山陽夏公謝絳遷
居於此子景初景温築書室於山之半今故基雙松
尚存歴年久山屬於官云淳祐元年春宣葬丞相李
文清公宗勉
題詠(謝綘三詩余近營别墅於小隐巖忽憶癸酉冬奉詔逆虜使于陳橋驛夢中偶賦及寤寫在牘)
(背今因巖名知所賦三言前契矣遂足為八句僕本塵外士功名若毫末因尋小園隐忽見羣芳發昔夢)
(宛可記靈契方茲逹會湏掛朝纓歸弄巖前月江雙松亭築居喜物外披逕窮木末層阜繞襟帶澄見)
(毫髮芬芳山密熟決決春泉活樹梢閃猿隕石罅愸銜月坐長百慮寂望遠孤興發何必較萬殊吾自師)
(吾逹有荅梅聖俞問隐聖俞一幅書問我小隐居小隐詎異築室數畝餘巖壑不峻崒田園非美腴所)
(欲近邱墓歲時來掃除先人夢讀史尊道本聖徒絶筆于此詩子孫無忽諸刻石置中堂且使過者趨題)
(牓為服訓義取銘盤盂後嶺雙松亭徑術何威迂下臨富春渚萬象生有無東偏作草舍可以施琴壺門)
(前碧塘水萬本栽荷蕖風來觸香氣長着人衣裾澄水泱泱流黍稻可弗枯柔桑及美果種廣莫記株澗)
(草不識名野禽多異呼坐此易歲晏自與人世䟱在昔東陵侯瓜壠猶親鋤楊惲謝九列種豆南山隅余)
(嘗有此志來者安敢誣誅茅實張本觧組當後圖是時考槃賦從我者誰歟近來傳越名趣向若不殊儻)
(聞邱樊往不顧升斗儲如君美才具日月升雲衢安敢預招挽粗自陳其愚范文正公留題小隐山書)
(室小徑小桃深紅光隐翠隂是非不到耳名利本無心笋迸饒當戶雲歸半在林何湏聽絲竹山水有清)
(音)
胡鼻山
在縣東五里山峭峻下瞰大江路狹而險行者患之
焉乾道中令陸楠因邑士謝安頥之請鑿路欄石以
護自此往來者以為便云嘉定癸酉令程珌修之嘉
定丙子令曾治鳳重修尉陳震為記至寳慶乙酉令
趙汝捍補甃易石欄為石壁置庵業名惠民庵至淳
祐戊申令陳夢炎因禱旱立麻源真君祠於山之巔
又請撥延夀寺舊額改惠民庵為惠山延夀寺
記文(陳震記曰邑之東由東門鋪抵赤松可九里多鑿穹石堆埼為路旁瞰大江㠎嶫湍險夜行不)
(禁亡頼之人抵禁肆欺焉乾道間邑令陸楠更闢路創石欄建庵守以僧民以為便歲久柱折欄壊守僧)
(不存行者惴然至嘉定丙子令尹曾公治鳳始增立石柱一百七十根翼以欄楯復修其舊葺庵以存僧)
(姦人迸迹又自觀山直抵廟山二十里山行病犖确泥行多濘淖公悉砌以石板召匠度費悉以委之視)
(其成計尋丈而償其直不任吏不役里長凡為路一千五十二丈逾月而成與今大参鄭公所砌入京之)
(道相為聫屬端夷廣衍可以久而弗壊矣苐石欄干之設以木為柵遞兵走卒挽船之夫夜過者多竊以)
(為薪易至廢壊非嚴其禁不止舊比掌以里正若縣家加檢防而時葺之不難也惟後之君子以弘濟為)
(心毋以創不自我而怠焉幸矣)
觀山
在縣治之東百餘步一峯高聳横截大江孫氏嘗於
山頂建道觀因得名又號石頭山有亭曰滕覽縣東
以水口蕩滉無際以此山為青龍襟抱環合邑頼以
立第宅屬居民病於樵採會真覺僧貿得之邑令曾
治鳳出公帑錢六萬易而屬之官竹木茂蔚自是邑
之形勢改觀焉山有嚴君祠於淳祐間縣令李廸更
創祠宇下有三亭曰耕春曰逸雲曰虚全山下又立
小庵置僧以供洒掃
樟巖山
在縣北五里獨高衆峯巖有樟故名又名横山世傳
赤松子煉丹之所山有石巖龍藏其中西北有穴久
晴則起霧絪緼如陶烟乃雨候也
姥岑山
在縣北二十五里山腹有水沼赤萍生其中山下有
廟俗號為姥岑王歲旱禱必雨
白龍山
在縣北二十里勢若屏風與姥峯相連山側有小沼
姥岑白蛇往來其上初樵者入山見蛇吐珠捕而烹
食之舉家斃珠後歸里人楊氏數年有羽衣至其家
紿取視徑持去楊氏蹤跡之忽不見
貝山
在縣西三十里高三百丈廣七十八里西屬新城界
山頂有湖有蕭史君廟每旱禱必應
胡洑山
在縣西南五十里高三百丈廣一百三十二里上有
石樓石城侯景之亂里人姓陸者率鄉隣保固之全
活萬計上有石佛父老傳云澶淵之役嘗見夢于章
聖皇帝後有水旱亦嘗遣使禱焉
亭山
在縣南十八里高二百丈廣一百五十里晉處士孫
文度建亭
陽平山
在縣南一十五里高五十丈廣二十里面大江有孫
鍾墓在焉(詳具塜墓門)
都輿山
在縣西南四十里高九十丈廣三十五里其状𩔖馬
又名馬山
靈巖山
一名湖南山在縣南三十里高八十丈有仁惠龍王
廟寳山院(釋曇超姓張氏建元末棲錢塘之靈苑山夏嘗講經有一老人來聽問其姓名曰我)
(非人乃龍也居富春鹿山之下昆弟五人余處其長邇者鄉民耕山逼我居室羣龍怒閉膏雨以害田稼)
(今累月矣余不忍民之焦熬也勸督羣弟執怒不從聞師道行高妙必能化伏師曰此庵亦要水汝能為)
(我致之乎老人即於庵前撫掌泉自湧出今彼山有撫掌泉師曰汝發此心佛何以加今欲吾往如何龍)
(曰師能往彼設壇戒衆然後浮舟觀山之下講大雲請雨經則雨當降師曰我固願往彼未見信如何龍)
(曰吾當感夢于官民使之迎師次日邑官居民不約同夢遂迎師于靈苑山師離山雨隨注乃就觀山結)
(壇受戒浮舟誦經雨大霑洽羣龍復致謝曰欲為師就此建庵朝夕冀聞講演雞籠山可否師曰此近人)
(居我且歸北山汝别卜地龍遂于湖南山巖請師居之山峻師不能陟龍化為白馬載師登巖卓錫以居)
(今石上馬跡存焉巖下有沼四時不枯遇旱祈求擊鼓鳴鐃其水漸至時現諸物或鰻鱔龜魚蜴蜥之𩔖)
(取而禱之無不立應歴歲綿遠感應如初焉乾道四年縣令陸楠以父老之請聞于上司乞奏諸朝自後)
(縣令樓潚吕昭亮接續申請至於嘉定三年冬賜靈悟大師而龍以仁惠廟為額錫書至縣令程珌率僚)
(佐合浮屠威儀賓𨗳至于湖南之山先是僧道琳為屋三楹以奉香火至是縣令程珌復佐其費移舊基)
(創佛廬以承奉上旨以慰其願)
鹿山
在縣西南五里其状如鹿世傳有羣龍居之興水旱
爲民害因靈巖大師講經化服其孽遂息俗謂之降
龍山(事見靈巖山)
屠山
在縣之西南五十餘里世傳有姓申屠結廬以居乃
以名其山復以志其里有寺號大雄野史所載禪月
以詩見吳越曰一缾一鉢垂垂老萬水千山得得來
王說之館於羅隐之舍隐恨識之晩復以詩遺王有
寳劍霜寒十四州之句王謂之曰詩則美矣若能改
作四十州當得相見師喟然曰州不可添詩亦不可
改孤雲野鶴何天不可飛耶遂杖錫去之至於山下
欣然而止有怪石故庵在寺之東偏(詳見大雄寺陳剛中所記)
記文(陳剛中作記叙屠山之勝有曰峯巒重複端若拱揖應接不暇湍流怪石神刻鬼劃千巧萬状)
(中有平田如設萬席挺然僧寺出于林表佳木修竹左右交翠此申屠剛違新室之禍申屠蟠晦黨錮之)
(名避地結廬于今千載子孫因家焉支派分衍至百餘室因姓而名其山山之陽復以申屠志其地又分)
(上下前後焉是山也東揖桐君之廬南望孫君之圃山深林密而無虎豹之藏地僻人稀而無寇盗之患)
(云云)
新城縣
北山
在縣北三十里
記文(晁無咎記去新城北三十里山漸深草木泉石漸幽初猶騎行石齒間旁皆大松曲者如蓋直)
(者如幢立者如人卧者如虯松下草間有泉沮洳伏見墮石井鏘然而鳴松間藤數十尺蜿蜒如大蚢其)
(上有鳥黑如鴝鵒赤冠長喙俛而啄磔然有聲稍西一峯高絶有蹊介然僅可步繫馬石觜相扶携而上)
(篁篠仰不見日如四五里乃聞雞聲有僧布袍躡履來迎與之語&KR0787;而顧如麋鹿不可接頂有屋數十間)
(曲折依崖壁為欄楯如蝸鼠繚繞乃得出門牖相值既坐山風颯然而至堂殿鈴鐸皆鳴二三子相顧而)
(驚不知身之在何境也旦暮皆宿于時九月天高露清山空月明仰視星斗皆光大如適在人上窗門竹)
(數十竿相摩戞聲切切不已竹間梅棕森然如鬼魅離立突鬢之状二三子又相顧魄動而不得寐遲明)
(皆去既還家數日猶恍惚若有遇因追記之後不復到往往想見其事也)
烏伊山
在縣南五里祥禽鄉高三百二十丈周八十五里
百丈山
在縣南五里太平鄉亦名卓筆峰
題詠(許廣淵詩片雲晴點墨滴露夜揮毫題許仲蔚詩云雲葉閒鋪紙烟煤潤洒尖遠疑塞鴈高)
(欲篆秋蟾)
㠙山
亦名崤山在縣西二十里新登鄉高二百五十丈周
七十里有洞穴深十丈水泓澄旱禱必應
三貝山
在縣東北二十里昌東鄉高三百丈有水池半畝深
三尺歲旱祈之應
天柱山
亦名皇甫真君山在縣西十里七賢鄉地名裘塢唐
大中間歲旱農父汲水灌田遇一老人云何不往此
山下禱于獨角仙人言畢徑去農父追及于餘杭縣
界遂口授醮謝名位曰皇甫真君也因名其山歲旱
禱多應
仙坑山
在縣西二十里七賢鄉晉咸和中有七仙客圍碁石
上因名山産茶其味特美云咸平元年有獵徒見白
鶴三冲天而去石上有碁局未收及獵廻不知所在
烏□山
在縣西十五里折桂鄉名苦竹上有龍井禱之應井
旁有白鶴仙人祠
釋子山
在縣西北二十里永昌鄉靈耀寺因以名山靈耀今
為三學院
果園山
在縣西北一里
黃山
在縣西二里
雲山
在永昌鄉
巧坈山
在七賢鄉
戴家山
在昌西鄉
鄭家山
在廣陵鄉
青巒山
在太平鄉有碧沼寺
成山
在新登鄉有寳乘寺
錦邱山
在縣西五十里南新鄉
瑞應山
在縣西五十三里南新鄉
三九山
在縣西五十一里南新鄉
鵶棲山
在縣西五十里南新鄉
牢山
在縣西六十三里新安鄉
漁洲山
在縣西六十五里南新鄉中有合龍池或曰合靈池
巖上有三池深莫能測竒詭萬状西又一池耆舊言
其源與天目龍池通每歲旱禱雨者旁午于道廟在
合龍池之前於淳祐九年勑賜額曰靈惠
南山
在縣北三十里廣靈鄉
題詠(許廣淵詩路入青山幾萬重前山行盡路還通小舟棹急巖溪水高柳絮飛堤岸風春物老時)
(林徧綠晩烟收處日垂紅民居稀闊兼窮僻多使頑夫氣自雄注云廣陵鄉之民于南新舊稱頑很許)
(仲蔚和云青山叠叠水重重古道纔容匹馬通飛鳥自由啼晩照落花無着趁春風巖前積靄参差綠天)
(末餘霞點綴紅一一廣陵如在眼詩壇誰敢較豪雄)
塔山
在縣
題詠(晁無咎塔山詩對雨山外圓天一鏡開山頭雲起似浮埃松吟竹舞水紋亂坐見溪南風雨來)
(烟竹杖草履步蒼苔山上孤亭四牖開雨濛濛溪又急小篷時轉碧灘來)
龍門山
在縣西七十五里新安鄉上有龍池
鹽官縣
金牛山
在縣東八十三里高三百丈周圍一十九里太平寰
宇記昔吳楚間金牛自毗陵奔此山而没因名山側
有洞或云建炎初黃灣居民多避難於此燭之深
不可測好事者遊焉則有蛇怪
審山
在縣東北六十五里高五十三丈周回七里三百步
漢審食其墓其間故名有僧崇惠庵基土皆五色有
僧智標塔秦皇磨劍石有靈池水旱不盈涸
黃山
在縣西南四十里一名越城山高五十丈周回六里
二百步其色黃故名
紫微山
在縣東北六十里舊志曰唐紫微舍人劉禹錫作刺
史行縣至是山望硤石湖因名今半山有碑鐫紫微
山三字(按禹錫未嘗為杭州刺史惟白居易裴夷直自中書舍人出守舊志誤也)
題詠(唐顧况詩家在雙峯蘭若邊數聲清磬發孤烟山連極浦鳥飛盡月上青林人未眠楊基詩)
(野寺孤峯上危樓聳翠微捲簾滄海近洗鉢白雲飛竹影臨經案松花點衲衣日斜登望處湖畔一僧歸)
(來又地勢連滄海山名號紫微景開僧坐久路僻客稀峡影清相照河流石自圍塵喧都不到安得此)
(忘歸鐘朱伯虎詩鑿石開山已幾年半天臺殿聳危巒曉聲向雲邊落夜月光從檻底看野色難藏千)
(里秀松風長占一軒寒老僧此處真佳隐應笑塵勞效小官余弼詩孤峯牢落幾何年臺殿於今插半)
(天已是精藍誇絶徼更將寳塔在危巔烟霞色任隂晴變鐘磬聲隨上下傳珍重老僧無别境一生幽趣)
(只山川地富臨詩鑿石誅茅四十年稜層寳樹出諸天更逢勝驚遊客不負身披壊衲田别郡坐看雲)
(散後平湖下壓鳥飛前還知老令忘歸否為惜難移近縣㕓)
石堆山
在縣東南五十里
尖山
在縣東南六十里
蟹山
在縣東南六十二里
盈山
在縣東南六十二里
花山
在縣東南五十里
菩提山
在縣東六十里山有靈泉(詳見井門)
袁花山(上有小山)
在縣東六十里
贊山
在縣東北七十里
赭山
在縣西南四十五里
巖門山
在縣西南四十里
蜀山
在縣西南二十七里隋書地理志云塩官縣有蜀山
雷山
在縣西南四十里
昌化縣
唐山
在縣後高二十丈(為縣治主山)
青山
在縣前高二十丈
武隆山
在縣西北一里高五十丈周廻二十里有晉葛洪煉
丹井唐天后以山名應圖䜟分紫溪縣别置武隆縣
(㳂革見郡縣表)
晩山
在縣西北十里高一百四十丈周圍三十里晉許游
所居山下溪灘號許游灘唐人詩葛井許灘今古傳
遠游嘗至於潜縣採藥遺跡為許游觀其事甚明但
今復號灘為洗耳灘又引巢父飲牛為侣號橋為白
牛橋蓋因由游二字音同而訛耳
箕山
在縣西北十里神仙所隐
百丈山
在縣西二十里高一千五百丈周回二十里一名潜
山吳興地志云於潜西有潜山堯時洪水此山潜水
中不沒者百丈因名焉山上有太公澤旁有王大伯
鹽洞或見鹽數百袋曝於洞口就之不見始疑以為
神仙山下兩石對峙高二三丈號秦王石其二峰並
者號雙峰
柳相山
在縣南三十里高一千八百丈周回一百三十里東
接紫溪縣南入分水縣
千頃山
参寥子有兹山嵯峨冠天半之句上廣千頃有龍潭
蒲葦四密潭中魚有金銀色禱雨輙應西有娑羅巖
生娑羅花一株蔚然聳翠初夏開香聞數里海棠瑞
香黃菁徧生山麓
題詠(司馬槱詩瓊葉半開童女頰蕨芽初長小兒拳山中雲雨雖無味何似山河走暮烟一池春)
(水應江潮中起沙鷗數尺高誰謂風雲遠朝市亂山深處亦波濤欲為龍池游束裝戒蓐食雞鳴天未)
(曙呼兒重蠟屐縈回遡寒溪确犖疲亂石迢迢萬丈嶺宛轉蒼龍脊山高吐朝氣恍不辨咫尺俯聽雷雨)
(聲仰逐猿猱跡委蛇度花塢綠静草可席喜如出籠檻身輕飛鳥擲不辭雙足蠒遠探蛟龍客傳聞此山)
(頂舊有滄海色爾來三十年潭湫變枯荻至今應江潮尚浮鷗鷺集至理竟未解對之空太息不如西湖)
(遊揮篙泛瑤碧瓊吳珩詩松檜陰中天月清異花靈草不知名路從液山前過人在水晶宫上行千尺)
(翠嵐分月色一軒寒瀨動秋聲登臨不厭躋扳峻貪看雲從舄下生千頃山中月三黃頂上雲相看無)
(一語今日喜逢君新淳熙十三年六月中使奉來德夀宫金捕金銀魚安胡詩云千頃山高六十里)
(上有寒潭清且泚神龍久向此中蟠作霖肯教蒼生起羣魚從之時浮沉噞喁光彩歲月深自然形質異)
(凡鬛或如美玉或如金或青或紅或間色縱使丹青摸不得幾年潛伏少人知一旦聲名動京國皇家太)
(平媏好竒麟欲效瑞鳳欲儀白環銀甕争走獻豈得汝輩藏洿池深山大澤多遺寶紆餘卓犖皆娟好願)
(移網罟聊一施嶄然頭角趨明時)
石室山
在縣南四十里巖洞如室
銅坑山
在縣南五十里東接分水南帶淳安西亘績溪其最高
峰名銅坑窮絶處有龍池三草木廕蔽龜蛇浮游或
雲氣籠罩必雨歲旱禱焉
福泉山
在縣西南五十里神龍所居雲出其中則大雨
大明山
在縣西九十里南接嚴州昔悟空禪師所隠今山下
立慧照院
巾子山
在縣西北四十五里
大鵠頭山
在縣西六十里或以為山𩔖鵠頭或以為鵠曾棲止
得名勢凌霄漢人不可到惟採藥人結伴攜糧具火
信宿上下其中坦平神仙所棲花果人不敢採有龍
池闊三百畝四傍如葑田歲旱人攀緣禱雨其上
咸淳臨安志卷二十七
