咸淳臨安志卷八宋潜說友撰
行在所錄
諸監
國子監
在紀家橋紹興三年六月奉詔即駐蹕所在學置監
仍置博士二員以太學生隨駕者三十六人為監生
十三年臨安守臣王㬇請即錢塘縣西岳飛宅造國
子監從之繪魯國圖東西為丞簿位後為書庫官
位中為堂繪三禮圖於壁用至道故事也(餘見續修太學)
(志)
芳潤亭
在後圃丞錢聞詩扁以隸古
書板庫
在中門之内紹興九年臣僚請下諸道郡學取舊
監本書籍鏤板頒行從之然所取多殘闕二十
一年内旨諭輔臣曰監中闕書令次第鏤板雖重
有所費不惜也由是經籍復全
將作監
在保民坊内(創移大略見司農寺)紹興三年始置丞二員領監
事凡計料監造如行在官司營房舍屋之𩔖皆隸焉
十一年始置長貮二員主簿孫祖夀記題名(漢九卿將作大)
(匠㳂襲秦官亦少皥氏以五雉為五工正以利器用唐虞共工周官考工之職也歴代雖因革不一大率)
(典司皆營繕木土之事隋開皇中始定以寺為監唐天寳中始定以長貮為監少丞自漢置主簿自晉置)
(員之多寡亦不同焉我本朝盖因唐制自主上再造丕基承平官府寖亦如舊又紹興三年冬十月復置)
(監丞十年冬十月置主簿明年夏四月置長貮官適少府未復故與軍器兩監分領其所隸自復監設官)
(二十寒暑因循苟且題名未立吏書粉板不足示後祖夀濫掌勾稽與巫信安徐宗愈為賓議立石未遂)
(徐既補外臨安錢瑞英繼丞事始克就因叙梗㮣以揭其首云紹興二十三年秋七月庚戌)丞蘇
峴續記(將作監題名自紹興癸酉始鋟木以易粉版慮其易蠧不足垂久既伐石未暇鐫也由隆)
(興而來上法遵慈訓躬履儉約宫室無所營繕器用不作車服從給器務益省矣於是長貮久闕勾稽之)
(職亦復不除獨以丞兼治其事歲在戊子峴由太府丞以嫌自列乃獲踵伯父伯氏後陳懼無以稱明年)
(二月礱石改舊刻歴考所載名氏凡三十年間由簿而上執國政者二人持從槖者九人今之有列於朝)
(者陳公少常伯楊公次對朱公貮外府張公奉内詞伯氏為尚書郎亦可謂盛矣顧峴之不肖亦得濫次)
(其間有榮耀焉碑其具乃以舊記冠其首而私著其事以告來者云乾道五年三月八日)右司員
外郎京鏜續記(將作古官也在秦曰少府在漢曰大匠在北齊曰寺至隋唐始以監名官)
(國朝因之迄南渡以來行在所營繕之事有府尹畿漕分其責由是職閒無事監少屢虚丞簿互兼者久)
(之比年人才盛多樂於彙進監少丞簿無闕員凡臺省之久次與郡邑之有聲者悉寄徑於此今號為儲)
(才之地舊有題名各以𩔖分逮鏜承乏為監欲托諸不朽而石已無餘訪之它山會移都司不果今開封)
(韋璞實繼鏜後明年得堅珉與丞清源諸葛廷瑞簿丹陽霍箎議變列為編年俾鏜記之竊謂官無中外)
(亦無劇易均于事主報國而已吾儕立乎人之朝要當洗濯故習磨礱壮志相期姓名於簡册之上庶於)
(金石有光焉若曰吾於是乎紀歲月志族氏以侈後觀則恐雨淋日炙無復摩挲徒遺後人作矴石爾其)
(念之哉淳熙十四年十月朔)
軍器監
在保民坊内(創徙大略見司農寺)紹興三年始置丞十一年置
長貮又有製造所御前軍器所别置提舉提轄等官
涖其役近歲專属殿司而監之事益以省(詳見製造軍器所門)
監王逨記題名(將作名官古也軍器非古也周有六職百工居一焉漢以少府列九卿其)
(属考工專主器械軍器非古也其職古也有唐設官軍器與將作並列焉國朝具官無員而其職掌隸於)
(三司自熙寧制更然後軍器有監監有長有貮有丞簿率属合治與唐六典建官不殊迄中興以來承平)
(官府併省多矣而此職具存豈以用武之時所務為急雖時偃武所以除戎器者不可一日置耶由長而)
(下異時選用人才其間踐文昌登丞弼爛然可睹盛矣逨也不肖由尚書郎得長是官日虞非才玷辱前)
(列顧瞻石刻雖有名氏而未述官守建置之繇輙不少遜慨然書之併以姓氏列於諸公之左來者繼之)
(頽然瓦石珠璧後先遲莫有榮焉淳熙三年六月二十五日)
大宗正司
在天慶坊左紹定六年判大宗正事師彌建權禮部
尚書魏了翁為記(大宗正司故與開元宫為隣自紹定四年災寓治睦親宅五年六月)
(甲子奉詔以天慶坊魏惠憲王府舊址為之属有司賦文慮財為緍二十餘萬而職歲前後所發裁及其)
(半判司事嗣秀王師彌斥其私藏以承奉上意自六年六月戒事至明年迄端平改元八月甲子落成今)
(上書属籍之國四大字以寵靈之門塾堂垂階廉序室公舘吏舍庖湢儲偫鳩孱告功王過了翁言曰願)
(子識之了翁謝未能也王曰子以宗伯載筆太史而子焉得辭之予惟古者官之長必曰司曰正而周之)
(宗官獨稱伯以别於六官之長則所以重正體謹牉合嚴宗祧也或曰彤伯嘗為宗正顔護軍辨其不然)
(矣逮秦人始以宗正列於九卿僅掌親属而宗廟之事属之奉常大失古人所以敬宗之意至漢魏隋唐)
(迄於今我朝因之不改焉昭陵念宗子之無所統一也始於宗正寺之外為大宗正司以皇族領之又治)
(平元年增置同知事迄元豐官制行又以宗室團練使以上有德望者為長而一人焉貮之若位高属尊)
(則為判凡以承寧勿恊紏逷愆違聖祖神宗厚倫之意至是逾密矣雖然予以古制参之尚有可言者古)
(者以廟序宗廟曰宗廟室曰宗室器曰宗彛祀曰宗祀姓曰宗盟而掌禮者由虞周以來皆曰宗下及卿)
(家皆有宗人將以别姓收族寓不言之教也是故天子之元子為大宗以繼太祖則别子為諸侯者各為)
(一國之太祖而不得禰其先王諸侯之元子又為一國之大宗以繼太祖則别子為大夫者又各為一家)
(之祖而不得禰其先君繼别者亦謂之大宗所以别小宗大夫之次子曰貮宗所以副小宗或同姓而異)
(氏也或别氏而合族也或有大宗而無小宗也或有小宗而無大宗也或無宗而亦莫之宗也或有適子)
(之子而不為適孫也有通稱為後而不與適適相承者同服也有宗廟之事則尸主列於太室子姓以昭)
(穆為南北面旅酬賜爵昭與昭齒穆與穆齒内賓宗婦各如其倫其有哭臨之事則同姓於宗廟同宗於)
(祖廟同族於禰廟所謂世之遠近齒之長幼分之親疎盖自生長見聞周旋乎宗廟之中相示以禮樂而)
(意已傳上無嫌偪之慮下無覬覦之心法之至善者况又飬之於成均以觀其德行雖天子之元子亦齒)
(於士也列之於王闈以考其中失雖大夫元士之子亦列於王子也逮其可以仕也則選建明德自五等)
(之侯兩社之輔三等之采六遂之邑有封畛土略以處之彛器分物以昭之祝宗卜史以秩之宗氏分族)
(以維之才無大小靡一失職此其大略也而於其間非混然無所别異者曹文之昭晉武之穆而曹為伯)
(甸武王之母弟八人三列公卿而五叔無官魯衛晉皆叔也而文武成康之伯不獲是分蔡叔康叔之兄)
(也而衛先蔡則又於昭穆長幼之中以賢否為進退以功過為先後有尚德勸能之意行乎其間士之生)
(於王族也宗有法廟有序學有教仕有飬用有别涵飬成就盖非一日鳴呼夏殷以訖杞宋后稷以訖末)
(孫凡皆有國二千餘年雖以嬴秦之暴幹棄周鼎猶三十年睨視而弗敢遷親親用賢之效豈秦漢以來)
(褊衷忌意凉法敝事之所及知乎我國朝待遇同姓則本乎成周之意視前代之自翦其𩔖根無所蔭者)
(殆不可同日語然而宗法不立無以麗親親之等嫌忌尚存無以收賢賢之效若謂大雅不羣為善最樂)
(與夫操觚弄翰之士固多冇之若同姓之卿與國同其休戚如古人所謂維翰維城者則予謂當思所以)
(變通之法以蕃王室以強我本朝尚古人溉葉流根之意敢因王之請以所得於師友者為王誦之用荅)
(敡夫明天子崇寵属籍之休命云)起居舍人真德秀記大宗正題名
(利州觀察使天水侯典宗正之四年教孚令行公姓輯睦乃上書陳北闕匄奉祠鑰以歸奉詔曰卿正身)
(帥下人無異言其止勿請侯益感勵顧設官以來題志尚缺於是搜討載籍自濮安懿王而下四十有四)
(人除授更改悉書而鑱之於石惟宗正之職起於漢初我國朝沿唐置卿少以庀寺事盖四聖傳序本支)
(日蕃景祐三年秋始别置司有知及同知各一人之掌其教法政令以行藝訓道而篤睦之受其辨訴)
(事而紏其失自是後累朝以為盛選非學問通古今行誼冠宗室者不以尸其任也若昔同姓之賢惟周)
(唐為最盛還觀我國家盛時宗臣多魁壘靖重至有名聞朔漢謼之以止兒啼者迨更事變登壇㰱血倡)
(義師以奬崇王室首出於維城之英自中興百年尤磊落相望冠倫魁踐槐鼎功在於廟祀者殆與姬召)
(埓侍詞燕居澹不與事而純忠厚德屹然為家國夀俊者亦足繫時重輕其他風猷馨烈暴耀中外者復)
(不可勝紀益眡周為亡愧而揆唐則過之兹非建官立師時揉月化之效與原是司之設先教法而後治)
(法最得先王治親之意肆因侯命而特著之俾來者知所本凡憲令紏禁在有司者皆不書侯名師嵒字)
(景瞻崇憲靖王之子世為宗室祭酒云嘉定六年十一月朔旦記)趙時逄記丞題名
(宗正置官尚矣宋百官春秋曰周封同姓之國選其宗之中長而董正之故謂宗正宗正置官自此始成)
(王時彤伯嘗為是官或曰彤伯為宗伯非是按六典小宗伯掌别王族辨親疎即古宗正職也漢興設官)
(以序九族属有丞非劉氏不畀兩都相望號千里駒載獨行傳者尤表表可錄厥後親賢迭用遴楝時髦)
(一涉筆占位允稱華選我皇朝列聖相授輯宗睦族眡前代有加宗正專領治玉牒大宗正實董治其事)
(枝葉葰楙條緒日廣迄熙寧三年置二丞命都官郎張稚圭等為之訖今百三十有二載員不並置佐理)
(罙重時逄幸承乏又辱在同盟惴惴焉懼勿稱厥職暇日参訂前躅文書脱略漫不可究自詹事王公而)
(下厪得三十九人靖思夫中興以來歲月未大遠前人名氏所失幾半若今登載弗即後將有攷由今視)
(前肆謀伐石會有授光局例徠助事乃竟時逄末至得拔聯不朽竊與榮焉治所徙于潜苑廳東鄉前有)
(池色紺綠如染因即其欄植軒十二楹北一室餘隙地畮許鑿壁為牖青松老梅交峙森列属祕書婁公)
(機作隸古扁曰衍芳盖取芳林故事用昭我國家本支蕃衍併識諸左嘉泰壬戍上已)
屬籍之閣
理宗皇帝御書
省所
茶鹽所
會子所
公田所
封樁安邊所
右並在三省大門内以都司提領舊有安邊所創於
嘉定初拘催簿錄家産及有市𣙜所牙契所後因吏
胥蠧弊走卒繁擾咸淳四年奉聖旨撥入封樁所又
有市舶所創於淳祐十二年近亦因朝廷察見吏姦
於咸淳六年凖指揮併行省罷
院轄
登聞檢院
登聞鼓院
中興初建於和寧門之下紹興二十八年移置䴡正
門外左右闕之南左檢院右鼓院監官皆在鼓院南
監院張叔振記檢院題名(國朝因唐之舊設立四匭以通下情曰崇仁思諫申)
(明招賢置匭院於宣德門外之西北廊既易匭為檢又改為登聞院景德四年始改為登聞檢院檢函之)
(制盖不但以逹幽枉亦堯鼓舜木禹鞀周肺石之意大哉制乎宜四方萬里猶一堂也南渡以來創治所)
(於和寧門之下紹興戊寅復承平之制移置䨇闕之左比年臺閣省寺之英往往於此乎出實儲才之地)
(舊設官二員隆興改元得旨省其一故自趙彦博而下皆獨員雖職清事簡比他院無劇務然九重明目)
(逹聦所繫民之休戚軍國之利病所由逹屏竒衺進忠鯁信抑枉去壅遏蘄以仰禆聖治萬分之一則職)
(業惟謹也院故無壁記以見前人之名氏歲月淳熙壬寅長樂陳公曄到官始索之故櫝自紹興庚申迄)
(其時僅得三十四人其間李文中之後王述之前又脱略六年無所考之自陳曄而後至叔振承乏又得)
(十人歲乙邜毗陵守張公貴謨今為樞密院檢詳諸房文字以書來諗曰題名碣可置乎頃嘗庀職請循)
(地局例輟奉以助鑱工僕曰事之幸會而成固有時若此哉顧冷曹無所得石乃求於畿漕而礱之由是)
(前者有稽後者有繼院之闕典以備而勵職抗志之士得以託名不朽云慶元二年五月)監院趙
夢極記鼓院題名(職掌之有題誌匪觀美也沿流遡源記久傳遠目其人知其政使來)
(者有所勉亦官箴之一助也今仕於朝者凡百司庶府皆得以姓名登諸石獨鼓院闕此未講豈以其位)
(卑局冷遂略而不傳歟夫人赴愬於上如水欲决如火欲逹一或遏之為害滋甚然而勢易隔情易壅深)
(山窮谷遐陬僻壌能褁囊竭蹷奔走於官府之庭者固甚難而其窮民無告懦夫不立吞聲躑躅能呌號)
(於有司以冀萬一之聽者抑又甚難今也無遠近無強弱操盈尺之紙書平時之憤曾不崇朝即徹淵聽)
(視帝閽萬里若咫尺然此司鼓之官所不可廢也國初領以内品至道三年易畀朝臣以示崇重景德四)
(年命諫官奉常為之主判至今與檢匭同隸静垣祖宗之意微矣夢極么麽濫吹是職亦既數月竊怪題)
(誌之不立姓氏之無傳是為闕典乃得紹興丁邜而下二十有九人裒而列之堅珉盖遠者莫克記也在)
(昔政良而火弭獄結而雨注否則飛盛夏之霜亢東海之旱致祥致異捷若影響有周哲王植路鼓設肺)
(石汲汲於逹民者正為是耳我藝祖朝雖一猳豚之失猶得以聞况大於此者乎今日朝廷清明當宁宵)
(旰軫念民瘼為臣子者宜恪恭乃職以既厥心視民隠憂如切諸巳使情不壅于上聞德易至於下究是)
(司鼓之責也敢併以書慶元五年四月)
都進奏院
在朝天門外有題名記不書作者姓氏(故事官府有題名所以紀)
(居官者之名氏年而列之備遺忘也進奏院掌邦國傳逓之事則周官行人其職也而自唐始以知院命)
(厥初方鎮沿襲舛逆得自置吏京師其在公家不惟駢贅而已又苦&KR0979;□於是乎制令稽違束薪不流覘)
(邏交午温室罕祕宋興盡罷節度使權至太平興國中乃因何保樞之請以鈐轄諸道扁院額而摹印章)
(率用名流上宣下逹歴閶闔登太清殆百倍於唐時中興復置於行在所直廬對峙接武朋來其間踐履)
(華要以底大用或於此推輪焉而居官之名氏則未之前紀也按求故實得五十三人由近歲來始能詳)
(其授任之始末盖自余公堯弼以上有不得而知者也故追而記之斷從其所得知者以為之始云淳熙)
(十三年七月)
官告院
在部門内之北主管官虞似良記題名并書(士自一命以上)
(至於公卿凡除授告命必由院以給之則居是職者為甚重而不輕矣故謹其付給而守其戒令視它司)
(為嚴唐制百官告身分掌於其所部文則吏部掌之武則兵部掌之宗戚命婦司封掌之考校勲績司勲)
(掌之國朝悉因唐舊置院於右掖門之左凡吏兵封勲四司之告舉集諸此淳化五年始專置局命中書)
(舍人一員提舉而以朝官一員判局事於是職任踰重元豐改制乃以文武官告身悉隸吏部而以蕃官)
(隸兵部崇寧大觀或置或不大抵廢則皆歸吏部右選政和復置院仍差主管官二員中興以來因仍不)
(改然自紹興至今四十餘年中間官吏殆無有記之者名氏到罷漫不可見事之因循苟且豈特此哉似)
(良不才承乏是官思有以紀會同僚魏君相與討究自薛仙而下得五十五人勒諸石庶使來者尚有考)
(也乾道七年十月既望)
諸司諸軍糧料院
在漾沙坑以七官宅廢屋更為之(凡再徙)殿中侍御史
謝諤記諸司題名(國初承舊制有糧料院使太平興國五年正月分糧料諸司馬軍步)
(軍為三院雍熙四年四月改用使臣端拱二年又改用京朝官元豐末併馬軍步軍為諸軍與諸司為二)
(院事物紀原所載如此在今諸司諸軍各二員皆以幹辦為名諸軍一員分差建康諸司三員在臨安)
(如諸司則分左右兩廳各有銅方圓二印昨渡江之後行在以瑞石山觀音院舊基為官舍入門而右即)
(諸軍少西則左廳中而東向則右廳吏舍則近門列之北為諸司南為諸軍有架閣庫二在諸軍吏舍之)
(西屋皆依山其勢稍高二三君子與諤相先後為諸司者謂凡官居皆有題名而此獨闕遂買石建之夫)
(下干祿以代耕上制祿以馭臣随其職之繁簡而為之别必有所謂適得其平者唯清廉介特之士必能)
(見得思義夙夜匪懈嘗恐祿浮於事故禄雖少而綽綽然常若有餘儻惟不然則背公徇私惡勞好逸故)
(祿雖多而咄咄然常若不足且怨夫不我增者有之諸司官掌祿者也固可以於此而察夫六窠之中其)
(必有見亦人材之一助以報上也淳熙十三年十一月庚辰朔)又記諸軍題名(國家重六)
(院之選聖上尤切留意率用治縣之有效或經薦舉亦有嘗剖守符所以在此位者皆不敢不念其所以)
(為重而其滿其未滿視監察御史與寺監簿有闕多加採擇舊嘗有因之即持節者盖階是以試而無所)
(不之則非徒選之重而任之亦然其員凡十三糧料審計有八分諸司諸軍皆以幹辦為名諸軍糧料有)
(兩員其一分差建康其一在行在所瑞石山與諸司同門而居諸司既有題名獨此未建察院福唐黃謙)
(自此遷者也乃合前後任議成兹事夫諸司與諸軍仰上之祿均也而國以兵為固兵以食為要其給也)
(尤不可以不嚴設官本旨欲其專心致意焉唯不差其度則當有投醪之均挾纊之盛所以推上之恩而)
(使柳營玉帳晝夜忘家勞是為舉能其官而基夫將來不一之用者姓名併於此乎考所以不可不書淳)
(熙十五年九月甲午朔旦)
諸司諸軍審計司
在保民坊内舊馬軍司教場(凡再徙)監察御史吳博古
記諸司題名(審計非古官也而原於古古者凡官府皆有要會而財用稍食之會尤詳國初)
(以三司使緫邦計司各有院以乘中外泉穀出入之政盖會計之府也然案牘叢委典者不能徧察而姦)
(容焉淳化三年始用戶部使樊知古奏剔其冗籍復别為院置官專領之以聽稍食之要貮置院之初特)
(掌騎兵徒兵給受之數猶未及諸司也元豐二年合步騎兩院為一遂以其一主諸司自宫禁朝廷下至)
(斗食佐史凡賦祿者以式法審其名數而稽其辟名者唯郊賜給己乃審錄有疑予則詔以法凡四方之)
(計籍上於大農則逆其會凡有司議調度會賦出則諏焉設官二曰左右廳分案六史八人然夷考縣官)
(祿賜之費月長歲滋如河江下流愈遠愈潤其浸滛未易隄障也自至道未歲給中都官吏不過十數萬)
(緍熙寧月四萬今又倍之百司吏祿又靡耗特甚盖居兵費四之一豈據劵涉筆者曾無捄於經費抑端)
(本澄源不在有司歟然糧審為大農關紐儻據會要而觀則倖穿必有蹊蠧藏必有宂損益盖可觀已院)
(故無記前人名氏不傳三山林君湜建安周君曄斷自南渡緒次官簿鑱之石亦不苟於其職矣故為之)
(書其職掌大略於其端以諗來者院舊曰專署中興避御嫌名更今名云淳熙十四年九月既望)又
記諸軍題名(秋九月諸司審計司作題名属余為之記江隂吕君棐廬陵孫君逄吉造余曰)
(兩院皆君昔所涖寧獨遺其一耶敢繼以請余觀舊事自淳化綿蕝之始以三班掌事後稍更用京朝官)
(中興選任尤寵善職者徑發郎省將使指近比非試邑有聞者不在選中臺有闕属于焉是擇士脱州縣)
(登朝於焉問津其輕重視昔何如而官是者昧昧不見姓名於後寧非闕歟諸君蒐補闕遺而余陳朽亦)
(牽聯得書寧非幸歟顧併徵余文將為兩院重兹幸也寧非辱歟余曩嘗閱軍簿會兵費竊喟然嘆曰本)
(邦維財蠧財維兵觀兵與蠧相盛衰盍即是焉觀之試挈一歲審放之最錢以緍計糧以斛計帛以疋計)
(纊以兩計者百二十有四億僅足以瞻中都之兵列戍三垂者不預焉秦漢以來雖或連兵曠歲費不擬)
(此今櫜弓柔遠期與天下休飬而無涯之費如故民力安得不屈耶惟九重儉慈不以一毫妨經費曰民)
(與兵是恤是圖是以民無怨咨曰縣官所以征取取於於我者凡以衛我也兵無觖望曰縣官所以衣食我者)
(極此固不薄於我也然欲使兵絶虚籍國不徒費士得全廪師以不饑則任職者可不閔民力之不易念)
(軍賦之難支悉意審覈以佐公家之萬一乎沿革本末大略與諸司同兹不復書姑以所嘗更者書以為)
(後遺十年十月四日)
𣙜貨務都茶場
在通江橋東監場吕宗孟記提轄官題名(山澤之貢盛於東南)
(者莫過於茶塩塩筴昉於齊衍於漢而茶税起於唐利日益滋法日益詳縣官因以佐大農寬輿賦遂為)
(經常之制國朝初循唐舊以九路之漕自逹於淮回則轉塩諸郡流而庾之茶有六𣙜務十三場有貼財)
(之法搭息之令事久而議者進說乃觧弦更張之由是盡行鈔引以便商利民蕃貨長財法有適於時而)
(更於昔者唯其宜也自鈔引之法行委所專於上都課衍而事繁官曹之選於斯為重故所居官不惟簿)
(書期會之謹出納竒贏之察而䟽源濬流禁溢窒漏因革損益輕重低昂以時請之以時施之期以阜通)
(商賈懋遷貨幣集此浩繁之課是豈循循委𤨏徒以尸官者可倚辦也哉先是課入不立額唯視舊歲為)
(等差乾道六禩始昈分有定數歲總為錢二百四十萬萬行都受藏之所為數八十萬萬於建康者一百)
(二十萬萬於鎮江者四十萬萬外府之藏皆自行都分置會而一之盖繫於此則為官擇人其選尤重皇)
(上循名覈實藩飾顯設以激厲群下於事功之域而貨府之官量器能而處兼文武而用歲成則褒進材)
(優則超擢陞班列㭊守符峩冠相望至有就除風憲官者兹可見其遷已近歲以訾入之儉於數補乏贍)
(用趣辨登期正唯其官實圖利之然則官是官者盍思靖共齊一夙夜匪懈將以材諝績用自致庸副朝)
(廷之選今之登載記始於龍飛之年所以闡掦選掄風厲之美意詔今與後之人率勉竭於所職故審訂)
(涖官之名氏品秩而序次其先後伐石以志之庶幾異日有足證者尚論往昔則歲月深遠漫不可考官)
(僚增損亦不能詳兹故略之淳熙十二年八月)
雜買務雜賣場
在通江橋東提轄汪泳記題名(唐制官市至國初為市買司太平興國四)
(年置務常樂坊更名雜買奉宫禁中買賣而平其直廢於至道復於咸平景德四年始於利仁坊置雜賣)
(場徙崈明門外凡内外幣餘之物掌受而鬻之熙寧八年併於市易務越數月而復從三司請也大抵免)
(民行役官自龢市則歸之置務斥其幣餘以利公私則歸之賣場董以外府而他官總焉盖詳於元豐官)
(制之頒至給其實直非所闕勿市鍳唐世擾民之患以京朝官内侍三班参主之則發於仁祖皇祐之詔)
(降出物帛估值以付左帑市以見緍䟽内東門積弊而除之則見於蔡忠惠尹京之請張官設局意盖深)
(矣粤自南渡随行在所紹興四年合局於天慶坊其視舊典小加更革凡宫禁月料朝省紙劄文思院之)
(製造和劑局之修合一取盈焉左帑所受封樁所積編估以時其值打套以籍其數而就售焉六年奉詔)
(置提轄官總其事属貨入歲儉而征儥寖廣汲汲圖辦日弗暇給前人名氏所未逮書慶元改元泳適庀)
(職同僚相與語曰百司皆有題名此獨闕可乎考自始置得三十有二人歲月莫能盡識慮其久益遺忘)
(用勒堅珉其垂芳馨位通顯盖不可一二數然非公爾忘私食焉不怠者莫之有聞一臧否之傳使人起)
(敬起戒乃喟然曰嗟乎乘田委吏聖人不敢曠出内之吝明訓森嚴官雖卑惟竭盡乃職足以觀遠是豈)
(無蠧弊可以剔抉利病可以䟽陳與吾儕盍亦勉之且後之視今猶今之視昔也斯石之立匪徒具文庶)
(幾朝夕有所警覧云二年九月望日)
文思院
在北橋之東紹興三年三月工部請倣京師舊制監
官分兩界上界造金銀珠玉下界造銅鐡竹木雜料
隆興二年用左司葉顒請兩界監官廳廨舍毋得與
本院隣墻皆以防弊欺也太常寺簿張貴謨記提轄
官題名(皇朝太平興國三年置文思院掌金銀犀玉工巧之制綵繪装鈿之餙若輿輦法物器物)
(之用以京朝官四人充監官内侍三班充使副及監雜門領作十二又有額外一十作至熙寧九年東西坊)
(料凡三十餘作悉併焉自是職務既繁歴時寖久積弊滋多而關防之法益嚴咸平詔内東門騐鑿色號)
(景德詔左藏庫揀閱銷鎔天聖詔皇城司差人搜檢出入聽人告匠作入外料及諸姦弊盖其勢積而至)
(此㐲自渡江之後雖事力小變而宿弊萌生轉料之名始於紹興至淳熙虧䧟官緡錢以萬計銀兩以千)
(計監臨竊取工食緡錢月以百計事發因償多不及五分之一其時建議固有乞罷轉料及親事官者邇)
(來上下相蒙吏不自愛至有以身而獲戾者矣提轄林端陽復親目其弊不得已首論三事得請於朝一)
(置部歴以防其轉料之欺二復親事官而奪其監視之權三乞監官兩界通簽以絶獨員自肆之私故知)
(札牘粲然可見凡簿書朱墨間數十年姦欺蠧弊之根穴一洗而盡吾固喜端陽居官任事其才識通明)
(如此哉院舊無題名今考之積案自紹興丁丑得康公杉而下及院官到罷歲月刊諸樂石併於上方紀)
(其事之因革大略云紹興癸丑七月)
左藏庫
在清湖橋西紹興二十三年以韓世忠所獻賜第為
之有東西庫東則幣帛絁紬之屬西則金銀泉劵絲
纊之屬太府寺丞鄭公顯記提轄官題名(左藏庫受四方財賦)
(之入以待邦國之經費其原盖起於周職内主賦入職歲主賦出而邦布之入出則外府又主之皆其職)
(也漢更隸大農少府頗與周異至晉始置左右藏分建東西庫於是職掌益密然以太府少卿知出納于)
(左長慶門之東帑官殆不得職非古訓也國初左藏止一庫置使領焉率居以清望官太平興國淳化間)
(或裂為三或增為六旋以名物彙而四之大中祥符以來併為南北兩庫政和六禩修建新宇始復以東)
(西庫名焉盖至於今用之中興駐蹕臨安草剏於和寧門之東北隅廹隘不足以受天下之灌輸紹興癸)
(酉實徙今地二帑對峙其東幣帛絁紬之屬在焉其西金銀泉劵絲纊之屬在焉大抵國家用度多靡於)
(兵西蜀湖廣江淮之賦𩔖歸四總領所以餉諸也其送京者殆無幾唯閩淛悉輸焉東西庫歲入以端計)
(者率一百四十萬以緡計者率一千萬給遣稱是而大軍居十之七宫禁百司祿賜裁三之間有非泛浩)
(繁之費則請於朝往往出内帑封樁以補所缺監官凡五人分帑而治舊以京朝官為之今唯才是用故)
(四選通得入轄官一人掌凡庫之政令初紹興間擇丞若簿之隸於計曹者兼領之乾道辛邜始專置今)
(皆朝廷遴東以偹職事官之闕其選亦不輕已先是監轄各有題名規撫痺陋歲久題識且溢陳君宏規)
(紏帑事始與同官議易新刻訪穹石混載而區别之實謂宜稱公顯適佐司府每以職事造焉諸君以記)
(為請其敢辭嗟夫官無崇卑皆可以行志會計當出納吝吾聖人所不廢也近世忠獻韓公嘗居是官不)
(唯不鄙夷之且益加意焉奏復傳宣合同一司以相防察罷内臣監受綱運以革稽留之弊盖賢者及物)
(之心所至輙發見三朝相業未必不由此基之也諸君深惟國計之重與夫民力之艱給受之際敬之重)
(之思如韓公所以善其職者異日登顯美垂芳馨當與此石俱不朽矣敢以是告焉紹熙改元八月望日)
封樁上庫
在三省大門内(左司提領趙必愿記掾属題名略曰封樁庫肇於孝皇之世淳熙六年八)
(月玉音對輔臣謂剏此備緩急者是也嘉定七年又分戶部所掌錢物隸本所於是有上下庫之别上庫)
(窠名則曰折帛曰總制曰增塩曰三分塩袋曰增額曰不排辨人使下庫窠名則曰煮酒曰酒息曰營田)
(曰塩埸曰蘆柴曰坍江曰沙田額曰五釐關子為數至夥中因文移緩弊罅多諸郡綱額虧焉紹定六年)
(八月提領左司陳公宗仁援安邊所比乞置掾属一人幹辨公事既丞郡者則曰主管)
封樁下庫
在左藏庫中門内
安邊太平庫
在封樁下庫南
咸淳臨安志卷八
