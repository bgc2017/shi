咸淳臨安志卷十宋潜說友撰
行在所錄
三衙
殿前司
在鳳凰山下麗正門之右有乾道四年御書閣凝香
堂整暇堂山之上為月巖有亭曰延桂其最高處曰
介亭崖石嶙峋亭之後為冲天樓極海江湖山竒偉
之觀
侍衛馬軍司
乾道七年虞允文為相移屯建康以為出師之漸號
馬軍行司以邊帥兼領元有帥衙在保民坊今為司
農寺將作監等公宇
侍衛步軍
在鐡冶嶺西有乾道七年御書閣湖山堂錦繡樓相
公井
閤職
閣門
在和寧門外
客省四方館
在東華門北客省掌收接諸聖節進奉香及使人往
來接伴之禮四方館掌收接諸朔旦正至表及大禮
賀表
御前忠佐軍頭引見司
在文思院後有等子營
内諸司
入内内侍省
皇城司
御藥院
内東門司
天章閣
宴設庫
後苑
御前庫
文字房
睿思殿庫
内藏庫
綱房(在六部橋東)
御前酒庫
梅園庫(在梅家橋南)
醋庫(在望仙橋北)
御軍器庫
内軍器庫
御膳所
翰林院
禁衛所
奉安符寳所
主管往來國信所(在都亭驛)
同文館
提舉修内司(在孝仁坊内青平山口)
御前内轄司(在東華門外東庫内)
東庫(在東華門外)
西庫(在孝仁坊内)
南庫(在便門南)
北庫(在新門外)
青器窰(在雄武營山上圓壇左右)
八作司(在内轄司東庫内)
教樂所(在東華門外樂器庫在吴山天明宫側)
外庫
慈元殿
皇后殿
吳益國位
淑妃位
昭儀位
修容位
美人位
才人位
御前應奉所(在東華門外)
置造軍器處
内司偹用庫
御輦院(在東華門外)
翰林司
儀鑾司
御服所
御絲鞋所
萬夀香所(在中軍寨側)
道場庫
通進司
御馬院(在麗正門右嘉惠門外)
良馬院(在嘉會門外)
祗候庫
主管翰林醫官局
主管合同憑由局
大内鑰匙庫
已上司存並領以内侍惟皇城司則閤門御帶
環衛官兼幹辨御膳所御酒庫翰林司儀鑾司
則右選為幹辦
邸第
諸后宅
昭慈聖獻孟太后宅
在後市街
顯仁韋太后宅
在薦橋東咸淳五年十月朝廷以中興母后之家
恩例視開國昭憲杜太后撥降錢米令臨安府重
修家廟
憲節邢皇后宅
在薦橋南
憲聖慈烈吳太后宅
在州橋東
成穆郭皇后宅
在佑聖觀側
成恭夏皇后宅
在豐樂橋北
成肅謝皇后宅
在豐禾坊南
慈懿李皇后宅
在後市街
恭淑韓皇后宅
在軍將橋
恭聖仁烈楊太后宅
在漾沙坑
夀和聖福皇太后宅
在後市街
今上皇后宅
在崇新門内
家廟五室諸賜祭器每四孟月以内御厨兵治
祭饌以奉常禮直官贊相行禮
諸王府
濮安懿王府
即嗣王所居為府
吳王府
在後洋街
益王府
在新橋
秀安僖王府
在後洋街
莊文太子府
在井亭橋
劉鄜王府
在明慶寺南賜第歲月無所考開禧三年有旨即
賜第基建家廟儀制並同張韓(今其家有御書家廟二字為扁子孫)
(莫得而詳故弗及論著)
楊和王府
在洪橋紹興二十六年詔賜家廟仍下將作監為
祭器以賜歲時行禮太常遣贊相者其所居第有
閣夤奉御書孝宗皇帝賜奎畫曰風雲慶會之閣
太傅平章賈魏公府
在葛嶺景定三年正月理宗皇帝内出御札曰朕
惟我朝褒表功德具有彛典如趙普有翊戴之元
勲則賜第宅於建隆文彦博有弼亮之偉績則賜
家廟于至和今丞相賈似道忠貫日月身佩安危
滌除妖氛再造王室其元勲偉績不在趙普彦博
下宜賜第宅家廟令有司條具以聞公屢辭詔書
下者屢公辭益力乃賜御札曰卿茂建元勲超軼
千古社稷宗廟亦嘉頼之第宅家廟之賜猶未足
以竟朕褒尚之意今卿免櫝屢陳乃以勞民重費
其體國一念及此益用敬嘆特從所請仍以集芳
園為賜可令封樁庫支撥緡錢百萬展拓規模就
建家廟遂雅志也盖公舊有别墅在園之南故以
賜焉公又辭上復親札勉諭曰賜卿邸第家廟朕
之初意也以卿執謙過甚力控遜牘朕不得已有
苑囿緡錢之賜卿乃復以給降之夥而有未安厥
心之語卿盍思曩者妖氛未息天下大勢何如也
自卿建此不世之殊勲民頼之而保其居朕頼之
而保其國今雖竭公帑之儲猶未足以酬卿之萬
一緡錢百萬尚奚足惜耶卿宜祗服休命毋復贅
詞公猶懇避竟弗許於是奉常已討論禮制上於
朝乃按舊典作新廟五室同宇饗以四孟月祭噐
皆尚方所賜凡典領官吏掃灑軍馬與花果月頒
之隸版曹及京兆府者悉如在京諸賜廟之儀資
政楊棟撰廟碑(宋有天下治出於一君勸臣承率本至孝動天地感鬼神穆穆明明)
(並受多助是以履危而安遇險而平滔天之害禹成厥功寇賊姦宄臯討有罪至于迓續上帝之休)
(建立社稷之策培桐梓集麟鳳驅魑魅剪樲棘汎汎國航磐石維之曄曄皇輿九軌馭之物來而神)
(為之謀事至而人與之會莫知所以然者皆至德大順之應也景定三年正月詔賜今太傅平章軍)
(國重事魏國賈公忠貫日月身佩安危滌除妖氛再造王室勲績不在趙普文彦博下宜賜第宅家)
(廟令有司條具以聞公以勞民費財辭而天筆下者十數公固辭遂命賜集芳園及緡錢百萬建廟)
(公又辭天筆有曰卿盍思曩者妖氛未息天下大勢何如今民保其居朕保其國顧無以酬卿耳百)
(萬緡何足惜耶天命諄勤不敢不拜乃卜賜園正基治位為門再重為宫五室五代祖太師居中左)
(二室高祖太師祖太師魏國公居之右二室曾祖太師魏國公王考太師忠肅魏郡王居之皆以妣)
(配東西序為祀堂以祀旁親祭噐在東房名諱爵里譜系在西房庖庫在中門外大抵皆頌臺所定)
(是年四月廟成祖考安樂天子有慶廟以崇德賜以報功上悦下順休明之典也先是凶憸當柄政)
(斁備弛實啟戎心寳祐六年冬金空國南寇蒙古入蜀守將望風以城降恭惟理宗皇帝聖明獨斷)
(將盡付公以兵事明年改元開慶遂命公自樞密使兩淮宣撫大使知掦州依舊樞密使除京西湖)
(南北四川宣撫大使提舉兩淮兵甲總領湖廣江西京西財賦知江陵府尋節制江西二廣公受詔)
(即日趋荆州辭府事進夷陵麾軍赴蜀斷危梁于麻堆觧重圍于合江蒙古退吳蜀通呼喇初與其)
(主期并入雲南之寇會合而東乃乘沿江隙偷舟羅洑擁衆夜渡公自荆疾馳拒守漢鄂身當百萬)
(師晝夜死戰百餘日四面斬敵敵却走既全漢鄂又遣師勦賊于湘潭敵重兵猶駐鄂下流以俟南)
(來之衆江閫遣將覘敵而舟覆師敗敵勢復壘于白鹿磯浮梁断江東西隔絶烽燧逹甘泉時凶憸)
(雖斥而其醜聚汙合瀆亂中外土堕民觧無足憑者朝廷乃創宣閫于洪聯絡九江倚以扞蔽既而)
(屯將遇敵潰敗敵益深入焚掠江西諸郡京城大震此天筆所謂天下大勢何如之時也于是天子)
(飛親札諭公可移軍九江公讀詔泣下飭制臣謹守武昌獨携數百兵從間路夜穿敵脇寇自江西)
(回適與之遇阨險疾擊斬其將揜其衆以行謂江州遠敵徑渡黃岡出敵之東上拜公特進右丞相)
(樞密使茂國公至是七閱月矣顧下流諸將制于洪閫事不統一公東望拜相命以右相勒兵泝水)
(而上謂公在鄂旗鼓忽自東來駭汗顛踣遂大破其壘殱之無一得還敵由是大懲不敢窺江今十)
(年矣此天筆所謂再造王室勲績不下趙文二公者也夫狂敵積數十年猾夏之志謀深氣盛卒然)
(遇之如山裂海翻變異不測而公獨揮天戈西撑南擊及鉅狡横衝則親冐鋒鏑扳棘拔險斡竒飛)
(渡求一生于百死之中豈不知愛其身哉戰陣無勇非孝也聖祖神宗威靈在天乃祖乃父竭忠盡)
(孝不知有身継其志服其事者在此立此心也目中已無敵矣理考念功勞勤之禮偹至兹斥靈囿)
(開珍府成閟宫昭先烈皆所以彰明公志若昔帝王知教孝之光無所不通也感神與征苖同一至)
(諴力溝洫與孝鬼神同一無間臣告君以七世之廟君命臣以世世享德盤誥聱牙無非上帝先王)
(暨乃父祖馨享之事褒賞申伯曰寖廟既成詠謌中興曰纉戎祖考盖幽顯一源君臣一體祖孫一)
(氣幾動于彼誠動于此神應之妙非上智不足知之公既入相首建議立皇儲以尊宗廟繫四海心)
(于是旌别淑慝登用賢俊拔去憸邪斥絶苞苴宫府内肅戶牖外綢皇綱一振景定五年奉皇太子)
(即位垂紳正笏以安天下四方無虞年榖順成鐘磬鼎彛郊格廟享春秋祭祀逹于黎烝王通有言)
(美哉公旦之為周也曰必使我子孫相承而宗祀不絶也深乎深乎安家者所以寕天下也存我者)
(所以厚蒼生也程純公謂通有格言非荀楊所及其以是歟家國匹休人已俱立仁也孝之至也作)
(廟之七年庭有碑而詞未立公以命棟夫風動四方允頼萬世禹臯之功大矣其必帝舜申之今斯)
(人安居暇食以奉其先孰不樂此功而仰舜之盛德乃繫之詩以聲于朝其詞曰天作高山稽山之)
(東兩兩而比神秀有鍾是應泰階是生元輔匪今所鍾厥有宗祖維周諸姬世德可推辟雍名流遂)
(昌大之作牧参井悍將盤錯萬里身危能折其角開厥元帥護我淮甸聲被齊魯招携察變終老北)
(門遺德餘威生者有惮死者無歸惟孝有忠代代所授手整堪輿前烈是究先皇神聖遠料窮漢九)
(天專命世臣付托狂敵謀我殆數十年一旦披猖齊入三邊奉辭往禦震電轟雷天戈所揮蒙斃江)
(開呼喇凶狡隙罅覷巧揖揖漁艘苛征避撓江北有洑偷渡犬鼠初溱漢鄂百萬其旅順流赴危一)
(以當千公何壮哉叱咤笞鞭麾軍南指衡岳湘潭刲敵無血猶帶嶺嵐寇却且遁睨江洪閫内驚京)
(師殺氣猛狠公怒而起劍屨不俟草坪無路赤壁無艤先有帝敕下流辦賊公拜稽首捐軀臣職躍)
(出其東敵駭旗幢瞻前忽後莫測神蹤厥角如摧弗赦龥哀以快吾事以懲厥魁捷書夜奏天子断)
(謨帝曰俞哉汝功永孚江湖淮廣酣寢甘飴社稷再安宗廟塤箎天清地寕一人以懌君臣相勑無)
(忘今日何以報功廟宅是營若昔趙文亦有國勲我有靈囿北山之麓其木虬龍其水瑩玉匪我與)
(爾高皇嘉喜中興以來功孰汝比爰作閟宫斷度尋尺太常所定桷楹孔碩赫赫官儀五廟帝師翼)
(翼承祀圭衮委蛇相武翊成執競訪落國正法度邊停鉦柝惟彼憸人載媷載芟惟此良士實播實)
(函氣郁和薰上際于天大雅無拂春秋有年黍稷馨止辨章受祉邦家之光與宋千禩子子孫孫載)
(嘗楅衡勿替永年熙我頌聲)直學士院劉克莊撰祭噐欵識(維景)
(定三年正月乙丑詔太傅丞相賈公似道奕世勲勞再造王室其賜家廟于行都乃作爼豆俾奉時)
(薦萬子孫是永之)園當湖山最佳處亭則清勝蟠翠雪香
倚繡挹露玉蘃石則翠巖皆高宗皇帝御扁至是
理宗皇帝又賜六大字曰西湖一曲曰竒勛公遂
增築二堂奉而揭之竒勛之右曰秋壑一曲之左
曰容堂亦皆天筆也又因集芳之舊稍加營葺以
侈君賜其尤為竒觀者曰無邊風月夐出林杪可
以[瓜見]江曰見天地心近而湖山遠而胥濤越岫咸
獻状於楹簷之下初陽臺正臨其上因築精舍紀
葛仙故蹟而熙然臺蒼崖如削則刻賜園歲月焉
(景定三年正月八日賈似道蒙上恩賜家廟第宅于行都辭勿獲因集芳園鄰舊居就賜給緡錢使)
(營葺焉用謹欽承子子孫孫其毋忘忠報)此其大凡餘不悉紀今上即
位之三年公上相印引去詔拜太師鎮東軍節度
使侍經筵未幾復相公勉就職再閱歲引去彌切
上莫能奪拜辨章許就居賜第以示優禮乃建節
樓於容堂之北又名其西之堂曰遂初喜遂便養
初志也堂顔則聖上所賜於是三朝雲漢之章昭
回相望盛矣哉集芳之名不敢襲舊而更曰後樂
云
題詠(平章賈魏公庚子歸葛嶺舊居詩罷官歸舊宅山水得頻過息影堤邊樹清心湖面波勞)
(無功可紀頑有命相磨見說連朝雨田家正剪禾咸淳三年生日口號君恩猶使居湖曲年未為高)
(奈病何做却潞公官職了較來謝事不争多)
官宇
左丞相府
右丞相府
樞密知院府
參知政事府
同知樞密府
簽書樞密府
在太廟北大渠口紹興二十六年詔兩浙轉運司建
三執政府又即都省北建左右丞相府後聚建於今
處
侍從宅
在都亭驛東景定四年創為廳十有二又有堂曰進
思理宗皇帝御書刻石堂中吏部尚書陳昉恭䟦(臣等)
(恭惟國家駐蹕吳會東南旗盖運應中興太紫圓方侔天作制承平百年官府寺第固已粲乎隠隠各得)
(其所矣爰自紹興給降御前錢造府以居執政乾道闢懷遠驛基以處臺諫而從臣休舍未有攸居國史)
(無述焉景定四年秋從官宅始成其明年夏權禮部尚書臣子才因經度從容奏陳臣等蒙恩獲塵侍從)
(幸得此屋而居又規其南隙地築堂三楹欲為自公退食之餘修進思盡忠之事臣敢昧死請宸翰賜進)
(思二大字示臣子竚瞻秉心宣猷永昭無極奏函朝入天筆夕頒奎章聖藻日月並明旋題雲楣丹雘無)
(色諸臣拜手稽首仰瞻神文相與言曰思之時義大矣哉禹臯之在虞廷其贊贊曰思孜孜曰思周公兼)
(三王思四事孟軻氏兩以思言之荀林甫伯國之臣也其進思盡忠則仲尼取而列之經以為萬世臣子)
(事君之大訓凡士自一命以上莫不職思其憂而侍從者論思獻納之臣也先正司馬文正公光因辭副)
(樞論國事而曰臣未受命則猶從臣也于事無所不可言者古之為從臣盖如此彼有便文自營而謂君)
(子思不出其位者偷也以樂慆憂而謂天下何思何慮者妄也若夫憧憧往來朋從爾思而所營不過乎)
(患得患失之間其於為人賢不肖又何如哉詩曰倬彼雲漢為章于天於昭皇文丕天之大律也又曰上)
(帝臨汝毋貮爾心論思之臣其勉之)
臺諫宅
在油車巷為廳五又有廳為會茶議事之所
省院官宅
在開元宫前
卿監郎官宅
在俞家園咸淳七年創
七官宅
在郭婆井
五官宅
在仁美坊
三官宅
在潘閬巷
十官宅
在舊睦親坊
咸淳臨安志卷十
