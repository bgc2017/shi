咸淳臨安志卷六宋潜說友撰
行在所錄
諸寺
太常寺
在羅漢洞建炎三年四月以軍興省併諸寺監惟太
常如故隆興元年詔以光祿寺歸焉
寅清堂
在大廳後嘉定中建少卿黃鈞記題名廣漢張栻
書(奉常廳壁無記昔者伐石裒前人氏名矣又弗克就嗚呼天下之事果不可為與何言之易易)
(而成之難也小事且不能况禮樂乎舜之官百咨而命之者二十二人而止爾禮以命伯夷樂以命)
(夔禮樂之用参天地和神人非一官所能偹也今顧以奉常一官主之夫豈知於伯夷而賢於䕫哉)
(古之君子節文乎禮樂之實後世一於其文以儀為禮以噐為樂其於聖賢之道遠矣惟儀與噐又)
(皆因陋就寡寖非六經之故然則中和之教與良心之固有者皆廢壊而不復興今而後知天下之)
(事之難也舍其難而圖其易壁記猶可為也記始建炎之元迄於今官於寺者一百五十有一人記)
(成又書其上方以自儆云乾道七年四月)
昭勲崇德閣
寳慶元年八月建自趙韓王普至葛文定公邲合
文武勲臣二十有三人繪像其中理宗皇帝
御書扁命翰林學士臣鄭清之為記(紹定元年十一)
(月癸巳制詔翰林學士臣鄭清之以昭勲崇德閣成宜書其事於石臣恭惟皇帝陛下誕)
(膺峻命憲章鴻烈翼翼兢兢思懋厥紹考嗣位之元顧二三大臣曰洪惟前寧人貽則垂裕)
(規閎矩修予曷敢不廸有未輯者其議來上亟緒成之既而太常禮官舉嘉定表章勲臣之旨以聞)
(皇帝曰都來汝相臣汝為世臣恊心同德保乂我宗社丕續光於文人其輔朕祗遹先志式予前朝)
(股肱之美以昭不朽維爾先正亦寵嘉之於是少師右丞相臣彌遠奉俞咨閱故府凡以功宗作元)
(祀自韓忠獻王趙普至郕文定公葛邲合文武二十有三人爰即頌臺建傑閣省像登繪泊寳慶二)
(禩八月告成賜名昭勲崇德之閣親灑宸奎揭以珍扁八法端麗雲漢昭回煌煌乎纉述之鉅典激)
(勸之曠儀弗可尚也臣幸以鉛槧末學待罪北門鋪宏休對顯命職也敢拜手稽首而言曰自古先)
(民遭時致主匪功之難德其功實難唐虞揖遜恭已致平誰歟贊㐮□䕫稷契商周継世創業守文)
(誰歟佐佑伊傅周召峩弁端韍雍容治朝而奮庸紀績彪炳典誥皆篤實之光發於事業降及漢唐)
(依乘風雲之士殚智畢勇以功著見固不乏人然書盟勒籍或隳厥於勲德之難并若此惟深純博)
(大之噐而濟之雄剛應變之略卓犖竒偉之姿而居以忠實匪懈之志静以蓄德而動則為功人材)
(渾成體周而用廣追唐虞儷商周跨漢軼唐者惟我朝為然竊觀五代之季疆宇龐裂人物窳陋太)
(祖皇帝更造人極洒濯多士烝髦籲俊雷奮雲合豊芑&KR0636;濡燕及累世聖作明述垂三百年造區夏)
(登太平恢中興代有顕庸流芳無極雖祖宗禮隆恩厚夐異前代而諸臣之所自致有不徒以)
(功名稱者論相業則培立國之仁語將略則本止戈之武固人心於綴旒維帝業於帶礪宏度淵識)
(莫可涯涘至若擁立元嗣坐鎮危疑以措天下泰山之安輔成潜德决定大計以續聖代無疆之緒)
(又皆忠貫日月功塞宇宙而謙抑韜晦身名俱榮非德之鉅者勲必全歟繄昔褒功之典法形貎書)
(官爵氏名攷其顛末事多遺恨猶以憑籍寵靈風示民宇矧如今日丕視功載龐臣碩輔忠烈純白)
(卓然為世標表尊崇昭顕輪奐翼如丹青炳如與國之禮樂憲度相為無窮凡爾臣工顧瞻遐想欽)
(乃攸則思紹阿衡之美式周公之訓以長我王家兹惟休哉臣既叙其梗㮣作而歎曰大哉列聖之)
(澤乎而寕宗發之懿哉寕宗之志乎而陛下成之誕敷隆指兼舉勲德以章既往而厲方來眡麒麟)
(凌烟之繪溟涬然弟之矣詩不云乎維其有之是以似之於千萬年永永無斁)
端平二年以趙福王汝愚配寕廟遂併圖形于
閣
忠獻趙韓王(普)武惠曹周王(彬)
文惠薛太師(居正)元懿石太師(熙載)
武惠潘鄭王(美)文靖李太師(沆)
文正王魏公(旦)忠武李太師(継隆)
文正王沂公(曾)文靖吕許公(夷簡)
武穆曹侍中(瑋)忠獻韓魏王(琦)
宣靖曾魯公(公亮)文靖富魏公(弼)
文正司馬温公(光)文定韓魏公(忠彦)
忠穆吕秦公(頥浩)忠簡趙太傅(鼎)
忠武韓蘄王(世忠)忠烈張循王(俊)
文正陳魯公(康伯)忠定史越王(浩)
文定葛少師(邲)忠定趙福王(汝愚)
觀音泉(舊志名汲古泉)
在閣之西有小石識云(此泉清甘雖旱不竭故老相傳以為此法惠院舊井)
(飲之有疾者愈宜愛護之嘉泰改元立石)
寳庫
在東廡藏祭器樂器
水閣
在後圃臨河景定五年重建
玉牒所宗寺
在太廟南先是建炎間以太常少卿兼領寺事紹興
三年復置少卿以范冲為之五年用冲請復置丞十
二年玉牒始建局詔以宰臣一員提舉從官一員兼
修宗正卿少以下悉預修纂又有檢討官亦以它官
兼厥後修書官檢討官或置或否二十年用檢討王
曮請詔臨安守臣宋貺度地於舊車輅院創玉牒所
及宗正寺乾道三年寺簿劉季裴記題名(宗正有官古也由漢)
(唐至於今用之均列之九寺玉牒雖本唐制至國朝始為詳偹盖其藏書以殿其領職以大臣此非為寺)
(設也為玉牒也故寺事無鉅細皆属之宗正而圖書之藏獨别而為玉牒所示不敢輕如此玉牒修書其)
(始成于大中祥符六年而尤偹于政和宣和之間典聞之諸老先生言政和二年至五年凡再進書其)
(章文物雖三代不能過於乎盛矣哉今所存者猶可詳其大㮣也提舉一人或二人必宰相若執政為之)
(宰執有軍國之務率不過月一至焉故必擇近臣一人為修書官又許擇檢討官以它局兼或置或否寺)
(有卿秩正四品卿有少秩五品卿之属有丞簿凡此專為寺也而纂修皆預焉大抵均之為寺而宗正獨)
(以玉牒重按唐百官志有修玉牒官一人隸宗正寺而品秩不著此非所以崇大典重儒術也若國朝之)
(制則異是矣凡有位於此可不知所以褒大崇顕之意歟季裴職理簿書獲窺首末故敢志其所以惟祥)
(符至宣和或已得諸傳聞存諸信史今所記盖斷自紹興十二年始乾道三年閏七月)給事中
兼檢討官王信續記(玉牒所宗正寺同一官府凡纂修之事寺官與焉宰輔提舉其)
(體視它局尤重舊有題名建官之旨首末偹載其凡則編年以紀帝系而載其歴𢾗及朝廷政令之因革)
(者為玉牒序同姓之親而第其五服之戚疎者為属藉具其官爵功罪生死及男若女者為𩔖譜推其所)
(自出至於子孫而列其名位者為宗籓慶系錄考定世次支分派别而歸於本統者為仙源積慶圖修玉)
(牒及檢討官不常除惟少卿丞簿有定員故所書名氏前後多寡不齊今則鑱諸石以續之敢述大略補)
(前記所未及者以識歲月淳熙十三年十一月)
玉牒殿
紹興二十六年十月詔兩浙運司就所地建造閏
月本所以殿成乞御書玉牒之殿玉牒殿門各
四字及祖宗属籍之堂六字從之燬後重建殿
及門扁皆理宗皇帝御畫
大理寺
在仁和縣西中興初在錢塘門内紹興二十年詔以
景靈宫太乙宫比近今臨安府别地乃徙今處
雲章亭
在中門列累朝詔勅石刻(各有卿少卿等恭䟦不具錄)
高宗皇帝
戒飭詔一
廷尉為天下平而年來法寺惟事旬白探大臣
旨意輕重其罪致民無所措手足玩文弄法莫
此為甚比恐尚爾任情亟罷舊吏所冀端方之
士詳覈審覆一切以法而不以心俾無冤濫副
朕丁寧之諭(紹興二十五年十一月)
奬諭獄空勅書六
朕欽恤庶獄明慎用刑爰詔有司俾無留訟汝
能體朕好生之德舉行寬大之書狴犴空虚桁
楊棲置實為稱職良用歎嘉(紹興六年六月己亥)
朕觀前世詔獄所在者多矣故吏皆觀望冤濫
甚衆朕自即位以來凡獄一付之廷尉盖廷尉
天下之平也汝等折獄惟良至無留繫非為職
事之修乎興言嘉歎不忘於懷(紹興十三年六月丙午)
朕推好生之德以動四方擇明刑之官以弼五
教欲如君子之不留獄以見天下之無冤民比
檻奏陳謂清訟繫廣我寬仁之化頼而欽敏之
才可謂圉空之隆庶幾刑措不用興言嘉歎終
日以之(紹興二十二年四月辛夘)
盖聞成康之時刑罰不式囹圄屢空朕甚慕之
今朕勵精庶政和慎祥刑四方以獄來上理官
率屬参决其平奏讞既公庭無留訟雖未方古
其於欽恤之意庶幾焉非卿等服勤厥職各盡
乃心議者詳明斷者平允亦何以臻此省閱之
餘良深嘉尚(紹興二十六年四月己丑)
書曰刑期於無刑語曰必也使無訟乎夫聖人
不貴去刑而貴無刑不貴止訟而貴無訟何哉
誠使用刑而期於無刑聽訟而必於無訟者真
帝王之極軌也朕三復斯言夙興夜寐未常不
以勿誤庶獄為心又况廷尉持天下之平司生
人之命乎汝等為朕折獄庭無留繫雖由曠蕩
之更新實頼明允之叶力剡章來上嘉猷不忘
(紹興二十八年十有二月癸丑)
古者畫衣冠異章服而民不犯中世以還周云
成康漢言文景刑措不用朕甚慕之夫勝殘去
殺者善人之為邦明慎用刑不留獄者旅之正
吉也卿等司吾詳刑各修乃職靡淹恤稽留之
咎守要囚服念之程謹三尺之章致無一人之
獄顧視古昔亦庶幾矣剡章來上良用歎嘉(紹興)
(三十年四月丙寅)
孝宗皇帝
奬諭獄空勑書十
朕惟國朝之典尤詳一夫之讞度越漢唐惟時
有虞播刑之廸不其休哉惟其致祥則夫連逮
左驗以曲盡聽訊弊議之意每不得暇也卿等
典獄天府非訖於威用佐朕惟明明德通敏所
致不忘嘉尚夫古之職於廷尉者率以隂德延
其慶非一切傳於輕而已廼罔不在中正兹其
絶地天通之道尚監於成憲圖惟厥中(隆興元年十二)
(月)
朕哀矜庶民不若於訓以速戾於厥躬既抵犴
獄或久繫不决肆御便殿用丕蔽於要囚爾典
時獄事克欽承於朕志明聽兩辭惟察惟法俾
四方之多罪罔有留獄升聞朕聽朕惟寵嘉之
嗚呼用刑斯無難惟措刑而不用是惟艱哉爾
弼朕教尚忱念於兹(乾道四年七月)
昔在元豐以百司凡有收劾萃於開封猥并牽
束事久不决或至閱歲乃酌唐制置大理獄德
意甚厚然而繁簡淹速亦惟有司之牧夫如何
卿等惟察惟法亟問亟蔽伸理菀結剸遣逋滯
至於桁楊徽纆棲置弗用此盖神宗設官分職
所望於群下之意書曰欽哉欽哉惟刑之恤哉
益單乃心以永終譽(乾道五年六月乙丑)
朕惟漢之文帝以德化民唐之太宗寬仁為治
斷獄之數天下用希於乎盛哉朕甚慕焉卿等
持法詳平既心乃事廷尉之獄弊斷亡留足以
副予欽恤之意者也甫披來上嘉歎不忘(乾道八年)
(九月丁丑)
朕惟元元之民愚而抵罪無繇自新吏或以苛
刻為明析律貮端以傳致於法厥或縱失有罪
朕甚不取故獄疑者讞有司有司所不能决廷
尉属得参聽焉卿等以文毋害夙被推擇蔽罪
折獄罔不廸刑之中迄臻屢空克丕承於朕志
書不云乎好生之德洽於民心兹用不犯於有
司予惟汝嘉汝尚祗率厥典(淳熙改元四月癸亥)
朕閔夫吏之不良政之不平民不見德而䧟於
有罪議獄者又失咸庶中正之誼故欲出則從
輕比欲入則傳深文安得囹圄屢空如成康時
乎爰命理官詳讞來上而期月之内蔽斷亡留
非汝等克盡乃心之效歟書曰士制百姓於刑
之中以教祗德予惟爾嘉之(淳熙二年六月辛未)
盖聞刑當期於無刑訟必使之無訟好生洽德
兹不犯於有司克俊宅心罔攸兼於庶獄古能
臻此朕實慕之每聞三面祝網之仁常軫一夫
向隅之念嘉汝士師之職舉俾予廷尉之圄空
諒深體於哀矜亦咸幾於中正閱章於再稱美
不忘(淳熙二年十二月)
朕惟獄重事也吏或奉吾法不虔寬者或至蔓
延而縱弛急者或至鍜鍊而周内則民將不得
其平而獄將日益滋矣刑烏能清今吾廷尉實
典治中都臬事天下之獄莫繁於斯乃能讞奏
論决不縱不苛而囹圄告空焉非體吾好生之
德刑期於無刑能若是哉方春始和萬物發生
盖省刑罰布寬大之日汝等以是來上是誠可
嘉也(淳熙四年正月)
朕念時方瘅暑愚民無知或麗於辟前詔曰方
司政典獄分部而平反之兹閏月甲午復御便
殿親理囚繫庶幾好生之德洽於中外汝等列
職廷尉見謂吉人惟明克允夙致其力刑清之
效遂著於今朕既汝嘉勿勞賀也(淳熙五年閏六月)
四方典政實繄廷尉之持平三宅立民斯貴有
司之不犯時爾理曹之審克致予天圄之空虚
攬需奏之載陳激深衷而屢歎俾天下無一人
之獄朕有志於期時制士官於百姓之中汝益
單於明聽肆申褒訓用寵乃僚(淳熙十三年十二月)
光宗皇帝
奬諭獄空勅書一
朕哀矜於刑惟恐一夫或麗於非辜凡四方以
具獄上廷尉必謹擇明察之吏其審克之卿等
司我臬事用能體朕欽恤之意剖决其所滯平
亭其所疑論報爰書無所留繫桁楊徽纆無復
施用其於初政之助不已多乎章徹予聞良深
嘉歎(淳熙十六年閏五月某日改元)
寧宗皇帝
奬諭獄空勅書二
盖聞刑者所以輔治而非所以致治也今律令
繁多吏或深文使吾元元罹於非辜朕甚痛之
故凡天下具獄悉上廷尉庶幾哀矜審克期於
無刑間者數月之間圄空不式至於一再非卿
等持法平恕蔽斷詳明之功歟書不云乎俾予
從欲以治惟乃之休此舜之所以美臯陶也覧
奏來上歎嘉不忘(開禧元年二月)
朕觀至治之世時和歲豐而禮遜之俗興家給
人足而爭奪之風息是以刑措不式囹圄屢空
朕甚慕之比歲旱蝗近延郊甸每慮饑寒之民
冐法抵罪麗於廷尉者衆也而期月以來獄無
煩繫實惟汝等明刑弼教風動四方以稱朕期
於無刑之意省覧來奏嘉歎不忘(嘉定八年四月)
獄
在卿廳之右
寺官廨宇
舊寺惟卿及治獄兩丞居之紹興二十年改建始
增創官舍及用丞石邦哲請改造吏院自治獄都
轄至推吏家屬皆令入居而嚴其出入之禁至淳
熙間次第皆偹卿廳居中左則斷刑官吏居焉右
則治獄官吏居焉紹興二年重修丞游佀為記(紹定)
(己丑歲九月理寺營造落成昔未有記僉欲書始末稽之故牘六飛初駐蹕寺以錢塘縣治為之既)
(建景靈宮紹興庚午詔徙今處舊自卿及治獄兩丞外屋皆僦至是并徙入吏從焉淳熙初屋圯復)
(僦越丁酉乃入己酉司直簿以宸筆入嘉定壬申雖斷刑吏亦使入於是寺所拓地廣矣先是營造)
(事皆属後臨安至戊寅楊卿汝明即大門内列詔書碑遷明清堂葺卿所居重立少斷刑屋費始取)
(諸寺不以諉府癸未曾卿煥文又新勑庫岸獄及其属之廬十有六再葺卿居費乞諸朝亦不以諉)
(府此先後易置繕修之大略也方曾卿之為此役也少治獄卿屋未老置弗議不數年懔懍懼厭卿)
(寓它舍吏亦不得寧居潘卿槱常以聞戊子冬今卿綦公又覈其費以請及春報可畀緡錢二萬五)
(千公即日鳩工慮材口授指畫未幾卿舍立位置稳愜殆可甲諸治寺少斷刑屋亦更革半之治獄)
(吏區秩秩井井閈閎墻垣伉敞言仡役既不愆素而樽節猶有羡錢顧明清地勢卑木弱不耐久因)
(改作上極旁挟視前加壮曠奥兩得燠寒俱宜寺之居遂全且美矣居者氣之助也君子雖以志御)
(氣而居或足以移之湫陋弗能高明則氣鬱而志反累焉將懼於蔽况寺所職非它曹比畫地之謠)
(不待述也而四方之讞使之聽歴年之訟使之閱見不昭徹則毫髮差而欣戚異何地可復愬任之)
(難若此而居之陋可乎今既奕然趨新則率属於斯講論於斯氣當益舒志當益明鑑空衡平而生)
(意滿天下矣或謂杜起曹間關奔走故號風卷茅之夕有突兀庇寒之思著身輪奐中視何校嬰索)
(而待蔽茹若銜冤而冀得直者居不相似也此之安彼之忘將如之何矣苟不志於仁則彼己莫能)
(相通固也我朝以仁立國司臬之選宜弗輕萬不慮此雖然不可以不戒也公属筆於佀因并書之)
(公名奎字仲文紹興内相北海公諸孫中外踐敡綜理精密即是可㮣見云)司直程宏
圖記題名(天象有星曰大理古者以更廷尉名示警也卿在漢惟長魏置少以貮焉正丞)
(本商秦官司直評事主簿乃因漢魏後齊所置俱其属也國朝之制左則斷刑有若直評按法詳斷)
(丞議正審右則治獄有若丞顓推劾簿掌案籍少卿分領其事而卿總之肆駐蹕於此沿革匪一厥)
(今卿弗常置率以少卿對掌一正二丞八評詳斷議審如故吏於左又二丞分鞫二推增一正以聽)
(成辭隸於右簿通稽左籍直兼紏右違暨臧罰之事皆止一員惟建置周密罔有闕是宜咸盡乃心)
(已異日選掄多尚法理之士屬者欽恤有加畀付愈益嚴非通經議古忠厚明清者不以居守厥官)
(能上叶星象無負聖天子顧不休哉凡庀事後先歲月宜有攷比常綿蕝木刻所紀僅自隆興改元)
(始毗陵吴公廣漢章公乃克更勒堅珉益搜廣中興以後姓氏悉登載之且俾來者得以叙列左方)
(用托不朽淳熙十有一年歲次甲辰夏六月甲子)
明清堂
在卿廳之左為寺官會議之所前有池
楮亭
在池上
新渠
嘉定二年卿費培浚治司直陳璧記(國家以仁愛立治以欽恤)
(用刑棘寺卿屬皆列舍於寺以聽斷弊不與百司庶府日旦趨局日中而退者比嚴其職而奠其居)
(凡所㠯謹邦刑重民命也南渡初寺在今錢塘門内枕城一隅褊陿殊甚特卿少及治獄二丞居之)
(臺臣議其湫隘又密邇列聖衣冠月遊之墜紹興庚午詔徙仁和縣西其基視舊三倍而廣屋亦倍)
(之迨今六十年間日以增葺而刑官之屬各有攸處矣然地本塘濼外崇中坳舊渠填淤深不盈尺)
(水脈浸淫所在旱濕霖雨時至瀦滙弗流官字吏區漫為沮洳乘橇而行閣釡而炊湊潤上徹居用)
(弗便蓋官吏通患之况狴犴乎嘉定二年春梁谿費公為廷尉卿一日喟然歎曰自吾列理官知塗)
(潦之為患久矣渠功可即吾其敢惮勞與費而弗之治於是鳩材慮庸因舊作新周垣南北昔有渠)
(二廼從而增濬之首起垣西尾属河堧南渠廣尺有九寸深加一寸步益深之長八百有三十尺東)
(抵倉橋而注之河渠尾廣深皆倍其首北渠之廣增南渠三之一其深如之其長百有三十尺東)
(過萬載橋而逹之河渠尾廣深倍渠首而加半别穿諸渠于寺之廷横六縱八積四千七百一十有)
(六尺高下相因脈絡交貫而會於二大渠渠皆甓其旁石其底凡雜役二千三十有八工用錢二百)
(一十有八萬甓以枚計者九萬一千二十有九石以文計者一千六百有七十橜以本計者八百有)
(六而材石之仍其舊者不與焉作始于三月之晦間因旱暵輟役三旬而告成於九月之朔是月雨)
(作水循新渠以趨於下曼衍轉注弗洑弗渟公顧謂其属是渠之成觕畢吾志雖然不能無所待也)
(其壅也或𨗳之其罅也或堊之其齧且圯也或修營之殆有望於後之人子盍識焉以告璧聞竇崇)
(三尺之制記於考工道逹之溝瀆之時書於月令夫人而能知之顧士大夫有列于朝&KR0616;&KR0616;年除歲)
(遷其視官府若傳舍然宜此渠之堙壊而莫之問也公領寺事再稔於兹獨能存古人一日必葺之)
(意以迄兹役俾位於理属者奠厥攸居而獄岸有頼焉公之盡心職業詎止為朝夕計哉後之君子)
(㮣以是存心將不但斯渠之不廢而已於是乎書公名培邦基其字云)
司農寺
在保民坊内中興初以寺事撥隸倉部紹興三年復
置丞二明年又置卿少職掌如故寺凡三徙最後紹
定間與太府寺將作監軍器監審計司同建於今處
盖馬軍帥衙故址也(舊誌謂嘉定初遷於馬軍司舊址後有景星洞按嘉定所遷乃)
(韓氏園今為太廟禁山景星洞在焉)有祥扈堂有樓比歲朝紳居其中
本寺官坐曹弗使景定二年有省劄母得指占四年
又葺而新之舊有題名丞林次膺記(司農寺有卿少有丞簿國朝舊)
(制也二百年間鉅公偉人歴兹職者未易悉數中更多故權宜省并主上系隆炎運庶政修明紹興三年)
(有詔復置寺丞一員明年寺宇印記始具既又間置卿少厥後復置寺簿繇是舊製燦然矣粤自姚虞以)
(稷命官周属之太府秦属之治粟内史漢武始更號大司農是後雖名稱代有革易若職掌則一也皇宋)
(隸於版曹而下以幾察廪庾之出納紹興更制起癸丑至甲戌二十有二年自李若虛至張士㐮五十有)
(二人而次膺實始以么麽叨領丞職幸時承平自公之暇因與主簿林一鳴詢究兹職復置之由與天中)
(興以來官於寺者名氏爵位并赴罷之歲月命工刊石寘之廳事盖不特侈一時之美觀庶來者有考且)
(以續其後底於悠久云紹興二十四年十二月望日)少卿張維續記(漢置九卿大司農其)
(一也初曰治粟内史錢穀之問實專其責後又置五尚書分主曹事魏稱損益之始置度支尚書掌軍國)
(支計而大司農之職分矣其属有度支左戶右戶倉部金部見於齊志隋更左右戶曰戶部又更度支尚)
(書曰戶部尚書唐因之初亡所革至中葉國用不足始置塩鐡使繼又置度支使未幾罷使名而以戶部)
(侍郎判度支兼諸道租庸塩鐡使歴五代以戶部度支塩銕為三司於是有三司使或有重臣判三司或)
(以宰臣分判一司或以租庸使管轄三司至於國朝則置左右計司㧾計使既又罷之三司使如初元豐)
(官制行三司并入戶部惟常平免役新法與夫農田水利則隸司農太上中興司農勿用紹興三年復置)
(一丞而卿少主簿駸駸復矣淳熙三年春治新寺宇舊題名弗稱廼礲石以易之卿李椿属維紀事維竊)
(謂九卿非古也周官六卿與三少為九漢儒附會之說也今倣周制為六部以戶部掌國計而司農猶為)
(列卿贅矣况倉儲出納自昔太倉令主之盖大司農之属猶今之倉部也以列卿而行太倉令日惟倉部)
(要束是聽位雖高執出倉部下至於軍餉肅給罷於奔命世謂走卿辱矣維下走也不敢謂辱而惟贅是)
(羞又安能紀事乎然堯舜在上聖政日新稽古建官將有取於斯云冬十月一日)
太府寺
在保民坊内(創建歲月同司農寺)紹興三年增置丞為三員四
年復置長貮少卿耿秉記題名(周官三百六十名存於今而職不異者太)
(府一官耳周制下大夫二人上士四人下士八人設属若是其衆非以其事繁而職重歟故鄭氏謂為王)
(治藏之長秦漢迄隋併置下常上下千載何寂寂或無可紀也豈出内之吝僅云有司他非所及耶抑卓)
(偉之材偶不相值耶若曰士舉不逮古則焉敢厚誣獨唐開元中楊隆禮任職二十年有公清之譽性特)
(詳密雖尋尺皆自按省凡物經楊卿者無不精麗吾猶憾焉以其未聞君子之大道也國初省部寺監惟)
(以寄祿寺則光祿太常宗正衛尉司農大理或以卿或以貮或以丞各寓一階别設主判之官以典事惟)
(太府則否其職悉入三司諸案故主判之任罕置逮元豐釐正中更多故歲久莫詳高宗中興駐蹕臨安)
(任職者始可以歲月考史祺孫為題名記實首於紹興四年然長貮丞簿區分各記或繁或稀題續不齊)
(僉欲易為編年秉承乏伯臣比修玉牒恭覩夀皇聖帝理財之訓有曰生之者寡食之者衆為之者疾用)
(之者舒財計安得不匱大哉王言深知生民之不易用度之宜節秉謂司府之官尤不可不知此適兹兼)
(官少列舉聖謨以語同僚謹識於題名之首其續刻則有鄭湜為之記紹興改元正月丙辰朔)浙東
提舉鄭湜續記(太府周官也凡邦之賦用取具焉漢之大農領軍國之經費而少府給縣)
(官之私飬分畫與古不同故太府之官闕置卿自梁後魏始也隋唐因之實與版曹相為管鍵以制邦財)
(國初財賄出内阜通之政顓領於三司太府所掌惟奉悦幣頒權量而已元豐治官盡循唐舊中興初并)
(省附於金部獨以一丞治鹺茗之質劑凡省五年而復馬承家盖初除也初元豐以京司局分属寺監而)
(太府緫局二十有四今闕班内外之廪稍復其名闕)(鈎省猶劇於他寺以武磨之則諸軍諸司糧)
(審四院属焉頒財用闕時藏之府周知入出而會之則左藏東西兩庫闕禁省官府之需以儥用物)
(則買務属焉斥幣闕互市之積以便貿易則賣場属焉比物奠賈俾從其抵則編套兩局属焉藥石必良)
(以除札瘥則和劑惠民四局属焉叙財幣以待上之賜好則祗侯車属焉制劵之短長以通商則鈔引庫)
(属焉所異于元豐者惟内藏奉宸不外属𣙜貨專隸於都司盖經財制用有不同爾寺凡再徙面執非宜)
(與塵囂溷今寺故勅局也淳熙十有五年夏局罷白於朝以為寺秋七月乃遷閎奥顕厰稱其官府寺故)
(有題名歲久官溢不足登載離於三四叢猥不章不與寺稱於是欲更營穹石叙次官氏歲月而鑱之同)
(舍或遷或去不果就惟曾君三復曩嘗預遷議再除復來為丞實終始之以成同舍之志以湜於是寺也)
(為有舊移書命之記不得辭因攷其沿革繫於碑端并識遷焉紹興元年正月四日)
咸淳臨安志卷六
