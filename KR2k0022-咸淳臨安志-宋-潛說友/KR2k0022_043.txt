咸淳臨安志卷四十三宋潜說友撰
秩官一
班孟堅表漢百官其前叙次職分如左右内史京兆尹
左馮翊右扶風以至太守二千石建置沿革之繇具是
矣而表止於内史三輔官氏遷免太守弗及也詎不謂
京師非郡國比書法宜爾耶或曰臨安視漢三輔自中
興始前是為守者何以得書曰固之表為一代作今之
志為一郡作弗得而略也然則為守者皆以事繫人又
何以特詳曰嬴劉而降悉本史傳中興以來金匱之藏
尚袐也固所書一百二十餘人有傳者什三表其人於
此而著其事於彼今諸所載耳目可睹記者不班班見
乎雖然時有古今事有詳略而是非之實昭昭然著於
此心之靈有不隨方册存亡者嗚呼是可以觀矣叙秩
官
封爵攷
淳祐志牧守止載錢唐侯朱雋且謂其它封國若富
春於潛之𩔖並見郡縣陞革此不載今按漢制封爵
有二等曰王曰侯王則掌治其國有内史以治國民
自景武以後惟得食租税不預政事成帝時又省内
史更令相治民如郡太守侯則專以賞功勞大者食
縣小者食鄉亭所食國令長皆名相主治民但納租
於侯以戶數為限合是而觀則如錢塘侯之𩔖不過
寵以爵秩厚以租賦實未嘗涖其地治其民得列於
牧守也(全琮孫德嘗封錢唐侯周魴嘗為錢唐侯相蓋漢制之舊)晉氏之初封建
諸國略同漢制如岳如晏皆嘗王吳合用漢荆吳例
其他以縣與鄉亭封侯者既於民無關亦於事無考
法不當書書之則亦不勝書也(如前所載孫全二人皆淳祐志所無)故
志得以略餘見内史攷
内史攷
漢以王國内史治民實為郡守之職杭屬荆吳内史
合見於表惜氏名無傳自濞以後國遂為郡至晉復
以封諸王仍改太守為内史職官志所謂諸王國以
内史掌太守之任是也故今一据正史凡為内史者
悉纂入牧守以補前志之闕然晉世子弟封吳者不
過二王晏自太康之末訖懷愍終凡二十餘年其以
内史見於紀傳者僅顧袐一人岳一歲即他徙其時
内史亦僅庾冰而已顧庾之外史不絶書而以王封
吳者並無所考始嘗疑之反復紀傳參稽旁證然後
知晉自置内史以後常與太守通稱不必盡有王而
後有内史故作史者亦復互文具見如西晉之顧祕
紀書為吳興内史傳則書吴興太守均起義軍討石
冰一事也東晉之王珣紀書為吴郡太守傳則書吴
國内史均遷為尚書僕射一時也諸如此𩔖甚衆則
是晉制又有不盡與漢合者乃若漢省内史而以相
治民蓋綏和以後之製東漢因之班史於循吏傳序
概以刺史守相為言且引仲舒相江都與京兆内史
弘寬並論固東漢人也習見當時侯相事故云爾因
并著其說
都尉考
漢因秦舊郡置守尉監守掌治民秩二千石尉佐守
典武職秩比二千石景帝中二年更名守為太守尉
為都尉是時守尉之職判然不侔淳祐志乃以會稽
都尉任延禮高年興教化宜為牧守之祖固不害其
為善善之意惜未深考漢制耳武帝時嘗以吾&KR0588;夀
王為東郡都尉不復置太守賜璽書有謂任四千石
之重師古曰兼總二任故云蓋都尉或行太守事自
前漢已然惜延傳軼之其後明帝時宰鼂以會稽都
尉三國時朱治以吳郡都尉皆行太守事宋百官志
謂漢末及三國多以諸郡都尉為郡殆有考於此故
今止載任延以下三人而後此都尉史不明載行守
事者皆弗錄
吳吳興二郡攷
晉宋齊梁不置郡錢唐令富陽令鹽官令新城令並
隸吳郡餘杭令臨安令於潛令並隸吳興郡此淳祐
志所書也其意盖以吴郡為今平江吳興為今安吉
皆非杭境故二郡牧守皆闕弗著竊謂不然牧守有
所治縣有所統縣以所治言之則吳之治吳吳興之
治烏程似與今之杭無與以所統言之則錢唐等四
縣之隸吴餘杭等三縣之隸吴興寔同此牧守也所
治得書所統不得書則未置吴郡以前亦會稽所統
舊志尚以會稽西部都尉任延為牧守之祖而吳郡
吳興太守反外之於他郡可不可歟必謂都尉治在
錢唐所以列於本郡則攷之漢志會稽凡兩都尉西
部治錢唐南部治回浦延傳但書拜會稽都尉安知
其必為西部耶志者乃直書西部以遷就其說尤不
可也沈約志宋州郡有云地理參差由名號驟易境
土屢分一郡一縣亟有離合尋校推求未易精悉誠
哉是言然郡之分合雖不同縣之隸屬猶可攷蓋郡
之牧守即縣之所事長吏也倘專以今之平江為吳
郡安吉為吳興而謂非今之杭則是當時牧守教條
不及於錢唐餘杭等七邑豈理也哉又嘗考之自陳
後主置錢唐郡隋文帝廢郡置杭州煬帝又改杭州
為餘杭郡然後舊隸二吴之邑始專屬杭而吴之為
蘇吴興之為湖亦於此時相先後而置杭與二吴遂
各為封境非四代時比矣故今所志凡四代間守二
吴者其名氏事蹟以七縣嘗隸屬故悉据正史網羅
放失詳著於篇庶覽者無遺憾焉
古今郡守表
舜咨十有二牧揚州居其一杭隸焉三代之世當因
而不改但名氏皆無傳史稱夏少康封庶子於會稽
以奉禹祀披草莱而邑猶未通於上國至魯定公時
其後曰勾踐始見春秋傳雖稱越子經止書於越亦
未得列於諸侯也若其疆域則有可考證已見郡縣
沿革今所表斷自秦分郡置守始(九江志亦用此例)
世紀沿革名氏事蹟
咸淳臨安志卷四十三
