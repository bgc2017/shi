咸淳臨安志卷十六宋潜說友撰
疆域一
天地氣運視帝王作興杭昔屬揚揚之山藪川浸職方
氏特舉其凡耳杭雖以禹得名弗錄也當春秋時是為
越境猶未與檇李並書於經郡於嬴國於漢歴吳晉宋
齊梁俱以縣隸版圖陳隋至唐以錢塘餘杭名郡若州
間又為使所治浸顯矣端倪呈露有龍飛鳳舞之象焉
曠歲滋久尚虚厥符迨於五季錢氏興其間乘屢戰之
兵力盡有十四州之地卒能世守臣節歸於我宋夫天
之所胙必假手於世之豪傑使崎嶇自立於危亂之中
保境衛民以待有德然後大聖徐起而收之休養生息
遹開中興越至今兹天運日以新地氣日以厚所以翼
我丕基者方來而未艾嗚呼此豈人力也哉叙疆域
吳越考
杭地本屬吳屬越諸家為說不同以為屬吳者晏元
獻公類要皇朝郡縣志及乾道舊志皆然而不著其
說惟淳祐志引吳越春秋所載越王勾踐入臣於吳
羣臣送至浙江臨水祖道又載吳王夫差為越所敗
而走止秦餘杭山又史記楚威王伐越盡取吳地至
浙江遂謂吳越必以浙江為分界以為屬越者杜佑
通典歐陽忞輿地廣記皆云春秋時屬越越敗屬吳
東陽王象之本其說謂錢塘舊為越有夫差敗越地
始入吳雖皆知為越地而未知分界所在惟太平寰
宇記引吳地記云越國西北界至禦兒(即檇李今嘉興府崇德縣)
(有禦兒鄉有水名語水語與禦通)則是吳越以禦兒為分界二說各
有所據今精攷之當以後說為是春秋魯定公十四
年五月於越敗吳于檇李杜預注云嘉興縣南檇李
城又史記世家闔閭十九年伐越勾踐迎擊之檇李
賈逵註云檇李越地據此則檇李以南皆為越境杭
在其中矣此杭為越地一也吳越春秋勾踐既臣於
吳夫差賜之書增其封東至句甬西至檇李南至姑
末北至平原(越絶書作武原云今海鹽)縱横八百餘里且謂越本
興國千里吾雖封之未盡其國則是所封之地皆越
故疆又越絶書越地記云語兒鄉故越界本名就李
(即檇李)吳疆越地以為戰地至柴辟亭吳地記云柴辟
亭到語兒就李吳侵以為戰地則吳越疆界尤極明
白此杭為越地二也若淳祐志所引三說皆有可辨
論者其一謂越羣臣祖勾踐於浙江則是吳越以浙
江為界殊不知是時勾踐方保棲會稽之山浙江以
西皆為吳有宜其祖道止於江濱况又未嘗曰送之
境上耶其一謂夫差走餘杭山則餘杭在吳之境内
殊不知吳自有秦餘杭山姑蘇志云陽山又名秦餘
杭山在長洲西北三十里夫差棲於此死因葬焉至
今號夫差墓又越絶書吳地傳云秦餘杭山去毗陵
縣五十里有湖水近太湖今餘杭去長洲太湖甚遠
豈可以名之偶同強合為一且越在東南吳在西北
吳王不西北走蘇常而反東南走餘杭必無此理其
一謂楚伐越盡取故吳地至浙江則浙江之西乃吳
地殊不知此句自是兩義所謂故吳地者言越故取
於吳者也至浙江者言併越元有之地而盡取之也
豈可概以為故吳地乎皇極經世以其辭不别白故
於楚滅越盡取其地之下書曰東開地至浙江則是
浙西以西本非本境乃楚因越地而開者也合是三
說則前志之誤可以渙然無疑矣
咸淳臨安志卷十六
