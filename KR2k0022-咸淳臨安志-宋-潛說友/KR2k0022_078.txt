咸淳臨安志卷七十九宋潜說友撰
寺觀五
寺院
自湧金門外至錢湖門
靈芝崇福寺
在湧金門外太平興國元年建本吳越王故苑芝生
其間捨以為寺遂號靈芝大中祥符初賜今額元符
初律師元照重修建炎初燬于火惟師塔存紹興間
析其址為顯應觀乾道間始次第興創紹熙元年四
月二年三月五月孝宗皇帝數臨幸御小車至齋堂
飯僧坐方丈良久命主僧法光就寺日施食月給内
帑錢光遂面湖創堂扁曰依光中設御座又塑千手
眼觀音像作水陸大齋所于寺之西偏紹定間朝廷
給田七百畆咸淳二年太傅平章賈魏公為蠲和役
又捐錢創雲會堂而命金華王庭書其扁有浮碧軒
及東坡二石刻舊有夜講亭日觀堂皆廢施食臺惟
基存湖中
記文(東坡阿彌陀頌并序錢塘元照律師普勸道俗歸命西方極樂世界阿彌陀佛眉山蘇軾敬捨)
(亡母蜀郡太君程氏遺留簮珥命工胡錫采畫佛像以薦父母冥福謹再拜稽首而獻頌曰佛以大圓覺)
(充滿河沙界我以顛倒想出没生死中云何以一念得往生淨土我造無始業本從一念生既從一念生)
(還從一念滅生滅滅盡處則我與佛同如投水海中如風中鼔槖雖有大聖智亦不能分别願我先父母)
(與一切衆生在處為西方所遇皆極樂人人無量夀無往亦無來又留題云杭州元照律師志行苦卓)
(教法通洽晝夜行道二十餘年無一念頃有作相自辯才去後道俗皆宗之何參政澹撰寺記沿湖古)
(刹相望以得湖之多為勝既勝矣而去城遠則人倦遊焉靈芝附城瞰湖湖繚其三一走城闉不百步都)
(人士足相踵也寺本吴越王故苑芝生其間捨以為寺號曰靈芝皇朝益崇福二字地既廣袤宇亦雄勝)
(元豐間郡守李悰以僧元照持南山戒律有聲俾闡其化從游嘗五百衆照以政和六年九月一日示寂)
(塔全身于寺之西北隅宗緒有傳四衆咸仰建炎兵火焚寺塔存于埃燼衆以為異六飛駐蹕于郡割寺)
(基十八九為顯應王廟羽流復廬其旁一塔之外敗屋殘僧凄然托處香火不絶如綫紹興十一年照門)
(人用欽聚其徒謀曰吾師不徒為後學宗為民有禱靡不應其可無謚號請諸朝得謚大智律師塔曰戒)
(光之塔其徒自是思侈上賜日以興廢為事乾道改元道心律師實來講明宗旨以化遠近凡土木之役)
(則命寺僧智輝董焉輝練達物情左籌右計不顧其地與力之不足而苦心專志隨方逐圓以寓其巧積)
(銖累寸以陌其成先用日者說易向為東南峙三門翼两序經藏香積次第而舉繼心曰彦熙建善法堂)
(繼熙曰通戒律師端妙仍委輝以役事築基衍址不愆于素佛殿僧堂輪奐壮麗丈室齋寮下屋□湢悉)
(具淳熙庚子妙以老退處上下合詞推首座法光為主光推已與人聽講充斥首新大智之塔如生存以)
(事既又增宇以棲雲衲飾館以備檀那潮音大振紹熙元年四月孝宗皇帝幸寺明年上元召光入重華)
(宫親問戒律大義及施食因緣大契旨三月孝宗再幸賜緡錢五百四月太皇太后臨幸賜白金百两五)
(月孝宗皇帝又幸愒息終日御小車至僧堂飯僧賜襯坐方丈良久顧謂光曰此地清幽施食甚宜如隘)
(陋何光奉詔創大軒三楹于正寝之後帝聞月給内帑就施光積所賜及他檀施别創觀音道場作水陸)
(大齋所于西偏盡挹湖山之勝像設莊嚴益甚法堂素淺每修淨會道俗交病于是又斥大與堂合而為)
(一工告訖功凡地與屋無欠無餘自心至光人更者五年更者三十九而後大備稍復永平之觀琉璃金)
(碧上下相映木魚鐘鼔見聞咸喜人樂其成而不知成之不易也知成于光而不知光之不有其成也其)
(說曰吾假照之靈成心之志繼妙之緒藉輝之畫而無遺恨也光賢矣哉然亦有數焉歴年多尸席久逮)
(夫緣法既然天人響應寔與聲長事與緣隨如光則雖欲辭而不可得也事患無其志有志矣患心之異)
(心同矣患來者無繼今光與心輝輩志堅心齊後先相須如出一手豈不可尚也哉吾儒喜闢佛氏而立)
(志用心與夫相為終始或反有愧故因光請而樂為之書鄭丞相撰撥賜田産記浮屠氏學以空為門)
(放乎一世之表以之羣居則肆故莫難于律律以畏為宗動為萬法所縛以之謀食則拘故又難于養以)
(律名者眡曰禪曰教不能什之三釋之從事于斯嘻嘻嘻亦勞矣抗之俗佛于錢氏結廬徧人境獨靈芝為古)
(律刹負城闕而挹湖山宅幽賓勝足以囊括雲水頥指烟霞游方之士一望輦轂之下首以為六月息之)
(地終冬始春履溢戶外無虚日客有過而問曰是能蟬脫塵埃飡沆瀣乎熊經吐納服汞鉛乎將飛錫行)
(空乎抑面壁坐忘乎若猶未也則鏡寒倚蒼秀幾何不為殷靁之藪耶語未既有老衲笑于旁曰客何識)
(之隘耶吾法有大神力穫于未盡之田殖于不貸之圃坐致香積如天雨花方將属厭方將鼓腹雖然有)
(由也自吾宗師云以耆年清德為今太傅樞使大丞相魯公所知來董法席學子麋至庖烟属雲間傾囷)
(轑釡憂執事者師謂吾有化菩薩為天帝釋輔方出現世間能續佛慧命誠為汝謀其方他日見魯公誦)
(之不俟詞畢請諸朝畀戶絶之田七百畆有竒而粟磷磷矣復出私錢二百萬易沃壤為畆二十有五而)
(茹菁菁矣時紹定元祀也于是踊糴之歲腐紅積倉隕霜之晨寒綠蔽野鐘魚一震泉石皆七箸聲收鉢)
(敷座則相與嘆曰大哉我公之賜也繼自今食焉而不營居焉而不絀庶無負吾律乎久匄記于余有以)
(其說告者因筆之以贈且為之言曰公之霖雨四海潤澤羣生也如水行地何適不通至于鑿井得泉直)
(溟渤涓溜耳公于此奚心哉然安居而暇日登高而四顧湖之水清且漣漪不可以療飢湖之山蒼然翠)
(碧不可以為食既飽而嬉翳公之德山有巔而水有涯公之德兮無極僉曰然請以是登諸石高平何)
(欽題蠲免和役石刻云靈芝寺素係律肆政和間有元照師持律精苦四方學子宗慕而來卓為梵宇勝)
(會寺有依光堂臨据湖曲重華聖人屢經遊幸逮今神御崇奉惟謹寺本吴越故苑因産靈芝創為精藍)
(故田畆素薄僧行幾二千指多持鉢給食史鄭两丞相當國日撥賜霅川沈氏戶絶産七百畆有奇上以)
(充神御瓜華之用下以備寺僧香積之羞常賦和役供輸之餘在寺廩者亦無幾矣咸淳丙寅有請于今)
(太傅平章賈公遂取和役蠲除之從來竺梵憑藉國王大臣苾芻咸戴龍天亦皆歡喜無量也主僧宗印)
(既肖公像祝千歲夀又叙本末勒諸堅珉謹拜手書其下方)
題詠(曹既明與同舍待浴詩一雨洗秋色湖山增眼明番番水中荷作此淒凉聲我輩等憔悴客飯)
(千里程願言滌塵土冠蓋臨華京)
慧明院
在湧金門外天福五年建舊額資福大中祥符中改
今額紹興間斥為聚景園徙于柳洲龍王堂通元庵
延恩院
在湧金門外城北今為養魚莊
水心保寧寺
天福年建舊曰水心寺大中祥符初賜今額舊志有
思白堂(白樂天舊游元豐二年樞密使林希榜曰思白示懷賢之意)好生亭(人多放生)
(于此郡守沈文通命曰好生)陸蓮菴(錢忠懿王時闕冬禪師誦蓮經于水心寺方嚴寒忽有)
(蓮華七本生于庭陸遠近瞻禮禪師以為幻乃命芟去)紹興間地入聚景園隆
興初嗣濮王請額于欏木橋菴
題詠(秦淮海送僧歸保寧寺詩西湖環岸皆招提樓閣晦明如臥披保寧復在最佳處水光四合無)
(端倪車塵不來馬足斷時有海月相因依上人弱齡已隸此心目所證惟瑰奇白玉芙蓉出清沼天然不)
(受紅塵擾坐客一語不入意目如明星視飛鳥冠切雲兮佩三難上人顧之真等閒應緣却入人間世興)
(盡却歸湖上山伊余久欲窺禹六矧今仲父官東越行挽秋風入剡溪為君先醉西湖月)
興福院
開寶二年吳越王建舊有心淵堂清蓮堂凝碧軒今
為聚景園移建于清波門城下
定水院
舊號湖光内有水鑑堂湖光堂檀香千手眼大悲像
今為聚景園移額東青門外
法善院
廣順元年建為護國羅漢院大中祥符元年賜今額
地入聚景園移額于四板橋普賢菴
寶成院
天福中吳越王妃仰氏建舊額釋迦大中祥符中改
今額寳祐五年賜額曰寳成
題詠(東坡釋迦院賞牡丹詩春風小院却來時壁間惟見使君詩應問使君何處去憑花說與春風)
(知年年歲歲何窮已花似今年人老矣去年崔護若重來前度劉郎在千里)
寶蓮院
舊在寳蓮山嘉定十四年移今處
永隆院
紹興十年有在京毗盧寺僧淨琳即錢湖門外建毗
盧廨院乾道丙戌移請今額紹定間燬端平至景定
初以次重建圓備
記文(林直院希逸撰重建院記昔達摩語梁以造寺功德為小果有漏之因是盖有所諷而言也若)
(皆以為小廢則誤矣吾閩僧寺最多十數年來隳敗者半有棄而不葺者輙借達摩之說以相解余嘗笑)
(而憫之咸淳初元有僧自京圖永隆興復之事求記于溪山余曰固有能若是者耶院處錢湖門外厄以)
(融風之警自紹定辛卯迄今餘三十年始復其舊皆主僧了悟獨力營之端平甲午殿成越七年庚子門)
(成又六年乙巳僧堂厨室两廡成又十年甲寅法堂成又七年庚申鐘樓成除一殿之費得之檀越家餘)
(盡出其手悟貧僧也一鉢之外非有餘貲院無斗升歲入食于斯者應緣而已積半生之勤而就此大工)
(役難矣哉此荆公所以稱慧禮為材者與吁是豈獨有材者能之余聞悟樸願苦硬自此院既燬已來䆒)
(竭其心以化以勸惡衣糲食銖拾黍絫甘勞苦以成之其材可能也其心不可能也雖然余于是又有感)
(矣寺之始實作于智澄淨琳琳安定府毘盧寺僧也自吾有狄難既遁而南紹興己巳初剏此屋以毘盧)
(廨院名之其心盖未嘗安于此也乾道丙戌方請今額殆有不獲者矣吾國士夫能洒新亭之淚而未能)
(還洛陽之鐘簴湖山豢佚若以為固然紀悟之成事而思琳之初心是固可美亦有可慨者焉此非為悟)
(言也琳而可作于斯云何悟四明人今年六十有五檀越忠恪王節使槦也)
自錢塘門路由北山至九里松
菩提院
太平興國二年錢惟演建名惠嚴七年改賜今額建
炎間燬先是寺僧募良工孔仁謙作大悲像千手錯
出不能盡布夕夢沙門語曰何不分形于寳燄之上
如其言而像成迨乾道僧彬再以命工亦難之有媪
在旁道之至淨池像忽現水面一晤而媪已失矣乃
創閣妥焉寳慶三年恭聖仁烈皇太后賜錢重建殿
淳祐六年重建千佛閣舊有堂二曰南漪迎薰軒五
曰澄心涵碧氍毺玉壺披顥今皆不存
題詠(東坡南漪堂杜鵑花詩南漪杜鵑天下無披香殿上紅氍毺鶴林兵火真一夢不歸閬苑歸西)
(湖濃周紫芝菩提小軒晚晴詩杭潁雌雄本自殊淡粧抹是吴姝滿傾漲玉千鍾酒來看鎔銀百頃湖)
(白鳥去邊山潑黛綠蒲疎處雨跳珠不知能事王摩詰貌得西山落照無)
九曲法濟院
乾德元年錢氏建舊名觀音治平二年改賜今額燬
于建炎創于紹興己未有明軒爽軒今不存
妙因院
元係慈光菴淳熙六年移請今額
九曲寶嚴院
紹定三年移請今額
大昭慶寺
乾德五年錢氏建舊名菩提太平興國七年改賜今
額太平興國三年建戒壇天禧中圓淨大師剏白蓮
社有堂二曰綠野曰白蓮軒二曰碧玉曰四觀古刻
有白蓮堂詩文殊頌菩提寺記皆燬于火南渡初以
其地為策選鋒軍教場惟存戒壇數間而已自嘉定
至寳慶初漸復舊觀
記文(孫運使何撰白蓮社記達人之大觀也經非紙上詎假乎貝葉之文佛在心中寧勞乎旃檀之)
(象而情由化革識乃悟新非言語無以証四禪非相好無以示三昧鴻漸性海假為筌蹄西湖者餘杭之)
(勝游淨行者華嚴之妙品境與心契人將法俱浮屠首常結社于此舉白蓮以喻其潔依止水以方其清)
(棟梁飛動乎溪光雲水參差乎山翠追道安之故事則我在聖朝躡惠遠之遺蹤則彼無公輔爾乃鏤香)
(為玉毫之状洒血繕金口之文八十高僧一千大衆受持正覺勸導迷途故參預蘇貳卿序之于前今承)
(旨宋尚書碑之于後仍貽麗句以贊真宗輝映士林蔚為唱首于是乎鈞台上列宥密近臣文昌明卿玉)
(玘内相瑣闥夕拜諫垣大夫綸闥舍人卿寺少列郎曹應宿仙館和鉛曲臺禮樂之司延問著述之士殿)
(省春坊之俊幕府縣道之英凡若干人莫不間發好辭演成盛事摘錦布繡乎堂上合璧連珠于牖間峽)
(路運使史館丁刑部頃歲將命甌閩息肩隣里復又寫山林之幽勝集羣彦之歌詩作為冠篇鼎峙蘭若)
(雖梁蕭再出裴休復生一字千金無以增捐况何之固陋乎今所叙者始以樞機大臣臺閣名士聞法隨)
(喜之歲月寄詩入社之後先辨其官班列彼名氏至夫義利交戰道勝者為至人愛惡相攻德成者為君)
(子若乃混韋布乎公衮等林泉于市朝身在廟堂心在江湖以王謝之名位慕宗雷之風猷者則有相國)
(河内向公貳卿長城錢公在密地日參政太原王公夕拜東平吕公在綸閣日密諫潁川陳公度支安定)
(梁公任省倅日尚書琅琊王公夕拜清河張公在餘杭日侍讀學士東平吕公任司諫日工部侍郎致仕)
(沛國朱公在翰林日大諫始平馮公任翊善日紫薇郎趙郡李公安定梁公洪農梁公在史館日故鄧帥)
(隴西李公在秘閣日故副樞廣平宋公在翰林日故閣老太原王公在揚州日皆文為國華望作人傑仰)
(止師行發為聲詩麗句抄沙孰謂布金之地英詞潤石鬱為羣玉之山大矣哉朝野歡娱車書混一禪扉)
(接影將府署以争輝魚梵交音與頌聲而間作常公定力堅固有自誠而明之心法性圓通有為善最樂)
(之諭欲使人修淨行家習淨名覩相起慈悲之緣披文生利益之意轉置熱惱之衆延集清凉之鄕足以)
(發揮後來啟廸先覺住第一義諦不二法門豈徒誇陽春白雪之詞衒螭首龜趺之作翬飛鳥企壮兜率)
(之齋宫鳳䟦龍拏書竺乾之梵夾而已咸平四年常公遠自淛水來乎姑蘇旅寓半年以碑隂為請且就)
(他山之石將刊不朽之名何厠儒家流領太史氏受承旨尚書之顧三讀為榮忝武功參預之知九原未)
(報丁刑部言揚事舉既接科名心照神交實由道契依經作傳敢萌左氏之詞相質披丈但愧陸機之說)
(與我同志無多誚焉)
題詠(陳文惠公詩湖邊山影裏静景與僧分一榻坐臨水片心閑對雲樹寒時落葉鷗散忽成群莫)
(問紅塵事林間肯暫聞十王元之昭慶寺華嚴社夢幻吾身是偶然勞生四又三年任誇西掖吟紅藥)
(何似東林種白蓮入定雪龕燈熖直誦經霜殿磬聲圓謫官不得餘杭郡空寄高僧結社篇)
金牛護法院
天福五年錢氏建治平二年改今額
相嚴院
天福七年錢氏建舊為十三間樓石佛院治平二年
改賜今額淳祐三年重建舊有冠勝軒
大石佛院
陸羽武林山記云自錢塘門至秦皇䌫船石俗名西
石頭宣和中僧思淨就石鐫成大佛半身淳祐七年
趙安撫與&KR0696;重修舊有二尊殿臨湖就石琢二佛今
在私圃中與院相近
保叔塔崇夀院
開寳元年錢氏建治平中改賜今額西湖北山盡處
標以浮圖浙江中流望之最為聳出在湖山間與雷
峯塔相應僧永保建故名保叔塔舊又有應天塔極
樂菴落星石在焉有屏峯院記封山記石刻今不存
金輪梵天院
顯德元年錢氏建舊名金輪治平二年改賜今額有
巾子峯在寺後形如巾幘
兜率寺
顯德二年錢氏建宣和初燬以其地為副將廨舍有
僧思淨俗姓喻善畫彌陀悟筆法之妙世號喻彌陀
就多寳山劖石為彌勒像至七年聖相成因移請兜
率寺舊額為寺
多寶院
開運元年錢氏建舊名寳積治平二年改今額舊有
綠隂堂
普安院
乾德中錢氏建治平二年改今額
治平寺
建炎初僧法聰始建錦塢菴紹興二十一年移今額
寺有閣三間面揖孤山扁曰烟雲(四壁舊畫古賢像今尚存一壁李鄴)
(侯白文公趙清獻張忠定范文正蘇文忠諸公像)東數步有巨石父老云即
巾子山
太傅平章賈魏公舊游題名(天台賈似道笠澤陸叡新安汪儀鳳永嘉沈厚)
(潘方楊應華周之德曹元發黃德方陳淳祖以嘉熙戊戌元日登治平序拜烟雲閣上期而不至者鄭泌)
(安劉翁孟寅趙希&KR1207;曹良朋曹邍)
題詠(徐逸晝眠治平寺詩頻年遊覽不暫寘野艇往來無水程雨休最好是鷗浴風静更清聞鶴聲)
(酒家新熟欠前賑僧榻借眠餘宿酲崧高泰華未挂眼鬢影蕭颯難為情)
上智果院
開運元年錢氏建元祐中守蘇文忠公重建法堂有
題梁(元祐五年歲次庚午二月辛卯朔二十五日乙卯上梁慶元三年韓松刻曰東坡先生翰墨無)
(不載于碑刻惟智果院法堂脊記獨未入石因命工摹勒以永其傳今堂上有閣廼以真蹟置之梁脊焉)
有參寥泉僧道潛號參寥子初住智果寺會者十六
人用圓覺經以大圓覺為我伽藍身心安居平等性
智分韻賦詩東坡得心字景定四年充皇孫鎮安寧
武軍節度使開府儀同三司冲善廣王櫕所
題詠(東坡心字韻詩漲水返舊壑飛雲思故岑念君忘家客亦有懷歸心三間得幽寂數步藏清深)
(攅金盧橘塢散火楊梅林茶筍盡禪味松杉真法音雲崖有淺井玉醴常半尋遂名參寥泉可濯幽人襟)
(相擕横嶺上未覺衰年侵一眼吞江湖萬象涵古今願君更小築歲晚解我簮參寥子以字韻詩泰山)
(屹天下四海同仰止我公命世英突兀等于是胸中擴秋漢皎絶微雲滓當年事危言軒冕如脫屣正貴)
(知我希寧慚不吾以風雲果再符六翮排空起一昨厭承明抗章求迤邐餘杭古雄藩比屋富生齒立談)
(政即成興不負山水雍容敦末契訪我頑且鄙大旆輝松門禽猿亦驚喜森森門下士左右粲珠履使君)
(道德姿圭角非所恃軟語如春風薰然著桃李今朝真勝事千載足遺美安得筆如椽磨崖為公記又)
(卜居智果方外以詩見寄次韻奉酬偶來湖上緝衡門桐長修柯竹有孫引策每從佳處去望雲橋下是)
(西村愧青燈殘篆夜寥寥門外秋風振葦蕭慚高人能見憶為予西望立溪橋)
夀星院
在葛嶺天福八年建有寒碧軒此君軒觀臺(即今江湖偉觀)
杯泉東坡皆有詩按坡公答陳師仲書云在杭州嘗
游夀星院入門便悟曾到能言其院後堂殿山石處
故詩中嘗有前生已到之語諸詩皆有石刻寺有坡
公祠
題詠(東坡寒碧軒詩清風肅肅摇窗扉窗前修竹一尺圍紛紛蒼雪落夏簟冉冉綠霧沾人衣日高)
(山蟬抱葉響人静翠羽穿林飛道人絶粒對寒碧為問鶴骨何緣肥僕在黃州偶思夀星竹軒作此詩今)
(錄以遺通悟師元祐五年十二月東坡居士書舸此君軒詩臥聽謖謖碎龍鱗俯看蒼蒼立玉身一鴟)
(夷江海去尚餘君子六千人照觀臺詩三界無所住一臺聊自寧塵勞付白骨寂起黃庭殘夢風中溺)
(孤燈雪後青須防戲童子投礫犯清泠狡杯泉詩石眼杯泉舉世無要知杯渡是工夫可憐獪維摩老)
(戲取江河入鉢盂水又次韻周長官夀星院同餞魯少卿詩琉璃百頃仙家風静平湖響釣車寂歴疎)
(松欹晩炤伶俜寒蝶抱秋花困眠不覺依蒲褐歸路相將踏桂花更着綸巾披鶴氅他年應作畫圖誇)
(晁以道詠之夀星寺詩石磴插青雲禪宫入渺冥歸雲侵客座流水亂松聲天近月逾白竹多山更青從)
(來邱壑志不獨付孫登)
寶雲寺
乾德二年錢氏建舊名千光王寺雍熙二年改今額寳
慶間為皇弟邳王櫕所舊志有寳雲菴清軒月窟澄
心閣南隐堂妙思堂雲巢皆不存古刻有寺記妙思
堂詩遊寳寺詩古跡有靈泉井寳雲茶錦塢初陽臺
題詠(東坡和唐彦猷詩并序云游寳雲寺得唐彦猷為杭州日送客舟中手書一絶句云山雨霏微)
(不滿空畫船來往疾輕鴻誰知獨卧朱簾裏一榻無塵四面風明日送彦猷之子坰赴鄂州舟中遇微雨)
(感嘆前事因和其韻作两首送之耳歸其二妙凋零筆法空忽驚雲海戲羣鴻清詩不敢私囊篋人道黃門)
(有父風出處榮枯一笑空十年社燕與秋鴻誰知白首長河路還卧當時送客風又次韻僧仲殊雪中)
(遊西湖寳雲樓閣鬧千門林静初無一鳥喧閉戶莫教風掃地捲簾疑有月臨軒水光㶑灔猶浮碧山色)
(空濛已斂昏乞得湯休竒絶句始知鹽絮是陳言)
瑪瑙寶勝寺
開運三年錢氏建治平二年改賜今額寺舊在孤山
紹興二十二年以其地為延祥觀而徙寺于葛嶺之
東紹定六年剏高僧閣淳祐八年趙安撫與&KR0696;重建
舊寺有法慧禪師智圓墓今遷塔于寺之後山圓自
號中庸子臨寂作詩自悼
題詠(中庸子自悼詩云平生宗禪亦宗儒竭慮研精四體枯莫待歸全寂無語始知諸法本來無蕭)
(蕭墓後千竿竹欝欝墳前一樹松此處不須兄弟哭自然相對起悲風莫談生滅與無生謾把心神與物)
(争陶器一藏松樹下綠苔芳草自縱横皆刻于重建塔亭太傅陳俞詩云雨霽佛屋明苔逕深曲折樹)
(摇高露驚草密暗泉咽前林忽清磬空燈遠欲滅寄謝塵中人與君從此别又雨後過瑪瑙寺云借屋)
(傍精廬無事數來往披草通泉流刻樹記笋長微風四山落小立領松響詎名息諸緣暫喜脫塵網又)
(重游云覺聞浴鼓聲衆散我徐赴石槽温泉涌赤脚躡雲霧振衣新筍林岸幘古松樹脫然得輕安水因)
(本無悟委又午睡瑪瑙起赴夀星浴云達人心鏡明直道略折重來犬不驚到家蟬聲咽君吟有造化)
(我唱無生滅法界即大都山川幾回别)
禪宗院
唐德宗朝郡氏吳元卿為六宫使棄官參鳥窠禪師
建菴修道即會通禪師也開運三年錢氏建院元額
招賢治平二年改今額有蒙泉東坡書紹興十四年
葬魏婉儀于法堂二十二年安奉欽宗皇帝祔廟神
主寶祐三年重建法堂
詩頌(樂天紫楊花詩并序云招賢寺有山花一株無人知名色紫氣香芳麗可愛頗類仙種因以紫)
(楊花名之詩云何年植向仙壇上早晚移栽到梵家雖在人間人不識與君名作紫楊花)
寶嚴院
後唐天成二年錢氏建舊名垂雲治平二年改今額
元豐中僧清順作垂雲亭又有借竹軒(秦少游曾宿此軒夢天女)
(以維摩求讃)淳祐三年理宗皇帝賜僧智光御書晦菴二
字續建佛閣賜御書無量福海四字
題詠(陳古靈賦垂雲亭小亭巉絶出雲間萬象升沉不得閑莫怪詩翁頭白蚤時來向此寫湖山)
(東坡詩云江山雖有餘亭榭着難穏登臨不得要萬象各偃蹇惜哉垂雲亭此地得何晩天功争向背詩)
(眼巧增損路窮朱欄出山破石壁很海門浸坤軸湖尾抱雲巘蔥蔥城郭麗淡淡烟村遠紛紛鳥鵲去一)
(一漁樵返雄觀快新獲微景收莫遁道人真古人嘯咏慕嵇阮空齋卧蒲褐芒屨每自捆天憐詩人窮乞)
(與供詩本我詩久不作荒澀旋鋤墾從君覓佳句咀嚼廢朝飯又卧病彌月垂雲花開順闍黎以詩見)
(招次韻答之曰道人心似水不礙照花姸燕坐春強半清隂月屢遷至山無起滅一念有陳鮮嫋嫋風枝)
(舉離離日萼蔫狂吟終少味老醉不成顛何必遨頭出湖中有瑞蓮又怡然以垂雲新茶見餉報以大)
(龍團仍戲云妙供來香積真烹具大官㨂芽分雀舌賜茗出龍團曉日雲庵暖春風玉殿寒聊將試道眼)
(莫作两般看)
定業院
唐元和元年刺史裴常棣建鳥窠禪師山門按舊志
有環峰堂襲夢軒鳥窠道林禪師塔銘唐白舍人鳥
窠禪師問答頌今並不存古跡有石甑山君子泉淳
祐四年趙安撫與&KR0696;始造鳥窠禪師塔亭
報恩院
開寶七年錢氏建舊名報先在孤山治平二年改今
額有六一泉東坡菴(蘇公于六一泉後鑿岩為室名曰東坡菴)紹興二十
一年以其地為延祥觀徙定業院側嘉熙四年安櫕
德國公主
題詠(東坡尋臻闍黎遂泛小舟至勤師院二首云白髮常嫌歲月侵病眸兼怕酒杯深南屏老宿閑)
(相過東閣郎君懶重尋試碾露芽烹白雪休拈霜蕊嚼黃金扁舟又載平湖去欲訪孤山支道林湖上)
(青山翠作堆葱葱&KR1273;&KR1273;氣佳哉笙歌叢裏抽身出雲水光中洗眼來白足赤髭迎我笑拒霜黃菊為誰開)
(明年桑苧煎茶處憶昔衰翁首重回吾又云軒軒青田鶴&KR1273;&KR1273;在樊籠既為物所縻遂與輩同今來始)
(謝去萬事一笑空新詩如洗出不受塵垢蒙清風入齒牙出語如風松霜髭茁病骨饑坐聽午鐘非詩能)
(窮人窮者詩能工此語信不妄吾聞諸醉翁)
廣化院
在北山舊在孤山天嘉元年建名永福大中祥符改
今額有白公竹閣栢堂水鑑堂涵輝亭凌雲閣金沙
井辟支佛骨塔(陳文帝天嘉元年有天竺僧持支佛頷骨舍利至杭遂于孤山建永福寺)
(立塔會昌之難歸于郡庫大中之後僧方簡建廣化寺奉迎佛骨于塔)永福慧琳和尚
塔紹興間改剏四聖觀徙今處紹定間守袁同知韶
重建竹閣淳祐六年趙安撫與&KR0696;建白公祠堂于閣
後
記文(鄭丞相清之撰白公竹閣記竹閣白公樂天之遺跡也按唐史及長慶集樂天以中書舍人出)
(守杭暇日有宿竹閣詩此竹閣之始見也又按東坡集白公竹閣在孤山廣化寺與栢臺隣此竹閣之所)
(在也東坡至杭嘗為賦詩有古寺無人竹滿軒之句此閣至我朝而猶存也六飛南渡紹聖間以孤山為)
(四聖觀有旨令守臣遷竹閣與寺于北山此竹閣遷徙之大略也天府雄劇曩以能政稱者猶百適是懼)
(閣廢不具漫弗訾省今京尹戶部尚書袁公韶填拊清暇援其舊以請廟朝悅從之畀以成材亟就規度)
(秖視倍蓰此竹閣之既圮而復建也先是上美公治行冠壓後前隆以職秩而久其任歲更三閏吏肅民)
(和服習其威惠勸趨其唯諾凡所營繕落成而後人知之修仆植僵徧于四境西湖最章章焉頃既裒此)
(邦之先賢廬以居寓討其軼闕碣而贊之祠而祝之三賢之堂水仙之宫左右映發清標獨韻衣被輦下)
(神州奥區山加秀而水增明矣公猶欿然搜攬幽䆳網羅放失而竹閣之建與寺俱新鏡清流屏翠巘晨)
(光夕霏千態萬貌撫物興懷樂天如可作也公方以碩才用世助熙庶績則表賢厲俗首善始于京師是)
(不可以無紀公不鄙謂清之俾繹樂天所以繫邦人之思者夀之于石清之既輯顛末于前復為之言曰)
(召南之棠峴首之碑白之渠預之橋惠也人思之宜也若子陵釣石鄴侯書堂庾于樓陶于菊寓也人思)
(之何也賢者所至其游居憩笑之所人必錮而留之有甚于肖形覆武者不然章華虒祈之麗偉阿房驪)
(宫之雄勝闔闢隂陽吞吐日月既埃滅而無餘樂天之閣墁以白雲黼以綠淨祓以清風與烟飄漁屋相)
(為隠見直南柯一息耳乃數百年而復顯樂天文章氣節固昭然莫掩者杭之多秀民也詎能人誦其詩)
(戶觀其傳而一談樂天奕奕若前日事斷碑瘴墨流落野亭荒寺間過者徘徊顧瞻雖蜑夫胡賈亦摩桫)
(太息而去樂天涖是邦獨治潮浚井見于紀載非有大功捍大患而人愛之如此吾是以知竹閣之賢于)
(靈光也方其自放于寬閑之境幅巾短簟逍遥事外間吟肩茶吻塵視圭爵幾于齊物我泯智愚豈自知人)
(世有樂天者况閣乎噫古今之變多矣陵谷之屢遷人物之數化廢興代謝相禪于無窮而賢者之名終)
(不磨滅是必有以致之後之登斯閣也挹香山之高風思京尹之雅德當相須不朽云)
題詠(黃宜山題竹閣移自孤山占北山荒凉老屋萬琅玕櫻桃楊柳空花夢千古清風滿閣寒)
玉泉淨空院
在豆腐橋南齊建元中靈悟大師曇超開山卓菴講
經演法(詳見玉泉及富陽靈巖山)天福三年始建寺名淨空院淳
祐十一年理宗皇帝賜御書玉泉淨空之院六字咸
淳三年太傅平章賈魏公捐錢重修五年省劄撥賜
官田三百畆有奇
記文(周棟撰開山尊者記錢塘靈苑山屹立西湖之北舊無所聞南齊建元末靈悟大師卓菴演經)
(龍君遠來聽法又為師撫掌出泉若珠林勝跡記若高僧傳僧史具于沙門載籍者四富春二志臨安新)
(志見于府縣紀述者三其說大㮣不殊此事實所由始也寺建于晉天福三年始名淨空今天子賜御書)
(勅額加賜玉泉二字師舊稱南齊尊者嘉定始賜今號嘉應公即發泉龍君也淳祐始賜今封廟額嘉泰)
(初賜靈泉嘉定改賜仁惠嘉熙又改賜神運此爵號次第也淳祐戊申内出金錢增屋二十楹于是靈悟)
(有祠堂龍王有像殿守僧更易不常規制隨圯府尹趙公與&KR0696;極力外護奏仍甲乙住持之舊儀曹為之)
(符下公府寺無常産淳祐庚戌始撥賜官田若干畆此寺計大略也政和間有旨與上竺同免科需今俱)
(為御前雨暘祈禱第一所惟上方時有錫賚他無所仰焉師夙具道器為天人師禪定累日不起入山獨)
(處虎兕循伏宋大明中奉詔往遼東宏讃禪道始游靈苑說法有老人來聽請曰我龍也世居富春鹿山)
(昆弟五人我為長去冬邑民鑿山陶甓侵我室廬群龍怒而不雨今累月矣諸弟不從吾言願師一往化)
(之師謂此菴亦無水汝能致之乎老人撫掌而泉出今寺西南有泉擊聲如珠纍纍而湧上瀦為前後二)
(沼是也大旱不縮鉅浸不溢魚數百尾泳其中空明可鍳毛髮師將行龍感夢富春官吏其來迎也不約)
(而同師離靈苑雨隨注至觀山結壇浮舟而&KR1480;洽龍為師建菴靈岩而峻不能陟化為白馬載師以登今)
(石上馬跡岩沼蜴蜥之類存焉其後又以鉢覆小龍五百禜旱則有功詳見富春志其新志則内翰程公)
(珌為宰時重修筆也臨安新志近被旨修纂常經乙覽信而有證又何疑焉嗚呼靈矣哉師道尊千古名)
(亘一時孤潔之操慈憫之心處則猛獸衛其禪寂出則教道闡于異域其可紀者諒不止靈苑春江二事)
(世殊人遠編簡僅僅如此重可嘆也然錢塘自南齊距今身榮利而名堙没者皆是湖山何幸白衣大士)
(顯于石晉之天福靈悟大師肇于南齊之建元雖功德有隠顯命數有差等然皆儲祥衍慶遂與天地國)
(家相為終始是可以力勝哉堯水湯旱盛世不能無師應現感物于數百年之先若預知帝王之興于此)
(肇啟聖跡以俟有德粤自駐蹕叩必契合不爽圭黍其與獨善而忘世者有間矣世徒以水旱神龍所職)
(而不知聞經聽法釋嗔為喜感其不能感者師也師以德嘉應以功美矣或曰師往富春既雨矣志言羣)
(龍為之建菴不言師還則疑已去此矣是不然方其來靈苑也初何心于富春哉及嘉應勤勤懇懇請命)
(苟存心于澤物不得辭也靈苑之菴師手築也靈岩之菴龍所為也又况神明之隩百靈庀職其亦知所)
(先後矣世之有志而未獲伸者何可勝數使嘉應徒懷憫雨之厪不遇師無以諭羣龍以霈一時之澤師)
(不得泉亦未必為富春之行理數適相符而相感盖有不祈而然者矣不則富春自一雨後未聞明詔再)
(褒其功淨空邇日效靈非一事聖君錫命嘉惠非一端而謂其去而不返也可乎師之有始有卒惟石室)
(祖琇知之通論謂邑宰將具舟迎師遁還靈苑信矣今聖德休明天順人信醻功之典度越前古五風十)
(雨擊壤歌康使人莫名其功至是而後知師與嘉應之心顧不韙與丙辰秋始識寺僧了圓圓剛介有志)
(士也念師功德散在紀錄未有會粹之者慮其久而磨滅而不傳也勤以為請及往來山間知師之事尤)
(詳嘗聞至治之世四靈在囿諸福之物畢至然固有是事也近營稿未就夢若與師接可無言乎師諱曇)
(超清河人來靈苑時諸書皆以為南齊之建元僧史則以為宋孝武之大明此于是乎從其衆者)
顯明院
廣順二年吳越孟謙建舊名興福保清大中祥符元
年改今額舊志有鑑空閣綠淨堂今廢紹興初為太
傅儀王仲湜櫕所
題詠(東坡和黃秀才鑒空閣詩明月本自明無心孰為境挂空如水鑑寫此山河影我觀大瀛海巨)
(浸與天並九州居其間無異蛇盤鏡空水两無質相照但耿耿妄云桂兔蟇俗說皆可屏我游鑒空閣缺)
(月正淒冷黃子寒無衣對月句愈警借君方諸淚一沐管城穎誰言小叢林清絶冠五嶺)
褒忠衍福院
元係智果觀音院嘉定十四年旨撥充岳忠武王功
德院仍以褒忠衍福禪寺為額
永寧崇福院
元係内侍陳源花園獻重華宫為小隠御園夀皇聖
帝撥賜貴妃張氏為墳寺紹熙元年賜充功德院改
今額淳祐元年旨專一崇奉孝宗皇帝神御寺前有
澗曰雙峯又曰金沙淳祐五年趙安撫與&KR0696;築小新
隄僧道源即寺前建茶湯亭
資國院
乾德三年孫贊明捨宅建元名報國治平三年改今
名咸淳五年安撫潛說友重修贊明今為履泰鄕土
神錢氏封為履泰將軍
淨嚴廣院
内侍董仲永建紹興二十九年奏請充香火院改賜
今額
榮先資福院
鄭節使邦善香火院紹熙壬子請今額
慈聖院
乾佑元年錢氏建舊名慈雲治平二年改賜今額中
興後安櫕潘貴妃李賢妃有聖水池
靈峯院
開運元年錢氏建舊名鷲峰治平二年改今額舊有
容碧軒不存
妙智院
開寶四年太尉張公建舊名報國觀音院治平二年
改今額
萬安院
天福七年錢氏建舊名清化永安治平二年改今額
普向院
開運元年錢氏建紹興中殿帥楊存中請移建于北
山鮑家田青枝塢專充殿司諸軍瘞所令僧主其香
火
記文(王中書希吕撰紹興十六年朝廷以西湖之隂隙地三百弓為殿前司十三軍之塋地創立精)
(舍為之薦拔之所遷南蕩之廢寺曰普向者榜其上從故帥太傅楊王存中之請也乾道八年住持僧法)
(千言兹寺之建諸軍之士生死蒙福獨其主帥之屢更敷陳之不時州縣之不相謀故賜額缺焉深恐歴)
(日深久疑信相半本末之不克備無以新衆視示來世朝廷德意殆成虚美是誠不可緩者敢以為請今)
(殿帥節使王公友直即以其事聞于是有旨賜以愍忠資福普向之額法千既以勑牒刊之堅珉矣又筆)
(其大㮣使來請文希吕與千同時杖策而南者義不可辭昔先王之治天下其紀綱法度所以維持天下)
(者甚設若其政理則不過曰本諸人情而已人情莫不好生則為之養生之道人情莫不惡死則為之送)
(死之道是故生者遂其生死者得其死而無怨恨不滿之心孟子以養生送死無憾為王道之始揚雄氏)
(亦以病者養死者藏為為政之始此之謂也自兵民始分日尋干戈若齊之誄宏父衛之殤童汪秦之封)
(殽屍晉之收死傷見于傳記班班可攷惟唐太宗既定天下立佛寺十六所以福死士䘏典之有寺當自)
(此始然驅無辜之民置之必死之地雖假手像教以資冥報甚非先王養生送死之意矣本朝聖聖相繼)
(寝兵措刑著為家法今和戎有年邊塵不驚六軍之士安居而飽食優游以生死而且賜之葬地守以僧)
(舍錫以美名恩深漏泉德施㒺極三代以來本朝而止耳夫禮尚往來事有施報施而不報往而不來者)
(世無是理也將有入是寺讀是文者灼然知聖人廣大之德而潛有以發其忠孝慷慨之心以篤于施報)
(往來之義異日摧城䧟陣立非常之功以上報非常之恩者必有其人矣其詞曰天生衆民作之君師惟)
(君代天職其撫綏于衣其寒載食爾饑生養死藏惟君之為於赫我宋始終以仁二聖嗣理新之又新孰)
(民而兵盛時是逢不戰不征天涵地容有名有糧錢帛既豐不幸而死又終其終耽耽北山古佛所廬喬)
(木巉天下列幽墟鐘鼓朝昏梵唄凌虚死者可作揆安其居大哉天之德二聖配之二聖之德惟天似之)
(小臣業儒文以識之尚俾來知寺之始基)
資德院
紹興二十三年慕容貴妃葬建為墳寺賜今額
圓明崇福寺
淳熙八年内侍霍汝弼請為香火院賜今額
佛光福壽院
元係小菴移請今額嘉定十七年佛光法師如坦請
為塔院恭聖仁烈皇太后賜錢重建仍撥賜山田寧
宗皇帝御書桂堂二字扁之丈室
西峯淨嚴院
在駞巘嶺下吳越王建今為皇叔祖感義郡王功德
院
大明院
天福三年吳越王建舊名永寧治平二年改今額
普濟院
嘉定十一年僧永隆建移請今額
南資忠報院
初名長夀庵續充德夀宫張和國墳改賜和國菴慶
元六年移請今額
三藏塔院
紹興初三藏法師法道在城建千佛閣寺是為子院
法師之塔在焉
崇親資福院
在九里松奉張淑妃香火
崇夀院
在九里松
天申萬夀圓覺院
舊為修證了義法師塔院紹興初旨重建圓覺院高
宗皇帝御書寺額歸雲堂扁及三昧正受四大字閣
扁夀皇聖帝賜御書圓覺經及御書聖製詩二首(見御)
(製門)兩朝皆臨幸有御座御榻理宗皇帝御書清涼覺
地四大字為方丈扁又有御書千字文碑及蘇文忠
公書華嚴破地獄偈碑
題詠(吴寳謨鋼詩二首梵室香飄隔竹聞壁間肆筆爛奎文山深翠輦經行處猶卧從龍數點雲)
(地偏境静人無事雨後風柔物可情山鳥定知琴意好倚花渾不作春聲)
時思薦福寺
在九里松石人嶺下為憲聖慈烈太皇太后家墳寺
高宗皇帝御書時思薦福之寺及觀音心經一卷太
皇太后聖駕一再臨幸御書金剛經題其後云比緣
重建天竺時思薦福寺寳塔既成敬書此經寘于塔
中永以為鎮所集功德用祝光堯夀聖憲天體道性
仁誠德經武緯文太上皇帝聖夀無疆今上皇帝夀
歷延鴻又恭聖仁烈皇后誌云恭覩憲聖慈烈皇后
所書金剛般若波羅密經仰見毗贊之暇留神翰墨
遵奉佛果宜其克享高夀石本藏諸天竺靈山寺臣
妾追慕聖意欲為印造以結善緣所刊之石立于塔
院屋壁不佳未便于印造抑亦謭薄慮或擊損由是
摹勒别石敬廣其傳所集洪因仰薦聖神上品受樂
仍及皇圖永固教乘興隆俯及嫡兄綿延夀考寺有
宜對亭通雲亭雙珠亭
題詠(靖逸葉紹翁詩云講罷閑來立矮欄袈裟衣薄翠光寒請師莫起雲屏想只作當年面壁看)
(北山杜汝能詩云元知山不厭高處更營亭對面開詩景當空列畫屏藥生香草異蓋結古松靈見說師)
(齋暇時來此讀經)
隆親永福院
在靈隠寺西充隨龍温國夫人成氏香火院慶元六
年賜今額
明惠院
開運二年建舊名定慧治平二年改今額見充吳越
國忠懿王并賢德順睦孫妃功德院
普圓院
天福二年吳越王建舊名資嚴大中祥符元年改今
額古跡有石筍白沙泉鄴公菴(熙寧元年諫議大夫祖無擇出守于杭愛)
(石笋之勝僧雲喻公之徒結草為菴取公封國以為名雲知有歌)
趙清獻公題名(南陽公趙抃致政之十日同東堂法雲景德三禪師上天竺講主淨師遊)
(鄴公菴洎羣峰韜光菴抵暮記此元豐己未仲春二十三日壬戌)
題詠(僧雲知鄴公菴歌云呼猿澗西藏石筍丹桂蒼松達鷲嶺幾年陳迹絶纖埃一旦佳名出清景)
(山家時喜來五馬相携欵曲空岩下遂許誅茅結小菴異日功成伴瀟灑菴成可以資静觀目前直見江)
(湖寬鄴公政簡每頻到試茶笑傲浮雲端物外似忘軒冕貴此中深得林泉意野人陪着病維摩游息自)
(同方丈地芳猷從此流千載且得而今光勝㮣隂趙循道宿普圓寺二首芒鞋侵曉踏青霜九里松引)
(興長雲霧淺深山變態風烟舒卷水晶光千岩寒月籠疎薄一笛西風度渺茫短艇不來人意懶誰知搔)
(首正相望去仙巾鶴氅與雲輕晚出岩梯最上層複複隴頭歸雁隂隂松下遠來僧風吹寒水光成叠)
(木落重巒碧有稜行到湖邊歸興盡畫橋臨水與誰凭)
北資聖院
天福二年吳越王建舊名大明大中祥符元年改賜
保寧院
天福三年吳越王建舊額保安無量壽院治平二年
改今額
法安院
在靈隠寺西天福三年吳越王建舊額廣嚴唐長慶
中有詩僧結庵于院之西自號韜光嘗與樂天唱和
大中祥符元年改今額乾道九年充咸安郡王士銖
功德院
趙清獻公題名(元豐二年己未二月十二日壬戌資政殿大學士太子少師南陽郡公趙)
(抃閱道謂韜光菴主祐光)
蘇文忠公題名(蘇軾張璹楊傑王瑜元祐五年二月二日同遊韜光)
題詠(白侍郎長慶四年正旦請韜光齋云白屋炊香飯葷羶不入家濾泉澄葛粉洗手摘藤花青芥)
(除黃葉紅薑帶紫芽命師相伴食齋罷一甌茶不韜光不赴云山僧野性好林泉每向岩阿倚石眠解)
(栽松陪玉勒惟能引水種金蓮白雲乍可來青嶂明月難教下碧天城市不能飛錫去恐妨鶯囀翠樓前)
(楊僧如璧如琳訪淵公不值詩云紫蕨伸拳筍破稍花飛盡綠隂交道人閉戶不知處黃栗留鳴鵲在)
(巢凉興化黃順之云瘦籐拄到古韜光分得山僧半榻幽鳥一聲春夢斷濕雲漠漠護殘香楊蟠詩)
(寂寞菴前草春深鹿自耕老僧垂白髮山下不知名郭功甫詩逢人寂無語結草自棲禪但見巖花笑)
(龐眉不記年)
慶安院
在行春橋南元係水陸菴嘉定十五年充麥嶺旌德
顯慶寺廨院
顯慈集慶教寺
在九里松淳祐十年創賜貴妃閻氏充香火院賜今
額寺扁殿閣亭堂諸處皆理宗皇帝御書規制瑰傑
金碧照映為湖山寺宇之冠
咸淳臨安志卷七十九
