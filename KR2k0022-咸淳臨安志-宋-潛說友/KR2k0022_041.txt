咸淳臨安志卷四十一宋潜說友撰
詔令二
光宗皇帝
奬諭獄空(紹興三年十一月)
朕以仁治天下欲俾四方萬里之民舉不犯於有司
况於王畿之近哉然而民俗錯雜獄訟繁多未易肅
清也維爾眀敏之才通於經術典司天府累月於兹
寬嚴適中决遣無滯狴犴之明遂至空虚使朕好生
之德自邇及遠繇汝而始其可無褒乎璽書寵嘉于
以示勸(守臣袁說友恭䟦曰臣紹興三年十一月乙未日所治府圄空按故事騰章以闈丁酉有)
(詔賜臣說友臣跼蹐忭舞懼不足祗承休命竊惟聖有謨訓明微定保其垂則遠矣乾道辛夘陛下)
(以儲君領尹事闕端以德善愛著在樂石大哉王言以崇教勵俗為利為具而方略鈎)
(距武健果敢如趙張二王者較乎無以議為也仰惟明謨大訓昭示罔極臣知先後矣惟臣無狀蒙)
(上推擇使得奏薄技于輦轂之下虙自念負此隆寄怵惕以思罔敢一有逸豫則進而親睹丁寧之)
(旨退而躬誦琬琰之章謨訓昭然所以惠詔後之守臣誠不止臣一人而已繼自今首善之地使民)
(知嚮方廩廪乎興義抵冒狴犴而桁楊徽纆棲置弗用是實陛下昔之謨訓基焉臣恭拜褒綸震悸)
(無措不勝小臣惓惓歸美之私用敢伐石刊載垂億萬斯年謹昧死識歲月附見于下方云)
寧宗皇帝
奬諭獄空(慶元五年十一月)
商邑示四方之極漢尹分三輔之圖雖發擿先乎肅
清然剸裁貴乎靖謐爾挺儒學之茂精吏治之宜方
輦轂之下順其規乃狴犴之中決其滯辟以止辟罔
紊寬條刑期無刑具宣德旨使囹圄空虚之效禁網
疎闊之風始乎京師及于方夏贊朕有懌繄汝之能
載覽露章罙深嘉歎(守臣朱晞顔恭䟦曰皇帝即祚之五年秋八月臣以駑材叨貳)
(冬卿明年夏六月蒙上推擇使待罪輦轂之下十有一月囹圄適空參攷故寔以甲辰聞奏丙午有)
(詔賜臣晞顔臣凌兢拜誦榮懼交懷竊以帝王之都必據地之要會四方朝貢輻輳軫接人物浩穰)
(非他郡比而臨安城闉内外棟宇鱗比數千百萬家九邑隸焉訟日紛委獄犴多充牣仰惟陛下臨)
(御以來厲精政治躬履儉約盡愛敬以悦親心建中和以定國是深仁厚澤契合二儀淳聲和氣覃)
(及動植日者泰階平正九扈登成符瑞搃至芝産太室遐邇臣庶莫不精白承休矧是首善之地實)
(先天下被化醲郁得諸親見狴犴空虛桁楊棲卧孰肯衝羅陷穽為太平不齒之民自源徂流天下)
(之大幾致刑措斯拱而竢之耳夫王者必世而後仁陛下措刑之效乃創見于六載聖哲之治其應)
(如響此上德所格臣何力之有焉伏讀璽書曰贊朕有懌繄爾之能宓自惟念臣適遭際會備數守)
(臣詎敢貪天之功以為已力書不云乎好生之德洽于民心兹用不犯于有司顧臣淺陋無所知識)
(惟誦臯陶稱舜之語以頌陛下臣不勝犬馬心敢昧死對揚天子之丕顯休命勒諸樂石用永詔于)
(億萬世)
又(嘉泰三年正月)
天府素浩穰比所繕治庶務尤劇卿通明詳練輔以
儒雅從容裁剸弗弛弗苛用能數月之間下安其政
庭無留訟狴犴空虚朕以好生為德期於無刑首京
師以示四方卿之功茂矣載覽封章良深嘉歎(守臣丁常)
(任恭䟦曰臣仰惟皇朝列聖相承一以仁厚為家法凡事之繫于刑獄者尤謹之重之告戒而丁寧)
(之必期于無刑止辟而後已夫是以民心戴于下天命眷于上億萬斯年無疆惟休皇帝陛下天性)
(仁恕臨御簡寬節已以厚民明德以謹罰年榖豐登而盗賊少禮義興行而爭訟息畿甸之内親承)
(聖化沐浴膏澤雖當祝融為盭之後百役並興人情恬然罔干于正未幾而民務晏樂用奠厥居臣)
(才譾能薄蒙推擇付以彈壓之寄勉策駑鈍大懼弗稱仰賴朝廷威德不繩而肅春陽載熙囹圄告)
(空參攷故常正月庚申具奏以聞越三日癸亥特睿詔下賜拜恩震悸退而思所以對揚休命竊惟)
(天地之大德曰生聖人之德配天地澤被萬物者以好生之心與造化相為流通也臣欽誦王言之)
(大有好生為德之訓於戲此天地之所以為萬物父母祖宗之所以夀天下之脉傳無窮而施罔極)
(者盡在是矣臣尚何言敬勒諸金石用以風動四方垂憲萬世臣不勝惓惓歸美之誠謹昧死以誌)
又(嘉泰四年七月)
京師衆大之區獄事繁多刑書填委惟剸裁無滯始
足以表倡四方卿本以公平加之潤餙從容剖决務
得其情迄無械繫之民卒致圄空之效厥功茂矣良
用嘉歎繼自今以往期于無刑以廣朕好生之德顧
不美哉(守臣王補之恭䟦曰臣竊惟行都地大人衆實兼五方之俗簿書獄訟視他州尤繁臣以)
(無狀自去冬承乏守吏夙夜奉職惟謹既七閱月三圄告空法當上聞越二日恭拜勅書賜臣奬諭)
(至有本以公平加之潤餙之語衮褒爛然來自霄極顧臣庸陋何足以仰當明詔萬一然臣嘗聞之)
(制治者君也推君之治而致之民者吏也仰惟陛下以仁聖之資履和平之運十有一年于兹矣邇)
(者御便殿錄繫囚情有可矜悉從末減好生之念本于一誠民雖至愚觀感而化遷善遠罪用不犯)
(于有司斯祖宗忠厚之澤陛下力行之效也臣幸得布宣德化猶懼或有壅閉湫底以貽罪誅顧何)
(勞之有焉况刑措者帝王之極功微臣其敢隠上之施以自矜幸是用對揚休命敬勒堅珉昭示罔)
(極使四方之分符守土者咸務勉竭以無忘刑期無刑之意庶幾成康之治復見于今日豈不偉歟)
又(開禧二年二月)
夫刑所以輔治也惟教之未孚民不幸而入於刑非
吾有司蔽斷不留審克亡濫則刑者乃將以厲民豈
輔治之意哉卿履潔抱公化流京邑憫兹有衆或底
罪辜能單厥心濟以明恕俾狴犴無瘦死之苦而國
家廣好生之仁任吾牧守之事者不當如是乎覽奏
嘉歎曷維其已(守臣趙善防恭䟦曰開禧再禩春二月府曹椽言三院無留獄臣待罪守)
(吏以其事聞越五日有詔嘉奬申諭至意臣至祗惕受賜則拜手稽首而為之言曰竊惟刑辟疎密)
(吏治清濁其源在乎人主一心而已蓋念慮所發教令出焉風俗繫焉堯舜成康之盛遠矣若漢距)
(秦未久理官法士猶在豪家右姓猶故而跡其當時斷獄稀簡幾及周世矣後稍變革科條益增傚)
(為繩切重報瘦死不可勝計豈吏之良暴民之姦頑遽異于前日邪要其感動之機必有以為之先)
(者仰惟皇帝陛下恭儉仁恕根于天性確守憲度責成股肱與一世相安于簡易自踐祚至今垂十)
(三年德流道洽元元蒙被恩厚不忍輕犯郡國長吏審克奏讞亦既哀矜欽恤是體是承至若都内)
(王化所先故獄屢以空告如臣無狀久當用罷軟罷免然猶得為寬大坐以無事復竊龍光以自榮)
(可謂幸矣獨念璽書之頒將以勸厲在臣豈得私有是敢刻諸堅石以顯示九牧諸道且見臣子歸)
(美報上之義)
又(嘉定十一年正月)
爾以才被選典領神臯馭吏愛民恩威相濟詰姦禁
暴犴獄用虚使朕庶幾成康措刑之風爾尚繼趙張
尹京之政載披來奏嘉歎不忘(守臣程覃恭䟦曰臣恭惟皇帝陛下尊臨)
(大寳守之以仁憲章列聖惟刑之恤嘉與元元生養㴠育熙然如春而宣德流化尤自近始二紀以)
(來京邑圄空徹于宸聽形于詔奬紀于信史者凡六嗚呼休哉上以祈天命下以結人心雖間遇飢)
(饉師旅而根本深固邦畿奠枕者由此故也乃嘉定十有一年正月之吉三獄復無繫囚揆厥有元)
(非聖人久于其道而化成曷濟登兹臣幸得待罪内史即以其事上聞陛下不自神聖歸功有司褒)
(札肆頒榮踰華衮顧臣駑下何以稱塞竊讀訓詞而有感于漢之文宣焉文帝斷獄四百有刑措之)
(風史氏擬諸成康信矣宣帝雖以刑名繩下而並稱七制者惟加意良二千石數以璽書勉厲故前)
(有趙張民用歌之成康丕式今與匹休固已廩廩漢文之上若趙張尹京之政臣雖不敏願企慕之)
(然臣聞高宗皇帝因廷尉獄空嘗形聖訓云今大理寺臨安府近在闕下雖未敢謂刑措然獄訟清)
(簡冤抑得伸惟諸路吏強官弱民無所訴深恐此弊未革大哉王言詩所謂惠此中國以綏四方者)
(是也今天獄屢空施及京兆臣輒不自量敬勒翠珉昭示德意抑以風動四方使嘉定之盛以比隆)
(紹興永永無極云)
又(嘉定十六年六月)
朕惟京師首善之地宣德流化當自近始德化不洽
刑獄滋繁何以示四方萬里哉爾以通儒尹畿甸明
恕勤敏百廢具興嚴威不施隠然彈壓之望刑清獄
簡用奏圄空斯可為承流者勸矣披覽來章不忘嘉
歎(守臣袁韶恭書曰皇帝御宇之二十七載冬十二月臣韶猥以駑才蒙恩推擇使得待罪内史越三)
(載夏六月囹圄告空參考故實謹以奏聞越三日有詔賜臣韶臣拜手感誦以榮以懼竊惟皇朝本)
(仁立國列聖繼承明謹獄事期于無刑而後為仁之至恭惟皇帝陛下愛人育物培養此仁行法立)
(制發越此仁根諸一念充塞天地而首善之區始于京師犴狴囚纍必先清肅故有司八上虚圄之)
(奏然德盛仁熟功用昭著厥惟今日乃陛下嗣位之三十年也此正夫子所謂王者必世而後仁易)
(所謂聖人久于其道而化成與向也斯民間有抵冒皆以被恩寬釋為幸今也回心嚮道不復犯禁)
(而桁楊棲卧矣向也官吏推廣聖意皆以承流宣化為幸今也蒙成奉職不待宣布而上德已洽矣)
(猗歟休哉此陛下積累盡仁之效顧臣何力之有璽書勉勵榮踰華衮臣知陛下將以臣為風厲四)
(方之首抑臣竊觀陛下今日之仁有特化流天邑而羣黎百姓遍為爾德甚至裔夷醜𩔖一見中國)
(衣冠知所愛慕猶不忍傷易遐邇大小咸歸吾仁之内然則天運至此而變禮樂至此而成如刑章)
(不式特仁道功用中之一爾若昔漢君仁恕相傳至四十年間斷獄數百幾致刑措山東父老願觀)
(德化今陛下歴年愈深仁效愈廣當度越前漢追繼唐虞臣敢對揚休命勒諸堅珉以詔萬世)
禁侈靡(嘉泰元年四月)
風俗侈靡日甚一日服食器用殊無區别雖屢有約
束終未盡革今回禄之後凡百官民戶起蓋屋宇一
遵制度務從簡樸毋事華餙銷金鋪翠並不許服用
除先將宫中首餙衣服等令内東門司日下拘收焚
之通衢其中外士庶之家令有司檢照前後條法嚴
立罪賞禁止貴近之家尤當遵守如有違犯必罰無
赦
理宗皇帝
奬諭獄空(紹定元年四月)
朕嗣有令緒四載於兹比下詔書風厲郡國惟刑之
恤汔未能盡稱朕意也京師衆大之區俗習夥繁異
時專彈壓事擿發者猶懼弗集矧曰其不留獄惟卿
器識宏亮政修訟理五辭兩造蔽斷平停惠心既孚
民重犯法囹圄遂空可謂學有本原治出儒雅逹於
國體矣樞機所發首善於此余深寵嘉之詩不云乎
商邑翼翼四方之極夀考且寧以保我後生尚益助
我宣德流化使天下聞風而勸焉(守臣袁韶恭書曰皇帝臨御紹定改)
(元臣猥以菲才備員内史囹圄偶空濫叨詔奬臣謹盥手拜手伏讀而言曰帝堯以仁間天下民畏)
(于不罰帝舜以孝聞天下功底于無刑仁孝大端聖人治本措刑之效捷于影響恭惟本朝仁宗皇)
(帝深恩厚澤日照月臨四十二年之間勝殘去殺刑措無用仁化漸摩之至也神聖相繼大業中興)
(孝宗皇帝躬膺授受篤敬事親二十八載之内京圄屢空萬國懽心民知恥格孝道感發之應也是)
(以聖德駿功顯諸廟號編金鏤玉尊稱盛帝仰惟陛下丕纉鴻圖握符闡珍兼堯舜之令美法二宗)
(之成憲博施以仁子育黎庶克諧以孝承歡太極好生洽民心德教刑四海首善京師兹用不犯將)
(見丕冒率土無一人之獄唐虞雍熙垂拱可致貞觀四年之治不足進矣臣退揆玩愒適覩昌期大)
(懼無以仰承明詔敢不對揚聖謨勒諸堅珉自今以始當不一言庸侈億萬載無疆惟休)
又(淳祐元年十月)
折獄而無宿諾言足以示民信也用刑而不留獄明
足以盡事情也京師衆大之區民物殷阜獄訟由是
繁滋非通才敏識決擿如神得無沈冤久繫者乎卿
尹正神臯敏事而信斷獄弊訟無一淹留曾幾何時
即以囹圄空虚告徐有功所謂不越月踰時可致刑
措如卿報政其殆庶幾惟予汝嘉用申異奬(守臣趙與&KR0696;恭)
(䟦曰皇帝御極十有八年肇新化絃恢疎憲網中外臣民洗心覿德臣與&KR0696;待罪京兆未盡三月訟)
(牒稀簡狴犴空虚具遵故實以聞大洒雲章星臨衮宇言足以示信明足以盡情考古證今有奬有)
(戒臣與&KR0696;拜手伏讀引誼深思于以知化育之妙根本聖心之仁也夫言出于心無乎不信明發于)
(心自無遁情心誠求之不中不遠之謂也恭惟祖宗以仁立國敬獄明刑德洋恩普而尤加意于首)
(善之區皇帝陛下公恕傳心忠厚流化刑書欽恤洞逹淵衷善貸涵洪發端畿甸蓋自臨政以來内)
(史所治凡再以虚圄告臣與&KR0696;承乏未幾聽訟粗謹有司不犯庶獄遽清聖仁一心應若桴鼔臣與)
(&KR0696;何力之有焉抑臣與&KR0696;聞之獄者民之司命也民者國之命也命脉所係保養甚難推不忍之心)
(軫不獲之慮仁術所充仁聞滋廣昭天漏泉則既有其本矣必也撫摩瘝恫躋登富庶閭里樂生海)
(隅從欲訟銷刑措日引月長則四方牧守之責而商邑實居先焉臣與&KR0696;是以大懼用模聖訓勒諸)
(琬琰神文劃然朝夕觀省嘉與凾生服我天子顯命以永無斁共陶至化臣與&KR0696;不勝拳拳)
又(淳祐十一年正月)
京師四方之極地大而事難簡民衆而争易繁狴犴
之清自昔所罕在西京有以廉明治京兆稱者僅能
使遊徼獄吏不敢妄繫留人而止而卿典刑臯十年
乃屢以空圄告豈非慈信之孚民用不犯稽聽之審
折獄惟良乃卿素所長故無訟之效掩於前聞耶方
春始和草木群生欣欣自有樂意於時覽奏允懌朕
心一札之頒姑申嘉奬未足以揚卿美最也(守臣趙與&KR0696;恭)
(䟦曰臣欽聞臯陶稱舜曰好生之德洽于民心用不犯于有司夫民之所以遷善遠罪實聖人務德)
(之效非有司折獄之功也故成王祗勤令德而尹正成周者獲遂其止辟之心孝宣任德不純其久)
(點京兆者未免于繫治之過德刑之效其要可睹矣恭惟皇帝陛下簡寬忠厚遠輩慮周哀矜臬事)
(欽恤有銘一遇隂陽稍愆必申飭攸司得無桁楊滯蔓以干和氣丁寧懇惻疇敢弗承二十七八年)
(間京師以圄空聞四矣臣非才待罪輦轂十朞于此亦幸再見疎決之清兹惟我后之德臣何力之)
(有乃蒙睿渥寵以褒綸天語燦于春華皇心融于陽澤臣敢不拜手稽首推廣大賜以對揚丕顯休)
(命而臣又聞之民樂其生則自愛民知自愛則無訟安逸富夀孰無此情役簡刑清脉絡相貫是以)
(聖明在上修已以敬視民如傷養其力而和其心民其忍有司之犯乎廣好生之仁成自愛之俗將)
(見星沈貫索草鞠圜扉始于畿甸逹于海内矣臣願乞身歸伏田里與黃童白叟歌詠聖化顧奬厲)
(之訓曷敢私寳謹摹載樂石昭示無窮使承流首善咸和慈信之孚稽聽之審以副陛下措刑之治)
(也元元幸甚)
戒飭三衙諸閫(端平二年八月)
朕仰惟藝祖皇帝立國以仁維國以義撫民馭軍恩
威不相揜用能賦民養軍而民不憚整軍衛民而軍
不怨經制一定國勢奠安慨慕風烈常懼弗逮間者
惠陽建安京口高沙之軍蠢為不靜以駭民聽雖怙
終必戳迄申邦憲而事非獲已痛切朕躬夫三綱五
常之理在人未始冺絶彼其忘平時撫養之恩背理
捐生而以衛民者厲民豈盡本心哉有司奉令不虔
故其病於掊尅而饑寒之不免困於力役而休息之
無期鬱悒於阻遏而赴訴之無所殆非一日亦惟朕
之不明有以致之詩不云乎祈父予王之爪牙胡轉
予于恤内而三衙外而列閫暨諸軍主兵官其各體
至意上下交飭訓禮示信威以儆其玩而恩以恤其
私使人人自愛相安于紀律而國勢張時維汝嘉狃
故必罰朕不敢赦(守臣顔頤仲恭䟦曰臣仰惟皇帝陛下更新聖化總攬威權撫民馭)
(兵恪守家法乃者戎行失律斧鉞肆加國法伸而大分明天威振而羣動息然且謙冲懇惻誕布綸)
(言引咎責躬不忍歸過于下臣待罪京邑跪捧璽書感涕横集惟昔人主所恃以立國者曰民與兵)
(而已民不安其生其責在上不在下兵不安其分其責在下不在上責在上仁以恤之責在下義以)
(裁之百姓有過在予一人士不用命則拏戮汝其來古矣敬觀國史具載聖謨粤自藝祖開基太宗)
(混一真宗仁宗繼體守文雖太平極盛之時其間豈無動容變色之警獨淳化中李順以窮民擾蜀)
(勦平之餘罪已有詔若咸平至慶歷間劉旴王均韋貴王則&KR1200;皆以武夫悍卒干紀亂常迄就誅鋤)
(毋煩申諭蓋民之與兵其事不同前聖後聖處置各異今陛下既以真宗仁宗所以待兵者裁之于)
(前乃復以太宗所以待民者䘏之于後躬自厚而薄責于人可謂仁之至義之盡也天地之德父母)
(之恩宜如何報哉昔祈父職廢詩人譏之祈父掌封圻田兵爪牙不恤誰執其咎明詔及此蓋欲以)
(京都為諸夏倡也臣敢不佩服訓詞朝夕砥礪誓同樂石永保無磷凡中外介胄之士拜手觀省自)
(今以始既敬既戒共武之服豈止守城郭封疆為不二心之臣而已哉)
書家語賜守臣(嘉熙四年)
孔子曰政寬則民慢慢則糺之以猛猛則民殘殘則
施之以寬寬以濟猛猛以濟寬寬猛相濟政是以和
詩云民亦勞止汔可小康惠此中國以綏四方施之
以寬也毋縱詭隨以謹無良式遏寇虐憯不畏明糺
之以猛也柔遠能邇以定我王平之以和也又曰不
競不絿不剛不柔布政優優百禄是遒和之至也(守臣)
(趙與懽恭䟦曰嘉熙四年十月二十有八日皇帝陛下親洒宸札援家語正論解孔子所善鄭子産)
(之語賜臣與懽仍宣諭曰朕嘗觀鄭子産之為政在乎寬猛相濟卿必有取于斯就書以賜臣敢不)
(夙夜對敭聖訓蓋自端平丙申歲明禋後三日臣始被命承乏天府至是凡三尹矣臣竊謂立政動)
(化莫尚于中和推而行之守臣責也昔王褒為益州刺史有中和樂職宣布以發揚大漢風化國朝)
(孫沔趙抃守杭或以名堂或以賦咏慨想前猷俱得于寬猛相濟之義臣心竊有契焉載惟子産之)
(政固非姑息以為寬亦非苛虐以為猛其相國而以禮其捄世而鑄刑書使都鄙有章廬井有伍是)
(豈姑息之為至于存鄉校以師善焚載書以安衆用乘車以濟人又豈苛虐者所能哉嘗語太叔唯)
(有德能以寬服民其次莫如猛太叔繼之不忍猛而以寬迨其多盗殺之乃止凡前日不忍者至是)
(而忍焉臣是以知非猛無以遂其寬而猛非子産之本心也先儒葉適謂其弛張予奪雖有芒鍔不)
(可犯而委曲從物以待其定乃子産政體也然則太叔之不忍無亦輿人一年而誦者歟太叔之所)
(悔輿人之三年而誦者歟孔子又嘗稱子産有君子之道而斷之以養民也惠使民也義則其察之)
(亦審矣使子産而親見孔子所以增益其德政將不止是夫以同時之賢如太叔猶未能盡知其心)
(唯孔子之聖雖不同時而能善之又閱數千載而陛下揭之以為訓陛下之心視孔子之心一也臣)
(昔誦先聖之語今也親見聖人而師之顧非幸歟敬摹宸札勒之堅珉不競不絿不剛不柔布政優)
(優百祿是遒和之至也臣願廣中和之大化抑俾來者咸遵聖訓云)
聖節戒勅烹宰(淳祐八年)
朕惟誕節放生祝夀乃臣子忠愛錫宴食品自有彛
式如聞州軍縣鎮緣此廣務烹宰殊失好生之意今
宜戒飭不得多殺物命一如景祐三年詔書務令遵
守仍於所在放生池刻石(守臣趙與&KR0696;恭䟦曰臣恭惟皇帝陛下繼天立極德)
(徧埏垓與物為春恩被動植乃者特以流虹誕節親洒宸奎戒飭藩方毋廣烹宰十行一札雷厲風)
(飛萬𩔖羣生海涵春育大哉王言德至渥也臣叨守京邑職在布宣百拜雲章歡呼抃舞臣竊惟帝)
(王一心越宇宙而同關鍵歷千載而一日心者何仁是也仁者天地生物之心人得之以為仁凡有)
(此心均有此仁特其梏于氣禀之偏物慾之私不能廣而充之耳惟夫帝王此心與天地一清明純)
(粹一毫不雜流動充滿宇宙皆春堯仁如天舜德好生禹之懋德而鳥獸咸若成湯之網周文之沼)
(皆是物也於皇我朝以仁立國列聖傳心上貫三五一以神武不殺為務逮我仁祖心德渾然善推)
(所為舉斯加彼器玩戒龜筒之取禁饌徹羔羊之供宴錫乾元詔蠲豐典四十二年之始仁道大成)
(布濩流行端由心始繼繼不絶以迨今日陛下實緝續熙廣之臣恭想聖衷惻隠天語將形此時此)
(心真見同宇之内含生之倫□蝡肖翹跂行喙息莫不自吾仁生意中來也淵乎懿哉陛下此心即)
(祖宗之心堯舜禹湯文之心天地之心也是心也可以回世運可以續天眷可以開太平兹乃宗社)
(萬億斯年無疆之休臣敢不恪遵聖訓仰體宸慈徧告畿邦俾承明式臣已載新堂宇祗奉皇文中)
(拱德生前揭泳飛奎畫昭回金碧交映乃百拜稽首敬與都民登諸樂石以彰天地施生之德以衍)
(國家盛美之傳使歲歲祝堯後天罔極顧不偉歟)
今上皇帝
蠲歲貢(景定五年十一月時未改元)
京師諸夏根本民氣宜紓先帝罷諸行厚之使弗困
也嘗云帥漕兩司既無科抑難應供需他日必有復
為民病者除祖例内庫窠名外合蠲近例歲貢以補
助其乏闕然後可以責其不病民事惜未行所當繼
志以副先帝培護根本之意(守臣趙與訔恭書曰臣聞發政施仁文王是也)
(繼志述事武王其達孝矣乎以文王為父武王為之子可謂聖繼聖明繼明矣然文謨之顯顯于丕)
(承之烈此下武之所以美武王也恭惟先皇臨御九有踰四十年厚澤深仁庶幾仁祖猶慮科抑重)
(困斯民申飭攸司悉行蠲免端原正本意實有在嗣天子龍飛之始奉先思孝仁意流行涣發德音)
(停省貢式獨存惟正之供詔旨春温信令雷厲實億萬生靈無邊之福豈止為本根培植之地而已)
(真宗皇帝咸平二年宰臣述登極以來寬恩請宣付史館上曰先帝方欲行之朕承先志耳孝宗皇)
(帝紹興三十二年賜御札戒京兆守臣以京邑風化所先久聞循例掊取民間務結私惠自今供饋)
(營辦一切停免聖謨洋洋此家法也昭哉嗣服繩其祖武於萬斯年受天之祜敬拜手載賡是詩以)
(讚改元維新之治刻之堅珉以夀方來)
奬諭獄空(咸淳五年正月)
刑期於無刑訟必也無訟凡為爽鳩氏者之所難也
爾奮繇學館尹正神臯乃月正元日能於地大物衆
之區而奏圄空之效豈其得大無訟之旨用以成我
無刑之治惟乃之休則予以懌明道間程琳尹開封
歲中十獄空者四五今爾能以三獄而空儻復能一
歲常空罔俾程琳專美於前矣尚其式敬以長我王
國則予一人益汝嘉(守臣潜說友恭書曰臣恭惟皇帝陛下昭受上帝之命子育兆)
(姓克綏厥猷乃臨御之六年春王正月京師以獄空聞凡厥旄倪蹈詠仁聖咸曰好生德洽兹用不)
(犯于有司自時中乂以及于萬邦自千以始至于千萬歲皇乎懿哉天以陽長養萬物之道也臣幸)
(得待罪尹正宣鬯皇風治朝清明上備響答蒙賴休澤僅復逭于放紛而何力之有璽書於煥嘉匪)
(其能大懼不克勝荷以隕越于下臣愚竊以為聖德之盛雖不自居至誠之著有不可掩若昔周書)
(立政一篇始陳庶言庶獄庶謹而終獨曰勿誤庶獄重之至也厥後迄至囹圄空虚則亦惟成王之)
(德與周公之功有司牧夫奚與焉矧周告太平適當今日而其效丕應若此作周匹休于斯為盛臣)
(何幸身親見之若夫明道開封之治臣于琳何能為役敢不夙夜祗若休命且載諸不朽以告來者)
(曰兹惟聖天子措刑第一銘)
又(咸淳六年正月)
我國家以忠厚立國汪汪乎丕天之大律列聖繼厥
理罔不敬於庶獄庶謹永惟京師四方之本浩穰於
三輔尤為劇民輕犯法狴戶滋豐於是開封尹有以
圄告空者常制詔寵褒之以風厲天下然而不屢見
也朕承先帝休德不忘元元乃者元日深詔執事唯
恐有冤失職者卿以經術自輔其政能沃其所滯
是能應于欽敬之意去年奏上繫無留文矣今又復
然章聞于聽朕甚嘉之卿自尹正神臯居多善狀如
代輸民租修復酒政壹是廉之推也夫吏廉則法平
政所蓄也使郡邑之間皆如輦轂吾民其庶幾乎(守臣)
(潜說友恭書曰臣說友恭惟皇帝陛下仁洽道豐克肖天祖宗之德乃月正元日皇極之敷言用訓)
(于郡邑長吏欽恤一意尤懇懇焉臣属典京師實倡萬國大懼無以稱塞上命竊惟古者四郊之獄)
(王公三公會其期漢三輔辭訟者率至公府方今乾坤軒豁民氣無所湫底黃屋清問上台聽成咸)
(庶中正放之四海而凖臣幸得親承聖化謹厥攸司戒百石吏毋□妄繫留人于是圄告空如昔歲)
(先民有言曰此上德所格非尹之功臣獨何人洊被褒寵竊窺詔旨或者托是以風于有位若先帝)
(訓廉謹刑之意云耳敬刊之琬琰永配二銘以彰謨烈之盛庶其夙夜祗命無斁)
又(咸淳六年七月)
朕寅念先帝在宥四十一年壹是以仁厚誕保受命
民深詔有司之牧夫俾弗誤於庶獄京師衆大之地
獄訟素號繁滋而嘉熙淳祐間獄以空告者比歲叠
見夷考其時前後尹正實二人焉卿以通務之儒彈
壓輦下比及二年囹圄空虚至於再至於三夐掩前
聞矣夫刑獄不能無也惟片言以折則獄可空惟明
謹不留則獄可空卿發擿敏剖决平不戒以孚民信
之矣獄之屢空也固宜朕惟王畿四方之本褒詔數
下非徒旌汝也蓋將使庶邦勸于朕欽恤之意(守臣潜說)
(友恭書曰臣恭惟皇帝陛下祗承先帝休德數勅有司務行寬大而禁苛暴以為中都官獄天下圭)
(表庶乎屢空則猶有成康之遺風焉在易旅受之以巽且上順道而下順命巽之象也旅明謹不留)
(蓋率由此而臣禀卬太和莫克宣究不自意期年之内申命重加寵之實非鄙臣所能堪稱抑臣伏)
(讀明詔及于勿誤庶獄之旨若稽周公諸書此最後作夫不有洛誥焉有立政繼自今長我王國至)
(于萬年永保民盛哉鑠乎越不可載已)
又(咸淳七年正月)
朕聞在唐虞時則畫象而民不犯在成周時則虚圄
而刑不用蓋比屋可封人有士行治日多而歷年久
朕甚慕之卿自尹神臯三年于兹獄以空告者四發
摘精而慝罔伏剖决敏而繫不淹朕心用貺抑嘗觀
古之人命司徒敬敷五教正月則施教法于邦國都
鄙凡厥庶民乂于棐彛靡有抵法冒禁之事刑期無
刑辟以止辟直易易耳朕乃者命卿貳版部即古司
徒職也倡九牧以阜民典京師而首善繼自今將使
天下斷獄稀少豈但屢歲獄空獨見於輦下庶丕愜
于朕志(守臣潜說友恭書曰恭惟皇帝陛下至德溥大與天同流先春而後秋篤近而舉遠古者)
(六卿之獄在國中卿士旬而職聽于朝昭其重也然其治迄至囹圄空虚則以先王之教仁漸義摩)
(又有師保萬民者為之卿老使之日遷善遠罪而不知始自邦國達于都鄙若司徒所施特教之粗)
(焉者耳今明辟哲輔比隆成周而宣究非才適逢盛際用能于三年之間四以無繫留告亦惟化成)
(習美之效至聖不居推之臣下輒加賜金書以勞之臣狎被寵恩大懼弗克勝荷敢因詔旨稽諸周)
(官推本措刑之盛使天下知風之自云)
咸淳臨安志卷四十一
