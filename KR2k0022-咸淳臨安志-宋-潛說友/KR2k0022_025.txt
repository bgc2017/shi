咸淳臨安志卷二十五宋潜說友撰
山川四
臨安縣
天目山
在縣西五十里高三千九百丈周八百里有三十六
洞為仙靈所居每歲秋率一日風雨晦冥俗云山神
與江神會淳祐八年禱雨應趙安撫與&KR0696;奏請封東
天目龍王為靈祐公賜廟額曰惠澤(山有東西兩目西天目属於潜)
(已詳載當互考)
石屏
在縣西五十里按舊志云昔秦始皇於西天目山
剖石為橋此其遺也
黃石室
在縣西五十里舊志云昔人建道觀於天目東峯
故址尚存相傳有大鐘墜水中
徑山
在縣北去縣五十里徑山事狀云山乃天目之東北
峯有徑路通天目故謂之徑山竒勝特異五峰周抱
中有平地人跡不到代宗時有吴郡崑山朱氏子貢
禮部道由丹徒至鶴林寺馬素禪師異之遂祝髮名
法欽(即國一法師)大悟宗旨久之辭出遊方請示所止素
曰汝乘流而行遇徑即止欽至山下問途於樵者對
曰此乃徑塢師記素語遂自東北而登適見苫草以
履置罘乃即其下默坐值大雪經旬不食獵師見而
幕之析弓歸敬為結草菴欽曰吾將深隠是山獵者
言此神龍所據願毋往欽意愈確乃陟重岡之西至
高峯之北臨巖穴中據石床而坐俄有素衣老人拜
於前曰吾龍也自師至此吾属五百皆不安息當挈
歸天目山願以此地為立錫之所乃導欽南行至五
峯之間指大湫曰吾去後湫當涸矣其中一穴勿湮
塞言訖不見頃之雲霧晦冥風雨終夕及平旦視之
已為平陸僅存水一穴今龍井是也北峰之陽有草
菴云神龍所造今菴基草木不生(按徑山記開山之始其事涉怪諸如)
(此𩔖皆存其舊不敢削也然觀天台天童諸山其初皆有方外異人為之通道而蛇龍魑魅之所居始為)
(人境其事大率𩔖此無足怪也)
記文(蔡端明襄遊徑山記臨安縣之北鄙直四十里有徑山在焉山有佛祠號曰承天祠有碑籀述)
(載本初唐崔元翰之文歸登書之石今傳于時云始之山之陽東西之徑二自其西壁絶襟繞轎行少休)
(松檜交錯盤鬱蒙翳尋丈之間獨聞語聲躋稜層披翠蒨盡十里許下眎来徑青虬蜿蜒摶若騰霄且及)
(其巔峡束洞隠幾不容並行已而内括一區平盈坦壑四面五峯如手䜿指一峯南絶卓為巨擘屋盖高)
(下在掌中矣其間小井或云故龍湫也龍亾湫在歲率常一来雷雨冥曀而鄉人祠焉者憧憧然環山多)
(傑木絲杉翠桎千千萬萬若神官蒼士聫憧植葆駢隣倚徙洗毅而有待者𨗳溜周舍鏘然璆然若鑾行)
(珮趋而中節者由而峯之北數百步矻然巨石屏張笏立上下左右可冄十尺劃而三之若川字隸文曰)
(喝石嵒其傳甚神並巖被谷修竹茂密嘗以契刀刻竹兩節間成景祐三年十二月十五日字云爾由来)
(逕而往坎窗為池游魚曠空其西逕東折蹴南峯嶺脰之間平地砥然盈畝而半偃松一本其高丈其蔭)
(四之横柯不竦如芝孤生松下石泓激泉成沸甘白可愛即之煮茶出北苑第品之無上者最難其水而)
(此宜之偃松之南一目千里吴江之濤可挹越岫之桂可攀雲駁靄褰状𩔖互出若古圖畫蟲蠧斷裂無)
(有邊幅而隐顯之物尚可名指羣山属連呈露岡脊矯矯剪剪咸自意氣若小說百端欲聖智之元而不)
(知其下也臨觀久之魁博通雅之思生焉古人有言曰登高能賦可為大夫旨乎哉予於斯見之矣曷止)
(大夫之為也大凡言之天隣地絶山回物静在處神巧舉可人意雖窮冬闃寂未睹夫春葩之榮薰風之)
(凉秋氣之清然取于予者猶在也既歸無幾何而曩所歴者重鈎複結無一見焉追而言之若覺而言夢)
(使人悄愴而不知其自也同遊者建安黃瑊君度岳陽朱師惪宗哲又君度之姪子常子美甥杜沂皆從)
(遊其前與謀而後以事紀之者朱宗哲之兄師道希聖杜沂之父叔元君懿揭陽盧幾舉之三人莆陽蔡)
(襄一與之善惜乎不及俱也書所經見往貽之人一通嘗刻竹兩節間之十字其遊之年月日也)
題詠(東坡遊山詩衆峯来自天目山勢若駿馬奔平川中塗勒破千里足金鞍玉鐙相回旋人言山)
(住水亦住下有萬古蛟龍淵道人天眼識王氣結茅宴坐荒山巔精誠貫山石為裂天女下試顔如蓮寒)
(窗暖足来朴握夜缽咒水䧏蜿蜒雪眉老人来叩門願為弟子長參禪邇来廢興三百載奔走吴會輸金)
(錢飛樓涌殿壓山破朝鐘暮鼔驚龍眠晴空偶見浮海蜃落日下數投林鳶有生共處覆載内擾擾膏火)
(同烹煎近来愈覺世路隘每到寬處差安便嗟予老矣百事廢却尋舊學心茫然問龍乞水歸洗眼欲看)
(細字銷殘年盡又與周長官李秀才遊徑山次韻少年飲紅裙酒推不去呼来徑山下試與洗塵霧痴)
(馬惜鄣泥臨流不肯渡獨有汝南君從我無朝暮肯將紅塵脚暫著白雲履嗟我與世人何異笑百步功)
(名一破甑棄置何用顧更憑陶靖節往問征夫路龍亦戀故居百年尚来去至今雨雹夜殿闇風纏霧而)
(我棄鄉國大江㤀此渡便欲此山前築室安遲暮又恐大幽獨歲晩霜入屨同遊得李生仄足隨蹇步孔)
(明不自愛臨老起三顧吾歸便却掃誰踏門前路来又冄遊詩老人登山汗如濯到山困睡呼不覺覺)
(五鼓日三竿始信孤雲山一握平生未省陟艱險兩足慣曾行犖确含暉亭上望東溟淩霄峯頭挹南岳)
(共愛絲杉翠絲亂誰見玉芝紅玉琢白雲何事自来往明月長圓無晦朔塜上雞鳴猶憶欽山前鳳舞遠)
(睎璞雪窗玄兔元不死烟嶺孤猿苦難捉從来白足傲死生不怕黃巾把刀槊榻上雙㾗凜然在劍頭一)
(吷誰能角嗟我昏頑晩聞道與世齟齬空多學靈水先除眼界花清詩為洗心源濁騷人屢欲逃竸病禅)
(老但喜聞剥啄此生更得幾回来從今有暇無辭數又寄澄慧大師淵詩我昔曾為徑山客至今詩筆)
(餘山色師住此山三十年妙語應湏得山骨溪城六月水雲蒸飛蛟猛捷如花鷹羡師方丈冰雪冷蘭膏)
(不動長明燈山中故人知我至争来問信今何似為言百事不如人兩眼猶能看細字和楊次公惠徑)
(山龍井水漏盡雞號厭夜行年来小器溢瓶罌棄官縱未歸東海罷郡猶堪作水衡幻色將空眼光暗勝)
(遊無礙脚殊輕空煩遠致龍淵水寕復臨池似伯英穎濱和東坡遊山詩云去年渡江愛吴山忽㤀蜀道)
(輕秦川錢塘後到山最勝下枕湖水相縈旋坐疑吴會無復有扁舟屢上凌濤淵今秋復又徑山寺勢壓)
(衆嶺皆迷顛連峯沓嶂不知數重重相挹如青蓮散為雲霧翳星斗聚作潭井蔵蜿蜒欽公未到人絶迹)
(千里受記来安禅荒榛野草置茅屋坐令海賈投金錢至今傳法破煩惱飽食過客宜安眠觧装投錫不)
(復去紛紛四合飛鳥鳶或言處處猶未遠海上人少無煩煎天台㕍蕩最深處水秀石瘦尤清便青山獨)
(往無不可論說好醜徒紛然終當直去無遠近籐鞋竹杖聊窮年晁無咎徑山詩盤崖繞壑步步高僕)
(痡馬乏遊人勞五峯崛起干雲霄衆山奔走争来朝我行直欲犯星杓意徹山頂纔山腰松間鳥語如相)
(招仰見白塔當林梢檐擕下上若桔橰路窮飛樓欎岧嶤欽翁未来蔽菅茅山精木怪讙遊遨麏馳虺竄)
(猩鼯跳靈景晦昧何由昭忽然飛錫從江臯窮探不惮東峯遥曲腰丈人白絲袍冄拜辭前風雹飄三百)
(年來響鐘鐃閩商海賈輸金刀直欄横牖山週邅晨参夜諷聲嘈嘈碧杉紫柏羅旌旄客来六月㤀炎歊)
(明月菴前醉松醪白雲峯頂瞰吴郊鵝毛一點錢塘潮錢王宫闕如累巢臨之股慄精魄超歸不得寐心)
(摇搖含暉孤亭立崤嶢此地覧景尤難逃五更月落禽嘲嘲陽烏欲上海光燒晦明變化不終朝倏雲怱)
(晴状莫描夜闌燈青雨飄蕭偶坐兩客論幻泡探元窮妙窺寂寥破除世事無絲毫不奈詩思猶強豪歸)
(時日沒紅霞消荒崖老木山蝉號榖参寥子遊徑山懷司馬才仲柔桑蔽野麥初齊布催耕雨一犁略)
(彴時横溪上下薔薇開發水東西重尋勝處追前賞無復斯人手共携回首春風增感慨綿綿黃鳥更悲)
(啼)
功臣山
在縣南一里本名大官山唐昭宗詔改錢鏐所居大
官山為功臣山
衣錦山
舊名石鏡山在縣南一里高二十六丈周二百六十
步太平寰宇記云山之東峯有石鏡徑二尺七寸其
光如鏡錢鏐幼時遊此顧其形服冕旒如王者狀其
後昭宗改鏐所居營曰衣錦營尋又升為衣錦城宴
故老山林皆覆以錦號其幼所嘗戲大木曰衣錦將
軍
題詠(東坡題將軍木云阿堅澤畔菰蒲節元德牆頭羽葆桑不會世間閒草木與人何事管興亾)
(石照云山雞舞破半巖雲菱葉開殘野水春應笑武都山下土枉教明月殉佳人金章王竹竂執禮賦)
(將軍木并序錢王微時嘗避難此木下後貴顯封為將軍木云脱急曾聞匿異人論功僅得號將軍長)
(身已逐雲烟去頼有孫枝記舊勲)
華石山
在縣西二里高二十五丈有洞穴在水中深不可測
按研神記云秦時神人移来鎮此
金錢山
在縣南九里高六十丈周二十里本名金容山梁天
監元年僧智度居此山忽有神人出見言姓金氏名
求願捨此地為精舍僧如其言造寺因呼金錢山
垂霤山(一本作流)
在縣西南一十二里高九十丈周一十四里晉書許
邁傳言餘杭郡垂霤山近延陵之茆山是洞庭西門
潜通五嶽陳安世茅季偉常所遊處于是立精舍往
来茅嶺之洞室
臨安山
一名安樂山在縣西南十八里高一百丈周二十三
里太平寰宇記云縣取此山為名南有郭文宅基晉
書郭文傳文自餘杭山来臨安結廬山中縣令萬寵
嘗迎置縣治及蘇峻之亂破餘杭而臨安獨全人以
為知幾
蕭條山
在縣南一十七里高七十丈周一十二里
郭山
在縣西南一十八里高二十丈周五十里舊志按輿
地志云郭文嘗居此山有碑文曰高山岝㠋濬瀨潺
湲飈生林下雲興巖端先生存沒安於此山又名曰
白石山
碧茂山
在縣南一十里高八十丈周二十一里輿地志云東
有金牛山洞昔金牛銜玉遺此時人因名焉隋鷹揚
郎將駱道興改為碧茂山
安國山
在縣北二里高七十丈周二十五里本名曰匡山按
梁孝元帝研神記云吳興山墟名曰臨安匡瞻山
青松盖嶺餘無雜木望之可愛時人呼為安國山
康山
在縣一里半高三十丈周七里
葛仙公山
在縣西南二里高三十丈周二里
錢嶺山
在縣西南一十里高三百五十丈周八里
八百山
在縣東北一十里有三峯甚高中峰號大將山西峰
號紫藤山東峰號八百山周九里按舊志云彭祖嘗
居此
公山
在縣東二十里
姥山
在縣東二十里
集賢山
在縣東北八里
王屋山
在縣北八里
東山
在縣西三里相傳謝安石高卧之地按晉書云安石
棲遲東山常住臨安山中坐石室臨濬谷悠然嘆曰
此亦伯夷何遠山有塔院(塔影倒垂)
題詠(東坡遊東西巖詩謝公含雅量世運属艱難况復情所鍾感慨萃中年正頼絲與竹陶寫有餘)
(歡常恐兒童覺坐令高趣闌獨携縹緲人来上東西山放懷事物外徙倚弄雲泉一旦功業成管蔡復流)
(言慷慨亘野王哀歌和清弹挽鬚起流涕始知使君賢意長日月促卧病已辛酸慟哭西州門往駕那復)
(還空餘行樂處古木昏蒼烟大平齋洪公題東山金堂石室舊昌羊被髮依然下荒風送嬋娟花落蘂)
(雲移縹緲濕疎篁桓伊筝外深情酒幼度棋邊定力香萬事古今開闔眼樓頭吹面水風凉又三月晦)
(太皥明朝禪祝融杖藜能送幾東風兩崖蘿蔓因依綠一樹桐華自在紅聒聒竊脂農即事喈喈摶黍女)
(趨功細思舉世誰閒得一笑浮圖倒影中窣又和老人即事剗草根須盡傳花葉未多明波撑堵老石)
(卧盤陀煨美甘分芋蒸肥欠裹荷醒然下山去明月滿林阿菜把野園送花枝隣巷賖搗蟾和綘雪騎)
(斗弄青霞古帖臨禽李新詩續稻瓜晩凉隨杖履携酒訪魚槎又東山即事西風卷宿祲天高近重陽)
(閣虚自沆&KR1197;塔静能琅璫幽花多素英穠香奪春芳老木未黃落繁隂生夏凉棋雋决楚漢杯壮迷彭殤)
(醉帽信孟嘉歸鞭㤀葛強萬事貴適意誰能扣蒼蒼又東山塔影詩相輪高插碧霄漢好是如如不動)
(山弄影翻光顛倒轉微權只在隙窗間僻俞侍郎烈詩文會得吾黨淨居清晝長平生愛山暇日聊徜)
(徉風流謝康樂肥遯計亦良鍾鼎成淹留江湖晩相望山色青未改山名久愈彰松風度晚曲巖花弄晨)
(粧尚疑縹緲人髻鬟下鳴璫凄凉懷古恨野水涵方塘功名不作難出處何可忘人自草木腐看渠日争)
(光香消酒力微綠隂聽圓吭悠然發遐想莞爾還成章歸途有清泚濯纓詠滄浪)
西山
在縣西五里按晉許邁傳云永和二年自餘杭垂霤
山入臨安西山登巖如芝有終老之志
題詠(平齋洪公東西山詩西山許邁無人問只說東山有謝安富貴光明貧賤晦世情從古兩般看)
(矯折屐棋邊情易矯捋鬚筝畔淚難禁何如拍手招元放玉室金堂深更深)
玲瓏山
在縣西十二里兩山屹起盤曲凡九折上通絶頂名
曰九折巖南行百許步有亭下瞰百里山名曰三休
亭
題詠(東坡詩何年僵立兩蒼龍瘦脊盤亘尚倚空翠浪舞翻紅䆉稏白雲穿破碧玲瓏三休亭上工)
(延月九折巖前巧貯風脚力盡時山更好莫將有限趁無窮平齋洪公詩出郭暄欲暑涉林清自秋步)
(隨目力高身與山氣浮飛来辛夷花拾得蓮葉舟一聲提壺盧四顧叢薄幽語屈九曲屏突兀十二樓泉)
(流澗級峻雲起峯隂稠左摩紫髯兕右拂蒼龍虬牽衣憩更好擁策登三休上呼笙簫侣下瞰錦繡州豁)
(落不平事消融無涯憂太極浩初判此山鬱相繆幾人記曾来老苔蝕雕搜玲瓏聽我歌歌徹玲瓏愁有)
(酒且湑我羲娥雪人頭)
九仙山
在縣西四十二里葛洪許邁煉丹之地坡詩自注云
九仙謂左元放許邁王謝之流也
題詠(東坡宿九仙山詩風流王謝古仙真一去空山五百春玉室金堂餘漢士桃花流水失秦人困)
(眠一榻香凝帳夢繞千巖冷逼身夜半老僧呼客起雲峯闕處涌冰輪遊九仙山聞里中兒歌陌上花)
(父老云吴越王妃每歲春必歸臨安王以書遺妃曰陌上花開可緩緩歸矣吴人用其語為歌含思宛轉)
(聽之凄然而其詞鄙野為易之云陌上花開蝴蝶飛江山猶是昔人非遺民幾度年年老遊女長歌緩緩)
(歸堂陌上山花無數開路人争看翠軿来若為留得堂去且更從教緩緩廽生前富貴草頭露身後)
(風流陌上花已作遲遲君去魯獨歌緩緩妾回家)
九州山
在縣西十二里舊有九祖儒堂及廟九所俗謂錢九
州廟羅隐作碑云錢達字通甫梁大同中為廬陵王
國侍郎羽林監及陳祖立遷東海太守娶琅琊王氏
生九子皆為郡故號九州山
題詠(平齋洪公九州山僧房詩路突亭依石林凹渚見沙嶔危幾岣嶁深蔚似瑯琊客勌驚寒思僧)
(閒㤀歲華兩窗風露隐一樹枇杷花)
咸淳臨安志卷二十五
