咸淳臨安志卷十二宋潜說友撰
行在所錄
貢院
禮部貢院
在觀橋西中興初詔諸郡貢士類試於各路轉運所
在州紹興五年六月十五日始集於大宗伯其貢院
建置歲月未有所考十年始定取士年分詔略曰永
惟三歲興賢之制肇自治平爰(闕)典
頃緣多事洊歴試期致取士之年屬當宗祀宜從革
正用復故常可紹興十年諸州依條發解將省殿試
展一年向後科場自十二年省試為凖(按繋年錄紹興九年十二)
(月御史中丞廖剛言國朝三歲一舉士率用今年大禮明年科場又明年省試誠經遠之計今明年當試)
(進士復與大禮相妨及是遂用其請今是年貢士就十二年省殿試至十四年諸州發解如故三年一下)
(詔自是遂為定制此詔雖不獨繋行在所以其為駐蹕後三年取士之始故載於此)
廳之兩廂列進士題名(所載皆目今石刻存者)
堂上列御札御製石刻
省試賜知貢舉御札(知貢舉各有恭跋不具錄)
朕既羣天下之秀彦試於春官期得器識偉厚
議論正平之士副異時公卿大夫選屬嬰哀疚
不能親策於廷惟賴卿輩協意悉心精加衡鑑
網羅實才毋使浮夸輕躁者冐吾名器朕則汝
嘉
右慶元二年付葉翥已下(省試降御札自此始是年未臨軒故)
(加戒飭後遂以為常)
朕永惟治要作新人才今羅天下士試之禮闈
又將拔其尤異親策於廷待遇顧弗至歟而習
尚未淑論議多渝安固陋者莫追於古風事浮
靡者寧資於時用豈朕求才之意卿輩典試文
衡其既乃心公乃聽審於搜採俾得為文爾雅
持論從厚之士極一時選厥功茂矣
右慶元五年付黃由已下
朕惟古鄉舉里選之法弊而後世始設科目延
之英彦靡之以好爵共興治功朕踐祚以來再
取士矣今雖嬛然在疚復遴選侍從臺省之臣
典司文枋士有抱負彪為詞采必刊去浮華體
要為尚基異時之實用傳不云乎言心聲也儻
或外是抑曷敢焉卿輩其求所以得人而稱朕
意者則惟汝嘉
右嘉泰二年付木待問已下
更化之始屬當多士來試春官去取之間趨嚮
所繋卿等宜審加攷閱擇其文體醇正議論精
確者寘於前列其或因問獻言實有可用雖涉
訐直勿以為諱庸副招延俊乂共起治功之意
朕將親策於廷而官使之
右嘉定元年付樓鑰已下
國家三歲取士試於南宫蓋公卿大夫由此其
選事至重也朕屬在哀疚未遑親策爰咨近列
往司衡鑑卿等宜協心盡慮精加考擇夫文辭
浮靡者必非偉厚之器議論詭激者必無正平
之用去取之際其務審此至若場屋私弊售偽
亂真成法具存所當申飭毋使僥倖者濫進而
忠樸者見遺庶幾今日設科求賢之意獲收異
時分職為民之實
右寳慶二年付程珌已下
朕側席英俊共成治功大廷策士始於今歲既
合郡國之貢試之禮闈將拔其尤以進俾奏對
而官使之選擇去取之端可不謹歟夫取士之
道器識為先明試以言自古不廢况祖宗以科
目得人類多忠實重厚之士皆因其文以占之
卿等典司文衡其精乃鑑裁毋尚浮靡毋棄樸
直毋拘已見毋徇時習務柬實材以副朕意
右紹定二年付王暨以下
朕即政以來試士南宫者三矣中間親策於廷
見謂得士今四方之彦三學之雋雲蒸霧集咸
欲各售所學以希官使則夫精鑒裁示趨向俾
知科舉取人不但為爵祿之階而實為國家之
計先器識後詞藻務忠實斥浮偽豈非取士之
權衡得人之徑術乎卿等固所深知更希加勉
以副眷倚
右紹定五年付陳貴誼已下
國家得士之盛昉於貢舉法未始易也而乏才
於今意論選之地職考察者寖失其指歟朕方
躬親政理寤寐英俊妙柬儒碩董司文衡將以
新美天下之士其崇雅黜浮參觀器識理致必
遡其淵源毋惑於傅會詞章必主於渾厚毋喜
其綴緝絶私臆合衆見庶幾實才罔致遺軼使
豐水有芑復還先朝之舊則惟爾嘉其殫厥心
以副朕意
右端平二年付真德秀以下
朕虚心籲俊共圖治功五詔攸司加意貢舉方
時多故中外乏材遴柬鴻碩典司文柄其公選
精擇先器識而後詞采經術惟純正是尚詞章
惟典麗是崇議論貴於可行籌策期於有用無
取綴緝無徇阿䛕庶得忠實英特之才副朕側
席之意
右嘉熙二年付游似以下
朕以眇躬纂紹鴻業屬時多故深懼無以拯危
難致安強故悉取内外修攘之事疇咨多士冀
陳忠益禆補闕遺其有識治憂時敢言無隠者
乃朕所欲急聞卿等宜加精選寘之前列使真
材得以自見士氣可伸以副朕親策之意
右嘉熙二年付殿試詳定官趙與懽等
朕惟我朝取唐諸科併歸進士名卿碩輔皆繇
此途其選重矣肆朕纂承六開貢舉訓飭期望
每單厥心比年人情習玩法制寖弛或徇勢利
以妨寒畯或縱欺倖以遺真才將何以致棫樸
官人之盛爰簡儒彦俾典文衡凡爾攸司宜鑒
舊弊一取一舍惟公惟明經學欲其深醇詞章
欲其典則言惟合理策必濟時毋以穿鑿綴緝
為能毋以浮薄險怪為尚參稽互考優劣自分
庶使賢雋畢登以副朕期美治功之意
右淳祐元年付杜範以下
進士設科我朝得人為盛濟艱難致隆平皆此
途出比年中外多事每有乏才之歎豈有司衡
鑑浸不如昔歟朕妙簡儒英俾司文柄冀得俊
髦以亮天功學術必究其淵源毋以涉獵為能
詞章必主於典實毋以浮靡為尚毋滋蹈襲毋
取雷同昔人典章多能以程文占器識卿等其
精意攷拔以副朕側席之意
右淳祐四年付金淵以下
朕惟祖宗盛時名公卿相望厥亦惟科目是進
肆朕臨御七選士於南宫矣法壹是而得人歉
焉豈世果乏材抑有司奉吾詔不勤也矧今政
瑟既更賢路加闢爰命爾公於文衡其精鑒裁
示趨向因文藝以觀器識崇雅正而黜浮誕俾
國家得士之用必如榖粟之足以養人則予一
人汝嘉
右淳祐七年付吳潜已下
朕惟治古敷納以言用熙庶績漢唐設科取士
類多得人而本朝為盛議論根乎六經職業粹
於羣下釀化懿綱賴有與立比年士習風靡文
氣日醨豈世道所趨而然將選舉有未至也卿
等老於文學秉司衡鑒以賦而得仲淹以論而
拔蘇軾顧不偉歟貢舉成法最為嚴重宜加申
儆以取實才
右淳祐十年付董槐以下
朕臨御以來十詔賓興公卿大夫繇此途出比
年經術不窮指趣而惟牽合對偶詞章不本淵
源而務雕琢刻削論策則非出胸臆而多用帖
括斯文關世道消長顧念未有以作新之者卿
等方提文衡各宜以對越為心以選擇真才為
務去取之際崇雅黜浮使士習由此丕變焉昔
仁宗嘉祐初命歐陽修知貢舉時進士文體大
壞修乃悉取詞義近古者而險怪相高者盡黜
之文章自是變而復古卿等其勉之
右寳祐元年付陸德輿已下
朕取士於南宫十詔攸司而又有一於今矣然
時艱未濟豈果乏才往往辨論多而建明少浮
偽勝而真實希尚何望其庶績之凝也爰柬儒
臣董司校藝爾其公而權衡明而鑒裁詞章造
理者必有道之士議論可行者必通用之才辨
雌霓之訛去師衆之鑿革崑體之異使英豪忠
實之彦得以自見而無競維人則予以懌
右寳祐四年付陳顯已下
朕惟四方無競維人得真儒則天下無敵本朝
以文取士我武維揚能使西賊膽寒者實自科
舉出也今賓興之詔凡幾而命之以官者又不
知其幾矣然往往臨事乏使豈搜羅之未至歟
抑鑒裁之未精歟抑亦去取之不公歟爰柬儒
魁董司文柄議論端確者必忠於體國智略雄
偉者必善於籌邊識明氣直者必負尊主庇民
之學爾其決擇於是使經術詞章卓乎漢唐之
上而得賢立太平之基庶幾開寳慶歷之治
右開慶元年付張鎮已下
朕試天下士於春官凡十有三詔矣名公卿項
背相望胥此途出朕又表章儒先崇尚理學以
薰陶之㴠養培埴之久莫非夙夜彊學以待問
懷忠信以待舉力行以待取者比既謹簡名流
執斯文之柄亦能極一時之選如世之所病勦
句斷章以命題牽合破碎以害理與夫言理不
切乎事論事不根於理皆必無之然不患有司
之不明但患有司之不公明自公出公之至則
明所從生苟至於公則真才實學當如燭照數
計毫髮莫能遁言刈其楚庸玉於成斯為不負
朕作人之意爾則命陸贄而可得韓愈命歐陽
修而可致鞏軾則予一人汝嘉
右景定三年付楊棟已下
國家試士於南宫名公鉅卿胥此途出矧自先
皇帝表章儒先崇尚正學涵養薰陶之日久矣
濟濟多士皆先朝培植以遺我後人者也顧予
在疚未遑進之大庭而親策之爰柬儒彦俾司
文衡載循申飭之舊章敢忘勉厲之至意惟平
乃心惟竭乃力取士必公則可革場屋之私弊
摭才以實則毋徇詞藝之空文理趣必深長毋
使浮靡獲售正氣必昌達毋使忠讜見遺登崇
俊良新美初政於以續先朝敷遺之仁則予汝
嘉
右咸淳元年付馬廷鸞已下
國家右賢興治若古敷猷其取士存乎法所以
取之存乎人焉比年以來法弊滋章舉場尤甚
今朕將親策之始詳延四方之雋永惟我朝莫
盛仁祖春官辨等並臻廉茂若時申飭深戒詭
譎浮夸雕鐫靡曼之習用復温純雅正務明先
聖之道洋洋聖謨亦惟當時羣有司罔不欽承
懋乃蒐擇以成得人之盛肆朕謹柬儒彦職我
選事庶幾乎仁祖之風烈夫士有所抱負多為
虚偽者掩之往往挟其外假能誤衡文者是必
題目勿拘於字句去取兼求於論策索諸理以
觀其學求諸氣以覘其識毋靡浮毋穿鑿毋雷
同尚黜乃私心厲而精鑒烝我髦士進之大廷
真才實能式副甄擢蓋天之所以遺朕無窮之
用者在此咸體朕意匪曰具文
右咸淳四年付雷宜中已下
我朝取士之途惟進士一科得賓興遺意事莫
重焉出為世用者臺萊把李之材相望也近年
士風盛而古意衰習競浮華辭昧體要真才不
足以勝謏聞雷同反得以蔽穎出朕甚非之嘗
於秋賦澄其源且令覆引汰其謬能者信矣比
復豫戒春闈以論策定去取經賦第高下此則
蘇軾所謂以文章言論策為有用意也兹柬儒
彦參典文衡其既乃心其詳乃視毋苟且毋偏
執所置先後惟其當不必以不自已出為嫌為
國得人益綿豐芑之澤則予一人以懌
右咸淳七年付方逢辰已下
聞喜宴賜進士詩
振鷺飛翔集鳳庭詔開聞喜宴羣英已看射藝
資能事更覺人材在作成冀野乍空千里雋桂
林爭占一枝榮他年共慶功名遂莫負䕫龍致
主聲
右淳熙二年賜詹騤已下(中興賜進士詩始此)
臨軒策士豈徒然嗣守丕基務得賢爾吐忠言
攄素藴吾縻好爵副詳延愛君憂國毋終怠厚
澤深仁賴廣宣錫宴瓊林修故事朕心期待見
詩篇
右紹熙元年賜余復以下
三歲賓興舉舊章郡儒濟濟競觀光廣求治道
惟兼聽樂告嘉言已對揚力學見聞雖博洽處
身操履貴端方益堅忠節承休德共贊熙朝庶
事康
右紹熙四年賜陳亮已下
嗣履丕圖治孰先集英清曉盛臚傳謀詢闕政
心猶渴喜聽忠規席欲前得路驌驦俱迅逸摩
空鸞鵠共聮翩從今恪佩官箴去志節毋令愧
昔賢
右慶元五年賜曾從龍已下
側席求賢本至誠羣才濟濟盛簮纓昕庭初奏
三千牘雲路俄開九萬程勵爾忠規先氣節助
予仁政必廉平一縻好爵須圖報莫負而今選
擇精
右開禧元年賜毛自知已下
祖宗鴻業付冲人履薄臨深媿𦕈身不以崇高
矜主勢要將功用責儒臣憂民常軫焦勞念策
士訢聞剴切陳好為明時攄素藴始終一節效
忠純
右嘉定四年賜趙建大已下
圖回庶政敢遑安樂與豪英講治原親策匪徒
循故事虚懷亟欲聽忠言已來多士朋龜助聊
示嘉賓燕鹿恩好爵爾靡吾不靳所期直節始
終存
右嘉定七年賜袁甫已下
涼德常思闕失聞宵衣二紀屢臨軒聖經廣大
期精究治道恢張許共論振鷺充庭欣盛事嘉
魚式燕示明恩朝家端欲收儒效不但虚懷樂
讜言
右嘉定十年賜吳潜已下
宵旰圖回久厲精臨軒七詔策羣英聖賢言論
期商𣙜内外規模賴講明汕汕嘉魚均樂事呦
呦鳴鹿倚新聲高官厚祿吾無靳共輔邦家致
太平
右嘉定十三年賜劉渭已下
百王賓貢屬賢能事與天通詎聽輕親錫第名
來讜直載頒嘉宴示恩榮風雲已際飛騰便梁
棟猶須長養成人物盛多關世道尚堅學業究
生平
右嘉定十六年賜蔣重珍己下
冲𦕈臨軒策士初力行古道顧何如欲知明德
修身法不越中庸大學書答問八條嘉闡繹輸
忠一念見勤劬兹辰宴衎昭恩意請事徽言共
佐予
右紹定二年賜黃朴已下
策士明廷急讜言𦕈予涼菲再臨軒灼知治法
繇經史嘉與羣英究本原名第一時傳盛事需
筵肆秩示隆恩公卿任使從兹選要看他年氣
節存
右紹定五年賜徐元杰已下
三御昕朝策俊民况今親政倍留神每嗟汚俗
熏濡舊要仗諸賢灑濯新勿把詞華媒利祿須
將位育入經綸今辰燕衎毋多贈二字忠清可
立身
右端平二年賜吳叔告已下
漢文創意策羣賢正在臨朝十五年自愧𦕈冲
勤慨慕故嘉忠讜樂詳延詞章已定觀英氣事
業當無負奏篇明主良臣千載事緬思景行共
齊肩
右嘉熙二年賜周坦以下
凉菲隂圖屢改元賓興六詔五臨軒厲精思振
清明政策秀欣求讜直言致主莫如仁與義立
身休計飽和温時艱全藉賢經濟勉力應無負
選掄
右淳祐元年賜徐儼夫已下
七開貢舉六臨軒圖濟時艱取直言訪問修攘
兼内外敷陳議論有淵源學惟正大為標凖志
在忠清是本根錫宴賜詩隆禮意勉旃事業報
君恩
右淳祐四年賜留夢炎已下
我朝家法盛崇儒長養搜揚禮特殊匠圃棟梁
收巨用涇舟維楫賴烝徒俊髦喜見盈庭集忠
鯁仍觀極意敷勉力各堅金石節再令復俗致
唐虞
右淳祐七年賜張淵微已下
肆予臨御九賓興藹藹盈庭俊乂升嘉賴讜言
條八事欲乘景運進三登攄忠社稷惟名節濟
用邦家必器能豐芑涵濡盛今日勉思德意共
欽承
右淳祐十年賜方逢辰已下
粤從御㝢九臨軒嘉與英髦講治原問舉八條
觀素藴對披羣策樂忠言事功匪在虚文勝名
節須兼實用存精白一心期砥礪豈惟宴衎示
榮恩
右寳祐元年賜姚勉已下
道久於心化未成樂聞爾士對延英誠惟不息
其明著治豈多言在力行華國以文由造理事
君務實勿沽名得賢功用真無敵能為皇家立
太平
右寳祐四年賜文天祥已下
體天法祖肇新元喜聽羣英進讜言欲治欲齊
心必正惟精惟一道常存得人信可宏功業彊
國宜先護本根燕衎式頒期遠到好攄素藴整
乾坤
右開慶元年賜周震炎已下
宴開聞喜萃儒冠朝野清平共解顔禮樂三千
言中節聲詩十二律循環邦基允賴英賢力人
極長扶天地間久遠功名方發軔相期精白古
風還
右景定三年賜方山京已下
遹駿先猷在急賢廣庭親策昉今年精微歴歴
參前聖忠讜洋洋著大篇天聖得人占上瑞太
平宴士秩初筵緬懷豐芑(闕)澤久遠功名尚
勉旃
右咸淳四年賜陳文龍已下
臨軒再策匪虚文要語詒謀敢弗遵昭假天心
惟至敬封培邦本在深仁詳延喜見洋洋對來
譽知為蹇蹇臣始進便當思遠到會須華國有
儒珍
右咸淳七年賜張振孫已下
别試所
在大理寺之西舊在貢院右專以待貢士之避親嫌
者厥後繇監漕選皆試於此湫隘不足以容淳祐十
二年有旨令臨安府别創迺斥軍器所萬全指揮營
空地為之其元址併入貢院
(闕)
神御殿
昊天上帝
皇地祗
太祖皇帝
太宗皇帝
高宗皇帝
寧宗皇帝
理宗皇帝神位皆御書各有龕帳又有從祀諸神
位遇祭祀則遣官迎奉禮畢復其所有主管官一
員以太史充(有先朝所造渾儀一座附藏殿内)
測驗渾儀所
臺上有渾儀下有土圭長一丈五尺表長八尺(並准)
(尺)堂有刻漏惟土圭以石為之餘皆銅景定中創
(闕)
在通江橋北創始於紹興二十六年至紹定間重建
殿曰神應奉醫師神應王以岐伯善濟公配講堂曰
正紀皆理宗皇帝御書扁判局一教授四生員二百
五十冠帶出入月書季攷大略視學校齋舍八曰守
一全沖精微立本慈幼致用深明稽疾提舉官一以
内侍充
堂後官院
六房院
在三橋西
五房院
在洪橋西國朝舊制三省有六房院樞密院有五房
院主事以下集居其中所以絶請謁防洩漏紹興十
五年二月詔臨安府兩浙運司依在京例修蓋兩院
咸淳臨安志卷十二
