咸淳臨安志卷三十宋潜說友撰
山川九
石
城内外
落星石
在錢塘門外巨石山南嶺謂之青山頂有二圓石湖
中望之若星墜焉郡國志云古塔山北有落星二石
石龍
在嘉會門外龍華山後下石龍淨勝院山有石突出
宛似龍首故名乂有上石龍永夀院
排衙石
石衕(已上二處詳具鳳凰山)
新婦石
祥符志云在錢塘縣東南
羅刹石(詳具秦望山)
王子高石
在北郭稅務側驛亭上
雲根石
上有天亭記
秦王纜船石
在錢塘門外相傳秦始皇東遊望海&KR0712;舟於此陸羽
武林山記云自錢塘門至秦皇纜船石俗呼西石頭
北關僧思淨刻大石佛於此舊傳西湖本通海東至
沙河塘向南一岸皆大江也故始皇纜舟於此
靈固石
在方家峪水月寺慈雲嶺兩路口道堂後
靈石
在放馬場側按祥符志有靈石在崇因報德院山
舊嘗有祥光現又古跡事實靈石山在南山棲真院
之上晉開運二年建院號興福山水環列松竹扶疎
有靈石西菴後為左丞薛昂功德院半山有菴泉石
尤美皆以靈名
石屏風
在保叔塔崇夀院山
卧龍石
在石門澗或云在下天竺寺草堂前慈雲法師詩梅
有和羹實龍無為雨心石上産梅故云
石橋
在武林山中(詳見武林山)
石姥石
在烏頭山之東高五十餘丈有嶺南接運河塘
石魚
石筍
在仁和縣超山古跡有石魚石筍錢塘無垢院亦有
石筍
臨安縣
龍口石
在縣北高陸鄉臨溪有石如龍飲水
石屏(詳見天目山)
富陽縣
三官下馬石
在紫霄宫前
鹽官縣
秦王磨劍石
在縣東六十里審山之巔
於潜縣
圍碁石
在縣北五十五里千秋嶺泗洲菴閱武山前其石屹
立高峻上平如砥鄉老傳嘗有神仙圍碁於此
道士石
在縣東二十五里落雲塢之東其石特立山巔宛如
衣羽衣而立又有石洞可環坐數人
徐仙姑石菴
石城
石門
石屋
石倉
石鼓
石柱
石板
石屏
新郎新婦石
望江石
鐘樓石
圍碁石
石巷
石菴
洪氏可菴山石
已上並詳見天目山
仙人臺
一在縣北四十五里天目山雲封菴北
一在縣西岝萼山虚亭下數步
一在縣西七里山有石壇古傳徐五二仙修真之地
上極平曠
一在縣東二十五里落雲山之巔四面壁峙上有石
棋盤枰路如新下有石室廣十餘丈石室之前
列石屏風高數十仞又有走馬壇
一在縣北烏省溪去縣三十五里有灘半里上有人
馬足跡大小數百深入寸許明净可數前有山
名天王基高百餘丈四面皆石壘圓正如墓形
其巔平地數畝常有泉流亢旱不竭世傳為會
葬人馬跡
新城縣
仙人石
在縣西六十里新安鄉上有萬年松状如柏與山之
石俱以怪得名
昌化縣
石門
在獅子巖西五里兩石壁立如門其中回環三五里
水㶁㶁循門而出俗傳神仙所棲
掛簾石
在縣南五十里有潘山峻拔松林二十里山聳片石
如室中垂簾下有石碁局松間有置窑造墨處亦神
仙所棲
金牛跡石
在縣南金山二十八里舊傳古有金牛從洪下山透
出經行下余村備峰直山腰過外有石壇闊三丈金
牛憩石上留十數跡又有牧童卧及笠杖跡
石鏡
在龍髯嶺廟後瑩徹可鑒毛髮明則霽昏則雨邑人
以為侯
峪
方家峪
在錢湖門外路通慈雲嶺梯子嶺有劉娘子寺陳淑
妃寺
冷水峪
在嘉會門外御馬院側夾山多桃花中有流水為城
南勝㮣舊呼桃源遊人多集焉
毛湫峪
在龍山之南六和塔之北
衕
石衕
在殿司山上(詳具鳳凰山)
東山衕
在耿家步之北内有仙姑山
唐家衕
在九里松慕容妃墓之西
馬家衕
在九里松步司前軍寨後
塔衕
在雷峯之後
桃花衕
在精進寺側
篠衕
在錢塘縣欽賢鄉
盛家衕
在浙江亭下
塢
城外
掃帚塢
在錢塘門外黃山橋
楊梅塢
古跡事實在南山近瑞峯石塢内有一老嫗姓金其
家楊梅甚盛俗呼楊梅塢所謂金婆楊梅是也
題詠(楊蟠詩云夏日紅相照天晴塢自開㐮陽多穉子摘贈故人來郭祥正詩云紅實綴青枝爛)
(熳照前塢不及杏繁時林間有仙虎)
錦塢
在錢塘門外上智果院前寳雲菴下舊多花卉故以
名之
葛塢
在靈隐山吳方士葛元字孝先居焉東晉大著作
葛洪字稚川亦隐於此
題詠(郭祥正詩二葛既成仙猶存煉丹處有時化鶴來徘徊不知去)
楓木塢
在中下竺之間今為吳榮王墳舊多楓木故名
題詠(楊蟠詩云太平雲外客行採老山中莫嘆秋霜早君看世上楓郭祥正詩云一塢藏深林楓)
(葉飜蜀錦寄語别人家路遥露霜凜)
水竹塢
在九里松行春橋南舊有水竹之勝今為步司軍寨
青枝塢
在九里松石板巷玉泉後山
靈石塢
在楊梅塢後山
真珠塢
在石姥山嶺之西北
石人塢
在靈隐寺西石人嶺下
龍駒塢
在錢塘縣西溪中有秀邸墳
法華塢
在錢塘縣西溪中有嶽祠
木塢
在錢塘縣西溪中有沈侍郎墳
新城縣太師塢
在縣西十里折桂鄉袁村杜太師稜墓在其間鄉人
不敢樵牧遂以是名
塍田埂
東西馬塍
在餘杭門外土細宜花卉園人工於種接都城之花
皆取焉或云堘當為城蓋錢王舊城餘杭門外元自
有北關門今夾城巷乃故居也地與此相接
題詠(葉水心美趙振文游馬堘詩馬堘東西花百里錦雲繡霧参差起長安大車喧廣陌問以馬堘)
(云未識酴醿縛籬金沙墻薜茘樓閣山茶房高花何啻千金直着價不到宜深藏青鞋翩翩烏鶴䄂嚴勞)
(引前金蒋後隨園摘蕊煎凍酥小分移床獻春酒陳通苖傅昔弄兵此地寂寞狐狸行聖人有道賁草木)
(我輩栽花樂太平知君已於苕水住盡日櫓聲摇上渚無際滄波蓼自分有情碧落鷗徧聚追逐風光天)
(漫許抛擲身世人應怒君不見南宫載寳回何如趙子穿花去趙蹈中為趙振文賦馬堘歌舊聞城北)
(有馬堘聚花成錦常留春我家苕水近來到輸他年少尋芳人相誇此地百金惜間出竒花萬錢直接貼)
(飜騰費工巧揀樹移將闘顔色園紅愛花如子孫寸生尺長勤培根南隣北隣貧富改獨守養性經凉温)
(凡今已得閑居趣扁舟暫向官塘路扳條摘蕊娛性情對月看雲想風度歌長詞逸不可當鬢髮垂白吟)
(滄浪塵和葉水心馬堘歌昔年家住長安里春風盡日香起紛紛車馬過綺陌買花人多少人識王侯)
(第宅連苑墻燦若瓊蕊敷丹房花窠近取馬堘本曲欄高檻深密藏主懽對客小舉䄂擊鼓吹簫滿前後)
(真珠一斛聘國姝琥珀千杯酌天酒幾年農器不鑄兵雨耕雲穫歌且行種花土腴無水旱園稅十倍田)
(租平拏舟來近菰蒲住演漾廽溪通枉渚霜晴沙淺橘林明日暮水渾魚網聚東門故侯應自許霸陵醉)
(尉寕湏怒何當學稼隨老農荷鋤驅犢田中去姚劉後村次水心馬堘歌韻洛陽牡丹隔萬里棘荒魏)
(扶不起馬堘近在杭州陌野人只向詩中識勻朱傅粉初窺墻海棠為屋辛夷房千林春色只呈露一株)
(國豔猶閟藏多情荀令香透䄂俊遊恐落都人後摇鞭深入經雲鄕觧衣旋貰黃藤酒淮南芍藥初過兵)
(人生何必塞上行墜䄄委壤各有命肯學凍士鳴不平移家欲傍園翁住手開無地通蘋渚尋芳栩栩趁)
(蝶飛逐臭紛紛憐蚋聚君不見元都吟筆妙燕許詩人却遣世人怒君若拏舟獨往時我亦荷鋤相隨去)
(過張芝田馬堘詩水拍田堘路半斜悄無人跡農家春風自謂專桃李也有工夫到菜花)
鮑家田
在錢塘門外東山衕之北有玉泉水灌溉吳越相鮑
君福賜田於錢塘至今名焉(詳見人物門)
題詠(吳廉静鮑家田詩摇旆家家酒扶犁處處村草深迷井口槿密擁籬根綠水明秧本青山失燒)
(痕多應忌蠶事畏客掩柴門)
羊角埂
在錢塘門外溜水橋之北自柴場至乳臺渡口延袤
十餘里介於東西馬堘之間其形彎曲知羊角然
關
桃花關
在嘉會門外包家山名桃花關門上舊有蒸霞二字
劍門關
在錢塘門外棲霞嶺上舊曰劍門關亦名劍門嶺
咸淳臨安志卷三十
