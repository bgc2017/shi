咸淳臨安志地理𩔖三(都會郡縣之屬)
提要
(臣)等謹案咸淳臨安志九十三卷元潛說友
撰說友字君高處州人宋淳祐甲辰進士咸
淳庚午以中奉大夫權戶部尚書知臨安軍
府事封縉雲縣開國男時賈似道勢方熾說
友曲意附和故得進越四年以誤捕似道私
秫罷明年起守平江元兵至棄城先遁及宋
亡在福州降元受其宣撫使之命後以官軍
支米不得王積翁以言激衆遂為李雄剖腹
死其人殊不足道而其書則頗有條理前十
五卷為行在所錄記宫禁曹司之事自十六
卷以下乃為府志區畫明晰體例井然可為
都城紀載之法其宋代詔令編于前代之後
則用徐陵玉臺新咏置梁武于第七卷例也
他所序錄亦理析條分可資考据故明人作西
西湖志諸書多採用之朱彝尊謂宋人地志
幸存者若宋次道之志長安梁叔子之志三
山范致能之志吳郡施武子之志會稽羅端
良之志新安陳夀老之志赤城每患其太簡
惟潛氏此志獨詳然其書流傳既久往往闕
佚不全舊無完集彝尊從海鹽胡氏常熟毛
氏先後得宋槧本八十卷又借抄一十三卷
而其碑刻七卷終闕無可考補今亦姑仍其
舊焉乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
咸淳臨安志原序
恭惟聖宋受命奄甸萬方大明中天爝燐自息廼太平
興國三年吳越以其地歸我職方氏是歲杭始置守丞
建炎陞府遂為行在所按府志杭舊屬會稽禹於此舍
航而陸故名恭聞光堯大駕初臨登郡治中和嘗作為
歌詩慨懷夏后氏之烈聖心曠數千百載而神交固有
幾乎禹迹之外其亦見夫流風通俗得過化之所存而
有感焉耳嘗試觀之有車舡橇&KR1964;之蹟故其人至于今
忠以勤有苗山封爵功德之會故其人至于今勸於為
善有織貝橘柚之貢故其人至于今知尊君而愛親錢
氏生長其間性習自然國三世四王而終不失其臣節
迨宋之興也深察夫人心歸德之天如川斯赴莫之能
止則一旦决然舍去其固有之業以受命于朝忠懿誠
忠矣抑杭之人何莫非忠懿天地之間燥濕風雲萬物
一氣杭獨為天下先者以先王聲教之所漸者遠知帝
王正統所在焉故也自時厥後我國家眎之如在甸服
率選公卿大臣寵綏之豈徒以地大故要必有所甚重
者湛恩醲化涵浸滋久益固結而不可解南渡艱難之
際旄倪提攜左簞右壺牛酒相屬於道頓首六虯之下
如見父母誓有殞無貳雖屢更大震撼而莫之變迄用
永我命於兹新邑迹是三百秊間杭之有功於國家也
甚大而祖宗之有德於杭亦深矣開慶羣小誤國召戎
一時謀臣或倡異議幾摇根本賴先皇帝蔽自上志獨
倚今太傅辯章國公外頓八紘内維九鼎宗廟社稷之
靈恃以妥寧卒之披攘蒙霿再奠宇宙至今八街九陌
歌鼔四時往往相與咨欷不圖復見今日烏乎我理宗
有德於杭也不又大歟杭之福諸夏之福也肆皇上克
篤前烈宅中圖大不以愚臣為不肖命殿是邦幸遇朝
廷治平年穀屢登浩穰之府化為簡静因得以蓋其疵
粃暇日視故府閱郡乘或病其漏且舛乃葺而正之增
而益之凡為圖為表為志摠百卷而冠以行在所錄尊
王室也既成上之天府以備攷數之萬一焉禹貢稱冀
州既載釋者謂以貢賦役事載之書其於天子所自治
之國謹重固如此九州攸同言歸舊京聖子神孫尚克
念我光堯懷禹之遺志云中奉大夫權戶部尚書兼詳
定勑令官兼知臨安軍府事兼管内勸農使兩浙西路
安撫使馬步軍都總管兼點檢行在贍軍激賞酒庫所
縉雲縣開國男食邑三百戶潛說友謹序
