欽定武英殿聚珍板程式政書類六考工之屬
提要
(臣)等謹案
欽定武英殿聚珍板程式一卷乾隆四十一年戶
部侍郎金簡恭撰進
呈初乾隆三十八年
詔纂修四庫全書復
命擇其繕本校正剞劂以嘉惠藝林金簡實司其
事因棗梨繁重乃
奏請以活字排印力省功多得
旨俞允併
錫以嘉名紀以
睿藻行之三載印本衣被于天下金簡因述其程
式以為此書考沈括夢溪筆談稱慶歷中有
布衣畢昇始為活板其法用膠泥刻字簿如
錢脣每字為一印火燒令堅先設一鐡板其
上以松脂蠟和紙灰之類冐之欲印則以一
鐡範置鐡板上乃密布字印滿鐡範為一板
持就火煬之藥稍鎔以一平板按其面則字
平如砥是活字之板自宋仁宗時已有然泥
字既不精整又易破碎松脂諸物亦繁重周
章故王楨農書所載活字之法易以木板其
貯字之盤則設以轉輪較為徑捷而亦未詳
備至陸深金臺紀聞所云鉛子之法則質柔
易損更為費日損工矣是編參酌舊制而變
通以新意首載諸臣奏議次載取材雕字之
次第以及庋置排類之法凡為圖十有六為
說十有九皆一一得諸試騐故一一可見諸
施行乃知前明無錫人以活字印太平御覽
自隆慶元年至五年僅得十之一二者(案事見黃)
(正色太平御覽序)由於不得其法此亦足見
聖朝制器利用事事皆超前代也乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定武英殿聚珍版程式目錄
奏議
成造木子(有圖竝木槽銅漏子式二)
刻字(有圖竝刻字木床式)
字櫃(有圖竝式)
槽版(有圖竝式)
夾條(一分通長一分長短)(半分通長半分長短)
項木(與夾條總圖總式)
中心木(與夾條項木總圖總式)
類盤(有圖竝式)
套格(有圖竝式)
擺書(有圖)
墊版
校對
刷印
歸類
逐日輪轉辦法(附輪轉擺印課程)
欽定武英殿聚珍版程式奏議
乾隆三十八年十月二十八日(臣)金簡謹
奏為酌辦活字書版仰祈
睿鑒事竊(臣)奉
命管理四庫全書一應刊刻刷印装潢等事(臣)惟有敬
謹遵循詳慎辦理今聞内外彙集遺書已及萬種
現奉
旨擇其應行刊刻者皆令鐫版通行此誠
皇上格外天恩加惠藝林之至意也但將來發刊不惟
所用版片浩繁且逐部刊刻亦需時日(臣)詳細思
維莫若刻做棗木活字套版一分刷印各種書籍
比較刊版工料省簡懸殊(臣)謹按
御定佩文詩韻詳加選擇除生僻字不常見于經傳者
不收集外計應刊刻者約六千數百餘字此内虚
字以及常用之熟字每一字加至十字或百字不
等約共需十萬餘字又豫備小註應刊之字亦照
大字每一字加至十字或百字不等約需五萬餘
字大小合計不過十五萬餘字遇有發刻一切書
籍只須將槽版照底本一擺即可刷印成卷倘其
間尚有不敷應用之字豫備木子二千個隨時可
以刊補其書頁行款大小式樣照依常行書籍尺
寸刊作木槽版二十塊臨時按底本將木字檢校
明確擺置木槽版内先刷印一張交與校刊翰林
處詳校無誤然後刷印其棗木子大小共應用十
五萬餘個(臣)詳加核算每百字工料需銀八錢十
五萬餘字約需銀一千二百餘兩此外成做木槽
版備添空木子以及盛貯木字箱格等項再用銀
一二百兩已敷置辦是此項需銀通計不過一千
四百餘兩(臣)因以
武英殿現存書籍核較即如史記一部計版二千六
百七十五塊按梨木小版例價銀每塊一錢共該
銀二百六十七兩五錢計寫刻字一百一十八萬
九千零每寫刻百字工價銀一錢共用銀一千一
百八十餘兩是此書僅一部已費工料銀一千四
百五十餘兩今刻棗木活字套版一分通計亦不
過用銀一千四百餘兩而各種書籍皆可資用即
或刷印經久字畫糢糊又須另刻一分所用工價
亦不過此數或尚有堪以揀存備用者于刻工更
可稍為節省如此則事不繁而工力省似屬一勞
久便至擺字必須識字之人但向來從無此項人
役即一時外僱恐不得其人且滋縻費臣愚見請
添設供事六名分領其事所有刊刻木子字十五
萬按韻分貯木箱内其木箱用十個每個用抽屉
八層或十層抽屉中各分小格數十個盛貯木字
臨用時以供事二人專管擺版其餘供事四人分
管平上去入四聲字擺版供事按書應需某字向
管韻供事喝取管韻供事辨聲應給如此檢查便
易安擺迅速查
武英殿現有(臣)等奏添書吏二名改為供事止須再
添供事四名閒常皆令在檔案房書寫檔案遇擺
字時即令應役如果勤慎五年之後歸併
武英殿修書處供事一體辦理如此擺字之人既不
必外僱而于辦理活字版更為有益臣因刊刻遺
書工料浩繁起見不揣冐昧謹照
御製命校永樂大典詩刻成棗木活字套版共四塊並
刷印黑紅格子樣式各五十張恭呈
御覽是否可用伏候
聖訓遵行謹
奏奉
旨甚好照此辦理欽此
乾隆三十九年二月二十三日(臣)永瑢等謹
奏(臣)等辦理四庫全書所有永樂大典内採出散篇
彙輯成部者頗有堪以刊行之書應行刊刻前經
(臣)金簡奏准用活字版擺刷現在籌商應辦諸事
因此等散篇原錄草本移改增易行字參差難以
照式排版而正本又不便令其校對致有汚損臣
等公同酌議此等應刊書籍非另辦副本不可擬
于國子監揀派現食膏火之内肄業貢生十名到
武英殿照現在行走貢生例專供校錄刊本之用並
擬派原任翰林院編修祥慶承辦擺版之事業于
本月二十二日(臣)于敏中面奏仰蒙
俞允再檢擺字版必須供事經手前經臣金簡奏明額
設供事六名在案但查字版頭緒紛繁六人尚不
敷用擬再添供事六名統照
武英殿供事之例一體行走以資供役理合據實奏
聞仰祈
聖鑒奉
旨知道了欽此
乾隆三十九年四月二十六日(臣)王際華英廉金簡謹
奏為請
旨事前經(臣)金簡奏請將四庫全書内應刊各書改刻
大小活字十五萬個擺版刷印通行荷蒙
允准嗣又仰遵
訓示添備十萬餘字二共應刻二十五萬餘字現已刻
得足敷排用仰蒙
欽定嘉名為
武英殿聚珍版實為藝林盛典擬于每頁前幅版心
下方列此六字至所有工料前經(臣)金簡奏明領
過廣儲司庫銀一千四百兩茲添刻木字等項尚
屬不敷應用請仍在廣儲司銀庫内再領銀八百
兩統俟臣金簡另行核實
奏銷現在四庫全書處交到奏准應刻各書應按次
排版刷印每部擬用連四紙刷印二十部以備陳
設仍各用竹紙刷印頒發定價通行其某種應印
若干部之處(臣)等會同各總裁酌量多少另繕
清單恭呈
御覽所需刷印紙張工料銀兩除現在
武英殿存貯通行書籍贏餘銀一千七十兩四錢五
分八釐堪以支用外應請再於廣儲司支領銀二
千兩以備刷印仍照
武英殿通行書籍之例俟收到價值陸續歸欵其書
内生僻字必須隨時增添及將來刷多糢糊應行
換補者無庸另行支領應即于
武英殿每年奏請備用銀兩項下核定支銷至此項
書籍既經頒發嘉惠藝林必須排列精審現在已
責成原任翰林祥慶筆帖式福昌專司其事其原
書樣本尤須校對詳慎應請即于每頁後幅版心
下方印某人校字樣俾益專其責成校對自更
不敢草率再查
御書處現行之例凡做墨刻字人等服役之日俱給
與分例飯食今排印聚珍版處亦照此辦理至額
設供事十二名專供擺版實與匠役無異與别館
僅供登記收發者有間應請亦照匠役之例遇有
擺版之日給與分例飯食庶令常川供役免致遲
誤其無書可擺之日仍毋庸濫給理合
奏明請
旨遵行謹
奏奉
旨好知道了欽此
乾隆三十九年五月十二日(臣)金簡謹
奏為奏
聞核銷錢糧數目事前經(臣)奏請將四庫全書内應刊
各書改為活版擺刷通行擬刻大小木字十五萬
個每百個約計工料銀八錢並成做槽板及盛貯
木字箱格等項約需銀一千四百餘兩荷蒙
允准嗣又仰遵
訓示添備十萬餘字約需銀八百餘兩通共請領過銀
二千二百兩在案(臣)督同原任翰林祥慶筆帖式
福昌敬謹辦理今已刊刻完竣細加查核成做棗
木子每百個銀二錢二分刻工每百個銀四錢五
分寫宋字每百個工銀二分共合銀六錢九分計
刻得大小木字二十五萬三千五百個實用銀一
千七百四十九兩一錢五分備用棗木子一萬個
計銀二十二兩擺字楠木槽版八十塊各長九寸
五分寬七寸五分厚一寸五分每塊各隨長短夾
條一分工料銀一兩二錢計銀九十六兩每塊四
角包釘銅片工料銀一錢五分計銀十二兩板箱
十五個每個工料銀一兩二錢計銀十八兩檢字
歸類用松木盤八十個長一尺八寸中安格條每
個工料銀三錢五分計銀二十八兩套板格子二
十四塊各長一尺寬八寸厚一寸每個工料銀三
錢計銀七兩三錢成做收貯木子大櫃十二座名
高七尺二寸寬五尺一寸進深二尺二寸櫃座各
安抽屉二百個實用工料銀三十兩計銀三百六
十兩抽屉二千四百個成釘銅眼錢曲須圈子二
千四百副每副銀一分五釐計銀三十六兩木板
櫈十二條各長五尺寬一尺高一尺五寸每條工
料銀九錢五分計銀十一兩四錢通共實用銀二
千三百三十九兩七錢五分查原奏請領過銀二
千二百兩尚不敷銀一百三十九兩七錢五分請
仍向廣儲司支領給發再查此項木子器具成造
工價事屬初創並無成例可援所有請領價值俱
係實用實銷請將此次奏准工料價值作為定例
造具清冊咨送
武英殿存案此後如有刷多糢糊及槽版等項應行
增添更換之處即遵照辦理俟將來四庫全書處
交到各書按次排印完竣後請將此項木子槽版
等件移交
武英殿收貯遇有應刊通行書籍即用聚珍版排印
通行為此謹
奏奉
旨知道了欽此
乾隆三十九年十二月二十六日(臣)王際華英廉金簡謹
奏所有應用
武英殿聚珍版排印各書今年十月間曾排印禹貢
指南春秋繁露書錄解題蠻書共四種業經裝潢樣
本呈
覽今續行校得之鶡冠子一書現已排印完竣遵
旨刷印連四紙書五部竹紙書十五部以備陳設謹各
裝潢樣本一部恭呈
御覽外又刷印得竹紙書三百部以備通行其應行帶
往
盛京恭貯之處照例辦理為此謹
奏奉
旨知道了書交懋勤殿欽此
乾隆三十九年十二月初四日(臣)永瑢等謹
奏為奏明事查四庫全書處供事一項上年初辦時
翰林院設供事二十名
武英殿繕寫處設供事十二名薈要處設供事四名
聚珍版處設供事十二名俱以次奏請荷蒙
允准在案但設立之初止就當時應用酌量定額未及
通盤籌計迨行之既久實有未敷如翰林院辦書
自總裁以下官至七十餘員各有所司之事皆需
供事供役又永樂大典而外各省送到遺書甚多
一切登記搬貯收發等件分派承管頭緒紛繁實
非二十人所能了事是以(臣)等於上年七月内募
選額外供事二十七名帮助辦理又
武英殿及薈要處共謄錄六百餘名校閱各官七十
餘員所有收發書籍綜核字數登記各種檔案日
久益繁近又添有額外謄錄人數愈多前設供事
十六名仍不敷分辦(臣)王際華亦節次募選額外
供事十三名應役又聚珍版處刊刻木字數十萬
檢查排版換篇歸類頭緒更繁現有供事亦不敷
使用臣金簡亦募選額外供事十二名協同帮辦
以上各供事等俱在額設之外自備資斧飯食效
力其逐日到各該處供役與額設供事無異現在
既不可少但無實缺可補將來即行走多年亦例
不議叙同一辦事未免向隅(臣)等酌議將此等額
外供事三處共五十二名一併
奏明咨行吏部于奉
旨之日一體著役註冊仍毋庸給與公費飯食俟行走
五年之後如果勤慎得力與役滿額缺供事一同
議叙庶各供事更加鼓勵於辦書亦有禆益為此
公同具奏請
旨謹
奏奉
旨依議欽此
乾隆四十一年十二月二十二日(臣)金簡謹
奏(臣)遵
旨辦理聚珍版事務所有印出各書業經陸續
呈進其中刻字置櫃擺版刷印等事(臣)率同承辦字
版之原任編修祥慶等悉心講求務期工簡事速
以仰副我
皇上嘉惠士林之至意三年以來排印過書籍約共三
十餘種一切章程漸皆習熟(臣)謹倣墨法集要體
例將現在辦法分别條款著為圖說擬名
欽定武英殿聚珍版程式繕繪清本恭呈
御覽伏候
訓示永遠遵辦可否即將此帙擺印通行俾海内欲將
善本流傳之人皆得曉此刻書簡易之法似於我
皇上右文之盛愈覃敷於廣遠矣臣謹
奏奉
旨知道了交四庫全書處總裁閱看欽此
乾隆四十一年十二月二十五日(臣)永瑢等謹
奏(臣)等蒙
發下侍郎金簡撰進
武英殿聚珍版程式一本交(臣)等閱看(臣)等伏查聚
珍版刊行書籍施工簡而致用博最為良法仰蒙
皇上肇錫嘉名
宸章題咏實足昭垂奕世嘉惠藝林今金簡以現在辦
法倣墨法集要之例纂輯成編紀錄頗為詳備俾
此後刊書皆得有所遵循於祕籍流傳殊有禆
益應照所請即將此帙交
武英殿擺印通行仍請於全書及薈要内各行抄錄
一部用以傳示久遠是否如此辦理伏候
訓示遵行謹
奏奉
旨知道了欽此
欽定武英殿聚珍版程式
成造木子
聚珍版擺印書籍固稱簡捷然以數十萬散字中輟輯
成章其木子大小難以畫一若逐字鏟削又事繁而工
費故製造木子之法利用棗木解板厚四分許豎裁作
方條寬一寸許先架疉&KR0008;乾兩面用鑤取平以淨厚二
分八釐為準然後横截成木子每個約寬四分豫以硬
木一塊長一尺四寸寬一寸八分中挖槽一條内寬一
寸深三分底牆欲平直外牆以鐵鑲口下首兩牆挖空
寸許將木子數十個仄排槽内川活閂擠緊鑤之以平
槽口為度是槽深三分則木子亦淨寬三分寬厚分數
既得再用木槽一個其法如前中挖之槽只寬三分而
深用七分將木子豎排于槽内鑤之平槽口則得直長
之數凡大木子每個厚二分八釐寬三分直長七分其
小木子厚長分數皆與大木子相同而寬只二分將前
槽深三分者另製深二分木槽一個仄排鑤之即得但
用鑤必須輕捷若沈著太過恐鑤齒致損槽口仍于鑤
完後用銅製大小方漏子二個中空分數與大小木子
相符將木子逐個漏過自無不準之弊矣
刻字
應刊之字照格寫準宋字後逐字裁開覆貼于木子之
上面用木牀一個高一寸長五寸寬四寸中挖槽五條
寬三分深六分每槽可容木子十個上下用活閂塞緊
即與鐫刻整版無異
字櫃
按照康熙字典分十二支名排列十二木櫃高五尺七
寸寬五尺一寸進深二尺二寸足高一尺五寸每櫃下
用木櫈一條高與櫃足相齊以便登踏取字每櫃做抽
屉二百個每屉分大小八格每格貯大小字母各四俱
標寫某部某字及畫數于各屉之面取字時先按偏傍
應在何部則知貯于何櫃再查畫數則知在于何屉如
法熟習舉手不爽間有隠僻之字所用不多而備數亦
少仍按集另立小櫃置于各櫃之上自能一目了然
槽版
用陳楠木做方盤外口面寬九寸五分徑長七寸七分
高一寸六分裏口面寬七寸六分徑長五寸八分八釐
深五分四圍用銅包角以期堅固
一分通長夾條
用楠木或松木做成條片寬五分長五寸八分八釐厚
一分凡書内整行大字靠整行大字即用此夾擺按套
格每行額寬四分而大字木子只寬三分以之居中則
每行之兩傍各空半分二行計之則合空一分故用一
分夾條方能恰合格線
半分通長夾條
寬長如前厚半分凡整行小字靠整行大字者用此蓋
小字木子每個寬二分雙行排擺則寬四分尺寸與套
格相符本行原無庸夾條但傍邊若靠大字則仍有半
分之空處故宜用半分夾條
一分長短夾條
厚一分長自一字起至二十字止凡雙行小字下遇大
字而傍行亦係大字者視字之多寡長短揀用
半分長短夾條
厚五釐亦自一字起至二十字止凡大字下遇雙行小
字而傍行係大字者用此其長短亦隨字揀用若傍邊
均係小字則全不用夾條自然合格
頂木
凡書有無字空行之處必需嵌定方不移動是謂頂木
用松木做成方條高五分用于大字者面寬三分小字
者面寬二分俱自一字起至二十字止量其空字處長
短揀合尺寸嵌于無字空行處
中心木
凡擺書至九行即放中心木一條亦用松木高五分長
五寸八分八釐寬四分此即套格之版心處也
類盤
用松木做托盤寬一尺四寸長八寸深五分内嵌木檔
數十根檔寬四分許凡取字歸字隨時安放木子庶不
致倒亂
套格
用梨木版每塊面寬七寸七分長五寸九分八釐與槽
版裏口畫一周圍放寬半分為邊按現行書籍式樣每
幅刻十八行格線每行寬四分版心亦寬四分即將應
擺之書名卷數頁數暨校對姓名先另行刊就臨時酌
嵌版心
擺書
俱用麤通文義明白字體之人分稿後即將原文統計
文内某字用若干個各以類聚另謄一單按單取完各
字置于類盤之内然後照稿順其文義配合夾條頂木
排擺于槽版之内隨用小方簽寫某書某卷某頁貼于
槽版之外邊以便查記凡遇大字書每人一日可擺二
版小字書只可得一版之數間有某字即同某字今字
櫃中褫其重複酌存其一抑或原稿内寫法與字櫃中
寫法不同而實即一字者俱不可不審其同異而辨其
正俗之體也至于有不歸偏傍而未易檢查之字在字
典中補遺檢字諸法皆備習之則自得崖略
墊版
木子雖按式製準然經刷印之後乾濕不勻則木性究
有伸縮故擺書完後視其不平之處將低字抽出用紙
摺條微墊即能平整
校對
每版墊平之後即印草樣一張校閱或有移改以及錯
字即時抽換再刷清樣覆校妥即可刷印其換出之字
仍即貯于本櫃内
刷印
逐版校竣之後即將前刻套格版先行刷印格紙如某
書應刷若干部則每塊豫刷格紙若干張隨將所擺之
槽版查對方簽與格紙卷頁相符用以套刷即可成書
如遇溽暑天氣刷書時木子滲墨微漲即略為停手將
版盤風&KR0008;片刻再為刷印至套刷本係常法然用之于
畫圖套色套邊偶為之耳今逐部逐篇用此其中墨氣
條線均不得草率從事亦宜令藝精者為之
歸類
每版印完之後即將槽版内字子盡數抽出各按部分
檢置于類盤之内然後就櫃歸于原屉凡取字歸字出
入必須按類方能清晰無訛故雖千百萬之多亦不覺
其浩繁若稍有紊淆則茫無涯際取給何能應手仍于
每年歲底逐櫃檢查一次不但字數有所稽攷亦且無
魯魚之謬矣
逐日輪轉辦法
現在刊成字數其中虚字及經見常用之字多備已不
啻倍蓰然書帙種類不一其用字各有所重如算書之
于數目字禹貢之于山海地輿字多有一語而兩三見
者苟辦理不善則雖備數百萬字亦不能資其取給又
何簡捷之有焉故擺書與歸類必須間日相繼而墊版
校對刷印等事亦必按日輪轉不可令有一處耽延或
遇卷頁浩繁之書此種應用之字如實有不敷則宜兼
擺别種書一部俟歸類一二次再行續擺本書則字數
自能活潑敷用他書亦可兼辦而出矣茲列十日辦法
于左其版數之多寡縱不必拘定程式而輪轉之法殆
不可忽也
以上十日計之共擺書一百二十版應歸類
七十二版現在刷印十二版現校對十二版
現平墊十二版未平墊十二版共常積四十
八版之數逐日週轉
乾隆三十八年春
詔出内府所藏秘籍及徵天下遺書與永樂大典中散
見而世罕傳本者彙錄為四庫全書擇其尤者刊
布海内(臣簡)實奉
命董其事(簡)惟羣書既集擬刊者多悉用版行則頒布
需時下無以副學者先睹之願即上無以體
聖主嘉惠之意爰以活字法奏請得
旨允行
錫名曰武英殿聚珍版系以
睿製(簡)乃率屬鳩工行之三年事省而功速較勝於鎔
鉛埏泥而成洵有如
御題詩序所云者顧其間刻木有法藏庋有具排校有
次第講之精而後用之熟則程式不可不定也間
嘗因事為圖因圖系說事惟其詳辭惟其質雖工
匠之微皆得通曉俾從事者有所守而將來有所
遵云
乾隆四十一年十二月戸部右侍郎總管内務府
大臣正藍旗滿洲副都統管理
武英殿御書處奉宸苑事務四庫全書副總裁(臣)金
簡謹記
欽定武英殿聚珍版程式
