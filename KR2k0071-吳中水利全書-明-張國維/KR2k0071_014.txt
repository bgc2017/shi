吳中水利全書卷十四明張國維撰
章疏
封章上逹民瘼自永樂至今諸賢之條畫畢萃於此
披覽欲揮賈生之涕
明
夏原吉濬治婁江白茆港疏(永樂元年上)
欽差江南治水戸部尚書臣夏原吉謹題為欽奉敇諭
事該臣奉命治水蘇松等處惟奉職不稱重貽宵旰
之憂夙夜警惕惟勤咨訪欽承聖諭愧感交集臣與
共事官屬及諳曉水利者參考輿論得其梗槩蓋浙
西諸郡蘇松最居下流太湖綿亘數百里受納杭湖
宣歙諸州溪澗之水散注澱山等湖以入三江頃為
浦港湮塞滙流漲溢傷害苖稼拯治之法要在浚滌
吳松江諸浦導其壅滯以入于海按吳淞江舊袤二
百五十餘里廣一百五十餘丈西接太湖東通大海
前代屢浚屢塞不能經久自吳江長橋至夏駕浦約
百二十餘里雖云通流多有淺狹之處自夏駕浦抵
上海縣南蹌浦口可百三十餘里潮沙漲塞已成平
陸欲即開浚工費浩大灔沙泥淤浮泛動盪尚難施
工臣因相視得嘉定之劉家港即古婁江逕通大海
常熟之白茆港徑入大江皆係大川水流迅急宜浚
吳淞南北兩岸安亭等浦引太湖諸水入劉家白茆
二港使直注江海又松江大黃浦乃通吳淞要道今
下流壅遏難疏旁有范家浜至南蹌浦口可徑逹海
宜浚令深闊上接大黃浦以逹湖泖之水此即禹貢
三江入海之迹每歲水涸之時修築圍岸以禦暴流
如此則事功可成于民為便伏乞陛下俯采臣言立
賜裁决容臣遵奉施行
况鍾請官治水疏(宣德九年上)
直隸蘇州府知府臣况鍾謹奏為東南水患甚急懇速
遣官治理以安民生事臣竊聞蘇州之地有三江五
湖及來守郡按考形勢稽核水道除淺狹江湖不計
外合蘇松嘉湖四府撮其要害其湖有六曰太湖曰
龐山湖曰陽城湖曰沙湖曰昆承湖曰尚湖聯屬廣
袤凡三千餘里其水東南出嘉定吳淞江東出崑山
縣婁江即劉家港東北出常熟縣白茆港永樂初特
命工部尚書夏原吉疏濬水不為患今年久淤塞一
遇久雨遂成巨浸田皆没溺民不聊生國賦無辦臣
叨知府事敢不據實上聞伏乞陛下軫念時艱仍遣
大臣董督各官於農隙發民疏浚庶一方永賴誦皇
上德意無疆矣
應能申明水利職掌疏(弘治年上)
直隸蘇州府水利通判臣應能謹奏為敬循職掌興修
水利裕國足民事竊見姑蘇一郡昔稱奥壤數郡之
水西南散流太湖湖東浚入松江以至于海但遇久
雨連綿湖溢江壅諸邑低下之田悉皆浸没雖北壓
大江東抵巨浸河渠固多而年久湮塞勢莫能分嘗
觀古人疏導必使諸水往東南者入於松江又東北
者入于大江則各府之水可至於海為今之計莫先
于禁曠職擇耆老則官得人以專職而無曠耆得人
以領工而無廢矣合用人工必擇農隙就于有田之
家每百畆修岸三丈淘沙亦然無田之處亦于正二
三月該賑飢之時每日驗口給米三升三合亦照丈
數分撥挑築及水利詞訟衙門問犯徒杖罪名俱照
後開丈數勒限押發修築不容收贖食既有糧而工
又有力若糧塘一年以上該里仍有岸壊沙積者罰
修水岸一十丈革役做工二年疎放縣官一年以上
功不及三處者罰俸三月三年無功者須知之年註
以罷軟州官一年以上功不及五處者罰俸五月三
年無功者須知年註與縣同府職一年以上功績不
及七處者罰俸七月三年無功須知之年註與州同
中間若果有功績顯著超異衆職乞敕撫按并水利
憲臣等官量才旌擢以勵其餘若有豪強占恡不服
清理者并祈皇上申飭工部轉行巡撫憲臣與臣等
同心糾察以警將來如此則旱澇可防秋成可望東
南財賦供餽皆足以充其用矣小臣念切時艱瑣凟
聖聽拜疏可勝悚□待命之至
楊廉請治東南水利疏(弘治五年上)
南京戸科給事中臣楊廉等謹題為應詔直陳東南水
患懇乞命官濬治以固根本事臣等竊見近年東吳
西浙水災相仍榖米踴貴說者謂蘇松嘉三府財賦
所出當天下之半實國家之外儲也而其地極下禹
貢所謂震澤者其今蘇州之吳縣吳江常州之無錫
武進宜興湖州之烏程長興等縣瀦蓄霅苕天目之
水繇吳淞等三江入海昔元時疏濬最勤民受其利
今淤塞不通豪右復築之稼穡其上遇雨水稍多則
無所傾泄泛濫稽天數郡良田竝受災害小民坐累
無秋艱措國賦有司非不欲濬治而阻于工費制于
豪右束手觀望卒不能成兹皇上以災異求言留都
密邇時務孰有急于此者伏乞敇下該部亟行所司
相度震澤入海故道設法疏濬仍令各處導渠修堰
以備旱澇東南幸甚天下幸甚
葉紳請設水利重臣疏(弘治七年上)
吏科給事中臣葉紳謹奏為三吳飢饉薦臻民生可慮
國計難圖乞敇專官治水以興大利事臣惟直隸之
蘇松常浙江之杭嘉湖約其土地雖無一省之多計
其賦税實當天下之半况他郡所輸猶多雜賦六郡
所出純為粳稻郊廟之粢盛在此内府之珍膳在此
百寮之俸給六軍之糧餉在此至於京師士庶以億
萬計亦皆待飽于餉給之餘是六郡之賦税誠國家
之基本生民之命脈不可一日而不經理也若水道
不通為六郡農田之害其所係亦重矣夫天目諸山
之水瀦為太湖而六郡環乎其外太湖之水又繇江
河以入于海聞昔人于溧陽則為堰壩而遏其衝于
常州則穿港瀆以分其勢於蘇松則開江河以導其
流惟是入海之處潮汐往來易于湮塞故前代或置
開江之卒或設撩淺之夫以時浚治僅免水患歴歲
既久其法廢弛遂致諸湖巨浸壅遏于中江河故道
淤漲于外土民利其膏腴或堰而為田或築而為圃
上源之來者不衰而下流之去者日滯是以川澤浸
盈經冬不涸圍田沮洳終歲不乾加以夏秋淫雨浹
旬山水横發渰没田疇漂淪廬舍固其所也方弘治
四年一澇五年復澇幸而六年頗收稍得蘇息而今
歲大水視昔尤甚六郡人民流離困苦不可勝言即
今撫按等官相繼論奏伏望聖明以糧儲為國家之
大用水患為東南之大害於廷臣中選差有才力通
曉水利者一二員授以節鉞重其委任前去會同撫
按官講求民瘼設法賑恤軍需之可停者停之逋負
之可蠲者蠲之俟民心稍定民困稍蘇然後指定地
方分投相視何地為山水入湖之衝何港為太湖入
海之道自源徂流一一按究然後相與度其經費量
其亊期然後大加浚治務使下流得以宣洩而上源
不致泛溢然當此飢歉之際欲興大役若非任事者
處得其道則民力不堪不能不重困也臣本吳人目
擊心傷仰見皇上治先根本據實上陳伏祈敇下該
部允覆施行
徐貫奏報開濬吳淞江等處工完疏(弘治七年上)
欽差提督江南水利工部尚書臣徐貫謹奏為開濬功
成據實奏報以慰聖懷事切惟東南地勢低下水患
自古有之永樂初年水復漲溢太宗文皇帝命戸部
尚書夏原吉大加疏治方得止息逮今九十餘年各
處港浦仍復湮塞為患滋甚仰惟皇上軫念地方命
臣等與從行主亊祝萃會同巡撫右副都御史何鑑
督令蘇州府知府史簡設法修浚盖將拯墊溺之民
于袵席之上化魚鱉之區為稻梁之域臣等敢不罄
竭駑鈍以圖仰副聖意用是夙夜不遑寧處相度施
工竊見嘉湖常鎮水之上流蘇松水之下流上流不
浚無以開其源下流不浚無以導其歸于是督同委
官人等將蘇州府吳江長橋一帶茭蘆之地疏浚深
闊導引太湖之水散入澱山陽城昆承等湖又開吳
淞江并大石趙屯等浦洩澱山湖水繇吳淞江以逹
于海開白茆浦并白魚港鮎魚口等處泄昆承湖以
注于江又開七浦鹽鐵等塘泄陽城湖水以逹于海
下流疏通不復壅塞開湖州之漊涇泄天目諸山之
水自西南入于太湖開常州之百瀆泄荆溪之水自
西北入於太湖又開各斗門以洩運河之水繇江隂
以入江上流疏通不復湮滯自弘治七年十一月十
七日興工至八年二月十五日工畢幸而一向天氣
晴和人無疫癘凡百衆庶爭先效勞即今水患消弭
人無墊溺之憂田有豐稔之望列郡士民莫不慶抃
是非臣等之能皆皇上盛德大福廣被東南之所致
也今將修浚過港瀆畫圖貼說謹具奏聞
秦慶上治水事宜疏(弘治七年上)
禮部應會試舉人臣秦慶謹奏為東南水利已設專官
懇乞聖明加意督濬以垂永利事臣惟國家財賦多
出東南而東南財賦盡繇水利近年以來列郡數被
水災民不聊生推原其故皆緣于太湖之溢而太湖
之所以溢則因三江衆浦之失其道撫按之臣皆相
繼論列蒙皇上軫念地方特命工部右侍郎徐貫來
總水事凡通湖逹海隘口支川無不疏治一時水患
十去八九然臣以為疏導之利雖已弘于一時而經
制之宜猶未及于永久惟昔之善治水者每于平成
之後必立宣防之法如近代撩淺開江等卒亦皆制
置有定浚治有常是以當時利興而害去國富而民
安臣以為今當略倣前制思患預防乞敇該部轉行
巡撫及水利官督率府縣治農官徧詣三江各浦地
方相視要害講求便宜用其土著之民專習搜淘之
事免其别差著為定令仍須往來勸督驗其工程以
行賞罰務使水道不復壅遏旱澇不能為災可也經
久之道莫善于此臣本書生仰見皇上注意民生昌
言無諱伏祈敇下工部查議臣奏果非虛妄覆請聖
旨允行東南幸甚國計幸甚
姚文灝條上水利窽要疏(弘治九年上)
欽差督理蘇松等處水利工部主事臣姚文灝謹題為
敬陳治水窽要懇賜允行以副任使以奏實效事臣
聞自古聖帝明王功莫大于禹者以其遭洪水而致
平成也頃年以來黃河決於淮北三江溢于江南患
亦甚矣蒙皇上軫念生民特遣大臣奔走治理臣最
謭陋佐郡無能荷恩拔擢工曹獲備使令竊圖報效
晝夜驅役于三江五湖之間謹講求窽要六事開坐
上請伏乞陛下裁擇敇部議覆容臣遵奉施行臣愚
幸甚地方幸甚
計開
一曰宜設導河之夫查得蘇松等處地方乃湖海
交會之衝水日往來川壅泥沙最易淤塞若不
設夫歲歲開導則目前縱有成功不久湮沒非
永利之道也乞敇下該部劄行各該府于所屬
均徭酌量派設庶開濬有人隨時呼遣可常恃
無恐矣伏候聖裁
一曰宜發濟農之粟查得宣宗皇帝朝巡撫侍郎
周忱留心民事各屬建有濟農倉多方儲蓄以
備旱潦雖動支賑貸尚有餘貯今水利專為民
田於濟農之義相協合無查覈倉粟酌量充支
濬導工費似為便益伏候聖裁
一曰宜給修閘之錢夫閘以捍水為蓄泄古人意
至周密下釘木樁上甃巨石萬不容已今欲省
費議為土閘必不可行合無設處金錢計值給
料以裨永久且免滲漏而蓄洩均有賴矣伏候
聖裁
一曰宜開議水之局查得蘇松等處雖曰具區亭
毒然百川赴海源委支幹諸凡治浚事宜及設
處工費不獨臣愚不能窺測即郡縣諸臣聞見
亦各有限唯博洽宏儒高年父老考究精詳合
無設局延攬如果有深謀碩畫何妨折節隆禮
採詢所長匡扶不逮此至緊一着也伏候聖裁
一曰宜重農官之選查得蘇松等處府縣水利官
雖以治農為職率皆庸懦無知詢以修治茫然
不省盖緣吏部循照資格泛為授任及任使不
稱降斥隨之然地方事悞矣合無于銓除陞擢
時必遴選才識優長諳習水利方補是職俟有
勞績破格顯庸則事以官重官以人重奏效不
難矣伏候聖裁
一曰宜專農官之任查得府縣水利一官奉旨添
設專為治農不預他政近乃競營别差地方亦
以為故常而職業曠廢殊于設官之初意相倍
今既重水利則農官竝不許管理别務違者容
臣參處伏候聖裁
謝琛興修水利疏(正德五年上)
巡按直隸監察御史臣謝琛謹題為興修水利以備民
患事臣惟朝廷以貢賦為重百姓以耕稼為本照得
蘇松常鎮四府地方先因正德四年七月被水為災
渰死禾稼已該巡按管糧御史節次奏蒙准免正耗
糧米數百萬石臣切為朝廷憂之飢民至食草根樹
皮傷損成疫死亡無數臣又為百姓苦之今年三四
月間前項積水不見盡消近湖邊江之田尚為巨浸
至五月初旬又遭大雨十日十夜不少停止新舊之
水併力為凶渰没在田秧苖漂壊官民房舍不可勝
言除已具題外自本月下旬以來天色已霽雨暘亦
時似有年豐之兆前項水勢久不少退其高阜得種
之田稻苖頗有所望其金壇宜興崑山長洲各縣近
湖邊江處所至今汪洋無際即其眼前之播種有誤
又可以知其秋來之收成不得完全也夫東南地氣
蒸濕春夏之間十日半月之雨亦為常事其各府田
畝所以不得播種者或者病其前雨之久臣實病其
水利不修積水不退之故也使其水利修理則天雨
雖久而水道流通雨收水退而播種復舉何至有農
事之誤耶近因巡歴各該地方獲覽地形高下之勢
參對前人水利之論而略知一二臣俯伏為陛下陳
之浙西為區勢本卑下天目諸山西來之水衆多深
長然皆歸之太湖即古之所謂震澤也震澤之水再
流而入于陽城昆承澱山三泖等湖其性本皆欲東
也三代以前土廣人稀專以治水為急故神禹相地
分流疏其東北入海者為婁江東南流者為東江併
松江為三江以分洩之自是不聞有水患之說矣後
世人稠地少海塘一築其近江淤肥之地悉成膏腴
之田而東江之故道塞矣繇是欲之東江之水逶迤
北旋會入松江而趨下之性遲矣故後人於常熟縣
之北開二十四浦疏而導之楊子江又於崑山縣之
東開一十二浦分而納之海皆所以補東江不通之
力也又慮潮沙易於淤塞各於浦口置立板閘潮來
則扄之以禦其泥沙歲旱亦扄之以備其灌溉又於
閘外或設開江之卒或設撩淺之夫亦皆所以决壅
塞而防泛溢也宋元以來累累差官督治動經費用
錢糧數百餘萬盖凡有興作必有利害大抵智謀經
畫之士就其彼重於此者而舉行之國朝永樂年間
尚書夏原吉奉命專理其事區畫經度如開浚劉家
白茅二港甚合古人之法自後七八十年朝廷之貢
賦不虧百姓賴以安堵者先朝任用夏原吉之力也
弘治七年工部侍郎徐貫亦奉命繼理其事比有通
判姚文灝以輔之一時疏濬之法亦有次第惜乎小
就自畫而不能為轉身之計舊制板閘夫卒之設圍
岸之築皆未全備是以迄今十二三年而諸浦之壅
塞如故識者恨之近年雖有帶管僉事官既不專名
亦虛設以至一二年來水利日廢水患歲甚若不及
時整理將見諸浦之壅塞日堅而後日之工程愈大
朝廷之貢賦歲虧而各府地方將為魚遊鱉處之地
矣近者朝廷因見各府錢糧不完盜賊漸起而於管
糧捕盜之官特設專理臣愚以為水利一興則稼穡
歲登稼穡歲登則貢賦自完而百姓將有含哺鼓腹
之樂豈肯故冒督徵之刑與夫追捕之法耶伏望皇
上垂念各府財賦所貢上而為郊廟内府之供下而
為百僚六軍之給乞命廷臣計議或敇見差僉都御
史魏(闕)兼整前事或選命該部大臣一員前來專理
隨之以家小之安重之以便宜之柄寬之以歲月而
戒其速成盛之以使令而分其煩𤨏趁今秋收之後
訪前代䟽濬之規為來年水患之備或憫被災疲民
之動勞也令其召收為役因施賑濟之惠或計各府
錢糧之空乏也容其借取滸墅北新等關課鈔以凑
支用開諸浦以洩諸湖之水復板閘以嚴啓閉之規
立夫卒以常其疏濬之功築圍岸以防其横流之勢
錢糧工力雖曰費用浩大然量此之出計彼之入或
相倍蓰或相千萬姑即去年被災免徵之數以較之
其所得所費之孰為多寡從可知矣
俞諫請留關稅濬白茆疏(正德七年上)
欽差巡視江南水利都察院右副都御史臣俞諫謹題
為敬陳水利事宜仰祈聖明允發經費以興大功以
垂永利事伏見皇上以國家財賦所出多仰給於直
隸之蘇松常鎮及浙江之杭嘉湖七府近年以來屢
被水災圍田渰沒命臣前去會同巡撫都御史張鳳
親詣其地逐一踏勘以次興修臣奉敕陛辭逾江而
南即徧七府所屬地方相形度勢尋源泝委而有以
知東南水之大略矣盖太湖受廣德溧陽宣歙常鎮
杭湖諸州之水滙為巨浸廣袤三萬六千餘頃東溢
為澱山昆承陽城巴城諸湖繇三江入海而湖之衍
溢則流注於蘇松列郡之間昔人以環湖地卑築圍
防以禦水名曰圩田沿海地高開涇浜以通灌名曰
坦田圍防通灌之利興而田稱沃壤賦甲天下矣自
吳江長橋輓路作而湖之咽㗋失其利自海塘南障
三江北折而湖之尾閭失其勢失利失勢能無壅溢
之患乎昔人開龍溪七十二溇荆溪百瀆以疏上流
開松江十八港常州十四瀆崐山常熟三十六浦并
福山白茆港以洩下流又有塘以行水有渠以均水
有隄以捍水有漊以瀦水大小縱横聯絡通貫皆所
以利圍防資灌溉決太湖淫潦而逹之江海也然為
之者人耳不能無廢塞之弊亦不能不頼於修浚之
功故當時都水有監營田有使開江有卒撩淺有夫
隨時浚治一方頼焉近年以來水患相仍水利無官
經管圍防湮沒涇浜壅滯上流如諸漊百瀆下流如
三江諸浦率極淺淤以及昆承陽城諸湖為太湖之
所瀦蓄者又被居民圍田侵占日就窒塞遂使水無
止宿潦則難洩旱則難灌一方之民坐受其弊公私
困乏莫甚於此是宜有以來該部修復之議厪九重
宵旰之憂也然其間有壅塞之甚力役之殷者如崑
山縣吳淞江至和塘常熟縣金雞瀆福山港太倉州
楊林塘湖川塘楊家浜浪港大半涇張浦塘薛涇塘
北海岸嘉定縣練祁河吳江縣長橋輓路内外河華
亭縣官路港運鹽河陳村塘王家港都臺浦馬官浜
上海縣馬路塘劉家河武進縣桃花港澡子港古塘
涇洞子河利大河江隂縣石頭港利港新溝河宜興
縣百瀆烏程縣大錢口小梅口等處皆工費浩繁合
用夫力各以數千萬計而費之最大者莫如白茆港
查得白茆港開自偽吳張士誠横廣三十餘丈長亘
九十餘里藉以宣洩湖瀼通引潮汐備旱澇為一方
之利迨入國朝尚書夏原吉侍郎周忱相繼浚治弘
治七年水患命工部侍郎徐貫大加開浚僅得一通
尋復淤塞嗣是弗葺隠然成隄矣臣往來海濱徘徊
其所廉得所以塞之之故盖是港勢趨東北吞逆海
潮其入處為横沙所梗承納處為新田所礙中流又
為鹽鐵横瀝諸河分流減勢居三之二而潮汐泥沙
一日再至港之命脉迂曲微緩不足以衝滌之遂致
停積壅滯日就淤塞亦其勢有不能不然者今不避
横沙疏障礙均别𣲖棄迂從直則隨浚隨塞蹈前日
之覆轍矣臣看得是港離海約十五里許旁有姚家
浜者舊開通灌枝河也東通小湖漕六尺溝至陶涇
入海其地形頗下其勢趨東南頗順其水道視舊港
頗徑直其去横沙亦遠若因而廣之深闊與白茅稱
復疏通障礙分決中流會趨駛疾計必可以滌潮沙
而垂久遠此議一出皆以為然隨督同委官逐一勘
量得是港自常熟縣東倉至姚家浜深淺不等共長
一萬三千五百八十丈面闊一十五丈每丈用夫七
名計用夫九萬五千六十名自姚家浜至陶涇口長
二千六百五十丈開闊三十丈深一丈五尺每丈用
夫一十五名計用夫三萬九千七百五十名通計夫
一十三萬四千八百一十名約四十日而成每夫每
日工食銀二分共該銀一十萬七千八百四十八兩
築壩置閘該木石灰鐵料銀一千餘兩該開壊民田
二十餘頃查有新漲沙田撥補遷改民居墳墓百十
餘所官為給助民亦願從欲便起工開浚但查蘇松
等府倉庫皆虛見在堪動官銀不過四千餘兩况地
方人民連遭災疫逃亡數多凋瘵之餘瘡痍未復今
歲雖得稍改中間尚有包賠荒棄之累加以數年逋
負追併一時若又重加前役𣲖取前費不無逼民失
所致生他患臣等酌量緩急備行各屬委官先將高
鄉淤塞涇漕浜漊低鄉坍没圩岸隄防逐一查勘照
田多寡分𣲖丈尺督令得利之人趨時浚築及將前
項諸漊百瀆江塘河港以次開浚隨宜修舉其白茆
港等處欲候下年農隙興工緣前項工費無從措辦
查得蘇州府庫見有戸部委官收寄聽解滸墅鈔關
正德六年春夏秋三季船料銀一萬二千四百八十
九兩九錢三分冬季并正德七年四季船料約有一
萬三千餘兩及兩浙兩淮運司俱有存積餘鹽等銀
伏望陛下念東南財賦之重憫斯民墊溺之難特敇
該部從長議處合無將前項二年鈔關己未經收料
銀照數存留仍於淮浙運司查給官銀以充前項工
食之需數内不敷於蘇松等府徵收正德六年分免
剰餘米數内量支補助工完之日通行造册奏繳
許廷光請重治水專官事權疏(正德十三年上)
欽差巡視浙江等處都察院右僉都御史臣許廷光謹
題為乞重治水事權以興大利事臣奉命于役東南
竊查得蘇杭等府本三吳澤國厥田下下賴自昔興
修水利所出財賦甲於天下國家供億仰給於此近
年以來水利官員裁復不一興修事宜因革靡定遂
使有司視為不急之務豪強大肆侵阻之奸震澤不
流三江失道白茆累議而無功海塘隨修而旋廢每
遇小水輒成大災國賦虧賠官民困弊未有甚於此
時者也今蘇松常鎮杭嘉湖七府雖設有管理水利
郎中緣地遠權輕官民積玩伏望皇上憐念東南郡
縣實國家萬年供億地方乞敕該部從長計議合無
蘇松等七府水利郎中量加舉刺之權以便行事用
警積玩不然或效昔年運河故事特設通政一員專
管則事體尤便所費亦不加多而國民利益當不可
以數計矣
吳巗條上水利事宜疏(正德十三年上)
工科都給事中臣吳巗謹奏為條列水利事宜仰乞聖
明留意敇部早議興利以裕貢賦以拯昏墊事切惟
國家財賦多出東南而東南財賦皆資水利盖水利
不修則田疇不治五榖不登而國用不足其所關係誠
非細故近來東南地方夏秋淫雨山水横發田疇渰沒
諸郡之民流離困苦不可勝言揆厥所繇盖以下流
淤塞圍岸傾頽疏導不得其法董治不得其人之所
致耳臣備員該科謹將水利之切要者四事開坐上
陳伏望皇上軫念東南為財賦所出民遭墊溺敕下
該部議處施行豈惟臣等之幸東南幸甚天下幸甚
計開
一疏濬下流浙西諸郡蘇松最下太湖綿亘數百
餘里納諸山溪澗之水散注瀼蕩間繇三江以
入於海是太湖者諸郡之水所瀦而三江又太
湖之所洩也若下流淤湮滙水泛溢渰沒禾稼
為害匪輕為今之計要在相其利害為之區處
如白茆港七浦塘劉家河皆蘇州東北洩水之
巨川如吳淞江大黃浦皆蘇松南北交境洩水
之大道而吳淞南北與白茆諸港浦之兩傍又
各有支渠引上流諸湖瀼之水以歸於其中而
並入於海就其中論之蘇之七浦塘劉家河松
之黃浦竝皆深闊通利惟白茆自弘治七年疏
浚之後已二十五六年吳淞一江自天順間疏
濬之後六十有餘年聞之白茆潮沙壅積勢若
丘阜吳淞江僅如溝洫舟楫艱行其傍渠支港
亦多湮塞下流既壅上流曷歸加以淫雨能不
泛溢此利害之顯然可見者也今誠能浚白茆
一港通利如七浦劉家河則蘇州東北之水有
所歸而不移矣浚吳淞一江通利如大黃浦則
蘇松南北兩界之水有所歸而不積矣蘇松之
水既各有歸則引吸上源太湖之水不至壅溢
而向來瀼蕩沮洳渰浸之土皆出而可耕矣伏
候聖裁
一修築圍岸臣考之宋范仲淹嘗論於朝曰江南
圍田中有河渠外有門閘旱則開閘引江水之
利澇則閉閘拒江水之害旱澇不及為農美利
是知圍田全仗乎岸塍岸塍常利於修築修築
堅完旱澇有備否則反是臣願自今以後每歲
農隙治農之官督令田主佃戸各將圍岸取土
修築水漲則專增其裏水涸則兼築其外務令
高闊堅固遇旱則車水以入澇則戽水以出如
此則水旱有備而高低之田皆熟矣伏候聖裁
一經度財力臣惟興水利必資乎財力而財力必
取之民間凡遇工程一槩科歛則未免府縣𣲖
之里甲里甲𣲖之細民騷動鄉村鮮有不怨臣
以為水利為田而興則財力亦必計田而出凡
有田之家不拘官民每田一畆科錢一文每田
一頃科錢百文若田至萬頃則該錢百萬不但
積少成多抑且衆輕易舉實為經久之計又必
於每歲秋成之時折收白銀徵解各府官庫仍
將數目造報水利官處遇有興修聽候動支不
許别官借貸倘工程浩大支用不敷聽於官庫
無碍錢糧内動支凑用如再不敷會計明白備
繇奏聞區處如此則費有所出而功易成矣伏
候聖裁
一隆重職任臣聞永樂初年東南嘗大水命戸部
尚書夏原吉治之著有成績至弘治間東南又
屢有水患工部侍郎徐貫總理其事有司迎合
惟圖目前曾未幾時而白茆等處已皆湮塞連
年災荒未必不繇於此自是以後水利官員裁
復不一然位小權輕官民玩愒職業不舉無怪
其然近該巡視浙江僉都御史許廷光奏乞欲
倣運河故事特設通政一員專管水利誠為有
見但須該部推舉素有才望諳曉水利大臣一
員兼以憲職專一督理水利大加挑浚圖維永
久其中利所當興弊所當革者悉聽便宜處治
不許各官阻撓行事又必務見成效方許不次
超遷以旌其功如此則官有特設而人不玩責
有所歸而功易成矣伏候聖裁
工部覆奏(附)
工部尚書等官李鐩等看得巡視浙江都察院右副都
御史許廷光題稱江南水利數年以來官員裁復不
一事宜因革靡定一遇小水輒成大災要將管屯僉
事帶管蘇松等七府水利添設通政一員專管一節
與都給事中吳巗所議前項水利要推大臣一員兼
領憲職前去專管大意與許廷光所議相同於内指
陳白茆港吳淞江兩處尤係緊急水患修治之所當
先其所條陳疏浚下流修築圍岸經度財力等事區
畫周悉皆興利除害至計相應依擬然為政在人其
所擬推選大臣職專其事尤為水利首務前此或委
僉事或差郎中非不用心但勢輕人玩事多掣肘以
此迄無成功失今不為善處則水患日深民瘼日甚
關係匪輕合無候命下之日本部會同吏部從公推
舉識見宏遠諳曉水利素有風力憲臣二員疏名上
請簡命一員本部備開各官所題事件請敇一道令
其前去會同彼處巡撫巡按督同各該司府州縣衛
所掌印及水利等官親詣白茆港吳淞江等處地方
拘集土著年高士民尋訪水勢利害源委相度地里
下流作何疏浚圍岸作何修築合用工料人夫逐一
估計停當物料作何措辦人夫作何起倩選委能幹
軍衛有司會同水利官員分投督理用工應挑浚者
務要深闊應築砌者務要堅厚使旱澇有備水利疏
通田疇無恙生民樂業一勞永逸刻期成功斯稱委
任其承委官員果有勤能出衆先行成功者從公會
舉以憑陞賞不職僨事因而科擾軍民及勢利之家
覇占河灘水利阻撓行事者徑自究問參奏一應河
道利害所當興革議有未盡者悉聽從宜計處施行
重者具奏定奪工完之日將起倩過人夫築浚過塘
岸丈尺用過錢糧數目備造黃册一本奏繳清册一
本送部查考
李充嗣請預處開濬工費疏(正德十四年上)
欽差總理糧儲兼巡撫應天等府地方太子少保工部
尚書兼都察院右副都御史臣李充嗣謹題為預處
財用以興修水利事該臣奉命兼督水利查得蘇松
常湖等府太倉州等地方如吳淞江劉家港等處橋
浦河瀆各有應該挑濬疏泄修築整理去處每處閘
壩樁草灰石物料人夫工食各動以萬計銀亦不下
千餘兩皆當於每年農隙水涸之後次第舉行而震
澤之衝衆水所會通洩下海以收東南諸郡之利最
大且急者則當以白茆港為首務若非假之以財力
濟之以寬紓固未有能濟者况白茆港横沙淤塞之
久排決利導之難則凡人夫工食日用之費顧不大
倍往昔哉臣查照給事中柴竒奏准事例備行各府
每里編僉導河夫一名每名出銀六兩如其不足預
編一二年以周急用又查照給事中吳巗奏奉欽依
每田一畆科錢一文每田一頃科錢百文秋成之時
折收白銀解府貯庫支用其實衆輕易舉行據各府
申稱適當民窮財盡之秋若復如此差徭愈加繁重
臣又復交併追徵以資急用不惟緩急悞事抑恐民
命不堪乞敇該部仍准將滸墅鈔關船料銀兩并兩
浙兩淮運司鹽銀或抄沒叛賊錢寧等入官贓銀量
為給發十餘萬兩以充前項工食物料支費如或不
敷聽臣仍查所屬各衙門應支樁草銀錢并無礙贓
罰官銀及量行增添均徭銀兩或催河夫田畆銀錢
充用庶幾臣得以分工勒限盡力畢志於溝洫畎畆
之間若果僥倖成功一勞永逸量此之所出者不過
什百之一二而較彼之所入者循年作貢挽輸運納
殆源源其無窮矣伏乞聖明鑒裁旨下該部議覆施
行臣不勝激切待命之至
李充嗣請設分理部官疏(正德十四年上)
欽差總理糧儲兼巡撫應天等府地方太子少保工部
尚書兼都察院右副都御史臣李充嗣謹題為懇乞
添差官員以興修水利事該臣奉命兼督水利夙夜
殫心竭力然惟自古建立事功者多敗于自用之人
常成于多賢之助顧臣以獨力而興大工兼以文移
浩繁不可乏人辦理仰祈聖明俯鑒臣愚心思耳目
有限再添差工部素有才幹官二三員以協修水利
及添撥書吏二名幹辦文移庶幾贊襄有人而修浚
可圖矣倘蒙皇上慨允敇下工部會同吏部速行議
遣臣不勝翹首仰望之至
馬祿請添部臣督開白茆疏(嘉靖元年上)
巡按直隸監察御史臣馬祿謹題為東南水利重大疏
濬政繁懇乞添差部臣協理以期實效事該臣奉命
巡按江南四郡所關國計民生者皆得與聞切照蘇
松地方乃天下財賦之所自出近年以來苦為水患
糧運缺乏臣憂心如焚詢諸士民咸云水道壅遏農
田受害幸蒙皇上南顧煢黎特敇工部尚書李充嗣
不妨巡撫事提督濬治但臣訪得三江之外尚有常
熟縣地方曰白茆港通于大海數十年來潮沙湮塞
若此港一開則蘇州北境分蠡湖華蕩昆承陽城諸
湖澇可注於海而旱可引之田顧此舉工程浩大雖
尚書李充嗣才望素優廟堂推重固可專責其成但
巡撫一官地方百責攸萃且興工之地非其久居恐
因此而悞彼合無查照舊例旨下吏工二部推舉夙
有才猷風力郎中或員外郎一員請敇差遣駐劄常
熟等處相時度勢專一綜理其事則水利可興官無
廢事臣愚不勝惓懇
李充嗣奏報開濬各項工完疏(嘉靖元年上)
欽差總理糧儲兼巡撫應天等府地方太子少保工部
尚書兼都察院右副都御史臣李充嗣謹奏為恭報
興修水利工績懇乞聖明查覈并陳善後事宜以禆
永遠事臣受命以來夙夜兢惕深慮前項事情重大
非獨力所能成乞添差官共圖供職吏部以工部署
郎中林文沛顔如環督同掌蘇州府事河南左參政
徐讚親詣白茆港吳淞江等處相度會議以白茆工
役繁重蘇州當任其二常州松江分任其一嘉興湖
州則恊任其一而常熟以附近獨當其半以吳淞江
利歸蘇松二府其工役之費則分𣲖二府所屬州縣
與之協濟杭嘉湖蘇松常鎮各府地方應該開浚河
道河泊港汊及應修築圩岸堰壩等項分委署郎中
林文沛顔如環督率各該掌印水利等官次第舉行
白茆港自海口至雙廟河形緣在海灘漲沙填壅難
以用工隨議改就東南方平陸開挑共起到該府所
屬一州七縣并崇明沙守禦千戸所軍民人夫三萬
七千七百二十二名委官管督開過平地三千五百
五十六丈自雙廟西至官莊滙河形淺窄幾如平陸
又起過蘇松常三府所屬州縣及蘇州大倉鎮海金
山等衛所軍民人夫三萬七千二百八十八名委官
管督開過故道六千一百七十七丈自官莊滙西至
常熟縣東倉河形雖在亦極淺塞又起該縣附近人
夫二萬二千九百八十二名委官管督開過舊河二
千六百五十八丈通計長一萬七千三百九十一丈
深始八尺加至一丈五尺闊始二十八丈加至三十
三丈俱於正德十六年十月興工至嘉靖元年四月
工完議照本河舊有備倭軍營及巡簡司應該遷改
新開河口防禦又新添設水利衙門倉房龍王廟共
計屋一百二十三間亦支官錢修盖及照海口潮沙
易壅應置石閘一座以備旱澇伺秋冬水落方可興
工又勘得白茆上流尚湖昆承陽城各湖涇漊係本
港咽喉督府縣官以常熟崑山長洲三縣得利人夫
開過昆承湖口時涇塘新開洪草鞋浜蘇家浜南北
上洲洪中洪周家洪東西錢港尚湖口朱涇河界港
陽城湖口雙漕浜姚曹漕新開稍廟涇東横涇西横
涇張莊漊武城涇共一十九處緣陽城湖水經斜堰
枝分七浦塘則白茆流勢因之少殺又委官以常熟
崑山二縣人夫築斜堰壩仍備銀一千兩發蘇州府
貯庫候壩造閘支用其宜興縣百瀆受荆溪之水會
太湖亦入白茆港瀆又委常州府調宜興人夫濬烏
涇等瀆共六十三處以武進無錫江隂三縣人夫開
過桃花港龍蕩港九曲龍河城墅河申港利港横河
市河共八處其原委獨管蘇州府常熟等縣并分管
太倉州及崑山吳江二縣濬過枝河共五百六十三
處共長三十七萬七百三十四丈築過官塘圩岸共
三千五百八十三叚共長一百九十一萬八千七百
一十五丈造過堰壩九十六處共長六百六十丈并
橋一座通用人夫三十一萬四千四百二十八名于
正德十六年十一月興工至嘉靖元年五月工完及
據署郎中顔如環呈稱督同掌蘇州府事左參政徐
讚松江府知府孔輔等覆相度吳淞江上流自吳江
縣起至崑山縣下駕浦下流自嘉定縣舊江口起至
上海縣黃浦口俱通利無礙惟下駕浦至龍王廟止
舊江口俱淤塞幾如平陸應該開濬共量長六千三
百三十六丈議開一十八丈深一丈二尺以蘇松二
府人夫共四萬三千七十八名委官分投管督於嘉
靖元年正月興工至本年二月工完其下駕浦新洋
江二河與吳淞江交會之處横引江水斜趨婁江以
致吳淞水弱不能衝激汚泥抑且二河通引渾潮倒
流入江與江下流日相抵撞易成淤積合于二河交
會之處創造石閘節制江流使不斜趨阻遏渾潮使
不倒流庶幾此江永無後塞之患及看得三吳之水
西北自宜興荆溪百瀆入西南自湖州苕霅二溪分
流七十二漊港以入其下流則自吳江長橋等處流
入澱山昆承陽城等湖以入三江而澱山湖則分入
趙屯大盈道褐大石等浦以入吳淞江竝洩于海頃
因水政不修前項漊港湖泊浦瀆俱久湮塞以致湖
水泛溢不繇故道又經督率湖州府官開浚過大錢
小梅等河并七十二漊港蘇州府官開浚過長橋等
處湖河崑山上海二縣開浚趙屯大盈道褐等浦及
據杭嘉湖蘇松等府并所屬太倉等州歸安等縣各
申呈開挑過各該管地方東七千西八千及疏浚過
各枝河港浦涇浜河道共長七十萬六千七百九十
丈并修築過田圩江湖塘岸共三千八百四十二叚
通長二百七十六萬四千四百九十三丈閘座壩堰
五十處共長七千七百二十七丈共用過人夫三十
二萬六千五百五十五名俱于本年正月興工三月
終工完再行探索窮究水利源委通塞利害以至古
今修理因革事宜舉措方略分别綱領條目纂集成
書以彰陛下嘉惠東南維新之盛治俱另行外臣惟
三吳水利興廢不常設或再行舉措不無乏財之慮
臣欲行令蘇松常鎮所屬州縣每年量派導河夫銀
掌印官同治農官徵收貯庫專備水利修理支用再
倣古制備行該府造小船二十隻每年于均徭内查
編撈淺水夫四十名置鐵掃帚浚川杷各二十副專
委水利官監督不時爬洗庶潮沙不致壅積每遇農
隙各治農官督工修浚仍通行約束不許别差占及
營求管事其水利郎中循行提督七府地方凡有益
于水利事宜關係運河重事以時修浚悉聽巡撫官
節制仍乞敇下巡按御史年終親臨閱視一次稽考
勤惰據實奏報以為黜陟庶人知警畏法立能守二
河之利民將永頼于無窮矣臣不勝激切顒望之至
沈[啟-口+山]曰按治水工程此舉最大止開白茆一港
其他河港無浚圩塘無築虛數奏報疏内所開
江湖水道間有舛錯徵諸宋元及本朝夏忠靖
等疏不辯自明工費萬計而水利集亦未纂成
徒託空言堪為嗟惜
周鳳鳴條上水利事宜䟽(嘉靖十一年上)
大理寺左寺丞臣周鳳鳴謹奏為敬陳東南水利便宜
仰祈鑒允以固萬年根本事臣惟今日之計固惟西
北為急其患實在于東南東南之患固惟賦税為難
其病實在于水利夫所謂水利者除水之患以通溝
洫之利也是故蓄洩以時旱潦有備賦税不虧則國
用自足今天下賦税大半出于東南諸府而蘇州一
府歲輸税糧二百八十萬九千餘石比之諸府居十
之七八其在水利比之諸府為尤急蘇松所屬地方
承受震澤下流田最下下一遇水澇受患尤深實惟
水利不修之故臣謹條陳水利六事一曰復專官以
圖責成臣惟蘇松等府州縣原俱設有治農官管理
水利近令浙江僉事帶管因本省地方廣闊蘇松窵
遠勢難兼理每歲經臨一次不過取治農官執結况
係隔省直隸知府等官亦不甘心奉行以是日見廢
弛以臣計之府州縣正官職守煩重治農佐貳事權
既輕必須專官督理合無查復弘治年間事例或照
姚文灝主事一員或照傅潮郎中一員或照謝琛副
使一員專一督理仍乞特敇巡撫應天等府都御史
加意提督惟復查照都御史俞諫事例乞簡命素有
才望大臣一員前去督理假以事權寬其期限務令
着實興修果有成效方許回京復命二曰疏海口以
導下流臣惟治水之法必下流通利為先近歲尚書
李充嗣浚白茆港以入海而白茆之水尤為駛急實
惟吳中之利但白茆新浚之時工程甫畢潮汐驟至
原留港口堰壩一時開浚不及數年以來渾潮日淀
積有淤沙横障海口以致上流勢緩日漸阻窒夫三
江惟吳淞婁江通利東江久湮所謂白茆港者足補
三江之一迺者海口漸淤失今不疏竊恐將來愈難
為力必須設法疏浚仍查撥導河撈淺等項夫役隨
潮掃滌務使海口常通則吳中水患自少矣三曰浚
支河以修圩岸臣惟吳中之田近湖沿江地皆卑下
平時積水已多一遇久雨衆水畢集常有水患近山
沿海地皆高阜不能引江湖之水以資灌溉常有旱
災然以大較論之畏澇者十之七畏旱者十之三高
田少而治易低田多而治難昔人治高田之法有塘
有漊有潭凡瀦水以灌田者皆是也其治低田之法
則繞田四圍築隄謂之圩圩者圍也内以圍田外以
圍水盖低鄉支河之水容受衆流比田反高而田反
在支河水面之下若非圩岸以圍之而支河不通則
蕩然巨浸遂不可田是故低田頼圩岸支河甚於都
邑之賴城池也吳中賦稅歲多逋負固繇災傷不可
盡諉之天時亦繇人力未盡正謂浚支河修圩岸是
也近歲既浚吳淞白茆以洩震澤之水為今之計必
須開浚支河積淤之土因以修築舊坍之岸圩務令
堅實高厚足禦湍急之流工程簡易則隨田出夫十
分浩大則通融處置在當事之大臣任之實今日水
利第一切務也四曰虛長橋以決壅滯臣惟吳江有
長橋其長數里横跨震澤東南之濱舊本木柱駕橋
以通陸行疏徹湖水衝激三江之潮淤以入於海元
季易為石橋為洞門一百五處洞門既狹水勢復分
門狹故上流阻遏勢分故下流散緩以是吳中常有
水患迄今二百餘年石橋漸淤止有三四洞門可通
舟楫其餘茭蘆叢生漲為平田遂致水勢轉於東北
以入海上流愈狹則水勢愈遏下流愈遠則水勢愈
緩竊謂吳中大患必須從長勘處或易為木橋或重
加疏浚務使一勞永逸之計此實決壅滯之一策也
五曰均夫役以便貧民臣惟吳中水利固惟浚支河
修圩岸為急究其本源則支河淤塞繇圩岸坍塌圩
岸坍塌繇人力怠惰而怠惰之弊其故有三小民一
遭水澇困於工力難繼大戸田連阡陌病於顧理不
周間有小民佃種大戸之田謂非已業在大戸止圖
取租彼此躭誤更不葺理今欲興修水利必先飭惰
勸農若使夫役不均益滋民害合無一應築圩工程
簡易者就於本圩有田得利人戸不分官民一體計
畆起撥若工程浩大通融處置官為顧募亦不得尅
減工價勢家不得假借名色討夫以便私圖亦不得
賣放營利在官人不得包攬有者聽督理官參究提
問發遣六曰禁侵占以飭豪右臣惟瀕江瀕湖去處
風浪險惡因種護隄茭蘆以防坍塌本為障水邇來
豪右假以護隄為名不分河港寬狹輒種茭蒲蘆葦
占為茭蕩蓮蕩或勾接商人堆貯竹木簰筏或希圖
漁利張打攔扛網籪停積泥沙阻壊水利甚者霸占
灘塗築成塍圍因而墾為良田止將什之一二報官
起科每畆亦止三升五升徵之官者不多而水道日
隘為下流數十州縣之害其大甚者則將傍田河港
私築堰壩阻截行舟祇知利已致隣圩之田蓄泄無
所其害尤深若不嚴加禁治改正恐害不除則利不
興矣臣生長東南目覩積習之弊久矣此大臣不可
不設也伏祈聖明鑒允敇下該部議覆施行
朱隆禧請修水利䟽(嘉靖十二年上)
行人司行人臣朱隆禧謹奏為奉使南還直述聞見仰
祈採擇以俾國計民生事該臣齎捧詔書前往南直
隷地方竊見吏治民瘼種種可慮即道路聽聞亦有
關切國計者謹據實開坐上聞倘蒙皇上俯採芻蕘
敇下該部議覆施行
計開(止摘載水利一欵)
一重水利蘇松嘉湖等處為東南澤國向設有水
利治農官朝廷德意可知也乃今溝洫淤茹圩
隄崩壊惰農蕪業則官不循行之故何怪乎民
生日蹙國課多逋宜敇令巡撫衙門督率水利
官于農隙之時持廉潔已省騶從躬詣阡陌間
勸課農桑通濬溝洫隄堰務使旱潦有賴則東
南赤子並含哺鼓腹早辦官稅而歌太平矣
吕光洵興修水利疏(嘉靖二十三年工)
巡按直隸監察御史臣吕光洵謹題為敬陳東南水利
懇乞聖明鑒允修治以救民生以裨國計事該臣奉
命巡按江南四郡竊與撫臣丁汝䕫早夜議畫今天
下大計莫重于財賦而蘇松等府地方財賦所入乃
略當天下三分之一繇其地阻江湖民得擅水之利
而修耕稼之業也近歲水利漸湮有司者既不以時
奏聞而民間又不能自出其力隨宜修治遂至于大
壊而瀦泄之法皆失其常自嘉靖十八年以來頻遭
水患而去歲尤劇今年又值旱災田皆荒落不實無
以為命伏蒙詔蠲常稅數十萬石又命郡縣發廪以
賑之恩澤甚厚然困者未甦飢者未飽而公私儲蓄
已空竭矣萬一來歲雨暘少愆民復告饑又何以繼
之臣嘗巡歴各該地方相視高下詢問父老頗得其
說輒敢陳之一曰廣疏濬以備瀦泄盖三吳之地古
稱澤國其西南翕受太湖諸澤之水形勢尤卑而東
北際海岡隴之地視西南特高大抵高者其田常苦
旱卑者其田常苦澇昔人于下流之地疏為塘浦導
諸湖之水繇北以入于江繇東以入于海而又引江
潮流衍于岡隴之外是以瀦泄有法而水旱皆不為
患近來縱浦横塘多湮塞不治惟二江頗通一曰黃
浦一曰劉家河然太湖諸水源多而勢盛二江不足
以泄之而岡隴支河又多壅絶無以資灌溉于是高
下俱病而歲常告災臣謂治之之法當自要害者始
宜先治澱山等處一帶茭蘆之地導引太湖之水散
入陽城昆承三泖等湖又開吳淞江并大石趙屯等
浦泄澱山之水以達于海濬白茆港并鮎魚口等處
洩昆承之水以注于江開七浦鹽鐵等塘泄陽城之
水以逹于江又導田間之水悉入于小浦小浦之水
悉入于大浦使流者皆有所歸而瀦者皆有所泄則
下流之地治而澇無所憂矣於是乃濬艾祁通波以
溉青浦濬顧浦吳塘以溉嘉定濬大瓦等浦以溉崑
山之東濬許浦等塘以溉常熟之北濬臧村等港以
溉金壇濬澡港等河以溉武進凡岡隴支河堙塞不
治者皆濬之深廣使復其舊則上流之地亦治而旱
無所憂矣此三吳水利之徑也一曰復版閘以防淤
澱河浦之水皆自平原流入江海水慢而潮急沙隨
浪湧其勢易淤昔人權其便宜去江海十餘里或七
八里夾流而為閘平時隨潮啓閉以禦淤沙歲旱則
閉而不啓以蓄其流歲澇則啓而不閉以宣其溢昔
稱置閘有三利盖謂此也然多堙廢惟常熟縣福山
閘尚存臣訪諸故老皆以為河浦入海之地皆宜置
閘然後可以久而不壅一曰量緩急以處工費往歲
凡有興作皆併役於一時是以功未成而財力告匱
今宜令所在有司簡勘某水利害大某水利害小某
水最急某水差緩則興作有序民不知勞而工費之
資亦可以先時而集矣宜略倣宋臣范仲淹以官糧
募饑民修水利之法行令有司查審應賑人數籍其
老病無力者為一等壯健有力者為一等無力者日
給米一升聽其自便有力者日給米三升就令開濬
各造册查考則官不徒費民不徒勞所謂一舉而兩
得利者也以後年分每於冬月募民興作次年二月
而罷其費用或取之贓贖大約三年而止通計所費
不過二三十萬而水利大治矣一曰重委任以責成
功先時大臣奉命經理吳中者凡數十餘人惟正統
間巡撫侍郎周忱功效最著吳民至今思之亦先朝
委任特專而歴年又久故忱得以盡行其志近遣大
臣疏治多欲以歲月成功故雖賢者亦不暇為國遠
慮臣願申明先朝委任周忱事例特敇撫臣務為長
久之計凡一應錢糧夫役與疏治經略之宜工程緩
急之序聽其便宜從事而責其成功其府州縣有司
官員凡遇陞遷行取給繇者皆考核其水利有績方
許離任其遷延玩愒及處置乖方費財僨事者仍聽
臣等隨時糾治以勉勤恪如是則事有定規人有定
志而成功可期矣此治水之要也然臣有三慮焉臣
聞羣志難集浮言易興是以事每阻於旁撓功多毁
於垂成臣竊見上流咽喉之地淤澱豐衍多為民間
所據一旦欲取而疏之是必游揚其說以為興作不
便此臣之所慮者一也工役之費出於侵欺而善侵
者類多豪猾憑藉根連堅不可破臣嘗廉治二十餘
人而有司者皆畏其口語莫敢窮竟今欲悉治其類
而清之亦必游揚其說以為興作不便此臣之所慮
者二也郡縣有司咸受約束而責以成功其志在生
民者固皆欣然樂於從事矣而其因循觀望隨俗俯
仰以規速化者亦必游揚其說以為興作不便此臣
之所慮者三也屏此三者而後五事之功可成矣伏
願皇上留神賜覽下臣所奏工部詳議覆請施行民
生幸甚
吕光洵興修水利再疏(嘉靖二十四年上)
巡按直隸監察御史臣吕光洵謹題為敬陳東南水利
懇乞聖明鑒允修治以救民生以禆國計事先該臣
具題前事奉聖旨該部知道欽此臣等遥望闕門專
候部覆而浚治錢糧竊為計議勘得累歲積逋如原
𣲖導河夫銀及存留撥剰各項銀米撫按司府州縣
及各衙門贓贖與夫應解錢糧堪以挪借久為豪猾
所侵者不啻數十餘萬已經委官清查造册各有可
稽之數若使有司諸臣能同心體國按籍而行之則
底績之期可指日而待也且臣愚計本欲量度緩急
順其時勢而以漸為之即如今災祲民窮則量發在
官銀米募民不能自食者開浚支河因寓賑施之法
若二三榦河則稍俟年豐追理逋賦大集財力然後
治之隨事擇便而不併役於一旦此無不可為之時
也其所役之人各因其水之所利隨地而用之利在
一鄉即役一鄉之民利在一縣即役一縣之民利及
旁縣者則旁縣助之利及旁府者則旁府助之凡召
募工役之煩此無不可役之人也若夫疏濬之法又
皆因其故道淺者深之狹者廣之縮者延之初非鑿
山堙谷壊田園毁廬墓創為决裂難行之事以拂民
之所欲此無不可成之功也夫以無不可為之財用
無不可役之人圖無不可成之功是宜朝議而夕報
而事固有不然者盖委任責成之道未至也臣查永
樂初水溢為災特命尚書夏原吉治之又遣都御史
俞士吉齎水利集賜原吉其專且重如此正統時則
侍郎周忱治之在景泰天順時則侍郎李敏都御史
崔恭治之在成化弘治時則都御史畢亨侍郎徐貫
都御史何鑑治之皆以專任成功至正德時撫臣李
充嗣兼理水利璽書從事故最有功是皆委任責成
之效也頃年以來故道漸堙先後建議諸臣每以水
利為言幸蒙下部議行而府縣有司漫不加省或舉
一二易行者略加疏治以塞責銷繳勘劄而已固未
有實意為民興利袪害以圖久遠之功者也伏望特
賜璽書一道專責巡撫都御史及臣委官查勘疏治
之處親行相視量其緩急度其時宜計其經費督率
官民授以方略使之如法修治無奪於浮議無急於
近功期以三年畢事如果經理得宜勳勞懋著乞照
先年周忱等故事量兼部堂職銜仍留在任督理必
俟堙廢盡闢水無遺利然後不次召用仍責巡按御
史每歲親歴工所簡勘工程及查在工官員分别勤
惰通行奏報則事有責成人有定志虛玩之弊可袪
久大之功可致矣伏乞皇上鑒臣愚衷并敇該部議
覆施行
工部覆奏(附)
工部尚書等官張潤等覆看得導河夫役宜行巡撫與
本官酌量地方緩急僉點備用可省之處不須濫設
修理壩閘聽量支官錢若海口河灘生長蘆葦亦可
取以易銀收貯備用歲終皆籍其數以憑查考府縣
治農官俱准推官例不許雜差講議水利不必開局
乞令各官躬自巡歴悉其源委以為疏治之宜
吕光洵請治田圍疏(嘉靖二十四年上)
巡按直隸監察御史臣吕光洵謹題為再陳水利未盡
事宜并祈聖鑒允行事臣按屬四府最居東南下流
而蘇松又居常鎮下流其水易瀦而難泄雖導河濬
浦引注於江海而每遇秋霖泛漲風濤相薄則河浦
之水逆行田間衝嚙為患宋轉運使王純臣嘗令蘇
湖作田塍禦水民甚便之而司農丞郟亶亦云治河
以治田為本臣嘗詢問故老以為二三十年以前民
間足食無事歲時得因其餘力營治圩岸而田益完
美近年民間空乏勤苦救死不贍無暇修繕故田圩
漸壊而歲多水災合請旨下該部轉行府道治農等
官務令民間每歲農隙各出其力以治圩岸岸高則
田自固雖有霖澇不能為害且足以制諸湖之水不
得漫衍而咸歸於河浦則不待決泄自然湍流而岡
隴之地亦因江水稍高又得畎引以資灌溉盖不但
利於低田而已也謹補牘奏聞伏候命下通行申飭
倘有不遵仍議罰治則當時各官並知警惕無患實
政之弗舉矣臣愚曷勝惓切仰望之至
翁大立請設治水部臣疏(嘉靖三十八年上)
欽差總理糧儲提督軍務兼巡撫應天等府地方都察
院右副都御史臣翁大立謹題為懇乞差官亟興水
利以修荒政以裕國儲事竊臣前為蘇松常鎮督糧
道參政每見蘇松之民倭奴在前耘插在後寧罹鋒
鏑不肯罷其生理今來為巡撫曾幾何時乃今周行
海上但見彌望荒原廬井盡廢皆東南沃土國儲二
百萬石所自出前罹倭患猶如彼今去倭患却如此
其故何哉臣考東吳之地古稱澤國以其外環江海
内注湖陂渠道縱横海潮上下故三江既入震澤底
定在禹貢時亦已言水利矣國初遣尚書夏原吉疏
水道周忱定田租東吳之民世享其利考其遺事皆
自震澤濬源以注江三江導流以入海而又姑蘇為
三十六浦松江為八滙毘陵為十四瀆旱則引水溉
田潦則循渠赴壑是以墾田之入倍于四方轉漕所
輸萬世永頼歲月既久旋復湮塞天順年間都御史
崔恭嘗開吳淞江正德年間尚書李充嗣嘗開白茆
港嘉靖丙午年間都御史歐陽必進嘗開七浦塘此
皆水利最大者今復湮塞民甚病之然猶轉緣南畆
未忍棄去者以黃浦婁江湧潮而入枝河細渠猶得
引注其中資溉植也但倭寇初來慮其奪舟以濟凡
于港汊之交釘柵築隄截其衝突大凡水之為性急
則迅流而去滓緩則停瀦而成淤年復一年淤滓日
積渠道之間仰高成阜矣雖有腴田無救于旱此水
利不興其故一也具區湖泖竝水而居者雜蒔茭蘆
積泥成蕩遂自起圩岸量報陞科上流日微水勢日
殺而又邇年以來黃浦婁江之口為舟師所居下流
亦淤海潮無力此水利不興其故二也府縣原有治
農官歲編導河夫銀兩軍興以後官或裁革銀亦借
支民間貧難豈能自濬是以積荒者日多此水利不
興其故三也今府藏空虚閭閻困瘁臣乃以治水為
言時詘舉贏若為迂遠但臣聞功不百者不久安勞
不倍者不永逸蘇松常鎮杭嘉湖七府皆臣總理糧
儲此國家之左藏也田日捐瘠民日逃去賦稅安所
從出臣甚懼焉水利既興旱潦有備即不能為萬年
之計而數十年間民可免飢况今年大旱遍于江南
冬春之交恐其盜起水利既興則更得庸賃為活消
其邪心故不獨裕國儲亦荒政所先也如蒙皇上鑒
允敇下工部選差風力老練郎中或員外郎主事一
員前來駐劄適中處所將七府地方會同臣與巡按
御史周爰相度通融處置如吳淞江白茆港七浦塘
等處大者倣紹興府陡門之制造成石閘啓閉以時
而又于鎮江常州運河一帶挑濬深廣使輸輓無礙
可歲省過江米一十萬餘石實為萬世之利然非戸
部深維至計大破常格量留七府折白銀數萬兩以
贍匱乏則區區導河夫銀未見其能濟也
凌雲翼請設水利臺臣疏(嘉靖四十五年上)
原任江西布政使司左參政今起復臣凌雲翼謹奏為
東南水利積廢懇乞聖明專設督理憲臣以拯民生
以裕國賦事竊惟我國家財賦取給東南而蘇松等
府地方古稱澤國必須水利興修旱澇有備斯歲事
得以常稔而賦税有所自出也先朝如尚書夏原吉
侍郎周忱等皆久任地方累歲經畫伊時百姓樂業
庫藏充盈誠有所自迨日久因循漸成湮塞至于今
則廢壊極矣臣居憂四年目擊民患兹獲曕拜闕廷
敢謬陳膚見盖蘇松地方延袤不過千里計其財賦
所入乃略當天下三分之一良繇外濱大海内阻江
湖其大河之環列于郡縣者不啻數十所以吐納江
海之流者也其支河之錯綜于原野者不啻千數所
以分析大河之派者也故雖窮鄉僻壤灌溉無遺誠
東南財賦之源本也邇年以來淤塞日甚江海之水
不逹于大河其甚者不異于溝渠矣大河之水不逹
于支河其甚者悉履為平地矣故當春耕之時百姓
皇皇無所適從遇旱則一望枯稿遇水則立成巨浸
繇地利不修而惟聽命于天時則雨暘之期豈能適
當而無愆乎故十年之間水旱之災嘗居五六此田
地之所以日荒蕪也今東南州縣所在荒田動連阡
陌漸如西北景象科額既重出辦不支此小民之所
以日逃移也田地日荒逃移日衆故雖有力之家一
充糧運輒因賠貱荒糧傾家蕩産富者日貧貧者不
逃移不止此逋負之所以日多而有司之所以日苦
不給也臣嘗反覆思維以為東南之水利猶人身之
血脉也東南之財賦猶人身之脂膏也善養生者必
使血脉流通百節不滯而後支體豐腴今東南之民
困于征求而水利置之不講亦猶養生者不先治其
血脉而日望其脂膏將立以待斃而已矣臣之愚見
以為今日東南水利必須專設御史一員督理則事
乃有濟耳臣亦知今日之時勢多一事不如省一事
添一官不如少一官然在水利則有萬不可已者臣
竊思南京監察御史如巡江如巡倉如屯田雖各因
事設差然以水利較之為更切于時務如將前項三
差擇其可併者併之而以一員專督水利則地方既
無添官之擾而水利遂有興修之望此誠簡易可行
者耳或以水利事宜嘗責之巡撫都御史矣不知承
平之世積貯有餘海洋無警力或可及自倭患以來
兵革之務加派之征日不暇給臣謂以水利責之巡
撫不可也亦嘗兼之兵備副使矣然上有撫按之掣
肘下有軍民之煩劇奔走支持恒恐不逮臣謂以水
利兼之兵備尤不可也臣惟謂設御史有五便何以
言之東南水利廢而不修已非朝夕之故矣矧今南
北多虞司計告匱如欲疏請官錢命官開濬則當事
者必以為闊于時務故相率諱言之耳如以御史專
理則責有所歸必將留心考求某河當先某河當緩
孰當大開或俟積貯錢糧孰當小開或俟設法措處
量力而動以次經理積以日月漸獲實效其便一也
有田之家薦罹水旱利害切身捐貲挑濬亦所樂從
顧以統率無人異同惑衆臣每見春耕之時撫按留
心民事亦嘗行文郡縣矣然掌印官員漫不經心不
過轉行州縣佐貳職既卑微才復謭劣其不才者坐
索塘長之常例鞭撻閭閻之窮民上下相欺搪塞了
事非徒無益而更有害故民間相率避忌莫敢以休
戚聞于撫按有司遂益致廢壊如有御史往來巡察
則掌印官員不敢視為虛文加以區畫得宜鼔舞有
法俾得業人戶富者出財貧者出力疏通一年即有
三年之利官銀不費而民利可興其便二也興治水
利未免動衆費財惟御史行事撫按有司皆無阻撓
或動支衙門之贓罰或查處無礙之官錢或量罰有
罪之豪右或激勸尚義之巨室應奏請者奏請施行
應便宜者便宜行事即如淘河夫役銀兩額徵在官
原備每年挑淺之用今皆挪移支銷致失初意如有
御史查得專備河工不無少裨中間設法處分尚多
良策顧其人何如耳其便三也東南水利以江湖為
巨區其有坍漲不一要在隨宜修治今官豪富室每
遇漲灘輙圖承佃甚者割江湖之界限興築隄岸墾
成坵畆名曰蕩田報官給帖遂為已産報者什一漏
者什伍陞科甚微獲利甚厚妨壊水利恒必繇之如
有御史釐刷則人情知所畏忌可以杜絶將來其佃
成熟田果于水利或無大礙亦當酌其年之遠近利
之厚薄量納官價以充開河之費誠為一舉兩得其
便四也東南自倭患以來加派兵餉每府動踰萬訃
臣竊計海上之警將來或未可知目前數年保無大
患水陸官兵坐糜廪食當事者懲鑒往轍諱言汰兵
以有用之財悉置之無用之地獨不可通融一處乎
臣每思農隙之時正非風汛之候也如將官兵月糧
裁省三四月移為河工項下支用于海防未為有妨
且今所募兵夫率多市井無頼如以解散不便即用
以充開河夫役亦無不可古人寓兵于農原非二事
矧行師之際挑塹掘濠亦兵夫責也乘其閒而用之
不愈于偷安游食而坐銷壯氣乎此在巡撫所不敢
言而惟御史得以酌議題請其便五也夫國家北有
勁敵南有島夷添設官員加添兵食無少吝惜以倭
虜有荼毒之慘也今東南水利積廢田地抛荒徵科
之急追呼逮繫小民流離失所其害甚于倭虜然無
荼毒之形故當事者姑置之耳此猶人身雖未見流
毒之患而元氣日索扁鵲倉公將望而驚走矣臣又
以今日漕河之事言之黃河之害原非一日亦以積
廢因循致成潰決今特遣重臣不惜浩費以事關運
道乃南北命脉上厪皇上之憂故也今東南之患不
啻漕河顧民間隠憂無繇上逹耳臣食祿公朝尸素
已久小民所不敢言者臣知而不言為罪大矣故寧
言而不用不敢避而不言所以&KR0548;&KR0548;焉陳于君父之
前也如蒙俯採敇下工部會同都察院議將東南水
利專設御史一員或慮添官之擾就于南京監察御
史内將巡江巡倉屯田三差議併其一而以一員專
督水利掌院都御史掄選資望深重才識練逹者敇
書印信特重其事權往來蘇松常鎮專一提督水利
其差必以三年為期果有勞績懋著不次陞擢京堂
以激勵人心將見數年之後水利日興旱澇無患穡
事豐而百姓日殷賦稅充而逋欠日清矣
工部覆奏(附)
工部尚書等官雷禮等覆看得參政凌雲翼奏要將南
京巡江巡倉屯田御史歸併一員提督蘇松等處水
利一節為照東南財賦全資水利今查蘇松等府雖
原設有水利專官皆不盡心本職營求别差以致旱
澇無備前後諸臣建議非不剴切而督責無人徒為
文具委宜專設憲臣重其事權及時修舉但巡江巡
倉屯田御史各有職務似難歸併惟巡鹽御史原兼
管河道可以責成合候命下本部備行翰林院撰敇
一道仍咨都察院差人齎付彼處巡鹽御史督率該
管水利司道及各府州縣掌印水利等官帶同塘長
人等躬親相度如一圩之中塘岸溝池不煩多費者
即令得業之家量田多寡出人修築疏濬其江浦之
當開當塞閘壩之當修當廢果係工力浩大量動淘
河夫銀以充其用如再不敷即便會同撫按從長計
處彼處撫按亦要悉心遠計務求共濟不得因有專
敇遂致推諉若勢豪之家侵塞水利者責令改正如
有抗違阻撓指名參奏每年終將緣繇造冊奏繳復
命之日照例舉劾以昭勸懲
海瑞請濬吳淞江疏(隆慶三年上)
欽差總理糧儲提督軍務兼巡撫應天等府地方都察
院右僉都御史臣海瑞謹題為凶災可憫水利宜興
懇乞聖明立賜裁决以救億萬生靈事該臣奉命巡
撫江南正値飢荒臣寤寐不寧延見鄉紳父老推求
其故并思目前捄飢之策咸云蘇松等府竝為澤國
天目諸山之水滙于太湖而吳淞江盡洩太湖之水
繇黃浦入海近年以來水利官曠職不修撫按亦不
留心潮泥日積填淤本江無所泄瀉太湖因之奔湧
處處農田受災歲稼不登唯有坐稿欲圖永利必濬
吳淞江夫吳淞江一水既為國計所需民生攸賴修
之舉之其可一日緩耶臣于舊歲十二月巡歴上海
縣親行相視旋委上海縣知縣張嵿率領沿江住居
父老按行故道量得淤塞當濬地長該一萬四千三
百三十七丈二尺原江面闊三十丈今議開十五丈
計該用工銀七萬六千一百二兩二錢九分今二麥
未布方春正月米每石價銀已八錢五分矣飢民動
以千百告求賑濟臣倣宋臣范仲淹守杭故事計將
節年導河夫銀及臣本衙門贓罰銀兩各倉儲米穀
幷溧陽縣鄉官太僕寺少卿史際義出賑濟榖二萬
石率此告濟飢民按工給與銀榖于今正月初三日
按江故道興工挑濬委松江府同知黃成樂督率上
海縣知縣張嵿嘉定縣知縣邵一本分理興工于中
兼行賑濟十萬飢民稍稍安輯矣但工程浩大銀兩
不敷飢饉頻仍變故叵測官儲民積計至二月間盡
矣江南四面皆荒湖廣江西雖有收成府縣又執行
閉糴無從取米伏望皇上軫念民飢當恤吳淞江水
道國計所關敇下該部酌議量留蘇松常三府漕糧
二十萬石准照前旨銀數改折凡應天等十一府州
縣庫貯不拘各院道衙門項下無礙贓罰銀兩聽臣
調用浙江杭嘉湖三府與蘇松常三府共此太湖之
水吳淞江開則六府均蒙其利塞則六府同受其害
其庫藏銀亦如應天等府一例容臣移會浙江撫臣
取用彼處飢民亦聽河工就食吳淞借飢民之力而
故道可通民借銀米之需而荒歉有濟一事兩利地
方不勝幸甚
海瑞請濬白茆港疏(隆慶三年上)
欽差總理糧儲提督軍務兼巡撫應天等府地方都察
院右僉都御史臣海瑞謹題為再疏白茆兼行賑濟
事臣開浚吳淞已題請外隨又巡歴常熟縣據士民
紛紛陳告白茆港雖經隆慶二年開挑止通一線之
路以故三年水患不能流洩全吳北境一帶地面均
受其害常熟去吳淞江尚三百里飢民赴工僅有一
二若于興工兼行賑濟一舉兩利當開白茆臣即親
行相視丈驗闊者不過四丈水深不過四尺狹者不
及二丈水深不及三尺果然淺狹攷今三吳入海之
道南止吳淞江北止白茆港中止劉家河三道而已
劉家河幸通逹無滯若止開吳淞而不開白茆難免
水患臣又酌計先經題請吳淞江工銀猶有餘剰吳
淞江河工二月望後可畢青黃不接飢民無處趁食
勢必官發銀米賑濟臣思與其空行濟飢不若仍照
吳淞江事例便舉畚鍤飢民既得就食河道開通今
秋成熟有望臣乃檄署縣事常州府通判姜國華丈
量約長該五千七丈七尺因舊河道廣狹淺深不一
通融牽搭計該用人夫一百六十四萬九千五百三
十六工計該用工銀四萬一千二百三十八兩四錢
悉照吳淞江例不取民不損官並給倉庫之積儗於
春仲興工伏望皇上軫念飢民當賑水利當興特命
工部覆議施行地方幸甚
海瑞請補河工錢糧疏(隆慶三年上)
欽差總理糧儲提督軍務兼巡撫應天等府地方都察
院右僉都御史臣海瑞謹題為河工告成乞賜處補
錢糧兼圖後效事該臣勘得吳淞江淤為平地有八
十餘里全吳水利此為第一又各州縣飢民告急臣
思昔人興工救荒旋於春初破土起工畚鍤雲來五
十日即已竣役臣親行相視量得開深一丈六尺面
闊十五丈下闊七丈五尺前估計題請該工食銀七
萬六千一百二兩止用過銀六萬八千三百九十七
兩東西二壩未開并近壩一里内再議開深三尺以
受壩外渾泥并管工犒賞開壩造橋等項共再用一
千餘金便可完事工成甚速銀不盡用皆緣飢民趨
事值連月不雨有天幸焉又勘得内出之水係清流
外入之潮湧渾土若内水急流則足以衝蕩潮沙免
于淤塞父老皆稱太湖水道節有攔壅計有崑山縣
夏駕口吳江縣長橋長洲縣寳帶橋吳縣胥口等處
委官踏勘凡可通流入吳淞江去處逐一疏濬畢後
方行開壩又臣于正月杪勘浚白茆港于二月初興
工估計銀四萬一千二百三十八兩據該縣于三月
初報完工六分計至下旬亦漸次收功其吳淞江工
候旨未下臣權宜借發松江府蘇州府練兵銀各一
萬兩鎮江府銀二萬兩白茆河借發常州府練兵銀
一萬兩蘇州府四千兩先因各方水災臣令修圩築
堰查導河贓罸銀兩聽各州縣支用故解至吳淞白
茆充費者不多今松江府銀一萬兩補足餘四萬四
千兩未補伏望皇上允臣前後二疏内借發未補銀
兩容接任撫臣如數調取補足白茆河未完工并夏
駕口長橋寳帶橋等處及四府圩岸塘浦支河等項
約三月盡可通完臣因鑒始慮終吳淞白茆若使先
年時加修濬豈至淤塞如此疏濬費力伏望敇下該
部以後水利不修撫按道府州縣並以曠職議處斯
國計民生大有攸賴矣
谷中虛請定督理水利憲臣轄屬疏(隆慶三年上)
欽差提督軍務巡撫浙江等處地方都察院右僉都御
史臣谷中虚謹題為敬陳督理水利便宜以專職守
以責成功事該臣看得浙江之嘉湖與直隸之蘇松
等處其源皆出于天目諸山本自聯絡其間江湖陂
澤自當一同浚治近奉明旨兩浙巡鹽御史兼理蘇
松水利而不及浙江之杭嘉湖浙江按察司水利僉
事督理浙江之杭嘉湖等府而不能行于直隸之蘇
松常鎮彼此觀望不無悞事夫水利為東南至切至
急至重之務若非專官督理難責成功伏望皇上深
維國計俯察民瘼敇兩浙巡鹽御史兼理浙直水利
浙江水利道僉事專督浙江水利直隸蘇松兵備道
副使專督蘇松等府水利各隨宜修浚以防水旱之
虞仰候旨下吏工二部詳議覆請改敇施行
宋儀望請復水利專官疏(萬歷二年上)
欽差總理糧儲提督軍務兼巡撫應天等府地方都察
院右僉都御史臣宋儀望謹題為東南歲祲迭見水
利難曠興修懇乞聖明復設專官以救民瘼以裨國
計事該臣筮仕吳令今又承匱鎮撫江南竊見蘇松
糧賦之重所藉唯此農田而農田水旱不常歉多稔
少心切憫之盖緣勾吳形勢東南自嘉興沿海而北
水皆趨黃浦入海西北自常鎮沿江而東水皆趨江
隂常熟西南自杭州湖州霅苕諸溪漲而束中為太
湖瀦聚三州之水滙為巨浸流注龐山瀆墅澱山三
泖陽城諸湖蕩開浦引湖北經常熟七浦白茆諸港
者則入于江東北經崑山太倉穿劉家河東南通吳
淞江穿青浦各入于海諸水聯絡四面環護中如仰
盂然就全吳地勢論之杭嘉湖常鎮勢繞四隅蘇州
居中松江居下則又為諸水之所受焉故潦則待洩
旱則待蓄自昔水利不可一日弗講自東江既廢吳
淞婁江之外唯白茆港亦賴吐納三道竝為大要害
而支河塘浦在在動關血脉必須通駛乃獲灌溉之
利遡自嘉靖初特敇巡撫侍郎李充嗣及題添差郎
中林文沛顔如環大加疏治之後曠怠日久江港潮
沙日上湮塞不通小小修浚無補於事經巡按御史
吕光洵連篇具牘僅加敇巡撫都御史歐陽必進略
一舉行至先皇帝三年巡撫都御史海瑞請旨開濬
吳淞江踵疏白茆港乃以遷代迫行不克終事盖撫
臣百責攸萃不能躬督畚鍤道臣職掌兵刑奔走四
郡亦無寧晷莫若仍舊遵祖制或照姚文灝傅潮等
事例用部郎或照吳㻞等事例設僉事管理水利庶
事有專責巡行相視俾江湖緊要歲歲加撩淺之功
塘浦支流處處得浸灌之益蓄洩有備旱潦無虞歲
稼常登國賦有辦臣等得藉手撫綏豐芑重地根本
固于維桑矣伏乞敕下工部查核臣言非謬即為議
覆施行
錢允治曰宋都憲留心民瘼其令吳之政迄今
尸祝而置買役田為百世利此疏情亦真懇止
敘列水道尚未鬯順乃知身坐堂皇目周四境
雖神禹不能也嗟夫吾吳水利非專官巡督不
可
郭思極修復練湖疏浚孟瀆疏(萬歷四年上)
巡按直隸監察御史臣郭思極謹題為江南亢旱日久
運道艱阻可虞乞敇當事臣工清復蓄水湖額疏通
逹江間道以垂永利事臣惟蘇松四郡關係國計民
瘼之大莫急水利近荷皇上洞悉民隠專敕憲臣董
理其事將見澤國奠安四郡黎民熙熙然有更生之
望矣臣復何言近臣巡歴常州丹陽以至鎮江則見
漕河淺涸大異往時運舟鱗集停閣不前盖繇天時
久旱外無江潮可入内無支流可濟雖竭盡挑濬之
勞末如之何於時督漕憲臣以及司道有司絡繹道
塗星行露宿經營相度多方計處乃導流轉灌遠戽
港汊之水注之漕河又廣募民舟以剝運多撥民夫
以挽拽知慮悉殫水陸畢力工費無算僅能引舟出
江雖於漕期尚可無悞而二郡騷然民幾不堪命矣
臣觸目疚心不遑寧處顧無策以濟民艱乃考按圖
經咨諏士庶則固有陳迹可復地利可修者得貳說
焉一曰清復練湖以永資蓄洩盖江南漕河緜亘四
百餘里其勢北高而南下在蘇州以至常州則地形
最下水得流通雖遇歲旱不至甚涸自常州以至京
口地形高亢河流易涸雖奔牛呂城建有石閘二座
以時啓閉蓄水以待運船然而仰藉蓄水以濟運者
實有丹陽之練湖為之源也練湖北去丹陽城百步
而近漕河縈遶其側舊額廣周四十餘里仰受長山
高驪之水滙為巨浸唐宋以來築有中埂㪷門石閘
制度詳備歴代修浚至我明天順成化之間屢常疏
瀹增修是以水得停瀦汪洋不竭夏秋則戽水以溉
田冬春則放水以濟運故有湖水放一寸河水漲一
尺之諺其有資於漕運者甚大也夫何守令狃近利
而忽遠圖縱令勢家豪戸周圍告佃成田日侵月削
寢失舊額且佃田之家輙私放其水冀免渰没而便
于耕作也傍湖之民又私開函洞張網其間而利於
取魚也彼皆相仍其業視為已有雖嘗有建議清復
之者而怵于謗讟因循中止年涸一年至於今且揚
塵矣一遇亢旱束手無策是天造地設之利而人棄
之安得盡諉之天時哉臣愚以為佃湖租税之入為
利甚微漕河蓄洩無賴為害甚大理當清復無疑矣
但向之清復未能者勢家豪戸阻撓於其間而任勞
任怨之難其人也今既敇有憲臣專管水利姦頑之
徒自當讋服憲臣主持於其上有司奉行于其下披
圖按籍一清復之儻以貧民失業為慮臣又訪得該
縣有萬頃洋等處皆可墾為膏腴之區使佃湖之家
轉佃于彼則失于東者償於西公私可兩便矣一曰
議修孟瀆以旁通舟楫夫奔牛吕城之二閘例於冬
閉春啓蓄水以待運船然秋冬之交運船空回者必
取道於此而官船之往來者亦必取道於此上下交
馳情奪而勢阻欲其恪守閘規不可得已求諸先年
有不繇二閘而可以間道逹江者則又有武進之孟
瀆河在也孟瀆在武進之北延袤六十餘里而長外
通長江内資灌溉商民舟楫罔不便之向使此河不
淤阻則空回糧船與往來官船率繇此以抵江俾奔
牛吕城得閉閘蓄水專通運艘則勢不至於淺涸之
甚緣自嘉靖年間遭值倭亂築堡中流設兵禦守於
是河流漸微日就阻塞雖嘗有建議開濬之者計度
工費約該五萬餘金而當事之臣經理欠周乃欲以
武進一縣之民力當之譬之一國之事而責辦于一
家以十人之負而責荷於一人勢有所不能矣以故
旋議旋寢至於今將為平陸矣安望其能通舟以逹
江哉臣愚以為此河之開不獨有資于灌溉而實有
資于漕運不獨有便于武進一縣而實有便于常鎮
二郡今惟責之水利憲臣詳為酌議民力取諸常鎮
二郡錢糧取諸漕運衙門要不必加𣲖以病民而計
工授直則無不濟矣孟瀆一開則既有間道以通舟
楫而運閘得啓閉之宜又引江潮以逹奔牛而運河
資接濟之力縱遇亢旱不至坐以待困如今日矣故
議濬孟瀆以旁通舟楫亦緩急可賴之一策也此外
若預查勘時挑濬等事漕規具存臣無事瑣瑣矣伏
乞敇下該部再加查議如果臣言可採覆請定奪施
行庶於國計民瘼咸有所裨矣
陳世寳清復練湖疏浚孟瀆疏(萬歷四年上)
欽差巡按直隸等處監察御史臣陳世寳謹題為敷陳
末議懇乞聖明亟賜舉行以裨將來糧運大計事
計開(内摘修浚湖瀆二款)
一清復上下練湖照得練湖上下約一萬三千餘
畆長山之水盡注于中東距運河不過一隄如
使已往湖形未湮舊制猶存停流蓄水不使外
洩雖今年運道旱涸而引决以濟第見建瓴而
下須臾盈滿豈至使臣等驚惶區處備嘗艱苦
軍民䟽導撈濬重遭勞擾而後徼倖利涉于萬
一也哉今臣督同浙江都司葉歡于張官渡車
水之暇沿埂逐崖查得原設之閘半廢函洞之
底太低中雖有水走洩甚易且豪黠彊禦之徒
占為己田雖近有公租之入所值幾何彼又將
利其水之不存而便于耕種為矣以故今春引
水通運累及百姓遂有一二鄉紳貽書于臣以
歸咎此湖之久廢里老百餘人遮道泣訴謂復
此湖而後常鎮之民始有息肩之日吁嗟此湖
之便于漕運若是人情之願于清復若是乃有
司惟以城狐社鼠占恡掣肘竟寢而不問不知
朝廷三尺之法議單清復之令將安用之即歲
納些須公租亦豈能當我官民一遇河道旱乾
輙勞費如此耶况有誤國計干係匪輕臣昨于
糧運通行之後亦行管河參政王叔杲委官踏
丈但非奉明旨則臣行既遠將又停閣不舉伏
乞皇上鑒今年之事為未然之防敕下該部銳
意清復咨行應天巡撫專責管河參政督同各
該府縣掌印管河官逐一踏丈要見四圍原額
若干畆今存若干畆某處蓄水更當挑渠以入
湖某處隄壊更當修築以防溢舊閘當修者修
之函洞當改者改之應於某官掌管其事塘長
壩夫各該若干修濬錢糧應費若干其地勢高
阜仍當招種者即以其租收貯官庫以為本湖
修濬之資嚴立限期務在五月以裏踏丈明白
造册回繳仍於每年終巡撫衙門具本練湖蓄
水若干文册報部查考仰祈聖裁
一復開孟瀆河照得清復練湖誠濟運要務而孟
瀆河不開亦為缺典聞此河于嘉靖初年當漕
船旱澁該漕司呈逹該道開挑而運事始通今
該臣親至奔牛鎮疏浚閘左之月河查得孟瀆
河亦在奔牛之中因督同蘇松管河參政王叔
杲督糧參政楊世華往彼踏勘見得河形尚存
閘基猶在又據土民禀稱本河起于奔牛萬緣
橋歴黃泥謝店羅墅石橋萬遂等處約七十里
而入大江入江之後繇黃牛山圌山門焦山金
山之側以逹瓜洲閘雖有百里之遠而急流之
險止一二十里耳但因嘉靖三十一二等年倭
寇突犯常鎮有司始將此河緊要去處築壩堵
塞以斷其入寇之路日積月累遂致此河淤墊
幾平而糧運商賈之船不復經行矣臣又博訪
衆論謂此河復開不惟遇旱可通運船而秋冬
回空倘正值丹陽一帶打壩修河之時逕繇大
江入此直出常州無復阻礙而船到必早夫回
空早則赴兌亦早開幇亦早最有益於運政者
也仰祈聖裁
林應訓欵陳開浚吳淞江工費疏(萬歷五年上)
欽差巡按直隸巡視下江兼督水利監察御史臣林應
訓謹題為蘇松水利急應開濬懇恩處給錢糧并陳
末議清查灘占田地以資工費事據蘇松兵備道右
參政王叔杲呈稱蒙臣案驗即將蘇州府之吳淞江
及吳江長橋松江府之黃浦等處皆關係最重逐一
勘議開濬至於設處錢糧經畫工費選委官屬該道
務身任而熟計以憑覆行酌議施行等因依蒙通行
各屬去後為照水政廢弛旱潦並困今日所最急者
在蘇郡則莫先于吳淞江而吳江則其來源也在松
郡則莫先於黃浦而山涇港秀州諸塘乃其來源也
帶同蘇州府同知劉崑繇大黃浦泝吳淞江其舊時
河額勢難盡濬自上海縣江口宋家橋至嘉定縣艾
祈八十里曾經前巡撫都御史海瑞開濬今尚通流
可以稍緩自艾祁至崑山縣慢水港六十餘里兩旁
俱漲灘江流僅存一線相應開濬共量長一萬九千
五十八步折官丈九千五百二十九丈每丈照見存
河形開闊二十丈以土方計之約一十一萬四千三
百四十八方共計銀四萬五千七百三十九兩有竒
又自龐山湖口至長橋逹吳家港乃太湖出水之口
亦俱成漲灘急應開濬闊狹長短不等共積土方約
六萬七千二百一十五方共計工價二萬六千八百
八十六兩有竒此則在蘇郡者共得銀七萬二千六
百二十餘兩矣又帶同松江府同知鄭復亨自黃浦
横澇珠涇泝秀州塘入南泖至山涇港共量過應開
濬者二萬八千七百五十六步折官丈一萬四千三
百七十八丈以土方計之約七萬六千五百二十九
方有竒此則在松江者共得銀三萬六百一十餘兩
矣夫以兩府最急水利三處所費已至十萬三千餘
兩他如蘇之茜涇楊林白茆七浦諸港松之蒲滙官
紹諸塘常鎮之澡港九曲諸河無慮數十除中間支
河可責得利人夫榦河可責各區民力至於洩水要
港誠非民力所能辦今既急其所先諸港亦當次第
修舉所需工費不貲搜括庫藏既無錙銖之餘加編
民間又苦供輸之困措處財用為艱竊見江北治河
往往奏留漕糧此不過為國儲運道計耳江南水利
為國儲之所自出誠不當後於運道歴觀先朝每遇
渰没凶荒輙蠲除數十萬與其蠲恤於被災之後孰
若預治於未災之先也似應議請錢糧以為疏濬堰
閘之費等因到臣該臣覆看得蘇松水利久廢無論
小港支流率多淤淺即長江巨浸亦皆灘漲是以容
納失其故宅節宣乖其所性霖雨連旬則患浸淫亢
陽彌月則憂枯稿如之何而望田疇盡治賦税易充
也故湮塞之病在在皆然則開濬之舉亦在在難已
大約欲興全吳之利計非三十萬金不可但害有重
輕而勢有緩急論工固難於併舉議費尤難以卒辦
臣用是夙夜思惟多方咨訪督同該道并蘇松二屬
府州縣掌印水利官躬行相度考究源委看得三吳
水利莫重於蘇松而其在蘇州者尤莫重於吳淞江
若吳江縣長橋一帶則太湖入江之口在松江府者
亦莫重於黃浦若山涇港秀州塘諸處則澱泖入浦
之路皆不容不急為之圖也至於工費浩繁别無措
處搜括庫藏既無錙銖之餘加𣲖民間又苦徵輸之
困誠有如該道所言者則所恃以濟必用之費不得
不叩閽而請矣至各州縣類有新漲灘田侵占河基
等弊法應清查改正就中有可設處以助工費者臣
不敢不竭盡其愚也除田間水道民力可辦者隨經
責令得利人夫乘時修濬不敢煩凟聖聽及蘇之茜
涇楊林白茆七浦諸港松之蒲滙官紹諸塘常鎮之
澡港九曲諸河非民力所能辦者容臣逐一估計以
漸修舉并鳩工給直分段委官一應未盡事宜容臣
詳其區畫以俟農隙興工外謹將急應開濬水道并
議處工費緣繇開具上陳伏乞皇上軫念蘇松水利
有關國計而工程浩大經費為難敕下工部議覆容
臣等遵奉施行
計開
一議開吳淞江中段以通入海之勢為照太湖入
海其道有三東北繇劉家河入海即古婁江之
故道也東南繇大黃浦入海即古東江之遺意
也其中則為吳淞江經崑山嘉定青浦上海四
縣界上入海乃太湖之正脉比之河浦尤為要
害今河浦皆通而中江獨塞者何也盖江水之
流與海潮遇海潮渾濁來則洶湧而其勢莫禦
去則遲緩而其泥易淀所賴江水迅駛而衝滌
之耳劉家河獨受巴陽諸湖之水而又有新洋
江夏駕浦諸水從旁而注之大黃浦總會杭嘉
二郡之水而又有澱山泖蕩諸水從上而灌之
是以流皆清駛足以敵潮雖有渾濁而不能淤
也惟吳淞江則不然其源出於長橋石塘之下
經龐山湖九里湖而入今長橋石塘二處則湮
塞矣龐山九里二湖則灘漲矣其來已微且其
中又為新洋江夏駕浦等處掣其水以入劉家
河其勢益弱及其與潮遇也安能勝其洶湧之
勢而滌其渾濁之流耶日積月累則其至於淤
塞而僅容一線不惟水失故道時有淫溢之虞
然巨流既滯則小港亦壅舊熟之田半成荒畆
而食利之民至有買米以充兑運甚且衣食無
措展轉而散之四方矣故前任巡撫都御史海
瑞破羣議而開之幾八十里遂使兩旁居民漸
歸故土而積荒之地近皆播種是吳淞江之開
也其有益於民生甚大所惜者一旦遷去事功
未竟耳臣今看得自艾祁至崑山慢水港六十
餘里急當開濬覆經丈計土方實該工食銀四
萬五千七百三十九兩有竒此江一開則太湖
之水直入於海歲或淋澇可免泛溢而就中傍
江湖渠得以引流灌田將來青浦一帶積荒之
區俱可墾種而成熟矣㐲乞聖裁
一疏吳家港長橋以宣出湖之源為照吳江縣治
居太湖之正東而湖水經其前入吳淞江逹之
海宋時運道經其地為有風波阻險乃建長橋
石塘以通牽挽之路夫以湖水從出之處而以
橋塘横貫其中誠不能礙但古人制作自有深
慮如長橋為長一百三十丈為洞六十有二至
於石塘小則有竇大則有橋内外浦涇縱横貫
穿皆為洩水計今石塘涇竇半皆淤塞而長橋
内外俱已灘漲為田僅得一二洞門通水若又
不治將盡長橋而沒之矣故長橋不疏則雖開
吳淞江亦無益也除石塘工費另行議處而長
橋一帶急應開濬臣今看得自龐山湖口繇長
橋至吳家港覆經丈計土方實該工銀二萬二
千八百八十六兩有竒此河一開則河水有所
洩江水有所歸源盛流長為利固甚大矣伏乞
聖裁
一議濬山涇港諸瀆以導逹浦之流為照松江府
之大黃浦西南受杭嘉二郡之水西北受澱泖
諸蕩之水總會於浦入海方今黃浦洪流滔滔
無容議矣而秀州塘山涇港諸處漸已淤淺狃
於目前之安者既不知預防之術而泥於通方
之論者乃徙歸咎於開江之非不知江自江浦
自浦如人兩足然各無疾痛則各自伸縮原不
相妨今懼江之開而浦之塞者是必入浦之路
有所礙也若自澱山湖分流入浦一帶港涇凡
有淤淺併為疏瀹則兩利俱存此不易之論矣
臣今看得自黃浦横澇涇經秀州塘入南泖至
山涇港等處急應開濬覆經丈計土方實該工
食銀三萬六百一十餘兩此河一開則雲間西
來之水無所阻滯而黃浦之流為益盛矣浦流
益盛則田間溝洫皆可旁逹以資灌溉之澤也
伏乞聖裁
一議請給錢糧以便興事之用為照三吳水利不
難於議工難於議費今據前項應開河道僅有
三處費已十萬有餘其餘尚未議及也各縣雖
有淘河夫銀多者不過三百兩少者僅二百兩
耳施之平時尚不足以應一枝河之役若欲加
編于民則方今各府供輸已重財力已困即使
正額尚多逋負每一追併愁嘆盈途兹將興利
以遺民何忍加編以增害至於庫藏則連年織
造摉括無遺邇有不敷遂至束手而莫之措也
臣以為財賦有從出之地有轉輸之地方今修治
運河費無所惜者盖以運河為財賦轉輸之地
關係莫有重焉者也今我皇上命臣督理水利
盖謂蘇松乃財賦重地水利不修則蓄洩無備
一遇旱澇便成荒歉賦税固無所出故不以水
利視水利而以財賦視水利則司國計者必不
忍惜必用之費以隳當舉之功矣伏望敕下工
部詳議查將堪動錢糧行撫按官速為區處以
便興作伏乞聖裁
一議清查灘占以廣經費之助為照東南水利大
壊始繇于治農官督察不勤繼成于姦民侵塞
日熾近緣遍歴湖港見兩岸俱係漲灘奸民罔
利初蒔茭蘆漸築隄岸遂成膏腴以致湖港湮
塞荒區賠累即應盡數追奪入官但勢以漸成
業非故主似難槩坐應分别高下量追價值以
資河工仍給帖存照履畆起科以充導河港之
費固不應容豪右獨擅其利也至於傍郭河渠
邇來侵塞更甚今河額視昔已失過半甚至不
能容舠無論水利有妨即以糧運動致阻礙俱
應查復原額以杜將來侵塞之奸臣因反覆參
酌前項田地雖多寡難以預計苟使設法清量
隨宜徵價其於開濬之工諒亦有可資者伏乞
敕下部覆合無容臣行委官丈勘除有礙水利
者盡數開挑折卸首正免罪其餘姑可容留者
責令徵價仍給帖存照以備開濬工費如有隠
瞞及抗違阻撓者容臣遵敇參拏則以水之利
治水之害不必一一仰資乎公帑而亦無待加
𣲖於窮民矣事完通行造册類繳伏乞聖裁
林應訓開濬孟瀆河工疏(萬歷五年上)
欽差巡按直隸巡視下江兼督水利監察御史臣林應
訓謹題為河道異常淺阻漕船遲悞數多懇乞聖明
嚴飭當事諸臣以重國計事臣奉命督理江南水利
節經案行蘇松常鎮兵備道即將按屬蘇松等府地
方大小河道逐一查勘去後隨據本道參政王叔杲
呈稱孟瀆河為國家漕運之捷徑而開濬之江必調
停夫役之得宜行據常州府通判王日東公同府縣
掌印官丈勘得本河自萬緣橋起至孟瀆河口止共
長九千九百五十丈積方三萬九千九百六十方細
閱兩岸高峻挑土安頓陡而且遠比之平地開土堆
隄者不同價若不平夫無應募合照舊例每方深廣
一丈給工價銀四錢今計方數共該銀一萬五千九
百八十四兩及本河壩邊立車六十一部起集人夫
車戽計工三千一百工共銀三十一兩二項通共銀
一萬六千一十五兩查得前河原係浙直運道永樂
宣德弘治年間議于蘇松常鎮杭嘉湖七府協力併
開自正德時濬後至今淤塞年久是難獨坐常州一
府等因報道照得孟瀆河雖坐武進縣地方實為浙
直運道捷徑載在漕誌且官民船隻經行尤便非止
一隅之利今據覆勘合用前銀查得原蒙題准修河
米折銀專聽修濬運河支用萬歷元年起至四年止
浙江杭嘉湖三府欠解銀四千四百五十兩四錢八
分八釐并存留三府備用銀六千二百二兩五錢六
分合無將常州府見存導河夫銀及該府并蘇州府
見貯修河米銀先行給發立限興工挑濬所少銀兩
暫於兵餉銀内借用仍乞移文浙江撫院嚴督杭嘉
湖三府將欠解并存留備用銀兩速解該府補還工
可立就此河既開江口修完閘座每遇運船通行之
時徑繇此河出江誠為官民兩便等因呈蒙本院批
允遵依督行府縣掌印管河官責令委官動支前銀
起夫興工挑濬去後續據常州府申稱照依通判王
日東原勘丈方議用前銀募集人夫五萬四千四百
名照方開浚委官照磨金承詔縣丞崔言典史吳仁
分叚督率人夫俱於三月初八等日興工論方給直
務照原𣲖深闊丈尺如式開濬各報工完訖除原議
前銀外又加增戽水人夫一千九百工每工銀一分
該銀一十九兩及委官省祭白訢等十二員每員每
日議給供給銀四分該銀一十兩八錢八分又犒賞
塘長里總花紅銀九兩連原議通共銀一萬六千五
十三兩八錢八分隨將本府庫貯導河夫銀五千一
百四兩二錢九釐六毫又修河米銀一千二百六十
三兩五錢二分六釐七毫二絲二忽及蘇州府并武
進等縣導河夫銀并修河米銀共四千八百六十八
兩五錢六分七釐三毫六忽四微通共銀一萬一千
二百三十六兩二錢九分七釐六毫二絲八忽四微
動支放給外尚欠銀四千八百一十七兩五錢八分
二釐三毫七絲一忽六微即於本府庫貯兵餉銀内
權借支給俱經給發居民沈彩等散給人夫收領訖
合候嚴催杭嘉湖三府前項欠解并存留銀兩補還
兵餉之數再照沿河兩岸率多泥沙俱非固土天時
雨澇未免倒塌而江潮日至浮沙湧進淤塞之患勢
所不免歴年以來屢濬屢淤盖開濬工完則人情俱
懈而不復議及經久之計今雖挑濬完工若不立法
善後不一二十年淤塞之患又至矣合於萬緣橋黃
蓮樹各建閘一座每座用銀三百九十三兩三錢共
該銀七百八十六兩六錢築壩樁木等料銀六十六
兩二錢孟河城南北西閘改造天關修砌燕尾并打
壩等項該用銀一千二十五兩五錢七分八釐又議
設三百料船二十隻每隻約用銀四十兩共該銀八
百兩鐵掃箒二十具該銀二十二兩專備夾取河中
淤泥之用以上共該銀二千七百兩三錢七分八釐
無從措處合無仍於本府庫貯兵餉銀内借用即行
建造閘座築完每歲冬月量加疏濬使河泥輒至而
不集河水常裕而不涸實為運道萬全之利也等因
申道該本道親勘開浚工程委無虚冒册報到臣該
臣看得孟瀆河口徑渡江北入白塔河至灣頭以逹
漕河為浙直運道捷徑此河誠開不直漕船出江之
便已也仍有三利焉運船與民船分道而行一也商
民船瓜洲而下一潮可逹免風濤盗賊之虞二也地
方灌溉之利三也先此武進之民憚於獨勞倡為險
澀之說故其議不果行今銀兩取之導河夫銀修河
米折銀不足則借支兵餉不累常州人夫則徵諸各
屬不累武進盖人人踊躍率作興事矣自三月初八
日起至五月初七日止募集人夫五萬四千四百名
開河九千九百五十丈用銀一萬六千五十三兩八
錢八分盖先於秋後數月不必再行估計而夫工錢
糧因以附見焉相應具題伏乞敇下工部將臣等造
送文冊逐一稽查除將導河夫銀修河米折銀徑行
支用外其杭嘉湖三府應解修河備用銀兩行令浙
江巡撫作速起解補還兵餉至於常州府官續議建
閘改關設船編夫等項費不過二千餘金容另便宜
處發委官責成不煩内帑不敢疏瀆容臣造册奏報
清冊送部查考
林應訓清復練湖疏(萬歷五年上)
欽差巡按直隸巡視下江兼督水利監察御史臣林應
訓謹題為江南亢旱日久運道艱阻可虞乞敇當事
臣工清復蓄水湖額疏通逹江間道以垂永利事該
臣奉南京都察院劄付准工部咨該巡按直隸監察
御史郭思極題前事疏開清復練湖以永資蓄洩該
本部議覆奉旨移咨到院備劄到臣隨即案行蘇松
常鎮兵備道轉委廉能官員及行常鎮二府掌印水
利官臨湖踏勘該道仍親詣湖所查革占佃去後今
據本道參政王叔杲呈稱遵依備行常鎮二府掌印
水利官及委蘇州府通判劉體道前去會同該縣掌
印水利官踏勘議報續據劉體道呈稱會同鎮江府
通判劉琚丹陽縣知縣尹良任查得本湖自西晉陳
敏遏馬林溪引出長山八十四汊之水以溉雲陽之
田周圍築隄名曰練塘又曰練湖約四十里許計一
萬三千畆有竒盖包山溪兼隣邑丹徙縣界繇張堰
湖至龍頭崗止而槩言之也環湖之隄仍立函洞一
十三處至宋紹興時中作横埂分為上下湖立上中
下三閘凡八十四汊之水始經辰溪衝入上湖復繇
三閘轉入下湖本朝洪武間因運道水澀難行依下
湖東堤開建三閘借湖之水以濟糧運舊址見今具
在其佃種成田勘得丹徒縣居民蔣祥等公莊田一
千七百二十畆一分三釐九毫華諒等佃田四百二
畆丹陽縣民姜得三等佃墾田三百一十三畆俱起
科辦糧與水利無妨相應存留外其華諒附近决口
田一百八十畆七分并居民任清等佃墾田六百七
十四畆四分張芸荆貴等佃墾田四千七十三畆此
皆未經起科於湖地水利有礙俱應開濬切詳長山
八十四汊之水原非山下發泉有源之水不過藉天
雨時行則羣山崙水奔流淜湃來不可禦去不可留
而本湖形勢本高又非若昭陽邵伯等湖低窪滙水
之比今隄障濬治之功誠不容已但照湖身周圍方
四十里若必槩湖之地而開濬之非動支數百萬之
帑金募集數十萬之夫力又遲以經再之歲月必無
有濟今除上湖係來水建瓴之勢及下湖本窪之區
俱免開濬外其餘量行濬深一尺以預瀦蓄以土方
人工計之共該銀三萬一千六百有竒以所起之土
即挑加西南堤埂議以存留之田准其濬湖之數亦
可以省工費之半其餘查請應動錢糧募夫開挑等
因到道本道隨親詣練湖處所督同府縣掌印水利
等官周迴細審本湖形勢看得所勘練湖源委原額
已詳其隄内所佃田畆俱係侵占湖利不問丹徒丹
陽告佃久近己未陞科既奉有嚴旨自應盡行查復
以杜後來侵占之漸所議姑留以助疏濬殊屬未妥
惟公莊田傍隄邊高岡不妨湖内蓄水且藉此守黃
金隄庶免衝决相應存留其湖心淤漲相應挑濬即
以其土加築西南一帶隄埂務令高厚仍堅築閘座
以備蓄洩行令該府覆議詳悉併估築砌隄閘工費
速報去後續據知府張純申稱會同常州府知府穆
煒蘇州府通判劉體道該府通判張汝正劉琚督同
丹徒丹陽二縣知縣楊廷相尹良任會勘得上下練
湖前代資以灌田國初兼以濟運其間興廢不一皆
緣節宣失宜盖本湖雖無常源然夏秋雨澇止受長
山八十四汊之水每每衝溢傷隄壊閘堤壊水乾則
湖為棄物於是民佃為田舊制寖失矣是堤壊者民
佃之漸民佃者湖廢之繇也兼以春初亢旱水枯益
甚無怪乎運道之不濟也今奉明旨查復舊制革田
歸湖誠切時務然欲使隄可不壊河可常恃則濬湖
築堤為要而設閘宣節尤急議得上湖四際夾阜下
湖東北臨河一帶原埂完固無容再增中有缺口四
處相應填補惟西南一帶殊覺單薄合行倍加增築
約令高以一丈厚以十丈為率略與東北相應湖心
受水去處間有年久淤淺應加疏濬即以所濬之土
加倍堤埂臨湖上舊閘一座底高湖心三尺堅厚如
故無容再修仍增建中閘一座底比上閘低二尺改
建下閘一座底比中閘低二尺高厚俱倣上閘之制
每遇啓閘濟運先上閘次中閘次下閘則水不盡洩
自有餘濟復慮秋水衝擊隄不可守議建減水閘二
座界於中下二閘之中閘面比湖心高六尺闊五尺
水未滿閘面則資以蓄既滿閘面則資以洩庶幾宣
節得宜功可永賴其議革湖田在上湖者如魏家莊
一帶蔣祥等公莊田傍湖隄高岡與水利絶不相礙
姑免追奪其餘臨湖圍埂如華諒華昇等田相應盡
行革去在下湖者如道人墩一圍查議丹陽縣嘉靖
三十三年間因被倭亂築城鑿濠用過姜得三腴田
三十餘畆將本墩量行給補殊與别佃不同且墩阜
成山離水十有餘丈似不必槩行攤革墩下低田圍
埂少礙水利并與任清張芸荆貴等久近佃種己未
陞科之田最礙水利者盡行將埂攤平退還内查陞
科田糧相應除豁共該革田五千六百四十三畆一
分存留不妨水利公莊田一千七百二十畆一分三
釐九毫其沿隄私設函洞槩行禁塞中有古設函洞
一十三處皆民田賴以灌溉湖水賴以宣洩合無照
舊存留每遇秋夏呈官給示方准啓放一入冬春即
行閉塞有私啓者官治以罪如此則官民兩便非惟
運道有賴抑且農業不妨矣合用人夫相應三縣協
濟合用錢糧照依部覆取足漕銀興工等因并將勘
估新建中閘一座改造下閘一座建築減水閘二座
修造中埂二閘合用石料夫工等用共三千五百三
十八兩七錢九分八釐及挑濬等隄其合用人工該
銀九千五百五兩六錢二分通共銀一萬三千四十
四兩四錢一分八釐數目緣繇到道照得練湖自晉
宋迄今屢興屢廢盖因水本無源雨集則羣流奔湧
湖緣隄障而成其勢易於潰決天旱則泉源既枯地
以積淤肥美小民利於佃種該府所謂隄壊者佃種
之漸佃種者廢湖之繇誠確論矣今既查明原額除
公莊田於水利無妨姑留外其餘盡行清復已經起
科者准與開除其挑濬築砌之工費公私函管之存
革上下閘座之啓閉該府酌議詳悉停妥乘今春水
未至湖地方乾便於挑土本道已行令多募夫役先
挪常鎮二府解淮兑軍減存行糧銀二千六百三十
一兩并暫借貯庫練兵銀即日興工挑築計月餘内
可完其閘座一面採辦石料立限修砌未敷銀一萬
四百一十三兩四錢一分八釐伏乞速行措處補庫
接放兵餉刻限完工庶可以乘時蓄水以便秋冬濟
運再照工固詳於經始而事每忽於圖終誠使隄障
既設而督察不勤函閘既修而節宣無法是繕治於
一時者未免旋廢於日久湖額既清而禁令不嚴泉
源已微而疏導不加是取辦於目下者豈能永利于
將來合于堤埂函閘完固之後專委鎮江府水利通
判督令丹陽縣水利縣丞時常沿隄巡視稍有滲漏即
加補塞遇山水泛漲悉啓閘口以防灌潰秋冬水泉
微涸督令塘長多方疏導歸湖無令他洩或湖水盡
涸亦不許姦民乘機佃種違者重治以罪悉著為令
甲各官奉行不謹聽本道不時參究等因具呈到臣
該臣看得上下練湖水無常源非隄障而濬治之何
能為運河助也是以國初有三閘之址議單有歲修
之令積久以來豪民習見佃田之利而私相侵鑿以
潰其防有司亦幸其河運之通而不復禁制以虞其
後居常率稱如故不意天旱水涸如今春而漕運幾
失濟矣今欲施湖之工必先復湖之舊故委勘於通
判劉體道等革田四千九百二十八畆一分覆勘於
知府張純等革田五千六百四十三畆一分督勘於
參政王叔杲革去佃墾田五千八百五十七畆三分
四釐一毫其所存留止藉守黃金隄之公莊田耳臣
親詣其地周圍四望基埂平夷無復阻撓障礙者迺
就形勢而考鏡之竊見上湖地仰八十四汊之水所
繇來也雖不能蓄而懼其洩洩則水力分矣下湖地
形較上湖頗平衍而高於運河僅數尺故懼其不盈
水盈而隄堅則應時而注之河有全力矣二者上下
湖之大方也上湖四際夾阜循治故岸足無疎洩下
湖環旋計四十里頃者委官建議濬以一尺於工不
為深而費已三萬餘且泥無所歸旋盪入湖槩濬何
益故沿湖築隄相隄建閘殊為長便所據知府張純
等參政王叔杲其議工程則隄凡一十七號長二千
七百七丈各高以一丈厚以十丈西南一帶務與東
北相等其司啓閉則增建中閘改建下閘修造中埂
二閘其虞秋水則建減水二閘而參政王叔杲又欲
於隄閘完固之後督官緝理勿隳前功始事善後之
議似俱詳當今人夫已集約用銀一萬三千四十四
兩四錢一分八釐部覆原取之漕運衙門臣等已將
應解減存行糧銀二千六百三十一兩扣兑支用仍
有不敷銀一萬四百一十三兩四錢一分八釐與夫
前項事宜通應題請伏乞敕下工部再加詳議如臣
所言不謬將革去民田已經起科者除其差糧應增
隄閘如前布工應用銀兩如數催發臣等腁胝赴之
功可踰月而望矣
林應訓開浚吳淞江工完疏(萬歷五年上)
欽差巡按直隸巡視下江專督水利監察御史臣林應
訓謹題為蘇松水利急應開濬懇恩處給錢糧并陳
末議清查灘占田地以資工費事該臣奉南京都察
院勘劄准工部咨備奉欽依開濬吳淞江事理咨院
備劄到臣隨經案行蘇松常鎮兵備道遵行去後今
據蘇松兵備按察使馮叔吉呈稱案查先該本道回
籍參政王叔杲遵蒙案騐事理帶同蘇州府同知劉
崑勘議得自上海縣江口宋家橋至嘉定縣艾祁八
十里前經巡撫海都御史開濬今尚流通自艾祁至
崑山縣慢水港六十餘里兩旁俱係灘漲相應開濬
共量長一萬九千五十八步以土計之約一十一萬
四千三百四十八方每方計銀四錢共銀四萬五千
七百三十九兩有竒所需工費不貲摉括庫藏既無
錙銖之餘加𣲖民間又苦供輸之困措處財用誠為
至難又經備行該府掌印水利官及原委同知劉崑
覆查酌處工費將長洲吳崑山三縣灘占田蕩及侵
占傍郭河渠逐一清查丈勘明白凡有應行開挑即
便拆卸改正定立界址分别丈尺其存留徵價者分
别等第徵銀在官聽開江支用仍一面將應開處所
勘核的確分叚計算實用工費委官募夫計處停當
以便興事間續據該府新任接管同知王事聖册報
轉呈本院行道即速立限追徵長吳崑三縣灘地價
銀完解崑山縣庫收貯聽吳淞江工費隨行府縣查
追間又該王參政覆據王同知勘報本江自慢水港
起徐公港止計四十五里議開江面闊二十丈深一
丈二尺開深闊各一丈為一方計土八萬八千五百
五十二方每方十六工給直四錢該夫一百四十一
萬六千八百三十二工定以四十日工完扣算該夫
三萬五千四百二十名每名八分并議厰壩總散工
員役供給犒賞等用共計銀三萬六千六十兩一分
又查合用人夫近江地方崑山縣居其八青浦縣居
其二餘俱隔遠兹欲止於二縣雇募則三萬五千餘
人恐難足數議於崑山縣每里雇夫三十名青浦嘉
定長洲三縣各每里雇夫二十名共足三萬五千六
百二十名之數分為五段打壩每段委總工官一員
督濬列欵呈報去後比因灘田地價追徵不全欲議
取諸官帑餘積繼以織造供輸搜括錙銖無遺工費
無處難以動工續蒙本院督催酌處隨議動借常鎮
二府修河米銀一萬兩蘇州府又借支見徵所屬州
縣修河米銀五千餘兩少紓目前凑用候徵灘價補
還呈允支解間值前道去任該本道到任接管續蒙
憲牌再行覆勘議妥酌處工費即日起工如有便宜
不妨條議隨帶王同知及崑山青浦二縣掌印官督
同熟知水利士民遍歴本江逐丈測水驗得頭段慢
水港起千墩浦口止約九里許兩旁雖有淤塞其中
廣闊深通其工止當修濬尾段屈家墳起艾祁止約
十五里面底俱係深闊其工可以不濬中段自千墩
浦口起至屈家墳止一帶計三十五里許淤塞果係
一線俱當大挑實量長五千四百一十七丈七尺其
深闊查照先年海都御史開濬過本江下段面闊十
二丈至十四五丈止底闊八丈至十丈止其深俱以
一丈二尺為准其夫工原議開土深闊一丈為一方
計十六工給銀四錢查江形深淺不同夫工折算難
計查照上年孟瀆河開濬事例每開土横過一丈深
闊各如式約算土一方領工食銀四錢各稱省便又
查得五段齊起恐戽水為難議將夫工分為三段先
併力於頭段則戽水易乾夫易下手於工為速又查
得戽水夫工原議太少應于崑山青浦附近雇夫戽
水當發千金則人心自奮等因呈覆本院蒙牌行蘇
州府先動開江銀兩分發崑山嘉定長洲三縣預給
工食本道督令各縣掌印官募取開土人夫長洲縣
一萬四百四十名嘉定縣一萬一千五百五名崑山
縣一萬三千七百三十九名又募蕭山夫三百六十
八名青浦縣夫三千名崑山青浦二縣出備車輛另
募車水人夫共四千三百九十二名各工食俱令各
該掌印官親給管押赴工委王同知總督調度分委
府衛首領縣佐等官宓天麒吳懷京盧大業李應春
熊配麟高良倫陶繼顔丁楣陳添琦九員分段率領
限於三月十九日齊集本江二十日一齊興工間本
道又行各屬催解錢糧蘇州府并各州縣解各年導
河夫銀七千六百六十四兩七錢一釐二毫二絲長
洲縣解徵完灘地價銀二千九百九兩三錢四分九
釐九毫吳縣解徵完灘地價銀六千六百四十三兩
三分二釐六毫崑山縣報徵完灘地價銀三千五百
二十二兩三錢三釐二毫吳江縣解扣省厰夫銀七
百二十兩水夫銀九十六兩又解河工銀六十三兩
一錢八分三釐三毫嘉定縣解扣省厰夫銀五百五
十一兩二錢蘇州府并長吳二縣解社倉米穀易銀
四百七兩二分二釐蘇州府解追完罰犯河工銀三
百五十八兩三錢又辯復吏河工銀四十兩太倉州
解加納隂陽官河工銀三十兩常州府縣解罰犯河
工銀二百兩超參辯復吏農河工銀一百五十兩蘇
州府縣解完按院贓罰助河工銀一百九十三兩二
錢二分七釐鎮江府解嘉靖四十四年分存剰練兵
銀四千八百八十八兩六錢七分七釐八絲二忽九
微五沙八塵辯復承差河工銀五十兩江隂縣解軍
犯長解銀二十兩蘇州府借支徵完各州縣解各年
修河米銀二千四百五十一兩六錢七釐二毫二絲
二忽常州府解修河米折銀五千三百五十七兩二
錢一分六釐八絲五忽四微鎮江府解修河米折銀
五十八兩八錢五分七釐五毫九絲七忽九微四纖
一沙一塵一埃又各府州縣解兵備道項下贓贖助
河工銀共五千九百二兩五錢一分六釐七毫四絲
萬歷錢十萬文以上共銀四萬二千二百七十七兩
二錢三釐九毫四絲七忽二微四纖六沙九塵一埃
萬歷錢十萬文俱解發崑山縣收貯聽用續據王同
知報委官宓天麒陶繼顔率嘉定縣人夫開完河九
百丈熊配麟率長洲縣人夫開河五百一十七丈于
四月初九日工完吳懷京凃子熟率夫開完頭段河
七百丈于四月十二日工完盧大業高良倫開完青
浦尾段河九百丈于四月十八日工完宓天麒陶繼
顔率嘉定縣人夫開完河八百二十五丈七尺五寸
又蕭山夫開完八十二丈俱四月十九日工完李應
春率崑山縣人夫開完河七百一十丈熊配麟丁楣
陳添琦率長洲縣人夫開完河七百六十六丈俱于
四月二十日工完本職驗俱闊深如式緣繇蒙批據
稱各縣分開河工報完未委虚的趁今江水未放查
驗有據該道即委外府官二員通行稽核各縣實開
過吳淞江長若干里丈深闊果否如數并募過人夫
給過工食備造文冊繳報依委常鎮二府推官韓萃
善吳道卿勘報隨據二官揭稱勘得千墩浦起至屈
家墳止長五千四百一十七丈七尺開面闊踰一十
二丈底闊踰八丈深踰一丈二尺内除罰崑山縣侵
尅車夫工食塘長陶巍開土三丈二尺四寸五分崑
山縣人夫開過一千四百一十九丈二尺五分嘉定
縣開過一千七百二十九丈二尺五寸長洲縣開過
一千二百八十四丈青浦縣開過九百丈又募蕭山
夫開過八十二丈逐一勘覆俱一例闊深工完如式
其夫工名數給過銀兩俱已各縣正官召募散給竝
無虚冒情弊其厰壩犒賞等項通候王同知查造細
冊另報等因又該本道委據簡校宓天麒經歷吳懷
京等查得慢水港至楊閭河一段水深一丈一尺兩
旁水深六尺楊閭河至千墩浦口止一段水深一丈
兩旁水深五尺相應修濬又勘得屈家墳至艾祁長
有一十五里面底俱係闊深不必開濬又據王同知
呈報漫水港之河若打壩修濬戽水極難已蒙本院
面諭即今置設混江龍十具僱大樣沙船募夫䈒去
淤泥中深俱一丈二尺兩邊削洗俱闊一十丈之外
緣繇到道隨該本道親往本江自漫水港至千墩浦
口止計九里許河心兩旁逐一測水委果洗䈒深通
又千墩浦口起至屈家墳止三段開挑處所共三十
五里覆核面底闊深一例如式隨令開壩以便農作
外又詣屈家墳至艾祁止計十五里許江心兩旁逐
一測水與新開之河深闊相等不必修濬前項河工
悉已完訖又據蘇州府申准同知王事聖關開修濬
過吳淞江中段淺狹去處自千墩浦口起至屈家墳
止計三十五里許共實量長官丈五千四百一十七
丈七尺俱照横過一丈闊深各如式算土一方給夫
銀四錢又開千墩浦口東角夏駕河沙塗三乂河口
高岡并築壩填壩土方共給過挑土人夫工食銀二
萬一千七百九十八兩五錢四分八釐一毫戽水人
夫工食銀一千八十七兩六錢三分五釐厰壩竹木
除易價還官外實費銀三百六兩九錢五釐管工員
役廪糧銀一百四十五兩九錢六分五釐犒賞祭江
諸費用銀一百一十四兩八錢銅錢八萬三千一十
文又將慢水港至千墩浦口止計九里俱係深闊止
用混江龍疏導淤沙并修築兩岸用過夫工銀二百
五十五兩一錢五釐五毫及督同崑山縣知縣程逹
看得千墩浦迤西慢水港之間建石閘一座估該灰
石等料銀九百八十九兩五錢又于夏駕浦口築一
小閘估計工費銀二百八十二兩三錢所建二閘工
費就于崑山縣用剰銀内支給委官先行買料完備
俟冬水退興工連前通共實該用銀二萬四千九百
八十兩七錢五分八釐六毫錢八萬三千一十文又
查刷得崑山縣收放一應開江錢糧各處解發并本
縣徵完各項銀共有四萬二千二百七十七兩二錢
三釐九毫四絲七忽二微四纖六沙九塵一埃錢十
萬文除放過前項開江工費并聽造閘支用外仍有
餘剰銀一萬七千二百九十六兩四錢四分五釐三
毫四絲七忽二微四纖六沙九塵一埃錢一萬六千
九百九十文存貯聽候别項河工支用前項收放一
應錢糧俱經職親查並無虚冐情弊具冊關送到府
具申到道隨該本道覆覈相同看得三吳水利三江
入海而吳淞江中段則入海之中道也今河浦皆通
而中段獨塞此其為害豈細故哉緣在上者以非關
於運道即隠懷民瘼每以勞怨搖阻雖明知開濬之
為利而上下忍於淤塞之為虞欽承明旨民無越志
自屈家墳以逹艾祁直與前海院之新河竝其利自
千墩浦而逹慢水港遠與劉家河之海道會其歸以
三十餘里一線之濁流而闊為一十餘丈一帶之巨
浸初議三萬五千六百有竒之夫役用之四旬而今
也三旬而舉之初議四萬五千七百有竒之工價猶
恐不足而今也二萬四千九百有竒而足之得天得
人如期如式未有若斯江之速且深者也等因具呈
到臣該臣會同巡撫右副都御史胡執禮巡按御史
胡時化看得吳淞江之中塞也關係水利甚大而其
議久不决者以民難慮始官多偷安非狃于經費之
無措則惑于浮言之中阻也兹者仰荷我皇上加意
東南水利而明旨森然至嚴至切故臣奉而行之諸
司用命羣費畢集雖有姦豪不得行其阻撓之計且
役之興也當春夏清和之候適細民青黃不接之時
授民以直而農有所濟募民之力而人樂于趨又費
有可省者則省之如修慢水港之法役有可已者則
已之如停艾祁浦之工慮竹木之料或不堪也即以
各段委管官自行買辦工完皆變價以還官恐工食
之給或不清也則令各縣掌印官親行印封散畢隨
掣秤以示衆臣與該道復時時到工考其勤惰而賞
罰之訪其侵尅而究懲之是以役無頃刻之曠食無
毫末之虚故集三萬五千有餘夫於江上功以三旬
而舉費以二萬四千而足也理應具題伏乞敕下工
部覆查如果前項工程别無虚冐即將已經散給銀
兩准其支銷其餘存剰在庫銀兩并各縣灘占未完
地價俱准徵收聽候别項河工支用容臣造冊奏報
并清冊送部查考
林應訓開濬白茆塘工完疏(萬歷六年上)
欽差巡按直隸巡視下江兼督水利監察御史臣林應
訓謹題為遵敕開浚水利請給錢糧以便稽查責成
事據整飭蘇松常鎮兵備湖廣按察司按察使徐節
呈蒙本院案驗奉南京都察院勘劄准工部咨備奉
欽依開浚白茆塘事理移咨前來備劄到院案行本
道内開白茆塘先經海撫院開浚何以未及十年淤
塞如故該道即親詣塘所督同府縣掌印水利官沿
行相度窮究源委即今再浚作何方法可永遠不淤
并查應否添築壩閘作速勘估確報等因蒙此遵依
督同蘇州府同知王事聖常熟縣知縣留震臣會勘
去後隨據同知王事聖呈稱勘得白茆塘淤淺去處
自歸家莊小石橋起至横塘止計四十五里量長八
千七十九丈每長一丈面闊十二丈底闊八丈深一
丈二尺淺深不等積算土方七萬七千四百三十方
二分一釐九毫每方工食銀二錢八分共銀二萬一
千六百八十兩四錢六分一釐四毫六絲分列十二
段每段應搭厰一所除沿途庵院不必搭蓋外實搭
厰十所每所工料銀一兩五錢該銀一十五兩築壩
三條應用竹木工料銀二百四兩七錢六分五釐又
勘横塘口應建石閘一座合用木石灰鐵夫工等項
該銀三千二百六十九兩五錢一分一釐以上共該
用銀二萬五千一百六十九兩七錢三分七釐四毫
六絲其戽水人夫工食候築壩興工量水淺深用夫
之多寡另議詳奪至於設處錢糧一節據該縣申報
應支白茆高明沙耿涇福山并各開地價淘河夫銀
共有二千七百二十四兩六錢八分四釐二毫又查
得崑山縣開江支存夫銀一萬三千五十七兩五分
七釐二毫六絲四忽三微四纖一沙一塵一埃二項
共銀一萬五千七百八十一兩七錢四分一釐四毫
六絲四忽二微四纖一沙一塵一埃尚少銀九千三
百八十七兩九錢九分五釐九毫九絲五忽六微五
纖八沙八塵九埃或攴各屬灘占地價導河夫銀或
堪動别項錢糧輳用等因呈道又該本道覆行會議
得開濬本塘自歸家莊起至横塘止計長八千七十
九丈約四十五里每十一里分為一段定委常熟縣
縣丞王儼主簿秦湯相吳江縣主簿李三省吳縣主
簿任可賢督工總工則同知王事聖知縣留震臣定
有身家耆民五百名分段募夫開挑又議以二百丈
立一耆民為分管每千丈立一隂醫省祭等官為總
工又議本塘照原議開面闊一十二丈底闊八丈深
一丈二尺但河形水勢不同必於取數非便且開河
緊要在深不在闊如兩岸估勘不足十二丈者聽總
管官勘實順勢開導其堆土務運至十五丈之外本
塘四十五里每十里該用戽水車二百輛計水車九
百輛令塘長圖長出辦大約用車夫二千七百人每
人給米二升限六日車乾計米三百二十四石又每
五里造官厰一座管工官住劄每一里搭草厰二座
每座可容五十人為食宿避雨之所興工破土之日
每耆一名給花紅一分以為優勸又議横塘口建石
閘一座照原估料銀三千二百六十九兩五錢一分
一釐行縣委官先行量給官銀採辦石料完備候開
濬河工畢日興工砌築等因具繇呈報間又據蘇州
府知府李充實查議處置工費錢糧數目緣繇到道
查得白茆塘工費原估該用銀二萬五千一百六十
九兩七錢三分七釐四毫六絲除查有常熟縣見徵
沙租地價導河銀崑山縣庫貯開江支剰銀蘇州府
及長吳二縣報完宗人府米折導河夫灘地價銀見
在共有二萬一千二十三兩八錢二分三釐三毫尚
欠銀四千一百四十五兩九錢一分四釐一毫六絲
應于見徵存留宗人府米銀内徵給查該縣數有大
戸吳潔淳名下欠者止有四百七十四兩令照銀數
認方開河外實少銀三千六百七十一兩九錢一分
四釐一毫六絲應將民欠宗人府米銀六千餘兩内
徵給以該縣之欠米開該縣之河工官民無詞再照
白茆塘為出海巨流海潮與湖水晝夜必兩會當其
會處則清濁相值其流稍停渾泥遂積日復一日故
易淤塞今惟於初開之時務深而不務闊既開之後
每年以導河銀僱夫撈洗然後可圖永利具詳允示
本道遵行間催據常熟崑山長洲吳縣并蘇州府徵
完各門地價灘稅導河夫銀宗人府米銀開江支剰
銀共二萬一千四百八十一兩四錢一分八釐四忽
三微四纖一沙一塵一埃俱發常熟縣收貯先行動
支募夫塔厰之用餘少銀兩嚴徵民欠宗人府米銀
接濟去後據常熟縣知縣留震臣申稱本塘原勘長
八千七十九丈該夫銀二萬一千六百八十兩四錢
六分一釐四毫六絲今該本縣又續議增開歸家橋
宕六十七丈約該夫工銀一百八十七兩零連築壩
戽水建閘共該用銀二萬五千餘兩除各處解到本
縣徵完銀支給外見今河工完及八分尚有募夫工
食犒賞供給等用約少銀二千餘兩并建閘料銀三
千二百餘兩本縣欲追原議民欠宗人府米銀支給
一時徵併不前申乞區處等因到道酌議借支鎮江
府嘉靖四十五年分支剰練兵銀二千三百一十兩
五錢九分七釐九絲五忽六微八纖解發常熟縣接
濟完工再有不敷及建閘料銀嚴行府縣追併存留
宗人府米銀凑用補還借支鎮江府銀兩具繇詳允
借支前銀解發常熟縣收用外今該按察使徐節到
任接管覆行本府同知施之藩推官赫瀛會同勘驗
隨據呈稱會同管濬總工同知王事聖親詣白茆塘
自横塘口起至歸家橋止濬過工程共長八千七十
九丈又續議增開歸家橋宕六十七丈每丈俱照原
議開面闊一十二丈底闊八丈中深一丈二尺旁深
一丈逐一查勘濬工丈尺俱已如式又將王同知關
送用過一應募夫厰壩供給犒賞等費及常熟縣收
放過河工錢糧各數目前來覆核得常熟縣官庫收
過蘇鎮二府并崑山長洲吳縣解到及本縣徵完河
工銀共二萬三千七百九十二兩一分五釐一毫三
纖一塵一埃數内放過厰壩竹木物料除變易還官
外實用過銀一百一十六兩六錢九分三釐又放戽
水人夫食米三百六十二石一斗二升内除本縣罰
犯范璧米三十八石實該米三百二十四石一斗二
升每石價銀四錢五分該銀一百四十五兩八錢五
分四釐又該開挑人夫工食二萬一千八百四十二
兩三錢一分九釐九毫四絲内扣河深易開減銀二
十六兩二錢一釐五毫六絲外實給銀二萬一千八
百一十六兩一錢一分八釐三毫八絲又放管工員
役廪給口糧銀四十六兩七錢五分又給犒賞效勞
員役花紅銀牌與祭江開壩等用銀一百三十五兩
五錢三分五釐通共放過銀二萬二千二百六十兩
九錢五分三毫八絲逐項細核明白應准支銷仍有
支存官庫原借鎮江府練兵銀一千五百三十一兩
六分四釐七毫二絲三纖一塵一埃覆查相同備造
文冊報道該本道覆核相同應准支銷造冊完繳其
横塘口建閘候水退興工不敷料銀嚴行府縣將原
題宗人府米銀八千兩除徵完放過本塘河工外尚
欠五千一十四兩一錢七分七釐五毫追完找給前
項閘料并補還原借鎮江府銀共該四千四十九兩
零之外仍餘九百六十五兩一錢三分七釐五毫與
常熟縣原報應徵各沙租各門地價導河銀尚欠一
千五百二十八兩九錢六釐四毫六絲俱聽别項河
工支用再照白茆塘東出大海西連昆承湖海潮湖
流日必兩會清濁相值停積渾泥淤塞自後於農隙
水涸該縣量動導河夫銀撈洗庶可永久今將造完
核過工費錢糧文冊呈報到臣該臣看得白茆塘原
議建閘盖慮渾湖入淀而設此以防之及臣督同道
府廳縣親詣其地據耆老居民衆議本塘今歲開濬
不為不深而浲水為災未能盡洩者盖因海口舊閘
稍礙之故今若再建横塘新閘恐於内水有礙相應
停寢其原估建閘銀兩仍貯該縣聽候别項河工支
用除將開濬工程用過錢糧逐一覆查明實見今造
冊奏繳外伏乞敕下工部將前項用過銀數覆請開
銷
江有源請專官治水疏(萬歷十五年上)
南京廣東道監察御史臣江有源謹題為懇敕專官以
治東南水利以惠民生以足國用事竊照江南水患
不常皆為水利不修之故臣吳人也於吳中水利頗
知梗槩且叨承耳目之司請得與皇上備言之盖浙
西之地蘇松最低位居下流太湖綿亘數百里納受
諸山溪澗之水散至澱山三泖等湖而繇三江入海
三江者湖海之咽㗋也自海塘南障而東江堙廢水
勢始北折而為黃浦趨於吳淞併於婁江又溢入七
浦白茆其道迂迴屈曲不能駛急又海潮日有二至
浮泥湧入淤塞江路江路塞則湖水始泛濫而為患此
三吳水利之大凡也古人治之有原有委而其要則在
於任人萬歷初年言官建議特命南京監察御史一
員總理其事該部覆奏欽依業已施行未幾令兼巡
江之差又未幾併其差於巡江御史於是名雖專敕
實則帶管而建官之意又輕矣况巡江之差一年而
竣水利之事豈可計日而成經營方始代期已及即
有碩畫安所成就故雖因時䟽濬以救目前而終不
能大舉廢墜為吳民垂永利者官之不專故也臣願
添設一員畀之專敕重其事權無論御史無論僉事
但能久於其官而又不以他務分之則舍水利之外
無可自見必且殫忠畢慮以求稱厥功而水利可修
矣請遂言修治之法一曰開江湖以導其壅今之吳
淞江婁江七浦白茆此四河者襟帶湖海吐納衆流
一日不可使之不通者也濬吳淞江之外即宜䟽白
茆之淤開七浦之塞撤去斜堰或為石硔或為石閘
而諸河亦當併議也婁江今雖通流而太倉以東多
有漲沙海口有横沙早計者及今為之力可省也至
於瀕海之地比之腹内特高濬治亦宜倍深不然内
低外高難乎水之東注矣一曰疏塘浦以通其脉昔
人於川原廣衍處所每七里為一縱浦十里為一横
塘所以通決水道使相灌輸無屯瀦枯涸之患乃民
力既不能開挑而有司苦於錢糧無措若罔聞知堙
塞已過半矣是宜相其緩急以次疏之務使溝瀆之
水悉逹於塘浦塘浦之水悉逹於江河聫絡貫穿流
通可也一曰備規制以善其後古人於濱江瀕海通
潮江浦悉設官置閘潮至則閉閘以澄江潮退則開
閘以洩水其潮汐不及之水圩田四圍亦設門閘因
旱澇而時啓閉焉港之小者不通舟楫則築為壩堰
而穿為斗門蓄洩啓閉法亦如之又於閘外設撈淺
之夫時常爬疏積滯置銕掃帚等船隨潮上下以蕩
滌浮淤諸老岸處栽桑柘種茭蘆護堤固岸纖悉備
具此所以無水患也而今皆弛矣間有知置閘之利
者又置之不得其所名以節水而反以壅水此於興
工之後所當多方講求曲為處置以開吳民百世之
利者也唯錢糧工費尚須擬議既設專官自能調劑
酌量上請非臣所能預為縷指伏乞敇下該部虚心
計畫如果臣言不謬速為具覆施行臣無任翹首企
望之至
徐桓請復水利憲臣給發錢糧疏(萬歷十六年上)
南京刑科給事中臣徐桓謹題為東南財力已困水患
難必乞速簡任興發及時修濬以禆國計以厚民生
事臣惟東南為國家財賦奥區水利為東南財賦源
本不容一日不修濬者况水患叠仍民力已困今歲
淫潦復未可必可泄泄然不亟為之圖哉頃御史江
有源請復專官修舉水利荷皇上俞允勅該部着撫
按官逐一相度從長計議業已見之行矣臣復何言
顧臣所慮者非專官之難得人以充任為難非修舉
之難得財以經費為難惟簡任有人則功可成惟興
發有財則事可濟此足國裕民之至計所當亟議者
也臣請得竟其說嘗聞三吳古稱澤國其西南翕受
太湖陽城諸水形勢尤卑而南北際海地多岡隴視
西南特高高者其田嘗苦旱卑者其田嘗苦潦古人
治之高下曲盡其制然大較惟疏淤障以決下流築
圩岸以固隄防而已近來官無專任豪民肆梗以致
故道堙塞水患叠仍去年七月間風潮淹溺尤甚蘇
松獨當下流被害尤烈饑饉流離民不聊生荷皇上
軫念恩賜蠲免復令郡縣發粟賑貸德意甚盛第飢
民之困苦未甦公家之徵催已急昨吳江士民相率
而號訴于庭幾激成變萬一今歲雨暘少愆淫潦復
作又將何以處之臣私憂過計惟急修水利庶足以
弭患於將來也議者宜復專官設僉事似矣盖專官
則職不分于功為易就僉事則體未尊于民為易親
或單車而循阡陌或扁舟而泛江湖廣咨博訪窮覽
遠討以底平成之績事無不甚便者但臣愚則謂設
官之要惟在于得人修濬之宜惟先于足用人不得
則所設皆具官也用不足則所議皆空談也臣為今
訃莫若簡任賢能大發帑藏以修濬之為急嘗考先
朝屢命大臣經理吳中者前後不下數十人而其有
功于水者則惟尚書夏原吉與巡撫侍郎周忱爾人
才之難得可知也方今豪強日肆水道日湮淤者已
占而田澤者已斷而漁非得強力有才實心幹濟者
其人不可也然當明盛之世正羣賢彙征之時豈無
若人足以勝其任乎特患不能知耳伏望天語叮嚀
吏部博加采訪不拘在内在外但得強力有才實心
幹濟者即授以專勅俾之統轄江南專管水利委任
而責成之庶經理不患于無人而水利可以次第修
矣然修水利必需財用方今民窮財盡所在赤立而
欲興大役動大衆以成所難成之功正所謂時詘舉
贏也欲取之公耶則庫藏以近年織造摉括盡矣欲
取之民耶則閭閻以累歲災𤯝疲困極矣將欲坐視
其湮塞而不為之濬耶臣恐告災者歲復一歲議蠲
者年復一年後將何所底止臣聞江南各郡别無錢
糧堪借京師内帑亦無多餘可發惟查南京戸部頗
有積蓄十二年間嘗為越河濟工發一十萬矣十五
年間又為山陜糴米發二十萬矣江南之民亦陛下
赤子也江南之地財賦根源豈不尤重于越河尤切
于山陜哉臣願皇上照例特發二十萬以修水利不
足則令地方措處迺今日最急務也且計利害者必
權輕重皇上亦何惜小費而不為吳民興大利哉今
誠預發二十萬以修濬之使淫潦無虞田禾有穫即
國家無蠲賑之費閭里無輸納之艱其利當百倍之
奚啻二十萬已哉說者謂民窮興作非時必且難之
不知此正可以賑民飢也特恐賑之不得其道耳昔
宋臣范仲淹以官糧募飢民全活者數十萬今宜倣
而行之募飢民之稍壯者應役日給米三升盡以官
銀糴米計口給散每日令有司造册查考不許冒破
則官不徒費民不徒勞豈非一舉而兩利乎且聞淮
安濬河者夫每𣲖之里甲𣲖之行役官多委之武弁
委之省祭科歛需索無所不至怨聲載道可為殷鍳
今惟召募飢民給散官米則可絶此弊矣臣嘗叨令
吳中今又備員留省耳而目之不忍坐視其昏墊輙
效一得之愚伏望皇上睿斷將臣所奏亟議施行若
夫相地土之高下酌工程之緩急議夫役之多寡是
又撫按諸臣身親經歴者之責非臣之愚所能臆度
者也臣無任激切祈望之至
李淶奏報水利副使許應逵開濬功成疏(萬歷十七)
(年上)
欽差總理糧儲提督軍務兼巡撫應天等府地方都察
院右僉都御史臣李淶謹奏為水利工程告完地方
有賴謹據實奏報事案據蘇松水利副使許應逵呈
奉兩院案驗准戸工二部咨為江南水患不常乞復
專官及時修治以奠民生以裨國計事該本部覆奉
欽依專設水利官一員并動支南京帑銀十萬兩專
為修理水利之用該職于萬歷十六年閏六月十八
日到任先開吳淞江并七浦楊林等河用過銀五萬
八千七百一兩七錢五分四釐九毫八絲六忽已經
册報奏繳存銀四萬一千二百九十八兩二錢四分
五釐一絲四忽今開濬各屬榦河支河并修築圩岸
石塘橋梁等處前銀俱已支用訖造册至報前撫臣
周繼陞任啓行未經會奏案候在卷該臣接管會同
巡按直隸監察御史陳惟芝看得三吳之至急者莫
如水利緣其田賦之額每以十之五六輸公家而藉
以資生不能強半故此利興則公私並賴否則民既
無以為生賦將何所自出乎以是令甲郡邑專設水
利官各州縣亦歲編導河夫銀數百兩以備撈淺之
用此其重可知也先臣吕光洵巡按吳會時查覈水
利凡河港共二千二百五十餘處當其時除民間應
濬者不計外即以應俟官濬之河僅一百七十餘處
及應築壩閘四十餘處已該工費銀四十八萬自光
洵著論後湮塞量日有加矣故自頃巡撫都御史海
瑞及水利御史林應訓間一竭力濬治然亦未能徧
為䟽通也嗣後則潮漲日淀河復淺塞以故臺臣建
議設官專理厥意良厚荷蒙皇上俞允特設水利副
使一員并發帑金十萬為吳生民開導利之源惠至
渥也今副使許應逵承命而至銳意經理其濬吳淞
江也既先其要于各州縣支河也亦及其凡當濬吳
淞時適遘客歲大旱人遂為濬此以致各處支河水
咸趨之因益淺無捄于旱不知客歲之旱異災也各
省直無不以水竭告者也且亦自此旱年言耳脱若
水潦則未有此之不疏而支河得速洩者故其先事
焉者是光洵之見也不可後之役也已而吳淞既畢
則以四萬金發之各州縣如鹽鐵中古千墩等處河
浦竝行疏濬者其深與吳淞埓焉亦光洵之見也不
容已之舉也至于常鎮等府導河夫銀先是任民拖
欠以致河港愈淺本官覈有司嚴徵之而竝督其疏
濬計今勢雖難于驟徧而其修舉者亦多矣除將開
濬過江河港浦及支用過錢糧數目另册報外謹具
奏聞
歸子顧請疏治吳淞江疏(萬歷四十年)
工科給事中臣歸子顧謹題為江南災傷洊臻民生日
困國課寖絀懇乞聖明軫念地方受害之源亟興三
吳第一水利以足民裕國事臣竊查江南一隅歲賦
半天下第供辦出於農田農田資乎水利盖江南澤
國以水為利亦以水為害而利害則全係吳淞江之通
塞書曰三江既入震澤底定震澤即今之太湖其廣
三萬六千頃納受杭嘉湖宣歙應天蘇松常鎮等郡
谿澗之水為三吳巨浸而三江則錢塘揚子吳淞江
也自杭州築長林堰而太湖東南之水不得入於錢
塘自常州築五堰而太湖西北之水不得入於揚子
獨吳淞一江當太湖下流洩諸郡之滙水以注海而
今且久塞是以太湖有納無吐平時常自滿溢客水
暴至即四向濆出渰敗數郡饑饉頻仍國家貢賦亦
安所從出臣生長江南目擊其故竊以為欲全活蒼
生以興無窮之利令國計民生兩便則舍濬滌吳淞
江無策也攷宋時江面原闊九里可敵千浦故與錢
塘揚子並稱三江勝國之末水利曠修江流淤塞已
失九里千浦之舊聖朝正統間巡撫周忱始立表江
心設法開濬淤塞頓通嗣是天順四年巡撫崔恭弘
治七年侍郎徐貫嘉靖元年尚書李充嗣隆慶三年
巡撫海瑞濬者凡五迄今四十餘年廢不講矣皇上
御極以來亦嘗有建議開濬然用不得人求通反塞
邇水旱相仍如萬歷三十六七八等年大浸稽天三
吳之民胥淪魚鼈禾稼不登非以下流無從洩瀉之
故歟從此民困輸將賦額日縮上供邊餉司農仰屋
咨嗟苟不先去病根通其利源徒望生聚殷蕃貢賦
盈額不可得已說者謂必宜修浚吳淞江循故道倣
前蹟探其源而析其委採於衆而斷於獨大興畚鍤
壅閼者疏瀹之覇占者清復之務使江身闊深水流
駛迅滔滔入海他如塘浦支河交暢四逹股引灌溉
旱暵無虞即遇霪霖亦有宣瀉無復滔天漭地之患
田得成熟何至額徵歲虧動煩廟堂之慮臣又稽海
瑞濬江六十餘里所費官帑不過六七萬金若能設
處有方何愛六七萬之費而不以開江南無窮之利
且朝廷每年經理河道費頗不貲盖懼漕船飄損缺
悞軍食乃三吳正漕糧所自出而國與民兼利其喫
緊祗在吳淞一江奈何聽其久湮不為蚤計束手坐
困耶懇祈勅下該部酌議具覆移咨撫按查節行事
例設處錢糧刻日興工豈惟利澤地方實今經國急
務臣伏疏可勝悚切仰望之至
薛貞請浚吳淞江疏(萬歷四十二年上)
巡按直隸監察御史臣薛貞謹題為議開東南一大水
利以濟民困以足國賦事臣惟國家財賦仰給東南
而三吳尤為重地三吳財賦取給農田而水利尤為
要務盖吳澤國也全資江海之水以灌溉疏滯而生
民衣食之源國家惟正之供胥頼之若吳淞江之通
塞關係利害不淺而其所當開非吳中今日第一義
乎考之此江即禹貢三江之一也書云三江既入震
澤底定震澤者即今之太湖是也一曰婁江一曰吳
淞江一曰東江太湖之水三江受之三江之水大海
受之其北則繇太倉劉家河入海所謂婁江也其南
則繇雲間黃浦入海所謂東江也吳淞一江獨當其
中此蘇州之下流雲間之上流也三江之勢正如乾
卦三爻有前後二爻而無中爻豈惟氣運無所宣洩
而江水不通旱潦無常民不得其利反受其害矣粤
稽古昔歴代治蹟昭然即我朝留心水利如夏原吉
周忱等諸臣經畫燦然姑不暇遠引備舉即隆慶四
年巡撫都御史海瑞奮然獨任借支軍餉及各處發
追稻榖與導河夫無礙等銀簡擇府佐縣正等官刻
期開濬查勘舊蹟共計用工食銀六萬餘兩不兩三
月而告成功自此二十餘年江流通利旱潦有資百
姓至今尸祝之嗣後因循廢弛日益壅塞間議開濬
而不得其法以致空費金錢卒無成效沿至今日黃
浦以東宋橋以西尚皆通流如故而此江遂成平陸
矣此江既塞則田間水道日就淺淤臣嘗親歴其處
過旬日之雨一望瀰漫無從瀉出蘇松之間盡變為
沼二麥新禾俱成腐爛幸而晴霽數日則又車戽無
資田疇龜坼禾苖立見枯稿今有司奉檄追徵但知
痛恨逋負而不知逋負之繇實原於此監司但知東
南凋敞而不知凋敝之繇亦原於此此江之開濬胡
可一日不講哉乃議者或以旱燎相仍公私俱匱不
宜興作此皆習於玩愒未覩利害之原者也夫旱潦
相仍正繇水利湮廢若猶日復一日則旱潦之災日
甚一日而東南之民終無安飽之期矣夫計利害者
必權其輕重四府所入歲不下數百萬而一遇災傷
蠲免即三四十萬他日流亡逋負不能追徵者又不
知以幾十萬疏濬之費准其凶荒隂耗之實其孰得
孰失皆不待較而知也臣兩年來留心於此屢行各
官查勘已明凡地形高下之宜源流分合之勢古今
通塞之繇大小緩急之序興作考驗之方延袤深淺
之度與夫力役之難易工費之輕重人情之趨向咸
著册籍較然可考但當今日水旱頻仍上下交詘既
不可加歛於民而内帑又不可望乞故百計思維求
所以湊濟其用者惟有節年錢糧係解糧大戸侵欺
者設法行追又如原𣲖導河夫銀及存留撥剰各項
銀米撫按司府州縣及各衙門贓罸與夫應解錢糧
堪以挪借大約通計足開此江之用已經委官清查
似有可稽之數若使有司諸臣奉公體國按籍而行
則底績之期可指日而成也惟是衆志難壹浮言易
起事每阻於築舍而多毁於旁撓臣竊見近湖咽㗋
之地淤澱豐衍悉成膏腴多為勢豪家所占踞久假
不歸視為故物一旦欲取而疏之是必游揚其說作
梗其事多方設難以為興作不便耳此非杜豪強之
口破流俗之見恐撓之者不無其人也臣巡歴日久
頗悉此中變態故詢之父老訪之輿論無不一口稱
當開者是以熟恩審處万敢竭誠上懇伏惟皇上念
東南財賦之原小民凋弊之故皆係之此江敕下工
部議覆施行豈直吳民免逋負之追擾國家足惟正
之貢賦將天地之氣運從古而宣洩者不至於今而
湮塞其所裨益東南豈淺鮮哉
周起元請浚吳淞白茆疏(天啓四年上)
欽差總理糧儲提督軍務兼巡撫應天等府地方都察
院右僉都御史臣周起元謹題為亟興水利以備瀦
洩以救荒歉以裕國用事江南蘇松常鎮四郡幅員
不過五百里歲輸租粒數百萬最急莫如水利而水
利之最大者莫如吳淞江婁江與白茆港三道盖環
蘇松常與嘉湖數郡之湖澤歸翕于此為宣泄入海
之道近婁江劉家河一線僅通吐納而吳淞與白茆
二水則淤為平陸前代屢濬姑不具論入熙朝永樂
正統天順景泰成化弘治正德嘉靖隆慶萬歷間竝
荷明旨專官濬治惟今四十餘年竟未施工以致吳
淞江自澳塘以至新涇口及東西蘆浦三壩等處六
七十里淤澱不通白茆港則梅林塘墩鎮涇等處俱
久填塞先後建議諸臣叩閽求濬輙因中寢吳中億
萬生靈引領以望渙汗之頒地方不敢擅興大役邇
年小有水災低田輙渰直浙數郡皆受患如長洲吳
江常熟崑山太倉嘉定上海青浦無錫宜興等州邑
之間荒田數萬頃每遇漕白兑運有司苦𣲖高鄉攤
補而高鄉賦役原重寧甘為低區代賠致有司考成
降罰而小民徒累敲朴亦終不能完額今年巨浸稽
天瀰漫千里者水之為害也雨後停蓄經三旬不消
者水利不修之為害也若又因循不治則東南水患
日甚一日而國賦與民生兩受其累矣臣查曩撫臣
海瑞開吳淞江用銀七萬有竒近按臣薛貞委官估
計數亦相當白茆港則常熟縣知縣宋賢力請疏濬
約該銀五萬通計兩江港工費以十二萬計竊查萬
歷三十六年水災荷蒙神宗皇帝軫䘏蘇松等府賑
銀五萬今時詘度皇上不能多發公帑然如神廟賑
災之數必不容少或可即就此賑數再添一二萬興
舉河工俾臣檄各鄉饑民盡赴工作計丈定工計人
授糈計日給值所全活必無量而水利亦修後雖有
霖澇不至傷稼貢賦常充足國足民實兩攸藉昔宋
臣范仲淹守臨安遇歲凶則大興工作募飢民赴役
就食賴以全活甚衆兹臣所言亦師其意尚欠五萬
兩容臣于所屬摉括積欠導河銀并贓贖再查照往
牘或量行募派以奏其績若夫濬之之法惟在尋其
故道淺者加深窄者使廣應閘者建閘應堰者築堰
應石者甃石倘民間有于淤地之傍鋤墾成業如不
妨河面河心不難稍縮以曲存其種植期于水流通
瀉而止苐不許豪右奸猾占淤塞為私産暗囑堪輿
家遥播風水之說以隂行阻撓謂蘇松有異議焉嘗
攷松郡弘治間開導吳淞而錢福大魁天下嘉靖間
開濬而徐階位躋首揆水道通逹文運官星顯赫無
比若設不可信之堪輿而貽數郡之水害即真有小
礙尚當擇利從其大者而况風氣所關有利無患故
為阻撓以遂其占墾之誤臣願以白簡隨其後昔成
祖皇帝命夏原吉治水遣官齎水利書以賜原吉重
其委任因得殫力成功今皇上念勤法祖東南水利
久已留神臣侍罪巡撫以國計民生為第一義敢不
據實上請於工部司屬中特簡練逹官一員前來耑
董濬治以明聖意之決行不為道旁之築舍至於分
理府佐等官則就所屬遴選分勞臣不敢不盡厥心
焉伏乞敕下工部議覆施行臣無任悚息待命之至
陳懋德請濬吳淞白茆等江港疏(崇禎元年上)
禮部主客清吏司署郎中事員外郎臣陳懋德謹奏為
微臣奉差事竣直陳道路見聞之眞深維東南根本
之計敬效一得并瀝愚衷以祈聖鑒事臣去年奉命
册封光澤往返萬里凡燕趙齊梁周楚之地徧歴周
諮率皆凋耗然未有如臣鄉吳地之叠災竒困者也
以臣所覩記數年之間大浸居其七八而至丁卯一
歲之中水蟲風三災沓告荒慘情形已經省直撫按
及宦京諸臣交章奏聞臣不敢贅惟臣訪之父老僉
云雖係天災頻仍亦繇人事未盡臣亟叩其故則謂
吳水鄉以水為利而今反受水之害者惟水政之久
廢而莫舉也臣按江南水患永樂二年特命戸部尚
書夏原吉疏治正統五年特命巡撫侍郎周忱疏治
弘治四年特命工部待郎徐貫疏治其他用部郎臬
司與地方有司隨時浚理屈指而計大約十餘年一
興水利以故歲不告潦田獲有秋國家額賦輸將不
竭而府縣尚有餘積以備不虞乃今水利之不興已
數十年吳淞江入海故道化為平陸矣白茆七浦鹽
鐵等洩水大川僅存一綫矣止劉家河尚通而潮沙
漸淤亦非故跡所以一遇霪霖太湖西來數郡山水
奔注蘇松下流無從宣洩數百萬頃良田悉成巨浸
夫臣鄉雖一隅財賦半天下况今邊警需餉仰給東
南尤為至急至切使及今不治而水患日甚一日災
祲易乘蠲賑難望小民皮毛俱盡猝有他虞即國賦
將安所從出哉當事諸臣非不熟知此為要計而苦
值公私交匱不敢輕舉臣愚以為幸遘聖明在上軫
念東南屢見明旨真同如傷之視吳民懽呼拭目以
望德澤即如織造上供仰荷陛下立賜停免則此項
錢糧中酌其可動支者并清查原設導河夫銀即足
充開濬水利之費仍倣祖宗朝例責任大臣如周忱
等假以便宜聽其相度區畫期於成功而後報命是
皇上即以所留於地方之物力興地方無窮之大利
不但立拯億萬墊溺生靈於袵席之上而使江南數
百萬賦税源源上輸渙小儲成大儲不加賦而賦日
裕不别求惠民而民受實惠臣所謂根本之計似緩
而實急者此也夫事屬非常之原正須身任民社與
夙諳經濟者大家講求臣緣于役竊附原隰咨諏之
義先引其端以入告皇上倘鑒臣言匪謬伏乞敇部
確議條畫施行臣愚無任悚□待命之至
工科抄參(附)
工科參看得國家漕儲仰給三吳而頻歲災祲動苦霖
澇乞蠲議折無虚日也識者厪根本之慮焉水鄉而
却罹水之害則水政不修而人事之廢墜也儀郎言
之悉矣夫監司有水利道州縣設水利官額賦應有
水利錢糧乃白茆七浦鹽鐵等川之僅存一綫劉家
河之潮沙漸淤也何故職掌有在則振刷無難惟是
淞江一𣲖書稱三江既入震澤底定者此實其一焉
朝宗故道彌望桑田海忠介而後非阻於慮始之難
則苦於經費之窘屢煩盈庭之議而迄無成說者匪
一朝一夕之故也百年之利非常之原直隸撫按當
必洞徹原委而毅然為斯民請命者抄出移文催覆
之
工部覆奏(附此䟽儗稿未上)
照得水利一節係本司職掌伏覩皇上平臺召對商諮
水利惟恐擾民又有公議來奏之諭臣部職掌所關
敢不少效末議以備採擇看得國家大計以東南財
賦為本根東南財賦尤以水利興修為命脉盖三吳
號稱澤國萬水所凑西滙太湖北枕大江東環滄海
南抵錢塘其中若湖泖涇漊蕩瀝浦瀆塘河溪港浜
漕渠洫等水縱横棋布大小貫輸如人身之經絡血
脉疏通則利壅噎則病顯然易見昔范仲淹蘇軾諸
大儒皆悉心講求或躬親疏浚至本朝夏原吉周忱
徐貫李充嗣海瑞諸臣屢奉特命專治水利能使高
下曲盡其制旱澇不能為災國計民生並受其福尸
祝至今不衰邇年江南水患叠仍困敞已極小民逃
亡餓殍漂溺之苦莫能圖畫計惟有修治水利一著
可少紓民力迺當事不果行者不過曰錢糧缺乏也
豪右阻撓也故道難復也有司奉行不實也臣以為
皆不足慮惟願皇上倣祖宗朝例特命才識通練實
心幹事之臣專任責成之任得其人自能設處錢糧
自能彈壓豪右自能相度地宜自能督率有司盡職
自能毫不擾民而水政畢舉按會典嘉靖六年敕巡
撫官督同水利僉事用心整理蘇松水利毋得虚應
故事隆慶六年特降敕書以東南水利專責成巡撫
成例具在皇上重國計即重東南重東南即重水利
一事伏乞特加專勅撫臣一切水利事宜悉聽條畫
經營舉劾激勸務期興利拯患迄有成功而後報命
當此聖明勵精核實之初何患無夏原吉等其人以
救一方億萬生靈且濬國用不涸之源耶案呈到部
看得東南賦甲天下本計莫如水利有太湖以為之
滙則有吳淞白茆鹽鐵七鴉等江浦以為之洩能洩
則水本為利不能洩則水反為害水政宜修此不煩
再計者但大役一興浮議易集責任不專終成築舍
該司急議任人按祖制請專敕誠為東南憂水患興
永利耳且臣聞去年太湖夜漲衝漂萬家今秋沿海
一帶復遭蕩沒米價頓湧災黎重困救民水火之中
勢難少緩伏惟皇上視民如傷亟允所請特專敕巡
撫一切便宜拯治其有司能設法修濬者舉薦優擢
其泄泄從事者即加參處則人知激勸成功不擾而
公私之利並收之矣
李待問回奏三江水利疏(崇禎元年上)
欽差總理糧儲提督軍務兼巡撫應天等府地方都察
院右僉都御史臣李待問謹題為微臣奉差事竣直
陳道路見聞之真深維東南根本之計敬效一得并
瀝愚衷以祈聖鑒事准戸部咨該禮部員外郎陳懋
德題前事内稱修復水利開濬吳淞等三江等因奉
聖旨織造料價已有旨改餉水利事撫按酌議具奏
該部知道欽此欽遵備咨到臣臣即備行蘇松常鎮
二道轉行四府所屬州縣查議又經行檄催報去後
未據詳到今該臣看得蘇松諸郡地勢卑下西來諸
水畢滙具區而歸大海禹貢稱三江既入即吳淞江
婁江東江是也吳淞尚仍舊名婁江少徙而為劉家
河東江久湮而别出為白茆港數十年來未濬淤沙
乘潮上下日久漸成平陸今劉河出口稍滯而澌流
尚存吳淞自澳塘以至新涇口及東西蘆浦三壩等
處六十里淤澱不通白茆則梅林塘塾鎮涇等處俱
久湮塞而有力之家且築平膴為膏腴矣濱海一帶
高在外窪在内雨暘時若猶茫茫巨浸一遇汎澇則
天行之災十三而地利之荒已十七矣國家以三吳
為外府率倚辦於農田迺田日失收民日窮蹙不特
民無所托命抑且賦無所從出失今不治長此安窮
誠有不容再計者累朝以來十餘年必一疏治今積
至四五十年矣天啓間撫臣周起元曾疏陳格於請
帑之說查起元疏稱都御史海瑞開吳淞用銀七萬
兩有竒前按臣薛貞曾委官估計數亦不相遠白茆
則知縣宋賢估計約用銀五萬通兩江工費以十二
萬計而劉河不與焉大抵此議不一有言總開三江
一勞永逸者有言物力難措先開吳淞江而後徐議
之者有言且就内河疏導其溝澮取給於導河夫銀
而往往積為民間逋欠方在州縣清查畢竟為數無
幾然此亦小補塞罅漏之功惟於下流出海之處䟽
鑿所加如建瓴而下一通無所不通始為得力而先
事吳淞江以逹赴壑之路俟有餘力以及兩江至錢
糧一事臣歴任幾二年所目擊民生凋敝與庫藏乾
竭去年桐封支應所在蒐索甚而糴賑糓請祠價經
幾凑拍僅完此數真瓶罍交罄矣頃閱邸報見皇上
平臺召對惓惓以擾民為慮此堯舜其咨之懷三吳
昏墊之餘蒙皇上一言而已載之袵席矣臣竊以為
錢糧措置動稱鉅萬臣轉思迴慮不知如何可以仰
答聖明勤民之摰念也惟四府陳設錢糧除臣得請
蠲豁外尚存九萬餘兩此固上供之急需亦異惟正
之定額倘得就中約留數萬兩餘不足查導河夫銀
益之按先朝此役每每頒發帑金特遣重臣經理始
克臻安流之效其在今日聖慈如傷倍切惟以小民
目前之輸還為小民粒食之計所在耄倪自當欣欣
終事源源子來於聖明不擾之德意萬無不愜臣奉
旨酌議具奏業行道府詳覈而東臯多稼相度維艱
臣且以代事去誼不敢默默於此若夫所開道里廣
遠所用夫役多寡與夫耑官經畫一切事宜尚須酌
報臣未敢漫為遥度以掣他日任事之肘也謹會同
巡按御史林棟隆合詞具題伏乞聖明嘉惠全吳敕
下該部酌議施行
莊祖誨修復練湖疏(崇禎六年上)
欽差總理糧儲提督軍務兼巡撫應天等府地方都察
院右僉都御史臣莊祖誨謹題為練湖修復新漕轉
輸謹據實恭報以慰聖懷事准工部咨該本部題奉
聖旨練湖既足濟漕即着該撫按同巡漕御史查照
舊制力圖修復其經費錢糧准將協濟修河等項銀
兩酌議動支仍嚴核冒破務期工築堅整可資永利
如有勢豪頑猾阻撓把持的即指名參來該部知道
欽此欽遵備咨到臣隨經會同按漕二臣仰道行府
查修去後續據常鎮兵備右參議兼僉事吳麟瑞呈
據鎮江府申准水利通判張含錦牒開勘得練湖延
袤四十餘里往者蓄水原有石閘五所水函三處按
時開閉以濟漕運自佃田之後内外築埂毁閘開函
水盡洩去隨于漕運有碍今欲退湖田以復湖水先
塞水函以固閘壩使水無洩漏則不退田而田自退
不復湖而湖自復更有京口丹徒吕城三閘上下走
洩湖水即有停泓不足以當此三處漏巵必先築此
閘壩趁時瀦蓄方濟漕運等因牒府呈道該本道看
得居民貪佃湖田横築堤埂毁壊閘函致無蓄水濟
運今據詳覆舊有石閘水函必先議復湖水自盈等
因具詳本院奉批湖水濟運亟應檄府停蓄工費數
目若干錢糧動支何項仰速查議報奉此行間又奉
本院批據鎮江府署印推官周廷鑨申稱行准水利
廳勘估修閘料價共一千三百餘兩然所議止七閘
木石諸料尚有九函及修築湖埂八十餘丈募夫工
價不與焉大約以三千金為凖向有蘇松杭嘉湖等
府每年協濟本府修河米銀六千一百餘兩歴年逋
解及本府屬三縣支存修河米銀七百餘兩應于内
動支合請檄催速解興工預行丹陽縣禮聘義民綜
理料價工費不使吏書經手至有為就田派夫之說
者斷不可行夫以江南之水利豈可偏累雲陽之赤
子乎又吕城奔牛丹徒京口各閘皆為練湖而設盖
徒陽地居上流若湖水一入運河即洩而之毘陵以
下勢不可圉故先年練湖蓄水時吕城奔牛等閘冬
初下版封閉商民船隻悉取道孟河今不再申禁千
頃汪洋不足當一宵流洩宜急行縣將數閘設版募
夫特嚴啓閘等因奉批仰常鎮道速查議報奉經備
行鎮江府查議去後續據申稱備行通判張含錦牒
開會同丹陽縣知縣王範帶領匠作公同查估下湖
石閘四座上湖石閘三座應用物料夫工實該銀二
千九百六十三兩二錢六分牒府申報到道該本道
覆覈無異呈詳到臣批允去後續據該府知府王秉
鑑申准水利通判張含錦牒報練湖各閘于去年三
月初九日興工至六月十八日報竣築埂五十三丈
于六月二十六日興工至八月初十日報竣共用過
工料銀一千九百一兩四錢四分八釐五毫築埂共
用過工料銀一百六十八兩五錢一分七釐通共用
銀二千六十九兩九錢六分五釐五毫各閘比原估
節省銀七百三十一兩七錢四分一釐五毫又南埂
新舊俱已築高加闊比照河埂尚高數尺等因并造
支銷數目文冊呈報前來據此該本道覆看得練湖
修復關漕務灌輸勘驗閘埂俱倍加堅築幸已告成
其工費取之蘇松杭嘉湖等府協濟修河銀内照數
支給及查南埂低陷加築高闊稱係上年未用人夫
著令畚鍤並未動支錢糧其吕城奔牛二閘兩府並
已報竣等因呈報到臣值按臣陳乾陽候代離任該
臣覆核看得練湖一水豫瀦蓄以資灌輸此國家無
疆之利也惟是建閘築埂堤防有法啓閉以時斯足
永賴年來兑運愆期遲至夏秋河水瀰漫重艘遄行
無藉停蓄而此湖侵占為田今漕既挽遲為速則嚴
冬水涸練湖修復難緩須臾故臣欽奉明旨催檄道
府各官估勘節省濬築告成湖流傾注凡重艘經過
時啓函洩水以通濡滯新運盡銜尾出江矣其吕城
奔牛二閘復行修整以遏上流之水隨令附近巡簡
時其啓閉糧運之日南北商民船隻仍照往規盡繇
孟河出入此皆防尾閭之洩為飛輓之計其丹陽北
舊有九曲河向亦灌田濟漕自練湖廢而此湖與之
俱廢今正鼔舞義民修復亦補助練湖之不足也除
另冊送部查考外仍請明旨勒石著令庶練湖水利
永資漕運矣
張國維覆請開浚吳江縣長橋谼疏(崇禎九年上)
欽差總理糧儲提督軍務兼巡撫應天等府地方都察
院右僉都御史臣張國維謹題為目擊時艱特陳民
情夙弊伏乞聖明亟賜興釐以彰聖治事准工部咨
都水清吏司案呈工科抄送直隸蘇州府吳江縣鄉
民虞燧條奏前事奉聖旨訪察一槩停止已有旨了
其四款着部院看議具奏欽此欽遵抄出到部除事
隸戸禮二部者聽該部另覆外其水利一款事隸本
部查原疏内開一議覆水利國家賦税全倚東南澤
國獨重水利諸水瀠紆百折俱歸于海其間原委徑
路襟喉每患浮漲淤塞自隆慶間開浚後今復湮塞
比托稱告佃罟利裨益國課究竟為胥吏乾沒自此
入海路窄一時泛漲圩隄難障故六年有三没之患
此水源發浙西歸太湖而襟喉惟在吳江沿湖一帶
淤塞已成平陸今欲議開則浩費莫支惟長橋七十
二谼乃衆流所注古稱三江此地斷不可塞分波而
南有九里石塘其谼不下數百今淤其半此二處務
宜開浚之水路一通永無洪水横流之患矣此外惟
增築圩岸務令高厚使能障水衝激無虞至鎮湖臨
蕩之田宜種茭蘆捍衛水勢就田按畝計派佃戶出
工業戶出食每區著塘長同圩甲業戶佃戶于農隙
一同興工再照東南水利每年未嘗不修舉緣視為
故套塞責了事徙令胥役向民邀索一番而已以致
日壊一日今須特設廉能憲司一員寬限三年務期
水利大成然後報命不次超擢如是庶奏平成之功
矣等因相應看議摘覆案呈到部該臣等看得三吳
號為澤國渰沒之患每每見告則年來淤塞日甚所
謂入海路窄水退甚難說亦近確今議于長橋七十
二谼及九里石塘咽喉兩處開浚使水道順利安流
入海自然無泛溢之患矣據稱厚築圩岸列植茭蘆
工食派自田畝經費不領官錢似亦鑿鑿可行者但
事關水利計必下行不擾功期可成皆地方有司之
責也乞敇該撫按暨道府橋谼等處親勘講畫是否
有關咽喉開浚可必成功增築圩岸及分派工役是
否可從并佃罟取利藉口國課究竟乾沒徒貽淤塞
之患所當釐禁一一詳議具奏至請設憲司查蘇松
常鎮兵備原有兼管水利之責如更議特設事在銓
衡臣等未敢輕議等因覆奉聖旨浚築事宜該撫按
確議具奏官不必增設欽此欽遵移咨到院備行蘇
松兵備兼理水利道仰府帖縣去後續據該道右參
議兼僉事馮元颺呈據蘇州府申據吳江縣申稱吳
江地勢低下太湖水三萬六千頃衆流滙歸遡其注
洩之自半從吳江長橋及九里石塘而東繇吳淞江
婁江以入于海泛溢浮泥隨流而來一遇茭草倚附
成淤日甚一日水勢大而去路隘九歲三淹農人告
困故鄉民虞燧列款叩閽籲苦兹沿橋而南倣石塘
細細踏勘盖綠長橋旁隙地浮架水閣雖無礙于通
流而橋谼阻隘淤泥閉塞似應拆卸以復古額至九
里石塘原當太湖屏障上築周行以通運艘下開小
洞以便注洩今歴年多不待填築而淤塞者寖成高
阜旁有支流雜港湖水未嘗不通一當衝突不無横
溢所當與長橋亟議開浚者也若民間圩岸除高鄉
土沃居民自能修築外惟濱湖各區最低患獨甚而
民最貧當于農隙責成塘長圩甲計畝興工務期築
隄高厚再植茭蘆捍衛庶洪水不致為患可以仰答
綸音等因具詳到府今該本府知府陳洪謐參看得
吳江長橋西枕太湖東接吳淞下留環洞宣洩湖水
橋旁豈宜架閣壅淤至九里石塘亦洩水咽喉駸成
高阜九歲三淹勢所必至今該縣勘𣙜與長橋一體
開浚誠因利順導之至計也低窪水鄉仍乘農隙盡
力築堤植茭捍衛庶水旱無虞竝無科擾等因到道
該本道看得太湖翕聚衆水吳江仰承委灌分注吳
淞婁江以入海其長橋七十二谼與九里石塘一帶
諸水竇皆宣洩之所必繇今橋谼旁架浮閣淤遏水
勢漸致閉塞則拆卸不容緩石塘諸竇年久亦多壅
淤成陸并宜一體開浚以免農田之患惟植茭蘆捍
衛因民力築圩所為劑量撥派有利無擾是在印官
奉行之善耳等因具詳到臣查閱詳内尚有佃罟一
節未據呈覆隨經另檄駁查復據該道呈稱長橋關
鎻湖流利于宣洩其橋谼兩旁向恐淤塞告佃有禁
方將詳請疏通豈容豪右占據竝無取利乾沒之弊
兹據府縣查覆僉同相應轉呈等因到臣該臣會同
巡按御史王一鶚看得三吳故稱澤國而太湖巨浸
周五百里汪洋浩淼其所納宣歙臨安苕霅之水悉
繇吳江始分為二以逹于海而長橋七十二欲及九
里石塘諸竇皆駛泄洪流之支徑今已漸成阡陌雖
歲督修浚每以工力告詘因仍沿習而為田廬賦税
患者時時見告殆不止九歲三淹而已邑民虞燧身
親罹害䟽陳愷切兹據道府勘議毁浮閣植茭蘆疏
淤增築隨宜利導不以擾民俾深闢壅塞之路而自
無横決之虞斯田疇可望豐稔責成縣官加意辦之
若橋旁為洩水之區向不容告佃則利無取漁藉口
乾沒之弊不禁而自絶矣伏乞敕部議覆施行
李模請濬吳淞白茆并復設治水部臣疏(崇禎十年)
(上)
浙江道監察御史臣李模謹題為國賦全倚東南農田
久困墊溺懇祈聖明垂念根本大修水利以救孑黎
以培長治事竊惟國家正供半倚東南東南賦額半
在蘇松二郡乃土田下下緣杭湖嘉鎮常及應天廣
德竝據上游而蘇松獨居其下仰受宣歙霅苕建康
諸水滙於太湖如建瓴甋太湖袤三萬六千餘頃即
在吳江縣郭外自此東出長橋直趨吳淞江竒分而
南為東江北為婁江即古所稱三江也竝注入海後
東江以築捍海塘廢止藉吳淞婁江為宣洩二江蜿
蜒隸於吳江長洲崑山太倉嘉定上海青浦七州縣
然水多江少傾瀉不及又蘇郡東北境屬常熟縣有
白茆一港分無錫而下漕蠡昆尚陽城等湖之汎濫
而納諸江更泖蕩瀼渰千百縱横交錯總歸此三道
昔人比為全吳之尾閭通同各郡農田遇潦不致騰
襄遇暵可施灌溉攷東南水利從神禹底定之後歴
春秋戰國漢晉唐宋元入本朝自高皇帝以至神祖
之初年無時不講求數載一疏治田榖洊登即間有
稽天之浸赤地之殃尚可移豐補嗇萬歷以後水政
弛廢者逾五十年吳淞白茆湮閼殆盡止婁江一道
涓涓細流霖雨經旬數郡水泙湃而下沿海地窿高
岡勢無旁泄蘇松二郡竟成巨壑或值亢暘則又幹
河澱塞支港乾枯無計導流以資車戽水旱交病十
歲九荒兼以國家多事蠲貸難請吳中米貴如珠生
民困苦已極歴該撫臣周起元李待問部臣陳懋德
先後特疏籲懇奉旨下部覆議而慎始慮終未免築
舍其說有四一曰時詘舉贏當此四郊多壘用兵需
餉剜肉醫瘡如鉅工驟興經費百出正不知百姓近歲
之供輸筋髓敲竭倘再罹潦暵弱者枵腹而殞生強
者棄鋤而走險爾時賑賚招徠當罄無限物力司農
歲計所入數百萬尚能按籍箕歛否乎然畚鍤貲鏹
誠未易言說者謂宜特請明旨俯允杭嘉湖蘇松常
鎮七府起解買辦雜料錢糧於二三年内漸次酌量
存留并原編淘河夫銀兩完貯而後於撫按道府州
縣等衙門隨宜設法照例協濟及勸募有田之家樂
捐助工此有先年開濬事宜可倣彼日舉行亦當荒
瘵之際非寬然有餘而謀先根本不容不渙小儲以
成大儲則貢賦源源默培軍國命脉損暫而益常矣
二曰吳淞白茆淤沙漸已陞科告佃今一開鑿税額
何償將累樂業耕戸此皆豪民自私自利之談非體
國經野之議竊查稅則輕微有司不過歲徵其入以
抵水荒區逋欠即近該巡按御史饒京具題核取江
海沙漲科糧充餉豪民乘機或亦冊報及之但關水
利要害何惜此涓埃而誤農田大計凡籌策利害當
權輕重即使開鑿果不便於佃稅諸戸而水利一興
樂樂利利之民何啻萬萬水荒之田亦開墾成熟不
待包賠得失天淵政可相提而較三曰裹田築圍支
渠撈淺聊備蓄泄姑緩疏瀹此未悉吳中原隰耳從
來治水治田兩者相御不可偏廢撩淺圍坵即是盡
力之溝洫誠農作之綱領但來源之水既無泄宣湖
流駛駕常高數尺或盈丈而隄岸可若是崇乎即崇
矣而洪濤晝夜衝激能不傾蕩乎若旱魃為虐雖渠
深亦竭遠盻震澤而思桔橰必無是望所謂江不開
塘不通縱岸堅如營壁而苖亦坐藁斯開濬之萬難
濡滯不待智者而決矣四曰大興水利必設專官方
今裁汰冗員添一官多一官之費聖明慎重不允惟
恐擾累民間臣嘗詢訪父老所傳萬歷丙子戊子兩
命專官未臻厥成然皆廷議倉猝不得其人之故如
祖宗朝擇人而任明效彰彰若不設官撫臣控制江
海禦勦流氛拮据戎行殆非昔比按臣持斧周歴匝
歲一更道臣詰戎弭盜即水利帶銜簿書旁午矧川
原綿邈何暇宵晝巡行而府州縣正催科聽訟不給
治農佐領事權輕渺不有上官提衡安望施設故言
遣大臣者必以夏原吉徐貫俞諫為例言遣部臣者
必以姚文灝傅潮林文沛顔如環為例言加敇巡撫
者必以周忱李充嗣歐陽必進為例言添道臣者必
以吳㻞等為例以臣考求往蹟夏原吉布衣蔬食躬
親腁胝仍有都御史俞士吉通政趙居任少卿袁復
給事中姚善偕行贊理若徐貫俞諫體綂嚴重貫亦
乞主事祝萃隨巡在今日用大臣尤為未便巡撫受
勅如周忱善矣時忱兼理浙西糧儲均平賦額節省
倉庾甚裕便宜動支廩粟故得奏用多官至李充嗣
之日巡撫事緒紛紜輒疏添差恊理郎中矣海瑞目
擊時艱自疏請旨肩任畢竟分巡撫之餘力止治吳
淞一江而踵濬白茆以陞任去亟致有遺憾添設道
臣無慮數次止吳㻞一人當成化初克稱厥職盖水
利輿情恒須獨斷道臣肘掣各臺文移顧忌必如部
臣姚文灝傅潮林文沛顏如環四人專職勤事勞績
於今未泯盖部郎甲榜初硎朝氣方銳事體歸一不
辭𤨏屑又官秩未尊可與巡撫每事咨決巡按亦得
旁察短長凡出行省視騶從稀少不糜供億職列京
銜不受各差節制假以璽書柄操舉劾府佐州縣長
竝勢分相臨呼吸立應上下各便惟設官添費不可
苟且臣亦反覆計議吏書承舍當於蘇常兩道各省
二名可備使令公署則有舊設分司無俟剏建祗此
官大半居水乘坐官舫亦於撫道取撥不必另造其
差定限奏績最則優遷殿則劣處斯水利立見成效
已上四說臣生居澤國辨析甚詳伏讀邸報東南水
利事宜明旨嚴飭至再至三仰見軫恤民瘼恐專官
未遣慮始不周徒厪聖懷終無興利實事用敢稽核
上陳其水道輿圖及歴年疏濬故實可為考證者撫
臣張國維察見民情孔亟採輯成書將摹畫繕寫恭
進睿覽臣不敢贅伏乞敕下該部逐一詳議覆請裁
決施行
吳中水利全書卷十四
