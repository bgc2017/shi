吳中水利全書卷二十七明張國維撰
祀文
開濬祀神有祝舉事鄭重其誠懇情見乎詞不可弗
載或稿逸無搜則置之矣
宋
葉清臣祀滬瀆龍王文
清臣叨被朝恩出持使斧觀采風俗詢究利病上分天
子之寄下救斯民之瘼職思其守靡敢怠遑眷惟全
吳舊多積水加以夏秋霖潦田疇汚没浩浩罔濟人
無聊生聞諸鄉老之言患在盤龍之滙但陵谷變遷
枉直倍差水道回遏湖波壅滯自乾興以來屢經疏
决未得其要不免為沴蘇秀之人皆云神故有廟在
江涘錢氏有土祀典惟寅霜星貿移棟宇崩壊官失
檢校民無遵奉自時厥後歲亦多水且謂神不血食
降災下民清臣躬行按視徇人所欲乘乎農隙釃此
江流神果有靈主斯蓄洩敢告無風雪無瘥癘舉鍤
而土潰决渠而水降改昔沮澤化為壌田即當嚴督
郡縣修復祠貌春秋致饗蘋藻如故若疲吾役夫不
能弭患則我躬不閱皇恤於神神惟聰明昭鑒無忽
明
夏原吉治水祀告河神文
遡維三江神禹開鑿曠久不治涓流將涸農田被害神
氣蕭索睠兹九重聖人復作宵旰憂勤命予䟽瀹願
神助勷水歸其壑
姚文灝治水告河神文
三江不流勾吳昏墊天子憂民愧灝弗忝腁胝曷辭宵
行露幨務底厥成洪濤罔瀲不效甘誅體不歸窆誦
此誓詞惟神動念
海瑞開吳淞江祭江神文
吳淞古江横亘吳邦歲久湮淤震澤水洚瑞請王命建
壩樹樁廣募畚鍤務駛行艭默相劻助遥望神幢
林應訓開江祭龍神文
惟神職司利濟永底民生分方奠位以赫厥靈惟是震
澤東南具區三江既入昏墊攸除歴年既久湮塞靡
常疆畝泛濫稼用弗臧時濬時淤詢諸僉謀咸謂長
橋實係咽喉長橋既辟爰及吳淞二水安流三江遂
通予膺簡命相厥地宜欲復故道實首於兹穆卜良
辰大工伊始繇湖及海經三百里總總林林億兆生
氓我實董正授之規程念兹力役實惟佚道俾相勸
勉神之大造我憂風雨重以祁寒惟恒暘燠神錫之
安凡此疏濬曰天子命惟神效靈惟民從令凡我官
属恪勤敬承敢有怠事神其紏䋲祈兹收功不疾而
速國裕民殷並受其福謹用牲醴式申虔告遹觀厥
成永言食報
林應訓又祭龍神文
三江既入神禹之功震澤底定於吳則通惟此東江久
湮不治水源壅閼為民之厲天子仁聖軫念東南疇
咨元宰羣謀是參臣未巡行恭承簡命夙夜祇慄勉
圖報稱鳩工集事役不踰時相其土宜䟽以導之百
川可安三農無害匪臣之勞神實大頼漢塞瓠子歲
久始平豈如今日俛仰西成君相同心荷兹靈貺臣
亦遇合職幸無曠自今伊始必屢豐年大府所儲仰
給於田水常潤下河不溢流降福穣穣以奠千秋神
協人謀敢不報賜合樂陳牲告虔明祀
吳中水利全書卷二十七
