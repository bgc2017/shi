欽定四庫全書
吳中水利全書卷十明張國維撰
水治
治水自夏禹而後代見成績而宋元為盛昭代尤以
貢賦半出東南三百年疏導勤密故利賚斑斑可攷
夏
禹貢云三江既入震澤底定史記曰禹治水于吳通
渠三江五湖
周
敬王八年吳穿䢴溝通江淮(東北通射陽湖西北至宋口入淮通糧道)
二十五年吳行人伍員鑿河(自長泖接界涇而東盡納惠高彭巷處士瀝瀆)
(諸水後人誦其功名曰胥浦)
元王三年越范大夫蠡伐吳開漕(今曰漕河亦曰蠡河)
烈王十五年楚春申君黃歇城故吳墟内北瀆四從五
横治水松江導流入海(後人因其姓黃曰黃浦亦曰春申浦)開港
溉田(今曰黃田港)開浦置上下屯(今曰申浦)
秦
始皇帝鑿曲阿
漢
(闕)年陽羡令袁玘築長橋鑿便民河(避洴浰之險)
吳
赤烏八年使校尉陳勲開破岡瀆(陳勲發兵三萬鑿句容中道至雲陽西城)
(以通兵會船艦號破岡瀆上七埭入延陵界下七埭入江寕界于是東郡船艦不復行京江矣)
晉
咸寕間吳興太守虞潭于沿海築壘(沿海非吳興轄境虞潭特倡盛舉)
太興四年晉陵内史張闓創新豐塘(張闓所郡四縣竝以旱失田闓乃立)
(曲阿新豐塘灌田八百餘頃計用二十一萬一千四百二十工以擅興造免官後舉朝為之申白詔以闓)
(為大司農)
(闕)年陳敏鑿練湖(陳敏據江東令弟詣遏馬林溪引水為之以溉雲陽號曲阿)
(闕)年吳興太守沈嘉開荻塘
宋
元嘉二十二年揚州刺史始興王劉濬議穿渠浛(王濬以松)
(江滬瀆壅噎不利議從武康紵谿直出海口穿渠浛功竟不立)修陽湖(乘湖廢修成良疇數)
(百頃)
二十四年治臨津(屬毘陵)
齊
建武(闕)年曲阿令丘仲孚鑿長岡埭(時王敬則反兵至鑿長岡埭瀉瀆水)
(以阻其去路)鑿丹徒雲陽運瀆(自雲陽西城徑抵都下)
梁
天監九年造謝塘(彭城令謝法崇所造)開上容瀆(吳赤烏間開破岡瀆晉宋)
(因之至是廢去而開上容瀆在句容東南五里)開龍目河(武帝望京見盤紆似龍于山前)
(開此河以龍目名之)
大通二年詔遣前交州刺史王奕漕大瀆(吳郡大災有上言當漕大)
(瀆以瀉浙江者遂遣王奕假節發吳吳興信義三郡人丁就役)
大同元年遶惠山濬溪(今名梁溪)
陳
(闕)年復修破岡瀆(時上容瀆湮)
隋
大業六年敕穿江南河(自京口至餘杭郡八百餘里面闊十餘丈擬通龍舟廵會稽)
廢破岡瀆
至德間置望亭堰牐
唐
景龍二年置將軍堰閘
開元元年築捍海塘(自杭州鹽官縣起抵吳淞江袤一百五十里)
十一年烏程縣令嚴謀達重開荻塘(荻塘自烏程縣至吳江縣境九)
(十里烏程所受諸水繇荻塘出故謀逹開之)
十五年丹陽刺史徐(失名)開京口(徐某以郡北隔江舟行繞瓜步多風濤之)
(險乃于京口埭下開河二十五里渡江立埭歲利百倍舟不漂没)
永泰二年詔重開練湖(從轉運使劉晏刺史韋損之請)
貞元八年蘇州刺史于頔繕隄防(自平望西至湖州之南潯五十三里皆成)
(隄名曰荻塘民頌其德又名頔塘)決水溉田(頔又鑿畆澮列樹以表道決水以溉田)
元和二年浙西觀察使韓臯命蘇州刺史李素長洲縣
令李暵攝常熟縣吳縣主簿李仲方開常熟塘(自州齊門)
(北抵常熟長九十里因名元和塘今誤名雲和)湖州刺史范傳正開平望
官河(平望湖隸蘇州實為湖州運道及湖港洩瀉所必繇因澱淤故有此舉)
五年蘇州刺史王仲舒隄淞江為路(時松陵鎮南北西俱水鄉抵郡)
(無陸路至是始通今吳江縣城北三里橋北行至長洲縣界七里橋曰古塘自觀瀾舖至徹浦舖十里曰)
(石塘自徹浦至平望三十里曰官塘自平望南行至秀水縣王江涇曰土塘荻塘見前)開泰
伯瀆
元和間常州刺史孟簡開瀆(孟簡既開泰伯瀆復濬一瀆後人稱為孟瀆袤四十)
(一里溉田無數)
太和(闕)年疏常熟縣鹽鐵塘
天祐元年吳越錢氏命都水庸田司督撩淺夫疏導諸
河濬治新洋江(兼濬横塘通小虞浦)司空張瑗鑿華亭縣
倉河濬柘湖及新涇塘(繇小官涌入海)
南唐
昇元元年知丹陽縣呂延貞濬練湖(呂延貞既濬練湖復作斗門以通灌)
(注)
保太元年修孟瀆水門
宋
淳化三年詔廢望亭堰知常州王詵開珥瀆至道二
年知蘇州陳省華議築崑山塘(舊連湖瀼無陸道為民患時議修築不果)
大中祥符五年兩浙轉運使徐奭奏置開江營兵專修
吳江塘路(兵凡一千二百人塘路南至嘉興一百餘里)
天禧二年江淮發運副使張綸同知蘇州孫冕疏五湖
導諸港浦(時有水患經畫于崑山常熟疏五湖導太湖水入海復歲租六十萬斛)
四年知江隂軍崔立濬利港開横河(崔立教民濬利港溉田數千頃)
(又開横河六十里以通運漕)
乾興元年詔蘇湖秀三州䟽導壅閼命發運使發鄰郡
兵助工(時積水害稼皆繇三州江河壅閼)
天聖元年轉運使徐奭江淮發運使趙賀於蘇州築隄
濬潦(蘇州水壊太湖外塘又海旁支渠堙塞詔自市涇以北亦門以南築石堤九十里起橋十有八)
(濬積潦自吳江東赴海復良田數千頃流民自占者二萬六千家歲出租苗二十萬)
七年開潤州新河(兩浙轉運使上言潤州新河上畢降詔嘉奬)
景祐元年知蘇州范仲淹議疏導諸水(范仲淹上書宰臣具言水利時)
(轉運使亦委蘇州節度推官張去惑分捍水道)
二年范仲淹開五大浦(范仲淹親至海浦濬茜涇下張七鴉許浦白茆五河以疏)
(導諸邑之水使東南入於松江東北入于楊子江與海用錢米一十八萬三千五百貫石)
寳元元年兩浙轉運副使葉清臣疏盤龍滙通滬瀆(盤龍)
(滙界華亭崑山之間步其涇纔十里而廻泬迂緩乃四十里江流為之阻遏盛夏大雨則泛溢傷稼穡壊)
(室廬殆無寕歲乾興間屢經疏決未得其要范仲淹守蘇州嘗經度之未遑興作至是葉清臣轉漕本路)
(建議釃為新渠從滬瀆入海道直流迅速其患遂弭)
慶歷元年知華亭縣錢貽範開顧會浦(縣西北六十里趨青龍鎮南通)
(漕渠下逹松江役夫三千五百二十人糜錢一百三十六萬)
二年蘇州通判李禹卿隄太湖(李禹卿以松江風濤漕運多敗官舟遂築)
(長隄于松江太湖之間横截五六十里又云八十里為渠益漕運其口蓄水溉田千餘頃歲饑出羡粟三)
(萬活饑民萬餘)修荻塘知常熟縣范琪濬金涇鶴瀆二
浦知晉陵縣許恢濬港(許恢以申港澡子戚墅三港廢不復治濬申港凡六)
(十八里澡子港自江口濬之凡四十里戚墅港自湖口濬之凡九十里計工費三十六萬凡灌田萬頃工)
(役三月而罷)
三年知武進縣楊璵濬孟瀆(楊璵諭民疏治孟瀆復通江流)知常
州李餘慶濬顧塘河(李餘慶濬顧塘河經大市益引惠明河水注之漕渠復開後河)
(曰三十年當有魁天下者後果如其言)
(闕)年兩浙轉運副使鄭向疏蒜山河(疏蒜山漕渠直抵于江人稱便)
(利)
皇祐(闕)年知華亭縣吳及興水利(督民間預修水利以備霪□次年大水賴)
(溝洫通利民田大稔)知江陰軍葛閎濬運河(葛閎以運河自黃田港達五瀉)
(堰中多淤梗積潦害稼募粟二萬斛給役大濬治之長四十里)
至和二年崑山縣立簿丘與權築崑山塘(皇祐間發運使許某建議)
(命王安石相視丄奏至是與權奮然身任知蘇州呂居簡知崑山縣錢紀同心計畫始克成塘因名至和)
(自婁門至崑山六十餘里建橋架梁凡五卜二)
嘉祐三年轉運使沈立開崑山顧浦
四年吳江崑山等縣興修塘岸崑山縣縣丞沈(失名)
開新江
五年轉運使王純臣督蘇湖常秀四州竝築田塍(王純)
(臣建議四郡通作田塍位位相接以禦風濤俾縣官教誘殖利之戶自作塍岸定其勸課為殿最當時推)
(行之)
六年知蘇州蔡抗按視屬縣積水立法疏治兩浙
轉運使李復圭知崑山縣韓正彦大修至和塘濬
白鶴滙(濬白鶴滙如盤龍之法)宜興縣尉阮洪疏四十九瀆(阮洪)
(以吳中水患屢上書監司乞開百瀆得請遂疏四十九瀆是年大稔)知常州陳襄濬
運河(陳襄以太湖積水横遏運河不得入江為民患立法濬之其患遂息)
八年撤望亭堰牐撥兵士隸蘇州(時轉運司奏常州望亭堰牐廢撥兵)
(士隸蘇州開江指揮於崑山置營興修至和塘)
嘉祐間知常州王安石開運河(時調夫各縣知宜興縣司馬旦言役大而亟民)
(有不堪請緩之令諸縣歲遞一役安石不聽會秋大霖雨民苦之多自經死役竟罷)知宜興
縣司馬旦鑿新溪知江隂軍楊士彦濬橫河
治平三年浙西提刑元積中開運河知吳江縣孫覺
大築荻塘(始壘石為岸壅土為塘)
四年詔修夾岡河(都水監言自兩浙相度到潤州至常州界開淘運河廢置堰閘乞候)
(今年暫止運河上開修夾岡河道從之)知宜興縣樓閌濬四十二瀆
(百瀆止濬四十二餘悉湮廢)
熙寕元年詔修水利知無錫縣焦千之決水灌田(歲值)
(旱河竭用單鍔言自小渲車湖水入運河復車梁溪水繇將軍堰以灌之農田獲利)樓閌又
開一瀆(民頌之名樓公瀆)
二年頒農田水利約束廢呂城堰置望亭堰牐(先是)
(凌民瞻建議廢呂城牐即望亭堰置牐不用及濬河隳敗古涇函石牐石䃮河流益阻)
六年修濬浦瀆(從檢正中書沈括之請)
九年知江隂縣楊孝孺督治農田興水利
元豐二年楊孝孺鑿學前河(先是說者謂學面城水旁流不顧學徒未盛至是引)
(注而東經熙春園北接大河)
三年詔開蘇州運河(朝廷賜米三萬石開蘇州至杭州運河淺澱去處)
元豐間知金壇縣曾(失名)請開滆湖長蕩湖(朝廷降旨委江東兩浙兩)
(路監司相度及近縣官相視為豪民阻撓不行)
元祐三年詔浙西常平調蘇湖常秀四州民夫濬青龍
江(時常平使調四州夫開濬分地程役常熟縣丞郭三益所部先期告辦使者留之俾助他邑之不如)
(期者三益即引所部歸使者怒檄追甚急母周氏謂三益曰青龍之役連數郡其分地程役征賦廩食皆)
(已上聞今我先畢何名復役之使者倘再思行且悔矣雖然汝不可無會第無以所部從也三益如教已)
(而使檄止丞勿来事亦遂已)
四年詔復呂城堰置上下二閘(從知潤州林希之請其後京口犇牛皆置)
(閘)置華亭縣新涇塘牐
六年詔導蘇州諸河(時林希轉知杭州言太湖積水為蘇州大患乞委監司相度開)
(決庶民田可耕流移復業遂下此詔)
(闕)年治芙蓉湖開堰(既治芙蓉湖為田因于歐瀆開五瀉堰置閘後架梁其上以通)
(往来)復置望亭牐
紹聖二年詔武進丹陽丹徒三縣修沿河隄岸溝䃮(命各)
(縣令佐廵護勸食利人戶脩葺任滿殿最其勤惰)
(闕)年詔開濬蘇常二州等處湖浦(浙部水溢轉運副使毛漸請起長安)
(堰至鹽官徹清水浦入海濬無錫芙蓉湖武進廟堂港常熟疎涇梅里以入楊子江又開崑山七鴉茜涇)
(下張諸浦東北通吳淞江開大盈顧會二浦柘湖新涇下金山小官浦悉入于海)
(闕)年知丹陽縣蘇京重濬練湖(募民重濬并易置斗門)
元符元年知潤州王愈建呂城閘(王愈言宜令水入澳灌注閘身以濟舟舟)
(衆則量差牽駕水卒併力)
二年知無錫縣趙伾興濬水利潤州京口閘常州
犇牛閘竝修築工成
三年詔蘇湖秀三州役開江兵卒濬治運河浦港溝
瀆修壘隄岸開置斗門水堰漕臣曾孝藴築鎮江
歸水澳閘
崇寧元年提舉淮浙澳牐司管幹鮑朝懋濬楊林河(自楊)
(林橋至陶家港)開福山塘(自丁涇口至長墅橋北注大江)知常州朱彦
濬後河
二年通直郎陳仲方同提舉浙西常平徐確開沿海
江浦(徐確考禹貢三江之說以為太湖東注于海松江正在下流向来潮泥淤塞水溢為患請自封)
(家渡古江開淘至大通浦直徹海口七十四里以支常平緡米十八萬三千餘充調夫之費因令饑民就)
(食確躬操畚鍤以先之水道遂通或言饑民就役多死降三秩確曰使此役不興饑民當駢首就死以此)
(獲愆吾所願也)詔常潤二州督濬運河(時歲旱河淺阻滯運艘)
四年司封員外郎李公傳等疏導三江
崇寧間提舉兩浙水利郟亶重濬白鶴滙
大觀元年命疏導松江(從中書舍人許先凝請命監同撿按松江古迹同發運使屬官)
(相度蘇州積水疏導入海)
三年中書舍人許光凝開淘吳淞江置牐(從兩浙監司奏請開)
(江復置十二牐)
四年江隂縣丞于溥興水利置黃田蔡涇等閘導申
港利港(于溥悉心水利于黃田蔡涇等處置上下閘提淤去壅使農田免災又導申利二港注灌)
(武進竝為利賴)
政和元年詔蘇湖秀三州治水圍田工費給越州租賦
修松江隄(兩浙提舉常平興舉易土以石)闢治常熟縣水田(闢水)
(田數百頃為之疆畆)知常州徐申重建黃田牐(知江隂縣徐充同縣丞于)
(溥奉檄相視形勢移建於舊基北百步費錢三百萬)
三年知常熟縣李光濬山塘小山港江隂縣丞楚
執柔濬治橫河市墩新河代洪港并創馬師塘市牐
東門堰(貸常平錢榖用夫一萬四千七百六十有七時知縣王有適至相與戮力興工)
四年詔平江府開三十六浦(設官田米三千餘石名修橋米)知松
江府鄭聞知華亭縣侍其銓濬大港築堰置閘支常
平帑充費(自簳山達青龍江口二十七里積水低窪盡成腴産置東西四十八閘閘板尺有一)
(寸濬月河長三千三百五十五丈廣六尺濬河工費萬有一千二百金伐取運致木石之數七倍于浚河)
(糜錢九千三百五十四緡粟二千三百九十石凡五十五日畢工)詔鎮江府開新
泊河(詔言鎮江府旁臨大江舟楫往来每遇風濤無港河容停開西有泊河可以避急歲久堙廢宜)
(令發運司計度深行濬治以免沉溺之患)
重和元年知崑山縣吳昉修至和塘
宣和元年兩浙提舉常平趙霖濬白鶴滙圍裹華亭泖
為田(役夫八萬五千七百有竒)
二年趙霖修治江港浦瀆工成(役夫興工修平江常州一江二浦五十八)
(瀆)立浙西諸水則石碑(凡各陂湖涇浜河渠自来蓄水灌田通舟官為按覈)
(打量丈尺并地名四至竝鐫之石)
五年廉訪劉仲光漕臣孟庾濬常州鎮江二府運河
修牐補葺練湖
建炎元年知武進縣梁汝嘉濬城濠
紹興四年知湖州王回濬湖漊導水入太湖鹽官縣丞
王珏開華亭縣瀕海河(濬河凡二百餘通漕溉田民享其利)
七年兩浙轉運使向子諲置石城石䃮夾岡斗門(向子)
(諲命知丹陽縣朱穆等置斗門二石䃮一及修補隄防盡復舊蹟)
十五年秀州通判曹泳重開顧會浦(自華亭縣北門至青龍鎮浦凡)
(六十里南接漕渠而下屬於松江按上流得故閘基傼存敗木是為旱潦蓄洩之限曹泳分河為十部因)
(形勢上下為級十等北門外增深三尺而下至鎮浦極於一丈面横廣五丈有竒底通三丈據上流築兩)
(狹隄因舊基為新閘於河通闢行道建石梁四十六通諸小涇以分東鄉之渟漫自簳山東西民田數千)
(頃皆賴其利役工二十萬糜錢二萬五千緡米七千二百石)重築元豐等塘
二十四年大理丞周環開福山港白茆塘
二十八年詔開白茆塘以御前激賞酒庫錢平江府
如數給辦工役(時值大水特下此詔廷議并開黃泗浦許浦不果)兩浙轉
運使趙子潚知平江府蔣燦計料開江復招補開江
兵卒
二十九年知平江府陳正同禁圍裹湖田(陳正同相視常熟諸)
(浦舊雖患潮沙上流遄迅可以推滌後人戶裹圍湖瀼遂致淤塞上奏禁止)開福山塘
(從常熟縣東栅至丁涇又自丁涇至尚墅橋北至大江分殺水勢)
三十年知華亭縣劉俁修秦山鹽鐵蚌港三堰并繕
海塘(劉俁早夜露處董率惟勤灌田六萬畆府臣以圖奏孝宗大悅亟加褒賞)知丹陽
縣郭京濬練湖(郭京以漕渠歲久湮塞因募民濬湖度地易置斗門十數)
乾道元年紹蘇州招置缺額開江兵士開崑山縣新
洋江至和塘常熟縣白茆等浦(知平江府沈介准據准據陳彌作奏状事宜次)
(第開濬)開華亭縣顧會浦漕臣姜詵知江隂軍徐
藏濬申利二港造蔡涇閘(申利二港共二十九里深九尺闊六丈而下流之廣)
(倍焉蔡涇閘舊惟用木至是復以石易之)
二年知秀州孫大雅置張涇等處堰牐(孫大雅自奏置各牐其兩)
(柱金口基址竝以石為之)
五年增置撩湖軍兵(專一管轄不許人戶佃種茭茭因而包圍隄岸)
六年兩浙運副劉敏士浙西提舉芮輝置新涇塘牐
堰(置堰以捍海潮置牐以通鹽艘仍差牐官一人兵級十五人以時啓閉挑撩)常州府
築五瀉堰牐(築上下二牐兼修牐裹隄岸又于郭瀆港口舜郎廟側聚水處築壩以防泄水)
(委無錫知縣主掌管鑰遇水深六尺方開)知鎮江府蔡洸濬河(自丹陽南濬河)
(至夾岡)
七年知秀州丘崈修華亭瀕海堰移新涇堰於運港
(自政和中提舉常平官興修水利欲涸亭林湖為田盡決隄堰以洩湖水華亭地勢東南益高西北益卑)
(大抵自三泖五浦下注三江以入海雖決諸堰湖水不可泄鹹水竟入為害於是東南鄉為斥鹵之地民)
(多流徙州縣官懼害復故隄堰獨留新涇塘以通鹽運海潮衝突塘口至闊三十餘丈鹹水延入蘇湖境)
(上隆興間言者復請決諸堰以姜詵言而止是歲左正言邑人許克昌力言于朝時崈以太常博士除知)
(秀州奉命行視勘議以新涇塘潮勢遄急運港距新涇二十里水勢稍緩募四縣夫移堰于運港并築堰)
(外諸港及運港之兩岸東岸自堰至徐浦塘二十四里十七丈西岸自堰至柘湖二十三里上闊六尺下)
(闊一丈五尺高六丈明年遣御史蕭之敏按視還奏詔增崈秩按丘崈所築堰曰運港大堰闊三十丈)
(深三丈六尺厚二十一丈九尺曰鸌涇堰闊十五丈深三丈五尺曰黃姑涇堰闊五丈深一丈五尺曰張)
(戀涇堰闊十二丈深三丈曰老兒涇堰闊二丈深一丈曰何家涇堰闊十一丈五尺深二丈曰姜涇堰闊)
(九尺深一丈九尺曰徐家涇堰闊九尺深一丈八尺曰卲家涇堰闊九尺深一丈八尺曰新開涇堰闊九)
(尺深一丈八尺曰招賢涇堰闊十一丈深二丈八尺曰管家涇堰闊三丈深一丈四尺曰張涇堰闊三丈)
(深一丈曰戚家涇堰闊六丈深二丈五尺曰丫乂涇堰闊五丈深二丈五尺曰吳塔涇堰闊十丈三尺深)
(二丈六尺曰蒋家涇堰闊七丈五尺深一丈六尺曰竹岡堰在縣東六十里曰沙岡堰在縣東七十里自)
(增築海塘諸堰皆廢故跡俱不可攷今所存者惟張涇一堰一閘而已)詔漕臣沈度
修築練湖(時練湖澱淤為害從廷臣請亟修治并著盜決之令)
八年知鎮江府宋貺濬河(自利涉河北濬至江岸)
九年知江隂縣貝欽世濬治運河(時運河久塞貝欽世濬治民争輸金)
(助役不費公帑)
十年遣中使宣諭知秀州張元成增築華亭等處瀕
海堰(設監堰官禁鹽運私發諸堰後堰外隨潮沙漲牢不可壊瀕海之田得免鹹潮浸灌之患)
十三年修華亭縣新涇塘牐增置招賢港徐浦塘二
牐(從兩浙轉運使張叔獻之議)
十五年命浙西提舉常平司開濬華亭縣等處三十
六浦(措置錢榖勸諭人戶于農隙并力開濬)
乾道間命前進士胡恪開修三江五滙(初議者謂三江包于太湖五滙)
(三十六浦四十二灣常曲為之制則水有所歸永不為患因詔李公傳相度開修後轉運提刑提舉司言)
(開淘吳淞江堙塞去處自大盈諸浦泄水入海凡用夫二百二十二萬七千八百十五工用錢米一十八)
(萬三千九十八貫石)
淳熙元年提舉浙西常平薛元鼎開平江府河浦(開茜涇七)
(鴉下張等浦及運河)平江府知府韓彦古與許浦駐劄戚世
眀開濬許浦(時知常熟縣劉穎以治水有勞特轉一官)
二年兩浙轉運副使姜銑濬通波塘置張涇堰牐奏
開常熟四浦(奏言黃泗浦崔浦許浦白茆浦而許浦尤重)水軍都統馮
湛知平江府陳峴濬治諸涇塘浦(時陳峴任兩浙運判官徧歴平江常)
(州江隂諭民併力開濬川港因命提舉薛元鼎相視奏覆乃設馮湛開濬茜涇下張七鴉許浦白茆五大)
(浦陳峴開許浦自雉浦至梅里道通橋三十八里自道通橋至許浦口一十六里)陳峴同
武進縣縣丞韓隆胄尉秦膺剛知鎮江府張津共濬
運河(陳峴開平江運河五十四里韓隆胄秦膺剛濬常州運河三十里張津濬京口閘河以北至江)
(口)
二年知鎮江府陳居仁置黃水䃮
六年發運使魏峻疏至和塘(東自夾潮塘西至戴墟浦亘四十餘里又自方)
(涇橋至陸涇港立栅三十二處共費官錢三萬三千二百緡米二百一十石有竒)知華亭
縣楊樗年濬境内河
十年命秀州發卒濬治華亭鄉魚祈塘(使松江太湖之水遇旱即)
(開西牐堰放水入泖湖為一方利)
十三年提舉浙西常平羅點開澱山湖(羅點奏澱山湖被戚里豪)
(強占以為田水壅不洩民田受病乞開濬得旨命點躬視開掘占田之家各裏糧合夫先行鑿濬竝湖巨)
(浸復為良田)知常州林寔重濬後河(復故道袤三百丈闊三十丈深五丈)
濬武進縣運河(運河自韓隆冑秦膺剛濬後未久即湮)
十六年提舉浙西常平詹體仁督平江常州鎮江三
府開漕渠置斗門(詹體仁謂浙右之有漕渠非止通饋運資國信往来而已蘇秀常潤)
(田之高低者實賴之故盡心是役)常州府濬東蠡河(郡人林靈甫捐金募工)
總領錢良臣修丹陽練湖橫壩及諸斗門䃮函(計用)
(民力二十一萬六千二百九十有七糜錢二千一百三十一萬四千八百有竒米一萬八千八十一石)
知鎮江府史彌堅導市河濬歸水澳
十七年提舉浙西常平劉穎疏澱山湖泄吳淞江(二水)
(竝禁民毋得侵築逼塞上流農田利賴)
紹熙五年知常州李嘉言濬烈塘河置閘知宜興縣
高商老穿故瀆疏積水
紹熙間丹陽縣開丁義瀆(歲久淤塞上人袁正率衆開濬)
紹熙間知鎮江府陳居仁創黃水䃮
慶元元年知武進縣丁大聲濬後溪
四年知鎮江府萬鍾濬導市河(萬鍾以夾岸居民一遇大雨往往被浸至)
(是隨宜濬導)
五年詔鎮江府守臣修呂城牐(從兩浙轉運浙西提舉之議)
嘉泰元年知常州李珏濬漕渠修望亭上下二牐(李珏自上)
(奏請委轉運提舉常平同心濬治)
三年知常州趙善防知武進縣丘夀雋脩犇牛閘(時犇)
(牛閘久壊丘壽雋伐石于小河黃山脩復之凡用木者皆易以石又為屋覆其下計用工二萬二千六百)
(冇竒糜錢八千緡米五百餘斛)
嘉定元年知常熟縣葉凱濬小洋子涇鎮江府築呂
城中閘濬江口河置閘(自江口至城南長一千八百六十九丈闊十餘丈復五閘)
(以時蓄洩)丹徒縣主簿馬榮祖脩築練湖(馬榮祖以湖岸低狹不能)
(蓄水脩築堤共長四千七百八十二丈下廣三丈六尺上廣一丈二尺)
五年知吳江縣李桃脩石塘
七年知常熟縣惠疇築元和塘(甃石為路以達府)
十年知平江府趙彦橚疏錦帆涇(縱横四出以達運河跨橋五十有五)
(為河一千一百九十丈計工三萬費錢三千餘緡)
十二年知江隂軍邢燾濬九里河及城内外渠(邢燾濬九)
(里河面闊一丈八尺底闊九尺深三尺役丁夫九千三百二十有七)
紹定二年置魏江江灣福山水軍(三部凡四千專事撈淺)
五年知平江府吳淵命知吳江縣李椿年重修石塘
建橋梁(淵給官錢三十萬米一千二百石充修築費植蒲葦楊柳以為捍)
淳祐二年知鎮江府柯元夀修練湖復閘
三年知常熟縣張從龍開支塘(長四千尋廣一丈深倍之用夫工六千)
寳祐二年詔築呂城寳堰
四年知常熟縣王文雍濬縣前河開福山塘
五年攝華亭縣吳縣尉黃震修田塍(黃震以華亭水鄉大究塞泄之)
(法申府允行萬民頌德)
景定三年知丹陽縣趙必棣修築練湖岸埂(湖自淳祐以来狹小)
(堙塞者多至是朝廷以此委之浙西提刑提刑委之府縣趙必棣建議上聞遂支撥安邊太平庫會子二)
(萬二千五百七十一貫及平江府支米五百石收買竹木僱募人工以為修築之計)
咸淳元年知常州史能之濬後河(史能之節浮費以資畚鍤民賴其利)
命知平江府沈度開諸浦(沈度開決許浦自梅里塘雉浦口東開至白蕩橋白)
(茆浦自黃沙港開至支塘橋崔浦自丁涇塘開至浦口黃泗浦自十家港開至奚浦口茜涇浦自界涇開)
(至鴨頭塘下張浦自東海㳌開至千步涇七鴉浦自梅浦開至李漕涇川沙浦自海㳌開至六鶴浦楊林)
(浦自楊林橋開至陶家港掘浦自海口開至五聖港)
六年知鎮江府趙溍改築程公上下二壩
元
至元十三年金壇縣作南壩
二十四年宣慰朱清導婁江(朱清諭上戸開濬自婁門導水入海)
二十八年詔開澱山湖(時江淮行省參政燕仲楠言浙西諸郡之水聚于太湖湖)
(有幾處入海河道有澱山湖者豪家各占據為田以致湖水漲漫傷損田禾都省陳奏因命仲楠同左司)
(郎中都哩默色同督濬治)
三十年詔平江松江等路府修治湖泖河港(都省以是年水)
(災復奏命斷事官圖埒實行院董某浙東宣慰使哈喇岱選知水利人吳伋張桂榮潘應武相視合修湖)
(泖河港應置橋梁閘壩九十六處用夫匠一十三萬有竒凡三閱月而成都省參議張挺議所占湖田在)
(宋皆官田地宋亡乃為富戶所據合收糧米還官為挑河支用都堂然之即湖田開新港三條闊約三十)
(餘丈及濬趙屯大盈二浦活疾湖流從此遂輟)
三十一年詔丹陽縣濬練湖(從參政温都爾奏依宋例委人提調疏濬湖水)
(及修築隄岸斗門石䃮函管咸一新之役夫六千四百有竒用米五千石有竒仍核侵占湖額驗畆加賦)
大德二年詔都水庸田使司董修築田圍疏濬河道
八年浙省平章政事揚珠濟達徹爾濬決吳淞江(千夫)
(長任仁發上章言轉粟京師資東南當天下十六七而松江填淤歲久富民利之當水出塗築為圍田以)
(故彌漫浸灌沮洳廣遠民不可稻乃命徹爾董役發卒數萬濬決楗石隄之導水入海自上海縣界吳淞)
(舊江東抵嘉定州石橋洪遞迤袤三十八里一百八十一步三尺深一丈五尺闊二十五丈役夫為數一)
(萬五千為工一百六十五萬一千六百七十於十一月望興工至次年二月晦工畢復置閘竇啓閉以時)
(蓄泄)
九年行都水監濬練湖(鎮江路總管史某董役止費工二千有竒)
十年行都水少監任仁發濬吳淞江(自上海縣界趙屯浦大盈浦白)
(鶴滙分莊嘴樊浦西浜盤龍舊江共長三十七里三百二十一步闊二十丈深一丈五尺役夫二百四十)
(五萬六千四百十九又于廟涇西盤龍東開挑出水口并新涇安置木閘二座)
至大(闕)年江浙行省督治田圍(行省以比年水旱災傷田禾百姓艱食今春首)
(農作將興各處田圍高下不等合修陂塘圍岸溝渠曉諭農家須要依法修置遇旱車水澆救遇潦洩水)
(通流會集行都水監官李某講究便宜及時修舉)
至治三年詔開吳淞江澱山湖及諸河渠(從江浙行省委嘉興治中)
(高某湖州路知事丁某體勘合開河五十五道常熟州九道該工百三十二萬一千五百六十二崑山州)
(十一道該工二萬七千零四嘉定州三十五道該工百二十六萬七千五十九華亭縣九道該工九百六)
(十八萬四千八百八十二上海縣十四道該工千二百三十六萬八千五十二初議有田之戶自備口糧)
(給佃戶傭力後以連年被災民力不逮設處官鏹興工)
四年詔鎮江路濬漕渠修練湖(依江浙行省所擬委參政董某率各屬正)
(官親督轉檄前都水少監崇明知州任仁發同鎮江路總管條畫自鎮江在城程公壩至常州路武進縣)
(呂城壩長一百三十一里一百四十六步面闊五丈底闊三丈深四尺與見有水二尺可積深六尺合用)
(夫一萬五千一十三名六十日畢工練湖合用夫三千名九十日畢工其經費於平江鎮江常州三路江)
(隂州及建康路所轄溧陽州田多上戶差倩)
泰定元年行省左丞多爾濟巴勒知水利前都水少監任
仁發濬治澱山湖(江浙行省以澱山湖等處比年壅塞官豪勢戶侵占水面插蒔蘆葦)
(復為蕩田以致水不通流旱潦相仍官民失利合委官同本處印官勘視講議開濬)濬常州
路江隂州各通江河港
二年多爾濟巴勒任仁發濬吳淞舊江大盈浦烏泥涇
(舊江二道比大德所開里數三之二深闊如初大盈浦長二十五里一百六十丈與烏泥涇各深一丈闊)
(一十五丈)
三年任仁發置趙浦潘家浜烏泥涇三牐(趙浦牐二座嘉定州)
(造潘家浜南閘一座上海縣造北牐一座崇德海鹽州合造烏泥涇南牐一座嘉興縣造北牐一座華亭)
(縣造)疏漕渠修濬練湖(時湖水淺塞牽輓不前浙省平章拉哈謀諸僚屬委任仁)
(發同總管毛莊計工程適朝臣温都爾上奏命行省參政董某行臺侍御史和托拉察噶奉臨視兼司副)
(使董巴哩巴僉事華善董治差倩本路及常州平江建康江隂五路夫萬五千二十二人工六十日糜錢六)
(十二萬七百二十緡米萬八千九百石有竒繇程公壩抵浦河口百二十里濬深四尺廣上五尺廣下三)
(尺置函管五十四又役夫三百舟千隻工九十日糜錢二十七萬緡米八千一百石以南湖茭根盤錯難)
(事畚鍤止尋上漕堤埂為斗門一石䃮六石函十有三)
天歷二祀吳江知州孫伯恭大修石塘(伯恭募鈔一千餘錠米一千餘)
(石以巨石重築之為水竇一百三十又三竇之上以巨石為梁木橋亦易以石)
至順二年江浙行省濬烏泥涇修牐(濬河長五百一十步闊五丈深一丈)
(五尺用夫工三萬一千九百六十九)江隂州同知萬(失名)濬河(自蔡涇北出江)
(口十里一百五步下閘以西一千八百五十餘丈)
後至元四年華亭縣尹郭額森布哈復修烏泥涇牐(時司)
(鑰瘝曠牐廢)
六年松江府知府楊巴雅爾台決潘家浜置牐(從府人劉廷玉)
(議水因閘患復開元堰直河置斗門於張涇盤車二堰)
至正元年都水庸田使遵達納實哩修治各路府州河
塘(從江浙行省中書左丞相奇徹台之議)濬吳淞江脩渠堰(撈摝吳淞江北)
(南岸下沙泥濬各閘舊河松江府西門外漕渠自秀野橋至跨塘橋一叚石湖橋五舍橋二段及張涇風)
(波塘南俞塘北俞塘鹽鐵塘官紹塘盤龍塘蒲滙塘六磊塘石浦塘一十處自松江府南門外太平栅至)
(張涇堰長六十三里役夫一十九萬八百四十用米四千七百四十七石鈔三千一百六十四錠各有竒)
四年都水庸田司修捍海塘(塘長一千五百五丈八尺為八里六十五丈八)
(尺積上三百二十五萬一百三十二尺為庸三十二萬五千三十僅匝月而畢工)
五年上海縣尹劉輝興修水利(築隄防濬溝澮)
七年吳江州達嚕噶齊諾海大修石塘(壘石厚砌高一丈廣一丈)
(四尺長一千八十丈為環洞一百三十有六立石亭于南浦亭之南表之曰至正石塘建丁亥菴為居守)
(置常稔田以嗣修葺)
二十年平江路通判郜肅大修崑山州田圍
二十三年張士誠鑿九曲河(張士誠畏海賊之強塞至和塘之尾障海潮之)
(洶湧開九曲河僅通太倉東門于是半涇陳涇占塘等港盡塞漲為平陸)
二十四年張士誠命左丞呂珍督濬白茆塘(時塘為蘆茅所)
(塞涓流不通張士誠起兵民夫十萬以芝塘為行府時駐節于山涇口命呂珍督濬塹其地為港長亘九)
(十里為法甚厲民愁怨之時冇華亭縣丞盛彦忠奉檄趨事撫民獨至與誦諠傳)
明
洪武三年常州府知府孫用重建烈塘閘(改名魏村)治犇
牛壩(犇牛舊為堰有上下二閘至是廢閘更為壩)
七年孫用濬澡子港置閘(孫用畫圖陳議以四縣丁夫開濬臨江置閘)
九年蘇州府設立長洲常熟崑山三縣吐納湖海水
堰壩(長洲縣民俞守仁具奏以白茒西近昆承湖南諸涇及至和塘北港汊盡為堰壩本府遣官相)
(視計工開濬)
十(闕)年常熟縣開奚浦
二十年江隂縣濬申港
二十四年武進縣濬烈塘(烈塘深二丈廣十二丈改名得勝新河)
二十五年濬胥溪建閘命崇山侯李新鑿溧水縣胭
脂岡通蘇松常鎮杭嘉湖七府運道(時都應天府以蘇松七府糧運)
(自東壩入可避江險故濬胥溪建石閘啓閉後以固城湖流易洩復開河一道乃命李新鑿岡通道引湖)
(水會秦淮入江糜金甚鉅然新以受賂女開河迂道坐極刑死)武進縣疏剰銀河
置閘(閘置于臨江處)無錫縣濬新河(新河在縣北境將入江隂縣界相傳自烏)
(珠開鑿至是始濬)
二十七年常州府濬運河濬孟瀆(工省費儉止通輕舟)
二十八年武進縣鑿太平河江隂縣濬橫河
二十九年武進縣建孟河閘
三十年武進縣築蠡瀆河堰(時武進縣蠡瀆河淤塞復築瀦水以資灌溉)
三十二年命工部遣官修築嘉定上海二縣捍海塘
(高一丈基廣三丈面廣二丈)
建文元年鎮江府知府劉辰丹陽縣知縣董復重濬練
湖
永樂元年築廣通壩(是年成祖文皇帝遷都于燕運道已廢蘇州民吳相五以水為下流)
(患引單鍔書上奏改築土壩設官吏僉溧陽溧水二縣夫四十名守壩宣歙諸水仍不入震澤)
二年戶部尚書夏原吉等治蘇州等處水(上特命夏原吉偕通)
(政趙居任大理寺少卿袁復給事中姚善前来鑿吳淞江南北灘塗及濬崑山縣安亭等浦又䟽下界浦)
(掣吳淞江水北達婁江復挑嘉定縣西顧浦南引吳淞江水北貫吳塘亦繇婁江入海又濬常熟白茆塘)
(福山塘耿涇導昆承陽城諸湖水入揚子江又從華亭人葉宗行上治水方略于上海東北濬范家港接)
(黃浦引湖泖水入海)
三年增築捍海塘(水官何傳督工高倍於前)
四年詔濬孟瀆(洪武中濬治止通輕舟至是閘官陳讓具陳江南漕運之利奉旨命通政)
(趙居任率常蘇松三郡丁夫濬導僅十晝夜畢工視舊倍加廣轉輸商販俱便)
九年廢剰銀河閘(時河已湮塞閘官傅文達以水非要道堅請遂廢)
十一年江隂縣重濬運河
十三年崑山縣重濬太平河(西自興福河東至半涇計長三十六里闊一十)
(丈深一丈七尺)
宣德九年常熟縣知縣郭南濬鹽鐵塘廵撫應天等
府工部右侍郎周忱建孟河閘(命常州府知府莫愚武進縣知縣朱恕董)
(役)
正統二年郭南濬七浦塘
五年周忱開修崑山縣顧浦常熟縣奚浦(周忱親至江上立表)
(江心盡去淤塞自是水得疏洩)
六年周忱重築廣通壩(永樂元年初築壩猶低薄水或泄漏至是增高奉有欽降)
(版榜如有漏洩水利淹没蘇松田禾者壩官吏處斬夫鄰充軍)崑山縣開塘涇(至和)
(塘新塘鹽鐵塘楊林塘黃昌涇鰻鯏涇一時竝開)武進縣重修孟河閘
丹陽縣知縣陳誼築練湖隄及修斗門别建嘉山
水閘(閘舊在九曲河口其圯已久至是丹徒縣民孫某改建于此)
七年周忱修濬蘇松二府沿海諸河(自金山衞獨樹營劉家港白茆)
(塘沿海各河)
十年常熟縣知縣郭南濬七浦塘
景泰二年松江府知府葉冕築澱山湖隄(計萬餘丈)
五年廵撫應天等府戶部右侍郎李敏濬白茆鹽鐵
等塘(是年夏大水渰没田禾李敏從知府汪滸議開濬白茆鹽鐵等塘以泄之滸躬往相視挑濬青)
(墩浦横瀝塘以通白茆開三堰引水以通鮎魚口仍去海口淤塞約千餘畆)修練湖
六年廵撫應天等府都察院右副都御史鄒来學濬
簡瀆(鄒来學命鎮江府同知俞端丹陽縣主簿鄭賢自市河開治廢草堰壩西抵簡瀆沿至九里河)
(南通麥埤延陵新河井莊建昌圩蒲千紫陽二渡口俗名香草河)
天順元年江隂縣知縣周斌興水利開通河港(開濬河港凡數)
(十處以廣灌溉民享其利)濬城濠
三年廵撫應天等府都察院右副都御史崔恭濬吳
淞江(崔恭檄蘇州府知府姚堂崑山縣知縣周敏嘉定縣知縣龍晉濬江自夏界口過白鶴江至卞)
(家渡四千六十七丈自卞家渡至莊家涇五千五百六十七丈松江府通判洪景德華亭縣知縣楊昕上)
(海縣知縣李紋自大盈浦東至吳淞江廵司二萬二千丈又自新涇西南至蒲滙塘入江四千丈竝闊十)
(四丈深二丈自曹家溝平地鑿至新場三萬餘丈深闊竝與江同又自華涇塘六磊塘鶯竇湖烏泥涇入)
(浦)濬湖川塘(長九萬七千一百尺面廣二百四十尺底半之隄深十有二尺輔隄之廣)
(殺二尺)濬鎮江漕河脩京口甘露呂城犇牛各閘(時運)
(道艱澁議者欲于丹徒七里港開道接舊河崔恭偕廵按御史鄭祐知府林鶚勘視止浚舊河檄蘇常二)
(府撥夫三萬自京口起至犇牛長六十里開深盈丈又糜金九百八十兩脩京口甘露呂城犇牛四閘於)
(朝陽門外作新閘以防水涸正月興工凡九旬竣役閘各設官守廵)
四年崔恭濬吳淞江并蒲滙等塘涇(崔恭檄松江府通判洪景德濬)
(蒲滙塘及新涇四千丈鑿曹家溝南抵新場二萬丈濬六磊塘鶯竇湖烏泥涇沙竹岡諸水達于黃浦共)
(長三萬餘丈)濬江隂縣城濠
成化二年丹陽縣知縣蔡實築練湖隄置斗門函管
四年廵撫應天等府都察院右僉都御史邢宥常州
府知府卓天錫脩復犇牛上閘(併以壩官領之)
五年吳縣知縣樊瑾濬九曲港(樊瑾謂太湖近胥口人出入者屢遭覆溺)
(以香山西南有九曲港者淤塞已久重加開濬共三千八百五十餘丈)
八年廵撫應天等府都察院右副都御史畢亨廵按
蘇松常鎮監察御史鄭銘提督蘇松等處水利僉事
吳㻞築海塘(是秋大風海溢漂流人畜渰沒禾稼畢亨鄭銘吳㻞僉議復築海塘檄松江府)
(知府白行中董督華亭縣知縣戴冕自海鹽抵上海界築三萬四千七百六十九丈又為外隄起戚漴至)
(平湖界五十三里上海縣知縣王崈之自華亭抵嘉定界築一萬七千七百四十八丈又檄嘉定縣知縣)
(白思明自寳山北至劉家河築一千八百一十丈三縣所築隄竝面闊二丈址倍之高一丈七尺)
濬吳淞江(東自嘉定縣徐公浦西至崑山縣夏界浦凡一百三十里)吳縣知縣
雍泰築西華石塘(雍泰見採香涇廢堰傍糧田數千頃遇旱禾稿泰領民尋源得於穹)
(窿山隴阪間盖繇山腰法雨泉流出者上為一堰下阪分二道一道東繇白馬嶺南疏踰趙墓折而西一)
(道西下山漊復迤而東二流相合近採香涇瀦聚成潭仍躬相地宜甃築三百石堰堰各置一閘隨水旱)
(啓閉復市山石繇馬跡山西南而東築隄千丈未百日告成湖田藉以無恙)常熟縣知
縣鄧珙濬耿涇武進縣知縣熊翀濬後河無錫
縣知縣佟珍濬走馬塘(南自張塘北至馮堰長十三里廣六丈縣民趙汝明捐貲)
(獨濬)
十年畢亨開吳淞江(畢亨與蘇州府知府丘霽議開吳淞江自夏界口至西莊家港)
(嘉定分濬六千三百五十三丈袤共一萬一千七百七丈)
十一年畢亨吳㻞築常熟縣趙段圩田圍(尚湖之北皆田圩圩)
(岸每為風浪侵蝕以時修築防禦水澇惟西北一圩名曰趙段正地闊水深之處風浪衝擊渰没田禾為)
(害最甚至是畢亨吳㻞檄蘇州府通判何唐常熟縣知縣蘭玉築治田圍)
十九年宜興縣知縣袁道濬便民河并觀鶴漊(袁道募工)
(濬便民河五千四百丈延袤三十里又于觀鶴漊積淤成陸濬之復闢其東小河達縣城南以避西氿之)
(險民便之曰名曰後袁河)
弘治元年帶理蘇松水利浙江僉事伍性濬蘇松二府
江浦(濬吳淞江中段四十餘里及顧會趙屯都臺等浦蒲滙新涇楊林等塘又議開吳江長橋淤土)
(以洩湖流未畢代去)
二年蘇州府通判張旻疏鹽鐵塘(計畆澮役民夫)
三年江隂縣知縣任良才濬城濠(先時城濠為市民所塞築屋以居至)
(□濬河盡撤去仍復舊規)
四年提督水利工部左侍郎徐貫開濬蘇州府河港
(徐貫與治水工部主事祝萃會同廵撫都御史何鑑知府史簡開濬吳江長橋水竇流太湖之水以及吳)
(淞江凡江口叢生葦荻蔓延數千畆悉墾除之又開鹽鐵塘自崑山之太倉城外南關起至嘉定縣之外)
(岡共長十八里又起長洲吳吳江常熟四縣夫十萬五千人挑濬白茆并斜堰七浦塘長二萬四千餘丈)
疏濬漕河伍性濬宜興縣湯溪等瀆(凡五百六十丈)
六年蘇州府水利通判應能濬府城内河(從衡四達大小通利)
濬楓塘(自渡僧橋至楓橋十里)濬長洲縣虎邱山塘濬常
熟縣耿涇上海縣知縣董鑰築捍水隄(董鑰請于浙江水利)
(僉事雷士旃舉行長百餘里)徐貫濬江隂縣申利桃花三港
濬宜興縣葛溪等瀆(凡一千四百九十丈)
七年徐貫開濬吳淞白茆等江港(徐貫發民夫二十萬濬吳江縣長橋)
(諸茭蘆之地導太湖水散入澱山陽城昆承等湖而開吳淞江并大石趙屯等浦洩澱山湖水繇吳淞江)
(以達于海開白茆港并白魚洪鮎魚口等處洩昆承湖水以注於江開七浦鹽鐵等塘洩陽城湖水以達)
(於海開湖州府漊涇洩天目諸山之水自西北入于太湖開各斗門洩運河之水繇江隂縣以入於江)
設導河夫於沿江(每歲於均徭内編銀貯庫以偹興修僱募之用)
八年廵撫應天等府都察院右副都御史朱瑄淘三
江(濬下流殺湖水東洩之勢)修婁江隄(督長崑二縣修治自蘇州府城婁門起直至太)
(倉衞城止)濬宜興縣五賢等瀆(凡二千六百六丈)濬孟瀆等
河(通漕運)
九年提督水利工部主事姚文灝築沙湖隄(姚文灝見沙湖)
(風浪頗惡且多盗賊傍湖築夾隄横截其中廣三丈袤三百六十丈至十一年功垂成文灝以疾去後任)
(郎中傅潮始克成之口文灝先以常州府通判隨徐貫督濬常熟江隂江核豪民私占蘆利追其值貯)
(焉至是請于廵撫宋瑄動支充費賴濟急需)濬白茆塘(姚文灝命蘇州府通判張旻調)
(旁郡人夫二萬餘人即舊河故迹興工僅開二載仍廢不治)濬福山塘重濬
宜興縣仕瀆等四瀆(凡八百五十五丈)設導河夫於沿江
十年姚文灝濬至和塘(委蘇州府通判陳暐崑山縣知縣張鼒募工開濬東自新)
(洋江口起西至九里橋凡長四千九百六十五丈用過人夫九萬六千五百工計工授直用錢一百三十)
(五萬)濬七鴉浦(姚文灝詢於陳暐張鼒常熟縣知縣楊子器籍兩縣近浦之戶二萬二千)
(三百人疏自尤涇東至木樨灣凡五千五百九十丈半月成功計費夫工銀五千二百七十兩)開
鹽鐵馬沙等塘(竝在常熟縣界于疏洩皆大支)濬宜興縣白龍河
十一年提督水利工部郎中傅潮濬常熟縣許浦梅
李二塘(傅潮從知縣楊子器議委縣丞趙祥董役濬許浦淤塞處長四千三百二十丈闊十二丈)
(深八尺役夫二萬二千人有竒闢道植柳得舊閘於雙墩移建海口以備蓄洩易置廵司于閘上早夜廵)
(邏濬梅李淤塞處長六千三百三十丈有竒深闊減許浦十之二合濬二塘自城東抵海口七十里有竒)
(凡為工三萬三千有竒)濬至和塘并崑山嘉定二縣各涇浦
(涇曰斗門曰羅莊曰尤涇曰横涇曰黃昌浦曰大虞曰大石曰徐公曰顧浦并至和塘為十河深闊丈尺)
(視舊加倍)濬武進縣運河(知縣張偉全著勞績)濬宜興縣黃瀆
等五瀆并運河(五瀆袤凡八百四十五丈其運河皆知縣張偉設法疏濬)
十二年廵撫應天等府都察院右副都御史彭禮同
傅潮濬湖川塘(太倉州民吳賢見塘水淤塞田失灌溉其奏奉旨命彭禮傅潮濬治因委)
(通判陳暐率太倉州判官黃溍濬自徐昌橋至金鷄口凡八千五百十丈入崑山西段又六百丈其廣十)
(丈深九尺發本州夫一萬五千人崑山縣夫一千二百人費官銀三千二百五十兩有竒)傅潮
濬崧子浦(命松江府通判原應宿董役)濬丹徒縣甘露港
十三年丹陽縣知縣高謙修築練湖
十四年提督水利郎中臧麟濬宜興縣港瀆(莊前港并丁山)
(等瀆凡六百六十丈盛瀆鴉瀆凡六百八十丈)
十五年江隂縣知縣徐禎修黃田閘
十六年鎮江府修田圍治河溝塘壩堰(凡一百四十所)
十七年臧麟濬宜興縣後河并三瀆
正德元年江隂縣知縣劉紘濬學前河
三年鎮江府作博望新閘(嘉山下閘歲久復圮至是有司即博望故基東數十)
(步建新閘與嘉山閘相折水道始通)
六年提督浙直水利都察院右僉都御史俞諫濬江
隂縣河港(俞諫命通判温應璧縣丞黃霆濬利港七年應璧復濬新溝港知縣王鉼濬九里河)
(及馮涇河)議開白茆港不果(時上下合議請開白茆俞諫獨難之遂中止)
七年俞諫增築廣通壩(俞諫命鎮江府通判齊濟舟增築壩三丈)江隂
縣知縣黃霆濬九曲河俞諫濬宜興縣河瀆浜港
(時永安等河瀆港浜俱淤塞俞諫命知縣劉一中縣丞李廷珏重濬凡七萬二千四百三十二丈)
俞諫命崑山縣知縣方豪相視昆承陽城二湖舊額
八年常州府知府李嵩濬運河
十六年廵撫應天等府兼提督水利太子少保工部
尚書李充嗣分督水利工部郎中林文沛開白茆塘
(李充嗣發民夫起常熟縣東倉至雙廟濬白茆故道一萬三千八百二十餘丈又親至支塘駐節公廨咨)
(詢士民開出水海口議論不一充嗣與蘇州府知府徐讃擬循故河疏治常熟縣主簿俞浪獨主鑿新河)
(不敢發言適廵按御史馬錄来會議浪于道中陳白錄具告充嗣相度形勢以簿議為是意遂決鑿新河)
(三千五百五十餘丈又濬尚湖昆承陽城等湖支河一十九道凡四閱月功成農田得稔時林文沛身親)
(董率暴露風日中不言勞憊役夫不敢苟且塞責)
嘉靖元年李充嗣同分督水利郎中顔如環濬吳淞江
(李充嗣顔如環竝檄蘇州府知府徐讃松江府知府孔輔蘇州府同知冷宗元開濬吳淞江下流自夏駕)
(口起至龍王廟舊江口止共長六千三百三十六丈二尺闊一十八丈深一丈二尺又檄湖州府同知徐)
(鸞開濬大錢小梅等港并沿流七十二漊以通太湖之上流蘇州府通判孔賢開濬趙屯大盈道褐等浦)
(使上流下委遞相容洩)
二年林文沛開蘇州府塘港河浦(檄吳縣開光福塘胥口塘共長四千)
(九百四十六丈以洩太湖之水入于婁江吳江縣開王家田港東莊港王家港方家港白浦港倒□港夏)
(姚河盛市港南盧港共長一千五百八十七丈以通富陽天目嘉興諸水歸太湖出白蜆江入澱山湖太)
(倉州崑山縣開楊林河長八千四百十五丈以泄陽城湖之水于海崑山縣開南大虞浦長一千八百二)
(十二丈以洩陽城湖水使入婁江常熟縣開市河梅李塘福山港共長一萬一千四百九十八丈以洩昆)
(尚二湖之水于楊子江開鹽鐵河一段長二千二百六丈以疏白茆支流嘉定縣開鹽鐵河西練祁長四)
(千三百九十八丈使北達太倉劉家河東通本縣練祁塘各入于海本縣又與崑山上海縣同開吳淞江)
(淤淺處二段共長四千三百七十七丈使澱山等湖之水繇是入海)開松江府塘港
(檄華亭縣開南橋塘金滙塘官路港站船浜北蟠龍塘南嵩塘北嵩塘官莊涇青村港黃泥漕尹山涇米)
(市塘共長一萬九千四百九十五丈上海縣開舊江走馬塘周浦塘站船浜鹽鐵塘陸磊塘共長一萬六)
(千五百五十丈以洩當湖三泖澱山湖諸水使各通黃浦吳淞江以入于海)開常州府
河瀆(檄宜興縣開南朱瀆洋會瀆留溝瀆茭瀆辛瀆下澤瀆長淩瀆丫瀆盛瀆山瀆丁夘瀆三千港)
(洞霄圩北枝河鮎魚河莊河萬夀河烏嘴瀆永安河興旺河長夀河瓦屑河雙橋瀆蘆長河窖莊河盛瀆)
(張墅河共長九千五百八十六丈以洩東西二九荆溪之水入于太湖武進縣開得勝南新河長七千七)
(百五十丈江隂縣開青暘河西山塘九里河共長九千四百六十一丈以洩運河之水于揚子江無錫縣)
(開閭江港二百四十五丈又開西新河永安河包沿河蘇塘河共長一萬二千五百三十一丈亦以洩運)
(河之水使歸常熟宛山蕩散出白茒諸港)重濬烈塘
四年提督蘇松等處水利僉事蔡乾濬塘浦河港(長洲)
(縣濬市河三叚自葑門善教橋起至打急路橋止吳縣濬市河七叚自盤門新橋起至北過軍橋止又興)
(福塘一叚常熟縣濬三丈浦横瀝塘崑山縣濬黃昌涇上社塘注浦道褐浦嘉定縣濬西練祁趙涇北横)
(瀝桃樹浦虬江木瀆港舊江界河鹽鐵塘雙塘及修海岸)濬松江府瀕海諸河
(上海縣張家浜陳村塘馬家浜舊江青龍江等處並濬)濬常州府河港開閘
(江隂縣濬脫水港馮涇河白蕩河應天河泥塘河蔡港黃山港脩黃田閘僅支官銀二百一十五兩六錢)
濬丹陽至京口驛諸淤淺河道(令運河避孟河風濤之險)
十年太倉州知州陳璜置東西三門水牐(向来州城之水隨潮)
(出入不能儲積故置牐啓閉使水常貯蓄城中)
十五年江隂縣知縣徐禎濬利港桃花港
十七年常熟縣知縣馮汝弼建各港石閘(三丈浦蓮涇諸河向)
(無閘者皆置)
十九年嘉定縣知縣馬麟濬練祁塘(自城西至外岡鎮十里出舍于)
(外七日而工畢)
二十年宜興縣知縣馮訥鑿通澤河(以東氿風波險惡又多盗故鑿)
(此河西接荆溪東達震澤其便利與後袁河埒)
二十三年廵按蘇松等處監察御史呂光洵相視蘇
松常鎮水利著為圖册(圖册方成光洵報滿代去不果行)嘉定縣
增築捍海塘(自吳淞所南抵上海草蕩惟所城迤舊壘坍没未脩)濬江隂縣
桃花港濬金壇縣赤岡白塔二河
二十四年呂光洵督濬蘇松常鎮四府塘浦(濬臧村以溉金)
(壇澡港以溉武進艾祁通波以溉青浦顧浦吳塘以溉嘉定又濬大瓦等浦以溉崑山之東許浦等塘以)
(溉常熟之北凡岡隴支河湮塞不治者皆濬之深廣使復其舊)太倉州知州周士佐
築婁江隄(州西鄙去城三里接吳塘口當湖海二水交會之衝驚濤湍急嚙土隨流坍没賴築)
(此隄捍禦畎畆)江隂縣知縣趙錦建三關水閘(趙錦經晝既定覲行)
(屬署事常州府推官裘士錦始克成之)
二十五年廵撫應天等府都察院右都御史歐陽必
進濬太倉州七浦置崑山縣斜堰閘(歐陽必進與蘇松兵備兼水利)
(敖璠檄州濬七浦慮上流不決無以引洩水勢再檄常熟崑山二縣協濟工力建斜堰石閘南北廣二十)
(四尺東西廣加五尺閘之南向北石隄縱十二丈五尺北西俱稱是以捍衝激西門之中又鑿渠七寸下)
(施石檻立横板于稍西決去壅上以利湍流)武進縣知縣李(失名)修烈塘
閘(就閘壘石成斗板以禦江潮)
二十六年歐陽必進濬太倉州七鴉港(歐陽必進與廵按蘇松等)
(處監察御史王言兵備兼水利副使敖璠蘇州府知府范慶委太倉州同知周鳳岐董役自石橋圩東至)
(直塘長一千八十丈有竒自直塘至沙頭長二千四百二十丈又歷塗松抵璜涇長一千八十丈其深自)
(一丈至八尺廣自八尺至十丈極于十五丈)宜興縣知縣方逢時穿張
公壩河(縣北地極高阜數十里水道不通民甚病之方逢時為縣躬親規畫南起萬石北訖黃土)
(中冇六壩悉穿為渠時值歲歉計戶派夫計工給米民受灌溉之利兼遇救荒之術溧陽鄉官史際輸米)
(五百石助工)
三十四年丹陽縣知縣陳奎置水關石牐
三十六年蘇松兵僃兼水利僉事熊桴修濬楊林瓦
浦虬江等渠
四十(闕)年丹陽縣知縣李學道疏儒學環河鑿泮池
隆慶元年廵鹽御史蔚元康重濬諸浦塘(濬常熟太倉嘉定三州縣)
(境七浦楊林鹽鐵吳塘顧浦青魚涇次第施工為工四萬五千糜金五千四百有竒)
二年常熟縣知縣張博建白苑港石牐(凡用金四千一百四十兩)
(有竒役工五萬一千三十有竒半取諸占港罰贖半賴廵撫林潤廵按董堯封温如玉兵備湯賓知府蔡)
(國熙捐助)鎮江府同知馬豸濬馬嘶港崑山縣濬全
吳鄉諸浦(循吳淞江兩旁渚浦帆歸浦張浦諸天浦同丘浦及漊涇浜並鄉人光禄寺署丞孟)
(紹曾捐貲濬治不支官鏹)
三年廵撫應天等府都察院右僉都御史海瑞大開
吳淞江(海瑞借支軍餉及各州縣發追稲榖贓贖導河夫無碍等銀檄松江府同知黃成樂蘇州)
(府推官龍宗武嘉定縣知縣邵一本上海縣知縣張嵿開濬吳淞江查勘舊蹟共計長一萬一千五百七)
(十一丈闊三十餘丈議半開河面闊一十五丈底闊七丈五尺深一丈五尺六寸共用夫工銀六萬餘兩)
(僅兩月而工告成)濬白茒港置石閘(海瑞銳意大開白茒尋以遷秩不竟厥功)
(時獻計建閘啓閉節制潮沙)脩練湖隄岸督糧僉事鄭元韶
濬三陽河
五年蘇松兵備兼水利副使蔡國熙濬奚浦(時刑部主事錢)
(順德具状蔡國熙轉白廵按蘇松等處御史劉曰睿檄蘇州府水利通判吳宗吉常熟縣知縣連三元董)
(濬長四千四百十丈廣五丈深六丈用夫八萬八千九百五十人官給金二千二百二十三兩俱支贖鍰)
萬歴元年宜興縣知縣韓容濬荆溪
二年常州府知府施觀民於府學前鑿玉帶河(引府治後)
(水廽環如帶)
三年廵撫應天等府都察院右副都御史宋儀望廵
按蘇松等處監察御史邵陛廵視兩浙鹽課監察御
史王藻蘇松兵偹兼水利副使王叔杲修築華亭縣
捍海塘(邵陛先捐贖金五百兩經始而宋儀望捐贖三百兩王藻捐贖一百兩王叔杲與松江府)
(知府王以修華亭縣知縣楊瑞雲共捐贖二百兩詳支導河夫銀二百六十兩給工告竣塘長八百五十)
(丈有竒高厚各一丈五尺址加厚二尺)上海縣知縣敖選築薛家浜
閘
四年宋儀望建金壇縣運河三閘(閘置於七里岸頭橋莊家浜三河口)
五年廵視下江兼督水利監察御史林應訓疏孟瀆
濬練湖(時漕運淤梗林應訓履任先疏孟瀆糜鏹一萬六千五十三兩有竒次濬練湖糜金一萬)
(三千四十四兩有竒並取諸導河夫修河米及各府協濟運河銀兩其不敷之數又將練湖占田科稅補)
(凑)開吳江縣長橋兩灘(林應訓行委兵備兼水利按察使馮叔吉檄蘇州府)
(同知王事聖知縣王一言勘濬自龐山湖口至長橋達吳家港其一應工費皆科徵民間占佃蕩價)
濬吳淞江(林應訓先後行委兵備兼水利參政王叔杲按察使馮叔吉檄蘇州府同知劉崑王)
(事聖勘濬自崑山縣慢水港起至嘉定縣徐公浦止長四十五里面闊二十丈深一丈二尺又建千墩浦)
(夏駕口二閘通共用銀二萬四千九百八十兩有竒錢八萬三千冇竒並取諸蘇松常鎮四府屬導河夫)
(修河米灘地價史農超參辯復納例及各衙門贓贖)
六年林應訓濬白茒港(林應訓行委兵備兼水利按察使徐節檄同知王事聖常)
(熟縣知縣留震臣勘濬自歸家墳小石橋起至横塘止長四十五里面闊十二丈底闊八丈深一丈二尺)
(糜金二萬二千二百六十兩有竒皆取諸吳淞江剰費及存留宗人府銀蘇州府屬門攤鈔租地價)
濬上海縣龍游馬路二港重修武進縣烈塘閘
濬宜興縣閃溪(鑿閃溪以通溧陽縣漕運知縣丁懋建與有勞績)修濬蘇
松常鎮四府堰壩田圍金壇縣知縣劉美鑿長新
垾渠建義成廣澤二閘(縣民虞郊上議大廷橋下荒蕩廣袤二十里宜田止患無)
(蓄泄因鑿新舊二渠各建石牐以司啓閉)
八年常州府知府穆煒濬後河(以形家言鑿去儒學前八字尖稍曲折以)
(合運河去道不遠)武進縣縣丞郭之藩築芙容湖隄(瀕湖腴田)
(苦潦築隄捍之圍可二十餘里築武進無錫二縣界隄長十餘里北障江潮南捍湖水自是皆成腴産)
九年穆煒鑿新河(舊運河水入城直瀉形家謂法當横流障之故鑿此河)
十年松江府通判劉師召脩濬河塘(奉賢黃泥白龍百曲新港白蓮)
(三林走馬虬江等河并修築澱泖黃浦等處隄岸)
十二年上海縣知縣顔洪範築日赤港石閘
十三年華亭縣知縣項應祥築陂塘濬支河
十五年常熟縣知縣鄧炳濬横瀝等河
十六年提督蘇松常鎮水利副使許應逵濬吳淞江
(時連年水旱非常民困饑饉廷臣屢疏上請特設道臣奉旨著吏部推擇諳習水利官一員陞任用前儀)
(真管河郎中許應逵專敕行事准支留都帑金十萬兩興修水利應逵督同蘇州府同知傅良言松江府)
(通判郭承緒分叚管理自安亭起至艾祁浦長四百八十八丈四尺四寸加深七尺自艾祁浦起至黃渡)
(止長一千七百九十六丈加深七尺五寸自黃渡起至章家涇長三千一百三十丈八尺加深八尺自章)
(家涇起至新涇長五千七百三十七丈五尺闊二三十丈不等加深九尺自本年八月築壩興工至次年)
(四月畢工雖張皇募衆畚鍤百弊叢生議者謂求通反塞怨聲載道並歸咎吏部用非其人吏部謂應逵)
(治黃河奏績豈淮南之疏瀹與吳中迥異)濬蘇松常鎮四府河港塘瀆
(許應逵册報開吳淞江用銀五萬八千七百有竒存貯銀四萬二百九十兩有竒浚過七浦楊林湖川練)
(祁鹽鐵許浦梅林鷄鳴朱㫤走馬光福鳳溪等塘千敦道褐小虞大石大瓦夏駕徐公沙湄都臺艾祁等)
(浦蘇團魯堰青培長山寶堰沙腰呂瀆蕭帝蔭風等河丁家張墓伯瀆油榨桃花毛沙太平大廟山北減)
(水黃田等港路漕華漕沙洪銷靡工費徒擾民間毫無裨益)
十七年太倉州知州韓策濬七浦鹽鐡楊林三塘(值前)
(年大水本年大旱民饑韓策泣請上臺發賑濟錢糧并緩觧銀二萬兩募饑民就役賑貸與僱值兼施春)
(濬七浦塘及顧門涇冬濬鹽鐵塘楊林塘拯活貧口無數)
十八年嘉定縣知縣熊密于儒學前濬滙龍潭(先是學前)
(土山為障夷其址之什七濬之為潭方廣數百丈)丹陽縣知縣周應鰲開
境内支河(支河通濬可避沙壤鄕紳禮部尚書姜寳捐資樂助功竟未成)
二十二年滸墅鈔關戶部主事董漢儒築楓橋隄(自楓)
(橋至關二十里甃石成隄既障坵塍水患兼便舟行陸輓捐鈔羡三千金)
二十六年滸墅鈔關戶部主事管學畏修沙湖隄(時沙)
(湖隄圯管學畏捐羡一千四百有竒脩隄七十五丈高十尺廣六尺)太倉州知州丁
永祚濬吳塘常熟縣知縣段然濬耿涇山涇等河
嘉定縣知縣王福徵濬城内河
二十七年丁永祚濬湖川塘嘉定縣知縣韓浚穿
鑿野奴涇闢濬滙龍潭(穿濬儒學西南野奴涇蜿蜒入滙龍潭東鑿土山導横瀝)
(縈廻其下)
二十九年松江府知府許維新開府治前河并城内
日月二河(松江府前河久淤塞欲濬則豪右占填阻撓時許維新奮行不顧命上海縣降任典)
(史龐尚鴻董役尚鴻亦剛正果决三日撇盡廬舍闢故道并濬日月二河設法運土城外荒僻開廣三丈)
(民間利賴)
三十一年太倉州知州陳随濬吳塘
三十二年陳随濬湖川塘七浦塘常熟縣知縣耿
橘濬福山塘上海縣知縣劉一爌築龍華石閘(從鄉)
(紳陳所藴徐光啓議)丹陽縣知縣韓萬象濬運河(自丹徒縣至武進縣)
(界長八千三百五十七丈)
三十三年太倉州判官李枝秀濬鹽鐵塘(自州西門外起北至)
(常熟縣白茒塘界止四十餘里李枝秀以甲第左遷秉公潔已立法精嚴用鶴膝樁凖以水平釘入河底)
(俟開出方計尺寸雖奸勇不能絞拔其挑土堆貯勘定低缺可加之處標樹旗號派定泥夫毫忽不許紊)
(亂凡攤堆河岸水漲坍堕之弊並絶三十年来濬河實效僅見此舉)吳江縣知縣劉
時俊築石塘(北自長洲縣界南至浙江秀水縣界八十三里共長九千九百八十一丈四尺)
(建橋十三水竇三十七糜金錢二萬七千有竒)
三十四年廵撫應天等府都察院右僉都御史周孔
教濬蘇州府城内河(周孔教查捐院贖濬三横四直河道遴委中軍把總王之義操)
(潔才優搜剔弊竇屛却陋規疏導最得實益)耿橘濬塘浦(三丈浦鹽鐵湖漕横瀝李)
(墓塘貴涇横浦等枝榦各河處處通流並設法省存充費官民兩稱便益)嘉定縣知縣
吳道長濬塘浦(走馬塘長三千九百丈黃姑塘長一千五百三十丈徐公浦長一千五百)
(三十丈)
三十五年嘉定縣知縣陳一元濬江塘(虬江長三千六百二十一)
(丈東小練祁長二千一百四十丈五尺新涇長二千七百二十丈)丹陽縣知縣曠
鳴鸞濬運河(自倉前起至觀音山長一千四十七丈)
三十六年常鎮兵備兼水利右參政蔡獻臣濬武進
縣運河(自龍嘴尖起至龍游河口長四百五十七丈又自紅廟頭起至北運河口長四百一丈五)
(尺二寸闊六丈深三尺)濬丹陽縣鄭涇河(長一千六十二丈闊三丈深八尺)
三十七年常熟縣知縣楊漣築元和塘(壘石築隄自縣南門外起)
(至長洲縣界止延袤三十六里)陳一元濬河浦(沙浦長三千一百一十丈馬涇長一)
(千一十八丈袁張浜長二千五百一十一丈)無錫縣知縣許令典濬冉
涇河(國子監生尤盛割地開濬為河)
三十八年常鎮兵備兼水利按察使臧爾勸濬武進
縣運河(丁堰鎮起至三官塘長三百二十一丈海子口起至孫俊橋長七百五丈奔牛廵簡司前)
(起至天井閘長二百五丈七尺)濬江隂縣運河(九里河長一千四百一十二丈青暘)
(河長三千四百六十八丈)
三十九年崑山縣知縣祝耀祖築至和塘(自城西問潮館起至)
(長洲縣界長二十三里甃石成隄)嘉定縣知縣胡士容濬塘浦(北横)
(瀝公塘共長三千八百一十一丈鵝艬浦長三千二百一十三丈)曠鳴鸞濬運河
(自新開三义閣起至轉河長一千三百二十丈)
四十年太倉州知州王萬祺濬七浦塘(長四千八百三十丈面闊)
(十丈底闊八丈加深八尺)胡士容濬河塘(練祁塘馬路塘譚家浜共長八千二百一)
(十三丈五尺)廵撫應天等府都察院右僉都御史徐民
式濬江隂縣九里河(檄知縣許達道督濬長一千四百一十二丈)
四十一年胡士容濬塘(走馬塘長三千九百丈謝塘長二千一百丈)鎮
江府水利通判張畏天濬丹徒縣運河(自草舍頭起至凌口長五)
(千八十三丈)
四十二年長洲縣知縣胡士容築至和塘(自婁門外永安橋起)
(至崑山縣界□石建橋凡四十五里)嘉定縣知縣柴紹勲濬河塘(盤龍)
(塘長二千一百一十丈袁張浜長一千七百八十四丈)
四十三年崑山縣知縣陳祖苞濬塘浦(至和塘自城東候潮館起)
(至十五淹止凡二十里小虞浦自麗澤門外至石婁涇一十五里横塘自迎薰門外至新洋江一十二里)
柴紹勲濬河瀝(北横瀝長二千八百一十一丈高嵩塘長三千八百一十一丈)
武進縣知縣楊所藴濬運河(自新閘起至連江橋長九百三十九丈東沙溝)
(起至奔牛鎮長七百五十四丈九尺)江隂縣知縣金廷璧濬山塘河
(依河撈淺)丹陽縣知縣王志道濬運河(自青𤾉起至基莊長一千七百)
(八十四丈)
四十四年柴紹勲濬河浦(中心横瀝長一千五十丈俞涇浦長一千二百三十)
(八丈)
四十五年廵撫應天等府都察院右副都御史王應
麟濬蘇州府城内河(濬三横四直并府學前環繞玉帶河)柴紹勲濬
河(繇縣西門外西練祁入鹽鐡共長七千九百三十五丈)上海縣知縣呂濬
濬河港(疏濬城外河)
四十六年太倉州知州趙贊化濬楊林塘(長五千四百四十丈)
(面闊七丈底闊四丈加深八尺)柴紹勲濬練祁塘(東練祁長七千九百三十五丈)
常鎮兵備兼水利右參政蕭丁泰濬江隂縣九里
河(長一千四百一十二丈)鎮江府同知署丹陽縣事邢登雲
濬運河(自栅口至青龍橋長三千七百一十五丈)
四十七年嘉定縣知縣卓邁濬河浦(沙浦長三千一百一十丈周家)
(浜長一千二百一十四丈)
四十八年卓邁濬河浦(温草浜長三千一百一十九丈袁張浜長二千五百十一)
(丈小吉浦長七百丈)
天啓元年卓邁濬走馬塘(長三千九百丈)華亭縣知縣章
允儒同呂濬濬莘村塘(華亭縣長二千三百丈上海縣長一千丈)丹陽
縣知縣袁鯨濬運河(自觀音山至草堰南門長八百一十五丈)
二年卓邁濬塘浦(北横瀝公塘共長三千八百一十一丈沙浦長三千一百一十丈川)
(沙浦長二千一百一十一丈)華亭縣知縣郭如闇濬塘瀝(官紹塘長)
(一千四百九十六丈横瀝河長五百六十丈)上海縣知縣鮑竒謨濬張
家塘(東自黃浦口起至華亭縣界長三千二百丈)武進縣知縣李維喬
濬城濠(長一千四十七丈)無錫縣知縣劉五緯修築石塘
(時鄉紳侍郎葉茂才副使陳幼學等倡義樂助築砌北官塘鵝子岸長三百二十丈有竒)
三年太倉州知州陳如松濬城濠(周遭共長二千四百四十三丈面闊)
(八丈底闊六丈加深六尺詳支民七軍三銀兩充費)卓邁濬河(封家浜長三千五百一十)
(丈)郭如闇濬松江府城濠(東北城濠二百四十丈)濬金滙
塘(長三千七百丈)常鎮兵備兼水利右參政曾道唯濬江
隂縣運河(九里河長一千四百四十二丈青暘河長三千四百六十八丈)
四年崑山縣知縣閔心鏡濬運河(松江府屬入境運道淺淤濬過三千)
(九百三十四丈八尺面闊一十二丈不等詳支導河夫銀佐工)郭如闇濬塘河(蒲滙)
(塘長一千五百六十丈徐家浜長六百七十七丈城内穿心市河長一千三百丈)鎮江府
同知署丹陽縣事林而廷濬運河(自丹徒縣界起至武進縣界長八千)
(九百五十七丈)
五年嘉定縣知縣謝三賓濬河塘(新涇長二千七百二十丈陳華浜長)
(二千四百丈黃姑塘長一千五百三十丈)華亭縣知縣徐尚勲濬海螺
港(長一千七百八十丈)鮑竒謨濬張家塘(長三千一百六十丈)
六年謝三賓濬塘河(東練祁馬路塘譚家浜共長八千二百一十三丈有竒)
徐尚勲濬城濠河涇(南城濠長二百一十六丈西城濠長一百二丈東城濠長二百)
(二十八丈竝闊六丈上横涇長一千二百一十三丈闊一十三丈圩涇長一千二百丈闊三丈)青
浦縣知縣鄭友玄督治圍田(水災後低鄉田畆日窪鄭友玄出令著業主出)
(米佃戶輸力大圩分作小圩長圩界為短圩便於戽救華亭縣傳以為式)常鎮兵備兼
水利副使周頌濬武進縣運河(自龍嘴尖起至東倉閘長九百八十丈闊)
(六丈深三尺)江隂縣知縣岑之豹濬運河(九里河長一千四百四十)
(二丈青暘河長三千四百六十八丈)
七年廵撫應天等府都察院右僉都御史李待問濬
夏駕浦(檄太倉州知州劉彦崑山縣知縣秦士竒同謝三賓會詳導河夫等銀貼助民力濬浦長)
(五千五十八丈有竒面闊一十二丈不等加深五尺)謝三賓濬塘浦(吳塘長四千一)
(百一十丈小婁塘長一千三百丈桃木浦長一千七百丈)徐尚勲濬河(集賢涇長七百)
(三十六丈闊四丈三尺黃石橋市河長一百二十二丈闊四丈)蘇松兵備兼水利
右布政使張孝濬上海縣陸道浜(長一千二百四十三丈二尺)
崇禎元年蘇州府同知署崑山縣事蔣爾第濬瓦浦
(長六千四百二十丈面闊一十丈不等詳支導河夫銀佐工)謝三賓濬塘浦(西小)
(練祁長一千三百丈盤龍塘長二千一百一十丈單家浦七百一十一丈温草浜長三千一百一十九丈)
(張家浜長二千一十五丈)張孝濬松江府塘港(華亭縣莘村塘長三千五百一)
(十八丈蒲滙塘長一千五百六十丈官紹塘長一千三百八十丈上海縣莘村塘長一千丈小閘港長二)
(千四百五十八丈)丹陽縣知縣蔡如蕙濬運河(自呂城起至武進縣)
(界長六百八十七丈)
二年太倉州知州劉彦濬塘河(七浦塘長四千八百三十丈潞漕長一千)
(六百四十丈)謝三賓濬塘河(雙塘長二千一十丈蘇姑浜長一千三十丈)
廵撫應天等府都察院右副都御史曹文衡濬松江
府河塘(檄同知錢永澄督濬華亭縣金滙塘長三千三百四十九丈二尺横涇河長一千八百丈)
(呂河涇長二百五十丈徐家浜長三千九百一十丈脩築黃浦塘岸長二千一百八十四丈九尺濬上海)
(縣俞塘長三千六十丈)松江府知府方岳貢濬府城内河(募夫)
(濬河隨運開土增築官塘自西馬頭直至五里橋長隄高固利涉便農)常鎮兵備兼
水利右參政吳時亮濬武進縣運河(東倉灣起至龍嘴尖長一千一)
(百六十五丈新閘起至連江橋長八百八十五丈東沙溝起至奔牛三官塘長一千四百八十丈)
宜興縣知縣李獻廷濬運河(自東門起至武進縣界萬塔橋長八十五里)
三年劉彦濬城濠(動支民七軍三銀兩開深五尺)吳縣知縣陳文
瑞濬縣前河(自小市橋轉西洞橋至女冠子橋長四十三丈八尺闊一丈七尺自女冠子橋)
(經治平橋至龍興寺西橋長六十五丈一尺零闊一丈二尺各深一丈三尺先是河形盡被居民填占盖)
(房一遇霪潦治前如沼陳文瑞執法疏濬)謝三賓濬塘濠(東練祁馬路塘譚家浜吳)
(淞所城濠泗塘共長九千一百一十丈)曹文衡濬上海縣肇家浜(檄錢)
(永澄督濬長二千五百六十九丈)青浦縣知縣朱錫元濬城内河
(市河長一百二十一丈)
四年嘉定縣知縣来方煒濬河塘(走馬塘長三千九百丈袁張浜長二)
(千五百一十一丈界浜長五百一十一丈)方岳貢濬塘港(華亭縣濬盤龍塘長二千)
(五百一十五丈亭林鶴頸滙河運港後港長二千二百丈鹽鐵塘長一千五百四丈南横港長五百二十)
(九丈上海縣新涇長一千八百三十丈)常鎮兵備兼水利右參議兼
僉事吳麟瑞濬江隂縣九里河(長一千一十丈)丹陽縣知
縣王範濬運河(自草舍頭起至石洋子長一千七百二十丈)
五年來方煒濬塘浦(北横瀝公塘長三千八百一十一丈叚浦長八百二十一丈俞)
(涇浦長一千二百三十丈東小練祁長二千一百四十丈殷涇塘長一千一百丈中心横瀝長八百一十)
(丈謝塘長二千一百丈)廵撫應天等府都察院右僉都御史
莊祖誨濬松江府河港(檄方岳貢轉委水利通判朱啓元督濬華亭縣祝家港長)
(二千三十九丈浙河長一千六百丈上海縣新場河長二千五百八十丈沈莊河長一千五百丈青浦縣)
(蒲滙塘長八百丈築泖塘岸長一千三百丈澱湖岸長一千五百丈)吳麟瑞濬武進
縣運河(自談家場起至下田橋長二千三百一十三丈乃宜興溧陽二縣運糧要道)
六年太倉州知州劉士斗濬楊林塘(長五千四百四十丈開深八尺)
来方煒濬江浦(虬江長三千六百二十一丈儼儻浦長二千二百一十一丈彭越浦長二)
(千七百一十一丈)方岳貢濬華亭縣河(艾家橋市河長三百一十九丈)廵
視下江監察御史吳善謙濬寳山所城濠(吳善謙廵歴海上見)
(城濠淤塞檄嘉定上海二縣合濬計長一千四百八十丈各任其半)常州府通判劉
鱗長濬無錫縣城内河(自北大橋起至南跨塘橋長四百九十五丈)常
州府知府洪周禄濬江隂縣九里河(長一千四百八十丈)提
督蘇松等府學政監察御史甘學闊常鎮兵備兼水
利副使徐世蔭濬江隂縣城内河(長九百六十六丈甘學闊徐世蔭各)
(捐金募工合縣士民咸樂助義)鎮江府照磨署丹陽縣事張世寀
濬運河(自三義閣起至馬家涵又自凌口起至呂城共長三千九百五十丈)
七年廵撫應天等府都察院右僉都御史張國維廵
按蘇松等處監察御史祁彪佳濬松江府塘河(檄方岳貢)
(核濬華亭縣蒲滙塘長一千七百九十三丈五尺官紹塘長一千四百九十一丈沙岡長二千七十二丈)
(五尺上海縣周圍城濠長一千六百一十一丈蒲滙塘長二千一百四十四丈五尺莘村塘長一千二百)
(三十五丈青浦縣蒲滙塘長八百二十二丈張涇長一千二百丈各河身並深一丈面闊二丈)濬
嘉定上海二縣虬江(檄上海縣知縣劉潜濬彭越浦口起至并沙河長一千八百二)
(十三丈二尺面闊八丈底闊五丈加深八尺關會嘉定縣濬浜口起至彭越浦口長一千四百八十九丈)
(五尺)濬無錫縣運河(檄知縣陳志忠自錫山驛前起北至洛社遇淺開濬共長五千)
(二百一十三丈)
八年張國維同廵按蘇松等處監察御史王一鶚修
吳江縣石塘(時塘圮石堕哽塞谼竇致湖流漲没田廬兼阻漕運縴輓檄知縣章日炌勘核)
(全坍應修一千五十五丈半坍二千八十六丈平望西諸家舖水缺應築内外塘七百六十丈併修長橋)
(三江橋翁涇橋紳士商民樂助竣工)嘉定縣知縣萬任濬河塘(東練祁馬)
(路塘譚家浜共長八千二百一十三丈)廵視下江監察御史趙志孟
濬松江府運鹽河(趙志孟廵歴松江見運鹽河澱淤捐贖倡舉檄水利通判吳光祚督)
(濬華亭縣境長四千七百二十六丈上海縣境長六百九十丈)
九年張國維修松江府漴闕捍海塘(檄方岳貢督同華亭縣知縣張)
(調鼎勘核坍塘中叚長一百九十六丈舊址盡没東西兩叚共長二百丈舊址猶存又迤西一帶崩坍一)
(百二十丈木石夾築張國維率屬設處經始合縣士民商賈樂助舉人吳嘉胤倡義綜核冒濫僇力董工)
疏導吳江縣長橋谼(先是縣民虞燧等具奏敕部行撫按查核覆題奉旨允行)
(檄下疏濬自長橋以至九里石塘通行開鑿)
十年張國維同廵按蘇松等處監察御史路振飛重
修至和塘(長洲縣東境四十五里石塘先該知縣胡士容設置義田積租繕塘後竟移為別用)
(曠久不修長隄崩盡無以捍水妨農病涉張國維設處經始兵備馮元颺與知府陳洪謐推官署縣事劉)
(鳴謙各捐助有差不經佐領吏胥董工專屬耆民馬負圖營辧僅四閱月畢工)濬崑山縣
嘉定縣寳山所各城濠并彭華浜及修槎浦海岸(崑山)
(縣城濠檄知縣葉培恕嘉定縣并寳山所二濠檄萬任各支導河夫銀充費加深四尺有竒)蘇
松兵備兼水利右參議兼僉事馮元颺濬太倉州城
濠(九年春城濠澱淤馮元颺將民七軍三分叚派濬值兵農事冗延閣至是督令趨工軍三錢糧令泥)
(夫徑赴道支領其民七項下檄署州事知縣萬任調度支給)常鎮兵備兼水利
按察使曾化龍濬江隂縣運河(時江隂運河淺淤議移倉就兌士民共稱)
(不便曾化龍請于廵撫張國維廵按王志舉檄知縣馮士仁勘核自縣南水關起至五雲橋長三百八十)
(三丈五尺開深五尺用夫三百一工自五雲橋至蔡涇閘長一千五百二十六丈開深七尺用夫一萬二)
(千二百八工内河口漲灘長十三丈加夫六十五工自蔡涇閘至月城橋長一千九百三十一丈五尺開)
(深五尺用夫一萬一千五百八十九工内三河口漲灘五丈加夫二十五工自月城橋起至龔店長八百)
(三十一丈開深五尺用夫四千九百八十六工自龔店過青暘至小青暘跨塘橋長一千三百六十二丈)
(五尺開深四尺五寸用夫六千八百十二名五分乂三塘河長一千九百三十四丈撈淺淤泥止用夫七)
(千七百三十六工以槩縣田畆均灘派夫糧里争先趨事曾化龍躬出省視犒賞匝月功成漕艘直達城)
(下軍民並利)
十一年張國維同廵按蘇松等處監察御史王志舉
督理漕運兼視河道監察御史楊一儁洎曾化龍濬
鎮江府漕渠(檄推官雷起劔偕水利通判宋永熙督丹徒縣知縣鄭一岳濬江口壩起至京)
(口閘長二百四十六丈八尺深五尺闊五丈丁邜港起至華家莊長一千九十三丈七尺深三尺闊三丈)
(四尺剥厓起至夾岡心長三百七十四丈深四尺闊三丈四尺共用民夫一萬二千八百五十六工丹陽)
(縣知縣傅德堅濬草頭舍起至東關長四千三百六十六丈内坍山荆家墳觀音山西城灣俱深四尺五)
(寸闊四丈黃泥壩張家渡七里廟西門東關俱深六尺闊五丈又濬城内䢴溝東關至北關長四百三十)
(一丈北關起至觀音山閘口長二百七十五丈俱深四尺五寸闊四丈六尺共用民夫四萬二千一百六)
(十三工兩縣連境綿亘百里未及一月報竣通利漕運曾化龍親詣河干查核功次首紀雷起劔勞績會)
(詳三院題叙)張國維王志舉蘇松兵備兼水利僉事宋繼
登濬太倉州湖川塘(檄知州錢肅樂督濬長五千二百五丈闊七丈加深六丈八尺)
(不等)
吳中水利全書卷十
