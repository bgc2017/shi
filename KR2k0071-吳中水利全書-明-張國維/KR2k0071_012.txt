吳中水利全書卷十二明張國維撰
敕諭
命遣水官特賜璽書聽以便宜權無旁掣故得奏績
無負任使云
明
永樂三年
皇帝敕諭戶部尚書夏原吉都察院僉都御史俞士吉
通政司左通政趙居任大理寺少卿袁復東南數郡
之民頻年厄於水患今舊榖已罄新苗未成老稚嗷
嗷饑餒無告朕與卿等能獨飽乎其往督郡縣亟發
倉廩賑之所至善加撫綏一切民間利害有當建革
者速具以聞卿等宜體朕憂民之心欽哉無忽(時佐理工)
(科給事中姚善奉聖旨并差無勅)
宣德五年
皇帝敕諭工部右侍郎周忱今命爾往南京應天蘇州
松江常州鎮江太平寧國池州徽州安慶廣德州巡
撫遞年一應税糧務在從長設法區畫得宜使人不
勞困輸不後期尤在敷宣德意撫恤人民扶植良善
其水田圩岸爾亦相度時宜整理俾無旱潦之患庶
副朕委任之重欽哉故諭
正統九年
皇帝敕諭工部右侍郎周忱近聞浙江嘉湖等府直隸
蘇松等府今秋多雨潦水暴溢渰沒田稼漂蕩民居
溺死人畜盖因各處遞年將舊通江海河港乘乾旱
之時築塞為田耕種及因遞年沙漲以致水不流通
人受其患今特命爾會同巡按御史嚴督各該府縣
拘集耆民里老人等詢訪踏勘各處原通江海河港
故道果被豪強之人築塞為田即令退還并年深淤
塞之處爾等公同計議督令府縣官起倩人夫開挑
務要水道通行不至為患其餘湖池陂塘圩岸可以
蓄洩水利防備旱澇者悉從其修築開通其間果有
豪強之徒占據把持以為己利者爾竟拿問輕即量
情懲治情重者具奏區處用工之際尤須量度地勢
酌量民力其殷富田多之家務令儘力用工貧難下
戸及田少糧重者酌量差遣不可誤其生理如工程
浩大人力艱難非旬月可成者爾宜審度用工宜令
受利近便去處同心同力切不可妨廢農時朕惟豪
強專利小民受害論法難容今姑宥其罪使之自新
保其身家爾為朝廷重臣宜表率同事公以存心廉
以律身毋苟具文移以塞責毋狃於小利以為功爾
克盡職民受實惠朕惟爾嘉朝廷以安養斯民為念
宜深體朕心為民造福以副任使或有窒礙難行之
事亦須體諒人情從長計議奏來不許違誤故諭
成化七年
皇帝敕諭浙江提刑按察司僉事吳㻞兹特命爾前去
專管蘇松常鎮杭嘉湖七府水利巡行踏勘所屬地
方分督修治湖塘疏濬河港兼理溝洫增築圩岸閘
壩務相地勢水形使便蓄洩有資灌溉應用錢糧着
有司查明設處或有田之家行府縣勸令輸力如有
侵占河道聽爾拿問改正所屬軍衛有司聽爾調委
仍須呈報巡撫聽其節制用過錢糧轉呈巡撫類奏
爾其克殫厥心勤勞乃職如任使不效責有攸歸故
敕(以後水利僉事同)
弘治七年
皇帝敕諭工部左侍郎徐貫兼都察院右僉都御史往
同巡撫應天等府都察院右僉都御史何鑑朕惟直
隸蘇松常杭嘉湖六府數年以來屢被水災圍田渰
沒廬舍漂溺民既無聊生財賦又何自而出今特命
爾會同彼處巡撫都御史親詣其地逐一踏勘如果
前日之水道形跡具存今日之水患實由於此即於
所在司府州縣量取丁夫錢糧督同委官人等以次
興工修築疏濬凡敕内該載不盡事宜聽爾便宜處
置文武職官軍民人等有負才識諳曉水利者悉聽
委用職官敢有違慢乖方徇私廢事者五品以下徑
自提問應奏請者參奏施行其興工之際務審水道
利害人情從違固不可畏難退避失經國之良圖亦
不得鑿空妄為致小民之嗟怨殫心畢慮利國便民
斯不負朝廷委任之意故諭
弘治八年
皇帝敕諭工部都水清吏司主事姚文灝直隸蘇松常
鎮及浙江杭嘉湖七府并蘇州鎮江等衛所地方廣
闊錢糧浩大每歲收成全資水利積年以來河港溝
渠湖塘等項盡皆壅塞或被豪強之人占為己業旱
無所溉雨無所洩以致田榖不登軍民缺食近差工
部左侍郎徐貫往會巡撫等官通行疏濬已奏工完
但恐歲月寖久港瀆漸致堙塞水利不能興舉圩岸
愈見坍塌財賦無從出辦兹特陞爾前職命爾專一
往來前項府衛地方提督各該管官員修理湖塘疏
通河港開濬溝渠及一應圩岸未經修築者及時修
築各處閘壩未盡修理者隨宜修理合用木石等料
於各該田有力之家從公勸諭或别為措置人夫於
所在附近軍衛有司相度起工仍須督役以時調度
有法使蓄洩有備旱澇無虞母事虚文務臻實效以
為地方經久之計爾其勉之慎之故敕(姚文灝以常州府水利通)
(判治水有功陞授)
正德八年
皇帝敕諭都察院右副都御史俞諫近蘇松常鎮杭嘉
湖七府屢被水災圍田渰沒糧賦積逋民生艱困兹
特命爾前去會同巡撫都御史遍歴地方相度形勢
尋源泝委應修濬挑築者亟行修濬挑築務使水利
常通旱潦有備所屬官員聽爾遴擇委用工費錢糧
移會巡撫設法動支並不許官吏豪強阻滯撓法如
有不遵聽爾參奏處治爾其殫竭乃猷克臻厥績母
負特簡責成之意故諭
正德十四年
皇帝敕諭巡撫應天等府工部尚書兼都察院右副都
御史李充嗣近蘇松等府連遭水患糧運缺乏廷臣
建議亟修水利特陞爾前官不妨巡撫事督理修濬
各府湖澤河港塘堰坐委所屬能幹官員及時料理
仍不時躬巡勘視務使蓄洩得宜旱澇有頼應用錢
糧聽爾設處承委官員分别勤惰聽爾舉劾如違慢
悞事徑自拿問應奏請者奏請究治修濬完工具冊
奏報爾為大臣受兹簡命宜殫厥衷毋負任使特諭
正德十四年
皇帝敕諭工部都水清吏司署郎中事員外郎林文沛
先該巡視浙江都御史許廷光都給事中吳巖奏請
添設大臣專管江南水利已命巡撫應天等府工部
尚書兼都察院右副都御史李充嗣不妨原務兼理
前事近該李充嗣奏要添設官屬協修水利巡按御
史馬禄亦奏要添設官員專一管理該部議覆兹特
命爾前去蘇松等府地方聽巡撫委任分投督濬協
贊成功凡江湖川澤河道溝洫務要用心勘視核實
工料呈報巡撫酌議錢糧濟用如官吏軍民但有阻
撓悉聽參詳處治爾其夙夜黽勉克供厥職如憚勞
塞責罪有攸歸故敕(同差工部都水清吏司署郎中事主事顔如環分管敕諭同)
嘉靖十四年
皇帝敕諭山東提刑按察司副使李士允蘇松常鎮四
府係南畿重地國家財賦取給於此往年因盜賊生
發貽患地方特設專官整飭兵備今特命爾專在太
倉州住劄往來四府沿江沿海一帶地方督同軍衛
有司掌印捕盜官員操練官軍揀選民快修濬城池
演習水戰緝捕盜賊巡捉私鹽聽理詞訟兼提督各
衛所屯田子粒務令以時耕種依期徵納禁革奸弊
官吏旗軍人等敢有役占科斂剥削軍士及侵占屯
田包攬拖欠屯種者依法究治其各府水利督令有
司官吏設法整理湖蕩河港淤塞淺狹者即為䟽濬
閘壩隄防圩岸及禦潮海塘坍塌損壊者即為修築
不許豪強之徒侵占毁壊違者一體究治仍聽巡撫
官節制捕盜事情有應與總督備倭官員計議者計
議停當而行各該所屬官員有廉能幹濟具奏旌奬
貪殘不職六品以下徑自拿問五品以上并軍職恭
奏處治爾為憲臣兹受委任須盡心竭力正已率下
務使武備修明盜賊屏息水利興舉屯糧充足斯稱
任使如或仍前專事逢迎奔疲道路因循苟且虚應
故事責有所歸爾其慎之慎之故敕
嘉靖二十五年
皇帝敕諭巡撫應天等府都察院右副都御史歐陽必
進朕惟國家財賦取給東南近該前巡撫右副都御
史丁汝䕫及巡撫御史吕光洵各題稱蘇松常鎮四
府地方連年水旱頻仍皆由水利湮廢以致民困賦
逋貽患非細乞要查舊例通行修濬事下該部轉行
彼處查勘得太倉州常熟崑山等縣七浦白茆新涇
等河港鹽鐵許浦等塘堰修濬有官民併力合修者
其所費財用有原派導河夫及存留各項銀米并撫
按司府州縣贓罰與夫應解錢糧堪以那借者俱令
支用已經該部議奏前來相應依擬爾見有地方巡
撫之責特命專理其事爾宜查照節題事理及巡按
委官勘處緣由將四府支河動支前項銀米查議原
奏官民合修分修地方坐委能幹官員責令及時修
理庶幾事克有濟爾仍照先年撫臣李充嗣事例不
時躬往督視務使緩急有備旱潦無虞期於一勞而
永逸各該承委官員除巡按御史每年閱視工程分
别勤惰舉核外如有違慢悞事者五品以下爾即徑
自拿問應奏請者奏聞施行事完之日通將修濬過
緣由畫圖貼說并用過錢糧數目造册奏繳及將勤
幹賢能官員通行論奏以憑旌擢故諭
萬歷四年
皇帝敕諭監察御史林應訓近因言官建議蘇松常鎮
等處水利久湮要差御史一員專管該部議覆相應
今特命爾督理前項地方水利務要時常往來巡察
督率各該司道及府州縣掌印官責令水利官帶同
塘長人等躬親相度考究源委要見某處係上游水
滙某處係下流支港應分某水以殺其勢應闊某岸
以緩其衝應濬某湖以會其流某處壩閘應修某處
塘堰應築合用人工隨宜區處其劉家河黃浦七浦
白茆范家港大黃浦及各鄉支河尤當分疏其餘緊
要河港湖滙并浙直交界所如有未經開通及已開
仍欠深闊與夫塘堰涇瀆陡門壩閘等項應修應濬
應復舊應新置者通勘估議處如一圩之中塘岸溝
池等項不煩多費者即令得業之家量田多寡出力
修濬果係土工浩大動支淘河等銀應用如再不敷
會同撫按官從長計議務求共濟各不得推諉其該
道并府州縣掌印等官敢有違玩悞事及水利官營
求别差隳廢職業或需索常例利已病民應拿應參
並聽舉行如例若勢豪之家侵塞水利姑令首正免
罪敢有隠瞞及違拒阻撓者即行拿問干礙職官指
名恭奏每年終將修濬過緣由造册奏繳復命之日
仍將所屬大小官曾否有益水利照例舉劾以昭勸
懲爾為憲臣受兹重委須夙夜殫心務俾水利興舉
旱澇有備以為益國便民之計如或因循苟且虚應
故事責有所歸爾其欽承之故敕
萬歷十六年
皇帝敕諭湖廣提刑按察司副使許應逵近該撫按官
題稱江南水患不常亟宜復設專官管理該部議覆
相應命爾前去專管蘇松等四府水利駐劄松江府
地方兼理農務爾宜查照該部題准事理踏看所屬
地方估計工程議處錢糧起調人夫涇港湮塞者設
法開濬圩岸低薄者著實修築務使支河䟽通達於
江海隄防堅固可禦水澇如官民勢豪之家占種淤
地侵奪水利者爾即清查改正敢有抗拒阻撓應拿
問者徑自拿問應恭奏者參奏處治四府及所屬州
縣官員悉聽委用如有重大工程應合奏請者申呈
撫按官奏請施行其不急工程聽爾便宜斟酌不必
虚費財力致拂人情錢糧等項除聽撫按官總理節
制外别衙門不得干預爾亦不得關白參謁致妨公
務每年終仍將做過工程用過錢糧轉呈撫按官造
册奏繳清册送部查覈爾為憲臣受兹委任須躬親
相度竭力經理不避勞怨使水利興舉益國便民斯
為稱職如或因循苟且虚應故事責有所歸爾其慎
之勉之故敕
吳中水利全書卷十二
