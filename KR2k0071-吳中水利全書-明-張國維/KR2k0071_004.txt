吳中水利全書卷四明張國維撰
水脉
吳水自湖逹海入江周環四郡遍地通駛形如脉絡
故叙水脉脉隨西東南北一順厥性使治水者亦如
察脉斯得其理矣
蘇州府
太湖在府城西南三十餘里屬吳吳江二縣境即禹貢
之震澤周禮之具區左氏傳之笠澤又謂之五湖而
其說不同一云周行五百里故名一云太湖東通淞
江南通霅溪西通荆溪北通滆湖東連韭溪凡五道
故名一云太湖上禀咸池五車之氣故一水五名然
今湖亦自有五名自莫釐山東與徐侯山相值者中
為菱湖莫釐西北與菱湖連者為莫湖南連莫湖東
逼胥山者為胥湖長山東曰游湖長山西北連無錫
縣境者曰貢湖别有金鼎湖梅梁湖東臯里湖其浸
則通謂之太湖昔范蠡乘舟入五湖口司馬遷登姑
蘇臺而望五湖則五湖之為太湖明矣湖東西二百
餘里南北一百二十里周五百里占蘇湖常三府引
西來發源諸水從長橋水口流入吳淞江又東流二
百六十里入海吳楊泉五湖賦受三分之灌溉為百
川之巨都南與長江合流左有包山連以蠡瀆岝萼
崔嵬穹嶐紆曲其平原廣澤原隰陂阪各有條格
三江松江婁江東江也禹貢云三江既入震澤底定在
府城東南三十里名三江口一江西南上七十里至
太湖曰松江一江東南上七十里至白蜆江曰上江
即古之東江一江東北下三百餘里入海曰下江即
古之婁江按今三江一自太湖從吳縣鮎魚口北入
運河經府城之婁門者為婁江一自太湖從吳江縣
長橋東北合龐山湖者為松江一自大姚分枝過澱
山湖東至嘉定縣界合上海縣黃浦經嘉定之江灣
青浦東北流入吳淞江者為東江其支流東出香山
胥山之間曰胥口又東出吳山南曰白洋灣又東北
曰鮎魚口
胥口之水自胥口橋東入東西醋坊橋曰木瀆香水溪
在焉又東入跨塘橋與越来溪會曰横塘繇跨塘折
而南為走狗塘自香水溪分𣲖遶西山而東為上沙
其北落星涇東沙涇
光福之水自虎山橋上下崦等處西南受太湖之水微
東北流過善人橋逕靈巖山南與箭涇之水合東入
於木瀆
箭涇之水在胥口兩香山足下南受太湖之水北流至
靈巖山前合光福之水東流亦曰山塘至木瀆鎮之
斜橋入於木瀆水
白洋灣折北滙於楞伽山下曰石湖湖屬吳縣其南界
吳江縣相傳昔范蠡繇此扁舟入五湖其東一溪北
流横塘曰越来溪自此與木瀆水合出横塘橋東入
胥門運河為胥江亦曰胥塘北流閶門運河曰綵雲
港自横塘北入運河曰洞涇自綵雲港北折出洞涇
西曰白蓮涇又西出江村橋曰楓橋灣自胥塘北至
閶門與北濠水會曰沙盆潭又南濠中折而西遶出
普安橋曰新開河自沙盆潭西會楓橋諸水與虎丘
山塘水合又經北濠至聖堂灣分為二西過錢賣女
橋至虎丘山後北入長蕩折而東過齊門過石家橋
北行其正繇齊門城濠南轉入婁江
白鶴溪柿木涇引太湖水而南烏角溪北出滸墅經運
河入射瀆相傳吳王嘗射於此故名其西一水繇陽
山通白馬澗亦入射瀆東出虎丘北曰長蕩
府城内河從盤門納太湖水滙百花洲直北行繇眀澤
橋至臯橋為第一直河又自和豐倉西新橋東北行
紆廻再折過杉瀆橋至查家橋轉北杉板橋迤東行
西館橋入北而出單家橋為第二直河二水竝與閶
門西入之水會又自孫老橋轉東直行繇府治前至
飲馬橋經平橋南倉橋逹迎葑橋合望信橋第四直
河之水東南行出葑門為第三横河又自吳縣學西
渡子橋從東直至長洲縣學東顧庭橋為第二横河
此水出獅子口合葑門以北内濠之水俱歸婁門
夏侯橋南十字河受飲馬橋第三横河西来水一從
倉橋逶迤東行出葑門水關與安里橋南来水北逹
外城濠至婁門東入婁江一從北行過乘魚橋會第
二横河水至顧家橋轉北逹臨頓路口又會第一横
河水北趨跨塘下直出齊門此為第三直河望信
橋直北行至官太尉橋轉東逕盡市橋北入苑橋出
華陽橋南水口為第四直河與出婁門第一横之水
合流閶門水關納楓橋運河水東行至單家橋轉北
再東經報恩寺前直出婁門為第一横河初入水關
其水分流入滸溪倉西橋轉北東行至北過軍橋仍
與報恩寺前之水合
運河即古之䢴溝嘉興南來水自嘉興石塘繇平望而
北遶府城為胥江為南濠至閶門無錫北来水自望
亭而南經滸墅楓橋東出渡僧橋交會於閶門絶灣
湍急故釣橋為第一洪其所歴吳江吳長洲三縣之
境
鮎魚口在太湖之北去吳江縣十八里南受具區水北
流滙為齾塘又北過五龍橋入為盤門運河為古塘
口折而東至分水墩其東闊一百三十丈者曰鮎魚
口西闊八丈者曰麫杖港又為柳胥港即夾浦為瓜
涇港為馬尾漾為澹臺湖又自分水墩南流逕吳江
縣城東南為龐山湖
澹臺湖在太湖東史記澹臺滅眀南游至江注謂吳國
東南澹臺湖即其故址吳地記以為滅眀宅所䧟自
此東經寳帶橋入運河分流入黃天蕩陳湖金涇渰
直北正行則經葑門環城為濠至婁門東入婁江北
屈出齊門塘
葑門東南入瓦屑涇為黃天蕩東為獨墅湖王墓湖朝
天湖又東為尹山湖赭墩湖一名蛟龍潭車坊漾即
鑊底潭其北口曰高家店舊有壩今址存南為白蜆
江東南為大姚出口為姚城湖又東南為陳湖收口
又為蕭田湖東南入急水港陳家港直東為闔閭浦
章練塘
葑門東為葑門塘為黃石橋為金涇渰東西二渰南為
麋瀆北為龍漊又東六里為斜塘又六里為唐浦乃
吳淞江轉折而南之處有土壩在焉繇北而東亦為
甪直浦
龐山湖在澹臺湖東其南入甘泉橋下流為黎湖菱湖
葉澤湖新湖葉澤湖東為九里湖急水港杓頭潭清
水蕩又東姚城江白蜆江小龍港杓頭潭西契跨笑
面湖與汾湖接
汾湖一名分湖以其分屬吳江縣及浙之嘉善縣故名
其東入謝宅蕩蓴菜蕩南陽港又東通三泖入華亭
界北入三白蕩又北受曹龍港通鶯脰湖
鶯脰湖在太湖南自荻塘會爛溪水併出平望滙於此
其下流為穆和溪黃家涇白蕩蕩西為掘城湖蠡澤
湖為北麻漾又西為沈張湖為九曲港北麻漾而入
為後練塘雷墩蕩西溪骨池潭
自澹臺諸水而來衆水互流竝入淞江
松江禹貢三江之一自古笠澤江也自太湖分𣲖從吳
江長橋北合龐山湖折而東入長洲縣界其北一𣲖
亦自鮎魚口入運河經婁門而東為上雉瀆下雉瀆
又東為沙湖
沙湖與松江諸水合而青丘戴墟二浦自婁門北折出
齊門塘為楊涇蠡口五潨涇施澤湖自施澤湖西又
為蕭涇其南為至和塘其西尚澤蕩漕湖
漕湖本名蠡湖寰宇記云范蠡伐吳開此故名其稱漕
者或以其通漕運也湖之西隄屬無錫縣而其浸皆
屬長洲縣東永昌涇黃埭塘東錢涇西錢涇北冶長
涇鵝肫蕩諸水互流入元和塘
元和塘即常熟北来運河俗訛雲和塘南屬長洲縣北
入常熟縣界西為尚湖湖南為柴涇朱涇徐墅涇西
湖橋塘張墓塘東南白蕩自白蕩而出為羅墩蕩六
里塘自張墓塘而出為大和塘自柴涇而出為南塘
又自大和而出為官禄塘黃莊塘諸水互流其西吐
納江隂無錫二縣諸水其東仍流入元和塘元和塘
東為昆承湖湖東為五丫涇西陳涇&KR2224;涇魏涇東横
涇黃墓涇徐涇塘莫門塘衛涇塘南張涇周涇黃涇
龍涇又南桑浜曹家浜時涇塘北艾涇自五丫涇
而出為七浦自周涇而出為朱堰塘自陳涇而出為
斜橋塘嚴舍涇懸涇自黃涇而出為徐涇楊尖涇而
華蕩在焉華蕩西為宛山塘戈莊涇自戈莊而出為
五瞿塘而華渭蕩在焉
已上諸水或南或北其流梅李塘者東北入許
浦流李墓塘者東入白茆港流福山港者北入
楊子江
梅李塘之源自雉浦入耿涇千步涇迤邐常熟縣東出
許浦入於海其西弓連涇錢涇其東哮塘塘之南焦
莊涇黃莊浜李家浜西福山塘
福山塘自常熟縣北四十里入楊子江為福山港其西
鵧城港通暢塘西為九折塘南富平塘富平北河陽
塘北為奚浦
李墓塘之源自周涇而來至白茆塘入海又有蕭涇蔡
涇胡澄涇鳳凰涇東山涇蓮涇東婁涇站浜沈浜嚴
洞浜黃浜雙浜黃姑浜石墩塘支塘三丫港黃沙港
南港北港俱流入白茆塘
白茆塘南曰七浦又一水東南流曰鹽鐵塘西接江隂
縣東入太倉州界
崑山之水皆自陽城湖而來湖屬長洲縣東界崑山縣
其西納元和塘尚澤蕩南納吳涇真義浦黃浦朱昌
涇又南通大虞浦下里浦北納張茜涇上元涇湖之
東包湖傀儡蕩二水合而為一東巴城湖北鰻鱺湖
施澤湖自巴城而入為尤涇温焦涇自鰻鱺湖而入
為柏家瀼大泗瀼牛尾涇江家瀼自施澤而入為碧
澤潭其南至和塘俗名崑山塘塘之南即淞江北
受陽城湖南通澱山湖諸水繇夏駕浦東北入劉家
港
至和塘西自府城婁門東經沙湖又東入唯亭諸水至
崑山縣一南遶城為濠東行轉北一北行而東横貫
城中竝入婁江
下江即古之婁江又有新江宋嘉祐間所開其西接淞
江南入陳湖北入鰻鱺湖
新江南為石浦道褐浦蕭市浦金竈浦千墩浦陸浦張
浦凡規浦六直浦甫里浦渡頭浦東齊浦利刀浦北
為界浦真義浦黃瀆浦薛莊浦平樂浦續浦華翔浦
梁舍浦大虞浦小虞浦社城浦廣浦馬仁浦天眀浦
夏駕浦木瓜浦顧墓浦金城浦三林浦瓦浦北矮浦
徐公浦安亭浦顧浦
已上諸浦或接勦娘江或通老鴉涇或通車塘
或通張涇或接磧礇塘或通大慈涇而北之陽
城湖南之澱山湖水皆納焉
澱山湖吐納東南諸水水較他湖特大南屬青浦縣北
屬崑山縣湖北有大范青漾盛蕩湓浦東宿浦西宿
浦其東朱沙港漕港范青漾東合浦西陸直浦西南
度城湖皆北入新洋江
新洋江在吳淞江北出自松江而其流溉於岡身中有
横通塘小虞浦其北合柏家諸瀼入清水港通櫻桃
塘接鰻鱺瀼其東自湖川塘會鴨頭塘入太倉州界
劉家港在太倉州東七十里港外即大海水面寥廣與
他港浦不同自劉家港而西為北瀂漕為糜長河又
西為北時溝為楊子涇為小塘子為三江口為石婆
港南盤曲處為湄場灣北為新開河為青福涇為菖
蒲涇為半涇
半涇横帶城東數里南入婁江北逕湖川楊林至七浦
半涇之南逹仁義涇若北瀂漕雖號東道水而屬於
劉家港稍偏於東南自北瀂漕入正東横帶諸水為
丁涇港為新塘港為陸窑塘摩羅涇為陶家港竝入
於海
吳塘在州城西三里南入婁江逕吉涇入嘉定縣界北
逕湖川塘逹七浦塘
太倉塘引婁江水入州城大西門相傳為至和塘俗訛
為致和塘太倉塘稍南為陳門塘引婁江水入小西
門其稍偏於西北與陳涇黃泥漕包涇竝入鹽鐵塘
又西北為古塘
顧浦在州城西南五里引吳淞江水入吉涇自吉涇塘
稍東復北下為戚虞涇戚虞涇與南鹽鐵張涇横瀝
水東西相竝俱北入婁江南鹽鐵在戚虞涇之左張
涇横瀝在戚虞涇之右而鹽鐵横瀝其所通為最遠
楊林塘東至花浦口入海西繇新塘上承巴城湖長可
敵七浦而州之田待其水以灌溉者尤廣自楊林塘
而南為湖川塘
湖川塘東環出小塘子入婁江北穿鹽鐵塘西接金雞
河多支流與七浦楊林之水竝横亘州北鹽鐵塘中
至北城下
鐺脚港洪泗浦大錢涇鹿鳴涇浪港雙鳴涇皆東入於
海唐茜涇陳大港在璜涇鎮則與大錢鹿鳴洪浪泗
港相通南通漕頭塘入七浦東北距城遠者八九十
里近者不下四五十里與唐茜涇俱東入於海其西
為北花浦口雙鳳鎮之顧門涇西通新塘東則依以
鹽鐵塘
州城之水一自太倉塘入大西門繇儒學前東下一自
新開河逕半涇入大東門竝至儒學東三尖口會其
亘南北而中稍偏於西者為鹽鐵塘南北水門張士
誠築塞水入東西三門則繇鹽鐵塘分流至南北城
下東門内有周涇南門内有旱涇城隍廟西有樊村
涇亦藉兹三門之水出入為盈涸焉
嘉定之水出於淞江自大姚江分支經澱山湖入江灣
青浦轉入松江東口
松江東口亦名吳淞江古之東江也其南白寉江西與
青龍江合青龍北為大盈浦馮浦又南接黃浦與上
海縣分界其北河浦新華浦黃渡浦桑浦秦公浦雙
浦桃樹浦趙浦東西彭越二浦蘆涇浦江灣浦裘涇
新華浦而出為葑村塘封家浜蘆涇浦而出為沙涇
江灣浦而出為小場浦沈浦大場浦裘涇而出為顧
浦其東婁塘南黃泥涇項涇千步涇並南入練祁塘
練祁塘又名練川界縣市中其西承吳淞江水後江水
不通别開水道與海潮接非復昔之練祁矣其北為
蒲華塘蓧澤塘吕墅涇華亭涇黃姑塘新涇南為趙
涇楊涇荻涇門涇倪家浜東為漳浦浦西雞鳴塘南
安亭涇吕墅東為東西横瀝第二第四横瀝糜長横
瀝中横瀝外横瀝即太倉横瀝之支流也南北互流
並入於海
松江府
大海環府境東南混茫無際松江與黃浦會而入海處
其會處蹌口
松江即吳淞江在府北七十里青浦上海二縣境與崑
山嘉定二縣連界郡因以此得名舊名淞江後以水
災去水從松其東瀉海曰滬海亦曰滬瀆滬水名也
凡水發源而注海曰瀆陸龜蒙云列竹於海噬曰滬
吳之滬瀆是也其别𣲖自吳江分流繇急水港鍾為
大澤曰澱山湖
薛澱湖一名澱山湖以中有澱山也在府西北七十二
里自長洲縣界經急水港而來北繇趙屯浦東繇大
盈浦瀉於淞江東南繇爛路港以入三泖今湖之南
有瓢湖其傍有金銀東清東白西陳大葑諸蕩漾北
即長洲之蔓萊洲其西有西黿蕩雪落漾又接吳江
縣界
宋時澱山在水心並湖以北中一澳曰山門溜東
西五六里南北七八里正當湖流之衝為古來吞
吐湖水之地山門溜之中又有斜路港大石浦小
石浦與崑山縣隣界通洩湖流後潮沙淤澱漸成
圍田元初湖去西北已五里今趙屯大盈去湖益
遠顧繇何家港及南北曹港受湖水以泄於江水
患之多有繇来矣
趙屯浦在澱山湖北受湖水瀉於松江原闊五十丈通
江五大浦之一也自北曹港分支北流隘處來口其
接曹港處又名新河東南入曹港者曰南小趙屯浦
亦名李墟涇東北入松江者曰北小趙屯浦其北為
望湖涇西為烏嘴塘望湖北為孔宅涇蘇溝並西通
趙屯東入大盈浦趙屯之西為内勛會仙二浦蘇溝
之北為直浦盧浦古盤南澥梁紇諸浦並自蘇溝左
右分流而入於松江
内勛浦其上流曰古塘其西為石浦入崑山縣界
白鶴江古稱白鶴滙自此至蟠龍環曲為滙水行流滯
溢而為災宋嘉祐間自其北開為直江瀉太湖水東
注於海今僅同溝澮其南浦曰西霞俱東入大盈與
青龍江對
大盈浦舊闊三十丈在澱山湖東初直受湖水自白鶴
滙逹江今東自南曹港至青浦縣絶横泖與北曹港
合歴唐行倉至大盈橋經青龍江白鶴滙北入利濟
橋南為柘澤塘
青龍江吳孫權造青龍戰艦於此故名其上流西接大
盈浦東接顧會浦下流合浦家江浦家江之西為趙
浦轉在青龍江之北越吳淞江入嘉定縣界此開江
取直分屬於南之明騐
顧會浦在大盈浦東其上流曰通波塘出府城北為五
里塘又北為祥澤塘遂别為崧子浦北入鳳凰橋絶
横泖至簳山入上海縣界又北通新江塘西合青龍
江東接艾祁浦以入淞江
崧子浦舊名崧塘在縣北十五里自顧會浦分流下注
舊江口今入江處為嘉定縣高家浜此浦與顧會浦
同流異𣲖皆入淞江又有淮浦華潮浦赤眼浦一名
赤鴈西舊江周涇儼儻浦
盤龍浦在崧子浦東其上流曰盤龍塘自府城東華陽
橋北流絶俞塘歴横塘又經蒲滙塘以入淞江華
陽橋北又有六磊塘泗涇皆盤龍所過之處
沙岡塘在盤龍浦東其南絶黃浦至捍海塘北入淞江
塘之東曰竹岡塘至蒲滙塘而北别名小萊浦
横濼塘在竹岡東其北絶淞江入嘉定縣界
許浦南與横濼通北入淞江又有魚浦郭巷浦
新涇舊名新涇浦在横濼東其北通淞江浦之支渠東
有石橋浜周家浜菖蒲涇野奴涇彭家浜横清涇交
紋涇漁水窪劉家浜蕭師浜又東有上澳西有陶涇
師家浜陸家浜金家浜上江涇唐子涇横涇
西上澳浦東上澳浦並南通烏泥涇北入淞江
西蘆浦大蘆浦亦北入淞江
上海浦即大黃浦下流合江處
南蹌浦在上海縣東北三十六里其支流為東溝浦西
溝浦馬家浜今縣東北為蹌港大蹌浜其南都臺浦
自内勛至此為郡境通江諸浦之水南蹌以東有
古江青浦戴家浜張家浜内勛以西有道褐浦金
竈浦蕭墅浦陸虞浦千墩浦佳浦漳潭浦同丘浦
諸天浦張浦帆歸浦大直港少里浦東齊浦刹力
浦吳浦界浦六直浦俱入崑山縣界
北曹港自澱山湖東北行為新河入趙屯浦東入大盈
浦又東南為横泖其西為三分蕩入崑山縣界自蕩
而東至西虹橋以泄湖水其北有白瀼南有楚基浜
横泖自北曹港分流經青浦縣東過崧宅塘絶顧會崧
子二浦接胡涇為東横泖南至樓下張管山前為横
塘望龍歸菴斜入盤龍浦東貫竹岡塘止西上澳
崧宅塘自横泖北西折為界涇孔涇東施浦管浦北為
七滙港秋末涇蓧涇
按孔涇俗呼道林浜西對望湖涇東通郟店楊家
莊烏塘細流百折至嘉定縣紀王廟鎮商艘並從
此道以避江潮之險每患淺淤時需疏濬
南曹港即舊鹹魚港自澱山湖東南為何家港東流納
龍河水北為斜瀝入北曹港東出泰來橋折北為大
盈浦南接柘澤東諸家塘
諸家塘東流歴天聖莊為潘塘抵陳坊橋納神山塘水
歴佘山東南為柘溪塘入顧會浦又入横泖為印涇
千步涇苧墩涇
已上澱山湖東諸浦上流之水
三泖在府城西華亭縣境有上中下三名吳郡圖經云
泖狹者且八十丈祥符圖經云谷泖縣西三十五里
周一頃三十九畆古泖縣西四十里周四頃三十九
畆今泖之界西北抵山涇南自泖橋出東南至廣陳
又東至當湖抵捍海塘俗傳近山涇者為上泖近泖
橋者為下泖縣圖以近山涇水益圓曰團泖近泖橋
益闊曰大泖自泖橋而上縈繞百餘里曰長泖此又
三泖之異也或併胥顧謝家二泖為三泖非也陸機
云三泖冬温夏凉今谷水在其北金澤章練小蒸一
名黃溪大蒸白牛諸塘在其西葑澳走馬諸塘在其
東泖橋之外横絶而東者為秀州塘
谷水一名谷泖寰宇記云華亭谷水下通松江酈道元
水經注云松江東南行七十餘里而入小湖自湖東
南出謂之谷水南接三泖一云由拳長水縣䧟為谷
水
爛路港自澱山湖東南入泖其東山涇港西金林蕩又
有金同路蔣家路爛路之西為連湖蕩金同之西
為鄒家蕩
金澤塘在澱山湖西南其東南入泖其西為西黿蕩雪
落漾其東東清漾接東白西陳諸蕩漾西北為周莊
北為甫里並屬長洲縣界
章練塘在金澤南其源出陳湖東入泖其南濮陽塘又
南有小蒸大蒸二塘其西通白牛塘東入於泖北為
毛練蕩王家涇章練塘入泖與泖塔相對分一支
入泖者曰曹墳港
白牛塘其源自當湖而來過雪水涇至楓涇北入長洲
縣界茱萸港在其東
自爛路港以下為三泖西界諸水
葑澳塘在澱湖三泖東南連走馬塘北通南曹港其西
一支為龍河龍河之西即澱山
西山涇在葑澳塘東崑山横雲之間南通古浦塘經崑
山至絶走馬塘過横雲絶秀溪塘北入曹港入港處
又名竹管涇
東山涇其南所至與西山涇同北入横雲小横二山間
至機山南别為秀溪塘西入竹管涇至於山北别為
察樹涇東與柘澤塘合西亦入竹管涇合為曹港
秦皇走馬塘自團泖來東至横雲山前為横山塘東絶
為沈涇塘為横浦經富林市南接丘涇八曲諸水又
東七里涇入顧會浦
沈涇塘在府城西五里南接秀州塘北流西黃泥漕浪
墩涇東沈村涇北禇菴港過沈涇塘橋至富林西合
横山塘東合横浦自此北為神山塘又東北入曲港
自富林西北入鍾賈山北柘澤塘自嘉興府城下水
流東北此塘泄上流之水旱則濬之可引淞江水資
灌溉入大盈浦其一支西流循千山麓者為横浦塘
櫻珠灣經山涇為秀溪塘西入葑澳
禇菴港自沈涇東為丘涇會白龍潭貫穿村落南接採
花涇東入顧會浦其入處曰二里涇其傍近曰練家
浜黃家浜沈家浜大塔浜金家浜浦家浜
神山塘水北至佘山西入諸家塘八曲港分支東北為
黃蠻涇一水出神山塘循佘山南麓來會並入顧會
浦
五里塘在顧會浦東斜對二里涇其東與洞涇合
祥澤塘在五里塘北自顧會浦分流北與崧子浦合東
為泗涇
泗涇自祥澤塘北而東納通波涇外波涇洞涇張涇四
水東合蟠龍塘北絶横塘折而東為蒲滙塘
元初水盛於横塘至正間潮徙而南涇面廣三十
丈深二十丈為水道之要今自此至蒲滙塘皆淤
淺可涉
蒲滙塘受蟠龍泗涇二水東經沙竹岡横濼諸水又東
龍華港竹岡横濼之間為七寳鎮
龍華港接蒲滙東流經漁水窪東西上澳東南至百婆
橋入於黃浦故又名百婆塘今呼為百步塘
已上泖東山南至城北之東流水
秀州塘即今嘉興塘在府城西南其水自杭州歴嘉興
而東經風涇鎮入界去府六十里繇鎮而東過白牛
塘絶長泖至萬安橋北入古浦塘東入市為沈涇塘
過小青河至平政橋入西水門與舊西河日月河諸
水合出東門與俞塘諸水合循西城而南合張涇米
市塘入官紹塘北過採花涇東北合顧會浦自萬安
橋東流為朱涇自斜塘東流入横潦涇為黃浦又自
李塔滙東流為南錢塘
黃橋門水自大泖來入嘉興塘舊於此植木為水竇七
十餘以泄泖水斜入横潦涇其勢甚速今塞西有六
百畆蕩
斜塘自大泖來東入横潦涇自黃門橋塞水併入此塘
石湖塘出大泖合嘉興塘北流上為北錢市村
古浦塘自圓泖來歴東西山涇出跨塘橋與嘉興塘水
合
小清河在秀野橋東循西林寺北入白龍潭
白龍潭在府城西谷陽門外廣十餘頃北又通二里涇
東出與城濠合北為採花涇
採花涇北通二里涇其東為北花園園東北有夜遊涇
相傳陸氏夜遊處
集賢涇在通波門東自城濠分支北折而東合於洞涇
其北為五里塘
已上官塘西界至府城以北之水
倉河西南通豐樂橋東與丘家灣水合
通波塘自府治西中亭橋下北流出通波門合嘉興塘
諸水北為顧會浦
丘家灣自府治東南出東亭橋與米市橋莊老橋二水
合流出東門
已上俱城中諸水
朱涇自嘉興塘分支貫市橋東絶驅塘至張涇又東為
横涇又東為蕩涇當市橋回折處曰落照灣俗呼赤
日灣
黃浦一名春申浦相傳為春申君鑿以黃姓名浦為南
境巨川自黃潦涇受黃橋斜塘及嘉興塘水東流至
詹家滙為瓜涇塘演迤而東凡南北兩涯之水皆入
焉至鄒家寺折而北流趨上海縣東西兩涯之水皆
入焉又東北會吳淞江以入海浦約長二百五十餘
里比吳淞婁江更闊大故論者指為東江瓜涇塘
有東西二渡上海縣界有黃浦高昌二渡
南錢塘自李塔滙分𣲖而東散行村落為吕巷港出秀
南橋為蔣涇橋並入嘉興塘東滙為莊港北為斜涇
與瑁湖南合東入城河與張涇合
張涇自府治南接新運鹽河北經前後岡塘至泖港出
瓜涇塘北為駱家浜鶴塘涇蘆涇東北與米市塘合
折而北行至張涇橋與城河合
米市塘自東泖港北經蘆涇與張涇合折而東北合城
河東入南水門北與丘家灣東門水合泖港之南為
鄉界涇
官紹塘在小張涇東受城河及斜涇諸水入丘涇又東
經御史涇與泖涇合自此分流而南入瓜涇塘者曰
小官紹塘
御史涇在府城東門外起南俞塘北為斜塘
泖涇在御史涇東其北曰三里汀斜連華陽港南會官
紹塘水入黃浦
南俞塘自東門經三里汀至吕塘廟南入鹽鐵塘分流
東南為語兒涇入黃浦華亭上海二縣於此分界北
通胡婆涇南為荷涇又東為吳會鎮自荷涇東流為
茭門塘至竹岡東南為陸道浜入黃浦
鹽鐵塘自吕塘廟南入黃浦絶浦而南過蕭塘港望湖
涇南橋淺沙塘上下横涇至捍海塘其止處為漕涇
北俞塘自東門東流絶洞涇過張涇至盤龍駟馬紫岡
塘貫沙竹岡横濼新涇東入黃浦
洞涇自張塔橋北至北俞塘入泗涇
張涇在洞涇東其南接斜塘北入泗涇其東即盤龍塘
泗馬塘紫岡塘並在盤龍塘東其北通六磊塘紫岡之
西沙岡東為竹岡為横濼新涇又南為古鶯脰湖
六磊塘自盤龍分支東流為車溝東北為新村塘為吳
店塘又北為夏家浜東流為廟涇新港烏泥涇東南
華漕港北八尺港並入黃浦
烏泥涇北為鄭家漕曹湖涇又北灌涇日赤浜陸家浜
薛家浜徐巷港肇嘉浜坊浜侯家浜南楊涇北楊涇
矴溝浦並自西南入黃浦坊浜肇嘉之間為上海縣
境
已上官塘以東郡城以西至南北入浦之水
界涇在府城西南其東直胥浦塘北大茫塘麫杖港東
西徐涇東西洋涇游涇北諸港梅林涇蔣巷港莊公
塘西為野民涇經白牛塘接嘉善縣界並北通秀州
塘東南為横泖
横泖其源自當湖長泖來華亭縣與平湖縣分界其支
流為華家涇丁家洋泖港其東為秋涇丁家洋之東
為惠商涇彭巷港其東朱家漊北為處士涇謝墳涇
西帆涇又北瀝瀆塘
瀝瀆塘一名璜溪自長泖東經惠高涇至西帆涇又東
經東帆涇北入胥浦謝墳涇東南為丘涇其南白涇
東山涇西帆涇之東横涇入石臼浦
胥浦塘相傳伍子胥所鑿自長泖接界涇而東盡納惠
高彭港處士瀝瀆諸水絶石臼浦至張涇東為前岡
塘北出朱涇鎮西為徐涇東為驅塘掘撻涇驅塘掘
撻涇二水並北出横潦涇
歸涇在胥浦北自長泖來西接大茫塘東流絶徐涇驅
塘掘撻涇東為横塘又東後岡塘南有水五岐合流
貫徐涇東入掘撻涇曰五丫港
白涇自平湖縣乍浦來惠高彭港處士諸涇港皆所自
出東南通山涇
山涇在秦山西其北通石臼浦北折東為新河東北落
河潭北為沈涇曹涇轉東為褚涇
石臼浦接山涇北絶胥浦入潢潦涇未至胥浦為漕港
前鳳涇東西松浜東松之北為蔣松涇東與張涇合
蔣松北絶横塘入市涇者曰小張涇張涇東南為新
運鹽河
新運鹽河在裏護塘外自金山衛城北至張堰鎮西為
張涇(初在查山東後以風濤險阻改設於此人呼其東為舊河)其北即古柘湖地
東通徐浦塘張堰東高家涇
徐浦塘自舊運鹽河東歴浦東場曹涇市至漴闕閘止
其南通海支渠曰胡家港金山港菊花港曹涇港
高家涇自張堰東護塘北為後涇黃泥漊西入張涇其
東白茅涇沈湖涇洮港白茅自護塘北流過前岡為
潘涇白茅涇之西為黃墳涇東通洮港西合後涇北
流至後岡又北為顧胥塘
顧胥塘自白茆港東絶沈湖洮港為善涇至奉賢涇北
為上横涇西北為前岡塘
前岡塘自張涇接胥浦塘東至白茅涇折出而東至亭
林入方西塘其西一支斜入張涇曰丫又涇東至沈
湖涇東北為千步涇過蕩涇為楮石涇過廟涇為吳
家溜小官紹塘北入瓜涇塘
後岡塘西接横塘東流至亭林與前岡塘合
横涇西接市涇自張涇東流過潘涇為蕩涇入千步涇
北高蔣涇入北廟涇又北泖港
高蔣涇自張涇東北為鄉界涇米市塘又東北蓮花朵
與廟涇俱入小官紹塘蓮花朵之南南洋涇北中洋
涇又北北洋涇並東流南入方西塘北入祝家港
泖港自張涇東經過東西積錢港絶米市塘為泖港入
小官紹塘米市塘之西南為盛家灣東北為張蕩官
紹塘之東為化成菴塘盡處一水通廟涇為古謝家
泖古胥顧泖南窑涇在其南
奉賢涇古闊十丈在洮港東北入於運港其西為新港
北入善涇西北楊樹漊吳塔涇至亭林鎮與運港合
北入方西塘善涇之北為何家溜又北鹽河趙巷港
東下横涇
招賢涇闊九丈五尺在奉賢涇東其東龍泉港俗呼龍
船港與招賢並北通運港
鹽河在界涇北東入鹽鐵塘
上横涇自奉賢涇絶鹽鐵塘而東歴柘林市東入柘瀝
塘
下横涇自奉賢涇東經法華橋東南入胡家橋與柘瀝
塘合
運港自亭林鎮前東入鹽鐵塘自鎮東折北為白龍潭
為吳衝涇東北通葉謝鎮
方西塘自亭林西北為祝家港東北入鹽鐵塘西通洋
涇西北通爛涇爛涇北為泖涇東北入瓜涇塘與大
泖涇對俗呼為斜涇
淺沙塘在下横涇北西通鹽鐵塘東為蒨涇過沙岡為
新塘過漴闕入金滙塘
南橋塘在淺沙塘北其東經沙竹岡通横濼從令涇金
滙塘東通青村港自沙岡西北為蘆涇姚涇遂為巨
漕絶黃浦而北至六磊塘
望湖涇在南橋北東入千步涇北入黃浦其北蔣家浜
秋巷涇洞涇其南俞江塘
俞江塘今名俞涇塘自漕涇北絶上下横涇與鹽鐵塘
合北入望湖涇
蕭塘港在蔣家浜北自葉謝鎮月河橋東入金滙塘其
支渠北流為新涇長漊清水港東為顧莊塘
從令涇在横濼東其南通上下横涇曰柘瀝塘至捍海
塘北流絶南橋諸塘入浦隔浦與鶯脰湖對
金滙塘在從令涇東其南接和尚塘北流過金滙塘西
折為倪家灣又北為岡涇塘入黃浦其支渠著者曰
百曲港
和尚塘自捍海塘西北折而東通陸江塘及青村港西
入金滙塘
百曲港自金滙塘東折而南為車溝塘入郭家塘北為
雪塔港蘆溝菴港竝東入運鹽河曲折最多上有曲
水村
已上風涇以南循海東北流入黃浦之水
運鹽河其一自青村北納百曲港蘆溝菴港諸水北為
横港蒲撻涇西合倪家灣繇岡涇塘出黃浦自蒲撻
涇北為魯家滙繇閘港出黃浦衛家溝邵宅港竝在
其東其一自下沙場東循海塘北通諸團鹽運每團
各有支渠其北至於青浦
閘港自新場西入黃浦其入處乃浦之折而北行處新
場之東去海不遠或指此為東江入海之故道下沙
浦在其北
下沙浦亦名鹽鐵塘北為鹹塘塘之東都臺浦又其東
即運鹽河
鹹塘自下沙場北流絶為沈莊周浦三林諸塘通中新
河横眠港西入黃溜漊三林之北為北鹹塘又北為
曲鹹塘
都臺浦在鹽塘東即舊曹家溝因廵撫都御史崔恭疏
濬故改都臺其東北為連家漕又北為水仙塘郁家
港官路港邵瀝港竝西通鹹塘邵瀝東翁家港北陶
河港竝東通運鹽河
沈莊塘在下沙浦北其東連家浦連折為鶴坡塘竝西
入黃浦
周浦塘一名杜浦東通水仙塘西入黃浦
三林塘在周浦北自鹹塘西流其南為横裊北為杜婆
涇西入黃浦
楊淄港在三林北自北鹹塘西入黃浦其北黃淄漊馬
家浜其左右東溝浦西溝浦范家浦
入海浦在范家浜北其東大蹌浜自馬家浜以下竝西
入黃浦其東北至界浜嘉定上海二縣分界
已上下沙以北西流入黃浦之水
常州府
楊子江在府城北五十里屬武進江隂二縣西接丹陽
縣界東抵常熟縣界江岸繞郡境一百八十八里水
東出巫山門入於海
太湖在府城東南八十里自湖州府長興縣入宜興縣
抵武進縣入無錫縣境南接吳縣界湖隄環繞郡境
總一百五十里
滆湖一名西滆沙子湖在府城西南三十五里東接太
湖西通蕪湖武進與宜興二縣中分為界郭璞江賦
云具區洮滆是也圖經云昔有滆姓者居此携龍卵
歸地遂陷成湖因名
陽湖在府城東三十五里亦武進與無錫縣中分界其
東南至閭江東北至花瀆港入運河西通塘門洛陽
二河北入梅港河
宋建湖在府城東南三十里世傳宋高宗南渡見其地
為水潦所積命瀦於此其東南接周陳殷墅二河西
至蘆莊浜入落花蕩其南經方莊村入具莊河其西
北繇上陳港入運河
運河東南自無錫縣望亭鎮風波橋經府城外濠西至
奔牛閘入轉水河凡百七十里有竒
府城市河一自舊外子城環繞郡治自西水關歴甘棠
橋北出行春橋一自舊羅城外東西皆接運河其一
即今之城濠
惠眀河西北引荆溪水自南水門經郡治前稍東出化
洞橋與後河合入於運河
綱頭河在府城北青山門外延袤六十五里入無錫江
隂二縣界其支流有四一自通江橋東北經鎗頭橋
入江曰澡子港一自揚頭鄭六橋直東入江曰利港
一自後塘東北入江曰申港一自三山入堰東北入
江曰新溝
白龍河在府城西北其東通澡子港西接得勝新河
得勝新河舊名烈塘在府城西十八里南枕運河其北
即剰銀河亘四十三里入楊子江
申浦大灣河在府城北其東接綱頭河西出洞子河其
南運河北剰功河東北入澡子港
孟瀆河在府城西三十里奔牛鎮東圖經云此瀆以孟
城山得名或云唐刺史孟簡所濬其南接運河北流
六十里入楊子江奔牛鎮東尚有鳴鳳河一名直瀆
其北運河南通白鶴溪溪西接丹陽縣界自白鶴溪
東南至運河經蠡瀆港入滆湖
府城西南曰平原河談村河糴澤河竝東入滆湖又有
孟津河其北入滆湖南入宜興縣界又孝感瀆東南
通滆湖西糴澤河北通運河又黃土瀆佘柯瀆東通
滆湖西入宜興縣界
西蠡河一名浦陽溪在府城西南其北枕運河南經陳
渡橋入滆湖相傳為范蠡所鑿又東則順隆河水通
採菱港又南則興隆河華渡河
興隆河在府城南其東為青城河又東通戚墅港
華渡河在府城東南六十里西南接滆湖東北入陽湖
南通黃堰河合太平河東入太湖順隆河之西為永
興河又西為青河青河則在城東矣水并入滆湖
永安河三道一在府城西北自白鶴溪東南至蕭港入
滆湖一在府城東北自老鴉浜西南通運河亦入滆
湖一在府城南自無錫縣運河東北至三山港經紫
溝河入楊子江又有漕橋河自永安河西至運河入
滆湖
灣瀆河在府城西北自運河東南通宜興縣運河駛入
太湖又有剰功河自大溝東南通洞子河入順塘河
澡港在府城東南其西北入楊子江又有小新河入澡
港經大河口亦入楊子江又有虎穽河其東接戚墅
港西與興隆河合又有利大河通濟河東自龍窟塘
西北通澡港入楊子江又有歡塘河其南入陽湖北
即戚墅港又有黃堰河北接華渡東南合太平河太
平河北接七里港
順塘河在府城西南其東北至三塘河入江隂縣界
丁堰河在府城東南接運河北經楊橋至綱頭河又陳
墅河亦南接運河東北至三山港經紫溝河入楊子
江
水䃮河在横林鎮東北經無錫縣界入江隂縣青暘鄉
戚墅港北接運河東南入於太湖港之南曰三山港東
南與江隂縣分界西北入申利二港至楊子江
黃汀河在府城東北西接綱頭河東入江隂縣界
三過溪在府城南其北通運河南入滆湖
䢴溝在舊羅城内一自太平橋西繞城南出臧橋首尾
俱枕運河一自通吳門沿城滙歸斜橋至虹蜺橋與
後河合
採菱港在郡東南其北接運河
蠡瀆在府城南其南入滆湖北通白鶴溪
徐胡渰在府城南西接蠡瀆東南通採菱港又白馬涇
南通太湖北接戚墅港
夾涇在郡東北其北與綱頭河接南止於横山
蘭陵瀆在奔牛鎮北鎮西又有伯牙瀆南接運河北入
楊子江
閭江在無錫縣西太湖之濱相傳吳王闔閭嘗築城於
此故名
五部湖一作五步在無錫縣東北其源濁而流清專藉
溉田
濠湖俗名鵝肫蕩在無錫縣東中與常熟縣分𣲖其東
漕湖西入蠡湖又東入長洲縣界
五里湖在無錫縣南其南自太湖而東入長廣溪西與
大渲渰合又西則梁溪
弓河在無錫縣城内䢴溝側旁有九河號九箭
閘口河在無錫縣北其東經蔡家渡分流一入泰伯瀆
一入江隂縣界
五瀉河在無錫縣北其南枕運河出上湖大陂北至江
隂武進二縣界又北至申浦入楊子江
雙河舊名雙溪在無錫縣北一東南與梁溪合一通錢
橋貫直湖港入武進縣界
咸塘河在無錫縣北繇五丫浜北入江隂縣界
新河在無錫縣北相傳宋建炎間金兀术為韓世忠所
困開此河通大江遁去上有馮梓二堰今廢
羊尖河嚴埭河竝在無錫縣東北嚴埭繇閘口河北入
江隂縣界
鴨城河在無錫縣東自運河東至甘露鎮入濠湖其旁
曰潭塘河
破塘河在無錫縣東其北接鴨城河南入蠡湖
横塘河在無錫縣東繇信義瀆東行入常熟縣界
梁溪在無錫縣西源出慧山繞歴山西南入於太湖北
流與運河合
長廣溪在無錫縣南其南流至開化鄉一出吳塘門一
出獨山門竝入太湖
赤城溪在無錫縣南其東南又有新安溪竝南通太湖
東入運河
烏角溪在無錫縣東南其東出望亭西入太湖與吳縣
分界
花渡港直湖港雙牌港竝在無錫縣西北皆接運河花
渡西貫直湖與雙牌皆入陽湖惟直湖南入太湖
漆渰在無錫縣西南又有大渲小渲二渰自梁溪至孤
瀆口始分而為二其西大渲東即小渲又南至青祁
渰始合青祁南通五里湖出浦嶺獨山門入太湖
塘于渰在無錫縣南其東接五里湖南通洪丘渰入太
湖洪丘之水自太湖入北出蠡湖
馬金渰西謝渰竝在無錫縣東謝渰一名謝蕩與長洲
縣分界
蠡瀆在無錫縣南其水通太湖繇梁墓溪達運河
太伯瀆在無錫縣東其西接運河東達蠡湖
歐瀆在無錫縣西北宋置閘水繇江隂縣境入大江
胥湖在江隂縣東昔伍子胥亡入吳至此擊劒而歌湖
因以名
江隂運河在縣南北引江流入黃田港横貫城中南截
蔡涇經青暘達五瀉河又有庭塘河其西接運河東
入無錫縣界
長河一名東河在江隂縣東南自運河分流入由里涇
出新河其西北曰清溪河
馮涇河倪塘河竝在江隂縣東南倪塘西接谷瀆港東
南入常熟縣界
横河在江隂縣東繇黃田港出春暉門東流入令節港
南山塘河北山塘河竝在江隂縣西南山塘自運河分
流南入武進縣三山港北山塘南引江水至夏港亦
入武進縣界
崇溝河在江隂縣西南繇夏港南經三山石堰達武進
縣界
黃田港在江隂縣北其東引長河西至九里河口折而
北逹城中出黃田閘北入大江其支流曰五斗港曰
趙港曰白沙港曰石牌港曰石頭港
谷瀆港在江隂縣東北引江水南行經三河口分而為
二一入新河達無錫縣界一接長河又有范港仍與
谷瀆合
夏港在江隂縣西南引五瀉堰水過青暘北止繇塘河
口折而東出蔡涇閘北入大江
申港一名申浦在江隂縣西其水自江來南至武進縣
境東入無錫縣五瀉河西入三山港
利港桃花港竝在江隂縣西利港引江水南行至蔡涇
入武進縣界桃花港自大江入南與立埭河合立埭
則在縣西北矣
黃山港雷溝港陳港蔡港竝在江隂縣東水從大江入
南達横河
洮湖一名長蕩河在宜興縣西北與溧陽金壇二縣之
水分𣲖而入其東通蓬塍河北接滆湖
宜興運河在縣北其西接荆溪北通滆湖
東蠡河在宜興縣東其南入横塘河東北入九溪
白龍河在宜興縣西北自運河抵梅村河
後袁河在宜興縣洴浰渰西其南自觀鶴漊東抵城下
荆溪在宜興縣南受宣歙蕪湖之水注太湖達松江以
入海水之通此溪者曰洑溪在縣東北曰塞溪在縣
西北曰慈湖溪亦曰西陽溪曰章溪竝在縣西南
東九溪在宜興縣東其東繇百瀆入太湖西合荆溪南
為蠡河梅村河北折通運河
西九溪在宜興縣西其中貫土於九里二河并洴浰渰
東合荆溪西接白雲涇入溧陽縣界
新溪在宜興縣南興門外
東瀉溪一名罨畫溪亦名五雲溪在宜興縣東
忻溪在宜興縣東南源出垂脚嶺東北入太湖
朋溪在宜興縣東北即下張港之支流
陽溪在宜興縣東北源出陽山東入太湖
蓮花溪在宜興縣西源出&KR1432;山東接白雲涇
爛路溪在宜興縣西其北流至臨津前入塞溪
沙塘港在宜興縣東源出荆溪東入太湖
大浦在宜興縣東南太湖之濱一名太湖浦
章浦在宜興縣西又有滄浦則在縣東
餘皮渰一名餘皮湖在宜興縣東其南通横塘河北入
草塘瀆
洴浰渰在宜興縣西荆溪貫其中西通白雲涇
洋渰在宜興縣西塞溪貫其中號南北洋渰其北曰青
魚蕩
都渰在宜興縣西其西通長塘湖東接西莊湖北入孟
涇
黃土渰一名白魚蕩在宜興縣北其南接運河西北入
滆湖
百瀆在宜興縣東南七十五里為上瀆縣北六十里為
下瀆舊以荆溪名居數郡下流於太湖口疏為百𣲖
以分其勢故曰百瀆又開横塘袤四十里貫之引荆
溪下震澤入松江注諸海舊志載瀆名七十有二宋
治平開濬止四十二餘悉澱淤今湮塞又多其出
湖之口有二繇東九至蜀山橋烏溪港東南五十瀆
而出者東南口也繇東九至横塘河下洙沙塘港分
水墩東北五十瀆而出者東北口也
周瀆在宜興縣南其東西與荆溪接
東湛瀆在宜興縣北其南通運河東入横塘又有西湛
瀆與此瀆接竝入運河
黃瀆樓公瀆竝在宜興縣北又有草塘瀆在縣東北湫
瀆在縣西北
同渚張渚竝在宜興縣西南又有湖洑渚在縣西與張
渚皆北入荆溪
孟涇在宜興縣西北唐時濬以殺滆湖風濤之勢其南
入塞溪
癸涇在宜興縣西自洴浰渰入從善鄉
鎮江府
楊子江一名京口在府城北其西接上流東注於海北
距廣陵郡郭臨南岸金焦砥中流郡境諸水東南流
者赴太湖西北流者赴大江
漕渠自江口至南水門又南至丹陽吕城堰水道所經
大小夾岡一在京峴南一在丹陽北其勢委曲周折
皆鑿山為之
府城内市河一受城西諸山水滙為澳在今水西門外
合永安寺聖井泉繇水西門經塘頽山後至關門橋
小圍橋達京口港以入江一發源真珠泉繇鶴林門
經西園橋過道人橋分流右折繇社壇至右軍寨與
澳水合左折經皇祐橋染皂橋嘉泰橋懷德橋大圍
橋亦達京口港以入江一繇清風橋側繇折橋石䃮
橋至朝真橋北流與皇祐橋水合者則漕渠之溢水
新豐河舊名新豐塘鄭河杜墅河竝在府城東南又有
寺河在府城南海鮮河在京口閘外
夢溪在府城朱方門外蜃溪在子城下自丹徒縣境流
入金壇縣界
鱔海港在府城通津門外又西北為京口港
潤浦在府城東隋置潤州以此浦得名又有徒兒浦
下鼻浦在府城西其北入江其西曰樂亭浦
甘露港在北固山下界京口甘露之間者曰新港
丹徒鎮有東西二港
圌山有山北港水北入於江
歸水澳在中閘之東長二百丈水面闊狹不等廣者五
十丈狹亦不下十丈深丈有五尺丹徒縣境之水長
江而外莫大於此
護軍潭在丁角路傍
寳堰河通茅山港山水繇此而瀉
油榨港南接江口至東新開夾西接裹腦洲南至復原
洲
魯堰河東接萬頃洋西至白土
青培河東接金壇縣境引水入丹徒縣界㲼河馬家澗
長山河東接丹陽縣境通水入丹徒縣界
沙腰河桃花徐府毛沙孟家朱家何家蕭家李家錢家
大平東界長生太廟雙水洞官沙十五港竝瀉水入
大江
丹陽縣有練湖亦名練塘晉陳敏鑿後唐時近湖居民
築隄横截一十四里取湖下地作田遂分上下二湖
丹陽縣市河自練湖至西斗門分流為二一經三里橋
至灣頭以達漕渠一經仁智橋至土地橋亦達漕渠
珥瀆河在丹陽縣南七里俗呼七里河自漕渠經珥瀆
村入金壇縣界
白鶴溪在丹陽縣東南自縣之右荆城通金壇縣北入
武進縣界其分𣲖曰丁義瀆南折北行凡三十五里
灌溉民田甚普又有吳塘其半入金壇縣界
簡瀆在丹陽縣南五里相傳晉諶母元君擲簡於此南
唐置簡州以此瀆得名今俗呼瀆河其東南曰相瀆
蕭港專在縣之東又北有蕭塘港
吕瀆河東入金壇縣西通武進縣灌溉農田通利舟楫
竝頼之通九曲河曰蕭帝河其水連大江達漕渠
長蕩湖亦名洮湖在金壇縣南周一百二十里乃五湖
之一其水連震澤入松江以達海舊有八十浦口後
止存二十有七今亦皆淤
思湖在金壇縣南東北受金溪水西南流十二里入大
溪又名白龍蕩水之通此者曰唐王溪稍南折為直
溪皆受茅山水繇東南併入長蕩湖直溪南曰鮑蕩
高湖在金壇縣西周百餘頃北受五中瀆南流入大溪
南謝塘北謝塘莞塘竝在金壇縣東南東北有單塘
古速瀆在金壇縣南相傳陳朝散亢家居地多沮澤相
水脉皆緣古速瀆淤壅為災率衆築隄延袤十里以
便行者而濬瀆以通洮湖水患遂息又有南洲瀆縣
西則有甓橋瀆縣北則有北洲瀆又有湖口瀆直溪
建昌圩水入運河之處常易淤澱
錢資蕩在金壇縣東南連白龍蕩之東西通南洲南注
速瀆入湖灌田採漁兩利
北渚瀆在金壇縣北其北通運河東入錢資蕩又北曰
柘蕩河埂有新閘蓄水灌田
滕湘蕩介紫陽西陽二渠之間廣二百餘頃民田藉以
灌溉
燕子港下湯港温瀆港竝在金壇縣東方洛港在縣南
錢資蕩通湖口徐莊港在方洛港之下新河港在湖
溪之上運河通湖大浦口港在湖溪之下包村港在
湖溪之北與大浦口相對白石瀆在大浦口下黃婆
港在白石瀆下清水瀆在黃婆下後瀆在清水瀆下
吳中水利全書卷四
