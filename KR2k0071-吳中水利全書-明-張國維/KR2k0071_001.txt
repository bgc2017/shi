吳中水利全書卷一明張國維撰
圖(系說)
圖以肖輿地形勢吳中之水但觀形勢即得其趨下
之性矣兹先合外境來源次而郡而州邑而境而城
彙分煩簡實相綰合蓋總以攬其槩郊原止標要害
析以徹其微郭内必識橋梁圖凡五十三竝創自今
非襲夫舊系說亦統括大端不復枝蔓致同於書中
所載
東南水利總圖說
水利全書為蘇松常鎮而作迺總圖兼杭嘉湖者何吳
中之水繇杭湖發源自西南而傾東北嘉禾亦其流駛
停泓之境非合七郡莫悉端委試閱水源水脈二纂則
兹圖之關紐誠大且遠矣或又曰宣歙九陽諸水皆旁
注而蘇松常實受焉曷不合江南而僅七郡乎則水源
之聯絡應天廣德者編内亦敘之詳矣尺幅有限豈能
包括若是之廣粤稽宋元治蹟張官畫地則此七郡為
浙西道正以水限方隅古人之衡量曲當今仍本是義
為圖惟條分縷析水道劃然不紊使披覽者舉目自辨
不必強為複說
蘇州府全境水利圖說
蘇郡原隰東西北高卬獨西南卑陷具區浩淼無涯從
此駛入西北境港瀆又合梁溪以南諸水為之貫注而
蘇誠澤國惟水勢至此漸平故曰平江順水惟東流趨
納滄海僅有吳淞婁江白茆港三道(此外唯七鴉港亦通洩然不如三道)
(之形廣勢順餘港浦並淺狹僅供吐納)然晝夜潮汐逆上故水勢來疾而
去緩稍遇霪潦蘇患偏甚於他郡矧出海三道泥沙易
壅浚不及時則嘉定太倉常熟高鄉之水反瀉吳邑山
鄉之水順傾吳江崑山長洲常熟之低鄉寧不為壑閱
尺幅得一郡梗槩參以古人成說則治水之法思過半
矣更松嘉湖杭四郡運艘及南北商販芻糒方舟共取
道蘇境所為禆國計惠民生者漕渠并急說者謂濬吳
淞婁江白茆之餘力即兼治焉以逮四境周環之河脈
斯實根本之論
蘇州府城内水道圖說
蘇城四遶外濠深廣增雄天塹具區宣洩之水所共繇
也至葑關忽隘而以一橋為束使南來運道統歸胥江
形勢負險古人建設之意良可深思城内河流三横四
直之外如經如緯者尚以百計皆自西趨東自南趨北
歴唐宋元不湮入我明屢經疏濬嘉靖以前仕宦烜赫
居民豐裕蓋吳壤以水據勝水行則氣運亨利更隨巷
陌舟楫通駛凡載運薪粟無擔負之煩殷殷富庶有以
哉隆萬後水政廢弛兩厓植木甃石漸多侵占及投瓦
礫穢積河形大非其故生齒廬舍西屬吳邑者貌似繁
華東屬長洲蕭條光景不堪名狀而水流關係盛衰實
有徵驗繙閱郡邑各志摹勒成圖水道大半掛漏舛錯
蓋城廣地寬方幅誠難布置而筆法粗疎則非楮狹之
故矣今先繪總圖以全城區畫兩邑轄界次析四隅為
四圖曲肖各河遠近表識橋梁疎密即久壅淤舊跡按
圖可稽則斯圖之點撥位置不綦難乎曰欲理蘇城血
脈何敢自惜苦心
長洲縣全境水利圖說
長洲東南北皆連湖澤西障吳邑諸山嶐崇突兀泉澗
紛紜溢入長境陽城沙湖陳湖及朝天獨墅等蕩漾之
滔天莽地並仰洩於吳淞婁江但值吳淞澱淤僅此婁
水涓涓長之低鄉積荒數十萬畝貢賦無所出累縣包
貱最苦窪丘悉坐囊底不近城郭不臨運道官舫商艘
所經行率見稻麥青黃依然廬舍沉竈産鼃之狀不接
於目流離悲楚唯邑令與鄉農共抱隱痛耳披此圖乃
悉長洲之困今惟治水開荒兩政並行七百里煢赤庶
幾免填溝壑乎長洲吳兩邑從無輿圖皆緣轄境互
錯莫肯庸心有之自兹始參核疆界以辨水道有志經
國者其可忽諸
吳縣全境水利圖說
吳邑山多田少境内水道有限停泓一掬連震澤而駛
者則石湖也出鮎魚口而東瀉長洲實引受之本邑凡
山鄉土高斥鹵樹稼之日驟雨不滋亢陽立藁憂旱甚
於畏水泄緩而蓄急西華光福等塘之枯涸固當及時
修浚尤宜倣昔人之遺法計畝鑿池以資灌溉斯暵潦
並有賴焉惟喜農人務本黽勉輸將糞田甚力無荒蕪
之病所轄運道止楓塘一帶慮或梗阻亦與長洲繡錯
而治彼多此少故吳中水政吳獨易於他邑云
吳江縣全境水利圖說
吳江四境皆湖澤分流百派交横雜出雖一望平疇無
延袤二三里之燥土真水面浮丘也鄉村煙火非舟楫
不通自古無輓路至宋慶歷後始相繼為官塘土塘荻
塘以濟郵傳三塘蜿蜒相續隨水架橋及泄水之竇無
慮千百蓋具區東下之水邑為首衝利在宣而病在遏
故昔人有撤橋迅流之議此固未可輕談唯垂虹左右
蒿蘆壅淤漸成平陸芟除鑿浚恐不待知者而後察也
雖然吳淞江實為下流下流不治即盡决長橋洪漲滔
滔疾趨徒令長洲崑山青浦並罹波濤之慮吳江亦未
必益反均受其害矣試取吳淞江全圖與此圖互參證
焉迺可畢是說
吳江縣城内水道圖說
吳江城中有前後中横河三道北關所注漭縱一河直
貫於南此水東出後河中河其西門納水迤南逕達前
河又轉北與北來水至中河口交會東流其勢甚駛唯
城基取占水央雉堞之下築基培土稍高城心窪下每
值驟雨霖澍衢沉巷没此非建置之失宜實吳淞下流
之阻洩耳吳淞久弛不治江邑豈獨城市汚萊農桑飄
腐西風湖嘯室廬席捲嗟此耄倪投葬蛟龍之窟往事
能不寒心故思治吳江水利必先策浚吳淞斯議最為
握本兹城圖并及郭外蓋廟學公署並在郊原垂虹一
帶正澤國咽喉總圖拘限楮幅不能周詳假此更為分
疏若曰江城褊小歛其位置以郊外餘壤補焉則不得
觀圖之法矣
常熟縣全境水利圖說
常熟負江面湖地形西北高東南下水勢直趨唯籍白
茆七鴉二大港浦宣洩入海若七鴉壅淤則任陽一帶
西受長洲崑山陽城傀儡巴城等湖之水亭毒而東南
太倉之岡身地高遇雨倒注逆奔并為此患白茆不通
則潭塘一帶西南受江隂無錫之水繇蠡尚等湖王基
宛山等蕩而來俱合華蕩奔潭塘而潭塘尤患故講白
茆七鴉疏浚不獨長崑等邑被無疆之利而常熟之窪
産盡成膏腴安得尚有催科之困乎唯境内河港斜徑
百出建閘築壩不可不詳議云爾
常熟縣城内水道圖說
常熟縣城倚虞山東麓左昆湖右尚湖雲和塘射其胸
福山塘穿其背縣治前後有横河七道西受山水東注
運河如琴之繫絃故曰琴川在昔琴河深廣可通巨艦
國初猶洪流湍急至於今琴河止三道尚通水中多澱
淤引流一線曾不容舠矣如所稱焦尾溪竟莫知所在
弔古者徒興悲慨唯東西南北五門及要津運河三倉
儒學會於縣前三道幸逝波涓涓是不可不及時疏濬
也
崑山縣全境水利圖說
崑山壤地居蘇郡之中形如釜底水道深廣不逮長洲
吳江而汚瀦倍焉雨未經旬丘塍盡没一逢巨浸登玉
峰四望目不睹青黃農人雖勤治田力窘培壅缺失刈
穫恒儉就一邑而言北境低區多於南境然南境之隣
長洲青浦者其産卑窪亦難名狀歴稽往牒水年必厄
尤病於吳淞澱淤西南二境之水横溢白茆阻塞西北
無涯之水迸來僅此婁江一線引注入海逝流于于徐
徐能敵驅放之猛急乎東南壤接嘉定一帶高阜懼旱
總之吳淞通駛則灌溉奚患無資故談水利至崑邑真
可痛哭流涕
崑山縣城内水道圖說
崑山建治相取水法東西南北洪流衆趨羣會海潮湖
水至此均緩互見清濁玉阜之下初皆汚池藪澤後漸
為平陸嘉靖間跨至和塘而城周環浚濠其城西南運
道則迤南而之東北分引婁江水徑遶城外直達玉虹
橋其留暉門水關所納大都皆巴城傀儡陽城諸湖蕩
之所傾也城中水道自至和塘而外支流紆曲各有情
致說者云水至山迎關係士人科名勲業且四隅多田
疇旱潦咸資蓄洩勿謂涓涓細流遂可置之若存若亡
也
嘉定縣全境水利圖說
嘉定自宋割崑山東南瀕海四鄉而治其地高厚絶無
湖瀼澤蕩雖河脈繁多並繇人工開鑿成渠非就汚瀦
順水為滙納真斥鹵之邦也潮汐去來泥沙易淤較諸
各邑所通港浦渟泓漣漪波光如練者土性肥瘠不齊
故宜木棉而不宜稻唯灌溉全資蓄洩苟廢弛不治乍
潦則溝塍泛溢樹藝根浮發舒無力暵則茂青立藁三
農袖手而吁嗟故邑中之河歲需導浚然吳淞一江出
海要害偏屬輿圖為全吳吐洩之尾閭倘能疏瀹常流
不但嘉定獲潤之阡陌漸可栽禾而各邑並袪沮洳之
患此之殷憂可獨厪嘉邑哉
嘉定縣城内水道圖說
嘉定縣城跨横&KR0377;練祁二河十字之交東西南北盡此
二河貫注實為全境水利之關紐環城内外俱浚濠城
内四隅曠僻有清鏡吕墅西庫野奴等塘涇紆迴縈繞
縣治東南横瀝轉西蓄聚一潭曰滙龍當廟學正陽衆
流趨向層波迭興有尋丈千里之槩亢旱不涸誠嘉水
凝結處也迨萬歷間於學宫西南再鑿新渠聯絡野奴
涇則波情愈遠嘉雖平沙直以水占勝矣
太倉州全境水利圖說
太倉析崑山常熟之東鄙嘉定之北鄙立州州東北二
境皆環滄海土性高燥醎潮斥鹵灌田全賴夫水水惟
婁江一道自西迤南而東出劉家港形勢寬廣為全吳
洩水之要害州城南西各塘涇之水悉麗焉他莫大於
七鴉浦凡楊林湖川諸塘涇之水於此交紐昔人謂蘇
州三十六浦白茆七鴉最巨則七鴉之關係恐亦僅亞
於婁江耳又謂太倉之水凡八百有五十瀕海受潮易
於壅塞須煩浚鑿則州之水利詎可緩圖倘七鴉不治
只此婁江通汎三百里郊原蓄洩何自周普又沙土樹
藝磽薄霖倏漲而暵立藁小民貢輸無力遑計俯仰乎
欲謀全稔唯大小河流俱導斯有禆於司農之長慮矣
太倉州城内水道圖說
太倉城即元崑山州城也環城有濠城内納水自西而
東曰太倉塘自西南而東迤北會於三尖口者曰陳門
塘亘南北而中稍逶西曰鹽鐵塘舊通南北水門其流
直駛偽吳竊據時掩塞二門止東一西二之三水關為
納洩焉而鹽鐵塘遂分流南北城下矣太倉陳門鹽鐵
三塘之外尚有樊村周旱三涇皆支流總繇吐納於三
水關以時盈涸城中水隨潮進退常瀉而不留嘉靖間
於三關各置一牐為貯蓄今牐存而啟閉之司已廢說
者又謂往還潮水牐未必能限制莫若築淺壩以瀦之
此論果有當否乎
松江府全境水利圖說
松江府輿圖東與南俱高卬臨大海西與北並卑下接
湖陂黃浦自西南而之東北貫諸胸吳淞江自西而之
東負於背三泖直亘西鄙全境塘浦涇港最繁總之震
澤狂趨松實納受昔有東江一道與吳淞江南北分泄
後東江廢而海塘為障黃浦遂成巨浸驚濤蔽天瀰漫
百里然西北二境之汚瀦東境之枯涸必藉吳淞通利
斯長流引注高卑均益如徒恃黃浦蓄聚以為松郡水
利盡矣則無論近吳淞一帶高壤灌溉時窮而低窪之
畎畝遇雨陸沉豈計之得乎
松江府城内水道圖說
松江府城不甚廣外四面環濠水通東西南北四關出
入城内河脈最繁處處通流位置經緯各當東南有龍
淵西有日月二河西南有西湖小西湖皆蓄聚淵渟清
澈心目真水國之勝區也民居稠雜頗厲侵占之禁更
喜賢士大夫僇力同心能佐郡邑公帑之不逮時舉修
浚務使水流隨在盈貫以稱一城之形槩此松郡之所
獨先也凡撈取汚泥及廢棄瓦礫必令船戸装載郭外
投置荒僻之處謀始慮終事事得法今蘇城湮塞殆盡
曷不倣而行之徒抱抑鬱之歎致貽哂于松耶
華亭縣全境水利圖說
華亭自昔稱水鄉在松郡所隸三邑華亭適當高低之
中塘涇淄浦經緯交錯而土田繫焉南境瀕海地勢高
卬向築海塘捍禦鹹潮近郭而東即接汪洋浩蕩之黃
浦北西二境則湖泖浸淫水天一色皆嘉湖諸邑之所
宣瀉故華亭之水必使三泖常澄諸塘無壅黃浦不溢
而後禾稼始獲豐稔故圍田修浚法宜並講古人之成
言可驗請按兹圖亦略窺其梗槩矣
上海縣全境水利圖說
上海縣境亦潮沙之地春申一浦來脈浩遠其水騰湧
直浸城闉每臨斯邑鼓枻而游止知有黃浦不知有他
河如龍華蕩蒲滙塘南北漕港皆境内之大血脈即支
流亦關灌溉祗以潮汐往返時盈時涸壤高善瀉多栽
木棉而少樹稼亦類嘉定唯大川廣澤嘉定所未有故
上海土性較彼沃腴北境吳淞江與嘉定對岸而治河
實中分則吳淞之疏導在上海亦為至急觀此益信蘇
松利害相共顧可秦越視乎東鄙海塘為障會黃浦洪
流并注吳淞而洩滬瀆此廢東江後之舊迹若復不浚
吳淞強其紆迴北達婁江以出謬貽兩郡百世之害云
上海縣城内水道圖說
上海縣濱黃浦而城登城一望皆浦先止設水關三東
朝宗西儀鳳二門者跨肇家浜横貫其中是為全城大
道東北寳帶門者跨方浜方浜之北又環一便家浜繇
南迴北繇北遶南再越方浜入穿心河總會于肇家浜
北城之血脈已結唯南城渴水居民艱楚萬歷間於朝
陽門添闢水關引薛家浜水通市河而南城樂利且水
道到處綰會生情矣但諸浜之水皆繇黃浦漲落為深
淺時來時去不能渟泓而疏浚特為至急倘稍曠期則
潮汐壅淤望涓滴為艱矣
青浦縣全境水利圖說
青浦割華亭之西北境上海之西境為縣時革時復地
聯長洲崑山其湖澤之繁多與田疇之卑下大略相似
水潦一至赤地興波而生民之苦亦有同於二邑者履
境劃然披圖更悉蓋吳江嘉善一路西來之水並行其
境東去上海嘉定瀕海地高青浦能不為沼乎昔唯吳
淞江流快利斯宣泄無阻今一淤而水年頻遘艱辦國
課敲筋吸髓疲敝幾不成邑矣欲拯其困唯急事導决
而窪産圍坵亦當兼行以慰三農之望
青浦縣城内水道圖
青浦舊城以縣革而廢復縣改治唐行鎮城小而河深
西二水門通流分港四道總歸於直中貫城之一河自
南而北也南西二門入水會於廟學當前脈脈汪洋清
鑑毛髮青浦之名益稱矣港情水勢結聚最遠建治未
百年大夫士占籍斯邑者多處郡郭民居雖櫛比四隅
多曠地河無淹淤之虞唯地卑稍遇淫潦即患衝没其
故亦繇吳淞去水之不疾遂束手無計耳
常州府全境水利圖說
常郡南俯震澤北枕大江西承金壇長興溧陽來源之
水東瀉蘇境其地形西北高東南下蓋武江多懼旱無
宜常畏潦然較之蘇松之水沉陸稿則有間且國税徭
役自常而鎮則例漸輕兼有夏麥輸租不似蘇松之僅
徵秋榖窮簷蔀屋皆精治田沿江諸港湧潮易淤近山
諸溪濱湖諸瀆涓流清淺並宜疏導古人歴著成言攷
之殊合窽會修治比絜蘇松亦易為力
常州府城内水道圖
常州府城外濠有東南東北西南西北之稱蓋水各有
引注因區别其名耳初漕渠在城内水納南水關而出
東水關循城而東掠龍舌尖者曰新城東南濠即古之
䢴溝今築文成壩徙運道出城外水遶龍舌尖而南迤
東轉北曰舊城東南濠又西水關入水一派自西徑東
者為子城南濠再北一道圍環府治者為玉帶河子城
南濠流及白雲尖西分一支出北水關一支順東行至
八字尖屈曲而南會䢴溝者為後河各河天成瀠結江
左郡邑城中流水迎秀聚氣無出其右者歷來守令庸
心修濬豈亦天意使然
武進縣全境水利圖說
武進方輿偏處常郡西北獨居上流東南臨震澤西南
介灊湖而漕渠自西貫東京口雲陽諸水皆從此傾注
不獨運艘商船倚以為命而諸鄉畎畝亦資灌溉故犇
牛而下舊建水閘以為節宣境内湖渰溪潭受山澤瀦
水港瀆河渠收納江潮仰浥湖水孟瀆一河尤為出江
要道疏濬不可曠失昔人有言興武進之水利固以西
北為先袪東南之水害尤以治西北為要誠綱維之確
論
無錫縣全境水利圖說
無錫在常郡居東南下流境内河渠亡慮千百唯梁溪
與長廣溪最大仰受昆陵以上之水溢注太湖流衍無
窮南則有漕渠直瀉滸墅東則蠡濠二湖及謝蕩並隨
地勢分傾於長洲常熟者也就縣境而言東南汚下宜
厚隄防以障水西北高卬宜濬渠塘以通波則溝洫咸
被灌輸之益矣若漕渠之在西北其水或屈從諸港北
達大江然洛社以上地高河流易嗇運糈商貨往往滯
舟疏治按時倘亦司水衡之最急務乎
無錫縣城内水道圖說
無錫縣城北黃埠墩受毘陵下注及雙河之水至近城
分兩派一會梁溪水遶城西而南為漕渠一入北水門
出南門為城河即䢴溝故道其河直界縣城而中分焉
西有支河五道斥瀆胡橋營河玉帶河圍環遶西北隅
仍至北關水䃮束帶二河則遶接西南而西水關承其
吐納東則北關内遶城東南行至南關合直河其形如
弓曰弓河而䢴溝之直如弓之繫弦亦曰弦河舊有横
河九道插弓背曰箭河今僅存其四而通舟者止二焉
餘皆不可問矣錫城風物之美水實大有結撰第民居
繁盛湮淤日增濬治未可視為緩圖也外濠周遭無間
西門水最湍急循城而南是乃今之運道
江隂縣全境水利圖說
江隂輻員北面濱江故曰江隂港脈多徑而少紆北高
南下其接常熟無錫之境者河流始有參錯邑東有横
河長河二道凡諸河入江出口必藉此輸導南至蔡涇
閘有三河口則東抵常熟西抵武進南抵無錫之分路
也詳勘江隂之水自黃田港溢入諸境者為江潮自梁
溪駛入五瀉諸堰過青暘而會諸九里河自武進黃汀
諸堰而來達於境者皆河水受洩並關水利唯河水經
歷之涇港尚難淹淤若江潮則長退停積歲見淺澁之
患故江隂水政在常屬特為迫切而昔人之講求亦不
遺餘力矣
江隂縣城内水道圖說
江隂縣從南關納水入城北行將迫東關分折東西西
者至督學憲院右發一支北經邑神廟左而東遶廣福
寺後其原派則西南行遶學宫後又環聖廟前總會於
善政橋折北通倉河以出北水關繇黃田港以達大江
周遭外濠循城之東西互相迴轉邑人呼曰轉河總之
江隂地高城内外河渠皆不深廣以江潮進退為盈涸
而土疏易壅開濬不容久廢各河引導紆曲使蓄洩關
合元氣勿謂瀕江城郭不以水制勝也
宜興縣全境水利圖說
宜興西接溧陽北聯滆洮二湖東瀕具區上游而來之
水並繇西氿溪而入下注東氿分流百瀆以達震澤是
宜興雖受水之區實經行脈絡之地也唯西南二境多
山山間溪流淺狹旱則水涸苗稿驟雨易於騰湧東境
沿湖勢居下流倘百瀆宣洩稍滯多泛漲之患故治宜
興水必高鄉濬河鑿塘低鄉築圍疏瀆則源流常逝暴
水浸溢均不能害矣其旁西溪之河曰後袁傍東溪之
河曰通澤各避風濤之險惠賚民舟若闢閃溪通溧陽
運道尤軍國萬世之利水政特詳紀云
宜興縣城内水道圖說
宜興城跨荆溪之上東西有潭各聯氿溪城心長橋稍
東入北一道迤西出北關曰周瀆瀆即接城外漕渠水
關止三而河流通利東西二關則西主納而東主洩亦
源水之所必經也城隘而河少其脈理正大故萃靈鍾
秀誇勝江左遶城皆有濠濠各有文致深山大澤一城
若為關鎖水利窽要政當於此發源處一探尋也
鎮江府全境水利圖說
鎮江郡據京口上游其地高於蘇松數十丈水勢趨下
如駿馬下坂所隸三縣丹徒全境遶江丹陽沿江境少
而土原與丹徒埒四郊衍漫皆江潮濁水易於閼積去
少而來多又練湖每遇泛溢蘇松常並受其患古人於
要害置閘及添石䃮函管隨時節宣並有深意至浙西
一路北上運艘官舫悉繇漕渠漕渠自昔鑿山開導闊
廣有限岸土壁立遇雨衝淋崩墮河底水淺舟滯歲歲
待㵸民力苦矣獨金壇則山溪引注多湖澤之瀦脈聯
宜興迸受建康而下之水其說備於水源水脈蓋鎮郡
水政之便宜與蘇松常未可同類而語
鎮江府城内水道圖說
鎮江府倚北固山而治圍城之内有日精月華蒋公唐
頽諸山土勢嶐崇遍地皆山足通渠一線從南水關而
入蜿蜒數折自東南轉趨西北出北水關是為城中貫
水大道初入南關稍行即分一支自東迤西再紆迴而
北仍會於原派北遶之水并出北關西河紐合生情實
人工之穿鑿非就天成卑壑為汚瀦者然一城據勝得
涓流可挹長江之秀而鐵甕雄於畿甸矣城外南閘進
河遶城經唐頽山後西出京口閘者乃南北二面之濠
塹即今之漕渠東濠自北徑南轉西則曰轉城河總之
潤城水脈非諸山之流泉漕渠之溢水疏濬尤當加意
丹徒縣全境水利圖說
丹徒負江面山其地嶐然而起漕渠自丹徒鎮來從南
遶城西出京口水勢湍急又北境有丹徒孩兒等港通
江潮出入此為邑中水道之大關腦詳攷歴代疏濬成
蹟無或曠間若田疇灌溉沿漕渠者兩岸積土如山或
人力不能引水入坵用牛運轆轤可達若腹内阡陌並
須鑿池蓄洩高傾卑受以備旱潦故丹徒之陂塘凡有
名稱者載入水名而遍境之澤潭未易枚舉水利惠農
此政亦宜深講
丹陽縣全境水利圖說
丹陽地亦高漕渠一路皆山脈土厚河狹形深水淺其
流駛急舟楫之所倚命也練湖邇在城西昔人遏馬林
溪以溉雲陽法主納不主流厥後土民築隄横截取湖
下地作田遂分上下二湖作斗門䃮函以節洪濤歴代
修治惟謹入我明特申湖禁每勤詔旨專官督理以防
衝決唯閭右侵占爭利雖懲創不少衰止凡湖流横溢
不獨丹陽一邑受其害識者常抱隱憂講求不嫌累牘
誠非過計境内有簡相珥丁義四瀆皆稱關要珥瀆即
金壇運道又九曲河向立博望閘最關水利今久淹廢
姑存其名以俟經國之君子
丹陽縣城内水道圖說
丹陽城舊無濠漕渠從城外東南而之西北故東門曰
通漕通漕門右闢一水關石閘以通漕渠水灌入城中
廟學縣署皆引此水經其前挹秀占勝尋接内城增築
外城東跨漕渠之上合内外城為一矣舳艫銜尾盡繇
城内然漕渠水直瀉無情萬歷間始鑿外濠自南迄西
遶隍如帶丹徒而下之水徑從分流入外濠為運道自
後聯雲樓櫓不復入城中而丹陽文運亦於此漸盛唯
外濠不甚宏闊又當高瀉之區冬月行舟時見膠澁則
修濬且歲為常矣
金壇縣全境水利圖說
金壇雖屬鎮江脈聯溧陽宜興山高水深土脈瑩潤絶
類溧宜境内洮高等湖白龍錢資等蕩唐王大直等溪
古速甓橋等瀆燕子方落等港並淵深瀰漫蓋邑當諸
郡之下西南流水源至此舒縱地勢所繇然耳他如蓮
莞等陂塘未易縷數皆山鄉灌溉之所必藉不因濱巨
澤而蓄洩可廢也故金壇水利在鎮屬中又當别論
金壇縣城内水道圖說
金壇縣城在溪山映帶水流瀠洄之處周城有濠東濠
較西濠特為深廣城中心貫一河南北各設水關為吐
納南關下甃石為壩蓋恐水勢趨下灌輸易竭稍借此
砥障而一城生旺之氣亦於此翕聚故金壇水性水脈
不獨全境迥異丹徒丹陽二邑即城中一衣帶水亦有
區别是不可不深辨
吳中水利全書卷一
