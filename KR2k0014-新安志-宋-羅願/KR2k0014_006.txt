新安志卷六宋羅願撰
叙先逹
昔者春秋之世楚屈建之信聞於諸侯其大夫誦之以
為晉卿不如楚意楚之賢晉無以當之至建問晉范會
之德於趙武武告以夫子之家事治無隱情於國無愧
辭於鬼神者建退而誦之則晉先賢之風烈建曾不足
以得其萬一逮魯叔孫豹聘於晉則又以為晉范氏之
先僅可謂之世禄而魯有先大夫曰臧文仲者既没而
言立然後可以謂之不朽由此言之世之賢者可有既
乎是數者不惟其人之差品固若是亦習於所聞各以
其國之賢為足以矜於天下也夫賢之所在人猶以其
於已為近而矜之又况善行之發於吾身而令聞之施
於吾體者乎榮亦至矣然則進德脩業又安可後哉新
安自程靈洗以節顯梁陳間唐及五代相繼有人迨聖
宋則名臣軰出夫豈惟其土之多賢要當以世論之若
梁員外散騎侍郎李禕太常卿胡明星唐中書舍人吳
鞏南唐宰相馮延巳勤政殿學士延魯樞密使查文徽
國朝尚書郎舒雄太子左贊善大夫吕文膺虞部員外
郎方演及近世名卿大夫未得其行状者皆不敢輕有
所附著以存蓋闕之義前世羽林將軍盧元卿刑部郎
中程皓則又不知其世謹錄知者見其左
程儀同
程儀同靈洗字元滌海寧人侯景之亂保黟歙以拒景
梁元帝授譙州刺史資領本郡太守後助王僧辯鎮防
及武帝誅僧辯靈洗率所領來援其夜力戰於石頭西
門軍不利遣使招諭久之乃降(按陳書只云軍不利謂靈洗軍也而南史云武)
(帝軍不利今從陳書)帝深義之授蘭陵太守仍助防京口及平徐
嗣徽有功除南丹陽太守封遂安縣侯後隨周文育西
討王琳軍敗為琳所拘尋與侯安都等逃歸累遷太子
左衛率武帝崩王琳前軍東下靈洗於南陵破之擄其
兵士并獲青龍舟十餘乘以功授都督南豫州刺史侯
瑱等敗王琳於柵口靈洗乘勝逐北據有魯山召為左
騎將軍天嘉四年周廸重寇臨川以靈洗為都督自鄱
陽别道擊之廸又走山谷間遷中護軍出為都督郢州
刺史廢帝即位進號雲麾將軍華皎之反遣使招靈洗
靈洗斬皎使以状聞朝廷深嘉其忠為增守備給鼓吹
一部因推心待之使其子文季領水軍助防時周將元
定率步騎二萬助皎圍靈洗靈洗嬰城固守及皎敗乃
出軍躡定定不獲濟江以其衆降因進克周沔州禽其
刺史裴寬以功改封重安縣公靈洗御下嚴刻士卒有
小罪必以軍法誅之然號令分明與同甘苦衆亦以此
附焉性好播植躬耕稼别水陸所宜刈穫早晚雖老農
不及伎妾無游手竝督以紡績至於散用貲財亦無所
吝卒贈鎮西將軍開府儀同三司諡忠壮配享武帝廟
庭
程都督
程都督文季字少卿幼習騎射多幹略果决有父風弱
冠從靈洗征討必先登陷陳靈洗與周文育侯安都等
敗於沌口為王琳所執武帝召陷賊諸將子弟厚遇之
文季最有禮容深見賞文帝嗣位累遷新安臨海太守
尋乘金翅助父鎮郢城華皎平文季父子竝有捍禦之
功及靈洗卒文季盡領其衆起為超武將軍仍助防郢
州文季性至孝雖軍旅奪禮而毁瘠甚至服闋襲封隨
都督章昭逹率軍往荆州征梁梁人與周軍多造舟艦
置青泥水中昭逹遣文季潛道戢往盡焚之又夜入其
外城殺傷甚衆既而周兵大出文季僅以身免以功加
通直散騎常侍太建五年都督吳明徹北討至秦郡秦
郡前江浦通涂水齊人下大柱為杙柵水中文季前領
驍勇拔開其柵明年率大軍自後至攻秦郡克之又别
遣文季圍涇州屠其城進拔盱眙仍隨明徹圍夀陽文
季臨事謹飭御下嚴整前後所克城壘率皆迮水為堰
土木之功動踰數萬置陳役人必先諸將夜臥早起迄
暮不休軍中服其勤幹每戰常為前鋒齊軍深憚之謂
為程虎(陳書云程獸南史云陳彪皆以唐諱虎字故也)以功除散騎常侍帶新
安内史累遷北徐州刺史加都督後隨明徹北侵軍敗
為周所囚授開府儀同三司十一年自周逃歸至渦陽
為邊吏所執送長安死於獄是時既與周絶不之知至
德元年後主始知之追贈散騎常侍詔傷其廢絶降封
重安縣侯以子響襲封
吳御史
吳御史少微新安人第進士長安中累至晉陽尉與武
功富嘉謨同官友善先是天下文章以徐庾為宗氣調
益弱獨少微嘉謨屬詞本經學雄邁高雅時人慕之文
體一變稱為吳富體少微撰崇福寺鐘銘嘉謨作雙龍
泉及千燭谷頌尤為作者推重并州長史張仁亶待以
殊禮坐必同榻時魏郡谷倚為太原主簿亦以文詞著
名時號北京三傑中興初吏部侍郎韋嗣立薦少微嘉
謨同時為左右臺監察御史少微卧病聞嘉謨死慟哭
賦詩尋亦卒有文集各五卷谷倚後客死文章遺失少
微子鞏開元中為中書舍人(新舊唐書皆稱少微新安人惟唐御史臺記稱少微)
(渤海人按祥符圖經亦載少微於歙縣人物中今從之又舊書文苑傳稱吳富文集各五卷經籍志三人集各)
(十卷)
王校正
王校正希羽歙州人(凡稱歙州及新安人之類皆據所出書錄之得其縣者自書縣)詞
藝優博天復元年登第時年七十餘先是昭宗新平内
難聞放新進士詔知貢杜德祥有孤貧屈人宜以名聞
特勅授官故德祥以希羽曹松劉象柯崇鄭布顔應詔
各授校正其制云念爾登科之際當予反正之年宜降
異恩各膺寵命松舒州人學賈司倉為詩此外無他長
時號松啓事為送羊脚状年亦逾七十象京兆人崇希
顔閩人皆以詩卷及第年六十餘號五老牓
汪處士
汪處士台符歙州人博學能為文好王霸大略唐末見
天下方亂乃力耕不出南唐先主輔政移鎮金陵往上
書陳民間九患先主覽之且加條問為宋齊丘所抑齊
丘始字超回台符貽書譙之曰聞足下齊先聖以立名
超亞聖而為字齊丘慙改字子嵩後使人誘與飲酒夜
縛其口沈石城下先主聞而惜之及昇元中更檢校民
田物産以三等定賦又使民輸粟請鹽罷其科借商旅
賣鬻則征之過者則否舟行無力勝之稅郡縣吏胥降
而有限凡數十年民得以小康皆自台符發之(台符所為碑或)
(以管驛廵官九江廵使等冠銜此一時禄仕之賤者故依江南野史稱處士)
舒状元
舒状元雅歙縣人幼好學才辭敏贍南唐時以貢入金
陵吏部侍郎韓熙載好接誘後進苟有才藝必延致之
雅以文䞇一見如舊與為忘年交在門者凡數十人推
雅為首雅輕黠敏給熙載狎之後主立頗疑北人熙載
懼愈肆情坦率家伎百餘人時操獨弦琴使雅執板隨
房歌鼓以為笑樂會熙載知貢雅以状元登第然内外
亦無異辭歸朝歷將作監丞太宗於禁中造閣取四庫
書數萬卷藏之時秘書監李至因薦雅及杜鎬等入充
校理自太平興國中編纂文苑英華淳化中校史記前
後漢書至道中脩續通典校定周禮禮記公羊榖梁傳
疏及别纂孝經論語正義咸平中校七經疏義雅必預
焉累遷職方員外郎咸平末出守舒州以守職勤恪為
稱樂其風土有終焉之志秩滿乞致仕就掌靈仙觀雅
嘗慰薦王欽若後欽若為言大中祥符三年直昭文館
卒年七十餘弟雄登端拱中進士第官至尚書郎
吕侍郎
吕侍郎文仲字子臧新安人南唐時第進士為大理評
事歸朝累遷少府監丞預修太平御覽廣記文苑英華
轉著作佐郎太宗聽政之暇日閱經史患顧問闕人太
平興國八年始以文仲為侍讀尋又為翰林侍讀賜緋
魚寓直御書院立本官班多以日晚召見出經史令讀
或就訪外事時侍書王著書學葛湍亦直禁中文仲以
書史著以筆法湍以字學深承顧接至道初上嘗草經
史故事三十紙召文仲讀畢因刻石令内侍齎數百本
藏江東名山福地道宫佛廟及分賜高逸不仕敦朴有
行為州里所稱者真宗咸平二年以楊徽之夏侯嶠及
文仲竝為翰林侍讀學士邢昺為侍講學士先是侍讀
名秩未崇及置此職班秩賜翰林學士禄賜如之設直
廬於秘閣侍讀更直侍講長上日給尚食珍膳夜則迭
宿日具當直官名於内東門進入召對訪問或至中夕
中謝日賜與如翰林學士受詔集太宗歌詩為三十卷
嘗以御史中丞鞫曹南猾民趙諫獄忽御寳封軒裳姓
名七十餘人令窮治皆昔委諫營産買妾者文仲從容
奏更請察其為人密籍姓名候薦選對揚之日斥之未
晚從之景德中終刑部侍郎集賢院學士文仲富詞學
有器韻善應對久居禁近周密詳審嘗使高麗清潔無
所求遠人悅之每使至必詢其出處時吕端吕祐之亦
嘗為使三人皆寬厚文雅國主王治嘗對使者劉式語
及中國用人必應以族望如唐之崔盧李鄭者式言惟
賢是用不拘族姓治曰何姓吕者多君子也後以其子
士永為奉禮郎姪孫從政同學究出身兄孫溱
大魏太尉
大魏太尉羽字垂天婺源人唐鄭公之後(真宗名臣傳云羽自言鄭)
(公十四世孫按陳無已作魏嘉州銘稱司徒謩之子别居歙之婺源其後四世而至羽然則羽乃鄭公十世孫)
(耳)初仕江南為昭文館校書郎出為雄遠軍判官今太
平州是也王師渡江道出城下羽歸欵轅門太祖聞而
嘉之特拜太子中舍命知興州尋知京兆府屬河間守
將以征賦𣙜酤之入盜為已用遣羽覆實期年得羡餘
以億計因言本州錄事參軍郭震十年未代河間令崔
能前為即墨未滿歲而移遷調之司頗未均一太宗以
其敢言詔加褒轉後為戸部郎中上疏願省三司職官
之半可以責成仍條利病二十事下有司議皆以為便
遷鹽鐡最上案判官立位為三司判官之首上以唐世
尚臺閣目卿監為冗官欲復古優其選擇諸曹正郎有
才望者竝補少卿監以羽為秘書少監嘗請簿計王府
僚吏之過乞依唐置封駮司命大臣領之事皆見從上
稱其有心計通明吏道真宗即位歷禮部侍郎卒年五
十八以其長子玠為奉禮郎玠卒羽妻自陳家貧無禄
錄其子校書郎瓘為奉禮郎後贈羽太尉羽強力善處
繁劇在三司出入十八年習知財賦之事
查秘監
查秘監陶字大鈞休寧人世仕南唐祖文徽工部尚書
陶明習法令仕為常州錄事參軍歸朝太祖命大理試
以律學除本寺丞累轉侍御史權判大理寺咸平五年
遷秘書少監復判大理先是中書以朱摶議法不當請
用陶真宗曰比聞陶亦深文宰相言當今習熟法令少
如陶比者遂可之楊億知審刑院陶屢攻其失遂命代
億仍賜金紫卒年五十景德二年以其子前崑山尉慶
之為太常寺太祝
張度支
張度支諤字昌言歙縣人能詩有吏才仕江南為秘書
丞通判鄂州王師南下與州將許昌裔叶謀歸欵太祖
召見勞問賜賚甚厚授右贊善大夫蜀平選知閬州太
平興國中就除西川轉運使先是中土罕習舟船諤以
其軍分隸諸州自是無覆舟之患後以三司度支判官
出為荆湖江浙等道制置茶鹽副使以子秉故累贈太
子太傅
許司封
許司封逖字景山歙州人(題名碑言許逖祁門人而安定先生為許俞作傳言黟縣)
(人今從歐陽公所作行狀言歙州)唐睢陽太守遠五世孫曾祖儒不義
朱梁自雍州入於江南終身不出祖稠仕江南參德化
主軍事父規嘗羈旅宣歙間(歐陽公言逖世家歙州而許氏家譜乃云規嘗羈旅)
(宣歙間豈是時僑居之日尚淺故云爾耶)聞旁舍呻呼就之曰我某郡人也
察君長者且死願以骸骨屬君因指槖中黃金十斤曰
以是交長者規許諾敬負其骨千里并黃金置死者家
大驚愧之因請獻金如亡兒言以為許君夀規不顧竟
去聞者益以為長者以子故贈大理評事逖少仕江南
為監察御史李氏國除以族北遷獻其文得召試為汲
縣尉冠氏主簿二歲縣民七百人詣京師願得以為令
遷校書郎知縣事數上書太宗論北邊事時趙普為相
四方奏疏不可其意者悉投二甕中甕滿輙出而焚之
獨稱逖為能曰其言多與我合後以太常卿知鼎州州
雜蠻蜑喜攻劫少年百餘人私自為名號夜出掠逖至
皆亡入他境約候逖去乃還遷國子博士奉使兩浙江
南言茶鹽利害省州縣之役皆稱旨出知興元府府有
山河堰舊溉田四萬餘頃世傳漢蕭何所為乃躬治木
石大修之堰成歲大豐得嘉禾十二以獻遷主客員外
郎京西轉運使徙荆湖南路地南接谿洞諸蠻歲出為
州縣患逖召其酋諭以禍福迄三歲不以蠻事聞及滿
來朝真宗面稱其能會有司言荆南久不治以度支員
外郎選知府事府轄北路兵馬於荆湖為大府故常用
大官至逖以材選員外自逖始明年遷司封賜金紫徙
揚州州居南方之會仕官於南與死而無歸者家多寓
焉子弟恃法得贖出入閭巷為不法至破家逖捕其甚
者笞之曰此非吏法乃吾代若父兄教也子弟愧悔稍
就學問為善人風俗大化還在道卒逖慷慨能自立於
時事母及兄遂以孝謹聞常戒其妻事嫂如姑未嘗敢
先其兄食衣雖弊兄不易衣不敢易初違命侯遣其弟
朝京師逖友金惟岳當從以家屬託逖惟岳果留不返
逖善撫其家為嫁其女數人李氏國亡逖乃載其家北
歸以還惟岳(蔡君謨為逖弟迥作傳云金惟岳以文詞名江南迥與之善惟岳常從後主弟朝京)
(師俱留不遣金陵平迥奉惟岳之族歸汴即謂此也至迥為惟岳取其子自見迥事中)歷官四十
年不問家事好學喜孫吳兵法初在江南數上書言事
得校書郎遂遷侍御史王師圍金陵李氏大將李雄擁
兵數萬留上江隂持兩端李氏患之以謂非逖不能召
雄逖走上江以語動之雄即聽命已而李氏以蠟書止
雄於溧水逖曰此非柵兵之地留之必敗乃戒雄曰兵
來勿動待我一夕吾當入白與公兵俱入城逖去王師
挑之雄輙出戰果敗死逖至收其餘卒千人而去以子
贈至工部侍郎五子恂恢怡元平恂黃州錄事參軍恢
虞部員外郎怡太子中舍簽押淮南節度判官廳公事
元最顯平字秉之與兄元相友愛稱天下少卓犖不羈
善辨說亦與元俱以智略為當世大人所器寳元中朝
廷開方略之選以招異能陜西大帥范文正公鄭文肅
公皆以平所為書薦召試為太廟齋郎調海陵主簿多
薦其有大才可試以事者平亦慷慨自許欲有所為未
及用嘉祐中卒年五十七子瓌璋琦琳璋真州司戶參
軍琦太廟齋郎自恂至平皆孝友如其先人故士大夫
論孝友者歸許氏
許承旨
許承旨迥字光遠逖之弟南唐時士以權利輿服相夸
迥獨好擊劍負氣以貧事母不少屈王師伐金陵逖為
光慶殿使分護北城迥以光慶殿承旨從攻益急矢集
如雨逖被重傷戒迥曰我將死主矣汝歸慰吾親迥以
身蔽逖逖罵曰君親忠孝我與汝均有不可乎迥乃去
及逖歸朝為冠氏令部役築魏城賊李潛者號強桀所
過摽掠入冠氏問令在否曰令魏城下獨其弟迥在耳
潛曰吾固聞許迥之為人即領徒去迥兄弟既載金惟
岳之族於京師惟岳有子先因亂失所之後聞淝水鉅
盜李某俘以為已子李日殺奪道上州縣莫能禁惟岳
泣謂迥曰吾且死誰當收之惟公為能出吾子迥時在
魏徑之淝水將至盜二人遮刺之迥曰李氏若豪雄欲
殺義士者無所事刃盜驚止迥前泣謂曰汝所俘者吾
兄弟子也吾聞義者哀人之急而勇者明已以信汝豈
效草間無知軰耶盜迎舍迥厚飲食之還金氏子當是
時迥以節勇聞河北大官屢欲薦之於朝迥曰寧能浮
游江淮不能就刀尺間以活竟終淮上年五十八迥及
二兄皆孝友王荆公稱之以為迥事母如逖之孝事兄
如逖之為弟蓋慷慨有大義者子會為進士方壮時亦
慨然好議天下事後為太廟齋郎
謝諫議
謝諫議泌字宗源歙縣人自言晉太傅安二十七世孫
少好學有志操賈黃中一見竒之謂人曰此子材器不
羣異日當顯名於時登進士第知龍州青川綿州彰明
縣三遷殿中丞代還獻所著文二十篇古今類要三十
卷召試中書以本官直史館賜緋時言事者衆詔閣門
非涉僥望乃許受泌抗疏陳其不可又乞依唐分經史
子集為四庫人掌其一太宗嘉之遂以泌兼知集庫淳
化中王禹偁請羣官謁宰相須朝罷於政事堂樞密使
於都堂皆同時接見以防請託泌以為若此是疑大臣
以私也夫以萬幾屬任輔臣非接見賓客何以究知外
事若止都堂候見而咨之曾無觧衣之暇古人云疑則
勿用用則勿疑設若杜公堂謁見之禮豈無私室塞相
府請託之漸豈無他徑上覽疏嘉歎從之仍以疏送史
館會脩正殿泌以為不當施采繪亟命代以丹堊且奬
其忠藎拜左司諫賜金紫并賜錢三十萬嘗對便殿上
稱其狂直敢言泌奏曰陛下從諫如流故臣得以自竭
昔唐末有孟昌圖者朝上諫疏暮不知所在詩人鄭谷
為詩閔之前代如此安得不亂上動容久之後為虞部
員外郎兼侍御史知雜事上元觀燈特預召自是為例
未幾為三司鹽鐡副使時外舅魏羽為使以親嫌換度
支副使真宗即位改主客郎中知虢州在郡上疏以為
致太平無出姚崇所獻明皇十事臣記雍熙末年趙普
嘗以此獻先帝深以為然俄命普入相尋普病北狄擾
邊未及施行今北狄已息繼遷請命正是行此十事就
太平之日至於者不急之務削煩苛之政不用小人不
與奔競之流以官爵開直言之路此皆致太平之術陛
下十行其八九矣又繼遷小有不恭不足深責平城之
事至弱也漢祖行之以安天下近代石晉用景延廣之
言以絶和致天下横流豈得為強聞彼所貪嗜者禽色
利欲漢祖明皇所用之計正可以弭敵心又自古輔佐
聖明建萬世之基立不拔之策者未有不由宿舊大臣
未聞市井之徒塵走之吏能為之也願陛下察此則纖
人不敢萌心大賢得以畢力矣疏奏上頗嘉歎後知福
州代還民刻石於所經之橋名曰去思泌名知人少許
可平生薦士曾不過數人後皆至卿相每欲發薦牘必
設几案置章其上望闕再拜曰老臣又為陛下得一人
王文正公旦即其所薦也知襄州日鄧城令張逸有善
政縣去州十餘里泌暇日乘小車從數吏渡漢水至鄧
城界以觀風謠或載酒邀逸野飲吟嘯終日而去薦逸
官至樞密直學士為時名臣西祀還授泌右諫議大夫
判吏部銓盥沐巾褐端坐而終身不欹側時年六十三
歸葬鄉里錄其子衍為太常寺奉禮郎衒為將作監主
簿
張密學
張密學秉字孟節太平興國中試進士儀状豐麗屬詞
敏速美書翰太宗嘉之擢置第二出入中外累歷要職
為度支員外郎知制誥同判吏部流内銓唐故事首曹
罕兼制多退為行内諸曹遷首曹自此始後知河陽澶
滑二州真宗北廵迎謁境上俾預從官侍食駕還召歸
東封詔與知制誥王曾訪問所過耆老送閣門引見并
具州縣繫囚所犯聞奏祀汾隂為留守判官時向敏中
以尚書為留守秉出入與之聯騎少所撝抑時議以為
非後以樞密直學士再知并州將行上作五言賜之卒
年五十六錄其二子遹逖竝為大理評事秉好潔輿服
飾飲膳以詫賓客家貧質衣以給其費人頗譏之
小魏太尉
小魏太尉瓘字用之以蔭補校書郎為開封府倉曹參
軍會上元與内侍督作燈山而内侍詸索擾人瓘密以
状聞詔為杖内侍於省中監襄邑稅門人魏綱上章詆
天書流海島瓘亦坐停官後知衡山縣衡山祠旁舊禁
採伐而寺僧倚中貴人輙犯禁無敢問瓘捕送於州州
將依違不為决瓘疏不已卒抵以罪歷提點廣西刑獄
轉運使溪洞婦人緣逋責没邕州為庸使者二千餘人
悉還之劉鋹時舟船皆計口有稅而雷化廉高竇五州
獨未除瓘為除其稅罷柳州無名之役四百人後以太
常少卿知廣州廣素無城為築城環之又疏江東門鑿
東西澳為水閘及儂智高入寇圍廣州五十日不能下
朝廷以為功時瓘方知越州特遷工部侍郎集賢院學
士使復知廣州給禁卒五十得便宜從事代還糾察在
京刑獄時議開六塔河而塞商湖北流瓘往視之以為
不可其後决河卒不可塞而德博之民大罹昏墊五溪
蠻叛除龍圖閣直學士知荆南朝廷方議征討瓘以為
五溪之險師行鳥道而諸將貪功生事非國家之利條
三策招安為上守禦次之攻守為失不報後卒招安之
以吏部侍郎致仕卒贈太尉年七十一子縯纁絳綋紳
純絪綸紀紹綽綸以才擢守吉州紹字承之以父任為
將作監主簿嘗知虞城縣禁蒱博而盜止留守下其法
管當合流鎮歲大饑度請報不及事乃先發廪後以聞
旁近頼之通判絳州行州事新廟學具師徒士故沈浮
俗間檄縣諭出之講試以時紹與其屬過焉後以右朝
散郎知嘉州自唐開元獻荔子而近世樂用朱桑所産
久益微不給求而刑者衆嘉祐中有賢守哀之作二詩
刻石以諷紹將行貴要多求者摹其石詩以報黠賈奪
人鹽井更數守訟不决紹刑而還之為人孝友和審不
受私居無子弟過出有吏能常有勞再登格而賞不及
亦不自言紹聖初卒子汶
查賢良
查賢良道字湛然與陶同祖父元方以蔭歷殿中侍御
史太祖平江表元方隨李煜納欵為滑州掌書記道器
量弘偉趣尚平淡至性慈孝動遵禮法在滑州母病綿
惙調進藥劑經旬不解帶母思鱖魚方冬市無有道泣
禱於河鑿冰解衣取之得鱖尺餘以饋母疾尋愈居喪
絶酒肉盛寒布衣徒跣杖而後能起太宗遣使採訪川
峽知州通判能否多不稱者唯李虚巳薛顔邵曄及道
等七人被詔奬諭咸平四年擢賢良方正能直言極諫
對策第一移左正言直史館京東漕運使真宗喜談經
嘗命馮元講易謂曰朕不欲煩近臣久立欲於齊亭閣
選純孝之士數人止如同人便裘頂帽横經竝坐暇則
薦茗果盡笑論削去進說之儀遇疲則罷元薦道及李
虚巳李行簡三人虚巳母喪明醫者曰浮翳泊睛能舌
䑛千日者可勿藥自愈虚已䑛之二年遂復明行簡父
患癰痛楚行簡吮之敗膏不唾於地父疾亦愈上立召
之日令陪侍喜曰朕得朋矣將祀汾隂命道權判留司
尚書都三館道求扈從以杜鎬代之天禧二年以龍圖
閣待制知虢州卒年六十二道為人輕財重義初就試
貧不能上道親舊斂錢三萬遺之道出滑州過父友呂
翁家翁喪無以葬母兄將鬻女以辦喪事道傾槖悉與
之且為嫁其女是歲罷試時人以比郭代公又有同僚
死女為人婢道贖之以嫁士族在官雖俸入豐厚分給
宗族孤寡為畢嫁娶者十餘家以是常匱乏所至務寬
恕胥吏有過未嘗笞罰民有訟捕負者或出巳錢償之
嘗出案部路旁有佳棗從者摘以獻道即計直挂錢於
木有文集牋表行於世(安定先生孝行錄稱詣黃河禱祝垂釣獲魚而范蜀公蒙求及)
(玉壺清話皆言鑿冰得之今從蜀公說又安定稱字真之蜀公兩處皆言字湛然云)
俞待制
俞待制獻可字昌言歙縣人其先居河間晉永嘉之亂
徙新安端拱初登第歷歸州軍事推官權領州事會李
順反川峽官吏多有棄城城中老幼亦亡去獻可料州
兵屯沿江柵以遏奔者不能禁得亡命二人斬以徇衆
乃定後以御史中丞王嗣宗薦為監察御史建言天下
所上瑞物不在圖牒者毋得以聞歷提點廣西刑獄初
撫水蠻數内寇獻可以為前守吏姑息之過請發兵窮
討之丁母憂特起為轉運使卒平定之為立互市築塞
以扼其險自是蠻人不復犯邊推功官屬未嘗自言仁
宗時擢龍圖閣待制權吏部流内銓子希甫希孟皆登
第希甫終和州推官希孟皇祐中殿中侍御史希孟孫
正圖復登政和五年第云
俞侍郎
俞侍郎獻卿字諫臣獻可之弟始學師友其兄彊力敏
給以儒術自任後遂相繼成進士名聞當世調芍陂尉
(仁廟諸臣傳云安豐尉而劉元父為作誌云芍陂)臨事明察善鉤人情推顯至
於隱以故盜不敢發發又輙得有僧積財甚厚其徒有
告其出遊者獻卿揣其有姦曰吾與而師善不告而去
何也告者色動因執之得其所瘞尸一縣大驚調昭州
軍事推官陳進亂嶺南轉運使以象州守懦不任事檄
獻卿往護之及至守已謀棄城遂止之教堅壁治兵守
得免誅賊亦不至部昭民往輸之粟及事平議留昭民
伐山林以治官府獻卿曰役病矣不可示信請期三日
許之民知不久役皆勸功趣事事如其素初昭州積錢
巨萬獻卿盡用以糴榖至是頼以供軍陳進平上功第
一仁宗即位轉侍御史為三司鹽鐡判官上言天下榖
帛日益耗物價日益高民力安得不屈今稻苗未生而
和糴桑葉未吐而和買轉運使務刻剝以增其數歲益
一歲又非時調率營造一出於民是以物價積高而民
積困也嘗以景德中西戎内附北使通好最盛之時一
歲之用較之天禧五年官吏要冗財用贏縮色役多寡
釋道增减其利害較然可知况自天禧已來日侈一日
又甚於前夫巵不盈者漏在下木不茂者蠧在内陛下
宜知其有損於彼又鑒其無益於此與公卿大臣朝夕
圖議而拯之則天下幸甚上納其言為罷諸宫觀清衛
兵省浮屠老子祠醮及佗無名之費以巨萬計淮浙鹽
歲耗十三萬尚書經費不足命往視之至則條廢舊弊
以新法從事吏盡償所負又增五百萬石會兄為鹽鐡
副使乃徙開封府判官時陜西兵食不足方擇轉運使
宰相數進擬無合意者因言獻卿天子識其名曰是前
使淮南者可其奏至部三日得半年之儲終歲餘二年
食雖一切方略然民不以為病涇原塞外武延川本羌
地諸將欲為已名請築堡鑿壕獻卿奏以為不可許未
幾寇果至殺掠將士塞所鑿壕而去徙京西因入對言
將帥范仲淹明鎬可大用及條上邊策甚備後以集賢
院學士知杭州嘗因暴風江湖溢决隄勢不可禦獻卿
大發卒鑿西山石作隄數十里民便之賜書褒諭元昊
叛西邊大擾獻卿時知宣州詔問所欲施行條上十餘
事朝廷稱其知時務晚以工部侍郎告老轉刑部致仕
獻卿為人高明剛嚴論議立規矩似不能容物至持獄
平易不妄有所輕重其在京西錢丞相為許州厚賓客
之奉歲費千萬執政素不悅且疑其有私會獻卿奏事
至京師因開端問之獻卿對無他世以為長者卒年七
十六子希楚司門員外郎希元進士及第早卒希及虞
部員外郎希旦登第終朝議大夫而希楚子叔良獻卿
族孫師錫師錫弟之子舜凱皆登第師錫官朝奉大夫
凡俞氏登第者十人顯者甚多
洪比部
洪比部湛字惟清休寧人世仕江表湛幼好學十歲能
屬文未冠錄所著十卷號齠年集以進士有聲於時雍
熙二年廷試見黜真宗既賜進士梁顥以下百七十九
人第翌日詔殿前不合格及南省不奏名進士内文采
可取者令再試帝復御崇政殿内出廷燎賦淡交如水
詩得湛以下七十六人竝賜及第以姓名附本等湛以
文采遒麗特升第三人後以右拾遺直史館賜緋坐與
宋沆等上書忤旨落職知容州累遷比部員外郎移知
郴舒二州咸平二年召試皇帝孝德頌詔復歸館判三
司都磨勘司知制誥同知貢又修起居注坐知貢日受
賄除名流儋州移惠州道卒年四十一詔以子幼給錢
一萬官為護喪歸後以為例(仁宗諸臣𫝊云任懿以銀二百五十兩賂王欽若登)
(第後被告上方顧欽若厚懿更云湛湛使陜西還而獄已具官收湛贓家無所有乃以所假梁顥白金器輸官)
(人多冤之)湛美風貌俊辯有才幹方議修綏州宰執向敏中
馮拯贊成之而吕蒙正王旦以為不便使湛馳驛相視
條奏七利二害卒修之凡五使西北採訪邊事上甚眷
待有意擢任之預曲宴賦詩深被賞激有集十五卷
聶内翰
聶内翰冠卿字長孺歙縣人(冠卿傳云師道葬歙州遂為州人按問政先生傳師)
(道家世在歙但没於揚州自揚州歸葬耳)七世祖師道楊行密版奏號問政
先生鴻臚卿父致堯登咸平三年第贈禮部尚書冠卿
登第為連州軍事推官秩滿以文謁翰林學士楊億大
噐賞之於是大臣交薦召試學士院入館閣校勘仁宗
時累歷中外遷工部郎中景祐中李照改定大樂引冠
卿為檢討雅樂制度故實官别詔與馮元宋祁修撰樂
書為景祐廣樂記又以警嚴一奏曲不應再用乃製奉
禋歌以備三疊詔冠卿及照造辭以配聲下本局歌之
是年郊祀遂用焉冠卿特遷刑部郎中直集賢院後為
賀契丹生辰使其主謂冠卿曰君家先世奉道子孫固
有昌者嘗觀所著蘄春集歌詩極清麗因自擊毬縱酒
命冠卿賦詩康定二年入翰林為學士丁母憂起復兼
判昭文館未幾兼侍讀學士冠卿每進讀左氏春秋必
引尊王黜覇之義以諷一日墜笏既退上顧問内侍曰
冠卿清羸如是何也對以居喪毁戚所致乃出禁中湯
劑賜之因告歸營葬至揚州卒詔以其弟太常博士世
卿通判宣州後又以宋卿為校書郎冠卿嗜學手未嘗
釋卷有蘄春集十卷河東集三十卷子友仲平仲儀仲
文仲公仲慶歷二年友仲以正字升親民任使平仲文
仲竝以太廟室長升正字儀仲熙寧中虞部員外郎通
判衛州四年十二月判大名府韓琦言王拱城危急儀
仲抱疾馳赴總徒修築因此病亡特賜絹百疋文仲子
循矩登元豐中第世卿天聖中進士皇祐中為職方員
外郎知萊州會通判井淵為盜所擄御史以為言世卿
坐降知信陽軍後終太常少卿子武仲南仲微仲恭仲
武仲登皇祐中第
許待制
許待制元字子春世以孝謹稱鄉里父亡一子當官兄
弟相遜久之曰吾弟才後必庇吾宗乃以元補郊社齋
郎(魏泰東軒茟錄云王章惠公隨知揚州許元以士子上謁自陳唐許遠之後章惠率同僚上表薦其忠烈)
(之家乞朝廷推恩通判以下皆不從章惠遂獨狀薦之朝廷以為郊社齋郎而歐陽公為元銘誌稱得父官故)
(從之)徙廣陵力耕以養母歷泰州軍事推官戍軍千人自
海上亡歸州守聞變不知所為詰其所以來三人前對
元叱左右執之曰惑衆者此爾其餘何罪勞其徒而遣
之遷鎮東軍節度推官知丹陽縣縣東練湖决水一寸
為漕渠一尺故法盜決湖者罪比殺人會歲大旱元請
借湖水溉民田不待報决之守遣吏按問元曰便民罪
令可也竟不能詰所溉萬餘頃歲乃大豐再遷太子中
舍監揚州博鹽和糴倉知如臯縣所至民愛思之為吏
喜修廢壞其術長於治財自元昊叛河西兵出久無功
天下勞弊三司使薦元材命主𣙜貨元言先時賈人入
粟塞下京師錢不足以償故錢償愈不足則粟入愈少
而價愈高是謂内外俱困請高塞下之粟下南鹽以償
之使東南去滯積而西北之粟盈此輕重之術也行之
果便是時京師粟少而江淮歲漕不給大臣以為憂參
知政事范仲淹謂元獨可辦乃以為江淮兩浙荆湖發
運判官至則治千艘浮江而上所過州縣畱三月食其
餘悉發而州縣之廩遠近以次相補不數月京師足食
乃考故事明約信令發斂轉徙至於風波遠近遲速賞
罰皆有法凡江湖數千里外談笑治之不擾而用以足
先是官造船多虚破釘鞠已入水不可稱盤乃取新船
焚之火過得其釘鞠之數校所破纔十之一自是立為
定額其處事精密如此初以殿中丞為判官已而為副
為使每歲終會計來朝上必加恩禮再遷尚書金部員
外郎數求解職上謂輔臣曰發運使總六路州軍八十
有一其財貨調用幣帛菽粟歲千百萬宜得人久任今
元累章求解朕思之不若奬勵以盡其材賜進士出身
除侍御史遷工部郎中天章閣待制凡在職十三年乞
郡至八九乃以知揚州歲餘徙越州泰州嘉祐二年卒
年六十九先廵江淮歲漕京師者常六百萬石其後十
餘歲歲益不充至元為之歲必六百萬而常餘百萬以
備非常逮去職有勸元進為羡餘者元曰吾豈聚斂者
哉為人善談論與人交久而益篤居家孝友所得俸禄
分給宗族無親疎之異子宗旦揚子縣主簿宗孟守將
作監主簿
許長官
許長官俞字堯言父遂善事母里母勵其子輒曰汝獨
不慙許伯通乎祥符中封泰山加恩羣臣仲父逖當遷
以譲遂乃以遂為將作監主簿俞風貌魁傑襟局峻整
尚節槩不妄交游下茟立言慨然有濟世意逖噐之曰
吾家千里駒也少喪母事父以孝謹聞所欲雖千里必
致後以貢如京師安輿扶持僦居都下俞與妻子同□
糲晨夕進饍必珍厚公卿聞者率俸佐之父年垂八十
謂俞曰覩汝登科吾没無憾矣祥符七年果登第授涔
陽從事歸有日父疾篤俞晝夜供侍澣濯必親或問之
俞言澣濯於家人之手慮其厭也居喪毁幾滅性家貧
假貸終大事或歷父所經由涕泣永日嘗寄泊揚州通
津佛舍方春閉室静坐未嘗出偶過琅山别院馬上忽
泣下僕問其故曰我父嘗寄處此也士流服其孝服滿
詔超資授揚州從事嘗知大冶縣縣人至今稱之二子
均垍為進士
呂狀元
呂狀元溱字濟叔曾祖裕贈兵部尚書祖文膺官至太
子左贊善大夫父士元字佐堯咸平二年擢明經為醴
陵尉歷彭原四會太和隴城縣令為人剛介有節長於
為政醴陵太和皆大邑民喜鬭訟往往因事中吏以法
吏多不免士元日與長吏爭曲直下為邑民伺候終無
毫髮過失可得民卒愛思之四會近海俗雜蠻夷士元
尤知其人利害事所經决後有欲輒改更者民必自言
於庭曰此呂君所決豈可動耶後人亦莫能改也入仕
三十餘年以一縣令之祿衣食其族四十餘口雖薄而
必均生淵溱淙淇淵登進士第嘗為秘書丞溱景祐五
年試進士為第一授將作監丞康定中獻其所業召試
學士院賦及詩三入上等除著作郎中直集賢院至和
中以翰林侍讀學士知徐州當辭特命於資善堂賜宴
以餞之仍詔自今由經筵出者以為例時蔡襄韓絳皆
相繼出守而歐陽修賈黯亦求郡知制誥劉敞疏論邪
正進退之分正臣常難進而易退邪臣反是呂溱蔡㐮
歐陽修賈黯韓絳皆有直質無流心議論不阿有益當
世誠不宜許其外補使四方有以窺朝廷啓姦幸之心
而殿中侍御史趙抃亦上言近日正人賢士紛紛引去
憂國之士為之寒心上悟頗畱修等溱嘉祐三年知和
州坐言者奪職分司南京熙寕初擢為樞密直學士給
事中卒神宗手詔曰呂溱立朝最孤知事君之節絶跡
權貴故中廢十數年無人肯為達之者朕近擢領要務
頗著風績今忽淪亡甚可嗟悼又溱家貧一子幼騃可
令常賻外量與優給及一行葬事官為辦集庶示將來
以勵臣節贈禮部侍郎溱為人喜自貴重知杭州日接
賓客不過數語時人目為七字舍人開敏善議論一時
名人多推許之
孫工部
孫工部抗字和叔黟縣人其先棄廣陵以避孫儒之亂
抗少孤力學寄食浮屠山中步行借書數百里升樓誦
之而去其階數年具衆經遂博極羣書為文操筆數百
千言始同學究出身歷官後登進士甲科知潯州當是
時人未趨學抗改作廟學召吏民子弟秀者親據案講
說勸誘以文藝未幾旁州士皆來學學者由此遂多以
選通判耀州兵士有訟財而不直者安撫使以為直抗
爭之不得乃奏决於大理大理以抗所爭為是用其議
編於勅慶歷二年擢監察御史裏行奏彈狄青不當沮
敗劉滬永洛城事又因日食言隂盛以後宫為戒仁宗
大獵於城南衛士不及整而歸以夜明日將復出有雉
隕於殿中抗奏疏即是夜有詔止獵蠻唐和寇湖南以
抗按撫奏事不合因自劾乃知復州後稍遷都官員外
郎提點江南西路刑獄有言常平歲凶當稍貴其粟以
利糴本者抗言此非常平本意也詔又從之儂智高反
抗即出兵二千於嶺以助英韶會除廣西轉運使馳至
所部而智高方煽上遣大臣部諸將兵數萬擊之方時
搶擾抗驅散亡吏民轉芻米又以餘力督守吏治城修
械屬州多全而師飽以有功勞遷司封初抗請斬大將
之比者發騎軍討賊及後賊所以破滅皆如其策卒年
五十六官至工部郎中抗為州務整齊大體闊略細故
與賓客談說絃歌飲酒往往終日而罷聽用僚屬盡其
力事以不廢在御史言事計曲直利害如何不顧望大
臣以此無助自少為文以類集之為百卷子適邈迪适
遘適從王荆公遊年十四議論著書已驚人登第後終
永州軍事推官邈嘗為縣令荆公亦稱其好學能文自
迪以下及孫略皆登進士第
新安志卷六
