新安志卷四宋羅願撰
休寧沿革
休寧望縣本漢歙縣之西鄉吳置新都郡析以為縣號
休陽治靈鳥山在今縣西二里嗣主名休改為海陽移
治萬歲山今萬安山是也晉武帝改為海寧宋大明八
年省黎陽縣併入海寧梁承聖中復置黎陽并割黟歙
海寧以為新寧郡陳省新寧郡亦省黎陽隋大業中新
安郡治于此改海寧為休寧義寧中郡遷治歙縣唐武
德初縣治萬歲山舊城開元二十八年析休寧置婺源
縣天寳九年縣徙治西十三里則至今因之永泰元年
盜方清陷州州民拒盜保于縣之山險二年賊平又析
置歸德縣大歷四年省歸德縣本縣在唐為上縣本朝
為望
縣境
縣在州西六十五里其境東西廣長六十八里南北一
百七十九里百二十步東至歙縣界二十八里西至黟
縣界四十里南至衢州開化界百四十九里百三十步
北至歙縣界三十里東南到嚴州遂安界百二十六里
西南到婺源界九十二里東北至歙縣界三十里西北
到寧國府涇縣界百四十里
鄉里
其鄉十一其里六十忠孝鄉在縣西南其里孝芝宣仁
懷義孝義安樂鄉在縣東其里安樂和孝嘉福吳田長
汀積善良安鄉在縣北其里閑田安樂羣賢移風還珠
吉陽鄉在縣西其里興善大和松溪鼓腹永和履仁鄉
在縣西其里永康太平仁義仁德回溪黎陽鄉在縣南
其里信行依仁合陽信安懷仁遊山鄉在縣南其里方
潭同化重信嘉禾忠義和睦鄉在縣南其里方溪興教
輕財富義長樂太清嘉善鄉在縣南其里奉正睦親紹
聖從善永豐千秋鄉在縣南其里千秋江津仙鳧回口
中平通裏永慶和化承端虞芮鄉在縣西其里常樂靖
安趨化新析淳義
戶口
天禧中主戶萬三千八百二十五口二萬四千六百三
十九客戶四十六口四百六十六未經界戸三萬二千
八十經界戸萬七千八百七十六乾道八年主戸萬九
千五百七十九客戶無
田畝
田園祖額十八萬六千九百五十畝三角十四步屯田
三百二十一畝三角十二步經界增多今為三十萬三
千九百六十四畝三角二十五步塘五百一十處堨二
百一十處
租賦
夏稅紬八百三十七匹三丈三尺三寸絹八千二百六
十二匹一丈七寸布一千八百二十九匹一丈八尺綿
五萬六千八百二十一兩四錢小麥一千八百四十七
石七斗三升七合錢五千六百一十二貫六百八十二
文軍衫布九百七十二匹一丈七寸租課錢十五貫五
百七十五文秋稅糙米三萬八千四百二石二斗三升
八合鹽錢一千五百二十四貫七百七文租課糙米一
百九十三石一斗四合五龠熟米一石四斗七升和買
紬三千五百二十五匹絹一萬八百七十五匹
酒稅
酒以紹興九年所收為額計萬八千二百七十四貫五
百六十文商稅按會要熙寧十年二千九百六十六貫
二百一十六文今以紹興十年所收為額計一千四百
二貫四百七十九文坊場十處河渡無
城社
縣城九里三十步其坊五海寧晝錦宣化惠化永寧社
在縣東南先是元豐末管幹河北保甲馬誠奏乞嚴天
下社稷而縣社在酒稅務後湫隘不能容壇壝卜遷于
城西數請于州及部使者不見聽春秋祈報寄於佛廬
及驛舍之廡紹聖四年長安張宓為令白轉運使林邵
得錢四萬有竒於是始營五壇為庖庫於其東備祭器
焉廟學在縣南紹興六年陳尚書之茂為尉縣人相率
從授業乃以差出錢為屋五十楹
官廨(倉務驛附)
縣廳在城内主簿尉廳並在縣廳西南常平倉在縣東
南隅酒稅務在西南隅良安驛在城内舊名萬歲驛五
畬驛在縣南二十五里皇華驛在縣南九十五里舊名
憩賢驛
道路
道路有二一通郡城一通黟縣界
山阜
率山在縣東南四十里高五十七仞周二十一里率水
出焉寰宇志引山海經云漸江出三天子都在率東蓋
此山也而郭璞亦云三天子都山在歙縣界浙山出焉
漢書地理志云浙江出黟縣南率山東入海(唐盧潘引此以解山)
(海經中率山今地理志率山乃作蠻中不可曉)是古有浙水之源皆由率山出
而酈道元注水經云浙江水出黟縣南蠻山中北逕其
縣縣南博山有石特起十丈上有劒杪時有靈鼓潛發
又北歷黟山又北逕歙縣東與一小溪合水出縣東北
翁山西逕故城南又西南入浙江又東逕遂安縣南又
左合絶溪溪水出始新縣西南逕縣故城南為東西長
溪溪有四十七瀨東注浙江蓋其詳如此然酈道元引
率山二字為蠻中故率浙江所發之源而直據黟縣為
文取黟縣側石鼓山為騐縣側之水雖亦入浙江然未
嘗歷黟山黟山之水自别流入歙則道元蓋誤也而率
山之水出休寧界中者至歙縣南歙浦然後合揚之水
下而為浙江率水未至時歙縣揚之水所併支川巳多
勢自足以達矣要之此郡之水皆下為浙故自歙縣言
者出黟山自休寧者出率山自績溪者出大鄣山自婺
源者出浙山故黟山與大鄣山皆有三天子都及鄣山
之名此其發源之著者餘小水不可勝數而唐盧潘作
廬江四辯以山海經廬江亦出三天子都特漸江在率
東廬江入彭澤西故潘云今率山在歙縣南連延而西
曰浙嶺浙水實出其隂又西走(音奏)彭澤凡三百里并水
出山陽者皆西流滙于彭澤廬江遠乎哉是必一水也
潘嘗為歙州刺史其所說亦必有據然言山陽山隂之
水皆入彭澤則未為當大抵二山之水東南流者皆下
為浙江西流乃入彭澤耳浙或作淛(音制)或作漸義並同
獨聳山在縣西五十里高三百仞周四十里有洞邃深
唐乾元間嘗投金龍
岐山在縣西六十里高二百仞周二十三里石壁千尺
凌霄花縷絡其上華時如錦屏有室方十餘丈垂瀑百
仞西北半壁有大石橋亘兩山其旁有深澗相傳昔有
碧蓮花葉徑尺自澗中流出唐天寳中有僧居之石室
中猶有龕像講臺石梯之屬乾元中又有道士龔棲霞
絶粒隱此山元和四年刺史韋綬感夢置精舍乃名石
門下巖曰爛錦巖門上盤石曰雲外座座東之巖曰標
霞西巖曰晞陽座東之峰曰凌虚西峰曰逼霄又名巖
在爛錦東者金翠巖前澗曰滌煩泉在爛錦前者曰澄
心北望四里巖曰瑞聖而逼霄峰今號天柱峰云(按石橋巖)
(在岐山舊經既有岐山又别出石橋巖今合為一)
靈鳥山在縣西二里高三十仞周五里嘗有鳳出于此
方源山在縣南百十八里高二百五十仞周三十里本
名黃土山唐天寳六年改
鹿髀山(新經作鹿脾)在縣西百五十里高二百六十仞周十
五里昔有採藥者遇老人鬚眉皓白指靈藥示之乃遺
鹿脾回顧失其所在
雞籠山在縣南九十里高百六十仞周十五里形如雞
籠祥符經云唐開元中有異道士謀卜居視黃山曰确
而寒視飛布曰高而無輔至此山曰是宜為葬地高可
至王侯不然者當致妖異時縣人洪真師事之道士晝
臥室中真竊視状如蛟龍候覺遂辭去道士亦去之鄱
陽真遂遷父骨葬此山真居浙南回玉鄉本好方頗能
以小術動人乃潛謀起事州發兵捕殺數十人而真竟
不獲乃即回玉鄉置婺源縣以鎮之
松蘿山在縣東北十三里高百十六仞周十五里山半
石壁百餘仞松蘿交映
顔公山在縣南九十里高五十仞周三十八里上有湖
廣五畝中多鯉魚昔有顔公隱此山一旦乘風去歲苦
旱禱輙應
黃土山在縣南九十五里高二百一十仞周十五里連
五畬山有水北流過縣南入衢州常山界
白際山在縣南八十五里高五十二仞周八里東連歙
縣及嚴州遂安界
梢雲山在縣西二十三里高百五十二仞周五十二里
武洪水出焉舊名郎山天寳六年改
遊僊山在縣南四十五里平地特起四十仞周五里南
有石壁削成數百尺闊四十餘丈
白嶽山在縣西四十里高二百仞周三十五里中峰四
起絶壁斷崖松蘿森靄頂有池水清徹可鑑池西石室
方圓五丈寰宇志云白嶽山峰獨聳有峻崖小道憑梯
而上其三面並絶壁三百餘丈不通攀緣峰頂闊四十
畝有故階迹瓦器池水石室亦嘗有學僊者居之其東
北石壁五綵状樓臺在空中勢欲飛動又如神僊五六
人憑闌觀望久視之乃知非耳
蜜多巖在縣西四十七里祥符經云木罅中出蜜昔長
吏嘗遣人取之梁任昉為太守遂止今不復有寰宇志
云蜜嶺有木蜜出木空石罅中所處險遠長吏每遣百
姓就采之任昉至罷焉祥符經以此巖為任昉罷取蜜
處因以寰字志所載附見然今人多指淳安縣茶園頭
蜜山為即蜜嶺此巖為蜜多恐自以僧居取梵語為稱
耳
石坼山在縣西北四十一里高百二十仞周六里夾溪
水出焉其巖石中坼
南當山在縣西三十六里高八十五仞周四里
水源
率水出率山北流百七十里合吉陽水溉田三十頃
浙溪水出浙嶺東流縣南百一十一里溉田二十七頃
一名漸溪古漸池也漢志云漸江水出黟縣南東入海
今嶺屬婺源而溪屬休寧古皆屬黟
方源水出方源山北流四十里合源坑水
源坑水出鹿髀山南流百五十里溉田三十一頃
夾溪水出石坼山南流六十七里合吉陽水溉田十頃
五城水出縣南三十里北流溉田四十頃寰宇志云傍
有五城村古之大鎮五城斜隅相對又有二大墳昔有
人發之鐡厚二尺纔破則雷雨晦冥人懼而止
南當水出南當山東流百五十里溉田三十二頃
尼潭在縣西北六十里澄徹百丈石壁旁聳昔有尼居其側
古跡
斷石村在縣西三里舊名吳口村西南有石壁下臨深
溪祥符經云昔兩舟泊此潭一祭一否夜半有神人徙
祭者之舟於北岸有石五丈自壁而墜碎其一舟其墜
處今為石室因名斷石村
廢休陽縣在靈鳥山上其故城基猶存
廢海陽縣在今縣十三里萬安山上
隋廢海寧縣在南當水口山下(寰宇志又有廢北野縣今按北野自在歙縣界)
(中)
祠廟
城隍廟中順廟梢雲廟在縣東揚山廟在西龍王廟游
山廟在南夾溪廟在西北
道觀
崇寧觀在吉陽鄉松溪里舊名白鶴觀大觀元年八月
敇改
僧寺
普滿禪院在忠孝鄉孝義里舊名報國禪院唐咸通六
年建大中祥符元年十月敇改
建初寺在忠孝鄉孝義里舊名崇法寺唐咸通九年建
國朝開寳九年改賜(新經云大中祥符元年十一月改賜與祥符經不同)
新屯寺在黎陽鄉合陽里唐貞觀十年建(新經天祐三年十二月建)
(與祥符經不同)
齊祈寺在和睦鄉太清里唐會昌中建
石橋院在履仁鄉太平里唐元和五年建先是刺史韋
綬夢僧來謁曰能相記否綬不省僧言昔與公同修證
今為二千石遽忘我耶綬問所居曰在公部下休寧之
石橋巖旦問左右無知者索圖經閱之巖在縣西六十
里有石室講堂佛像遣視信然乃建精舍會僧元立以
游方來問所須願住此巖是為開山第一世
護國仁王院在良安鄉萬安里唐咸通八年建
星州院在嘉善鄉睦親里唐咸通中建(新經貞觀十年二月建)
吳山院在良安鄉羣賢里唐天祐七年建
蜜多院在履仁鄉太平里唐乾符元年建
陽山院在忠孝鄉懷義里唐天祐七年建
燒香院在萬安鄉長汀里唐咸通十四年建
方興寺在和睦鄉方溪里唐貞觀十年建
修善尼寺在忠孝鄉良安里唐貞觀十年建
嘉祥尼寺在忠孝鄉宣化里唐光化二年建
賢宰
劉曇淨字元光彭城莒人父慧鏡以孝聞曇淨篤行有
父風解褐梁安成王國左常侍父卒奔喪不食飲者累
曰絶而復蘇哭輙嘔血服闋因以成疾會有詔薦四科
叔父慧斐薦以應孝行武帝用為海寧令曇淨以兄未
為縣因以譲乃除西安行參軍
吕大防字微仲京兆人治平三年以太常博士謫知縣
事先是大防為監察御史裏行與侍御史知雜吕誨侍
御史范純仁等言參知政事歐陽修首倡濮議而宰相
韓琦等附會皆當黜未報因各納補官告牒家居待罪
帝命閤門以告牒還之又令中書降劄子趣使赴臺供
職誨等繳還劄子并前後所奏九状申中書堅辭臺職
至二月十四日帝閱誨等奏問執政當如何韓琦對曰
臣等忠邪唯陛下所察歐陽修曰御史以為理難並立
若臣等有罪即留御史若以臣等為無罪則取聖裁帝
猶豫久之乃令出誨等曰不宜責之太重也於是誨降
知蘄州純仁通判安州大防有是命元祐中為首相
葛勝仲字魯卿丹陽人大觀初由禮部員外郎議禮忤
權貴出知縣事勤恤民隱奬進士類識金公安節於童
幼使與諸子偕學卒顯當世勝仲後為大司成諡文康
至紹興中南蘭陵陳之茂阜鄉為尉邑人爭從講學乃
相率出錢建庠校以其贏買書千卷之茂日至為諸生
講說其成就子弟多顯名為逹官邑由此益多學者自
二公發之之茂又勸民甃縣市内外數里城而不擾官
至尚書
祁門沿革
祁門望縣本黟縣地縣西南有兩巨石夾溪相對號閶
門而東北有涌流左右雲峰削成其中平坦周回數頃
唐永泰元年土人方清作亂(新唐書云蘇州亳土人方清因歲凶為盜依黟歙間)
(東南厭苦詔李光弼分兵討平之或云亳土人或云蘇州豪土皆誤也)屯石埭城因權立
閶門縣以守之至明年平方清因其壘析黟縣之六鄉
及饒州浮梁縣地置以為縣合祁山閶門名之曰祁門
在唐為中下縣本朝為望
縣境
縣在郡西百八十里其境東西廣長百四十五里南北
百五十五里東至黟縣界五十里南至浮梁界九十五
里西至浮梁界九十里北至池州石埭界六十里東南
到浮梁界百四十里西南到浮梁界百八十五里東北
到石埭界百一十里西北到石埭界一百有五里
鄉都
其鄉七其都二十有三製錦鄉在西南其都和光遐岑
日新安福歸化鄉在東其都歸仁義成沙溪武山鄉在
南其都化成尤昌福廣鄉在北其都萬石泉水善和孝
上鄉在西其都文溪順定儒教仙桂上下鄉在西上鄉
其都晝錦新豐下鄉南塘安定而安福尤昌善和儒教
四都又各分上下凡二十有三
戶口
天禧中主戶五千六百一十七口七千八百六十三客
戶三百有四口四百二十六未經界戶二萬五千九百
有七經界萬二千二百三十三乾道主戶萬一千五百
七十五客戶三千九百六十一
田畝
田園祖額十九萬九千五百六十三畝三十八步半經
界為七十萬有竒今為七十一萬七千六百三十六畝
二角六步塘二百三十七處堨九百七十五處
租稅
夏稅紬三百二十二匹六尺絹三千二百五十四匹八
寸綿七千九十九兩小麥二斗七升錢四千九百四十
九貫七十四文秋稅糙米萬五千三百七十四石三斗
五升五合鹽錢五百六十一貫三百一十一文租課熟
米三斗一升黑豆六斗和買紬千九百八十八匹絹五
千五百一十二匹
酒稅
酒以紹興九年為額萬一千八百三十一貫六百四十
七文商稅熙寧十年二千九百八十八貫八百八十七
文今以紹興十三年為額一千八百三貫五百九十文
城社
縣城周五里百四十七步坊曰遷善崇賢豐化升俊社
在縣西先聖廟在縣南
官廨
縣廳在城東北隅丞廳在西主簿尉廳在西北監務廳
在西常平倉在縣廳南省倉在西北酒務在西南
鎮場
大共鎮在縣北紹興二十三年正月例罷收稅坊場一
處河渡無
館驛
祁山驛在城内文溪驛在西六十里舊名大北驛
道路
驛路三東通黟縣西通浮梁北通石埭界小路一南通
浮梁界百二十里
山阜
祁山在縣東北一里高四十仞周二十五里三面皆石
壁中有石室高五丈廣二丈名青蘿巖亦曰棲真巖旁
有涌泉號乳泉味甘山西半壁昔有石丈餘墜溪中墜
處有龍骨存焉
大共山在縣北五十里高六十仞與寧國府太平縣
分界
歷山在縣西八十五里高二百五十仞北接池州石埭
界絶頂有池中有石焉北有管公明僊壇
舉根山在縣西七十里高九十仞
梅南山在縣西南七十里高八十仞與浮梁縣分界水
入饒州
主簿山在縣西六十里高四十五仞西南接浮梁界方
輿記云昔有黟縣主簿廵歷到此愛其幽竒遂解印隠
居終身不返
新安山在縣西九十里高四十仞
三新婦山在東北二十里高四十仞周二十六里方輿
記云有三石峰望之如人每春雨初晴霞翠明媚則若
彩服靚妝之餙
道人山在縣北十五里高九十仞周二十九里半壁有
巖巖前有池昔有學僊者居之
赤嶺在縣北百二十里高三十仞周十五里北屬池州
石埭縣舊名血嶺唐刺史馮宿改焉祥符經云赤嶺下
有大溪昔人為梁取魚魚不得下遂夜飛越嶺而去人
復於嶺上張網其飛不過者皆化為石遇雨則赤故謂
之赤嶺而浮梁縣亦因此得名吳都賦所謂文鰩夜飛
而觸綸蓋此類云
武陵嶺在縣西四十里高三十五仞周二十八里始時
道險陿捫蘿葛乃得上唐元和中鑿為盤道至今利之
五峰巖在東北十里昔有韓氏子坐禪於此常降乳虎
水源
大共水出大共山南流八十里溉田五頃三十畝西南
流百二十里入浮梁界
大北水出歴山東流五十八里合大共水溉田十七頃
十七畝
小北水出舉根山東流五十里溉田二十頃西入浮梁
界
盧溪水出梅南山屈流三十七里合大共水溉田八十
頃
新安水出新安山西流三十三里溉田五頃三十一畝
入浮梁界
武亭水出武亭山南流四十五里合大共水溉田八頃
四十畝入浮梁界
義城水出玉嶺東入沂竹坑溉田二頃二十畝
赤溪水出魚亭山西流五十里合大共水溉田十二頃
八十畝
鱅溪水出武陵山西南流六十里入鱅口合大共水溉
田一頃
閶門灘在縣南十三里衆水所注夾灘有大石對踴故
號閶門自餘怪石叢峙迅川奔注摧艫碎舳十嘗七八
經唐世兩賢令路旻陳甘節疏導乃為安流
懸雲灘在西南十五里奔浪洑流為艱險之最
古跡
梅鋗城在縣西十五里沛公攻南陽遇吳芮之將梅鋗
與偕攻析酈降之項羽相王以芮率百越佐諸侯封為
衡山王都邾其將梅鋗功多封十萬戶即此也
祠廟
城隍廟在縣城西吳長史祠堂在縣東三里唐吳仁歡
始因以置縣者也范不婁廟在縣西八十里方輿記云
南朝鄱陽尉范不婁領數百人斫明堂木於吳山中木
長數百尺川谷阻深不可出懼而據山作亂竟死於此
斯亦不足祭已歷山廟在歷山下祥符經云昔管公明
學道於此疑後人為立廟歷口廟在縣西鱅口廟在縣
南道人山主者廟在縣北並未詳
道觀
洞元觀在祁山之前相傳梅鋗故宅今民間所祭明府
著古冠服旁為垂髫女子言鋗女得僊號梅娘云唐大
歷中置觀名龍禪太平興國九年敇改通玄今為洞元
僧寺
悟法寺在製錦鄉舊名萬安寺唐咸通二年建相傳是
梅鋗墓今人猶指殿後磚甓為其處寺前有修徑徑外
淺水水外高林過者多謂似天竺山靈隱寺前
崇法禪院在縣城内舊名西林水陸院南唐時置太平
興國五年十月勅改
珠溪夀聖院在福廣鄉舊名珠溪資福院唐光化二年
建大中祥符三年敇改有唐時謙禪師塔五六十年前
嘗遷之骨身宛然
忠國顯親下院在福廣鄉舊名霄溪資聖院唐乾寧三
年置大中祥符八年敇改永恩建炎初改今名
廣福寳林禪院在僊柱上鄉唐末有僧清素自言從五
臺來眉目端秀髮覆額俶儻多異時縣人鄭傳保據號
司徒師造其壘求安禪之地傳為言自紫溪入西峰有
地數畞無人跡古木清秀澗中有洞穴神龍居之其旁
可以安禪師曰吾今夕當飛錫往觀之傳館之於樓扃
鐍嚴甚比夜半失之及明寝自若也謂傳曰吾已用錫
表其處坤山而壬首自此以往者涉溪三十六度嶺二
十四傳使人視之壠上新有行跡他皆如其言大敬異
之為築室百餘間白刺史陶雅請於楊氏號上元寳林
禪院開壇度僧時光化二年也傳嘗以久旱結采為樓
從師求雨師表竹於樓之四隅曰雨於竹外已而果然
揚州旱令屬郡徧禱羣祀雅夢偉人自稱汪王為雅言
師乃水晶宫菩薩也有五龍可往求之乃請師師曰吾
已遣施雨揚州三晝夜矣楊氏封禪大德住山十七年
聚僧數百人一旦盡散其衆而逝其骨身在今塔下始
師嘗作歌偈有文殊遣我來之語元豐三年賜號慧應
大師饒州亦奏請賜神慧禪師紹興十三年八月加神
慧永濟禪師先是楊氏遺師紫衣不受求錦襖著之每
往還池陽有馮姥者見常迎勞為設酒乃脫襖為贈使
遇禱雨暘出而浴之并錫杖鐡笛戒牒皆見存而院以
熙寧二年改夀聖寳林隆興間凡夀聖例改廣福云
青蘿院在福廣鄉青蘿巖之下唐大歷二年建大觀中
僧道清好為禪自以住山不能出乃私榜其院為禪院
每使其徒出旁近招僧之遊能為禪者使挂鉢於此卒
年九十餘院有辟支佛舍利塔
歷口資福院在孝上鄉唐咸通二年建
石門禪院在製錦鄉唐光化二年建
靈泉院在福廣鄉泉水里唐乾寧三年建
崇福院在僊桂上鄉唐咸通二年建
吉祥院在僊桂上鄉唐龍紀元年建
普安院在僊桂上鄉舊名永安唐咸通二年建熙寧三
年六月敇改
横山尼寺在製錦鄉唐咸通六年建
東松菴在縣西三十五里官道上先是地當往來之衝
而邸舍遼遠暮行兩山間過者患之悟法寺僧子珣少
游四方嘗參雲居心印禪師迨老而歸乃當官道為廬
舍數十間設薦榻持薪水蔬米以勞迎四方之來者至
則如歸時熙寧間也士大夫多為詩美之元豐中王荆
公以江東提刑過此止宿亦留詩刻山中其後汪丞相
以布衣去鄉里及為少傅仗節歸作詩曰萬夫屹立若
臨衝四十年前謁上峰名遂歸來人物改青青惟有歲
寒松珣浮梁朱氏子以試經得度晚益精進晝夜坐禪
間則誦經尤好為西江月詞誦法華滿二萬過有蓮華
生座下以足跳去之年八十一其徒永淨繼之繼淨者
應昇縣人尤善遇客住菴二十餘年整葺殆遍今年七
十餘
碑碣
新路記在縣南十三里古堤上唐刺史范傳正詞今亡
賢宰
吳仁歡縣人方清之亂仁歡率衆破賊刺史公孫綽上
其事代宗嘉之因置祁門縣授仁歡朝散大夫石州刺
史賜金紫旋拜本縣令殁葬縣西二十里
路旻不知何郡人元和中為令鑿武陵嶺石為盤道又
閶門灘善覆舟旻開斗門以平其隘號路公溪後斗門
廢咸通三年令陳甘節以俸募民宂石積水為横梁因
山𣲖渠餘波入于乾溪舟行乃安
新安志卷四
