東亰夢華錄卷四宋孟元老撰
軍頭司
軍頭司每旬休按閱内等子相撲手劒捧手格闘諸軍
營殿前指揮使直在禁中有左右班内殿直散員散都
頭散直散指揮御龍左右直係打御從物御龍骨朵子
直弓箭直弩直習馭直騎御馬鈞容直招箭班金鎗班
銀鎗班殿侍諸軍東西五班常入祗候每日教閱野戰
每遇諸路解到武藝人對御格鬭天武捧日龍衛神衛
各二十指揮謂之上四軍不出戍驍騎雲騎拱聖龍猛
龍騎各午指揮殿前司步軍司有虎翼各二十指揮虎
翼水軍宣武各十五指揮神勇廣勇各十指揮飛山林
子弩雄武廣固等指揮諸司則宣效六軍武肅武和街
道司諸司諸軍指揮動以百數諸宫觀宅院各有清衛
廂軍禁軍剰員十指揮其餘工匠修内司八作司廣固
作坊後花作坊書藝局綾錦院文繡院内酒坊法酒庫
牛羊司油□庫儀鸞司翰林司喝探武嚴輦官車子院
皇城官親從官親事官上下宫皇城黃皂院子滌除各
有指揮記省不盡
皇太子納妃
皇太子納妃鹵簿儀仗宴樂儀衛妃乘厭翟車車上設
紫色團盖四柱維幕四垂大帶四馬駕之
公主出降
公主出降亦設儀仗行幕步障水路凡親王公主出則
有之皆係街道司兵級數十人各執掃具鍍金銀水桶
前導酒之名曰水路用擔床數百鋪設房卧並紫衫卷
脚幞頭天武官擡兒又有宫嬪數十皆真珠釵插吊朵
玲瓏簇羅頭面紅羅銷金袍帔乘馬雙控雙搭青盖前
導謂之短鐙前後用紅羅銷金掌扇遮簇乘金銅檐子
覆以剪㯶朱紅梁脊上列滲金銅鑄雲鳳花朵檐子約
高五尺許深八尺闊四尺許内容六人四維垂繡額珠
黨白藤間花匡箱之外兩壁出攔檻皆縷金花裝雕木
人物神仙出隊兩竿十二人竿前後皆設綠絲絛金魚
勾子勾定
皇后出乘輿
皇太后皇后出乘者謂之輿比檐子稍增廣花樣皆龍
前後簷皆剪㯶儀仗與駕出相似而少仍無駕頭警蹕
耳士庶家與貴家婚嫁亦乘檐子只無脊上銅鳳花朵
左右兩軍自有假賃所在以至從人衫帽衣服從物俱
可賃不須借措餘命婦王宫士庶通乘坐車子如檐子
樣製亦可容六人前後有小勾欄底下軸貫兩挾朱輪
前出長轅約七八尺獨牛駕之亦可假賃
雜賃
若凶事出殯自上而下凶肆各有體例如方相車轝結
絡綵帛皆有定價不須勞力尋常出街市幹事稍似路
遠倦行逐坊巷橋市自有假賃鞍馬者不過百錢
修整雜貨及齋僧請道
儻欲修整屋宇泥補墻壁生辰忌日欲設齋僧尼道士
即早辰橋市街巷口皆有木竹匠人謂之雜貨工匠以
至雜作人夫道士僧人羅立會聚候人請喚謂之羅齋
竹木作料亦有鋪席磚瓦泥匠隨手即就
筵會假賃
凡民間吉凶筵會椅卓陳設器皿合盤酒檐動使之類
自有茶酒司管賃喫食下酒自有厨司以至托盤下請
書安排坐次尊前執事歌說勸酒謂之白席人總謂之
四司人欲就園館亭榭寺院遊賞命客之類舉意便辦
亦各有地分承攬排備自有則例亦不敢過越取錢雖
百十分廳館整肅主人只出錢而巳不用費力
會仙酒樓
如州東仁和店新門裏會仙樓正店常有百十分廳館
動使各各足備不尚少闕一件大抵都人風俗奢侈度
量稍寬凡酒店中不問何人止兩人對坐飲酒亦須用
注碗一副盤盞兩副果菜楪各五斤水菜碗三五隻即
銀近百兩矣雖一人獨飲盌遂亦用銀盂之類其菓子
菜蔬無非精潔若别要下酒即使人外買軟羊龜背大
小骨諸色包子玉板鮓生削巴子瓜薑之類
食店
大凡食店大者謂之分茶則有頭羹石髓羹白肉胡餅
軟羊大小骨角䏑犒腰子石肚羹入爐羊罨生軟羊麫
桐皮麫薑潑刀回刀冷淘棋子寄爐麫飯之類喫全茶
饒虀頭羹更有川飯店則有插肉麫大燠麫大小抺肉
淘煎燠肉雜煎事件生熟燒飯更有南食店魚兜子桐
皮熟膾麫煎魚飯又有瓠羹店門前以枋木及花樣呇
結縳如山棚上掛成邊猪羊相間三二十邊近裏門面
窗戸皆朱綠裝飾謂之驩門每店各有廳院東西廊稱
呼坐次客坐則一人執筯紙遍問坐客都人侈縱百端
呼索或熱或冷或温或整或絶冷精澆臕澆之類人人
索喚不同行菜得之近局次立從頭唱念報與局内當
局者謂之鐺頭又曰着案訖須臾行菜者左手&KR1166;三椀
右臂自手至肩䭾疊約二十碗散下盡合各人呼索不
容差錯一有差錯坐客白之主人必加叱罵或罰工價
甚者逐之吾輩入店則用一等琉璃淺稜椀謂之碧椀
亦謂之造羹菜蔬精細謂之造虀每碗十文麫與肉相
停謂之合羹又有單羹乃半箇也舊只用匙今皆用筯
矣更有插肉撥刀炒羊細物料碁子餛飩店及有素分
茶如寺院齋食也又有菜麫胡蝶虀肐&KR4303;及賣隨飯荷
包白飯旋切細料餶飿兒瓜虀蘿蔔之類
肉行
坊巷橋市皆有肉案列三五人操刀生熟肉從便索喚
闊切片批細抹頓刀之類至晚即有燠爆熟食上市凡
買物不上數錢得者是數
餅店
凡餅店有油餅店有胡餅店若油餅店即賣蒸餅糖餅
裝合引盤之類胡餅店即賣門油菊花寬焦側厚油碢
髓餅新樣滿麻每案用三五人捍劑卓花入爐自五更
卓案之聲遠近相聞唯武成王廟前海州張家皇建院
前鄭家最盛每家有五十餘爐
魚行
賣生魚則用淺抱桶以柳葉間串清水中浸或循街出
賣每日早惟新鄭門西水門萬勝門如此生魚有數千
檐入門冬月即黃河諸遠處客魚來謂之車魚每斤不
上一百文
東亰夢華錄卷四
