東亰夢華錄卷七宋孟元老撰
清明節
清明節尋常亰師以冬至後一百五日為大寒食前一
日謂之炊熟用麫造棗䭅飛燕柳條串之插於門楣謂
之子推燕子女及笄者多以是日上頭寒食第三節即
清明日矣凡新墳皆用此日拜掃都城人出郊禁中前
半月發宫人車馬朝陵宗室南班近親亦分遣詣諸陵
墳享祀從人皆紫衫白絹三角子青行纏皆係官給節
日亦禁中出車馬詣奉先寺道者院祀諸宫人墳莫非
金裝紺幰錦額珠簾綉扇雙遮紗籠前導士庶闐塞諸
門紙馬鋪皆於當街用紙衮疊成樓閣之狀四野如市
往往&KR0556;芳樹之下或園囿之間羅列杯盤互相勸酬都
城之歌兒舞女遍滿園亭抵暮而歸各㩦棗䭅炊餅黃
胖掉刀名花異果山亭戲具鴨卵雞雛謂之門外土儀
轎子即以楊柳雜花裝簇頂上四垂遮映自此三日皆
出城上墳但一百五日最盛節日坊市賣稠餳麥餻乳
酪乳餅之類緩入都門斜楊御柳醉歸院落明月棃花
諸軍禁衛各成隊伍跨馬作樂四出謂之□脚其旗旌
鮮明軍容雄壯人馬精銳又别為一㬌也
三月一日開金明池瓊林苑
三月一日州西順天門外開金明池瓊林苑每日教習
車駕上池儀範雖禁從士庶許縱賞御史臺有榜不得
彈劾池在順天門街北周圍約九里三十步池西直徑
七里許入池門内南岸西去百餘步有西北臨水殿車
駕臨幸觀爭標錫宴於此往日旋以綵幄政和間用土
木工造成矣又西去數百步乃仙橋南北約數百步橋
面三虹朱漆欄楯下排鴈柱中央隆起謂之駱駞虹若
飛虹之狀橋盡處五殿正在池之中心四岸石甃向背
大殿中坐各設御幄朱漆明金龍牀河間雲水戲龍屏
風不禁遊人殿上下回廊皆關撲錢物飲食伎藝人作
場勾肆羅列左右橋上兩邊用瓦盆内擲頭錢關撲錢
物衣服動使遊人還往荷盖相望橋之南立櫺星門門
裏對立綵樓每爭標作樂列妓女於其上門相對街南
有磚石甃砌高臺上有樓觀廣百丈許曰寳津樓前至
池門闊百餘丈下矙仙橋水殿車駕臨幸觀騎射百戲
於此池之東岸臨水近墻皆垂楊兩邊皆綵棚幕次臨
水假賃觀看爭標街東皆酒食店舍博易場戸藝人勾
肆質庫不以幾日解下只至閑池便典没出賣北去直
至池後門乃汴河西水門也其池之西岸亦無屋宇但
垂楊蘸水烟草鋪堤遊人稀少多垂釣之士必於池苑
所買牌子方許捕魚遊人得魚倍其價買之臨水砟膾
以薦芳樽乃一時佳味也習水教罷繫小龍船於此池
岸正北對五殿起大屋盛大龍船謂之奥屋車駕臨幸
往往取二十日諸禁衛班直簪花披錦綉撚金線衫袍
金帶勒帛之類結束競逞鮮新出内府金鎗寳裝弓劍
龍鳳綉旗紅纓錦轡萬騎爭馳鐸聲震地
駕幸臨水殿觀爭標錫宴
駕先幸池之臨水殿錫宴羣臣殿前出水棚排立儀衛
近殿水中横列四綵舟上有諸軍百戲如大旗獅豹掉
刀蠻牌神鬼雜劇之類又列兩船皆樂部又有一小船
上結小綵樓下有三小門如傀儡棚正對水中樂船上
參軍色進致語樂作綵棚中門開出小木偶人小船子
上有一白衣人垂釣後有小童舉掉划船遼遶數回作
語樂作釣出活小魚一枚又作樂小船入棚繼有木偶
築毬舞旋之類亦各念致語唱和樂作而巳謂之水傀
儡又有兩畫船上立鞦韆船尾百戲人上竿左右軍院
虞候監教鼔笛相和又一人上蹴鞦韆將平架筋斗擲
身入水謂之水鞦韆水戲呈畢百戲樂船並各鳴鑼鼓
動樂舞旗與水傀儡船分兩壁退去有小龍船二十隻
上有緋衣軍士各五十餘人各設旗鼓銅鑼船頭有一
軍人校舞旗招引乃虎翼指揮兵級也又有虎頭船十
隻上有一錦衣人執小旗立船頭上餘皆着青短衣長
頂頭巾齊舞棹乃百姓卸在行人也又有飛魚船二隻
綵畫間金最為精巧上有雜彩戲衫五十餘人間列雜
色小旗緋傘左右招舞鳴小鑼鼓鐃鐸之類又有鰍魚
船二隻止容一人撑划乃獨木為之也皆進花石朱勔
所進諸小船競詣奥屋牽拽大龍船出詣水殿其小龍
船爭先團轉翔舞迎導於前其虎頭船以繩牽引龍舟
大龍船約長三四十丈闊三四丈頭尾鱗鬛皆雕鏤金
飾楻板皆退光兩邊列十閤子充閤分歇泊中設御座
龍水屏風楻板到底深數尺底上密排銕鑄大銀樣如
卓面大者壓重庶不欹側也上有層樓臺觀檻曲安設
御座龍頭上人舞旗左右水棚排列六槳宛若飛騰至
水殿艤之一邊水殿前至仙橋預以紅旗插於水中標
識地分遠近所謂小龍船列於水殿前東西相向虎頭
飛魚等船布在其後如兩陣之勢須臾水殿前水棚上
一軍校以紅旗招之龍船各鳴鑼鼓出陣划棹旋轉共
為圓陣謂之旋羅水殿前又以旗招之其船分而為二
各圓陣謂之海眼又以旗招之兩隊船相交互謂之交
頭又以旗招之則諸船皆列五殿之東面對水殿排成
行列則有小舟一軍校執一竿上掛以錦綵銀盌之類
謂之標竿插在近殿水中又見旗招之則兩行舟鳴鼓
並進捷者得標則山呼拜舞并虎頭船之類各三次爭
標而止其小船復引大龍船入奥屋内矣
駕幸瓊林苑
駕方幸瓊林苑在順天門大街面北與金明池相對大
門牙道皆古松怪栢兩傍有石榴園櫻桃園之類各有
亭榭多是酒家所占苑之東南隅政和間剙築華觜岡
高數丈上有横觀層樓金碧相射下有錦石纏道寳砌
池塘柳鎻虹橋花縈鳳舸其花皆素馨末莉山丹瑞香
含笑射香等閩廣二浙所進南花有月池梅亭牡丹之
類諸亭不可悉數
駕幸寳津樓宴殿
寳津樓之南有宴殿駕臨幸嬪御車馬在此尋常亦禁
人出入有官監之殿之西有射殿殿之南南有横街牙
道柳徑乃都人擊毬之所西去苑西門水虎翼巷横道
之南有古桐牙道兩傍亦有小園圃臺榭南過畫橋水
心有大撮焦亭子方池柳步圍繞謂之蝦䗫亭亦是酒
家占尋常駕未幸習旱教於苑大門御馬立於門上門
之兩壁皆高設綵棚許士庶觀賞呈引百戲御馬上池
則張黃蓋擊鞭如儀每遇大龍船出及御馬上池則遊
人增倍矣
駕登寳津樓諸軍呈百戲
駕登寳津樓諸軍百戲呈於樓下先列鼓子十數輩一
人搖雙鼓子近前進致語多唱青春三月驀山溪也唱
訖鼓笛舉一紅巾者弄大旗次獅豹入場坐作進退奮
迅舉止畢次一紅巾者手執兩白旗子跳躍旋風而舞
謂之撲旗子及上竿打筋斗之類訖樂部舉動琴家弄
令有花粧輕健軍士百餘前列旗幟各執雉尾蠻牌木
刀初成行列拜舞互變開門奪橋等陣然後列成偃月
陣樂部復動蠻牌令數内兩人出陣對舞如擊刺之狀
一人作奮擊之勢一人作僵仆出場凡五七對或以鎗
對牌劍對牌之類忽作一聲如霹靂謂之爆仗則蠻牌
者引退烟火大起有假面披髮口吐狼牙烟火如鬼神
狀者上場着青帖金花短後之衣帖金皂袴跣足擕大
銅鑼隨身步舞而進退謂之抱鑼遶場數遭或&KR0556;地放
烟火之類又一聲爆仗樂部動拜新月慢曲有面塗青
碌戴面貝金睛飾以豹皮錦繡看帶之類謂之硬鬼或
執刀斧或執杵棒之類作脚步蘸立為驅捉視聽之狀
又爆仗一聲有假面長髯展褁綠袍鞾簡如鍾馗像者
傍一人以小鑼相招和舞步謂之舞判繼有二三瘦瘠
以粉塗身金睛白面如髑髏狀繫錦繡圍肚看帶手執
軟仗各作魁諧趨蹌舉止若排戲謂之啞雜劇又爆仗
響有烟火&KR0556;湧出人面不相覩烟中有七人皆披髮文
身着青紗短後之衣錦繡圍肚看帶内一人金花小帽
執白旗餘皆頭巾執真刀互相格鬭擊刺作破面剖心
之勢謂之七聖刀忽有爆仗響又後烟火出散處以青
幕圍繞列數十輩皆假面異服如祠廟中神鬼塑像謂
之歇帳又爆仗響卷退次有一擊小銅鑼引百餘人或
巾褁或雙髻各着雜色半臂圍肚看帶以黃白粉塗其
面謂之抹蹌各執木棹刀一口成行列擊鑼者指呼各
拜舞起居畢喝喊變陣子數次成一字陣兩兩出陣格
鬭作奪刀擊刺之態百端訖一人棄刀在地&KR0556;地擲身
背著地有聲謂之扳落如是數十對訖復有一裝田舍
兒者入場念誦言語訖有一裝村婦者入場與村夫相
值各持棒杖互相擊觸如相歐態其村夫者以杖背村
婦出場畢後部樂作諸軍繳隊雜劇一叚繼而露臺弟
子雜劇一叚是時弟子蕭住兒丁都賽薛子大薛子小
楊總惜崔上壽之輩後來者不足數合曲舞旋訖諸班
直常入祗候子弟所呈馬騎先一人空手出馬謂之引
馬次一人磨旗出馬謂之開道旗次有馬上抱紅繡之
毬擊以紅錦索擲下於地上數騎追逐射之左曰仰手
射右曰合手射謂之拖繡毬又以柳枝插於地數騎以
剗子箭或弓或弩射之謂之䄍柳枝又有以十餘小旗
遍裝輪上而背之出馬謂之旋風旗又有執旗挺立鞍
上謂之立馬或以身下馬以手攀鞍而復上謂之騗馬
或用手握定鐙袴以身從後鞦來往謂之跳馬忽以身
離鞍屈右脚掛馬騌左脚在鐙左手把騌謂之獻鞍又
曰棄鬃背坐或以兩手握鐙袴以肩著鞍橋雙脚直上
謂之倒立忽擲脚著地倒拖順馬而走復跳上馬謂之
拖馬或畱左脚著鐙右脚出鐙離鞍横身在鞍一邊左
手捉鞍右手把鬃存身直一脚順馬而走謂之飛仙膊
馬又存身拳曲在鞍一邊謂之鐙裏藏身或右臂挾鞍
足著地順馬而走謂之赶馬或出一鐙墜身著鞦以手
向下綽地謂之綽塵或放令馬先走以身追及握馬尾
而上謂之豹子馬或横身鞍上或輪弄利刃或重物大
刀雙刀百端訖有黃衣老兵謂之黃院子數輩執小繡
龍旗前導宫監馬騎百餘謂之妙法院女童皆妙齡翹
楚結束如男子短頂頭巾各着雜色錦繡撚金絲番叚
窄袍紅綠吊敦束帶莫非玉羈金勒寳鐙花韉豔色耀
日香風襲人馳驟至樓前團轉數遭輕簾鼓聲馬上亦
有呈驍藝者中貴人許畋押隊招呼成列鼓聲一齊擲
身下馬一手執弓箭攬韁子&KR0556;地如男子儀拜舞山呼
訖復聽鼓聲騗馬而上大抵禁庭如男子裝者便隨男
子禮起居復馳驟團旋分合陣子訖分兩陣兩兩出陣
左右使馬直背射弓使番鎗或草棒交馬野戰呈驍騎
訖引退又作樂先設綵結小毬門於殿前有花裝男子
百餘入皆褁角子向後拳曲花幞頭半着紅半着青錦
襖子義欄束帶絲鞋各跨雕鞍花䪌驢子分為兩隊各
有朋頭一名各執綵畫毬杖謂之小打一朋頭用杖擊
弄毬子如綴毬子方墜地兩朋爭占供與朋頭左朋擊
毬子過門入孟為勝右朋向前爭占不令入孟互相追
逐得籌謝恩而退續有黃院子引出宫監百餘亦如小
打者但加之珠翠裝飾玉帶紅靴各跨小馬謂之大打
人人乘騎精熟馳驟如神雅態輕盈妖姿綽約人間但
見其圖畫矣呈訖
駕幸射殿射弓
駕詣射殿射弓垜子前列招箭班二十餘人皆長脚幞
頭紫繡抺額紫寬衫黃義襴鴈翅排立御箭去則齊聲
招舞合而復開箭中的矣又一人口銜一銀盌兩肩兩
手共五隻箭來則能承之射畢駕歸宴殿
池苑内縱人關撲遊戲
池苑内除酒家藝人占外多以綵幕繳絡鋪設珍玉竒
玩疋帛動使茶酒器物關撲有以一笏撲三十笏者以
至車馬地宅歌姬舞女皆約以價而撲之出九和合有
名者任大頭快活三之類餘亦不數池苑所進奉魚藕
果實宣賜有差後苑作進小龍船雕牙縷翠極盡精巧
隨駕藝人池上作場者宣政間張藝多渾身眼宋壽香
尹士安小樂器李外寧水傀儡其餘莫知其數池上飲
食水飯涼水菉豆螺螄肉饒梅花酒查片杏片梅子香
藥脆梅旋切魚膾青魚鹽鴨卵雜和辣菜之類池上水
教罷貴家以雙纜黑漆平船紫帷帳設列家樂遊池宣
政間亦有假賃大小船子許士庶遊賞其價有差
駕回儀衛
駕回則御褁小帽簮花乘馬前後從駕臣寮百司儀衛
悉賜花大觀初乘驄馬至太和宫前忽宣小烏其馬至
御前拒而不進左右曰此願封官勅賜龍驤將軍然後
&KR0556;轡蓋小烏平日御愛之馬也莫非錦繡盈都花光滿
日御香拂路廣樂喧空寳騎交馳綵棚夾路綺羅珠翠
戸戸神仙畫閣紅樓家家洞府遊人士庶車馬萬數妓
女舊日多乘驢宣政間惟乘馬披涼衫將蓋頭背繫冠
子上少年狎客往往隨後亦跨馬輕衫小帽有三五文
身惡少年控馬謂之花褪馬用短韁促馬頭刺地而行
謂之鞅韁呵喝馳驟競逞駿逸遊人往往以竹竿挑掛
終日關撲所得之物而歸仍有貴家士女小轎插花不
垂簾幕自三月一日至四月八日閉池雖大風雨亦有
遊人路無虛日矣
是月季春萬花爛漫牡丹芍藥棣棠木香種種上市賣
花者以馬頭竹藍鋪排歌呌之聲清竒可聽晴簾靜院
曉幕高樓宿酒未醒好夢初覺聞之莫不新愁易感幽
恨懸生最一時之佳況諸軍出郊合教陣隊
東亰夢華錄卷七
