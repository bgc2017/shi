東京夢華錄卷十宋孟元老撰
冬至
十一月冬至京師最重此節雖至貧者一年之間積累
假借至此日更易新衣備辦飲食享祀先祖官放關撲
慶賀往来一如年節
大禮預教車象
遇大禮年預於兩月前教車象自宣德門至南薰門外
往来一遭車五乘以代五輅輕重每車上置旗二口鼓一
面駕以四馬挟車衛士皆紫衫帽子車前數人擊鞭象
七頭前列朱旗數十面銅鑼鼙鼓十數面先擊鑼二下
鼓急應三下執旗人紫衫帽子每一象則一人裹交脚
幞頭紫衫人跨其頸手執短柄銅钁尖其刃象有不馴
擊之象至宣德樓前團轉行步數遭成列使之面北而
拜亦能唱喏諸戚里宗室貴族之家勾呼就私第觀看
贈之銀綵無虚日御街遊人嬉集觀者如織賣撲土木
粉捏小象兒并紙畫看人攜歸以為獻遺
車駕宿大慶殿
冬至前三日駕宿大慶殿殿庭廣闊可容數萬人盡列法
駕儀仗於庭不能周徧有兩樓對峙謂之鐘鼓樓上有太
史局生測騐刻漏每時刻作雞唱鳴鼓一下則一服綠者執
牙牌而奏之每刻曰某時幾棒鼓一時則曰某時正宰執
百官皆服法服其頭冠各有品從宰執親王加貂蟬籠巾
九梁從官七梁餘六梁至二梁有差臺諫增廌角也所謂
梁者謂冠前額梁上排金銅葉也皆絳袍皂緣方心曲領
中單環珮雲頭履鞋隨官品執笏餘執事人皆介幘緋袍
亦有等差惟閤門御史臺加方心曲領爾入殿祗應人給
黃方號餘黃長號飛方長號各有所至去處儀仗車輅謂
信幡龍旗相風烏指南車木輅象輅革輅金輅玉輅之類
自有三禮圖可見更不縷縷排列殿門内外及御街遠近
禁衛全装鐵騎數萬圍繞大内是夜内殿儀衛之外又有
裹錦緣小帽錦絡縫寬衫兵士各執銀褁頭黑漆杖子謂
之喝探兵士十餘人作一隊聚首而立凡數十隊各一
名喝曰是與不是衆曰是又曰是甚人衆曰殿前都指
揮使高俅更互喝呌不停或如雞呌又置警場於宣德
門外謂之武嚴兵士畫鼓二百面角稱之其角皆以綵
帛如小旗脚装結其上兵士皆小帽黃繡抹額黃繡寬
衫青窄襯衫日晡時三更時各奏嚴也每奏先鳴角角
罷一軍校執一長軟藤條上繫朱拂子擂鼓者觀拂子
隨其高低以鼓聲應其高下也
駕行儀衛
次日五更攝大宗伯執牌奏中嚴外辦鐵騎前導番衮
自三更時相續而行象七頭各以文錦被其身金蓮花
座安其背金轡籠絡其腦錦衣人跨其頸次第高旗大
扇畫戟長矛五色介胄跨馬之士或小帽錦繡抹額者
或黑漆圓頂幞頭者或以皮如兜鍪者或漆皮如犀斗
而籠巾者或衣紅黃罨畫錦繡之服者或衣純青純皂
以至鞋袴皆青黑者或褁交脚幞頭者或以錦為繩如
蛇而繞繫其身者或數十人唱引持大旗而過者或執
大斧者胯劒者執銳牌者持鐙棒者或持竿上懸豹尾
者或持短杵者其矛戟皆綴五色結帶銅鐸其旗扇皆
畫以龍或虎或雲彩或山河又有旗高五丈謂之次黃
龍駕詣太廟青城並先到立齋宫前义竿舍索旗坐約
百餘人或有交脚幞頭胯劍足靴如四直使者千百數
不可名状餘諸司祗應人皆錦襖諸班直親從親事官
皆帽子結帶紅錦或紅羅上紫團答戲獅子短後打甲
背子執御從物御龍直皆真珠結絡短頂頭巾紫上雜
色小花繡衫金束帶看帶絲鞋天武官皆頂朱漆金装
笠子紅上團花背子三衙并帶御器械官皆小帽背子
或紫繡戰袍跨馬前導千乘萬騎出宣德門由景靈宫
太廟
駕宿太廟奉神主出室
駕乘玉輅冠服如圖畫間星官之服頭冠皆北珠装結
頂通天冠又謂之卷雲冠服絳袍執元圭其玉輅頂皆
鏤金大蓮葉攢簇四柱欄檻鏤玉盤花龍鳳駕以四馬
後出旗常輅上御座惟近侍二人一從官傍立謂之執
綏以備顧問挟輅衛士皆褁黑漆團頂無脚幞頭着黃
生色寬衫青窄襯衫青袴繫以錦繩輅後四人擎行馬
前有朝服二人執笏面輅倒行是夜宿太廟喝探警嚴
如宿殿儀至三更車駕行事執事皆宗室宫架樂作主
上在殿上東南隅西面立有一朱漆金字牌曰皇帝位
然後奉神主出室亦奏中嚴外辦逐室行禮畢甲馬儀
仗車輅番衮出南薰門
駕詣青城齋宫
駕御玉輅詣青城齋宫所謂青城舊来止以青布幕為
之畫砌甃之文旋結城闕殿宇宣政間悉用土木盖造
矣鐵騎圍齋宫外諸軍有紫巾緋衣素隊約千餘羅布
郊野每隊軍樂一火行宫廵檢部領甲馬来往廵邏至
夜嚴警喝探如前
駕詣郊壇行禮
三更駕詣郊壇行禮有三重壝墻駕出青城南行曲尺
西去約一里許乃壇也入外壝東門至第二壝裏面南
設一大幕次謂之大次更換祭服平天冠二十四旒青
衮龍服中單朱舄純玉佩二中貴扶侍行至壇前壇下
又有一小幕殿謂之小次内有御座臺高三層七十二
級壇面方圓三丈許有四踏道正南曰午階東曰卯階
西曰酉階北曰子階壇上設二黃褥位北面南曰昊天
上帝東南面曰太祖皇帝惟兩矮案上設禮料有登歌
道士十餘人列鐘磬二架餘歌色及琴瑟之類三五執
事人而已壇前設宫架樂前列編鐘玉磬其架有如常
樂方響增其高大編鐘形稍楄上下兩層掛之架兩角
綴以流蘇玉磬状如曲尺繫其曲尖處亦架之上下兩
層掛之次列數架大鼓或三或五用木穿貫立扵架座
上又有大鐘曰景鐘曰節鼓有琴而長者如筝而大者
截竹如簫管兩頭存節而横吹者有土燒成如圓彈而
開竅者如笙而大者如簫而增其管者有歌者其聲清
亮非鄭衛之比宫架前立兩竿樂工皆褁介幘如籠巾
緋寬衫勒帛二舞者頂紫色冠上有横板皂服朱裙履
樂作初則文舞皆手執一紫囊盛一笛管結帶武舞一
手執短矟一手執小牌比文舞加數人擊銅鐃響環又
擊如銅竈突者又兩人共擕一銅甕就地擊者舞者如
擊刺如乘雲如分手皆舞容矣樂作先擊柷以木為之
如方壺畫山水之状每奏樂擊之内外共九下樂止則
擊敔如伏虎脊上如鋸齒一曲終以破竹刮之禮直官
奏請駕登壇前導官皆躬身側引至壇止惟大禮使登
之先正北一位拜跪酒殿中監東向一拜進爵盞再拜
興復詣正東一位纔登壇而宫架聲止則壇上樂作降
壇則宫架樂復作武舞上復歸小次亞獻終獻上亦如
前儀當時燕越王為亞終獻也第二次登壇樂作如初
跪酒畢中書舍人讀冊左右兩人舉冊而跪讀降壇復
歸小次亞終獻如前再登壇進玉爵盞皇帝飲福矣亞
終獻畢降壇駕小次前立則壇上禮料幣帛玉冊由酉
階而下南壝門外去壇百餘步有燎爐高丈許諸物上
臺一人點唱入爐焚之壇三層回踏道之間有十二龕
祭十二宫神内壝外祭百星執事與陪祠官皆面北立
班宫架樂罷鼓吹未作外内數十萬衆肅然惟聞輕風
環佩之聲一贊者喝曰贊一拜皆拜禮畢
郊畢駕回
駕自小次祭服還大次惟近侍椽燭二百餘條列成圍
子至大次更服衮冕登大安輦輦如玉輅而大無輪四
垂大帶輦官服色亦如挟路者纔升輦教坊在外壝東
門排列鈞容直先奏樂一甲士舞一曲破訖教坊進口
號樂作諸軍隊伍鼓吹皆動聲震天地回青城天色未
曉百官常服入賀賜茶酒畢而法駕儀仗鐵騎鼓吹入
南薰門御路數十里之間起居幕次貴家看棚華綵鱗
砌略無空閑去處
下赦
車駕登宣德樓樓前立大旗數口内一口大者與宣德樓
齊謂之盖天旗旗立御路中心不動次一口稍小隨駕
立謂之次黃龍青城太廟隨逐立之俗亦呼為盖天旗
亦設宫架樂作須臾擊柝之聲旋立雞竿約高十數丈
竿尖有一大木盤上有金雞口銜紅幡子書皇帝萬歲
字盤底有綵索四條垂下有四紅巾者争先緣索而上
捷得金雞紅幡則山呼謝恩訖樓上以紅綿索通門下
一綵樓上有金鳳銜赦而下至綵樓上而通事舍人得
赦宣讀開封府大理寺排列罪人在樓前罪人皆緋縫
黃布衫獄吏皆簪花鮮潔聞鼓聲疎枷放去各山呼謝
恩訖樓下鈞容直樂作雜劇舞旋御龍直装神鬼斫真
刀倬刀樓上百官賜茶酒諸班直呈拽馬隊六軍歸營
至日晡時禮畢
駕還詣諸宫行謝
駕還内擇日詣景靈東西宫行恭謝之禮三日第三日
畢即游幸别宫觀或大臣私第是月賣糍餻鶉兔方盛
十二月
十二月街市盡賣撒佛花韭黃生菜蘭芽勃荷胡桃澤
州餳初八日街巷中有僧尼三五人作隊念佛以銀銅
沙羅或好盆器坐一金銅或木佛像浸以香水楊枝洒
浴排門教化諸大寺作浴佛會并送七寶五味粥與門
徒謂之臘八粥都人是日各家亦以果子雜料煑粥而
食也臘日寺院送面油與門徒却入䟽教化上元燈油
錢閭巷家家互相遺送是月景龍門預賞元夕於寶籙
宮一方燈火繁盛二十四日交年都人至夜請僧道看
經備酒果送神燒合家替代錢紙帖竈馬於竈上以酒
糟塗抹竈門謂之醉司命夜於牀底點燈謂之照虚耗
此月雖無節序而豪貴之家遇雪即開筵塑雪獅装雪
燈以會親舊近歲節市井皆印賣門神鍾馗桃板桃符
及財門鈍驢回頭鹿馬之行帖子賣乾茄瓠馬牙菜膠
牙餳之類以備除夜之用自入此月即有貧者三教人
為一火装婦人神鬼敲鑼擊鼓廵門乞錢俗呼為打夜
胡亦驅&KR1090;之道也
除夕
至除日禁中皇大儺儀並用皇城親事官諸班直戴假
面繡畫色衣執金鎗龍旗教坊使孟景初身品魁偉貫
金副金鍜銅甲装將軍用鎮殿將軍二人亦介胄装門
神教坊南河炭醜惡魁肥装判官又装鍾馗小妹土地
竈神之類共千餘人自禁中驅祟出南薰門外轉龍彎
謂之埋祟而罷是夜禁中爆竹山呼聲聞于外士庶之
家圍爐團坐逹旦不寐謂之守歲
凡大禮與禁中節次但嘗見習按又不知果為
如何不無脫略或改而正之則幸甚孟元老識
東京夢華錄卷十
