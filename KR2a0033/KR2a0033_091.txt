遼史卷九十一
元中書右丞相總裁托克托等修
列傳第二十一
耶律罕巴耶律唐古蕭珠展(藥師努)
耶律玦耶律布勒圖
耶律罕巴字嘲隱北院詳衮古之五世孫倜儻有大志
太平中游京師寓行宮側惟囊衣匹馬而已帝微服出
獵見而問之曰汝為何人罕巴初不識漫應曰我北院
部人罕巴來覓官耳帝與語知有長才隂識之會北院
奏南京疑獄久不決帝召罕巴馳驛審錄舉朝皆驚罕
巴量情處理人無冤者上嘉之籍羣牧馬闕其二同事
者考尋不已罕巴略不加詰即先馳奏帝益信任景福
元年為左伊勒希巴徙北面林牙眷遇優異重熙中改
北院大王務寬仁復為左伊勒希巴十二年再為北院
大王入朝帝從容謂曰卿守邊任重當實府庫振貧乏
以報朕既受詔愈竭忠謹知無不言便益為多卒年五
十五上聞悼惜死之日篋無舊蓄椸無新衣遣使弔祭
給葬具罕巴平居不屑細務喜愠不形嘗失所乘馬家
僮以同色者代之數月不覺
耶律唐古字敵隱裕悦烏哲之庶子廉謹善屬文統和
二十四年述烏哲安民治盜之法以進補小將軍遷西
南面巡檢歴壕州刺史唐古特部詳衮嚴科條禁姦民
鬻馬於宋夏界因陳弭私販安邊境之要太后嘉之詔
邊境遵行著為令朝議欲廣西南封域黑山之西綿亘
數千里唐古言戍壘太遠卒有警急赴援不及非良策
也從之西番來侵詔議守禦計命唐古勸督耕稼以給
西軍田于臚朐河側是歲大熟明年移屯鎮州凡十四
稔積粟數十萬斛斗米數錢重熙間改烏延党項部節
度使先是築哈屯城以鎮西域諸郡縱民畜牧反招寇
掠重熙四年上疏曰自建哈屯城已來西番數為邊患
每煩遠戍歲月既久國力耗竭不若復守故疆省罷戍
役不報是年致仕乞勒其父烏哲功于石帝命耶律庶
成製文勒石上京崇孝寺卒年七十八
蕭珠展字實倫孝穆弟果濟之子也以戚屬加監門衛
上將軍重熙十三年將衛兵討李元昊有功遷興聖宮
使富珠哩部長托多羅叛珠展為統軍都監從都統耶
律義先擊之擒托多羅珠展與義先不協誣義先罪免
官稍遷西南面招討都監坐事下獄以太后言杖而釋
之清寧初為國舅詳衮西北路招討使私取官粟三百
斛及代留畜産令主者鬻以償後族弟呼都克到部發
其事帝怒決以大杖免官尋起為昭德軍節度使徵為
北院宣徽使九年上以珠展先為招討威行諸部復為
西北路招討使訓士卒增器械省追呼嚴號令人不敢
犯邊境晏然十年入朝封柳城郡王咸雍二年拜北府
宰相為北院樞密使耶律伊遜所忌誣珠展與護衛蕭
和克等謀害伊遜詔獄無狀罷相出鎮順義軍卒追王
晉宋梁三國姪藥師努
藥師努幼穎悟謹禮法補祇候郎君太康中為興聖宮
使遷同知殿前點檢司事上嘉其宿衛嚴肅遷右伊勒
希巴夏王李乾順為宋所攻求解帝命藥師努持節使
宋請罷兵通好宋從之拜南面林牙改漢人行宮副部
署乾統初出為安宋軍節度使卒
耶律玦字烏展約尼森濟汗之後也重熙初召修國史
補符寳郎累遷知北院副部署事入見太后后顧左右
曰先皇謂玦必為偉人果然除樞密副使出為西南面
招討都監歴同簽南京留守事南面林牙皇弟秦國王
為遼興軍節度使以玦同知使事多所匡正十年復為
樞密副使咸雍初兼北院副部署及秦國王為西京留
守請玦為佐從之歲中獄空者三召為孟父房詳衮玦
不喜貨殖帝知其貧賜宫戶十嘗謂宰相曰契丹忠正
無如玦者漢人則劉伸而已然熟察之玦優於伸先是
西北諸部久不能平上遣玦問狀執弛慢者痛繩之以
酒疾卒
耶律布勒圖字燕隱六院林牙圖魯卜四世孫也開泰
間為本班郎君有捕盜功樞密使蕭朴薦之遷率府率
太平中同知南院宣徽事累遷彰聖軍節度使十六年
知興中府以獄空聞十八年伐夏攝西南面招討使十
九年夏人侵金肅軍敗之斬首萬餘級加右武衛上將
軍時近邊羣牧數被寇掠遷到塌嶺都監以治之桴鼓
不鳴二十年知金肅軍事宰相趙惟節總領邊城橋道
芻粟請貳帝命布勒圖副之以稱職聞清寧初歴長寧
匡義二軍節度使致仕咸雍間卒子阿古齊終倒塌嶺
都監
論曰罕巴因帝微行才始見售及任以事落落知大體
不負上之知矣唐古珠展經略西北邊勸農積粟訓練
士卒敵人不敢犯玦以忠直見稱於上布勒圖以幹敏
為宰相佐在鎮俱以獄空聞之數人者豈特甲胄之士
亦李牧程不識之亞歟
遼史卷九十一
遼史卷九十一考證
耶律唐古傳歴壕州刺史按壕州刻本舊作豪州考
地理志壕州在顯州東北二十里又按營衛志亦
有壕州之名謹据改
重熙四年上疏不報是年致仕按弘簡錄重熙十四
年唐大為右伊勒希巴興宗本紀則係十七年事是
唐古致仕當在十七年之後且嘗為伊勒希巴也傳
有脱訛
遼史卷九十一考證
