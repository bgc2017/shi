遼史卷三十
元中書右丞相總裁托克托等修
本紀第三十
天祚皇帝四
五年春正月辛巳黨項小呼嚕遣人請臨其地戊子趨
天德過沙漠金兵忽至上徒步出走近侍進珠帽却之
乘張仁貴馬得脱至天德己丑遇雪無禦寒具珠展以
貂裘帽進途次絶糧珠展進麨與棗欲憩珠展即跪坐
倚之假寐珠展輩惟齧冰雪以濟饑過天德至夜將宿
民家紿曰偵騎其家知之乃叩馬首跪而大慟潛宿其
家居數日嘉其忠遥授以節度使遂趨党項以小呼嚕
為西南面招討使總知軍事仍賜其子及諸校爵賞有
差二月至應州新城東六十里為金人完顔羅索等所
獲八月癸卯至金丙午降封海濱王以疾終年五十有
四在位二十四年金皇統元年二月改封豫王五年葬
于廣寧府閭陽縣乾陵傍耶律淳者世號為北遼淳小
字聶哷興宗第四孫南京留守宋魏王和囉噶之子清
寧初太后鞠育之既長篤好文學昭懷太子得罪上欲
以淳為嗣上怒耶律拜薩巴知與淳善出淳為彰聖等
軍節度使天祚即位進王鄭乾統二年加越王六年拜
南府宰相首議制兩府禮儀上喜徙王魏其父和囉噶
薨即以淳襲父守南京冬夏入朝寵冠諸王天慶五年
東征都監章努濟鴨子河與淳子阿薩爾等三百餘人
亡歸先遣迪里以廢立之謀報淳淳斬迪里首以獻進
封秦晉國王拜都元帥賜金劵免漢拜禮不名許自擇
將士乃募燕雲精兵東至錦州隊長武朝彦作亂劫淳
淳匿而免收朝彦誅之會金兵至聚兵戰于阿爾展圖
敗績收亡卒數千人拒之淳入朝釋其罪詔南京刻石
紀功保大二年天祚入夾山奚王和勒博林牙耶律達
實等引唐靈武故事議欲立淳淳不從官屬勸進曰主
上蒙塵中原擾攘若不立王百姓何歸宜熟計之遂即
位百官進號天錫皇帝改保大二年為建福元年大赦
放進士李寶信等一十九人遥降天祚為湘隂王以燕
雲平上京中京遼西六路淳主之沙漠以北南北路兩
都招討府諸番部族等仍隸天祚自此遼國分矣封其
妻普賢女為德妃以和勒博知北院樞密使事軍族之
事悉委達實又遣使報宋免歲幣結好宋人發兵問罪
擊敗之尋遣使奉表于金乞為附庸事未決淳病死年
六十百官偽諡曰孝章皇帝廟號宣宗葬燕西香山永
安陵遺命遥立秦王定以存社稷德妃為皇太后稱制
改建福為德興元年放進士李球等百八人時宋兵來
攻戰敗之由是人心大悦兵勢日振宰相李純等潛納
宋兵居民内應抱關者被殺甚衆翌日攻内東門衞兵
力戰宋軍大潰踰城而走死者相籍五表于金求立秦
王不從而金兵大至德妃奔天德軍見天祚天祚怒誅
德妃降淳庶人除其屬籍耶律雅里者天祚皇帝第二
子也字薩蘭七歲欲立為皇太子别置禁衞封梁王保
大三年金師圍青塜寨雅里在軍中太保特默格挾之
出走間道行至隂山聞天祚失利趨雲内雅里馳赴時
扈從者千餘人多於天祚天祚慮特默格生變欲誅之
責以不能全救諸王將訊之仗劍召雅里問曰特默格
教汝何為雅里對曰無他言迺釋之天祚渡河奔夏隊
帥耶律迪里等劫雅里北走至沙嶺見蛇横道而過識
者以為不祥後三日羣僚共立雅里為主雅里遂即位
改元神歷命士庶上便宜雅里性寬大惡誅殺獲亡者
笞之而已有自歸者即官之因謂左右曰欲附來歸不
附則去何須威逼耶每取唐貞觀政要及林牙資忠所
作治國詩令侍從讀之烏爾古部節度使扎扎德哷勒
部統軍托卜嘉都監圖魯卜等率衆來附自是諸部繼
至而雅里日漸荒怠好擊鞠特默格切諫乃不復出以
耶律迪里為樞密使特默格副之迪里劾西北路招討
使蕭扎里熒惑衆心志有不臣與其子瑪尼竝誅之以
約蘇為招討使與諸番戰數敗杖免官從行有疲困者
輙振給之直長保德諫曰今國家空虚賜賚若此將何
以相給耶雅里怒曰昔畋於福山卿誣獵官今復有此
言若無諸部我將何取不納初令羣牧運鹽濼倉粟而
民盜之議籍以償雅里乃自為直每粟一車償一羊三
車一牛五車一馬八車一駝左右曰今一羊易粟二斗
且不可得乃償一車雅里曰民有則我有若令盡償民
何堪後獵扎拉山一日而射黃羊四十狼二十一因致
疾卒年三十耶律達實者世號為西遼逹實字重德太
祖八代孫也通遼漢字善騎射登天慶五年進士第擢
翰林應奉尋陞承旨遼以翰林為林牙故稱逹實林牙
歷秦祥二州刺史遼興軍節度使保大二年金兵日逼
天祚播越與諸大臣立秦晉王淳為帝淳死立其妻蕭
德妃為太后以守燕及金兵至蕭德妃歸天祚天祚怒
誅德妃而責逹實曰我在汝何敢立淳對曰陛下以全
國之勢不能一拒敵棄國遠遁使黎民塗炭耶立十淳
皆太祖子孫豈不勝乞命於他人耶上無以答賜酒食
赦其罪達實不自安遂殺蕭伊實博勒和自立為王率
鐵騎二百宵遁北行三日過黑水見白達勒達詳衮崇
古嚕崇古嚕獻馬四百駝二十羊若干西至哈屯城駐
北庭都護府會威武崇德會蕃新大林紫河駞等七州
及大黃室韋德哷勒昂吉爾察察哩約喜布古德尼勒
搭喇庫德摩哩默爾吉和卓烏庫哩準布博克碩寬唐
古呼穆蘇希達濟勒貝十八部王衆諭曰我祖宗艱難
創業歷世九主歷年二百金以臣屬殘毒我黎庶屠翦
我州邑使我天祚皇帝蒙塵于外日夜痛心疾首我今
仗義而西欲借力諸番翦我仇敵復我疆宇惟爾衆亦
有軫我國家憂我社稷思共救君父濟生民於難者乎
遂得精兵萬餘置官吏立排甲具器仗明年二月甲午
以青牛白馬祭天地祖宗整旅而西先遺書於回鶻王
必里克曰昔我太祖皇帝北征過巴噶罕城遣使至甘
州詔爾祖烏穆珠曰汝思故國耶朕即為汝復之汝不
能返耶朕則有之在朕猶在爾也爾祖即表謝以為遷
國于此十有餘世軍民皆安土重遷不能復返矣是與
爾國非一日之好也今我將西至大食假道爾國其勿
致疑必里克得書即迎至邸大宴三日臨行獻馬六百
駞百羊三千願質子孫為附庸送至境外所過敵者勝
之降者安之兵行萬里歸者數國獲駝馬牛羊財物不
可勝計軍勢日盛銳氣日倍至塔什干西域諸國舉兵
十萬號呼喇繖來拒戰兩軍相望二里許諭將士曰彼
軍雖多而無謀攻之則首尾不救我師必勝遣六院司
大王蕭額哩埒招討副使耶律松山等將兵二千五百
攻其右樞密副使蕭扎倫布招討使耶律穆蘇等將兵
二千五百攻其左自以衆攻其中三軍俱進呼喇繖大
敗僵屍數十里駐軍塔什干凡九旬回回國王來降貢
方物又西至奇爾瑪勒文武百官冊立達實為帝以甲
辰歲二月五日即位年三十八號格爾干復上漢尊號
曰天祐皇帝改元延慶追諡祖父為嗣元皇帝祖母為
宣義皇后冊元妃蕭氏為昭德皇后因謂百官曰朕與
卿等行三萬里跋涉沙漠夙夜艱勤賴祖宗之福卿等
之力冒登天位爾祖爾父宜加䘏典共享尊榮自蕭額
哩埒等四十九人祖父封爵有差延慶三年班師東歸
馬行二十日得善地遂建都城號呼遜卾爾多改延慶
為康國元年三月以六院司大王蕭額哩埒為兵馬都
元帥德哷勒部前同知樞密院事蕭札倫布副之察察
哩部圖嚕耶律燕山為都部署護衞耶律特爾格為都
監率七萬騎東征以青牛白馬祭天樹旗以誓衆曰我
大遼自太祖太宗艱難而成帝業其後嗣君躭樂無厭
不恤國政盜賊蠭起天下土崩朕率爾衆遠至朔漠期
復大業以光中興此非朕與爾世居之地申命元帥額
哩埒曰今汝其往信賞必罰與士卒同甘苦擇善水草
以立營量敵而進毋自取禍敗也行萬餘里無所得牛
馬多死勒兵而還達實曰皇天弗順數也康國十年殁
在位二十年廟號德宗子伊立幼遺命皇后權國后
名塔布布延號感天皇后稱制改元咸清在位七年子伊
立即位改元紹興籍民十八歲以上得八萬四千五百
戶在位十三年殁廟號仁宗子幼遺詔以妹博克碩寬
權國稱制改元崇福號承天太后後與駙馬蕭國魯卜
弟巴噶濟蘇爾通出駙馬為東平王羅織殺之駙馬父
額哩埒以兵圍其宫射殺博克碩寬及巴噶濟蘇爾博
克碩寬在位十四年仁宗次子珠勒呼即位改元天禧
在位三十四年時秋獵柰曼王庫楚埒伏兵八千擒之
據其位遂襲遼衣冠尊珠勒呼為太上皇皇后為皇太
后朝夕問起居以侍終焉珠勒呼死遼絶耶律淳在天
祚之世歷王大國受賜金劵贊拜不名一時恩遇無與
為比當天祚播越以都元帥留守南京獨不可奮大義
以激燕民及諸大臣興勤王之師東拒金而迎天祚乎
乃自取之是簒也況忍王天祚哉達實既帝淳而王天
祚矣復歸天祚天祚責以大義乃自立為王而去之幸
藉祖宗餘威遺智建號萬里之外雖寡母弱子更繼迭
承幾九十年亦可謂難矣然淳與雅里達實之立皆在
天祚之世有君而復君之其可乎哉諸葛武侯為獻帝
發喪而後立先主為帝者不可同年語矣故著以為戒
云
贊曰遼起朔野兵甲之盛鼓行□外席卷河朔樹晉楨
漢何其壯歟太祖太宗乘百戰之勢輯新造之邦英謀
叡略可謂遠矣雖以世宗中才穆宗殘暴連遘弑逆而
神器不搖蓋由祖宗威令猶足以震疊其國人也聖宗
以來内修政治外拓疆宇既而申固鄰好四境乂安維
持二百餘年之基有自來矣降臻天祚既丁未運又觖
人望崇信姦回自㭬國本羣下離心金兵一集内難先
作廢立之謀叛亡之迹相繼蠭起馴致土崩瓦解不可
復支良可哀也耶律與蕭世為甥舅義同休戚奉先挾
私滅公首旤搆難一至於斯天祚窮蹙始悟奉先誤已
不既晚乎淳雅里所謂名不正言不順事不成者也達
實苟延彼善於此亦幾何哉
遼史卷三十
遼史卷三十考證
耶律淳者世號為北遼按紀叙淳由節度進鄭王宏
簡錄載淳初封北平郡王即北遼所由稱
以耶律廸里為樞密使迪里舊作敵列此作敵烈續
通鑑作特列又濟勒貝舊作乣而畢部族表作紀而
畢皆係一人而書名互異今畫一改
遼史卷三十考證
