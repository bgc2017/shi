御製改譯遼金元三史序
改譯遼金元三史成司事者以序請史無序例也
齊梁陳書及後五代乃有序蓋出於宋臣修史者
剏為之飾例也亦足以觀其政之不綱而事之紛
紊也若今三史之請序將比於孰乎曰彼之序皆
序其事而此之序乃序其言則不可以齊梁等比
之矣序其言亦非為之修辭飾說乃改譯漢文譯
其國語之訛誤者至於其國制度之理亂君臣之
得失未嘗一字易蓋史者信也所以傳萬世垂法
戒彼其時之史或已不能保其必信數百年之後
無庸為之修飾且改譯者不過正其訛誤之語而
其舊史之布天下者自在也讀史者執舊簡而証
以新書則可知語之異而事之同則此序之不可
不作乃所以明吾志也夫春秋一字之褒貶示聖
人大公至正之心若遼金元三國之譯漢文則出于
秦越人視肥瘠者之手性情各别語言不通而
又有謬寓嗤斥之意存焉此豈春秋一字褒貶之
為哉向于改譯三史之旨及同文韻綂熱河志諸
序已屢言之兹不復綴夫遼金雖稱帝究屬偏安
元雖一綂而主中華者纔八十年其時漢人之為
臣僕者心意終未浹洽我國家承
天庥命逮極垂綂至於今百四十年矣漢人為臣僕者
自其高曾逮將五世性情無所不通語言無所不
曉且令之纂修諸臣即有善通清書兼習諸國字
之人則兹三史必當及此時而改譯其訛誤者是
則吾于遼金元三代寔厚有造而慰焉雖然是造
非吾造乃
天造我國家重熙累洽而後得此則所以祈
天永命日慎一日之忱惟益兢兢懼乃勝于慰焉云耳
進遼史表
開府儀同三司上柱國錄軍國重事中書右丞相監修
國史領經筵事臣托克托言竊惟天文莫驗於璣衡人
事莫證於簡策人主監天時之休咎則必察乎璣衡之
精監人事之得失則必考乎簡策之信是以二者所掌
俱有太史之稱然天道幽而難知人情顯而易見動靜
者吉凶之兆敬怠者興亡之機史臣雖述前代之設施
大意有助人君之鑑戒遼自唐季基于朔方造物本席
於干戈致治能資於黼黻敬天尊祖而出入必祭親仁
善鄰而和戰以宜南府治民北府治兵春狩省耕秋狩
省歛吏課每嚴於芻牧歲饑屢賜乎田租至若觀市赦
罪則脗合六典之規臨軒策士則恪遵三歲之制享國
二百一十九載政刑日舉品式備具盖有足尚者焉迨
夫子孫失御上下離心驕盈盛而釁隙生讒賊興而根
本蹙變強為弱易於反掌吁可畏哉天祚自絶逹實苟
延國既邱墟史亦蕪茀耶律儼語多避忌陳大任辭乏
精詳五代史繫之終篇宋舊史埒諸載記予奪各徇其
主傳聞况失其真我世祖皇帝一視同仁深加愍惻嘗
勅詞臣撰次三史首及於遼六十餘年歲月因循造物
有待臣托克托誠惶誠恐頓首頓首欽惟皇帝陛下如
堯稽古而簡寬容衆若舜好問而濬哲冠倫講經兼誦
乎祖謨訪治旁求乎往牒兹修史事斷自宸衷睿旨下
而徵聘行朝士賀而遺逸起於是命臣托克托以中書
右丞相領都總裁中書平章政事臣特穆爾達實中書
右丞今平章政事臣賀惟一御史中丞今翰林學士承
旨臣張起巖翰林學士臣毆陽玄侍御史今集賢侍講
學士兼國子祭酒臣吕思誠翰林侍講學士臣揭傒斯
奉命為總裁官中書遴選儒臣宗文太監今兵部尚書
臣廉和斯哈雅翰林直學士臣王沂秘書著作佐郎臣
徐昺國史院編修官臣陳繹曾分撰遼史起至正三年
四月迄四年三月發故府之櫝藏集遐方之匭獻蒐羅
剔抉刪潤研劘紀志表傳勒成一代之書臧否是非不
迷千載之實臣托克托叨承隆寄幸覩成功載宣日月
之光華願效涓埃之補報我朝之論議歸正氣之直則
辭之昌遼國之君臣有知善者勸而惡者懼所撰本紀
三十卷志三十一卷表八卷列傳四十五卷各著論贊
具存體裁隨表以聞上塵天覽下情無任慚懼戰汗屏
營之至臣托克托誠惶誠懼頓首頓首謹言
遼史目錄正史類
本紀三十卷
志三十一卷
表八卷
列傳四十五卷凡一百一十五卷
本紀
卷一
本紀第一
太祖上
卷二
本紀第二
太祖下
卷三
本紀第三
太宗上
卷四
本紀第四
太宗下
卷五
本紀第五
世宗
卷六
本紀第六
穆宗上
卷七
本紀第七
穆宗下
卷八
本紀第八
景宗上
卷九
本紀第九
景宗下
卷十
本紀第十
聖宗一
卷十一
本紀第十一
聖宗二
卷十二
本紀第十二
聖宗三
卷十三
本紀第十三
聖宗四
卷十四
本紀第十四
聖宗五
卷十五
本紀第十五
聖宗六
卷十六
本紀第十六
聖宗七
卷十七
本紀第十七
聖宗八
卷十八
本紀第十八
興宗一
卷十九
本紀第十九
興宗二
卷二十
本紀第二十
興宗三
卷二十一
本紀第二十一
道宗一
卷二十二
本紀第二十二
道宗二
卷二十三
本紀第二十三
道宗三
卷二十四
本紀第二十四
道宗四
卷二十五
本紀第二十五
道宗五
卷二十六
本紀第二十六
道宗六
卷二十七
本紀第二十七
天祚一
卷二十八
本紀第二十八
天祚二
卷二十九
本紀第二十九
天祚三
卷三十
本紀第三十
天祚四
志
卷三十一
志第一
營衛上
宫衛
卷三十二
志第二
營衛中
巴納部族上
卷三十三
志第三
營衛下
部族下
卷三十四
志第四
兵衛上
兵制
卷三十五
志第五
兵衛中
御帳親軍宫衛騎軍
大首領軍衆部族軍
卷二十六
志第六
兵衛下
五京都鄕丁屬國軍
邊境戍兵
卷三十七
志第七
地理一
上京道邊防城
卷三十八
志第八
地理二
東京道
卷三十九
志第九
地理三
中京道
卷四十
志第十
地理四
南京道
卷四十一
志第十一
地理五
西京道
卷四十二
志第十二
歷象上
大明歷元
卷四十三
志第十三
歷象中
閏考朔考上
卷四十四
志第十四
歷象下
朔考下象
刻漏官星
卷四十五
志第十五
百官一
北面上
卷四十六
志第十六
百官二
北面下
卷四十七
志第十七上
百官三
南面上
卷四十八
志第十七下
百官四
南面下
卷四十九
志第十八
禮一
吉儀
卷五十
志第十九
禮二
凶儀
卷五十一
志第二十
禮三
軍儀
禮四
賓儀
卷五十二
志第二十一
禮五
嘉儀上
卷五十三
志第二十二
禮六
嘉儀下
卷五十四
志第二十三
樂
國樂雅樂
大樂散樂
鼓吹樂横吹樂
卷五十五
志第二十四
儀衛一
國輿漢輿
卷五十六
志第二十五
儀衛二
國服漢服
卷五十七
志第二十六
儀衛三
符印
卷五十八
志第二十七
儀衛四
國仗渤海仗
漢仗鹵簿儀仗總目
卷五十九
志第二十八
食貨上
卷六十
志第二十九
食貨下
卷六十一
志第三十
刑法上
卷六十二
志第三十一
刑法下
表
卷六十三
表第一
世表
卷六十四
表第二
皇子表
卷六十五
表第三
公主表
卷六十六
表第四
皇族表
卷六十七
表第五
外戚表
卷六十八
表第六
遊幸表
卷六十九
表第七
部族表
卷七十
表第八
屬國表
列傳
卷七十一
列傳第一
后妃
肅祖昭烈皇后蕭氏懿祖莊敬皇后蕭氏
玄祖簡獻皇后蕭氏德祖宣簡皇后蕭氏
太祖淳欽皇后舒嚕氏
太祖靖安皇后蕭氏世祖懷節皇后蕭氏
世宗妃甄氏穆宗皇后蕭氏
景宗睿知皇后蕭氏聖宗仁德皇后蕭氏
聖宗欽哀皇后蕭氏興宗仁懿皇后蕭氏
興宗貴妃蕭氏道宗宣懿皇后蕭氏
道宗惠妃蕭氏天祚皇后蕭氏
天祚德妃蕭氏天祚文妃蕭氏
天祚元妃蕭氏
卷七十二
列傳第二
宗室
義宗(貝)(子平王隆先)(晉王道隠)
章肅皇帝(魯呼)(子宋王喜隐)
順宗(濬)晉王額嚕温
卷七十三
列傳第三
耶律赫嚕蕭逹魯(阿古齊)
耶律實訥齊(隆科)(佛德)
耶律欲穩耶律哈里
卷七十四
列傳第四
耶律迪里蕭罕都
康默記(延夀)韓延徽(德樞紹芳)(紹勲資譲)
韓知古(匡嗣)(德源)(德凝)
卷七十五
列傳第五
耶律迪里(伊濟)耶律都沁(古)(圖魯卜)
王郁耶律圖勒錦
卷七十六
列傳第六
耶律嘉哩耶律巴哩岱
耶律碩格耶律羅卜科
趙延夀高模翰
趙思温耶律烏魯斯
張礪
卷七十七
列傳第七
耶律烏哲耶律吼(和勒博)
耶律安圖耶律斡
耶律托雲耶律塔拉
卷七十八
列傳第八
耶律伊勒哈蕭哈里
蕭和斯蕭思温
蕭繼先
卷七十九
列傳第九
室昉耶律賢適
尼哩郭襲
耶律阿穆爾
卷八十
列傳第十
張儉邢抱朴
馬得臣蕭朴
耶律巴格
卷八十一
列傳第十一
耶律舒嚕(烏魯斯)王繼忠
蕭孝忠陳扎衮
蕭和卓
卷八十二
列傳第十二
耶律隆運(德威)(遠魯)(制心)
耶律巴古濟蕭揚阿克
武白蕭常格
耶律和克(穆爾古)
卷八十三
列傳第十三
耶律休格(瑪格)耶律色珍
耶律希達耶律學古(額布勒)
卷八十四
列傳第十四
耶律沙耶律穆濟
蕭斡(托果)耶律善補
耶律哈里
卷八十五
列傳第十五
蕭達林蕭觀音努
耶律托色耶律轄哩
耶律諾衮蕭柳
高勲奚和碩鼐
蕭塔喇噶耶律薩哈勒
卷八十六
列傳第十六
耶律和卓劉景
劉六符耶律紐斡哩
牛温舒杜防
蕭和尚(特默)耶律哈爾吉
耶律博迪
卷八十七
蕭孝穆(薩巴孝友)(孝先)蕭博諾
耶律布庫夏行美
卷八十八
列傳第十八
蕭迪里(巴拉)耶律博諾
蕭巴雅爾(恒德必塔)耶律資忠
耶律揚珠耶律鴻觀
高正耶律逹魯
大康乂
卷八十九
列傳第十九
耶律庶成(庶箴富魯)楊晳
耶律韓留楊佶
耶律和尚
卷九十
列傳第二十
蕭阿拉耶律義先(弟信先)
蕭托輝蕭塔喇噶
耶律達魯
卷九十一
列傳第二十一
耶律罕巴耶律唐古
蕭珠展(姪藥師努)耶律玦
耶律布勒圖
卷九十二
列傳第二十二
蕭道拉蕭布達
耶律浩善耶律古雲
耶律圖丹蕭罕扎
蕭烏頁
卷九十三
列傳第二十三
蕭惠(慈實努)蕭雅魯(都勒斡)
蕭托雲耶律都沁
卷九十四
列傳第二十四
耶律華格耶律斡拉
耶律蘇色蕭阿嚕岱
耶律納延耶律和囉木薩噶
耶律世良
卷九十五
列傳第二十五
耶律鴻觀耶律瑪魯
蕭迪里耶律達魯
耶律辰嘉努耶律特默
耶律仙童蕭素䬃
耶律大悲努
卷九十六
列傳第二十六
耶律仁先(托卜嘉)耶律良
蕭罕嘉努蕭德
蕭惟信蕭約音努
耶律迪里姚景行
耶律阿蘇
卷九十七
列傳第二十七
耶律額特埒哈里
竇景庸耶律音濟
楊績趙徽
王觀耶律吉遜
卷九十八
列傳第二十八
蕭烏納耶律儼
劉伸耶律呼哩
卷九十九
列傳第二十九
蕭巖夀耶律薩喇
蕭蘇色耶律托卜嘉
蕭托卜嘉蕭和克
耶律實嚕
卷一百
列傳第三十
耶律唐古蕭塔喇台
蕭綽哈耶律章努
耶律珠展
卷一百一
列傳第三十一
蕭托斯和耶律阿息保
蕭伊實蕭呼都克
卷一百二
列傳第三十二
蕭奉先李處温
張琳耶律伊都
卷一百三
列傳第三十三
文學上
蕭罕嘉努李澣
卷一百四
列傳第三十四
文學下
王鼎耶律昭
劉輝耶律孟簡
耶律古雲
卷一百五
列傳第三十五
能吏
大公鼎蕭文
馬人望耶律都勒斡
楊遵勖王棠
卷一百六
列傳第三十六
卓行
蕭扎拉耶律官努
蕭普爾布
卷一百七
列傳第三十七
列女
邢簡妻耶律氏常格
耶律努妻耶律珠展妻
耶律中妻
卷一百八
列傳第三十八
方技
珠勒呼王白
魏璘耶律達魯
耶律伊伯格勒
卷一百九
列傳第三十九
伶官
羅衣輕
宦官
王繼恩趙安仁
卷一百一十
列傳第四十
姦臣上
耶律伊遜張孝傑
耶律雅克蕭錫沙
卷一百一十一
列傳第四十
姦臣下
蕭額哩頁耶律赫嚕
蕭塔喇台蕭額圖琿
蕭達嚕噶耶律托卜嘉
蕭特古斯
卷一百一十二
列傳第四十二
逆臣上
希達(塔喇台)華格
察克隆科
重元(尼魯古)
卷一百一十三
列傳第四十三
逆臣中
蕭翰耶律德哷
耶律朗耶律瑠格(璸都)
耶律哈斯耶律迪里
蕭格
卷一百一十四
列傳第四十四
逆臣下
蕭呼都克蕭塔喇台
庫德耶律薩喇蘇
奚和勒博蕭特烈
卷一百一十五
列傳第四十五
外紀
高麗西夏
(臣)等謹案遼史一百十五卷元托克托等奉
勅撰至正三年四月詔儒臣分撰遼史四年
三月書成為本紀三十卷志三十一卷列傳
四十五卷考遼制書禁甚嚴凡國人著述惟
聽刊行於境内有傳於鄰境者罪至死(見沈括夢)
(溪筆談僧行均龍龕手鑑條下)蓋國之虚實不以示敵用意
至深然以此不流播於天下迨五京兵燹之
後遂至舊章散失澌滅無遺觀袁桷修三史
議蘇天爵三史質疑知遼代載籍可備修史
之質者寥寥無幾故當時所據惟耶律儼陳
大任二家之書見聞既隘又蕆功於一載之
内無暇旁搜潦草成編實多疎略其間左支
右絀痕跡灼然如每年遊幸既具書於本紀
矣復為遊幸表一卷部族之分合既詳述於
營衛志矣復為部族表一卷屬國之貢使亦
具見於本紀矣復為屬國表一卷義宗之奔
唐章肅之争國既屢見於紀志表矣復累書
於列傳文學僅六人而分為兩卷伶官宦官
本無可紀載而強綴三人此其重複瑣碎在
史臣非不自知特以無米之炊足窮巧婦故
不得已而縷割分隸以求卷帙之盈勢使之
然不足怪也然遼典雖不足徵宋籍非無可
考東都事略載遼太宗建國號大遼聖宗即
位改大遼為大契丹國道宗咸雍二年復改
國號大遼考重熙十六年釋迦佛舍利鐡塔
記石刻今尚在古爾板蘇巴爾漢其文稱維
大契丹國興中府重熙十五年丙戌歲十一
月丁丑朔云云與王偁所記合而此書不載
是其於國號之更改尚未詳也文獻通考稱
遼道宗改元夀昌洪遵泉志引李季興東北
諸蕃樞要云契丹主天祐年號夀昌又引北
遼通書云天祚即位夀昌七年改為乾統而
此書作夀隆殊不思聖宗諱隆緒道宗為聖
宗之孫何至紀元而犯祖諱考今興中故城
(即古爾板蘇巴爾漢譯言三塔也故土人亦稱三座塔云)東南七十里柏
山有安德州靈巖寺碑稱夀昌初元歲次乙
亥又有玉石觀音像唱和詩碑稱夀昌五年
九月又易州有興國寺太子誕聖邑碑稱夀
昌四年七月均與洪遵所引合又老學菴筆
記載聖宗改號重熙後避天祚嫌名追稱重
熙曰重和考興中故城鐡塔記旁有天慶二
年釋迦定光二佛舍利塔記稱重和十五年
鑄鐡塔與陸游所記亦合而此書均不載是
其於改元之典章多舛漏也潛研堂金石文
䟦尾又稱據太子誕聖邑碑諸人結銜知遼
制有知軍州事通判軍事知縣事之名而百
官志亦不載是其於制度有遺闕也至厲鶚
遼史拾遺所摭尤不可更僕數此則考證未
詳不得委之文獻無徵矣然其書以實錄為
憑無所粉飾如宋史載太平興國七年戰於
豐州據此書則云保裔被擒而降後為昭順
軍節度使審其事勢遼史較可徵信此三史
所由並行而不可偏廢歟乾隆四十九年十
一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
