遼史卷九十三
元中書右丞相總裁托克托等修
列傳第二十三
蕭惠(慈實努)蕭雅魯(都勒斡)蕭托雲
耶律都沁
蕭惠字伯仁小字托果斯淳欽皇后弟阿古齊五世孫
初以中宫親為國舅詳衮從伯父巴雅爾征高麗至努
克特北嶺高麗阻險以拒力戰破之及攻開京以軍律
整肅聞授契丹行宫都部署開泰二年改南京統軍使
尋為右伊勒希巴加同中書門下平章事朝議以遼東
重地非勲戚不能鎮撫乃命惠知東京留守事改西北
路招討使封魏國公太平六年討回鶻阿爾斯蘭徵兵
諸路獨準布酋長濟喇後期立斬以徇進至甘州攻圍
三日不克而還時濟喇之子聚兵來襲準布酋長烏巴
密以告惠未之信會西準布叛襲三克軍都監尼嚕古
圖吉部節度使嘉哩額布勒等將兵三千來救遇敵于
哈屯城西南嘉哩額布勒戰歿士卒潰散惠倉卒列陣
敵出不意攻我營衆請乘時奮擊惠以我軍疲敝未可
用弗聽烏巴請以夜斫營惠又不許準布歸惠乃設伏
兵擊之前鋒始交敵敗走惠為招討累年屢遭侵掠士
馬疲困七年左遷南京侍衛親軍馬步軍都指揮使尋
遷南京統軍使興宗即位知興中府歴順義軍節度使
東京留守西南面招討使加開府儀同三司檢校太師
兼侍中封鄭王賜推誠協謀竭節功臣重熙六年復為
契丹行宫都部署加守太師徙王趙拜南院樞密使更
王齊是時帝欲一天下謀取三關集羣臣議惠曰兩國
彊弱聖慮所悉宋人西征有年師老民疲陛下親率六
軍臨之其勝必矣蕭孝穆曰我先朝與宋和好無罪伐
之其曲在我況勝敗未可逆料願陛下熟察帝從惠言
廼遣使索宋十城會諸軍于燕惠與太弟帥師壓宋境
宋人重失十城增歲幣請和惠以首事功進王韓十二
年兼北府宰相同知元帥府事又爲北樞密使十三年
夏國李元昊誘山南党項諸部帝親征元昊懼請降惠
曰元昊忘奕世恩萌姦計車駕親臨不盡歸所掠天誘
其衷使彼來迎天與不圖後悔何及帝從之詰旦進軍
夏人列拒馬于河西蔽盾以立惠擊敗之元昊走惠麾
先鋒及右翼邀之夏人千餘潰圍出我師逆擊大風忽
起飛沙眯目軍亂夏人乘之蹂踐而死者不可勝計詔
班師十七年尚帝姊秦晉國長公主拜駙馬都尉明年
帝復征夏國惠自河南進戰艦糧船綿亘數百里既入
敵境偵候不還鎧甲載于車軍士不得乘馬諸將咸請
備不虞惠曰諒祚必自迎車駕何暇及我無故設備徒
自弊耳數日我軍未營候者報夏師至惠方詰妄言罪
諒祚軍從阪而下惠與麾下不及甲而走追者射惠幾
不免軍士死傷尤衆師還以惠子慈實努歿于陣詔釋
其罪十九年請老詔賜肩輿入朝策杖上殿辭章再上
乃許之封魏國王詔冬夏赴行在參决疑議既歸遣賜
湯藥及他賜賚不絶每生日輒賜詩以示尊寵清寧二
年薨年七十四遺命家人薄葬訃聞輒朝三日惠性寬
厚自奉儉薄興宗使惠恣取珍物惠曰臣以戚屬據要
地禄足養廉奴婢千餘不為闕乏陛下猶有所賜貧於
臣者何以待之帝以為然故為將雖數敗衂不之罪也
弟實喇武定軍節度使二子慈實努烏爾古納烏爾古
納終北府宰相慈實努字寧隐太平初補祇候郎君上
愛其勤慎陞扎薩克轄加右監門衛上將軍西邊有警
授西北路招討都監領保大軍節度使政濟恩威諸部
悦附為殿前副點檢歴烏爾古德哷勒詳袞征李諒祚
為統軍都監與西北路招討使達嚕噶率番部諸軍由
北路趨凉州獲諒祚親屬夏人扼險以拒慈實努中流
矢卒年五十一贈中書門下平章事
蕭雅魯字和爾沁五院部人父揚珠歴宫節度使雅魯
重熙間為牌印郎君清寧九年國家既平重元之亂其
黨郭九等亡詔雅魯追捕獲之遷護衛太保咸雍元年
使宋議邊事稱旨知殿前副點檢事五年準布叛為行
軍都監擊敗之俘獲甚衆初軍出止給五月粮過期粮
乏士卒往往叛歸雅魯坐失計免官降戌西北部未行
會北部兵起雅魯將烏爾古德哷勒兵敗之每戰以身
先繇是釋前罪命總知烏爾古德哷勒部九年德哷勒
叛都監耶律都木達以兵少不戰屯臚朐河德哷勒合
邊人掠居民雅魯力戰敗之獲其輜重繼聞酋長和卓
三千餘騎掠附近部落縱兵躡其後連戰二日斬數千
級盡得被掠人畜而還值德哷勒黨五百餘騎劫捕鷹
戶逆擊走之俘斬甚衆自是德哷勒勢沮時德哷勒方
為邊患準布相繼宼掠邊人疲弊朝廷以地遠不能時
益援軍而使疆圉帖然者皆雅魯力也帝嘉其功拜左
皮室詳衮會宋求天池之地詔雅魯兼統兩皮室軍屯
達里庫山以備之太康初準布叛遷西北招討都監從
都統耶律卓克算征討有功改南京統軍都監黃皮室
詳衮尋遷東北路統軍都監卒弟都勒斡
都勒斡字薩巴幼警悟異常兒三歲失母哭盡哀見者
傷之及長魁偉沉毅好學善屬文有才幹年三十始仕
為朝野推重給事北院知聖旨事太康二年伊遜再入
樞府都勒斡素與蕭巖夀善誣以罪謫戍西北部坐皇
太子事特恩減死仍錮終身在戍十餘年太子事稍直
始得歸鄕里屏居謝人事一日臨流聞雉鳴三復孔子
時哉語作古詩三章見志當時名士稱其高情雅韻不
減古人壽隆六年卒年六十一乾統初贈彰義軍節度
使
蕭托雲字烏延北府宰相哈里之子統和初皇太后稱
制以戚屬入侍尋為烏爾古都監討舒穆嚕等部有功
遷烏爾古節度使十九年總領西北路軍事後以本路
兵伐甘州降其酋長伊蘭既而伊蘭復叛命討之克肅
州盡遷其民于托輝口故城師還詔尚金鄉公主拜駙
馬都尉加同政事令門下平章事上言曰準布今已服
化宜各分部治以節度使上從之自後節度使往往非
材部民怨而思叛開泰元年七月錫林太師阿勒達殺
其節度使西奔鄂爾多城蓋古所謂龍庭單于城也已
而準布復叛圍托雲于哈屯城勢甚張托雲使諸軍齊
射却之屯于鄂爾多城明年北院樞密使耶律華格引
兵來救托雲遣人誘諸部皆降帝以托雲始雖失計後
得人心釋之仍領諸部請益軍詔讓之曰叛者既服兵
安用益且前日之役死傷甚衆若從汝謀邊事何時而
息遂止會公主坐殺家婢降封郡主托雲罷使相尋為
烏爾古德哷勒詳衮以老代還卒子雙寬南京統軍使
孫額圖琿尚三韓郡王赫嚕之女固頁公主終烏爾古
德哷勒部統軍使以善戰名于世
耶律都沁字逹年積慶宫人仕統和間性疎簡不顧小
節人初以是短之後侵宋分總羸師以從及戰取緋帛
被介胄以自標顯馳突出入敵陣格殺甚衆太后望見
喜召謂之曰卿戮力如此何患不濟厚賞之由是多以
軍亊屬任俄授東北詳衮開泰二年進討準布克之重
熙間歴東路統軍使天德軍節度使十七年城西邊命
都沁相地及造戰艦因成樓船百三十艘上置兵下立
馬規制堅壯稱旨及西征詔都沁率兵由别道進會于
河濱敵兵阻河而陣帝御戰艦絶河擊之大捷而歸親
賜巵酒仍問所欲都沁對曰臣幸被聖恩得效駑力萬
死不能報國又將何求帝愈重之手書都沁衣裾曰勤
國忠君舉世無雙卒于官年七十子迪里歴觀察節度
使
論曰初遼之謀復三關也蕭惠贊伐宋之舉而宋人增
幣請和狃於一勝移師西夏而勇智俱廢敗潰隨之豈
非貪小利迷遠圖而然況所得不償所亡利果安在哉
同時諸將撫綏邊圉若頁嚕忠勤不伐都勒斡高情雅
韻都沁雖廉不逮蕭惠而無邀功啟釁之罪亦庶乎君
子之風矣
遼史卷九十三
遼史卷九十三考證
蕭惠傳十七年尚帝姊秦晉國長公主拜駙馬都尉
按帝字原本誤作弟今據弘簡錄改
蕭托雲傳十九年總領西北路軍事後以本路兵伐甘
州降其酋長伊蘭按聖宗本紀統和二十六年蕭
托雲奏討甘州回鶻降其王耶剌里撫慰而還此處
原本稱降其酋長牙懶即此事也牙懶與耶剌里俱
係音近之譌今畫一改
總論内都勒斡高情雅韻都沁雖廉不逮蕭惠而無邀
功啟釁之罪亦庶乎君子之風矣按都勒斡高情
雅韻等句原本作鐸軫高情雅韻鐸盧斡雖廉不逮
惠而無邀功啟釁之罪考高情雅韻係都勒斡傳中
語都沁傳無此四字蓋都勒斡原本作鐸盧斡都沁
原本作鐸軫兩名俱有鐸字遂至互易其名而誤也
今據傳改正
遼史卷九十三考證
