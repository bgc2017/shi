遼史卷十二
元中書右丞相總裁托克托等修
夲紀第十二
聖宗三
五年春正月乙丑破束城縣縱兵大掠丁夘次文安遣
人諭降不聽遂擊破之盡殺其丁壯俘其老幼戊寅上
還南京己夘御元和殿大賚將士壬辰如華林天柱二
月甲午朔至自天柱三月癸亥朔幸長春宫賞花釣魚
以牡丹徧賜近臣歡宴累日丁丑以迪錦部下伊喇嘉
哩偵候有功命入御盞郎君班祇候夏四月癸巳朔幸
南京丁酉上率百僚册上皇太后尊號曰睿德神略應
運啟化承天皇太后禮畢羣臣上皇帝尊號曰至德廣
孝昭聖天輔皇帝戊戌詔有司條上勲舊等第加恩癸
丑清暑冰井六月壬辰召大臣決庶政丙申以耶律蘇
為遙郡刺史秋七月戊辰納喇部節度使薩哈勒有惠
政民請留從之是月獵平地松林九月丙戌幸南京是
冬止焉
六年春正月庚申如華林天柱二月丁未奚王籌寧殺
無罪人李浩所司議貴請貸其罪令出錢贍浩家從之
甲寅大同軍節度使同平章政事劉京致仕己未休格
奏宋事宜上親覽之丙寅以司天趙宗德齊泰王守平
邵祺閻梅從征四載言天象數有徵賜物有差三月癸
未李繼遷遣使來貢夏四月乙未幸南京丁酉呼勒希
横突韓德讓墮馬皇太后怒殺之戊戌幸宋國王休格
第五月癸亥南府宰相耶律沙薨閏月丙戌朔奉聖州
言太祖所建金鈴閣壊乞加修繕詔以南征恐重勞百
姓待軍還治之壬寅阿爾斯蘭回鶻來貢甲寅威伊濟
部以歲貢貂鼠青鼠皮非土産皆於他處貿易以獻乞
改貢詔自今止進牛馬六月癸亥党項太保鄂勒歡來
朝貢方物乙丑諭諸道兵馬備南征攻城器具癸酉額
爾竒木鄂勒博送沙州節度使曹恭順還授裕悅秋七
月丙戌觀市己亥遣南面招討使韓德威討河湟番違
命者賜休格巴雅爾部諸軍戰馬己酉駐蹕洛河壬子
加韓德威開府儀同三司兼政事令門下平章事東京
留守兼侍中漆水郡王耶律穆濟為大同軍節度使癸
丑巴雅爾請置涿州驛傳八月丙辰以青牛白馬祭天
地戊午休格巴雅爾紐勒琿捉生將至易州遇宋兵殺
其指揮使而還庚申幸黎園温湯癸亥以將伐宋遣使
祭木葉山丁丑瀕海女直遣使薩喇勒來朝西北路管
押詳衮舒僧格以伐哲琳珠嚕二部上所俘獲東路林
牙蕭勤德及統軍實埒以擊敗女直兵獻俘大同軍節
度使耶律穆濟奏今歲霜旱乏食乞增價折粟以利貧
民詔從之濱海女直遣薩喇勒來修土貢丙申華格與
珠巴克崇古嚕來貢休格遣詳衮音德爾獻所獲宋諜
者丁酉皇太后幸韓德譲帳厚加賞賚命從臣分朋雙
陸以盡歡九月戊戌幸南京己亥有事于太宗皇帝廟
以唐元德為奉陵軍節度使癸夘祭旗鼔南伐庚戌次
涿州射帛書諭城中降不聽乙夘縱兵四面攻之城破
乃降因撫諭其衆駙馬蕭勤德太師達林皆中流矢勤
德載帝車中以歸聞宋軍退遣色珍巴雅爾追擊大敗
之冬十月戊午攻沙堆驛破之己巳以黑白羊祭天地
庚午以宋降軍分置七指揮號歸聖軍壬申行軍參謀
宣政殿學士馬得臣言諭降宋軍恐終不為用請竝放
還詔不允丙子籌寧奏破狼山捷辛巳復奏敗宋兵于
益津關癸未進軍長城口宋定州守將李興以兵來拒
休格擊敗之追奔五六里十一月甲申上以將攻長城
口詔諸軍備攻具庚寅駐長城口督大軍四面進攻士
潰圍委城遁色珍招之不降上與韓德讓邀擊之殺獲
殆盡獲者分隸燕軍辛夘攻滿城圍之甲午拔其城軍
士開北門遁上使諭其將領乃率衆降戊戌攻下祁州
縱兵大掠己亥拔新樂庚子破小狼山砦丁未宋軍千
人出益津關國舅郎君托卜威詳衮實格擊走之殺一
副將己酉休格獻黃皮室詳衮徇地莫州所獲馬二十
匹士卒二十人命賜降者衣帶使隸燕京幸亥西路又
送降卒二百餘人給寒者裘衣以馬得臣權宣徽院事
十二月甲寅朔賜皮室詳衮持迪圖古勒戰馬横帳郎
君達達哩劫掠命杖之丙辰畋于沙河休格獻奚詳衮
葉嚕所獲宋諜丁巳遣北宰相蕭繼遠等往覘安平侍
衞馬軍司奏攻祁州新樂都頭劉贊等三十人有功乞
加恩賞是月大軍駐宋境是歲詔開貢舉一人及第
七年春正月癸未朔班師戊子宋雞壁砦守將郭榮率
衆來降詔屯南京庚寅次長城口三卒出營劫掠笞以
徇衆以所獲物分賜左右壬辰李繼遷與兄繼捧有怨
乞與通好上知其非誠不許癸巳諭諸軍趣易州己亥
禁部從伐民桑梓癸夘攻易州宋兵出遂城來援遣鐵
林軍擊之擒其指揮使五人甲辰大軍齊進破易州降
刺史劉墀守陴士卒南遁上帥師邀之無敢出者即以
馬質為刺史趙質為兵馬都監遷易州軍民于燕京以
東京騎將夏貞顯之子仙夀先登授高州刺史乙巳幸
易州御五花樓撫諭士庶丙午以青牛白馬祭天地詔
諭三京諸道戊申次漆水謁景宗皇帝廟詔遣涿州刺
史耶律守雄護送易州降人八百還隸本貫己酉次岐
溝射鬼箭辛亥還次南京六軍解嚴二月壬子朔上御
元和殿受百官賀詔雞壁砦民二百戶徙居檀順薊三
州甲寅回鶻于闐師子等國來貢乙夘大饗軍士爵賞
有差樞密使韓德譲封楚國王駙馬都尉蕭寧遠同政
事門下平章事是日幸長春宫甲子詔南征所俘有親
屬分隸諸帳者給官錢贖之使相從乙丑賞南征女直
軍使東還丙寅禁舉人匿名飛書謗訕朝廷癸酉吐蕃
党項來貢甲戌雲州租賦請止輸本道從之丙子以女
直和克岱為本部相分遣巫覡祭名山大川丁丑皇子
佛寳努生戊寅阿爾斯蘭于闐轄哩遣使來貢三月壬
午朔遣使祭木葉山禁芻牧傷禾稼宋進士十七人挈
家來歸命有司考其中第者補國學官餘授縣主簿尉
李繼遷遣使來貢丁亥詔知易州趙質收戰亡士卒骸
骨築京觀戊子賜裕悦宋國王紅珠筋線命入内神帳
行再生禮皇太后賜物甚厚以雞壁砦民成廷朗等八
戶隸飛狐己丑詔免雲州逋賦伊實王固寧擊鞠為所
部郎君高四縱馬突死詔訊高四罪丙申詔開竒峰路
通易州市戊戌以王子帳耶律襄女封義成公主下嫁
李繼遷是春駐蹕延芳淀夏四月甲寅還京乙夘國舅
太師蕭達林為子巴雅爾請尚皇女延夀公主許之丙
辰謁太宗皇帝廟御史大夫烏爾古領伊實大王己未
幸延夀寺飯僧甲子諫議大夫馬得臣以上好擊毬上
疏切諫云臣伏見陛下聽朝之暇以擊毬為樂臣思此
事有三不宜上下分朋君臣爭勝君得臣奪君輸臣喜
一不宜也往來交錯前後遮約爭心競起禮容全廢若
貪月杖誤拂天衣臣既失儀君又難責二不宜也輕萬
乘之貴逐廣場之娛地雖平至為堅确馬雖良亦有驚
蹶或因奔擊失其控御聖體寧無虧損太后豈不驚懼
三不宜也臣望陛下念繼承之重止危險之戲疏奏大
嘉納之丁夘托歡和珍回鶻安進吐蕃都圖等自宋來
歸皆賜衣帶皇太后謁于奇善汗廟丙子以錫里軍耶
律杳為詳衮己夘駐蹕儒州龍泉庚辰遣宣徽使布琳
等率兵分道備宋以約尼副使崆郭囉為錫里伊喇詳
衮五月辛巳祭風伯于儒州白馬村休格引軍至滿城
招降卒七百餘人遣使來獻詔隸東京辛夘獵桑乾河
壬辰燕京奏宋兵至邊時暑未敢與戰且駐易州俟彼
動則進擊退則班師從之六月庚戌朔以太師札穆迎
合撾之二十辛酉詔燕樂密雲二縣荒地許民耕種免
賦役十年甲戌宣政殿學士馬得臣卒詔贈太子少保
賜錢十萬粟百石乙亥出諸畜賜邊部貧民是月休格
巴雅爾破宋兵于泰州秋七月乙酉御含涼殿視朝丙
戌以中丞耶律哈密喀權伊勒希巴横帳郎君耶律延
夀為御史大夫癸巳遣兵南征甲午以德勒賓納喇威
三部各四人益東北路來人布爾德仍給印綬丁酉勞
南征將士是日帝與皇太后謁景宗皇帝廟八月庚午
放進士高進等二人及第冬十月禁置網捕兔十一月
甲申于闐張文寳進内丹書十二月甲寅釣魚于沈子
濼癸亥獵于好草嶺
遼史卷十二
遼史卷十二考證
聖宗紀三統和五年八月丙辰以青牛白馬祭天地
按朔考是年八月係乙夘朔丙辰乃八月初二日也
本紀原文誤八七月謹據朔考改
六年是歲詔開貢舉一人及第按永樂大典本書放
高舉一人及第攷本紀是年以後俱書放某等幾人
及第則此處當係脱文謹附考
七年十二月甲寅釣魚于沈子濼按十二月原本作
沈子臺
遼史卷十二考證
