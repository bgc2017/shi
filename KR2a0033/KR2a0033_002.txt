遼史卷二
元中書右丞相總裁托克托等修
本紀第二
太祖下
四年春正月丙申射虎東山二月丙寅修遼陽故城以
漢民渤海戶實之改為東平郡置防禦使夏五月庚辰
至自東平郡秋八月丁酉謁孔子廟命皇后皇太子分
謁寺觀九月征烏爾古部道聞皇太后不豫一日馳六
百里還侍病閒復還軍中冬十月丙午次烏爾古部天
大風雪兵不能進上禱扵天俄項而霽命皇太子將先
鋒軍進擊破之俘獲生口萬四千二百牛馬車乘廬帳
器物二十餘萬自是舉部来附
五年春正月乙丑始製契丹大字夏五月丙寅吴越王
復遣滕彦休貢犀角珊瑚授官以遣庚辰龍見于伊喇
山陽水上上射獲之蔵其骨内府閏六月丁夘以皇弟
蘇為特哩衮康默記為伊勒希巴秋八月己未党項諸
部叛辛未上親征九月己丑朔梁遣郎公遠来聘壬寅
詔頒行大字皇太子率德哷勒部額爾竒木裕勒沁等
略地雲内天德冬十月辛未攻天德癸酉節度使宋瑶
降賜弓矢鞍馬旗鼓更其軍曰應天甲戌班師宋瑶復
叛丙子拔其城擒宋瑶俘其家屬徙其民扵陰山南十
二月己未師還
六年春正月丙午以皇弟蘇為南府宰相迪里為特哩
衮南府宰相自諸弟搆亂府之名族多罹其禍故位久
虚以卓特部轄塔哩珠勒呼攝之府中數請擇任宗室
上以舊制不可輙變請不已乃告扵宗廟而後授之宗
室為南府宰相自此始夏五月丙戌朔詔定法律正班
爵丙申詔畫前代直臣像為招諫圖及詔長吏四孟月
詢民利病六月乙夘朔日有食之冬十月癸丑朔晉新
州防禦使王郁以所部山北兵馬内附丙子上率大軍
入居庸關十一月癸夘下古北口丁未分兵略檀順安
遠三河良鄉望都潞滿城遂城等十餘城俘其民徙内
地十二月癸丑王郁率其衆来朝上呼郁為子賞賚甚
厚而徙其衆于潢水之南庚甲皇太子率王郁略地定
州康默記攻長蘆晉義武軍節度使王處直養子都囚
其父自稱留後癸亥圍涿州有白兔緣壘而上是日破
其郛癸酉刺史李嗣弼以城降乙亥存勖至定州王都
迎謁馬前存勖引兵趍望都遇我軍托諾五千騎圍之
存勖力戰數四不解李嗣昭領三百騎来救我軍少却
存勖乃得出大戰我軍不利引歸存勖至幽州遣二百
騎躡我軍後我軍反擊悉擒之己夘還次檀州幽人来
襲擊走之擒其禆將詔徙檀順民于東平瀋州
天贊元年春二月庚申復徇幽薊地癸酉詔改元赦軍
前殊死以下夏四月甲寅攻薊州戊午拔之擒刺史胡
瓊以盧國用尼嚕古典軍民事壬戌大饗軍士癸亥李
存勖圍鎮州張文禮求援命郎君迪里將軍康末怛往
擊敗之殺其將李嗣昭辛未攻石城縣拔之五月丁未
張文禮卒其子處瑾遣人奉表来謝六月遣鷹軍擊西
南諸部以所獲賜貧民冬十月甲子以蕭希達為北府
宰相分德哷勒部為二院實訥齊為北院額爾竒木烏
蘇為南院額爾竒木詔分北達寧額為二部立兩節度
使以統之十一月壬寅命皇子耀庫濟為天下兵馬大
元帥略地薊北
二年春正月丙申元帥耀庫濟克平州獲刺史趙思温
禆將張崇二月如平州甲子以平州為盧龍軍置節度
使三月戊寅軍扵箭笴山獲叛奚呼遜射以鬼箭誅其
黨三百人沉之狗河置奚托輝部以布倫權總其事夏
四月己酉梁遣使来聘吴越王遣使来貢癸丑命耀庫
濟攻幽州德哷勒部額爾竒木迪里徇山西地庚申耀
庫濟軍幽州東節度使符存審遣其將出戰敗之擒裴
信父子閏月庚辰耀庫濟抵鎮州壬午拔曲陽丙戌下
北平晉王李存勖即皇帝位國號唐五月戊午耀庫濟
師還癸亥犬饗軍士賞賚有差六月辛丑波斯國来貢
秋七月前北府宰相蕭阿古齊及王郁徇地燕趙冬十
月辛未朔日有食之己夘唐兵滅梁
三年春正月遣兵略地燕南夏五月丙午以特哩衮迪
里為南院額爾竒木徙薊州民實遼州地渤海殺其刺
史張秀實而掠其民六月乙酉召皇后皇太子大元帥
及二宰相諸部頭等詔曰上天降監惠及烝民聖主明
王萬載一遇朕既上承天命下統羣生每有征行皆奉
天意是以機謀在己取舍如神國令既行人情大附舛
訛歸正遐邇無愆可謂大含溟海安納泰山矣自我國
之經營為羣方之父母憲章斯在胤嗣何憂升降有期
去来在我良籌聖會自有契扵天人衆國羣王豈可化
其凡骨三年之後歲在丙戌時值初秋必有歸處然未
終兩事豈負親誠日月非遥戒嚴是速聞詔者皆驚懼
莫識其意是日大舉征托歡党項準布等部詔皇太子
監國大元帥耀庫濟從秋七月辛亥哈喇等擊破索歡
納山東部族八月乙酉至烏爾古山以鵝祭天甲午次
古單于國登阿勒坦音德爾山以麃鹿祭九月丙申朔
次古回鶻城勒石紀功庚子拜日扵蹛林丙午遣騎攻
準布南府宰相蘇南院額爾竒木迪里略地西南乙夘
蘇等獻俘丁巳鑿金河水取烏山石輦致潢河木葉山
以示山海朝宗之意癸亥大食國遣使来貢甲子詔礲
丕勒汗故碑以契丹突厥漢字紀其功是月破呼穆蘇
山諸蕃部次伊德實山以赤牛青馬祭天地回鶻巴哩
遣使来貢冬十月丙寅朔獵約囉山獲野獸數千以充
軍食丁夘軍扵巴爾斯山遣兵踰流沙拔浮圖城盡取
西鄙諸部十一月乙末朔獲甘州回鶻都督必里克因
遣使諭其主烏穆珠汗射虎于烏蘭實哷山抵巴克實
山六百餘里且行且獵日有鮮食軍士皆給
四年春正月壬寅以捷報皇后皇太子二月丙寅大元
帥耀庫濟略党項丁夘皇后遣康末怛問起居進御服
酒膳乙亥阿古齊略燕趙還進牙旗兵仗辛夘耀庫濟
獻党項俘三月丙申饗軍水精山夏四月甲子南攻小
蕃下之皇后皇太子迎謁扵札里河癸酉回鶻烏穆珠
汗遣使来貢謝五月甲寅清暑室韋北陘秋九月癸巳
至自西征冬十月丁夘唐以滅梁来告即遣使報聘庚
辰日本國来貢辛巳高麗國来貢十一月丁酉幸安國
寺飯僧赦京師囚縦五坊鷹鶻己酉新羅國来貢十二
月乙亥詔曰所謂兩事一事已畢惟渤海世讐未雪豈
宜安駐乃舉兵親征渤海大諲譔皇后皇太子大元帥
耀庫濟從閏月壬辰祠木葉山壬寅以青牛白馬祭天
地扵烏山己酉次色克山射鬼箭丁巳次商嶺夜圍扶
餘府
天顯元年春正月己未白氣貫日庚申拔扶餘城誅其
守將丙寅命特哩衮安圖前北府宰相阿古齊等將萬
騎為先鋒遇諲譔老相兵破之皇太子大元帥耀庫濟
南府宰相蘇北院額爾竒木實訥齊南院額爾竒木迪
里圍輝罕城己巳諲譔請降庚午駐軍輝罕城南辛未
諲譔素服槀索牽羊率僚屬三百餘人出降上優禮而
釋之甲戌詔諭渤海郡縣丙子遣近侍康末怛等十三
人入城索兵器為邏卒所害丁丑諲譔復叛攻其城破
之駕幸城中諲譔請罪馬前詔以兵衛諲譔及族屬以
出祭告天地復還軍中二月庚寅安邊鄚頡南海定理
等府洎諸道節度刺史来朝慰勞遣之以所獲器幣諸
物賜將士壬辰以青牛白馬祭天地大赦改元天顯以
平渤海遣使報唐甲午復幸輝罕城閱府庫物賜從臣
有差以奚部長布倫王郁自回鶻新羅吐蕃党項室韋
沙陀烏爾古等從征有功優加賞賚丙午改渤海國為
東丹輝罕城為天福冊皇太子貝為人皇王以主之以
皇弟特爾格為左大相渤海老相為右大相渤海司徒
大素賢為左次相伊濟為右次相赦其國内殊死以下
丁未高麗濊貊鐡驪靺鞨来貢三月戊午遣額爾竒木
康默記左僕射韓延徽攻長嶺府甲子祭天丁夘幸人
皇王宫己巳安邊鄚頡定理三府叛遣安圖討之丁丑
三府平壬午安圖獻俘誅安邊府叛帥二人癸未宴東
丹國僚佐頒賜有差甲申幸天福城乙酉班師以大諲
譔舉族行夏四月丁亥朔次繖子山辛夘人皇王率東
丹國僚屬辭是月唐養子李嗣源反郭存謙弑其主存
勖嗣源遂立五月辛酉南海定理二府復叛大元帥耀
庫濟討之六月丁酉二府平丙午次慎州唐遣姚坤以
國哀来告秋七月丙辰鐡州刺史衞鈞反乙丑耀庫濟
攻拔鐵州庚午東丹國左大相特爾格卒辛未衛送大
諲譔扵皇都西築城居之賜其名曰烏勒呼妻曰阿勒
札盧龍行軍司馬張崇叛奔唐甲戌次扶餘府上不豫
是夕大星隕于幄前辛巳平旦子城上見黃龍繚繞可
長一里光耀奪目入扵行宫有紫黑氣蔽天踰日乃散
是日上崩年五十五天贊三年上所謂丙戌秋初必有
歸處至是乃驗壬午皇后稱制權決軍國事八月辛夘
康默記等拔長嶺府甲午皇后奉梓宫西遷壬寅耀庫
濟討平諸州奔赴行在乙巳人皇王貝繼至九月壬戌
南府宰相蘇薨丁夘梓宫至皇都權殯于子城西北己
巳上諡昇天皇帝廟號太祖冬十月盧龍節度使盧國
用叛奔于唐十一月丙寅殺南院額爾竒木耶律迪里
郎君耶律畢老等二年八月丁酉葬太祖皇帝于祖陵
置祖州天城軍節度使以奉陵寝統和二十六年七月
進諡大聖大明天皇帝重熙二十一年九月加諡大聖
大眀神烈天皇帝太祖所崩行宫在扶餘城西南兩河
之間後建昇天殿扵此而以扶餘為黃龍府云
贊曰遼之先出自炎帝世為森濟國其可知者盖自竒
善云竒善生都菴山徙潢河之濱傳至聶哷始立制度
置官屬刻木為契穴地為牢讓蘇爾威不肯自立聶哷
生必塔必塔生海蘭海蘭生努爾蘇大度寡欲令不嚴
而人化是為肅祖肅祖生薩喇達嘗與黃室韋挑戰矢
貫數札是為懿祖懿祖生伊德實始教民稼穡善畜牧
國以殷富是為玄祖玄祖生色勒迪仁民愛物始置鐵
冶教民鼓鑄是為德祖即太祖之父也世為契丹約尼
氏額爾竒木執其政柄德祖之弟蘇哷北征伊濟室韋
南略易定奚霫始興板築置城邑教民種桑麻習織組
已有廣土衆民之志而太祖受汗之禪遂以建國東征
西討如折枯拉朽東自海西至扵流沙北絶大漠信威
萬里歷年二百豈一日之故哉周公誅管蔡人未有能
非之者埒克安圖之亂太祖既貸其死而復用之非人
君之度乎舊史扶餘之變亦異矣夫
遼史卷二
遼史卷二考證
神冊五年春正月乙丑始製契丹大字按陶宗儀書
史會要云遼太祖用漢人教以隸書之半增損之製
契丹字數千以代刻木之約而永樂大典引紀異錄
以為渤海既平乃製契丹大字三千餘言則製字應
在天顯元年所紀各異
天贊二年三月討叛奚呼遜獲之按呼遜原本作胡
損卷三又作胡遜即係一人當屬音轉之訛今畫一
改訂
閏月晉王李存勖即皇帝位按五代史唐本紀書同
光元年夏四月己巳皇帝即位通鑑綱目亦書夏四
月晉王存勖稱皇帝扵魏州此書扵閏月之下盖契
丹與唐是時尚未通好晉王即位亦未遣使来告乃
作史者約略紀事之辭耳
三年春正月遣兵略地燕南夏五月渤海殺其刺史張
秀實而掠其民按通鑑所書是年契丹侵晉無虚
月兵征渤海亦有月分可考乃遼史僅扵正月書略
地燕南扵五月書渤海殺刺史掠民以是知修史者
遺漏之多也
四年夏四月按五代歐史司天考載後唐同光三年
四月癸亥朔日有食之通鑑綱目契丹志亦書之後
唐同光三年即遼天贊四年也本紀扵神冊六年天
贊二年兩書日食此不書者史闕略也
冬十月丁夘唐以滅梁来告即遣使報聘按唐滅梁
事在天贊二年冬十月至此已及兩年考冊府元龜
載後唐同光三年十月甲子差春州刺史来海金押
國信賜契丹王及迴使等賜物有差盖唐與契丹舊
無使命往来其通好始扵是年是以滅梁事扵是時
始来告也
天顯元年秋八月按五代史司天考載後唐天成元
年八月乙酉朔日有食之通鑑綱目及紀異錄俱書
之本紀失載
二年八月丁酉葬太祖皇帝扵祖陵置祖州按永樂
大典所載即扵本年九月葬太祖扵木葉山置州墳
側名曰祖州本紀系之二年八月所記各異
遼史卷二考證
