遼史卷八十三
元中書右丞相總裁托克托等修
列傳第十三
耶律休格(瑪格)耶律色珍
耶律希達耶律學古(額布勒)
耶律休格字遜寧祖實嚕隋國王父烏蘇南院額爾竒
木休格少有公輔器烏爾古室韋叛休格從北府宰相
蕭斡討之應歷末為特哩衮乾亨元年宋侵燕北院大
王希達統軍使蕭托果等敗績南京被圍帝命休格代
希達將五院軍往救遇大敵於高梁河與耶律色珍分
左右翼擊敗之追殺三十餘里斬首萬餘級休格被三
創明旦宋主遁去休格以創不能騎輕車追至涿州不
及而還是年冬上命韓匡嗣耶律沙伐宋以報圍城之
役休格率本部兵從匡嗣等戰于滿城翌日將復戰宋
人請降匡嗣信之休格曰彼衆整而銳必不肯屈乃誘
我耳宜嚴兵以待匡嗣不聽休格引兵憑高而視須臾
南兵大至鼓譟疾馳匡嗣倉卒不知所為士卒棄旗鼓
而走遂敗績休格整兵進擊敵乃却詔總南面戍兵為
北院大王車駕親征圍瓦橋關宋兵來救守將張師突
圍出帝親督戰休格斬師餘衆退走入城宋陣于水南
將戰帝以休格馬介獨黃慮為敵所識乃賜玄甲白馬
易之休格率精騎渡水擊敗之追至莫州横屍滿道靫
矢俱罄生獲數將以獻帝悦賜御馬金盂勞之曰爾勇
過于名若人人如卿何憂不克師還拜裕悦聖宗即位
太后稱制令休格總南面軍務以便宜從事休格均戍
兵立更休法勸農桑修武備邊境大治統和四年宋復
來侵其將范密楊繼業出雲州曹彬米信出雄易取岐
溝涿州陥固安置屯時北南院奚部兵未知休格力寡
不敢出戰夜以輕騎出兩軍間殺其單弱以脅餘衆晝
則以精銳張其勢使彼勞於防禦以疲其力又設伏林
莽絶其糧道曹彬等以糧運不繼退保白溝月餘復至
休格以輕兵薄之伺彼蓐食擊其離伍單出者且戰且
却由是南軍自救不暇結方陣塹地兩邊而行軍渴乏
井漉淖而飲凡四日始達于涿聞太后軍至彬等冒雨
而遁太后益以銳卒追及之彼力窮環粮車自衛休格
圍之至夜彬信以數騎亡去餘衆悉潰追至易州東聞
宋師尚有數萬瀕沙河而㸑促兵往擊之宋師望塵奔
竄墮岸相蹂死者過半沙河為之不流太后旋旆休格
收宋屍為京觀封宋國王又上言可乘宋弱略地至河
為界書奏不納及太后南征休格為先鋒敗宋兵於望
都時宋將劉廷譲以數萬騎並海而出約與李敬源合
兵聲言取燕休格聞之先以兵扼其要地會太后軍至
接戰殺敬源廷讓走瀛州七年宋遣劉廷讓等乘暑潦
來攻易州諸將憚之獨休格率銳卒逆擊于沙河之北
殺傷數萬獲輜重不可計獻于朝太后嘉其功詔免拜
不名自是宋不敢北向時宋人欲止兒啼乃曰裕悦至
矣休格以燕民疲弊省賦役恤孤寡戒戍兵無犯宋境
雖馬牛逸于北者悉還之遠近向化邊鄙以安十六年
薨是夕雨木冰聖宗詔立祠南京休格智略宏遠料敵
如神每戰勝讓功諸將故士卒樂為之用身更百戰未
嘗殺一無辜二子果巴官至節度使果實終裕悦孫瑪
格
瑪格字額特埒興宗時以散職入見上問卿奉佛乎對
曰臣每旦誦太祖太宗及先臣遺訓未暇奉佛帝悦清
寧中遷唐古部節度使咸雍中累遷匡義軍節度使太
康初致仕卒
耶律色珍字韓隱裕悦赫嚕之孫性明敏不事生産保
寧元年樞密使蕭思溫薦色珍有經國才上曰朕知之
第佚蕩豈可羈屈對曰外雖佚蕩中未可量乃召問以
時政占對剴切帝器重之妻以皇后之姪命節制西南
面諸軍仍援河東改南院大王乾亨初宋再攻河東從
耶律沙至白馬嶺遇敵沙等戰不利色珍赴之令麾下
萬矢齊發敵氣褫而退是年秋宋下河東乘勝襲燕北
院大王耶律希達與蕭托果逆戰敗績退屯清河北色
珍取希達等青幟軍于得勝口以誘敵敵果爭赴色珍
出其後奮擊敗之及高梁之戰與耶律休格分左右翼
夾擊大敗宋軍統和初皇太后稱制益見委任為北院
樞密使會宋將曹彬米信出雄易楊繼業出代州太后
親帥師救燕以色珍為山西路兵馬都統繼業䧟山西
諸郡各以兵守自屯代州色珍至定安遇賀令圖軍擊
破之追至五臺斬首數萬級明日至蔚州敵不敢出色
珍書帛射城上諭以招慰意隂聞宋軍來救令都監耶
律托色夜伏兵險阨俟敵至而發城守者見救至突出
色珍擊其背二軍俱潰追至飛狐斬首一萬餘級遂取
蔚州賀令圖潘美復以兵來色珍逆于飛狐擊敗之宋
軍在渾源應州者皆棄城走色珍聞繼業出兵令蕭達
林伏兵于路明旦繼業兵至色珍擁衆為戰勢繼業麾
幟而前色珍佯退伏兵發色珍進攻繼業敗走至狼牙
村衆軍皆潰繼業為流矢所中被擒色珍責曰汝與我
國角勝三十餘年今日何面目相見繼業但稱死罪而
已初繼業在宋以驍勇聞人號楊無敵首建梗邊之策
至狼牙村心惡之欲避不可得既擒三日死色珍歸闕
以功加守太保從太后南伐卒于軍太后親為哀臨仍
給葬具庶子果勒官至小將軍
耶律希達孟父楚國王之後便弓馬勇於攻戰景宗時
多任以軍事統和四年為右皮室詳衮時宋將楊繼業
䧟山西郡縣希達從樞密使色珍討之凡戰必以身先
矢無虚發繼業敗于朔州之南匿深林中希達望袍影
而射繼業墮馬先是軍令須生擒繼業希達以故不能
為功後太后南伐屢有戰績以病卒
耶律學古字伊實揚裕悦斡之庶孫穎悟好學工譯鞮
及詩保寧中補御盞郎君乾亨元年宋既下河東乘勝
侵燕學古受詔往援始至京宋敗耶律希達蕭托果等
勢益張圍城三周穴地而進城中民懷二心學古以計
安反側隨宜備禦晝夜不少懈適有敵三百餘人夜登
城學古戰却之會援軍至圍遂解學古開門列陣四面
鳴鼓居民大呼聲震天地旋有高梁之捷以功遥授保
静軍節度使為南京馬步軍都指揮使二年伐宋乞將
漢軍從之改彰國軍節度使時南境未静民思休息學
古禁寇掠以安之會宋將潘美率兵分道來侵學古以
軍少虚張旗幟雜丁黃為疑兵是夜適獨虎峪舉烽火
遣人偵視見敵俘掠村野擊之悉獲所掠物擒其將領
自是學古與潘美各守邊約無相侵軼民獲安業以功
為特哩衮卒弟額布勒
額布勒字留隱嚴重有膂力善屬文統和中伐宋屢任
以軍事嘗與揚珠不相能因曰爾奴才何所知揚珠訟
于北院樞密使韓德讓德讓怒問曰爾安得此奴耶額
布勒對曰三父異籍時亦易得德讓笑而釋之後從蕭
恒德伐博囉滿達勒以功為東路統軍都監及德讓為
大丞相薦其材可任統軍使太后曰額布勒嘗不遜於
卿何善而薦德讓奏曰臣黍相位於臣猶不屈况於其
餘以此知可用若任使之必能鎮撫諸番太后從之加
金紫崇禄大夫檢校太尉而弟果囉以罪亡額布勒及
其母俱下吏恐祸及母隂使人召果囉紿曰太后知事
之誣汝第來勿畏果囉至送有司坐誅其後退歸田里
以疾卒
論曰宋乘下太原之銳以師圍燕繼遣曹彬楊繼業等
分道來伐是兩役也遼亦岌岌乎殆哉休格奮擊于高
梁敵兵奔潰色珍擒繼業于朔州旋復故地宋自是不
復深入社稷固而邊境寧雖配古名將無愧矣然非學
古之在南京安其反側則二將之功盖亦難致故曰國
以人重信哉
遼史卷八十三
遼史卷八十三考證
耶律休格傳休格二子按聖宗本紀統和二十一年
休格子道士努以謀反誅是休格不止二子也
耶律色珍傳楊繼業被擒太息死罪而已按契丹國
志稱繼業被擒太息曰主上遇我厚何面目求活於
此不食三日死麾下百餘人皆感泣不肯去遂俱死
無生還者聖宗紀所載略同則此傳但稱死罪之語
似未足信至業之稱繼業以業在北漢時原賜姓劉
名繼業也
遼史卷八十三考證
