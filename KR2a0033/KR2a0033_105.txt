遼史卷一百五
元中書右丞相總裁托克托等修
列傳第三十五
能吏
漢以璽書賜二千石唐疏刺史縣令于屏以示奬率故
二史有循吏良吏之傳遼自太祖創業太宗撫有燕薊
任賢使能之道亦略備矣然惟朝廷參置國官吏州縣
者多遵唐制歴世既久選舉益嚴時又分遣重臣巡行
境内察賢否而進退之是以治民理財决獄弭盗各有
其人考其德政雖未足以與諸循良之列抑亦可謂能
吏矣作能吏傳
大公鼎渤海人先世籍遼陽率賓縣統和間徙遼東豪
右以實中京因家于大定曾祖忠禮賓使父信興中主
簿公鼎幼莊愿長而好學咸雍十年登進士第調瀋州
觀察判官時遼東雨水傷稼北樞密院大發瀕河丁壯
以完隄防有司承令峻急公鼎獨曰邊障甫寧大興役
事非利國便農之道乃疏奏其事朝廷從之罷役水亦
不為炎瀕河千里人莫不悦改良鄉令省徭役務農桑
建孔子廟學部民服化累遷興國軍節度副使時有隸
鷹坊者以羅畢為名擾害田里歲久民不堪公鼎言于
上即命禁戢會公鼎造朝大臣諭上嘉納之意公鼎曰
一郡獲安誠為大幸他郡如此者衆願均其賜于天下
從之徙長春州錢帛都提點車駕如春水貴主例為假
貸公鼎曰豈可輟官用徇人情拒之頗聞怨詈語曰此
吾職不敢廢也俄拜大理卿多所平反天祚即位歴長
寧軍節度使南京副留守改東京戶部使時盗殺留守
蕭保先始利其財因而倡亂民亦互生猜忌家自為鬭
公鼎單騎行郡陳以禍福衆皆投兵而拜曰是不欺我
敢弗聽命安輯如故拜中京留守賜貞亮功臣乘傳赴
官時盗賊充斥有遇公鼎于路者即叩馬乞自新公鼎
給以符約俾還業聞者接踵而至不旬日境内清肅天
祚聞之加賜保節功臣時人心反側公鼎慮生變請布
恩惠以安之為之肆赦公鼎累表乞歸不許會奴賊張
薩巴率無頼嘯聚公鼎欲擊而勢有不能嘆曰吾欲謝
事久矣為世故所牽不幸至此豈命也夫因憂憤成疾
保大元年卒年七十九子昌齡左承制昌嗣洺州刺史
昌朝鎮寧軍節度
蕭文字國華外戚之賢者也父直善安州防禦使文篤
志力學喜愠不形太康初掌秦越國王中丞司事以才
幹稱尋知北面帖黃王邦彦子爭廕數歲不能定有司
以聞上命文詰之立决車駕將還宫承詔閱習儀衛雖
執事林林指顧如一遷同知奉國軍節度使歴國舅都
監壽隆末知易州兼西南面安撫使高陽土沃民富吏
其邑者每黷于貨民甚苦之文始至悉去舊弊務農桑
崇禮教民皆化之時大旱百姓憂甚文禱之輙雨屬縣
又蝗議捕除之文曰蝗天災捕之何益但反躬自責蝗
盡飛去遺者亦不食苖散在草莽為烏鵲所食會霪雨
不止文復隨禱而霽是歲大熟朝廷以文可大用遷唐
古部節度使高陽勒石頌之後不知所終
馬人望字儼叔高祖胤卿為石晉青州刺史太祖兵至
堅守不降城破被執太祖義而釋之徙其族于醫巫閭
山因家馬曾祖廷煦南京留守祖淵中京副留守父詮
中京文思使人望穎悟幼孤長以才學稱咸雍中第進
士為松山縣令歲運澤州官炭獨役松山人望請于中
京留守蕭托歡均役他邑托歡怒下吏繫幾百日復引
詰之人望不屈蕭喜曰君為民如此後必大用以事聞
于朝悉從所請徙知涿州新城縣縣與宋接境驛道所
從出人望治不擾吏民畏愛近臣有聘宋還者帝問以
外事多薦之擢中京度支司鹽鐵判官轉南京三司度
支判官公私兼裕遷警巡使京城獄訟填委人望處决
無一冤者會檢括戶口未兩旬而畢同知留守蕭保先
怪而問之人望曰民産若括之無遺他日必長厚斂之
弊大率十得六七足矣保先謝曰公慮遠吾不及也先
是樞密使伊遜竊弄威柄卒害太子及天祚嗣位將討
父仇選人望與蕭報恩究其事人望平心以處所活甚
衆改上京副留守會劇賊趙鍾格犯闕劫宫女御物人
望率衆捕之右臂中矢炷以艾力疾馳逐賊棄所掠而
遁人望令關津譏察行旅悉獲其盗尋擢樞密都承旨
宰相耶律儼惡人望與已異遷南京諸宫提轄制置歲
中為保靜軍節度使有二吏兇暴民畏如虎人望假以
辭色陰令𤼵其事黥配之是歲諸處饑乏惟人望所治
粒食不闕路不鳴桴遙授彰義軍節度使遷中京度支
使始至府廩皆空視事半歲積粟十五萬斛錢二十萬
繈徙左散騎常侍累遷樞密直學士未幾拜參知政事
判南京三司使事時錢粟出納之弊惟燕為甚人望以
縑帛為通歴凡庫物出入皆使别籍名曰臨庫姦人黠
吏莫得軒輊乃以年老揚言道路朝論不察改南院宣
徽使以示優老踰年天祚手書宣馬宣徽四字詔之既
至諭曰以卿為老誤聽也遂拜南院樞密使人不敢干
以私用人必公議所當與者如曹勇義虞仲文嘗為姦
人所擠人望推薦皆為名臣當時民所甚患者驛逓馬
牛旗鼓鄕正廳隸倉司之役至破産不能給人望使民
出錢官自募役時以為便久之請老以守司徒兼侍中
致仕卒諡曰文獻人望有操守喜怒不形未嘗附麗求
進初除執政家人賀之人望愀然曰得勿喜失勿憂抗
之甚高擠之必酷其畏慎如此
耶律都勒斡字伊實音季父房之後廉約重義重熙末
給事誥勅院咸雍中累遷同知南京留守事被召以部
民懇留賜詔褒奬太康初改西南面招討使為北面林
牙遷左伊勒希巴大安中拜南府宰相壽隆初致仕卒
都勒斡所至有聲吏民畏愛及退居鄉里子布庫為烏
爾古部節度使遣人來迎既至見積委甚富謂子曰辭
親入仕當以裕國安民為事枉道欺君以苟貨利非吾
志也命駕而歸布庫後為盗所殺
楊遵勖字益誡涿州范陽人重熙十九年登進士第調
儒州軍事判官累遷樞密院副承旨咸雍三年為宋國
賀正使還遷都承旨天下之事叢于樞府簿書填委遵
勖一目五行俱下剖决如流敷奏詳敏上嘉之奉詔徵
戶部逋錢得四十餘萬緡拜樞密直學士改樞密副使
太康初參知政事徙知樞密院事兼門下侍郎平章事
拜南府宰相耶律伊遜誣皇太子詔遵勖與雅克案其
事遵勖不敢正言時議短之尋拜北府宰相大安中暴
卒年五十六贈守司空諡康懿子晦終昭文館直學士
王棠涿州新城人博古善屬文重熙十五年擢進士鄉
貢禮部廷試對皆第一累遷上京鹽鐵使或誣以賄無
狀釋之遷東京戶部使太康二年遼東饑民多死請振
恤從之三年入為樞密副使拜南府宰相大安末卒棠
練達朝政臨事不怠在政府修明法度有聲
論曰孟子論民為貴社稷次之司牧者當如何以盡心
公鼎奏罷完隄役以息民拒公主假貸以守法單騎行
郡化盗為良庶幾召杜之美文知易州雨暘應禱蝗不
為災人望為民不避囚繋判度支公私兼裕亦卓乎未
易及已都勒斡吏畏民愛楊遵勖决事如流真能吏哉
遼史卷一百五
遼史卷一百五考證
蕭文傳後不知所終按弘簡錄云蕭文遷唐古部節
度使卒而本傳乃云不知所終謹附識
遼史卷一百五考證
