遼史卷一百七
元中書右丞相總裁托克托等修
列傳第三十七
列女
男女居室人之大倫與其得烈女不若得賢女天下而
有烈女之名非幸也詩讚衛共姜春秋褒宋伯姬蓋不
得已所以重人倫之變也遼據北方風化視中土為疎
終遼之世得賢女二烈女三以見人心之天理有不與
世道存亡者
邢簡妻陳氏營州人父陘五代時累官司徒陳氏甫笄
涉通經義凡覽詩賦輒能誦尤好吟咏時以女秀才名
之年二十歸於簡孝舅姑閨門和睦親黨推重有六子
陳氏親教以經後二子抱朴抱質皆以賢位宰相統和
十二年卒睿智皇后聞之嗟悼贈魯國夫人刻石以表
其行及遷祔遣使以祭論者謂貞静柔順婦道母儀始
終無歉云
耶律氏太師達魯之妹小字常格幼爽秀有成人風及
長操行修潔自誓不嫁能詩文不苟作讀通歷見前人
得失歷能品藻咸雍間作文以述時政其略曰君以民
為體民以君為心人主當任忠賢人臣當去比周則政
化平隂陽順欲懷遠則崇恩尚德欲強國則輕徭薄賦
四端五典為治教之本六府三事實生民之命淫侈可
以為戒勤儉可以為師錯枉則人不敢詐顯忠則人不
敢欺勿泥空門崇飾土木勿事邊鄙妄費金帛滿當思
溢安必慮危刑罰當罪則民勸善不寳遠物則賢者至
建萬世盤石之業制諸部強横之心欲率下則先正身
欲治遠則始朝廷上稱善時樞密使耶律伊遜愛其才
屢求詩常格遺以回文伊遜知其諷己銜之太康三年
皇太子坐事伊遜誣以罪按無跡獲免會兄達魯謫鎮
州常格與俱嘗布衣蔬食人問曰何自苦如此對曰皇
儲無罪遭廢我輩豈可美食安寢及太子被害不勝哀
痛年七十卒于家
耶律努妻蕭氏小字意辛國舅駙馬都尉托斯和之女
母呼敦公主意辛美姿容年二十適努事親睦族以
孝謹聞嘗與娣姒會爭言厭魅以取夫寵意辛曰厭魅
不若禮法衆問其故意辛曰修己以潔奉長以敬事夫
以柔撫下以寬毋使君子見其輕易此之謂禮法自然
取重於夫以厭魅獲寵獨不愧于心乎聞者大慙初努
與樞密使伊遜有隙及皇太子廢被誣奪爵没入興聖
宫流烏爾古部上以章辛公主女欲使絶婚意辛辭曰
陛下以妾葭莩之親使免流竄實天地之恩然夫婦之
義生死以之妾自笄年從努一旦臨難頓爾乖離背綱
常之道於禽獸何異幸陛下哀憐與努俱行妾即死無
恨帝感其言從之意辛久在貶所親執役事雖勞無難
色事夫禮敬有加于舊夀隆中上書乞子孫為著帳郎
君帝嘉其節召舉家還子國隠乾統間始仕保大中意
辛在臨漢謂諸子曰吾度盧彦倫必叛汝輩速避我當
死之賊至遇害
耶律珠展妻蕭氏小字額勒本國舅貝勒之女性端慤
有容色自幼與他女異年十八歸珠展謹裕貞婉娣姒
推尊之及居珠展喪極哀毁既葬謂所親曰夫婦之道
如隂陽表裏無陽則隂不能立無表則裏無所附妾今
不幸失所天且生必有死理之自然珠展早歲登朝有
才不夀天禍妾身罹此酷罰復何依恃儻死者可見則
從不可見則當與俱侍婢慰勉竟無回意自刅而卒
耶律中妻蕭氏小字綏蘭韓國王惠之四世孫聰慧謹
愿年二十歸於中事夫敬順親戚咸譽其德中嘗謂曰
汝可粗知書以前貞淑為鑑遂發心誦習多涉古今天
慶中為賊所執潛置刅於履誓曰人欲汙我者即死之
至夜賊遁而免久之帝召中為五院都監中謂妻曰吾
本無宦情今不能免我當以死報國汝能從我乎綏蘭
對曰謹奉教及金兵徇地嶺西盡徙其民中守節死綏
蘭悲戚不形於外人怪之俄躍馬突出至中死所自殺
論曰陳氏以經教二子並為賢相耶律氏自潔不嫁居
閨閫之内而不忘忠其君非賢而能之乎三蕭氏之節
雖烈丈夫有不能者矣
遼史卷一百七
