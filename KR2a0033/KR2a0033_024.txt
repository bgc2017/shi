遼史卷二十四
元中書右丞相總裁托克托等修
本紀第二十四
道宗四
五年春正月壬申如混同江癸酉賜宰相耶律孝傑名
仁傑乙亥如山榆淀三月辛未以宰相仁傑獲頭鵝加
侍中壬辰北院樞密使魏王耶律伊遜知南院大王事
加裕悦知北院樞密使事耶律霂為北院樞密使北院
樞密副使耶律塔喇台知北院樞密使事左伊勒希巴
耶律世遷同知北院樞密使事夏四月己未如納克濼
五月丁亥謁慶陵以契丹行宫都部署耶律雅克為南
府宰相北面林牙耶律永寧伊勒希巴同知南院樞密
使事蕭托卜嘉及殿前副點檢駙馬都尉蕭綽哈並封
蘭陵郡王六月辛亥凖布來貢丁巳以北府宰相遼西
郡王蕭額哩頁為西北路招討使己未遣使錄囚是月
放進士劉瓘等百一十三人秋七月己邜獵夹山八月
庚申命有司撰太宗神功碑立於南京九月己邜詔諸
路毋禁僧徒開壇壬午禁扈從擾民冬十月戊戌夏國
遣使來貢己亥駐蹕都爾嘉壬子詔惟皇子仍一字王
餘並削降丁巳振平州貧民己未以趙王楊績為遼西
郡王魏王耶律伊遜降封混同郡王吳王蕭罕嘉努蘭
陵郡王致仕十一月丁丑召沙門守道開壇於内殿癸
未復南京流民差役三年被火之家免租税一年十二
月丙午彗星犯尾乙邜幸西京戊午行再生禮赦雜犯
死罪以下
六年春正月癸酉如鴛鴦濼辛邜耶律伊遜出知興中
府事三月庚寅封皇孫延禧為梁王忠順軍節度使耶
律佛德南院大王耶律仲禧南院樞密使戸部使陳毅
參知政事夏四月乙邜獵炭山五月壬申免平州復業
民租賦一年庚寅以旱禱雨命左右以水相沃俄而雨
降六月戊戌駐蹕納克濼戊申以度支使王績參知政
事庚戌女直遣使來貢秋七月戊辰觀市癸未為皇孫
梁王延禧設旗鼓伊喇六人衛之甲申獵沙嶺閏九月
壬寅祠木葉山己酉駐蹕藕絲淀冬十月己未朔省同
知廣德軍節度使事命奉先軍節度使兼巡警乾顯二
州丁邜耶律仁傑出為武定軍節度使庚午參知政事
劉詵致仕癸酉以陳毅為漢人行宫都部署王績同知
樞密院事辛巳回鶻遣使來貢十一月己丑朔日有食
之癸邜召羣臣議政十二月甲子以耶律塔喇台為孟
父詳衮乙丑以蕭托卜嘉為北府宰相耶律世遷知北
院樞密使事耶律慎思同知北院樞密使事庚午免西
京流民租賦一年甲戌減民賦丁亥豫行正旦禮戊子
如混同江
七年春正月戊申五國部長來貢甲寅女直貢良馬二
月甲子如魚兒濼夏五月壬子駐蹕嶺西癸丑有司奏
永清武清固安三縣蝗甲寅以蕭托卜嘉兼殿前都點
檢蕭綽哈為漢人行宫都部署兼知樞密院事六月甲
子詔月祭觀德殿歲寒食諸帝在時生辰及忌日詣景
宗御容殿致奠丙寅凖布余果南來貢丁邜以翰林學
士王言敷參知政事封北院宣徽使石篤漆水郡王秋
七月戊子如秋山丙申謁慶陵八月丁邜射鹿赤山加
圍場使尼格為静江軍節度使九月戊子次懷州命皇
后謁懷陵辛邜次祖州命皇后謁祖陵乙巳駐蹕藕絲
淀冬十月戊辰以特哩衮旺玖為南院大王伊勒希巴
奚綽竒為彰國軍節度使十一月乙酉詔歲出官錢振
諸宫分及邊戍貧戸丁亥幸駙馬都尉蕭綽哈第方飲
宰相梁穎諫曰天子不可飲人臣家上即還宫己亥高
麗來貢辛巳除帛絹尺度狹短之令十二月丁邜武定
軍節度使耶律仁傑以罪削爵為民辛未知興中府事
耶律伊遜以罪囚於來州
八年春正月甲申如混同江丁酉鐡驪五國諸長各貢
方物二月戊午如山榆淀辛酉詔北南院官凡給驛者
必先奏聞貢新及奏獄訟方許馳驛餘並禁之己巳夏
國獲宋將張天一遣使來獻壬申以耶律佛德為南府
宰相兼知北院樞密使雅克為特哩衮蕭托卜嘉兼知
契丹行宫都部署事三月庚戌黃龍府女直部長鐘鼐
率民内附予官賜印綬是月詔行秬黍所定升斗夏四
月壬戌以耶律世遷為上京留守六月辛亥朔駐蹕納
克濼丙辰夏國遣使來貢丁巳以耶律佛德為北院樞
密使耶律超格南府宰相劉筠南院樞密使蕭托卜嘉
兼知北院樞密使事王績漢人行宫都部署蕭綽哈國
舅詳衮乙丑凖布來貢丙子以耶律慎思知右伊勒希
巴事秋七月甲午如秋山南京霖雨沙河溢永清歸義
新城安次武清香河六縣傷稼九月庚寅謁慶陵丁未
駐蹕藕絲淀大風雪牛馬多死賜扈從官以下衣馬有
差冬十月乙邜詔華格傅導梁王延禧加金吾衛大將
軍丙子謁乾陵十一月壬午以伊實大王蕭哈噶為南
院宣徽使權知奚六部大王事圖罕為本部大王十二
月癸丑烏爾古德哷勒統軍使耶律瑪古為北院大王
庚申降皇后為惠妃出居乾陵
九年春正月辛巳如春水夏四月丙午朔大雪平地丈
餘馬死者十六七五月如黑嶺六月己未駐蹕散水原
甲子以耶律阿蘇為契丹行宫都部署耶律慎思北院
樞密副使庚午詔諸路檢括脱戶罪至死者原之閏月
丁丑以漢人行宫副部署罕努為南院大王戊寅詔追
諡庶人濬為昭懷太子丁亥凖布來貢己丑以知興中
府事邢熙年為漢人行宫都部署漢人行宫都部署王
績為南院樞密副使秋七月乙巳獵馬尾山丁巳謁慶
陵癸丑禁外官部内貸錢取息及使者館於民家八月
高麗王徽薨九月癸邜朔日有食之己酉射熊於白石
山加圍場使尼格左金吾衛大將軍己巳以高麗王徽
子三韓國公勲權知國事辛未五國部長來貢壬申召
北南樞密使官議政事冬十月丁丑謁觀德殿己邜南
院樞密使劉筠薨壬辰混同郡王耶律伊遜謀亡入宋
伏誅十一月丙午進封梁王延禧為燕國王大赦以南
院宣徽使蕭哈噶為南府宰相三司使王經參知政事
兼知樞密事甲寅詔僧善知讐校高麗所進佛經頒行
之己未定諸令史譯史遷叙等級十二月丁亥以邢熙
年知南院樞密使事辛邜以王言敷為漢人行宫都部
署高麗三韓國公王勲薨是年御前放進士李君裕等
五十一人
十年春正月辛丑朔如春水丙午復建南京奉福寺浮
圖戊辰如山榆淀二月庚午朔蒙古國遣使來聘三月
戊申遠蒙古國遣使來聘丁巳命知制誥王師儒牌印
郎君耶律固傅導燕國王延禧夏四月丁丑女直貢良
馬五月壬戌駐蹕散水原乙丑凖布來貢丙寅降國舅
詳衮班位在詳衮之下六月壬辰禁毁銅錢為器秋七
七甲辰如黑嶺九月癸亥駐蹕藕絲淀冬十二月乙未
改慶州大安軍曰興平是月改明年為大安赦雜犯死
罪以下
大安元年春正月丁酉如混同江癸邜王績知南院樞
密使事邢熙年為中京留守戊申以樞密直學士杜公
謂參知政事庚戌五國酋長來貢良馬二月辛未如山
榆淀夏四月乙酉宋主頊殂子煦嗣位使來告哀辛邜
西幸六月戊辰駐蹕圖古勒壬申以王績為南府宰相
蕭托卜嘉兼知南院樞密使事丁丑遣使弔祭於宋戊
寅宋遣王真甄祐等饋其先帝遺物秋七月乙巳遣使
賀宋主即位戊午獵於赤山八月丁邜幸慶州戊辰謁
慶陵冬十月癸亥駐蹕好草淀戊辰夏國王李秉常遣
使報其母梁氏哀甲申以蕭托卜嘉為南院樞密使十
一月乙未詔比者外官因譽進秩久而不調民被其害
今後皆以資給遷轉丁酉以南女直詳衮蕭伯哩為北
府宰相辛亥史臣進太祖以下七帝實錄丙辰遣使冊
三韓國公王勲子運為高麗國王己未詔僧尼無故不
得赴闕十二月甲午宋遣蔡卞來謝弔祭
二年春正月辛邜如混同江己酉五國諸部長來貢癸
丑召權翰林學士趙孝嚴知制誥王師儒等講五經大
義二月癸酉駐蹕山榆淀是月太白犯歲星三月乙酉
女直貢良馬夏四月戊戌北幸癸丑遣使加統軍使蕭
額圖琿太子太保禆將隆科金吾衛大將軍蕭雅克静
江軍節度使耶律約尼右監門衛大將軍仍賜賚諸軍
士五月丁巳朔以牧馬蕃息多至百萬賞羣牧官以次
進階乙亥駐蹕納克濼戊寅宰相梁穎出知興中府事
是月放進士張轂等二十六人六月丁亥朔左伊勒希
巴耶律坦為特哩衮知樞密院事耶律額特哷兼知左
伊勒希巴事丙申凖布來朝癸邜遣使按諸路獄甲辰
同知南京留守事耶律納延知右伊勒希巴事乙巳凖
布余果南及阿逹來朝詔燕國王延禧相結為友戊申
以契丹行宫都部署耶律阿蘇兼知北院大王事壬子
高墩以下縣令錄事兄弟及子悉許叙用秋七月丁巳
惠妃母燕國夫人鍚庫以厭魅梁王事覺伏誅子蘭陵
郡王蕭綽哈除名置邊郡仍隸興聖宫戊午獵沙嶺甲
子賜興聖積慶二宫貧民錢乙酉出粟振遼州貧民八
月戊子以雪罷獵九月庚午還上京壬申發粟振上京
中京貧民丙子謁二儀五鸞二殿己邜出太祖太宗所
御鎧伏示燕國王延禧諭以創業征伐之難辛巳召南
府宰相議國政冬十月乙酉朔以樞密副使竇景庸知
樞密院事丙戌五國部長來貢丁亥以夏國王李秉常
薨遣使詔其子乾順知國事十一月甲戌為燕國王延
禧行再生禮曲赦上京囚戊寅高麗遣使謝封冊癸未
出粟振乾顯成懿四州貧民十二月辛邜以蘭陵郡王
蕭托卜嘉為南院樞密使己亥夏國王李乾順遣使上
其父遺物
遼史卷二十四
遼史卷二十四考證
六年閏九月按原本作九月無閏字考歷象志朔考
是年九月庚申朔閏九月庚寅朔以支干推之壬寅
己酉皆閏九月非九月也今據增
冬十月己未朔按原本作癸未下接書丁邜庚午等
日距癸未且四十餘日矣今據朔考改正
七年耶律伊遜以罪囚於來州按原本作萊州考地
理志來州統來賓縣地與萊州迥異伊遜傳亦作來
州今據改正
遼史卷二十四考證
