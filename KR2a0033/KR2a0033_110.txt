遼史卷一百十
元中聿曰右丞相總裁托克托等修
列傳第四十
姦臣上
春秋褒貶善惡並書示勸懲也故遷固傳佞幸酷吏歐
陽修則并姦臣錄之將俾為君者知所鑒為臣者知所
戒此天地聖賢之心國家安危之機治亂之原也遼自
耶律伊遜而下姦臣十人其敗國皆足以為戒故列於
傳
耶律伊遜字呼都克琨五院部人父達喇家貧服用不
給人號窮達喇初伊遜母方娠夜夢手摶羖羊拔其角
尾既寤占之術者曰此吉兆也羊去角尾為王字汝後
有子當王及伊遜生適在路無水以浴迴車破轍忽見
湧泉達喇自以得子欲酒以慶聞酒香于草棘間得二
榼因祭東焉伊遜幼慧黠嘗牧羊至日昃達喇視之伊
遜熟寢達喇觸之覺伊遜怒曰何遽驚我適夢人手執
日月以食我我已食月㗖日方半而覺惜不盡食之達
喇自是不令牧羊及長美風儀外和内狡重熙中為文
班吏掌太保印陪從入宫皇后見伊遜詳雅如素宦命
補筆硯吏帝亦愛之累遷護衛太保道宗即位以伊遜
先朝任使賜漢人戶四十同知點檢司事常召决疑議
陞北院同知歷樞密副使清寧五年為南院樞密使改
知北院封趙王九年耶律仁先為南院樞密使時駙馬
都尉蕭呼都尭與重元黨惡仁先在朝白仁先可任西
北路招討使帝將從之伊遜奏曰臣新參國政未知治
體仁先乃先帝舊臣不可遽離朝廷帝然之重元亂平
拜北院樞密使進王魏賜匡時翊聖竭忠平亂功臣咸
雍五年加守太師詔四方有軍旅許以便宜從事勢震
中外門下饋賂不絶凡阿順者蒙薦擢忠直者被斥竄
太康元年皇太子始預朝政法度修明伊遜不得逞謀
以事誣皇后既死伊遜不自安又欲害太子因乘間入
奏曰帝與后如天地並位中宫豈可曠盛稱其黨駙馬
都尉蕭錫默之妹美而賢上信之納于宫尋冊為皇后
時護衛蕭和克知伊遜姦狀伏橋下欲殺之俄暴雨壞
橋謀不遂林牙蕭巖夀密奏曰伊遜自皇太子預政内
懷疑懼又與宰相張孝傑相附會恐有異圖不可使居
要地出為中京留守伊遜泣謂人曰伊遜無過因讒見
出其黨蕭錫默輩以其言聞於上上悔之無何出蕭巖
夀為順義軍節度使詔近臣議召伊遜事北面官屬無
敢言者耶律薩喇曰初以蕭巖夀奏出伊遜若所言不
當宜坐以罪若當則不可復召累諫不從乃復召為北
院樞密使時皇太子以母后之故憂見顔色伊遜黨欣
躍相慶讒謗沸騰忠良之士斥逐殆盡伊遜因蕭錫沙
之言夜召蕭塔喇台謀搆太子令護衛太保耶律扎拉
誣告耶律薩喇等同謀立皇太子詔按無迹而罷又令
牌印郎君蕭額都温詣上誣首耶律察喇前告耶律扎
拉等事皆實臣亦與其謀本欲殺伊遜等而立太子臣
等若不言恐亊白連坐詔使鞫劾伊遜迫令具伏上怒
命誅薩喇及蘇色等伊遜恐帝疑引數人庭詰各令荷
重校繩繫其頸不能出氣人人不堪其酷惟求速死反
奏曰别無異辭時方暑尸不得瘞以至地臭乃囚皇太
子於上京監衛者皆其黨尋遣蕭達嚕噶薩巴害太子
伊遜黨大喜聚飲數日上京留守蕭塔坦以卒聞上哀
悼欲召其妻伊遜隂遣人殺之以滅其口五年正月上
將出獵伊遜奏留皇孫上欲從之同知點檢蕭烏納諫
曰陛下若從伊遜留皇孫皇孫尚幼左右無人願留臣
保護以防不測遂與皇孫俱行由是上始疑伊遜頗知
其姦會北幸將次黑山之平定上適見扈從官屬多随
伊遜後惡之出伊遜知南院大王事及例削一字王爵
改王混同意稍自安及赴闕入謝帝即日遣還改知興
中府事七年冬坐以禁物鬻入外國下有司議法當死
伊遜黨耶律雅克獨奏當入八議得減死論擊以鐵骨
朵幽於來州後謀奔宋及私藏兵甲事覺縊殺之乾統
二年發塚戮其屍
張孝傑建州永霸縣人家貧好學重熙二十四年擢進
士第一清寧間累遷樞密直學士咸雍初坐誤奏事出
為惠州刺史俄召復舊職兼知戶部司事三年參知政
事同知樞密院事加工部侍郎八年封陳國公上以孝
傑勤幹數問以事為北府宰相漢人貴幸無比太康元
年賜國姓明年秋獵帝一日射鹿三十燕從官酒酣命
賦雲上于天詩詔孝傑坐御榻傍上誦黍離詩知我者
謂我心憂不知我者謂我何求孝傑奏曰今天下太平
陛下何憂富有四海陛下何求帝大悦三年羣臣侍燕
上曰先帝用仁先華格以賢智也朕有孝傑伊遜不在
仁先華格下誠為得人歡飲至夜乃罷是年夏伊遜譛
皇太子孝傑同惡相濟及伊遜受詔按皇太子黨人誣
害忠良孝傑之謀居多伊遜薦孝傑忠於社稷帝謂孝
傑可比狄仁傑賜名仁傑乃許放海東青鶻六年既出
伊遜上亦悟孝傑姦佞尋出為武定軍節度使坐私販
廣濟湖鹽及擅改詔旨削爵貶安肅州數年乃歸大安
中死於鄉乾統初剖棺戮屍以族産分賜臣下孝傑久
在相位貪貨無厭時與親戚會飲嘗曰無百萬兩黃金
不足為宰相家初孝傑及第詣佛寺忽迅風吹孝傑幞
頭與浮圖齊墜地而碎有老僧曰此人必驟貴然亦不
得其死竟如其言
耶律雅克字善寧季父房之後四世祖托音太祖異母
弟父曰呼魯蘇官至太師雅克狡佞而敏清寧間為左
護衛太保太康初轉北面林牙初耶律伊遜自中京留
守復為樞密使以雅克為耳目凡聞見必以告伊遜愛
而薦之帝亦以為賢拜左伊勒希巴及太子被誣帝遣
雅克往訊之太子謂雅克曰帝惟我一子今為儲嗣復
何求敢為此事公與我為昆弟行當念無辜達意於帝
禱之甚懇蕭錫沙聞之謂雅克曰宜以太子言易為伏
狀雅克頷之盡如所教以奏及大子被逐伊遜殺害忠
良多雅克之謀為契丹行宫都部署五年夏拜南府宰
相遷特哩衮大安三年為西京留守致仕夀隆初卒
蕭錫沙摩和納部人父都勒斡歷官節度使錫沙辨黠
善揣摩人意清寧間以年勞遷護衛太保太康初耶律
伊遜復入樞府益横恣時錫沙出入伊遜家以朝臣不
附者輒使出之錫沙由宿衛遷殿前副點檢三年夏護
衛蕭和克等謀殺伊遜事覺下獄錫沙謂伊遜曰今太
子猶在臣民屬心大王素無根祗之助復有誣皇后之
怨若太子立王置身何地宜熟計之伊遜曰吾憂此久
矣是夜召蕭塔喇台謀所以搆太子事錫沙計既行尋
遷殿前都點檢兼同知樞密院事復令蕭額圖琿等誣
首耶律扎拉前告耶律薩喇等事皆實詔究其事太子
不服遣伊勒希巴耶律雅克問太子太子具陳所以見
誣之狀錫沙聞之謂雅克曰如此奏則大事去矣當易
其辭為伏欵雅克入如錫沙言奏之上大怒廢太子太
子將出曰我何罪至是錫沙叱令登車遣衛卒闔車門
是年遷北院樞密副使復陳隂害太子計伊遜從之及
伊遜出知南院大王事亦出錫沙為保州統軍使卒乾
統間剖棺戮屍二子達勒達年結皆伏誅
遼史卷一百十
