遼史卷二十九
元中書右丞相總裁托克托等修
本紀第二十九
天祚皇帝三
保大元年春正月丁酉朔改元肆赦初金人興兵郡縣
所失幾半上有四子長趙王母趙昭容次晉王母文妃
次秦王許王皆元妃生國人知晉王之賢深所屬望元
妃之兄樞密使蕭奉先恐秦王不得立潛圖之文妃姊
妹三人長適耶律達哈拉次文妃次適伊都一日其姊
若妹俱會軍前奉先諷人誣駙馬蕭昱及伊都等謀立
晉王事覺昱達哈拉等伏誅文妃亦賜死獨晉王未忍
加罪伊都在軍中聞之大懼即率千餘騎叛入金上遣
知奚王府事蕭錫默北府宰相蕭德恭太常衮耶律特
哩衮歸州觀察使蕭和尚努四軍太師蕭斡將所部兵
追之及諸閭山縣諸將議曰主上信蕭奉先言奉先視
吾軰蔑如也伊都乃宗室豪俊常不肯為奉先下若擒
伊都他日吾黨皆伊都也不若縱之還即紿曰追襲不
及奉先既見伊都之亡恐後日諸校亦叛遂勸驟加爵
賞以結衆心以蕭錫默為奚王蕭德恭試中書門下平
章事兼判上京留守事耶律特哩衮為龍虎衛上將軍
蕭和尚努金吾衛上將軍蕭斡鎮國大將軍二月幸鴛
鴦濼夏五月至赫哷蘇秋七月獵炭山九月至南京冬
十一月癸亥以西京留守趙王實訥埓為特哩衮
二年春正月乙亥金克中京遂下澤州上出居庸關至
鴛鴦濼聞伊都引金人羅索貝勒奄至蕭奉先曰伊都
乃王子班之苖裔此來欲立甥晉王耳若為社稷計不
惜一子明其罪誅之可不戰而伊都自迴矣上遂賜晉
王死素服三日耶律薩巴等皆伏誅王素有人望諸軍
聞其死無不流涕由是人心解體伊都引金人逼行宫
上率衞兵五千餘騎幸雲中遺傳國璽于桑乾河二月
庚寅朔日有食之既甲午知北院大王事耶律瑪古漢
人行宫都部署蕭特默竝為都統大和宫使耶律布達
副之將兵屯鴛鴦濼己亥金師敗奚王哈瑪爾于北安
州降其城三月辛酉上聞金師將出嶺西遂趨白水濼
乙丑羣牧使穆喇斡降金丙寅上至努克特倉聞金兵
將近計不知所出乘輕騎入夾山方悟奉先之不忠怒
曰汝父子誤我至此今欲誅汝何益于事恐軍心忿怨
爾曹避敵苟安禍必及我其勿從行奉先下馬哭拜而
去行未數里左右執其父子縳送金兵金人斬其長子
昂以奉先及其次子昱械送金主道遇遼軍奪以歸國
遂竝賜死逐樞密使蕭塔喇台召托卜嘉典禁衛丁卯
以北院樞密副使蕭儈孝努知北院樞密使事同知北
院樞密使事蕭扎拉為左伊勒希巴戊辰同知殿前點
檢事耶律果巴率衛士降金己巳偵人蕭和尚牌印郎
君耶律希斯為金所獲癸酉以諸局百工多亡凡扈從
不限吏民皆官之初詔留宰相張琳李處溫與秦晉國
王淳守燕處溫聞上入夾山數日命令不通即與弟處
能子奭外假怨軍内結都統蕭斡謀立淳遂與諸大臣
耶律達實左企弓虞仲文曹勇義康公弼集番漢百官
諸軍及父老數萬人詣淳府處溫邀張琳至白其事琳
曰攝政則可處溫曰天意人心已定請立班耳處溫等
請淳受禮淳方出李奭持赭袍被之令百官拜舞山呼
淳驚駭再三辭不獲已而從之以處溫守太尉左企弓
守司徒曹勇義知樞密院事虞仲文參知政事張琳守
太師李處能直樞密院李奭為少府少監提舉翰林醫
官李爽陳秘十餘人會與大計竝賜進士及第授官有
差蕭斡為北樞密使駙馬都尉蕭旦知樞密院事改怨
軍為常勝軍於是肆赦自稱天錫皇帝改元建福降封
天祚為湘隂王遂據有燕雲平及上京遼西六路天祚
所有沙漠已北西南西北路兩都招討府諸番部族而
已夏四月辛卯西南面招討使耶律佛騰降金雲内寧
邊東勝等州皆降阿蘇為金兵所擒金已取西京沙漠
以南部族皆降上遂遁於額蘇掄時北部瑪克實贐馬
駞食羊五月甲戌都統瑪古收集散亡會于額勒錦丙
子以瑪古知北院樞密使事兼都統六月淳寝疾聞上
傳檄天德雲内朔武應蔚等州合諸番精兵五萬騎約
以八月入燕幷遣人問勞索衣裘茗藥淳甚驚命南北
面大臣議而李處温蕭斡等有迎秦拒湘之說集番漢
百官議之從其議者東立惟南面行營都部署耶律寧
西立處溫等問故寧曰天祚果能以諸番兵大舉奪燕
則是天數未盡豈能拒之否則秦湘父子也拒則皆拒
自古安有迎子而拒其父者處溫等相顧微笑以寧扇
亂軍心欲殺之淳欹枕長歎曰彼忠臣也焉可殺天祚
果來吾有死耳復何面目相見耶已而淳死衆乃議立
其妻蕭氏為皇太后主軍國事奉遺命迎立天祚次子
秦王定為帝太后遂稱制改元德興處溫父子懼禍南
通童貫欲挾蕭太后納土于宋北通于金欲為内應外
以援立大功自陳蕭太后罵曰誤泰晉國王者皆汝父
子悉數其過數十賜死臠其子奭而磔之籍其家得錢
七萬緍金玉寶器稱是為宰相數月之間所取也瑪克
實以兵來援為金人敗于鴻和水擒其子托果及其屬
阿敦夏國援兵至亦為金兵所敗秋七月丁巳德哷勒
部皮室叛烏爾古部節度使耶律唐古討平之加太子
太保乙丑上京茂巴克實率二千戶降金辛未夏國遣
曹价來問起君八月戊戌親遇金軍戰于石輦驛敗績
都統蕭特默及其姪薩古被執辛丑會軍于歡塔察拉
金兵追之棄輜重以遁九月德哷勒部叛都統瑪古克
之冬十月金兵攻蔚州降十一月乙丑聞金兵至奉聖
州率衛兵屯于埒克塞秦晉王淳妻蕭德妃五上表于
金求立秦王不許以勁兵守居庸及金兵臨關厓石自
崩戍卒多壓死不戰而潰德妃出古北口趨天德軍十
二月知金主撫定南京上遂由薩里關出居四部族詳
衮之家
三年春正月丁巳奚王和勒博僭號稱天復元年命都
統瑪古討之甲子初張瑴為遼興軍節度副使民推瑴
領州事秦晉王淳既死蕭德妃遣錫凌阿知平州瑴知
遼必亡練軍實籍丁壯為備錫凌阿至弗納金帥尼雅
滿入燕首問平州事於故參知政事康公弼公弼曰瑴
狂妄寡謀雖有鄉兵彼何能為示之不疑圖之未晚金
人招錫凌阿赴軍前加瑴臨海軍節度使仍知平州既
而又欲以精兵三千先下平州擒張瑴公弼曰若加兵
是趣之叛也公弼請自往覘之瑴謂公弼曰遼之八路
七路已降獨平州未降者防蕭斡耳厚賂公弼而還公
弼復尼雅滿曰彼無足盧金人遂改平州為南京加瑴
試中書門下平章事判留守事庚辰宜錦乾顯成川豪
懿等州相繼皆降上京盧彦綸叛殺契丹人二月乙酉
朔興中府降金來州歸德軍節度使田顥權隰州刺史
杜師回權遷州刺史高永昌權閏州刺史張成皆籍所
管戶降金丙戍誅蕭德妃降淳為庶人盡釋其黨癸巳
興中宜州復城守三月駐蹕于雲内州南夏四月甲申
朔以知北院樞密使蕭儈孝努為諸道大都督丙申金
兵至居庸關擒耶律達實戊戌金兵圍輜重于靑塜硬
寨太保特默格竊梁王雅里以遁秦王許王諸妃公主
從臣皆䧟没庚子梁宋大長公主托里亡歸壬寅金遣
人來招癸卯答言請和丙午金兵送族屬輜重東行乃
遣兵邀戰于白水濼趙王實訥埒蕭道寕被執上遣牌
印郎君穆喇斡送兔紐金印偽䧏遂西遁雲内駙馬都
尉潤諾遽詣金䧏己酉金復以書來招答其書壬子金
帥書來不許請和是月特默格挈雅里至上怒不能盡
救諸子詰之五月乙卯夏國王李乾順遣使請臨其國
庚申軍將耶律廸里等夜劫梁王雅里奔西北部立以
為帝改元神歷辛酉渡河止于金肅軍北和勒博為衆
所殺六月遣使冊李乾順為夏國皇帝秋九月耶律達
實自金來歸冬十月復渡河東還居圖魯卜部梁王雅
里殁耶律珠拉繼之十一月圖烈為衆所殺
四年春正月上趨都統瑪古軍金人來攻棄營北遁瑪
古被執瑪克實來迎贐馬駞食羊率部人防衛時侍從
乏糧以衣易羊至烏爾古德哷勒部以都點檢蕭伊實
知北院樞密使事封瑪克實為神裕悅王特默格䧏金
二月耶律約蘇等十人謀叛伏誅夏五月金人既克燕
驅燕之大家東徙以燕空城及涿易檀順景薊州與宋
以塞盟左企弓康公弼曹勇義虞仲文皆東遷燕民流
離道路不勝其苦入平州言於留守張瑴曰宰相左企
弓不謀守燕使吾民流離無所安集公今臨巨鎮握強
兵盡忠於遼必能使我復歸鄉土人心亦惟公是望瑴
遂召諸將領議皆曰聞天祚兵勢復振出没漠南公若
仗義勒王奉迎天祚以圖中興先責左企弓等叛䧏之
罪而誅之盡歸燕民使復其業而以平州歸宋則宋無
不接納平州遂為藩兵即後日金人加鎮矣内用平州之
軍外得宋為之援又何懼焉瑴曰此大事也不可草草
翰林學士李石智而多謀可召與議石至其言與之
合乃遣張謙率五百餘騎傳留守令召宰相左企弓曺
勇義樞密使虞仲文參知政事康公弼至濼河西岸遣
議事官趙秘校往數十罪曰天祚播遷夾山不即奉迎
一也勸皇叔秦晉王僭號二也詆訐君父䧏封湘隂三
也天祚遣知閤王有慶來議事而殺之四也檄書始至
有迎秦拒湘之議五也不謀守燕而䧏六也不顧大義
臣事于金七也根括燕財取悅于金八也使燕人遷徙
失業九也教金人發兵先下平州十也爾有十罪所不
容誅左企弓等無以對皆縊殺之仍稱保大三年畫天
祚象朝夕謁事必告而後行稱遼官秩六月榜諭燕人
復業恒産為常勝軍所占者悉還之燕民既得歸大悅
翰林學士李石更名安弼偕故三司使高黨往燕山說
宋王安中曰平州帶甲萬餘瑴有文武材可用為屏翰
不然將為肘腋之患安中深然之令安弼與黨詣宋宋
主詔帥臣王安中詹度厚加安撫與免三年常賦瑴聞
之自謂得計秋七月金人屯來州棟摩聞平州附宋以
二千騎問罪先入營州瑴以精兵萬騎擊敗之宋建平
州為泰寕軍以瑴為節度使以安弼黨為徽猷閤待制
令宣撫司出銀絹數萬犒賞㲄喜遠迎金人諜知舉兵
來襲瑴不得歸奔燕金人克三州始來索㲄王安中諱
之索急斬一人貎類者去金人曰非㲄也以兵來取安
中不得已殺㲄函其首送金天祚既得林牙耶律達實
兵歸又得隂山室韋瑪克實兵自謂得天助再謀出兵
復收燕雲達實林牙力諫曰自金人初䧟長春遼陽則
車駕不幸廣平淀而都中京及䧟上京則都燕山及䧟
中京則幸雲中自雲中而播遷夾山向以全師不謀戰備使舉國漢
地皆為金有國勢至此而方求戰非計也當養兵待時而動不可輕
舉不從達實遂殺伊實及博勒和置北南面官属自立為王率所部西
去上遂率諸軍出夾山下漁陽嶺取天德東勝寧邊雲内等州南下
武州遇金人戰于昂阿下水復潰直趨山隂八月國舅
詳衮蕭托卜嘉筆硯祗候察喇䧏金是月金主阿固達
死九月建州䧏金冬十月納圖魯卜部人額爾克之妻
恩克以額爾克為本部節度使扎古雅䧏金金攻興中
府䧏之十一月從行者舉兵亂北護衛太保珠展錫里
詳衮額布勒等擊之十二月置二總管府
遼史卷二十九
遼史卷二十九考證
若擒伊都按伊都即前後原文余覩此作余都又都
綂蕭斡訛蕭幹俱畫一改
保大二年二月庚寅朔日有食之既按遼自太祖至
此凡二百十餘年所書日食止二十九史臣於歷象
志云日食星變風雲震雪之祥具載帝紀乃質之新
舊唐書五代史宋史及契丹國志等書遼紀獨略再
考保大二年為徽宗宣和四年宋史於二月庚寅朔
未書日食此又宋史之闕
遣議事官趙秘校往數十罪按契丹國志作趙能
遼史卷二十九考證
