遼史卷二十
元中書右丞相總裁托克托䓁修
本紀第二十
興宗三
十六年春正月己邜如混同江二月庚申如魚兒濼辛
酉禁羣臣遇宴樂奏請私事詔世選之官從各部耆舊
擇材能者用之三月丁亥如黑水濼癸巳遣使審决雙
州囚壬寅大雪夏四月乙巳朔皇太后不豫上馳往視
疾丙午皇太后愈復如黑水濼丁卯肆赦六月戊申清
暑永安山丁巳凖布大王通特古斯來朝獻方物戊午
詔士庶言事秋七月辛邜幸慶州自是月至於九月日
射獵於楚布溝錫喇錫倫石塔諸山冬十月辛亥幸中
京謁祖廟丙辰定公主行婦禮於舅姑儀庚午鐡驪星
莽來朝以始入貢加右監門衞大將軍十一月戊寅祠
木葉山己丑幸中京朝皇太后壬辰禁漏泄宫中事十
二月辛丑朔女直遣使來貢辛亥謁太祖廟觀太宗收
晉圖癸丑問安皇太后乙邜以太后愈雜犯死罪减一
䓁論徒以下免庚申南府宰相杜防韓紹榮奏事有誤
各以大杖决之出防為武定軍節度使壬戌高麗遣使
來貢
十七年春正月丁亥如春水閏月癸丑射虎於哈爾吉
二月辛巳振頁穩徹木衮是月詔士庶言國家利便不
得及已事奴婢所見許白其主不得自陳夏國王李元
昊薨其子諒祚遣使來告遣永興宫使耶律紐斡哩右
護衞太保耶律轄魯將作少監王全慰奠三月癸卯以
同知南京留守事蕭塔喇噶為左伊勒希巴知右伊勒
希巴事唐古為右伊勒希巴丙午夏李諒祚上其父元
昊遺物丁邜圖伯特國使來乞以本部軍助攻夏國不
許夏四月辛未武定軍節度使杜防復為南府宰相丙
子高麗遣使來貢甲申博囉滿逹勒大王佛寕以造舟
人來獻六月庚辰凖布獻馬駞二萬辛邜長白山太師
察克輝發部太師薩喇圖來貢方物秋七月丁未裕悅
瑪摩約子布格及伯哩八部額爾竒木和費延䓁内附
甲寅錄囚減雜犯死罪八月丙戌復南京貧戸租稅戊
子以殿前都點檢耶律義先為行軍都部署中順軍節
度使夏行美副部署東北面詳衮耶律珠展為監軍伐
富珠哩酋托多羅冬十月甲申北院大王耶律罕巴薨
甲午駐蹕都爾嘉十一月乙未朔遣使括馬丁巳賜皇
太弟重元金劵封皇子和囉噶為越王阿林許王忠順
軍節度使謝嘉努陳王西京留守特布漢王特哩衮埒
富遼西郡王行宫都部署布古德柳城郡王奉陵軍節
度使海古勒饒樂郡王安定郡王尼嚕古進封楚王
十八年春正月甲午朔日有食之戊戌留夏國賀正使
不遣己亥遣北院樞密副使蕭惟信以伐夏告宋辛丑
錄囚丙午如鴛鴦濼丙辰獵&KR1381;塔山耶律義先奏富珠
哩捷二月庚辰幸燕趙國王洪基帳視疾乙酉耶律義
先䓁執托多羅以獻三月乙巳高昌國遣使來貢壬子
以洪基疾愈赦雜犯死罪以下丁巳烏爾古來送欵夏
四月癸酉以南府宰相耶律果實為南京統軍使五月
甲辰五國酋長各率其部來附庚戌輝發部長烏達台
吉䓁來朝戊午五國節度使耶律仙童以降烏爾古叛
人授左監門衞上將軍六月壬戌朔以韓國王蕭惠為
河南道行軍都統趙王蕭孝友漢王特布副之乙丑錄
囚丙寅行十二神纛禮己巳宋以遼師伐夏遣錢逸致
贐庚辰凖布來貢馬駞珍玩辛巳夏國使來貢留之不
遣丁亥行再生禮秋七月戊戌親征八月辛酉渡河夏
人遁乃還九月丁未蕭惠䓁為夏所敗冬十月北道行
軍都統耶律達嚕噶率準布諸軍至賀蘭山獲李元昊
妻及其官僚家屬遇夏人三千來戰殪之烏爾古德哷
勒都詳衮蕭慈實努南剋耶律斡里死焉十二月戊寅
慶陵林木火己卯錄囚有弟從兄為強盗者兄弟俱無
子特原其弟
十九年春正月庚寅僧惠鑑加檢校太尉庚子耶律逹
嚕噶復封漆水郡王諸將校及凖布䓁部酋長各進爵
有差贈蕭慈實努同中書門下平章事辛丑遣使問罪
于夏壬寅如魚兒濼二月丁亥夏將旺布威赫伊特凌
結等攻金肅城南面林牙耶律高嘉努䓁破之旺希被
創遁去殺威赫伊特凌結三月戊戌殿前都點檢蕭塔
喇台與夏戰于三角川敗之癸邜命西南招討使蕭博
諾北院大王伊遜林牙蕭薩滿䓁帥師伐夏以行宫都
部署布古德監戰甲辰遣同知北院樞密使蕭格按軍
邊城以為聲援己酉駐蹕息雞淀丙辰幸殿前都點檢
蕭塔喇台駙馬都尉蕭呼都克帳視疾夏四月丙寅如
魚兒濼壬申博囉滿達勒特哩衮錫都來貢甲申高麗
來貢五月己丑如凉陘癸巳蕭博諾䓁入夏境不與敵
遇縱軍俘掠而還丁酉夏國旺布來降己亥遠夷博索
摩部遣使來貢六月丙辰朔置倒塌嶺都監丙寅謁慶
陵庚午幸慶州謁太安殿壬申詔醫卜屠販奴隸及倍
父母或犯事逃亡者不得舉進士輝發哈斯罕博囉滿
逹勒各遣使貢馬甲戌宋遣使來賀伐夏捷高麗使俱
至辛巳御金鑾殿試進士秋七月壬辰駐蹕科里巴延
癸巳以燕趙國王洪基領北南樞密院乙未凖布長和
塔拉弟諤德來朝加太尉遣之戊戌錄囚戊申以左伊
勒希巴蕭唐古為北院樞密副使壬子獵哈爾吉八月
丁邜凖布酋長楚齊格爾巴爾斯來朝九月壬寅夏人
侵邊逹嚕噶遣六院軍將哈里擊敗之冬十月庚午還
上京辛未夏國王李諒祚母遣使乞依舊稱藩使還詔
諭别遣信臣詣闕當徐思之壬申釋臨潢府役徒甲戌
如中會川十一月甲午凖布酋長和塔拉來貢庚戌錄
囚壬子出南府宰相韓知白為武定軍節度使樞密副
使楊績長寧軍節度使翰林學士王綱澤州刺史張宥
徽州刺史知制誥周白海北州刺史閏月乙邜以漢王
特布為中京留守辛未以同知北院樞密使事蕭格為
南院樞密使南院大王耶律仁先知北院樞密使事封
吳王十二月丁亥北府宰相趙王蕭孝友出為東京留
守東京留守蕭嗒尔噶為北府宰相南院樞密使潞王
察克為南院大王庚戌韓國王蕭惠徙封魏王致仕壬
子夏國李諒祚依上表乞使舊臣屬
二十年春正月戊戌駐蹕混同江二月甲申遣前北院
都監蕭友括䓁使夏國索党項叛戶己丑如蒼耳濼甲
辰吐蕃遣使來貢三月壬子朔幸黑水夏五月癸丑蕭
友括䓁使夏還李諒祚母表乞如党項權進馬駞牛羊
䓁物己巳夏國遣使求唐隆鎮及乞罷所建城邑以詔
荅之六月丙戌詔以所獲李元昊妻及前後所俘夏人
安置蘇州以伐夏所獲物遣使遺宋秋七月如秋山九
月詔更定條制駐蹕中會川冬十月己邜朔括諸道軍
籍十一月庚申以特哩衮都監蕭穆嚕為左伊勒希巴
甲子命東京留守司總領戶部内省事丁邜罷中丞記
錄職官過犯令承旨總之十二月乙酉以皇太后行再
生禮肆赦
二十一年春正月辛亥如混同江二月如魚兒濼夏四
月癸未以國舅詳衮蕭阿拉為西北路招討使封西平
郡王六月丙子駐蹕永安山秋七月甲辰朔召北府宰
相蕭塔喇噶南府宰相漢王特布南院樞密使蕭格知
北院樞密使事仁先䓁賜坐論古今治道戊申祀天地
己酉詔北南樞密院日再奏事壬子追尊太祖之祖為
簡獻皇帝廟號玄祖祖妣為簡獻皇后太祖之考為宣
簡皇帝廟號德祖妣為宣簡皇后追封太祖伯父額爾
竒木葉穆為蜀國王裕悦實嚕為隋國王以燕趙國王洪
基為天下兵馬大元帥知特哩衮事詔諭之癸亥近侍
實達爾鄂博偽學御畫免死配役終身甲子如秋山戊
辰謁慶陵以南院樞密使蕭格為北院樞密使封吳王
辛未如慶州壬申追封太祖弟伊德實為許國王八月
戊子太尉烏哲薨詔配享聖宗廟九月乙邜平州進白
兔己未謁懷陵庚申追上嗣聖皇帝天順皇帝尊諡
更諡彰德皇后曰靖安癸亥謚齊天皇后曰仁德皇后甲
子謁祖陵增太祖謚大聖大明神烈天皇帝更謚貞烈
皇后曰淳欽恭順皇帝曰章肅后蕭氏謚曰和敬冬十
月戊寅駐蹕中會川丁亥夏國李諒祚遣使乞弛邊備
即遣蕭友括奉詔諭之戊子幸顯懿二州甲午遼興軍
節度使蕭實喇封鄭王南院大王潞王察克爲南院樞
密使進封越國王戊戌射虎於南薩哈巴辛丑謁乾陵
十一月壬寅朔增謚文獻皇帝為文獻欽義皇帝及謚
二后曰端順曰柔貞復更諡世宗孝烈皇后為懷節丁
未增孝成皇帝諡曰孝成康靖皇帝更諡聖神宣獻皇
后為睿智甲子次中會川回鶻阿爾斯蘭遣使貢名馬
文豹丙寅錄囚十二月戊戌以北府宰相塔喇噶為南
京統軍使鄭王實喇北府宰相契丹行宫都部署耶律
義先特哩衮釋役徒限年者
二十二年春正月乙巳如混同江二月丙子回鶻阿爾
斯蘭為隣國所侵遣使求援庚辰如春水三月癸亥李
諒祚以賜詔許降遣使來謝丙寅如黑水濼夏四月戊
子獵鶴淀五月壬寅詔内地州縣植果六月壬申駐蹕
呼哩山癸未高麗來貢秋七月己酉凖布大王通特古
斯率諸部長獻馬駞庚申如黑嶺閏月庚午烏爾古來
貢癸巳長春州置錢帛司九月壬辰夏國李諒祚遣使
進降表甲午遣南面林牙高嘉努䓁奉詔撫諭冬十月
丙申朔日有食之十一月辛邜詔諸職事官以禮受代
及以罪去者置籍歲申樞密院十二月丙申朔詔回鶻
部副使以契丹人充庚子應聖節曲赦徒以下罪壬子
詔大臣曰朕與宋主約為兄弟歡好歲久欲見其繪像
可諭來使
二十三年春正月己巳如混同江癸酉獵雙子淀戊子
夏國遣使來貢方物壬辰如春水甲午獵盤直坡三月丁
亥幸皇太弟重元帳夏四月癸邜高麗遣使來貢癸丑
獵和濟格爾五月己丑李諒祚乞進馬駞詔歲貢之庚
寅駐蹕永安山壬辰夏國遣使來貢六月丙申如慶州
己亥謁慶陵壬寅高麗王徽請官其子詔加檢校太尉
辛亥吐蕃遣使來貢秋七月己巳夏國李諒祚遣使來
求婚甲戌如秋山己邜詔八房族巾幘九月庚寅獵遇
三虎縱犬獲之冬十月丁酉駐蹕中京戊戌幸新建祕
書監辛丑有事於祖廟癸丑以開泰寺鑄銀佛像曲赦
在京囚丙子李諒祚遣使進誓表十一月乙丑凖布部
長來貢壬申帝率羣臣上皇太后尊號曰仁慈聖善欽
孝廣德安靜貞純懿和寬厚崇覺儀天皇太后大赦内
外官進級有差癸未錄囚甲申羣臣上皇帝尊號曰欽
天奉道祐世興歷武定文成聖神仁孝皇帝冊皇后蕭
氏曰貞懿慈和文惠孝敬廣愛崇聖皇后十二月丙申
如中會川
二十四年春正月癸亥如混同江戊辰朝皇太后辛巳
宋遣使來賀饋馴象二月己丑朔召宋使釣魚賦詩癸
巳如長春河甲寅夏國遣使來賀三月癸亥皇太弟重
元生子曲赦行在及長春鎮北二州徒以下罪夏五月
駐蹕南崖秋七月壬午如秋山次南崖之北峪不豫八
月丁亥疾大漸召燕趙國王洪基諭以治國之要戊子
大赦縱五坊鷹鶻焚釣魚之具己丑帝崩于行宫年四
十遺詔燕趙國王洪基嗣位清寧元年十月庚子上尊
諡為神聖孝章皇帝廟號興宗
贊曰興宗即位年十有六矣不能先尊母后而尊其母
以致臨朝專政賊殺不辜又不能以禮幾諫使齊天死
於弑逆有虧王者之孝惜哉若夫大行在殯飲酒博鞠
壘見簡書及其謁遺象而哀慟受宋弔而衰絰所為若
出二人何為其然與至於感富弼之言而申南宋之好
許諒祚之盟而罷西夏之兵邊鄙不聳政事内修親策
進士大修條制下至士庶得陳便宜則求治之志切矣
于時左右大臣曾不聞一賢之進一事之諫欲庶幾古
帝王之風其可得乎雖然聖宗而下可謂賢君矣
遼史卷二十
