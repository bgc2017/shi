遼史卷九十九
元中書右丞相總裁托克托等修
列傳第二十九
蕭巖壽耶律薩喇蕭蘇色
耶律托卜嘉蕭托卜嘉蕭和克
耶律實嚕
蕭巖壽伊實部人性剛直尚氣仕重熙末道宗即位皇
太后屢稱其賢由是進用上出獵較巖壽典其事未嘗
高下于心帝益重之歴文班太保同知樞密院事咸雍
四年從耶律仁先伐準布破之有詔留屯亡歸者衆由
是鐫兩官十年討德哷勒有功為其部節度使太康元
年同知南院宣徽使事遷北面林牙密奏伊遜以皇太
子知國政心不自安與張孝傑數相過從恐有隂謀動
搖太子上悟出伊遜為中京留守會伊遜生日上遣近
臣耶律拜薩巴賜物為壽伊遜因私屬白上臣見姦人
在朝陛下孤危身雖在外竊用寒心拜薩巴還以聞上
遣人賜伊遜車諭曰無慮弗用行將召矣由是反疑巖
壽出為順義軍節度使伊遜復入為樞密使流巖夀于
威路終身拘作巖壽雖竄逐恒以社稷為已憂時人為
之語曰以狼牧羊何能久長三年伊遜誣巖壽與謀廢
立事執還殺之年四十九乾統間贈同中書門下平章
事繪像宜福殿巖壽廉直面折廷諍多與伊遜忤故及
於難
耶律薩喇字董隱南院大王穆爾古之孫性忠直沉厚
清寧初累遷西南面招討使以治稱咸雍九年改北院
大王未幾為契丹行宫都部署太康二年耶律伊遜為
中京留守詔百官廷議欲復召之羣臣無敢正言薩喇
獨奏曰蕭巖壽言伊遜有罪不可為樞臣故陛下出之
今復召恐天下生疑進諫者三不納左右為之震悚伊
遜復為樞密使見薩喇讓曰與君無憾何獨異議薩喇
曰此社稷計何憾之有伊遜誣薩喇與蘇色同謀廢立
詔按無迹出為始平軍節度使及蕭額圖琿誣首竟遣
使殺之乾統間追封漆水郡王繪像宜福殿仍追贈三
子官爵
蕭蘇色字圖勒錦圖魯卜部人性沉毅重熙間累遷右
護衛太保富珠哩叛從耶律義先往討執首亂托多羅
以歸清寧中歴北面林牙彰國軍節度使入為北院樞
密副使咸雍十年經略西南邊撤宋堡障戍以皮室軍
上嘉之太康二年知北院樞密使耶律伊遜權寵方盛
附麗者多至通顯蘇色未嘗造門伊遜䘖之誣構蘇色
首謀廢立按之無驗出為上京留守伊遜復令蕭額圖
琿以前事誣告上怒不復加訊遣使殺之時方盛暑尸
諸原野容色不變烏鵲不敢近乾統間追封蘭陵郡王
繪像宜福殿
耶律托卜嘉字薩巴系出季父房父果嘉仕至林牙重
熙間破夏人于金肅軍有功優加賞賚托卜嘉清寧中
補牌印郎君累遷永興宫使九年平重元之亂以功知
點檢司事賜平亂功臣為懷德軍節度使咸雍五年遷
約尼剋太康三年授北院宣徽使耶律伊遜謀害太子
托卜嘉知其姦欲殺伊遜及蕭塔喇台蕭錫沙等伊遜
知之令其黨誣構托卜嘉與廢立事殺之乾統間追封
漆水郡王繪像宜福殿
蕭托卜嘉字烏拉丹國舅郡王果濟之孫性剛直咸雍
中補祇候即君太康元年為彰愍宫使尚趙國公主拜
駙馬都尉三年改同知漢人行宫都部署與北院宣徽
使耶律托卜嘉善伊遜嫉之令人誣告謀廢立事不勝
搒掠誣伏上引問昏瞶不能自陳遂見殺乾統間追封
蘭陵郡王繪像宜福殿
蕭和克字阿爾斯蘭性忠直趫捷有力補禁軍咸雍初
從招討使耶律卓克算討番部之違命者及請降來介
有能躍駞峯而上者以儇捷相詫卓克算問誰能此和
克被重鎧而出手不及峯一躍而上使者大駭卓克算
以女妻之帝聞召為護衛時北院樞密使耶律伊遜以
狡侫得幸肆行兇暴和克伏于橋下伺其過欲殺之俄
以暴雨壊橋不果後又欲殺于獵所為親友所阻太康
三年復欲殺伊遜及蕭塔喇台等伊遜知而械繫之考
劾不服流于邊及太子廢徙于上京召和克至殺之乾
統初追贈龍虎衛上將軍
耶律實嚕字楚旺六院部人祖圖丹南院大王父愛實
統軍副使實嚕性剛直有經世志始為牌印郎君太康
初為伊勒希巴郎君時樞密使耶律伊遜誣殺皇后謀
廢太子斥忠賢進姦黨實嚕惡所為伊遜覺之太子既
廢以實嚕附太子流鎮州天祚即位召為御史中丞時
方治伊遜黨有司不以為意實嚕上書曰臣前為姦臣
所䧟斥竄邊郡幸蒙召用不敢隱默恩賞明則賢者勸
刑罰當則姦人消二者既舉天下不勞而治臣見耶律
伊遜身出寒微位居樞要竊權肆惡不勝名狀蔽先帝
之明誣䧟順聖構害忠讜敗國罔上自古所無頼廟社
之休陛下獲纂成業積年之冤一旦洗雪政陛下英斷
克成孝道之秋如蕭塔喇台實伊遜之黨耶律赫嚕亦
不為早辨頼陛下之明遂正其事臣見陛下多疑故有
司顧望不切推問伊遜在先帝朝權寵無比先帝若以
順考為實則伊遜為功臣陛下豈得立耶先帝黜逐嬖
后詔陛下在左右是亦悔前非也陛下詎可忘父讐不
報寬逆黨不誅今靈骨未獲而求之不切傳曰聖人之
德無加于孝昔唐德宗因亂失母思慕悲傷孝道益著
周公誅飛廉惡來天下大悦今逆黨未除大冤不報上
無以慰順考之靈下無以釋天下之憤怨氣上結水旱
為沴臣願陛下下明詔求順考之瘞所盡收逆黨以正
邦憲快四方忠義之心昭國家賞罰之用然後致治之
道可得而舉矣謹别錄順聖升遐及伊遜等事昧死以
聞書奏不報聞者莫不歎惋乾統中遥授静江軍節度
使卒子瑪格同中書門下平章事
論曰易言履霜堅冰至謹始也使道宗能從巖壽薩喇
之諫后何得而誣太子何得而廢哉蘇色托卜嘉以忠
言見殺國欲無亂得乎實嚕之書亦幸出於伊遜既敗
之後獲行其說有國家者可不知人哉
遼史卷九十九
遼史卷九十九考證
蕭巖壽傳出伊遜為中京留守按中京原本作上京
考道宗本紀及伊遜傳俱作中京今據改
耶律薩喇傳咸雍九年改北院大王按道宗本紀咸
雍九年十二月以南院宣徽使耶律薩喇為南院大
王傳稱北院大王既與紀異且不載其官宣徽使殊
略
耶律托卜嘉傳欲伊遜及葉德勒岱等殺按德勒岱
舊作得里特此處原本復作特里得今畫一改
遼史卷九十九考證
