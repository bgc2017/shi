遼史卷一
元中書右丞相總裁托克托等修
本紀第一
太祖上
太祖大聖大明神烈天皇帝姓耶律氏諱億字安巴堅
小字多爾濟契丹德哷勒部轄塔哩錫林耶律穆嚕
人德祖皇帝長子母宣簡皇后蕭氏唐咸通十三年生
初母夢日堕懷中有娠及生室有神光異香體如三歲
兒即能匍匐祖母簡獻皇后異之鞠為己子常匿扵别
幕塗其面不令他人見三月能行晬而能言知未然事
自謂左右若有神人翼衛雖齠齓言必及世務時伯父
當國疑輙咨焉既長身長九尺豐上銳下目光射人關
弓三百斤為塔瑪噶賽特小黃室韋不附太祖以計降
之伐裕爾庫烏爾古六奚畢沙叙諸部克之國人號額
珍錫哩唐天復元年歲辛酉哈陶津汗立以太祖為本
部額爾竒木專征討連破室韋伊濟及奚帥錫爾格俘
獲甚衆冬十月授大德哷勒府額爾竒木明年秋七月
以兵四十萬伐河東代北攻下九郡獲生口九萬五千
駞馬牛羊無算九月城龍化州于潢河之南始建開教
寺明年春伐女直下之獲其戶三百九月復攻下河東
懷遠等軍冬十月引軍略至薊北俘獲以還先是德祖
俘奚七千戶徙饒樂之清河至是創奚德哷勒部分十
三縣遂拜太祖裕悦總知軍國事明年歲甲子三月廣
龍化州之東城九月討黑車子室韋唐盧龍軍節度使
劉仁恭發兵數萬遣養子趙霸来拒霸至武州太祖諜
知之伏勁兵桃山下遣室韋人摩哩詐稱其酋長所遣
約霸兵會平原既至四面伏發擒霸殱其衆乘勝大破
室韋明年七月復討黑車子室韋唐河東節度使李克
用遣通事康令德乞盟冬十月太祖以騎兵七萬會克
用于雲州宴酣克用借兵以報劉仁恭木瓜澗之役太
祖許之易袍馬約為兄弟及進兵擊仁恭拔數州盡徙
其民以歸明年二月復擊劉仁恭還襲山北奚破之汴
州朱全忠遣人浮海奉書幣衣帶珍玩来聘十一月遣
偏師討奚霫諸部及東北女直之未附者悉破降之十
二月哈陶津汗殂羣臣奉遺命共請立太祖赫嚕等勸
進太祖三讓從之
元年春正月庚寅命有司設壇舒伊旺尼珠琿温燔柴
告天即皇帝位尊母蕭氏為皇太后立皇后蕭氏北宰
相蕭實喇南宰相耶律烏魯斯率羣臣上尊號曰天皇
帝后曰地皇后庚子詔皇族承約尼氏九帳為第十帳
二月戊午以從弟達勒達為德哷勒部額爾竒水征黑
車子室韋降其八部夏四月丁未朔唐梁王朱全忠廢
其主尋弑之自立為帝國號梁遣使来告劉仁恭子守
光囚其父自稱幽州盧龍軍節度使秋七月乙酉其兄
平州刺史守竒率其衆數千人来降命置之平盧城冬
十月乙巳討黑車子室韋破之
二年春正月癸酉朔御正殿受百官及諸國使朝辛巳
置特哩衮典族屬以皇弟薩喇為之河東李克用卒子
存勖襲遣使弔慰夏五月癸酉詔薩喇討烏丸黑車子
室韋秋八月壬子幽州進合歡瓜冬十月己亥建明王
樓築長城于鎮東海口遣輕兵取托歡叛入室韋者
三年春正月幸遼東二月丁酉朔梁遣郎公遠来聘三
月滄州節度使劉守文為弟守光所攻遣人乞兵討之
命皇弟錫里素額爾竒木蕭達魯以兵會守文于北淖
口進至橫海軍近淀一鼓破之守光潰去因名北淖口
為會盟口夏四月乙夘詔左僕射韓知古建碑龍化州
大廣寺以紀功德五月甲申置羊城于炭山之北以通
市易冬十月己巳遣鷹軍討黑車子室韋破之西北烏
梁海部族進輓車人
四年秋七月戊子朔以后兄蕭達魯為北府宰相后族
為相自此始冬十月烏滿山奚庫濟及扎嚕特超默特
等叛討平之
五年春正月丙戌朔日有食之丙申上親征西部奚奚
阻險叛服不常數招諭弗聽是役所向輙下遂分兵討
東部奚亦平之扵是盡有奚霫之地東際海南暨白檀
西踰松漠北抵潢水凡五部咸入版籍三月次灤河刻
石紀功復略地薊州夏四月壬申遣人使梁五月皇弟
埓克特爾格伊德實安圖謀反安圖妻訥默庫知之以
告得實上不忍誅乃與諸弟登山刑牲告誓天地赦其
罪出埒克為德哷勒部額爾竒木封訥默庫為晉國夫
人秋七月壬午朔錫爾丹洎諸蕃使来貢八月甲子劉
守光僭號幽州稱燕冬十月戊午置鐡冶十一月壬午
遣人使梁
六年春正月以華格為特哩衮二月戊午親征劉守光
三月至自幽州夏四月梁朱友珪弑父自立秋七月丙
午親征珠巴克降之俘獲以數萬計命弟埓克分兵攻
平州八月壬辰上次恩德山皇子魯呼生冬十月戊寅
埓克破平州還復與特爾格伊德實安圖等反甲申使
致祭于梁壬辰還次北阿嚕山聞諸弟以兵阻道引軍
南趍十七濼是日燔柴翼日次七渡河諸弟各遣人謝
罪上猶矜憐許以自新是歲以兵討兩冶以所獲僧崇
文等五十人歸西樓建天雄寺以居之以示天助雄武
七年春正月甲辰朔以用兵免朝晉王李存勖拔幽州
擒劉守光甲寅王師次赤水城弟埒克等乞降上素服
乘赭白馬以將軍耶律魯庫實喇堅安巴為御解兵器
肅侍衛以受之因加慰諭埓克等引退上復數遣使撫
慰二月甲戌朔梁均王友貞討殺其兄友珪嗣立三月
癸丑次蘆水弟特爾格圖為奚王與安圖擁千餘騎而
至紿稱入覲上怒曰爾曺始謀逆亂朕特恕之使改過
自新尚爾反覆將不利扵朕遂拘之以所部分隸諸軍
埓克引其衆至伊蘇濟勒淀具天子旗鼓將自立皇太
后陰遣人諭令避去會瑪古納古爾陽言車駕且至其
衆驚潰掠居民北走上以兵追之埓克遣其黨伊德實
引兵徑趍行宫㷊其輜重廬帳縦兵大殺皇后急遣舒
古魯救之僅得天子旗鼓而已其黨珊蘇庫復劫西樓
焚明王樓上至土河秣馬休兵若不為意諸將請急追
之上曰俟其遠遁人各懷土懷土既切其心必離我軍
乘之破之必矣盡以所獲資畜分賜將士留伊勒希巴
珠勒呼總政務夏四月戊寅北追埓克己夘次穆嚕聞
諸弟面木葉山射鬼箭厭禳乃執叛人嘉哩向彼亦以
其法厭之至達掄淀選輕騎追及布扎爾河盡獲其黨
輜重生口遣室韋及托歡酋長巴爾特哩衮等五人分
兵伏其前路命北宰相蕭達魯為先鋒進擊之埒克率
兵逆戰蕭達魯以輕兵薄之其弟阿古齊臨陣射數十
人斃衆莫敢前相拒至晡衆乃潰追至柴河遂自焚其
車乘廬帳而去前遇巴爾特哩衮等伏發合擊遂大敗
之埓克奔潰遺其所奪神帳扵路上見而拜奠之所獲
生口盡縦歸本土其黨庫果濟摩多皆面縛請罪師次
昭圖河大雨暴漲五月癸丑遣北宰相達年率驍騎先
渡甲寅奏擒埓克尼嚕古阿巴扵榆河前北宰相蕭舒
嚕伊德實自剄不殊遂以黑白羊祭天地壬戌埒克尼
嚕古阿巴詣行在以槀索自縛牽羊望拜上還至大嶺
時大軍久出輜重不相屬士卒煮馬駒採野菜以為食
孳畜道斃者十七八物價十倍器服資貨委棄綽里特
河狼籍數百里因更埒克名巴爾丙寅至庫哩以青牛
白馬祭天地以生口六百馬二千三百分賜大小鶻軍
六月辛巳至榆嶺以實喇縣人繅古非法殘民磔之甲
申上登都庵山撫其先世竒善汗遺跡徘徊顧瞻而興
歎焉聞獄官聶哷擅造大校人不堪其苦有至死者命
誅之壬辰次狼河獲逆黨伊勒穆爾生薶之銅河南軌
下放所俘還多為裕庫哷所掠上怒引輕騎馳擊復遣
驍將分道追襲盡獲其衆并掠者庚子次阿敦濼以養
子納喇蘇附諸弟叛以鬼箭射殺之其餘黨六千各以
輕重論刑伊濟掠生口者三十餘人亦俾贖其罪放歸
本部至石嶺西詔收回軍乏食所棄兵仗召北府兵驗
而還之以額爾竒木尼嚕古附諸弟叛不忍顯戮命自
投崖而死秋八月己夘幸龍眉宫轘逆黨二十九人以
其妻女賜有功將校所掠珍寳孳畜還主亡其本物者
命責償其家不能償者賜以其部曲九月壬戌上發自
西樓冬十月庚午駐赤崖戊寅和州回鶻来貢癸未伊
實府人特哩衮穆呼爾部人托里以從逆誅詔羣臣分
决滯訟以韓知古錄其事珠勒呼掌捕亡十一月祠木
葉山還次扎固山省風俗見高年議朝政定吉凶儀十
二月戊子燔柴于蓮花濼
八年春正月甲辰以赫嚕為德哷勒部額爾竒木呼哩
為特哩衮裕庫哷部人塔勒滿執逆黨布呼伊拉齊等
十七人獻上親鞫之辭連宗室及有脅從者乃杖殺首
惡布呼餘竝原釋裕悦蘇呼之子華格屢蓄姦謀上優
容之而反覆不悛召父老羣臣正其罪并其子戮之分
其財以給衛士有司所鞫逆黨三百餘人獄既具上以
人命至重死不復生賜宴一日隨其平生之好使為之
酒酣或歌或舞或戲射角觝各極其意明日乃以輕重
論刑首惡埒克其次特爾格上猶弟之不忍寘法杖而
釋之以伊德實安圖性本庸弱為埓克所使皆釋其罪
前裕悦哈達拉子嘉哩埒克妻實喇勒濟實皆預逆謀乃命
絞殺之伊德實妻聶哷脅從安圖妻訥默庫嘗有忠告
竝免因謂左右曰諸弟性雖敏黠而蓄姦稔惡嘗自矜
有出人之智安忍兇狠谿壑可塞而貪黷無厭求人之
失雖小而可恕謂重如泰山身行不義雖八大惡謂輕
扵鴻毛眤比羣小謀及婦人同惡相濟以危國祚雖欲
不敗其可得乎北宰相舒嚕妻伊埒達衮扵國至親一
旦負朕從扵叛逆未寘之法而病死此天誅也嘉哩自
幼與朕嘗同寝食眷遇之厚冠扵宗屬亦與其父背大
恩而從不軌兹可恕乎秋七月丙申朔有司上諸帳族
與謀逆者三百餘人罪状皆棄市上嘆曰致人扵死豈
朕所欲若止負朕躬尚可容貸此曺恣行不道殘害忠
良塗炭生民剽掠財産民間昔有萬馬今皆徒步有國
以来所未嘗有實不得已而誅之冬十月甲子朔建開
皇殿扵眀王樓基
九年春正月烏爾古部叛討平之夏六月幽州軍校齊
行本舉其族及其部男女三千人請降詔授檢校尚書
左僕射賜名烏雲給其廩食數日亡去幽帥周德威納
之及詔索之德威語不遜乃議南征冬十月戊申釣魚
于鴨淥江新羅遣使貢方物高麗遣使進寳劍吴越王
錢鏐遣滕彦休来貢是歲君基太一神數見詔圖其像
神冊元年春二月丙戌朔上在龍化州德哷勒部額爾
竒木赫嚕等率百僚請上尊號三表乃允丙申羣臣及
諸屬國築壇州東上尊號曰大聖大眀天皇帝后曰應
天大眀地皇后大赦建元神冊初闕地為壇得金鈴因
名其地曰金鈴岡壇側滿林曰冊聖林三月丙辰以德
哷勒部額爾竒木赫嚕為阿勒達爾裕悅百僚遷賚有
差賜酺三日立子貝為皇太子夏四月乙酉朔晉幽州
節度使盧國用来降以為幽州兵馬留後甲辰梁遣郎
公遠来賀六月庚寅吴越王遣滕彦休来貢秋七月壬
申親征突厥托歡党項小番沙陀諸部皆平之俘其酋
長及其戶萬五千六百鎧甲兵仗器服九十餘萬寳貨
駞馬牛羊不可勝算八月拔朔州擒節度使李嗣本勒
石紀功扵竒塜南冬十月癸未朔乘勝而東十一月攻
蔚新武媯儒五州斬首萬四千七百餘級自代北至河
曲踰陰山盡有其地遂改武州為歸化州媯州為汗州
因置西南面招討司選有功者領之其圍蔚州敵樓無
故自壞衆軍大譟乘之不踰時而破時梁及吴越二使
皆在焉詔引環城觀之因賜滕彦休名曰舒嚕十二月
收山北八軍
二年春二月晉新州禆將盧文進殺節度使李存矩来
降進攻其城刺史安金全遁以文進部將劉殷為刺史
三月辛亥攻幽州節度使周德威以幽并鎮定魏五州
兵拒于居庸關之西合戰扵新州東大破之斬首三萬
餘級殺李嗣本之子武入以后弟阿古齊為統軍舒嚕
為先鋒東出關略燕趙不遇敵而還己未裕庫哷叛命
舒嚕以兵討之夏四月壬午圍幽州不克六月乙巳望
城中有氣如烟火状上曰未可攻也以暑潦班師留赫
嚕盧國用守之埓克與其子賽音伯哩叛入幽州秋八
月李存勖遣李嗣源等救幽州赫嚕等以兵少而還
三年春正月丙申以皇弟安圖為大内特哩衮命攻雲
州及西南諸部二月達旦来聘癸亥城皇都以禮部尚
書康默記充版築使梁遣使来聘晉吴越渤海高麗回
鶻準布党項及幽鎮定魏潞等州各遣使来貢夏四月
乙巳皇弟特爾格謀叛事覺知有罪當誅預為營壙而
諸戚請免上素惡其弟伊德實妻尼嚕古曰尼嚕古能
代其死則從尼嚕古自縊壙中并以奴農古叛人額爾
古濟生瘞其中遂赦特爾格五月乙亥詔建孔子廟佛
寺道觀秋七月乙酉裕悦赫嚕薨上震悼久之輟朝三
日贈賻有加冬十二月庚子朔幸遼陽故城辛丑北府
宰相蕭達魯薨戊午以裕悦赫嚕弟裕勒沁為德哷勒
部額爾竒木蕭阿古齊為北府宰相甲子皇孫鄂約生
遼史卷一
遼史卷一考證
太祖字安巴堅德祖皇帝長子按北庭雜紀太祖父
諱斡里遼史不載
明年秋七月以兵四十萬伐河東代北原文作河北
永樂大典作代北考兵衛志太祖授德哷勒部額爾
竒木明年總兵四十萬伐代北克郡縣九俘九萬五
千口與大典符今據改
二年河東李克用卒子存勖襲遣使弔慰原本克用下
脱卒字今據通鑑增
三年二月丁酉朔梁遣郎公遠来聘按資治通鑑梁
開平元年五月契丹遣其臣袍笏美稜来通好帝遣
太府少卿高頎報之二年五月契丹遣使隨高頎入
貢且求冊命帝復遣司農卿渾特賜以手書是契丹
聘梁二年中連有二使遼史不書此特書梁遣郎公
遠来聘是梁之專使非報使也修史者各自尊其本
國故凡書聘之例如此
五年夏五月皇弟埓克特爾格伊德實安圖謀反按
特爾格原文作迭剌考皇子表係德祖第三子本卷
後又作迭剌哥或作迭烈哥即一人也今畫一譯改
七年夏四月命北宰相蕭達魯為先鋒按達魯原文
作迪里古考本卷四年以蕭達魯為北府宰相本傳
云達魯字達年拜北府宰相埓克作亂達魯率輕騎
追之至榆河獲埓克以獻據此則此迪里古與下文
迪里古以輕兵薄之及遣北宰相達年率驍騎先渡
名字互見皆達魯也今俱從敵魯譯改達魯
蕭達魯以輕兵薄之其弟阿古齊臨陣射數十人斃
按阿古齊原文作遏古只互考本傳及蕭達魯傳云
阿古齊與達魯總腹心部埓克北走與達魯追擒扵
榆河神冊初敗周德威軍三年以功拜北府宰相據
此則此遏古只與本卷後之阿骨只皆係一人今俱
改為阿古齊
神冊元年春二月丙戌朔耶律嚇嚕等率百僚請上尊
號按嚇嚕原文作葛魯南監本作曷魯考嚇嚕本
傳請建元率百官上尊號正與此合今俱從曷魯譯
改赫嚕
百僚請上尊號三表乃允按綱目契丹稱帝改元在
梁主瑱貞眀二年十二月即神冊元年十二月也此
作二月與綱目互異
大赦建元神冊按薛居正五代史不記安巴堅建元
事自耶律德光方記天顯之名疑當時未得其傳故
也
八月拔朔州擒節度使李嗣本按資治通鑑契丹主
安巴堅自麟勝攻晉蔚州破之虜振武節度使李嗣
本注麟勝至蔚州中間懸隔雲朔蔚州恐當作朔州
據此則遼史書朔州可正通鑑之誤
三年冬十二月戊午以裕悦赫嚕弟裕勒沁為德哷勒
部額爾竒木按裕勒沁原文作汗里軫考耶律迪
里傳迪里字裕勒沁原文作兀里軫神冊三年命為
德哷勒部額爾竒木又本紀天贊二年德哷勒部額
爾竒木迪里徇山西地本傳亦載其事據此則汗字
汙字之訛汙兀音近今從兀里軫譯改裕勒沁
遼史卷一考證
