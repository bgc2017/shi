遼史卷十八
元中書右丞相總裁托克托等修
本紀第十八
興宗一
興宗神聖孝章皇帝諱宗真字雅布濟小字濟古爾聖
宗長子母曰欽哀皇后蕭氏上始生齊天皇后養之幼
而聰明長而魁偉龍顔日角豁逹大度善騎射好儒術
通音律三歲封梁王太平元年冊為皇太子十年六月
判北南院樞密使事十一年六月己卯聖宗崩即皇帝
位於柩前壬午尊母元妃蕭氏為皇太后甲申遣使告
哀于宋及夏高麗是年御宣政殿放進士劉貞等五十
七人辛卯大赦改元景福乙未奉大行皇帝梓宫殯于
永安山太平殿辛丑皇太后賜駙馬蕭哲伯埒蕭必塔
死圍場都太師女直珠格爾右祗候郎君詳衮蕭雅嚕
等七人棄市籍其家遷齊天皇后于上京秋七月丙午
朔皇太后率皇族大臨于太平殿高麗遣使弔慰上召
晉王蕭布庫等飲博夜分乃罷丁未擊鞠戊申以耶律
罕巴為左伊勒希巴特穆爾為左祗候郎君詳衮横帳
郎君樂古權右祗候郎君詳衮己酉以耶律哲魯為伊
濟德哷勒都詳衮果巴為右皮室詳衮庚戌賑薊州饑
癸丑詔寫大行皇帝御容甲寅錄囚以觀察姚居信為
上將軍建慶州于慶陵之南徙民實之充奉陵邑乙卯
以比歲豐稔罷給東京綂軍司糧丁巳上謁大行皇帝
御容哀慟久之因詔寫北府宰相蕭孝先南府宰相蕭
孝穆象于御容殿以蕭阿克展為東京留守丁卯謁太
平殿焚先帝所御弓矢幸晉王蕭布庫第視疾辛未錄
囚壬申上謁神主帳時威蕭氏始入宫亦命拜之八月
壬午遷大行皇帝梓宫於菆塗殿九月戊申躬視慶陵
庚戌問安于皇太后辛亥宋遣王隨曹儀致祭王&KR0934;許
懷信梅詢張綸來慰兩宫范諷孫繼業賀即位孔道輔
魏昭文賀皇太后冊禮戊午焚弧矢鞍勒于菆塗殿庚
申夏國遣使來慰庚午以宋使弔祭喪服臨菆塗殿甲
戌遣御史中丞耶律翥司農卿張確詳衮耶律勵四方
館使高維翰謝宋弔慰冬十月戊寅宰臣吕德懋薨癸
未殺哲伯埓黨彌勒努觀音努等丙戌遣工部尚書高
德順崇禄卿李可封致先帝遺物于宋以右領軍衛上
將軍耶律遜少府監馬憚充皇太后謝宋使右監門衛
上將軍耶律元載引進使魏永充皇帝謝宋使丁酉夏
國遣使來賻戊戌以蕭革趙為果耶律郁馬保業充來
歲賀宋正旦使閏月辛亥謁菆塗殿閱玄宫閟器有司
請以生辰為永壽節皇太后生辰為應聖節從之辛酉
閱新造鎧甲丁卯賑黃龍府饑民十一月壬辰上率百
僚奠于菆塗殿出大行皇帝服御玩好焚之縱五坊鷹
鶻甲午葬文武大孝宣皇帝于慶陵乙未祭天地問安
皇太后丙申謁慶陵以遺物賜羣臣名其山曰慶雲殿
曰望仙十二月癸丑至自慶陵皇太后聽政帝不親庶
務羣臣表請不從是歲以興平公主下嫁夏國王李德
昭子元昊以元昊為夏國公駙馬都尉
重熙元年春正月壬申朔皇太后御正殿受帝與羣臣
朝宋遣任布王遵範陳琰王克善來賀乙亥宋遣鄭向
郭遵範來賀永壽節丁丑如雪林二月大蒐三月壬申
朔尚父漆水郡王迪里復為特哩衮是春皇太后誣齊
天皇后以罪遣人即上京行弑后請具浴就死許之有
頃后崩夏四月乙巳清暑巴納登秋七月獵平地松林
以蕭逹溥王英秀蕭麓張素羽充來歲賀宋正旦生辰
使八月丙午駐蹕喇河源皇子洪基生冬十月己酉幸
中京十一月己卯帝率羣臣上皇太后尊號曰法天應
運仁德章聖皇太后羣臣上皇帝尊號曰文武仁聖昭
孝皇帝大赦改元重熙癸未宋遣劉隨王德本來賀應
聖節以楊佶為翰林承旨丙戌夏國遣使來賀辛卯五
國酋長來貢夏國王李德昭薨冊其子夏國公元昊為
夏國王十二月庚戌宋遣胥偃王從益崔暨張懷志來
賀來歲正旦又遣楊日嚴王克纂來賀永壽節以北大
王耶律求翰同平章事是年放進士劉師貞等五十七
人
二年春正月庚辰東幸乙酉夏遣使來貢壬辰女直詳
衮塔雅克率所部來貢宋遣曹琮來告母后劉氏哀章
得象安繼昌來饋母后遺物即遣延昌宫使耶律壽寧
給事中知制誥李奎充祭奠使天德軍節度使耶律卿
寧大理卿和道亨河西軍節度使耶律嵩引進使馬世
卿充兩宫弔慰使秋七月甲子朔以耶律楚高升耶律
迪王惟允充兩宫賀宋生辰使副以耶律師古劉五常
充賀宋來歲正旦使副八月丁酉幸温泉宫乙卯遣使
閱諸路禾稼冬十一月甲申宋遣劉寳符忠李昭述張
茂實等來謝慰奠十二月乙未宋遣丁度王繼凝來賀
應聖節己酉禁夏國使沿路私市金鐵甲寅宋遣章頻
李懿王冲睦張緯李絃李繼一來賀永壽節及來歲正
旦庚申以北府宰相蕭孝先為樞密使
三年春正月丁卯宋使章頻卒詔有司賻贈命近侍護
喪以歸辛卯如春水二月壬辰以北院樞密使蕭布庫
為東京留守戊申耶律大師努有侍襁褓恩詔入屬籍
夏四月甲寅振尼瑪齊部五月庚申朔清暑沿柳湖是
月皇太后還政于上躬守慶陵六月己亥以蕭布庫為
南院樞密使秋七月戊子朔上始親政以耶律庶徵劉
六符耶律睦薄可久充賀宋來歲正旦使副壬辰如秋
山冬十月己未駐蹕中會川十二月宋遣叚少連杜仁
贊來賀來歲正旦楊偕李守忠來賀永夀節
四年春正月庚寅如尼瑪齊里三月乙酉朔立皇后蕭
氏夏四月甲寅朔如凉陘五月庚子清暑散水源六月
癸丑朔皇子寳信努生以耶律信吕士宗蕭衮郭揆充
賀宋生辰及來歲正旦使副秋七月壬午朔獵于黑嶺
九月己酉駐蹕長寧淀冬十月如王子城十一月壬午
改南京總管府為元帥府乙酉行柴冊禮于白嶺大赦
加尚父耶律信寧政事令耶律求翰耆宿贊翊功臣十
二月癸丑詔諸軍砲弩弓劔手以時閱習庚申宋遣鄭
戩柴貽範楊日華張士禹來賀永壽節及正旦
五年春正月甲申如魚兒濼樞密使蕭延寧請改國舅
伊實小功帳敞史為將軍從之四月庚申以潞王察克
為南府宰相崇德宫使耶律瑪魯為特哩衮甲子幸后
弟蕭無曲第曲水泛觴賦詩丁卯頒新定條制己巳上
與大臣擊鞠五月甲午南幸丁未如呼圖哩巴山清暑
庚申幸北院大王高十行帳拜奥賜銀絹壬戌詔修南
京宫闕府署秋七月辛丑錄囚耶律巴拜誣其弟韓格
謀殺已有司奏當反坐臨刑其弟泣訴臣惟一兄乞貸
其死上憫而從之九月癸巳獵黃花山獲熊三十六賞
獵人有差冬十月丁未幸南京辛亥曲赦析津府境内
囚壬子御元和殿以日射三十六熊賦幸燕詩試進士
于廷賜馮立趙徽四十九人進士第以馮立為右補闕
趙徽以下皆為太子中舍賜緋衣銀魚遂大宴御試進
士自此始宋遣宋郊王世文來賀永壽節甲子宰臣張
儉等請幸禮部貢院歡飲至暮而罷賜物有差以耶律
祥張素民耶律甫王澤充賀宋生辰正旦使副
六年春正月丁丑西幸三月戊寅以秦王蕭孝穆為北
院樞密使徙封吳王晉王蕭孝先為南京留守夏四月
獵野狐嶺閏月獵龍門縣西山五月己酉清暑炭山以
耶律罕巴為北院大王蕭巴噶左伊勒希巴王子郎君
詳衮布古德林牙簽北面事耶律尼格同簽點檢司甲
寅錄囚以南大王耶律信寧故匿重囚及侍婢贓汚命
撻以劍脊奪其官都監坐阿附及侍婢罪皆論死詔貸
之丙辰以耶律信寧為西南路招討使庚申出飛龍廐
馬賜皇太弟重元及北南面侍臣癸亥以上京留守耶
律呼圖克琨為南大王平章事蕭扎拉納上京留守侍
中管寧行宫都部署耶律普努寧烏爾古達魯特都詳
衮甲子以上京留守耶律鴻觀為北院大王六月壬申
朔以善寧為殿前都點檢護衛太保耶律和卓兼長寧
宫使蕭額魯哩耶律烏拉噶耶律和尚蕭罕嘉努蕭托
里蕭求翰為各宫都部署上酒酣賦詩吳國王蕭孝穆
北宰相蕭巴薩等皆屬和夜中乃罷己卯祀天地癸未
賜南院大王耶律呼圖克琨命上親製誥詞並賜詩以
寵之丙申以北院大王浩善為南京綂軍使秋七月辛
丑朔以北南樞密院獄空賞賚有差壬寅以皇太弟重
元生子賜詩及寶玩器物曲赦死罪以下癸卯如秋山
八月己卯北樞密院言伊濟部民苦其酋帥庫春不法
多流亡詔罷伊濟等五國酋帥以契丹節度使一員領
之冬十月癸酉駐蹕石寶岡十一月己亥朔準布酋長
來貢辛亥以契丹行宫都部署蕭惠為南院樞密使壬
子以管寧為南院樞密使蕭繅古諸行宫都部署耶律
紐斡哩知南面行宫副部署蕭額魯哩左祗候郎君詳
衮耶律和卓右祗候郎君詳衮庚申幸晉國公主行帳
視疾封皇子洪基為梁王十二月以楊佶為忠順軍節
度使遣耶律斡秦鑑耶律德崔繼芳賀宋生辰及正旦
七年春正月戊戌朔宋遣高若訥夏元正謝絳張茂實
來賀正旦及永夀節辛丑如混同江二月庚午如春州
乙亥駐蹕東川丁丑高麗遣使來貢壬午幸五坊閱鷹
鶻乙酉遣使慶州問安皇太后三月戊戌朔幸皇太弟
重元行帳壬寅如蒲河淀辛亥夏國遣使來貢甲寅錄
囚夏四月己巳以興平公主薨遣北院承旨耶律庶成
持詔問夏國王李元昊公主生與元昊不睦没詰其故
己卯獵白馬堝甲申射兔新淀井乙未獵金山遣楊家
進鹿尾茸于大安宫六月乙亥御清凉殿試進士賜邢
彭年以下五十五人第秋七月甲辰錄囚乙巳準布酋
長通特古斯來朝戊申如黑嶺九月丁未駐蹕平淀冬
十月甲子朔渡遼河丙寅駐蹕白馬淀壬申錄囚十一
月癸巳朔以耶律元方張泥韓至德蕭傅充賀宋生辰
正旦使副辛丑問安皇太后進珍玩庚申錄囚十二月
召善擊鞠者數十人于東京令與近臣角勝上觀之己
巳以皇太弟重元判北南院樞密使事北府宰相賽音
巴寧再任兼知東京留守事耶律詳衮南府宰相察噶
扎大内特哩衮伊實已帳蕭翰乾州節度使劉六符參
知政事王子帳冠格王子郎君詳衮吹絅大王平州節
度使宰臣張克恭守司空宰臣韓紹芳加侍中特哩衮
耶律瑪魯北院宣徽使傅父耶律喜孫南府宰相癸未
宋遣王舉正張士禹賀永壽節甲申命日進酒于大安
宫致薦慶陵丁亥錄囚非故殺者減科南面侍御準格
爾詐取女直貢物罪死上以有吏能黥而流之
八年春正月壬辰朔宋遣韓琦王從益來賀丙申如混
同江觀魚戊戌振丕勒部庚戌义魚實默里河丁巳禁
朔州鬻羊于宋二月丙子駐蹕長春河夏六月乙丑詔
括戶口秋七月丁巳謁慶陵致奠于望仙殿迎皇太后
至顯州謁園陵還京冬十月駐蹕東京十一月甲午詔
有言北院處事失平擊鍾及邀駕告者悉以奏聞戊戌
朝皇太后召僧論佛法戊申皇太后行再生禮大赦己
酉城長春閏十二月壬辰視吳國王蕭孝穆疾宋遣龐
籍杜贊來賀永壽節
九年春正月丙辰朔上進酒于皇太后宫御正殿宋遣
王拱辰彭再思來賀庚申如鴨子河二月駐蹕魚兒濼
三月辛未以應聖節大赦五月乙卯朔清暑永安山六
月射柳祈雨秋七月癸酉宋遣郭禎以伐夏來報遣樞
密使杜防報聘丁丑如秋山冬十月癸未朔駐蹕中會
川十一月甲子女直侵邊發黃龍府鐵驪軍拒之宋遣
蘇伸向傳範賀應聖節十二月庚寅以北大王府布魁
帳郎君自言先世與國聯姻許置敞史命本帳蕭呼圖
克為之辛卯以所得女直戶置肅州以蕭迪劉三嘏耶
律元方王惟吉耶律庶忠孫文昭蕭紹筠秦德昌充賀
宋生辰及來歲正旦使副詔諸犯法者不得為官吏諸
職官非婚祭不得沉酗廢事有治民安邊之略者悉具
以聞
遼史卷十八
