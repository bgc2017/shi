遼史卷八十八
元中書右丞相總裁托克托等修
列傳第十八
蕭迪里(巴拉)耶律博諾
蕭巴雅爾(恒德必塔)耶律資忠
耶律揚珠耶律鴻觀
高正耶律達魯
大康乂
蕭迪里字尼嚕古宰相塔喇四世孫識度弘遠為鄉里
推重始為牛羣敞史帝聞其賢召入侍遷國舅詳衮統
和二十八年帝謂群臣曰高麗康肇弑其君誦立誦族
兄詢而相之大逆也宜發兵問其罪羣臣皆曰可迪里
諫曰國家連年征討士卒抏敝况陛下在諒陰年穀不
登創痍未復島夷小國城壘完固勝不為武萬一失利
恐貽後悔不如遣一介之使往問其故彼若伏罪則已
不然俟服除歲豐舉兵未晚時令已下言雖不行識者
韙之明年同知左伊勒希巴事尋改右開泰初率兵巡
西邊額爾竒木部下扎薩克轄布喇竒實卜克率部民
遁迪里追擒之令復業遷國舅詳衮從樞密使耶律世
良伐高麗還加同政事門下平章事拜上京留守迪里
為人寬厚達政體廷臣皆謂有王佐才漢人行宫都部
署王繼忠薦其材可為樞密使帝疑其黨而止為中京
留守卒族子和克有傳弟巴拉
把拉字布哩音多智善騎射開泰間以兄為右伊勒希
巴補郎君累遷奚六部圖哩太尉太平末大延琳叛巴
拉將北南院兵往討遇于蒲水南院兵少却至手山復
與賊遇把拉乃易兩院旗幟鼔勇力戰破之上聞以手
詔褒奬賜内廏馬重熙中遷四捷軍詳衮謝事歸鄉里
數歲起為昭德軍節度使尋改國舅詳衮卒
耶律博諾字和爾沁特哩衮尼嚕古之孫景宗時為烏
爾古部詳衮嚴急民苦之有司以聞詔曰博諾任方面
寄以細故䆒問恐損威望尋遷馬羣太保統和十六年
隠實燕軍之不任事者汰之二十八年駕征高麗博諾
為先鋒至銅州高麗將康肇分兵為三以抗我軍一營
于州西據三水之會肇居其中一營近州之山一附城
而營博諾率耶律鴻觀擊破三水營擒肇李玄藴等軍
望風潰會大軍至斬三萬餘級追至開京破敵於西嶺
高麗王詢聞邊城不守遁去博諾入開京焚其王宫迺
撫慰其民人上嘉其功遷北院大王薨
蕭巴雅爾字韓隠國舅少父房後多智略能騎射統和
初為左皮室詳衮討凖布有功四年破宋將曹彬米信
兵於望都凡軍事有疑每預參決尋總永興宫分糺及錫
里伊喇二皮室等軍與樞密使耶律色珍收復山西所
陷城邑是冬攻宋隸先鋒圍蒲城率所部先登拔之改
南京統軍使尚衛國公主拜駙馬都尉加同政事門下
平章事十三年歴北南院宣徽使條上時政得失及賦
役法上嘉納焉十五年加政事令遷東京留守二十二
年復攻宋將渤海軍下德清軍後蕭達林卒專任南面
事宋和議成為北府宰相聖宗征高麗將兵由北道進
至開京西嶺破敵軍斬數千級高麗王詢懼奔平州巴
雅爾入開京大掠還帝嘉之封蘭陵郡王開泰二年以
宰相知西南面招討使五年進王東平巴雅爾為政寬
裕善斷諸部畏愛民以殷富時議多之七年再伐高麗
至開京敵奔潰縱兵俘掠而還渡茶陀二河敵夾射巴
雅爾委甲仗走坐免官太平三年復王豳薨弟恒德
恒德字遜寧有膽略而善謀統和元年尚越國公主拜駙
馬都尉遷南面林牙從宣徽使耶律阿穆爾征高麗還
改北面林牙會宋將曹彬米信侵燕耶律休格與恒德
議軍事多見信用為東京留守六年上攻宋圍沙堆恒
德獨當一面城上矢石如雨恒德意氣自若督將士奪
其陴城陷中流矢太后親臨視賜藥攻長城口復先登
太后益多其功時高麗未附恒德受詔率兵拔其邊城
王始懼上表請降十二年八月賜啟聖竭力功臣從都
部署和碩鼐討烏舍未戰烏舍請降恒德利其俘獲不
許烏舍死戰城不能拔和碩鼐議欲引退恒德曰以彼
倔強吾奉詔來討無功而還諸部謂我何若深入多獲
猶勝徒返和碩鼐不得已進擊東南諸部至高麗北鄙
比還道遠糧絶士馬死傷甚衆坐是削功臣號十四年
為行軍都部署伐博囉滿達勒還公主疾太后遣宫人
賢釋侍之恒德私焉公主恚而薨太后怒賜死後追封
蘭陵郡王子必塔
必塔字蘇隠一名昌裔生未月父母俱死育于禁掖既
長尚秦晉王公主拜駙馬都尉為殿前副點檢統和八
年改北面林牙太平四年遷殿前都點檢出為國舅詳
衮九年渤海大延琳叛劫掠隣部與南京留守蕭孝穆
往討孝穆欲全城降乃築重城圍之數月城中人陰來
納款遂擒延琳東京平以功封蘭陵郡王十一年聖宗
不豫先是欽哀與仁德皇后有隙以必塔嘗為后所愛
忌之時護衛馮嘉努上變誣弟楚布與必塔謀逆以皇
后攝政徐議當立者公主竊聞其謀謂必塔曰爾將無
罪被戮與其死何若奔女直國以全其生必塔曰朝廷
詎肯以飛語害忠良寧死弗適他國及欽哀攝政殺之
耶律資忠字烏延小字札拉系出仲父房兄果囉善屬
文聖宗重之時妻弟之妻阿古與奴通將奔女直國果
囉追及奴殺之阿古自經阿古母有寵于太后事聞大
后怒將殺之帝度不能救遣人訣别問以後事果囉謝
曰陛下憫臣無辜恩漏九泉死且不朽既死人多冤之
在獄著兔賦寤寐歌為世所稱資忠博學工辭章年四
十未仕聖宗知其賢召補宿衛數問以古今治亂資忠
對無隠開泰中受中丞眷遇日隆初高麗内屬取女直
六部地以賜至是貢獻不時至詔資忠往問故高麗無
歸地意由是權貴數短於上出為上京副留守四年再
使高麗留弗遣資忠每懷君親輒有著述號西亭集帝
與羣臣宴時一記憶曰資忠亦有此樂乎九年高麗上
表謝罪始送資忠還帝郊迎同載以歸命大臣宴勞留
禁中數日謂曰朕將屈卿為樞密何如資忠對曰臣不
才不敢奉詔乃以為林牙知特哩衮事初資忠在高麗
弟昭為著帳郎君坐罪没家産至是乃復横帳且還舊
産詔以外戚女妻之是時樞密使蕭和卓少師蕭巴格
有寵資忠不肯俛附詆之帝怒奪官數歲出知來遠城
事歴保定昭德二軍節度使聖宗崩表請會葬既至伏
梓宫大慟曰臣幸遇聖明横被搆譛不獲盡犬馬報氣
絶而蘇興宗命醫治疾久之言國舅侍中無憂國心陛
下不當復用唐景福舊號于是用事者惡之遣歸鎮卒
弟昭有傳
耶律楊珠字布爾錦積慶宫人父海古勒室韋部節度
使楊珠篤學廉介有經世志統和十年累遷積慶宫使
聖宗嘗諭楊珠曰聞卿正直是以進用國有利害爾言
宜無所隠由是所陳多見嘉納上征高麗破康肇軍于
銅州揚珠之力為多王詢乞降羣臣議皆謂宜納揚珠
曰王詢始一戰而敗遽求納款此詐耳納之恐墮其姦
計待其勢窮力屈納之未晩已而詢果遁清野無所獲
其衆阻險而壘攻之不下揚珠以計降之擢拜四番部
詳衮時招討使耶律博廸為總管揚珠恥居其下上表
曰臣先朝舊臣今既垂老乞還新命覬得常侍左右帝
曰朕不使汝久處是任且命無隸招討得專奏事到部
戢暴懷善政績顯著卒于官
耶律鴻觀字巴爾諾延約尼森濟汗之後統和初嘗以
軍事任為伊喇詳衮尋徙南京統軍使十三年徇地南
鄙克敵於四岳橋斬首百餘級攻宋以戰功遷東京留
守封楚國公後伐高麗副先鋒耶律博諾擒康肇于銅
州三十年西北部叛從南府宰相耶律諾衮討之及典
禁軍號令整肅諸部多降尋遷侍中卒
高正不知何郡人統和初舉進士第累遷樞密直學士
上將伐高麗遣正先往諭意及還遷右僕射時高麗王
詢表請入覲上許之遣正率騎兵千人迓之館于路為
高麗將卓思正所圍正以勢不可敵與麾下壯士突圍
出士卒死傷者衆上悔輕發釋其罪明年遷工部侍郎
為北院樞密副使開泰五年卒
耶律達魯字伊聶仲父房之後習兵事為左皮室詳衮
統和二十八年伐高麗達魯率本部軍與博諾等擒康
肇李玄藴于銅州帝壯之曰以卿英才為國戮力真吾
家千里駒也乃賜御馬及細鎧明年為北院大王出為
烏爾古德哷勒部都詳衮年七十二卒
大康乂渤海人開泰間累官南府宰相出知黃龍府善
綏撫東部懷服額爾德尼部長布延與伊勒必來附送
于朝言博囉滿達勒界多渤海人乞取之詔從其請康
乂領兵至大石河圖卜凖城掠數百戶以歸未幾卒
論曰高句驪弑其君誦而立詢遼興問罪之師宜其簞
食壺漿以迎除舍以待而迺乘險旅拒俾智者竭其謀
勇者窮其力雖得其要領而顓顓獨居一海之中自若
也豈服人者以德而不以力歟况乎殘毁其宫室係累
其民人所謂以燕伐燕也歟嗚呼朱崖之棄捐之之力
也迪里之諫有焉
遼史卷八十八
