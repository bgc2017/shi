遼史卷一百二
元中書右丞相總裁托克托等修
列傳第三十二
蕭奉先李處温張琳耶律伊都
蕭奉先天祚元妃之兄也外寬内忌因元妃為上眷倚
累官樞密使封蘭陵郡王天慶二年上幸混同江釣魚
故事生女直帥長在千里内者皆朝行在適頭魚宴上
使諸帥次第歌舞為樂至阿固達但端立直視辭以不
能再三旨諭不從上密謂奉先曰阿固達跋扈若此可
託以邊事誅之奉先曰彼麤人不知禮義且無大過殺
之傷向化心設有異志蕞爾小國亦何能為上乃止四
年阿固達起兵侵寧江州東北路統軍使蕭托卜嘉戰
失利上命奉先弟嗣先為都統將漢番兵往討屯出河
店女直乃潛渡混同江乘我師未備來龍嗣先敗績軍
將往往遁去奉先懼弟被誅乃奏東征潰軍逃罪所至
劫掠若不肆赦將嘯聚為患從之嗣先詣闕待罪止免
官而已由是士無鬭志遇敵輒潰郡縣所失日多初奉
先誣耶律伊都結駙馬蕭昱謀立其甥晉王事覺殺昱
伊都在軍中聞之懼奔女直保大二年伊都為女直監
軍引兵奄至上憂甚奉先曰伊都乃王子班之苖裔此
來實無亡遼心欲立晉王耳若以社稷計不惜一子誅
之可不戰而退遂賜晉王死中外莫不流涕人心益解
體當女直之兵未至也奉先逢迎天祚言女直雖能攻
我上京終不能遠離巢穴而一旦越三千里直擣雲中
計無所出惟請播遷夾山天祚方悟顧謂奉先曰汝父
子誤我至此殺之何益汝去毋從我行恐軍心忿怒禍
必及我奉先父子慟哭而去為左右執送女直兵女直
兵斬其長子昂送奉先及次子昱於其國主道遇我兵
奪歸天祚竝賜死
李處温析津人伯父儼太康初為將作少監累官參知
政事封漆水郡王雅與北樞密使蕭奉先友舊執政十
餘年善逢迎取媚天祚又寵任之儼卒奉先薦處温為
相處温因奉先有援已力傾心阿附以固權位而貪汚
尤甚凡所接引類多小人保大初金人陷中京諸將莫
能支天祚懼奔夾山兵勢日廹處温與族弟處能子奭
外假淵軍聲援結都統蕭斡謀立魏國王淳召番漢官
屬詣魏王府勸進魏國王將出奭乃持赭袍衣之令百
官拜舞稱賀魏王固辭不得遂稱天錫皇帝以處温守
太尉處能直樞密院奭為少府少監左企弓以下及親
舊與其事者賜官有差會魏國王病自知不起密授處
温番漢馬步軍都元帥意將屬以後事及病亟蕭斡等
矯詔南面宰執入議獨處温稱疾不至陰聚勇士為備
紿云奉密旨防他變魏國王卒蕭斡擁契丹兵宣言當
立王妃蕭氏為太后權主軍國事衆無敢異者斡以后
命召處温至時方多難未欲即誅但追毁元帥劄子處
能懼及禍落髮為僧尋有永清人傅遵說隨郭藥師入
燕被擒具言處温嘗遺易州富民趙履仁書達宋將童
貫欲挾蕭后納土歸宋后執處温問之處温曰臣父子
於宣宗有定策功宜世蒙宥容可使因䜛獲罪后曰向
使魏國王如周公則終享親賢之名於後世誤王者皆
汝父子何功之有并數其前罪惡處温無以對乃賜死
奭亦伏誅
張琳瀋州人幼有大志壽隆末為秘書中允天祚即位
累遷戶部使頃之擢南府宰相初天祚之敗於女直也
意謂蕭奉先不知兵乃召琳付以東征事琳以舊制凡
軍國大計漢人不與辭之上不允琳奏曰前日之敗失
於輕舉若用漢兵二十萬分道進討無不克者上許其
半仍詔中京上京長春遼西四路計戶産出軍時有起
至二百軍者生業蕩散民甚苦之四路軍甫集尋復遁
去及中京䧟天祚幸雲中留琳與李處温佐魏國王淳
守南京處温父子召琳欲立淳為帝琳曰王雖帝胄初
無上命攝政則可即真則不可處温曰今日之事天人
所與豈可易也琳雖有難色亦勉從之淳既稱帝諸將
咸居權要琳獨守太師十日一朝平章軍國大事陽以
元老尊之實則不使與政琳由是欝悒而卒
耶律伊都一名伊都古國族之近者也慷慨尚氣義保
太初歷官副都統其妻天祚文妃之妹文妃生晉王最
賢國人皆屬望時蕭奉先之妺亦為天祚元妃生秦王
奉先恐秦王不得立深忌伊都將潛圖之適耶律達哈
拉之妻會伊都之妻於軍中奉先諷人誣伊都結駙馬
蕭昱達哈拉謀立晉王尊天祚為太上皇事覺殺昱及
達哈拉妻賜文妃死伊都在軍中聞之懼不能自明被
誅即引兵千餘并骨肉軍帳叛歸女直會大霖雨道途
留阻天祚遣知奚王府蕭錫默北宰相蕭德恭大詳衮
耶律特哩衮歸州觀察使蕭和尚努四軍太師蕭斡追
捕甚急至閭山及之諸將議曰蕭奉先恃寵蔑害官兵
伊都乃宗室雄才素不肯為其下若擒之則他日吾輩
皆伊都矣不如縱之還紿云追襲不及伊都既入女直
為其國前鋒引羅索貝勒兵攻陷州郡不測而至天祚
聞之大驚知不能敵率衛兵入夾山伊都在女直為監
軍久不調意不自安乃假遊獵遁西夏夏人問汝來有
兵幾何伊都以二三百對夏人不納卒
論曰遼之亡也雖孽降自天亦柄國之臣有以誤之也
當天慶而後政歸后族奉先阻天祚防微之計陷晉王
非罪之誅夾山之禍已見於此矣處温逼魏王以僭號
結宋將以賣國迹其姦佞如出一軌鳴呼天祚之所倚
毗者若此國欲不亡得乎張琳娖娖守位伊都反覆自
困則又何足議哉
遼史卷一百二
遼史卷一百二考證
蕭奉先傳女直乃潛渡混同江乘我師未備來襲按
來襲原文作擊之文義未明今據弘簡錄改
張琳傅按傳所載唯云從李處温立魏國王淳爲帝
考弘簡錄琳心懷鬱悒時年已高令子弟上降表于
金詔燕京應琳田宅財物並給還之俄卒則琳又實
降金矣謹附識
遼史卷一百二考證
