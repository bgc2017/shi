遼史卷一百十四
元中書右丞相總裁托克托等修
列傳第四十四
逆臣下
蕭呼都克字伊遜口吃視斜髮鬈伯父孝穆謂曰是兒
狀貎族中未嘗有及壯魁梧桀傲多揚人惡重熙中為
祗候郎君俄遷興聖宫使尚秦國長宫主授駙馬都尉
以不諧離婚復尚齊國公主為北面林牙清寧中歴北
南院樞密副使代族兄珠展為西北路招討使時蕭格
與蕭阿拉俱為樞密使不恊格以珠展為阿拉所愛嫉
之珠展受代赴闕嘗借官粟留直而去呼都克希格意
發其事珠展因得罪呼都克又欲要權歲時遺珍玩畜
産于格二人相愛逾兄弟呼都尅族弟迪里為北克薦
國舅詳衮蕭呼敦于呼都克呼都克見其辨給壯勇傾
交每休休言論終日人皆怪之會呼都克同知北院樞
密事奏呼敦及迪里可用帝以迪里為旗鼓伊喇詳衮
呼敦為宿直官及格搆陷其兄阿拉呼敦陰為之助時
人醜之耶律伊遜知北院樞密事呼都克位在伊遜下
怏怏不平初呼都克與重元子尼嚕古謀逆欲其速發
會車駕獵太子山遂與尼嚕古脅弩手軍犯行宫既戰
尼嚕古中流矢而斃衆皆逃散時同黨耶律薩喇蘇在
圍場聞亂率獵夫來援其黨謂呼都克等曰我軍甚衆
乘其無備中夜决戰事冀有成若待旦其誰從我呼都
克曰倉卒中黑白不辨若内外軍相應則吾事去矣黎
明而發何遲之有重元聽呼都克之計令四面巡警待旦
是夜同黨立重元僭位號呼都克自為樞密使明日戰
敗呼都克被創單騎遁至十七濼投水死五子同日誅
蕭塔喇台字和爾沁國舅少父房之後父雙寬尚塔納
公主仕至國舅詳衮塔喇台幼警敏不羈好射獵太平
中以外戚補祗候郎君歴延昌宫使殿前副點檢重熙
十三年伐夏塔喇台將偏師首入敵境多所俘掠遷都
點檢改烏爾古德哷勒部都詳衮十八年再舉西伐塔
喇台奏軍馬器械之事在選將夏人豈難制但嚴設斥
堠不用掩襲計何慮不勝帝曰卿其速行無後師期既
而塔喇台失利還復為都點檢十九年夏人來侵金肅
軍上遣塔喇台率輕兵督戰至河南三角川斬候者八
人擒觀察使以功命知漢人行宫都部署事出為西南
面招討使族弟黃巴家奴告其主私議宫掖事塔喇台
寢之事覺决大杖削爵為民清寧中上以所坐事非塔
喇台所犯起為南京統軍使至是從重元子尼嚕古等
亂敗走被擒伏誅
庫德本宫分人不知姓氏好戲狎不喜繩檢膂力過人
善擊鞠重熙初為護衛歴宿直官十三年西征以庫德
為先鋒夏人伏兵掩之庫德力戰麾下士多殁乃單騎
突出遇夏王李元昊來圍勢甚急庫德馳射應弦輒仆
躍馬直擊中堅夏兵不能當晡乃還營改興聖宫太保
清寧九年從重元尼嚕古亂與扈從兵戰敗而遁追擒
之凌遲而死
薩爾珠孟父房迪里之孫性兇暴清寧中累遷宣徽使
改殿前都點襝首與重元謀亂會帝獵灤河重元恐事
泄與扈從軍倉卒而戰其子尼嚕古既死同黨潰散薩
爾珠適在畋所聞亂劫獵夫以援既至知尼嚕古已死
大悔恨之謂曰我輩惟有死戰胡為若兒戲自取殞滅
今行宫無備乘夜劫之大事可濟若俟明旦彼將有備
安知我衆不携貳一失機會悔何及重元蕭呼都克等
曰今夕但可四面圍之勿令外軍得入彼何能備不從
遲明投杖而走薩爾珠戰死
奚和勒博一名翰字綏蘭奚王特哩之後善騎射趫捷
而勇與其兄必埓哩齊名大安中車駕幸中京補護衛
稍遷鐵鷂軍詳衮天慶間徙北女直詳衮兼知咸州路
兵馬事改東京統軍既而諸番入寇悉破之遷奚六部
大王兼總知東路兵馬事保大二年金兵至天祚播遷
和勒博率吏民立秦晉國王淳為帝淳偽署和哩布知
北院樞密事兼諸軍都統屢敗宋兵淳死其妻普賢女
攝事明年金兵由居庸關入和勒博知北院即箭笴山
自立號奚國皇帝改元天復設奚漢渤海三樞密院改
東西節度使為二王分司建官時奚人巴扎罕嘉努等
引兵擊附近契丹部落劫掠人畜羣情大駭會和勒博
為郭藥師所敗一軍離心其黨耶律阿古齊與其甥伊
實巴沁等殺之偽立凡八月
蕭特烈字額圖琿約尼温汗宫分人乾統中入直宿衛
出為順義軍節度使天慶四年同知咸州路兵馬事五
年以行軍敗奪節度使保大元年遷威部節度使及天
祚在山西集羣牧兵特烈為副統軍聞金兵將至特烈
諭士卒以君臣之義死戰于石輦驛金兵不戰特烈伺
間欲攻之天祚喜甚召嬪御諸子登高同觀將詫之金
兵望日月旗知天祚在其下以勁兵直趨奮擊無敢當
者天祚遁走特烈所至招集散亡尋為中軍都統復敗
于梯已山天祚决意渡河奔夏從臣切諫不聽人情惶
懼不知所為特烈陰謂耶律烏哲曰事勢如此億兆離
心正我輩效節之秋不早為計奈社稷何遂共劫梁王
雅里奔西北諸部偽立為帝特烈自為樞密使雅里卒
欲擇可立者會耶律烏哲言珠拉才德純備兼興宗之
孫衆皆曰可遂僭立焉特烈偽職如故末三旬與珠拉
俱為亂兵所殺
論曰遼之秉國鈞握兵柄節制諸部帳非宗室外戚不
使豈不以為帝王久長萬世之計哉及夫肆叛逆致亂
亡皆是人也有國家者可不深戒矣乎
遼史卷一百十四
遼史卷一百十四考證
奚和勒博傳明年金兵由居庸關入和勒博自立按
本紀及續通鑑金兵至居庸及和勒博僭立並保大
三年事傳上文云保大二年此處原文是年二字應
作明年今改正
遼史卷一百十四考證
