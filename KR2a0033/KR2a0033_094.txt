遼史卷九十四
元中書右丞相總裁托克托等修
列傳第二十四
耶律華格耶律斡拉耶律蘇色
蕭阿嚕岱耶律納延耶律和囉木薩噶
耶律世良
耶律華格字弘隐孟父楚國王之後善騎射乾亨初為
北院林牙統和四年南侵宋華格擒諜者知敵由海路
來襲即先據平州要地事平拜上京留守遷北院大王十
六年復侵宋為先鋒破敵于遂城以功遷南院大王尋改
北院樞密使開泰元年伐凖布凖布棄輜重遁走俘獲
甚多帝嘉之封豳王後邊吏奏自華格還闕粮乏馬弱勢
不可守上復遣華格經略西境華格與邊將深入聞番部
逆命居伊濟水華格徐以兵進敵望風奔潰獲羊馬及輜
重路由白拔烈遇阿爾斯蘭回鶻掠之都監紐斡哩謂華
格曰君誤矣此部實效順者華格悉還所俘諸番由此
不附上使案之削王爵以侍中遙領大同軍節度使卒
耶律斡拉字斯寧奚德哷勒人趫捷有力善騎射保寧
初補護衛車駕獵頡山適豪猪伏叢莽帝射中猪突出
御者圖們捨轡而避廐人鶴骨翼之斡拉復射而斃帝
嘉賞及獵赤山適奔鹿奮角突前路隘不容避垂犯蹕
斡拉以身當之鹿觸而顛帝謂曰朕因獵兩瀕于危頼
卿以免始見爾心遷護衛太保從樞密使耶律色珍破
宋將楊繼業軍于山西統和十三年秋為行軍都監從
都部署奚王和碩鼐伐烏舍烏哲圖數月至其城烏哲
圖請降和碩鼐利其俘掠令四面急攻烏哲圖死守隨
方捍禦依埤堄虛構戰棚誘我軍登陴俄撤枝柱登者
盡覆和碩鼐知不能下欲退蕭恒德謂師久無功何以
藉口若深入大掠猶勝空返斡拉曰深入恐所得不償
所損恒德不從略地東南循高麗北鄙還道遠粮絶人
馬多死詔奪諸將官惟斡拉以前議得免尋加同政事
門下平章事為東京留守開泰中卒
耶律蘇色字阿敏性忠直簡毅練武事應歷初為侍從
累遷圖魯卜部節度使歴霸濟祥順聖五州都總管俄
為敦睦宫太師保寧三年改九部都詳衮四年伐党項
屢立戰功手詔勞之統和初皇太后稱制西邊甫定蘇
色務安集諸番利害輒具以聞太后益信任之凡臨戎
與士卒同甘苦所獲均賜將校賞順討逆威信大振在
邊二十年卒
蕭阿嚕岱字伊實音威部人父農古仕至糺詳衮阿嚕
岱習騎射曉兵法清寧間始仕累遷本部司徒改烏爾
古德哷勒統軍都監大安七年遷山北副部署九年達
勒達博索摩二部來侵率兵擊却之達勒達復劫牛羊
去阿嚕岱引兵追及盡獲所掠斬渠帥數人是冬達勒
達等以三百餘人梗邊復戰却之斬首二百餘級加金
吾衛上將軍封蘭陵縣公壽隆元年第功加同中書門
下平章事進爵郡公改西北面招討使乾統三年坐留
宋俘當遣還者為奴免官後被徵以老疾致仕卒
耶律納延字伊實年額爾竒木博果濟後父斡常為北
剋從伐夏戰殁季父卓克算為宿直官累遷至北面林
牙咸雍四年拜北院大王改西南面招討使太康中西
北諸部擾邊議欲往討帝以為非卓克算不可拜西北
路招討使兼行軍都統平之以功復為北院大王納延
敦厚才敏上以其父斡死王事九歲加諸衛小將軍為
圖哩司徒尋召為宿直官太康三年為約尼剋大安九
年為倒塌嶺節度使明年冬以北準布長磨古斯叛與
招討都監耶律呼哩率精騎往討破之納延薦呼哩為
漢人行宫副部署壽隆初復討達勒達博索摩等有功
賜詔褒美改烏爾古德哷勒統軍使邊境以寧部民乞
留詔許再任乾統六年拜中京留守改北院大王薨納
延為人廉介長于理民每有鬭訟親覈曲直不尚威嚴
常曰凡治人本欲分别是非何事迫脅以立名故所至
以惠化稱
耶律和囉木薩噶字烏庫哩孟父房之後重熙末補祇
候郎君清寧初加安州團練使太康中歴懷德軍節度
使奚六部圖哩太尉詔與樞密官措畫東北邊事改左
護衛太保侍上言多率易察其無他故上優貸之八年
知西北路招討使事時邊部尼都格爾等來侵和囉木
薩噶誘北準布酋豪磨古斯攻之俘獲甚衆加左僕射
復討尼都格爾等誤擊磨古斯北準布由是叛命遣都
監張九討之不克二室韋與六院部特們羣牧宫分等
軍陥于敵和囉木薩噶不以實聞遂削官決大杖壽隆
間累遷特哩衮兼侍中賜保節功臣道宗崩與宰相耶
律儼總山陵事乾統中致仕卒
耶律世良小字斡六院部人才敏給練達國朝典故及
世譜上書與族弟迪里争嫡庶帝始識之時北院樞密
使韓德讓病帝問孰可代卿德讓曰世良可北院大王
耶律舒嚕復問北院之選德讓曰無出世良統和末為
北院大王開泰初因大冊禮加檢校太尉同政事門下
平章事時邊部拒命詔北院樞密使耶律華格將兵以
世良為都監往禦之明年華格還將罷兵世良上書曰
華格以為無事而還不思師老粮乏敵人已去焉能久
守若益兵可克也帝即命華格益兵與世良追之至安
真河大破而還自是邊境以寧以功王岐拜北院樞密
使三年命選馬駞于烏爾古會德哷勒部人伊喇殺其
酋長刷而叛鄰部皆應攻陷巨穆古城世良率兵壓境
遣人招之降數部各復故地四年伐高麗為副部署都
統劉慎行逗遛失期執還京師世良獨進兵明年至北
都護府破追兵于郭州以暴病卒
論曰大之懷小也以德制之也以威德不足懷威不足
制而欲服人也難矣華格利俘獲而諸番不附和囉木
薩噶誤擊磨古斯而準布叛命皆喜於一旦之功而不
圖後日之患庸何議焉若斡拉之戒深入蘇色之務安
集亦鐵中之錚錚者邪
遼史卷九十四
遼史卷九十四考證
耶律和囉木薩噶傳按和囉木薩噶於壽隆間為東
京留守乾統三年為南院大王詳弘簡錄傳未載
遼史卷九十四考證
