翰林志職官類一(官制之屬)
提要
(臣)等謹案翰林志一卷唐李肇撰案肇所作
國史補結銜題尚書左司郎中此書結銜則
題翰林學士左補闕王定保摭言又稱肇為
元和中中書舍人新唐書藝文志亦云肇為
翰林學士坐薦柏耆自中書舍人左遷將作
少監以唐官制考之蓋自左司改補闕入翰
林後為中書舍人坐事左遷國史補及此書
各題其作書時官也唐時翰林院在銀臺門
内麟德殿西重廊之後為待詔之所新唐書
百官志謂乘輿所在必有文詞經學之士下
至卜醫伎術之流皆直于别院以備燕見者
是也韋執誼翰林院故事亦謂其地乃天下
以藝能伎術見召者之所處蓋其始本以延
引雜流原非為文學侍從而設至明皇置翰
林待詔供奉輿集院學士分掌制誥其職始
重後又改為學士别置學士院謂之東翰林
院于是舊翰林院雖尚有以伎能入直如德
宗時術士桑道茂之類而翰林之名實盡歸
于學士院歷代相沿遂為儒臣定職肇此書
成于元和十四年唐宋藝文志皆著于錄其
記載賅備本末粲然于一代詞臣職掌最為
詳晰宋洪遵輯翰苑羣書已全收入今以言
翰林典故者莫古于是書故仍錄專本以存
其朔焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
