遼史拾遺卷一
錢塘厲鶚撰
本紀第一
太祖上
太祖大聖大明神烈天皇帝姓耶律氏諱億字安巴堅
歐陽修歸田錄曰契丹安巴堅開平中屢遣使聘梁
梁亦遣人報聘今世傳李琪金門集有賜契丹詔乃
為安巴堅當時書詔不應有誤而自五代以來見於
他書者皆為阿保機又有趙志忠者本華人也自幼
䧟北為人明敏在北中舉進士至顯官既而脱身歸
國能述北中君臣世次山川風物甚詳又云安巴堅
其人實謂之阿保謹未知孰是趙志忠隂山雜錄
曰太祖諱億番名安巴堅太祖生而神志八部落主
愛其雄勇遂退其主阿尼雅氏歸本部立太祖為王
討黑車子室韋唐盧龍軍節度使劉仁恭發數萬兵遣
養子趙覇來拒
司馬光資治通鑑曰唐天復三年十一月盧龍節度
使劉仁恭習知契丹情偽常選將練兵乘隙深入踰
摘星嶺擊之每霜降仁恭輒遣人焚塞下野草契丹
馬多饑死常以良馬賂仁恭買牧地契丹王安巴堅
遣其妻兄阿巴將萬騎寇渝關仁恭遣其子守光戍
平州守光偽與之和設幄犒饗于城外酒酣伏兵執
之以入契丹以重賂請扵仁恭然後歸之鶚案此
事在討黑車子室韋前一年以其為契丹與劉氏交
兵之始故附于此
太祖以騎兵七萬會李克用于雲州
後唐太祖紀年錄曰太祖以安巴堅族黨稍盛召之
天祐二年五月安巴堅領其部族三十萬至雲中東
城帳中言事握手甚勸約為兄弟旬日而去畱伊埓
圖錫里首領珠卜美棱為質鶚案五代史及通鑑俱
云安巴堅會李克用于雲中約共擊梁据遼史則克
用借兵以報劉仁恭木瓜澗之役耳
元年夏四月丁未朔唐梁王朱全忠廢其主尋弑之
自立為帝國號梁遣使來告
王欽若等冊府元龜曰梁太祖建號契丹安巴堅遣
使送名馬女口貂皮等求封冊梁祖與之書曰朕今
天下皆平惟有太原未服卿能長驅兵甲竟至新莊
為我剪彼仇讐與爾便行封冊王溥五代會要曰
梁太祖開平元年契丹遣其首領袍笏美棱等來貢
方物
劉仁恭子守光囚其父自稱幽州盧龍軍節度使秋七
月乙酉其兄平州刺史守竒率其衆數千人來降命置
之平盧城
資治通鑑曰盧龍節度使劉仁恭驕侈貪暴常慮幽
州城不固築館于大安山曰此山四面懸絶可以少
制衆其棟宇壯麗擬于帝者選美女實其中與方士
鍊丹藥求不死悉歛境内錢瘞于山嶺令民間用堇
泥為錢又禁江南茶商無得入境自采山中草木為
茶鬻之仁恭有愛妾羅氏其子守恭通焉仁恭杖守
光而斥之不以為子數李思安引兵入其境(李思安朱全忠)
(將)所過焚蕩無餘夏四月己酉直抵幽州城下仁恭
猶在大安山城中無備守光自外引兵入登城拒守
又出兵與思安戰思安敗退守光遂自稱節度使令
部將李小喜元行欽將兵攻大安山仁恭遣兵拒戰
為小喜所敗虜仁恭以歸囚于别室仁恭將佐及左
右凡守光素所惡者皆殺之鈕祜禄都指揮王思同
帥部兵三千山後八軍廵檢使李承約帥部兵三千
奔河東守光弟守竒奔契丹未幾亦奔河東
二年春正月河東李克用卒子存勖襲遣使來弔
薛居正五代史曰唐莊宗初嗣位遣使告哀于契丹
賂以金繒求騎軍以救潞州契丹答其使曰我與先
王為兄弟兒即吾兒也寕有父不救子耶許出師會
潞平而止
夏五月
五代會要曰梁開平二年安巴堅遣使來貢良馬五
月又遣使嘉哩貢馬十匹金花鞍轡貂鼠皮裘并男
口一年十歲名曰蘇女口一年十二歲名曰丕勒其妻
舒嚕氏貢朝霞錦前國王欽德并其大臣皆有貢獻
三年春三月滄州節度使劉守文為弟守光所攻遣人
來乞兵討之命皇弟錫里素額爾竒木蕭達魯以兵會守
文扵北淖口進至横海運近淀一鼔破之守光潰去
冊府元龜曰後唐劉守文為滄州節度使唐天祐六
年五月守文為其弟守光敗扵薊州之鷄蘇守文為
弟所擒歸幽州初劉仁恭輦幽府積實營大安山以
自固會汴人攻其城守光堅守之因自為幽帥囚仁
恭于大安山别室守文素蓄奸謀志大才短利燕薊
之土疆乃令子延祐質于汴自將兵討守光以迎父
為名頻年出軍不利至是大以重賂誘契丹吐渾之
衆合四萬衆屯薊州運滄景芻粟海船而下以給軍
費及大戰守光之兵敗守文詐慈单馬立于陣場泣
諭于衆曰勿殺吾弟為守光將元行欽識之見擒滄
州失帥自潰守光復縶兄于别室援以叢棘滄州兵
敗守光進攻滄州滄州賓佐孫鶴吕兖共推守文之
子延祚為帥守光携守文扵城下攻圍累月城中乏
食軍士食人百姓食堇土驢馬相遇食其鬉士人出
入多為強者屠殺吕兖率城中饑羸丁口以麩麫飼
之團為宰殺務旋烹以充軍食危酷之將遠古未聞
延祚力窮以城降守光守光以其子繼威為滄州大
將張邁進佐之
秋閠八月(補)
冊府元龜曰開平三年閠八月鴻臚寺引進契丹安
巴堅差首領赫嚕等進金鍍鐡甲金鍍銀甲及水晶
玉裝鞍轡等物馬一百匹其安巴堅母妻各進雲霞
錦一疋
四年
五代會要曰開平四年契丹遣使錫林美棱來貢
五年秋八月甲子劉守光僣號幽州稱燕
資治通鑑曰梁乾化元年八月甲子劉守光即皇帝
位國號大燕改元應天受冊之日契丹䧟平州驚擾
六年冬十月
冊府元龜曰乾化二年十月契丹蘇庫美棱等朝貢
七年春正月晉王李存勖拔幽州擒劉守光
資治通鑑曰乾化三年晉周德威進軍逼幽州燕主
守光求援於契丹契丹以其無信竟不救十一月甲
辰晉王自詣幽州辛酉单騎抵城下先是守光愛將
李小喜多贊成守光之惡言聽計從權傾境内至是
守光將出降小喜止之是夕小喜踰城詣晉軍且言
城中力竭壬戌晉王督諸軍四面攻城克之擒仁恭
及其妻妾守光帥妻子遁去癸亥晉王入幽州十二
月守光將奔滄州就劉守竒且迷失道至燕樂之境
晝匿阬谷數日不食令妻祝氏乞食於田父張師造
家師造怪婦人異状詰知守光處並其三子擒之
鶚案擒劉守光通鑑以為乾化三年十二月事在均
王嗣位之後而遼史太祖紀以為七年正月事在均
王嗣位之前五代史亦云乾化三年十二月晉人取
幽州遼史誤也
九年神冊元年春二月
葉隆禮契丹國志曰初契丹有部族之大者號達呼哩
氏後分為八部八部之長號大人常推一人為王建
旗鼔以統八部每三年則以次相代或其部有灾疾
而蓄牧衰則八部聚議立其次而代之彼代者以為
元約如此不敢争及安巴堅乃曰中國之主無代立
者由是安巴堅益以威制諸部國不肯代其立九年
諸部共責誚之安巴堅不得已傳其旗鼔而謂諸部
曰吾立九年所得漢人多矣吾欲别自立一部治漢
城可乎諸部將許之漢城在炭山東南灤河上有塩
鐡之利乃後漢滑䀋縣也其地可植五糓安巴堅率
漢人耕種為治城郭邑屋廛市如幽州制漢人安之
不復思歸安巴堅知衆可用用其妻舒嚕策使人告
諸部大人曰我有䀋池之利諸部所食然諸部知食
䀋之利而不知有主人可乎當來犒我諸部以為然
共以牛酒會䀋池安巴堅伏兵其旁酒酣伏發盡殺
諸部大人復用兵併為一國東北諸夷皆畏服之
宋白續通典曰契丹居遼澤之中潢水南岸其地東
南接海東際遼河西包冷陘北界松陘山東西三千
里地多松柳澤多蒲葦安巴堅居漢城在檀州西北
五百五十里城北有龍間山山北有炭山炭山西是
契丹室韋二界相連之地其地灤河上河西有䀋泊
之利則後魏滑䀋縣也鶚案遼史世表亦載此事
而不詳契丹國志所載甚詳且係九年事故綴扵此
八月拔朔州擒節度使李嗣本勒石紀功扵青冡南
資治通鑑曰貞明二年秋八月契丹主安巴堅帥諸
部兵三十萬號百萬自麟勝攻晉蔚州陷之虜鎮武
節度使李嗣本鶚案遼史先拔朔州十二月下蔚
新武媯儒五州通鑑誤
二年春二月晉新州禆將盧文進殺節度使李存矩來
降
資治通鑑曰貞明三年春二月晉王之弟威塞軍防
禦使存矩在新州驕惰不治侍婢預政晉王使募山北
部落驍勇者及劉守光亡卒以益南討之軍又率其
民出馬民或鬻十牛以易戰馬期會促廹邊人嗟怨
存矩得五百騎自部送之以夀州刺史盧文進為禆
將行者皆憚遠役存矩復不存恤甲午至祁溝關小
校宫彦璋與士卒謀曰聞晉王與梁人確闘騎兵死
傷不少吾儕捐父母妻子為人客戰千里送死而使
長復不矜恤柰何衆曰殺使長擁盧將軍遷新州據
城自守其如我何因執兵大譟趨傳舍詰朝存矩寝
未起就殺之文進不能制撫膺哭其尸曰奴婢既害
郎君使我何面目復見晉王因為衆所擁遷新州守
將楊全章拒之又攻武州雁門以北都知防禦兵馬
使李嗣肱擊敗之周德威亦遣兵追討文進帥其衆
奔契丹馬令南唐書曰盧文進字大用范陽人也
為劉守光騎將唐莊宗攻范陽文進先降拜蔚州刺
史莊宗以屬其弟存矩存矩為新州團練使統山後
八軍莊宗與劉鄩相拒扵莘召存矩會兵擊鄩存矩
募山後勁兵數千人課民出馬民以十牛易一馬山
後之人皆怨而兵又不樂南行至祁溝聚而謀為亂
文進有女少而美存矩求為側室文進以其大將不
敢拒雖與心常歉之也因與亂軍殺存矩反攻新州
不克攻武州又不克遂奔扵契丹契丹使守平州
三月辛亥攻幽州節度使周德威以幽并鎮定魏五州
之兵拒扵居庸關之西合戰扵新東大破之
資治通鑑曰初幽州北七百里有渝關(注云渝關入營州界及平)
(州石城縣界)下有渝水通海自關東北循海有道道狹處
纔數尺旁皆亂山高峻不可越北至進牛口舊置八
防禦軍募土步兵守之田租皆供軍食不入扵薊幽
州歲致繒纊以供戰士衣契丹至輙閉壁不戰俟其去
選驍勇據隘邀之由是契丹不敢輕入寇及周德威
為盧龍軍節度使恃勇不修邊備遂失渝關之險契
丹每芻秼扵營平之間續通典曰渝關城下有渝
水入大海其關東臨水北有兔耳山覆舟山山皆斗
峻山下循海岸東北行狹處纔通一軌三面皆海北
連陸關西連亂山至進牛柵凡六口柵戍相接此天
所以限南北者也
夏四月壬午圍幽州不克
資治通鑑曰周德威攻新州為契丹所敗奔歸契丹
乘勝進圍幽州聲言有衆百萬毡車毳幕彌漫山澤
盧文進教之攻城為地道晝夜四面俱進城中穴地
然膏以邀之又為土山以臨城城中鎔銅以灑之日
殺千計而攻之不止周德威遣間使詣晉王告急王
方與梁相持河上欲分兵則兵少欲勿救恐失之謀
於諸將獨李嗣源李存審閻寳勸王救之夏四月晉
王命嗣源兵先進軍於淶水閻寳以鎮定之兵繼之
秋八月李存勖遣李嗣源等救幽州赫嚕等以兵少而
還
資治通鑑曰梁貞明三年秋七月契丹圍幽州且二
百日城中危困李嗣源閻寳李存審步騎七萬會于
易州存審曰彼衆吾寡彼多騎吾多步若平原相遇
彼以萬騎蹂吾陣吾無遺類矣嗣源曰彼無輜重吾
行必載糧食自隨若平原相遇彼抄吾糧吾不戰自
潰矣不若自山中潜行趣幽州與城中合勢若中道
遇敵則據險拒之甲午自易州北行踰大房嶺循澗
而東嗣源與養子從珂將三千騎為前鋒距幽州六
十里與契丹遇契丹驚郤晉王翼而隨之契丹行山
上晉兵行澗下每至谷口契丹輒邀之嗣源父子力
戰乃得進至山口契丹以萬騎遮其前嗣源躍馬奮
撾三入其陣斬契丹酋長一人後軍齊進契丹兵卻
晉兵始得出李存審命步兵伐木為鹿角人持一枝
止則成寨契丹騎環寨而過寨中發萬弩射之流矢
蔽日契丹人馬死傷塞路將至幽州契丹列陣待之
存審步兵陳於其後戒勿動先令羸兵曳柴然草而
進烟塵蔽天契丹莫測其多少因鼔譟合戰存審乃
趣後陣起乘之契丹大敗席卷其衆自北山去委棄
車帳鎧仗羊馬滿野晉兵追之俘斬萬計辛丑嗣源
等入幽州周德威握手流涕
三年春正月丙申以皇弟安圖為大内特哩衮命攻雲州
冊府元龜曰李存璋為大同防禦使時契丹陷蔚州
營於魚池安巴堅遣人馳木書求賂於存璋存璋斬
其使者不報敵攻雲州存璋悉力拒戰城中舊有鐡
車存璋鎔為兵器以授軍士敵遂退
本紀第二
太祖下
四年冬十二月(補)
王禕大事記續編曰貞明五年十二月契丹陷唐營
州秦冄思洛中紀異曰盧文進投契丹說安巴堅
徵諸路甲馬寇幽州設圍攻之莊宗召募救之契丹
退以趙思温為營州圍練使北面沿邊廵檢都指揮
使未幾契丹圍營州踰年朝廷未暇救糧草俱盡兵
刃亦無思温欲自殺左右諫止安巴堅誓不殺乃南
拜遥辭而投戈鶚案遼史天贊二年克平州獲趙
思温
五年春正月乙丑始治契丹大字
陶宗儀書史會要曰遼大祖耶律氏諱億字安巴堅
多用漢人教以隸書之半增損之製契丹字數千以
代刻木之約其字如□(朕)也(敇)支(走)用(焉)□(急)之類
是也
夏五月庚辰有龍見於伊喇山陽水上上射獲之藏
其骨内府
洪皓松漠紀聞曰安巴堅居西樓宿氊帳中晨起見
黑龍長餘十丈蜿蜒其上引弓射之即騰空夭矯而
逝墜於黃龍府之西相去已千五百里纔長數尺其
骸尚在金國内庫烏舍長子源嘗見之尾鬛支體皆
全雙角己為人所截與予所蔵董羽畫出水龍相似
蓋其背上鬛不作魚鬛也元好問續夷堅志曰遼
祖神冊五年三月黑龍見伊喇山陽水上遼祖馳往
三日乃得至而龍尚不去遼祖射之而斃龍一角尾
長而足短身長五尺舌長二寸有半命蔵之内庫貞
祐南渡尚在
六年冬十月癸丑朔晉新州防禦使王郁以所部山
北兵馬内附
唐明宗實錄曰莊宗未即位盧文進王郁相繼入遼
皆驅率數州士女教其織絍工作中國所為契丹悉
備所以強盛侵凌中國者以得文進郁之故也同光
之世為患尤深文進在平州安帳率奚勁騎倏來忽
往幽薊荆榛滿目寂無人烟
十二月晉義武軍節度王處直養子都囚其父自稱
畱後
歐陽修五代史曰義武軍節度使北平王王處直好
巫而客有李應之者妖妄人也處直有疾應之以左
道治之而愈處直益以為神使衣道士服以為行軍
司馬政無大小咸取決焉初應之於陘邑闌得小兒
劉雲郎養以為子初應直未有子乃以雲郎與處直
而紿曰此兒生而有異處直養以為子更名曰都甚
愛之應之由此益横乃籍管内丁壯别立新軍自將
之治第博陵坊四面開門皆用左道處直將吏知其
必為患而莫能諫也是時幽州李匡儔假道中山以
如京師處直伏甲城外以備不虞匡儔已去甲士入
城圍應之第執而殺之因詣處直請殺都處直不與
明日第功行賞因隂疏甲士姓名自隊長以上蔵於
别籍其後因事誅之凡二十年無一人免者而處直
終為都所殺都為人狡佞多謀處直以為節度副使
張文禮殺王鎔莊宗發兵討文禮處直與左右謀曰
鎮定之蔽也文禮雖有罪然鎮亡定不獨存乃遣人
請莊宗毋發兵莊宗取所獲文禮與梁蠟書示處直
曰文禮負我師不可止處直有孽子郁奔晉晉王以
女妻之以為新州防禦使處直見莊宗必討文禮益
自疑乃隂與郁交通使郁北招契丹入塞以牽晉兵
且許召郁為嗣都聞之不悦而定人皆言契丹不可
召恐自貽患處直不聽郁自奔晉常恐處直不容因
此大喜以為乘其隙可取之乃以厚賂誘契丹安巴
堅安巴堅舉國入寇定人皆不欲契丹之舉小吏和
昭訓勸都舉事都因執處直囚之西宅自為畱後凡
王氏子孫及處直將校殺戮殆盡處直憂憤而卒
乙亥存勖至定州王都迎謁馬前存勖引兵趨望都遇
我兵托諾五千騎圍之存勖力戰數四不解李嗣昭領
三百騎來救我軍少却存勖乃得出大戰我軍不利引
歸存勖至幽州遣二百騎躡我軍之後我軍反擊悉擒
之
資治通鑑曰梁龍德元年冬十一月晉王自將兵攻
鎮州討張文禮契丹主既許盧文進出兵(張文禮因盧文進求)
(援于契丹)王郁又說之曰鎮州美女如雲金帛如山天皇
王速往則皆己物也不然為晉王所有矣契丹主以
為然悉發所有之衆而南舒嚕后諫曰吾有西樓羊
馬之富其樂不可勝窮也何必勞師遠出以乘危徼
利乎吾聞晉王用兵天下莫敵設有危敗悔之何及
契丹主不聽十二月辛未攻幽州李紹宏嬰城自守
契丹長驅而南圍涿州旬日拔之擒刺史李自弼進
攻定州王都告急于晉晉王自鎮州將親軍五千救
之遣神武都指揮使王思同將兵戍狼山之南以拒
之二年春正月甲午晉王至新城南候騎白契丹前
鋒宿新樂涉沙河而南將士皆失色晉王乃自率鐡
騎五千先進至新城北半出桑林契丹萬餘騎見之
驚走(契丹素憚晉不意晉至故驚走)晉王分軍為二逐之行數十里
獲契丹主之子時沙河橋狹冰薄契丹䧟溺死者甚
衆是夕晉王宿新樂契丹主軍帳在定州城下敗軍
至契丹舉衆退保望都晉王至定州王都迎謁于馬
前請以愛女妻王子繼岌戊戌晉王趣望都契丹逆
戰晉王以親軍千騎先進遇奚酉托諾五千騎為其
所圍晉王力戰出入數四自午至申不觧李嗣昭聞
之引三百騎横擊之契丹退晉王乃得出因縱兵奮
擊契丹大敗逐北至易州會大雪彌旬平地數尺契
丹人馬無食死者相屬於道契丹主舉手指天謂盧
文進曰天未令我至此乃北歸晉王引兵躡之隨其
行止見其野宿之所布槀於地回環方正皆如編翦
雖去無一枝亂者歎曰契丹用法嚴乃能如是中國
不及也晉王至幽州使二百騎躡契丹之後騎恃勇
追擊之悉為所擒惟兩騎自它道走免鶚案望都
之敗通鑑以為明年正月事遼史系之神冊六年十
月必有誤
天贊元年夏四月癸亥存勖圍鎮州張文禮求援命
郎君廸里將軍康末怛往擊之大敗殺其將李嗣昭五
月丁未張文禮卒其子處瑾遣人奉表來謝
鶚案通鑑張文禮本劉仁恭牙將從其子守文鎮滄
州守文詣幽州省其父文禮據州作亂滄人討之奔
鎮州趙王王鎔養以為子更名德明趙王誅李弘規
文禮因親軍之怨弑趙王文禮受晉王命為成德畱
後内不自安後遣使因盧文進求援於契丹又乞兵
於梁晉王命趙故將苻習為成德畱後閻寳史建瑭
將兵助之攻鎮州拔趙州刺史王鋋降文禮驚懼而
卒此龍德元年九月事也晉王敗契丹於望都二年
正月事也二月閻寳圍鎮州為文禮子處瑾所敗晉
王命李嗣昭代之夏四月張處瑾遣兵迎糧於九門
嗣昭設伏擊之鎮兵發矢中腦卒九月李存審攻破
鎮州誅處瑾事與遼史異蓋張文禮之死當在神冊
六年李嗣昭之死則在天贊元年此時契丹望都敗
後方畏晉人不暇宜不能冄援張處瑾李嗣昭為鎮
兵射死通鑑不言為契丹將所殺疑遼史所記為虚
故不具載通鑑文而辨之如右
三年春正月遣兵略地燕南
資治通鑑曰同光二年春正月甲辰幽州奏契丹入
寇至瓦橋以天平軍節度使李嗣源為北面行營都
招討使陜州畱後霍彦威副之宣徽使李紹宏為監
軍將兵救幽州李存審奏契丹去復得新州五代
會要曰後唐莊宗同光二年三月安巴堅率所部入
寇新城隂山雜錄曰梁滅安巴堅帥兵直抵涿州
時幽州安次潞三河漁陽懷柔密雲等縣皆為所䧟
俘其民而歸置州縣以居之不改中國州縣之名
資治通鑑曰夏四月庚申置威塞軍於新州契丹恃
其強盛遣使就帝求幽州以處盧文進時東北諸夷
皆役屬契丹惟渤海未服契丹主謀入寇恐渤海犄
其後乃先舉兵擊渤海之遼東遣其將托諾及盧文
進據幽平等州以擾燕地十一月庚申蔚州言契丹
入寇五代會要曰十二月契丹入寇嵐州
四年夏五月冬十月
五代會要曰同光三年契丹入寇幽州為王師所敗
俘其首領吹丹等五月遣使伊拉瑪等來貢方物
冊府元龜曰同光三年十月甲子差春州刺史來海
金押國信賜契丹玉及廻使美棱錫里等辭賜物有
差
天顯元年春正月
五代會要曰同光四年正月安巴堅將復寇渤海國
又遣美棱轄哩以下三十七人貢馬三十匹詐修和
好
夏四月唐養子李嗣源反郭存謙弑其主存勖嗣源
遂即位六月丙午次慎州唐遣姚坤以國哀來告
冊府元龜曰明宗初篡位遣供奉官姚坤空函告哀
至契丹西樓屬按巴堅在渤海又徑至慎州﨑嶇萬
里既至謁見安巴堅延入穹廬安巴堅身長九尺被
錦袍大帶垂後與妻對榻引見坤未致命安巴堅問
曰聞爾河南河北各有一天子信乎坤曰河南天子
今年四月一日雒城軍變今凶問至矣河北總管令
公比為魏州軍亂先帝詔令除討既聞内難衆軍離
心及京城無主上下堅冊令公請主社稷今已順人
望登帝位矣安巴堅曰漢國兒與我雖父子亦曾彼
此讐擊俱有惡心與爾今天子彼此無惡足得歡好
爾無復命我續將馬二萬騎至幽鎮已來與爾家天
子面為盟約我要幽州令漢兒把捉更不復侵汝漢
界資治通鑑曰天成元年秋七月帝遣供奉官姚
坤告哀於契丹契丹主聞莊宗為亂兵所害慟哭曰
吾楚德爾也吾方欲捄之以渤海未下不果致吾兒
及此契丹言楚德爾華言朋友也及謂坤曰今天子
聞洛陽有急何不救對曰地遠不能及曰何故自立
坤為言帝所以即位之由契丹主曰漢兒喜飾說母
多談托雲侍側曰牽牛以蹊人之田而奪之牛可乎
契丹主又曰聞吾兒專好聲色游畋宜其及此我自
聞之居家不飲酒散遣伶人解縱鷹犬若亦效吾兒
所為行自亡矣又曰吾兒與我雖世舊然屢與我戰
争於今天子則無怨足以修好若與我大河之北吾
不復南侵矣坤曰此非使臣之所得專也契丹主怒
囚之旬餘復召之曰河北恐難得得鎮定幽州亦可
也給紙等趣令為狀坤不可欲殺之韓延徽諫復囚
之德光即位乃放歸
秋七月甲戌次扶餘府上不豫是夕大星隕於幄前辛
已平旦子城上見黃龍&KR0008;繞可長一里光耀奪目入於
行宫有紫黑氣蔽天踰日乃散是日上崩年五十五
冊府元龜曰天成元年秋七月契丹國王遣美棱喇
實庫濟進内宫一人馬二匹地衣真珠裝金釧金釵
等又曰天成元年九月幽州趙德鈞奏先羌軍將
陳繼威使契丹部内今使還得狀稱今年七月二十
日至渤海界扶餘府契丹族帳在府城東南隅繼威
既至求見不通竊問漢兒言契丹主安巴堅已得疾
其月二十七日安巴堅身死八月三日随安巴堅靈
柩發離扶餘城十三日至烏州契丹主妻始受却當
府所持書信二十七日至龍州契丹主妻令繼威歸
本道仍遣魯庫美棱押馬三匹充荅信同來繼威見
契丹部族商量來年正月葬安巴堅于木葉山下兼
差近位阿斯默古内持信與先入蕃天使供奉官姚
坤同來赴闕告哀兼同契丹部内取此月十九日一
齊舉哀朝廷及當府前後所差人使繼威來時見處
分候到西樓日即並放歸五代史曰冬十月辛丑
契丹使阿斯默古内來告哀廢朝三日田况儒
林公議曰契丹自安巴堅雄據燕北之地修其國有
成法諸部遂漸為制常得中國所賜紈錦以其尤精
緻者藉地使牧䜿汙踐之親近者或問其故曰我國
家他日富盛此等固當踐之其用意豈易量哉
遼史拾遺卷一
