遼史拾遺卷十五
錢塘厲鶚撰
志第十一
地理志五
西京道
西京大同府元魏宫垣占城之北面雙闕尚在清
寧八年建華嚴寺奉安諸帝石像銅像國子監(補)
梳裏樓(補)
通鑑地理通釋石晉十六州考曰雲州雲中郡貞觀
十四年自朔州北定襄城徙治定襄縣治雲中縣本
馬邑郡雲内之恒安鎮武德元年置北恒州貞觀十
四年置定襄縣開元千八年更名天寳元年曰雲中
郡升大同軍節度使會昌三年置大同郡都團練使
治雲中乾符五年升大同都防禦使為節度使水
經注曰平城王莽之平順也魏天興二年遷都於此
太和十六年造太極殿東西堂及朝堂夾建象魏乾
元中陽端門東西二掖門雲龍神虎中華諸門皆餙
以觀閣鶚按魏道武遷都平城魏書在天興元年
山西通志曰後魏宫垣在大同府城北門外有土
臺東西對峙蓋雙闕也後為天王寺汪承爵大同
府志曰華嚴寺在府城含和坊遼建奉安諸帝石像
銅像計石像五銅像六内一銅像衮冕垂足而坐餘
俱常服山西通志曰張起巖崇文堂記云雲中在
遼金為陪京學即遼國子監宏敞靖深冠他所又
曰梳裏樓在大同府城西北隅相傳遼蕭太后居此
遺字尚存
大同縣方山禪房山(俱補)
記纂淵海曰周大同川地戰國趙置雲中縣漢為雁
門郡平城地遼置大同縣孫體元大同縣志曰方
山在城北五十里山有拓拔魏二陵及方山宫改基
禪房山在城西南六十里上有寺塔創自遼
雲中縣紇真山單于臺高柳城參合陂
(俱補)
李吉甫元和郡縣志曰紇真山在縣東三十里北語
紇真漢言三十里其山夏積霜雪又曰單于臺在
縣西北四十里漢武帝元封元年勒兵十八萬騎出
長城塞登單于臺即此也通典曰雲中縣有故高
柳城參合陂
長青縣本白登臺地懷仁縣金龍山海子(俱補)
記纂淵海曰金龍山在縣西南又曰海子在縣東
其西北有泉深不可測本白登臺地水經注曰服
虔曰白登臺去平城七里如淳曰平城旁之高城若
邱陵矣今平城東十七里有臺即白登臺也臺南對
岡阜即白登山也孫畼之述畫云漢高祖被圍七日
陳平使能畫作美女送與冐頓閼氏恐冐頓勝漢其
寵必衰說冐頓解圍於此矣
弘州博寧軍下刺史桑乾河白道泉火井
鷲峰寺(補)楊伯通墓(補)王山甫(附)
孫世芳宣府鎮志曰桑乾河在和州今順聖城西南
二十里源出馬邑縣洪濤山下與金龍池水合流東
西入盧溝河太平寰宇記曰白道泉郡國志云白
道高坂有土穴出泉即古曲謂之飲馬長城窟又
曰火山在雲中縣西五里水經注云西溪水道源火
山山有火井南北七十步廣减尺許深不見㡳炎勢
上升常若微雷發響以草㸑之則烟騰火發其山以
火從地出亦名熒臺山西通志曰鷲峰寺在大同
府城東一百五十里舊弘州龍樹山之陽内有塔一
座高一百尺遼夀昌四年建乾統三年修宣府鎮
志曰弘州有遼尚書左丞楊伯通墓元好問中州
集曰王元節弘州人祖山甫遼戶部侍郎
順聖縣秋林亭崖木亭(俱補)
宣府鎮志曰秋林亭在順聖西城溜雲山下盛暑山
石滴水成冰可消煩渴遼人建亭焉又曰崖木亭
在順聖西盤崖洞口峭壁千仞架獨木為橋經久不
朽遼人建亭其側
德州下刺史金河水白道坂
太平寰宇記曰金河水郡國志云雲中郡有紫河鎮
界内有金河水其泥色紫故曰金河又曰隂山道
冀州圖經云雲中周廻六十里北去隂山八十里南
去通漢長城百里即白道州也南北遠處三百里近
處百里東西五百里地至良沃沙土色黑省功多獲
每至七月乃熱白道川當原陽鎮北欲至山上當路
有千餘步地土白如石灰色遥去百里即見之即是
隂山路也從此以西及紫河以東當隂山北者唯此
道通方軌自外道皆小而失次者多
豐州天德軍節度使九十九泉青塜邊貫道(附)
張欽大同志曰官山在府城西北五百餘里古豐州
境山上有九十九泉流為黑河明一統志曰王昭
君墓在古豐州西六十里地多白草此塜獨青故名
青塜中州集曰邊元勲豐州人祖貫道遼日狀元
振武縣黑砂磧(補)
張鵬翮漢北日記曰距青塜十里有振武城廢址河
水齧沙出碑曰唐振武軍節度使墓誌亦漢字棄置
河干明一統志曰振武縣北七十里有黑砂磧
雲内州開遠軍下節度使本中受降城地居延州(補)
拂雲堆李陵臺(補)鸊鵜泉(補)
大同志曰東受降城府城西北五百餘里中受降
城去東受降城一百餘里本秦漢九原縣地唐貞觀
初立雲中都督府後置横塞軍遼置雲中州西受降
城去中受降城一百餘里古豐州西北八十里三受
降城皆唐朔方總管張仁愿所築許爾忠朔州志
曰居延川在州北廢雲内州一名居延澤蘇武嘗困
于此旁有居延城輿地廣記曰中受降城有拂雲
堆祠西受降城開元初為河所圯十年摠管張說
于城東别置新城北三百里有鸊鵜泉山西通志
曰李陵臺在大同府城西北五里古雲内州臺高
二丈餘唐志雲中都護府有燕然山山有李陵臺蓋
陵不得歸登此以望漢其近有拂雲堆堆上有祠
天德軍天德山(補)牟那山
明一統志曰天德山在朔州北漢李陵自居延行至
天德山遼太祖平黨項遂破天德掠吏民以東皆此
地大同志曰牟那山在朔州城北三百里隋大同
城舊墟在此山近有鉗耳觜城及秦長城
奉聖州武定軍上節度本唐新州兩河會温泉
龍門山涿鹿山上花園下花園(補)
通鑑地理通釋石晉十六州考曰新州唐志領縣四
永興礬山龍門懷安輿地唐記唐末置後唐同光二
年升威塞軍節度(通鑑威塞軍節度李存矩在同光前)劉必紹保安州
州志曰燕尾河在州東南三十里桑乾與洋河合流
如燕尾然南流入盧溝橋下一名兩河會見遼志
明一統志曰温泉在州城南十五里其水常温至冬
不冰保安州志曰龍門山在州西北三十里明
一統志曰涿鹿山在州城西南九十里一名獨鹿山
涿水出焉黃帝破蚩尤于涿鹿即此又曰上花園
在州城西四十里相傳遼蕭后種花之所下花園在
州城西三十里亦蕭后置遺址尚存鶚案唐新州
遼改奉聖州今升德興府元改保安州明初廢永樂
中復置保安州
礬山縣桑乾河
明一統志曰桑乾河在州城西南四十里一名漯水
自渾源州流至州境與温河洋河合流東南入宛平
縣界為盧溝河
龍門縣歇馬臺(補)
宣府鎮志曰歇馬臺龍門所東五十里境外遼蕭后
歇馬處遺跡尚存
望雲縣景宗於此建潛邸鴛鴦泊(補)
宣府鎮志曰御莊在雲州堡契丹耶律賢因父遇害
淪落民間居處於此逮穆宗受害國人訪賢立為國
主作宫室于舊居之地號曰御莊又曰鴛鴦泊在
雲州堡西北一百餘里境外周圍八十里其水停積
不流自遼金以來為飛放之所
歸化州雄武軍上刺史唐升武州愛陽川炭
山斷雲嶺西望山(補)
通鑑地理通釋石晉十六州考曰武州輿地廣記唐
末置唐志領文德一縣後唐長興元年改毅州明
一統志曰愛陽河在炭山西北二十里本放牧之地
深可尺餘下有頑冰黑色者數尺水上有浮草性凉
尤宜牧馬其地又生黃花其大如錢發于土上人馬
蹂踐明日復生如故又曰炭山在宣府城西一百
二十里遼人謂之陘頭承天后輔政日納凉于此又
山之東三十里别建凉殿乃遼主宗真納凉地宣
府鎮志曰斷雲嶺在歸化州即今之沙嶺鎮城西北
二十里上有隂雲籠伏如阻斷然又曰西望山在
宣府城北三十五里上有遼國西望山舍利碑
可汗州清平軍下刺史媯州古城(補)媯泉温泉
阪泉磨笄山喬山歷山應夢山(補)東羊
房西羊房(補)
通鑑地理通釋石晉十六州考曰媯州媯川郡北齊
立北燕州後周曰燕州唐武德七年以幽州懷戎置
北燕州貞觀八年更名治懷戎(本潘縣)宣府鎮志曰
媯泉在故懷来縣西一百一十里相傳為遼蕭后所
築明一統志曰媯泉在故懷来縣西一百一十里
書云釐降二女於媯汭按傳潙水在河東縣出歷山
入河此恐非是宣府鎮志曰温泉在于汗州今隆
慶城西北三十里佛峪山中太平寰宇記曰羹頡
山黃帝祠有泉湛而不流即古阪泉也今在媯州城
東二百步史記云軒轅與炎帝戰于阪泉之野通
典曰鳴雞山本名磨笄山趙襄子滅代其姊磨笄自
殺因為名代人憐之為立祠有羣雞鳴于祠上故名
鳴雞山太平寰宇記曰磨笄山在懷戎縣東北七
十里又曰橋山有祠黃帝葬此山海經云大荒内
有軒轅臺射者不敢西向畏軒轅故也梁湘東王臨
終詩云寂然千載後誰畏軒轅臺又曰歷山後魏
風土記云潘城西北三里有歷山形似覆釡其下有
舜祠瞽瞍祠宣府鎮志曰應夢山在隆慶州城北
二十里遼蕭后嘗應夢建寺于其巔因名又曰東
羊房隆慶州城北十里西羊房隆慶州城西北十五
里皆蕭后養羊之所
懷来縣團焦亭雪興亭碧桃亭養鵝池
(俱補)
宣府鎮志曰團焦亭在懷来蕭后遊息之所又曰
雪興亭蕭后每冬遊此亦在懷来又曰碧桃亭
去雪興亭里許亦蕭后所置廢久惟遺扁石刻尚存
又曰養鵝池去懷来城二十里水四時不竭相傳
遼蕭后所鑿鶚案明一統志及宣府鎮志所載蕭
后皆承天太后也興宗奉太后嘗納凉於炭山故西
京諸處遺蹟為多
儒州縉陽軍中刺史南溪河沽河宋王峪
統幕(補)
通鑑地理通釋石晉十六州考曰儒州輿地廣記唐
末置九域志領晉德一縣廣記晉山縣朝野雜記晉
山縣距燕京百八十里明一統志曰溪河源自永
寧縣界團山流經州南合沽河四至懷来入桑乾河
又曰沽河源自州城東北雙營西南流入溪河
宣府鎮志曰宋王峪在儒州劉武周號宋金剛為宋
王疑以此名峪姜南蓉塘詩話曰統幕之地在隆
慶州西南八十里相傳遼主遊幸嘗張大幕於此因
名今訛為土木正統十四年王師敗績于土木大駕
北狩即此地鶚案歸化州元明時為宣府鎮媯州
明為隆慶州儒州明為隆慶州永寧縣地
縉山縣縉陽縣縉陽觀(俱補)
謝庭桂隆慶州志曰縉陽山在永寧縣城北十三里
一名龍安山又曰縉陽觀在縉陽山遼時所建今
山頭仙壇溪邊釣迹猶存
蔚州忠順軍上節度川曰漚夷馬頭山(補)代王城
(補)金河十寺(補)漢文帝廟(補)天池廟(附)
通鑑地理通釋石晉十六州考曰蔚州後魏置懷荒
禦夷二鎮及靈丘郡後周置蔚州隋屬雁門上谷二
郡(雁門之靈丘上谷之飛狐)唐武德六年置貞觀五年破突厥復
故地天寳曰安邊郡至德曰興唐郡領靈邱飛狐興
唐三縣太平寰宇記曰嘔夷水一名&KR0740;水出靈邱
縣西北高是山周禮曰并州其川嘔夷謂此也亦曰
瓠&KR1383;河上槽狹下流闊形如瓠&KR1383;故名劉生和蔚
州志曰馬頭山在城東南三十里一名大名山上有
竒石形如馬頭山西通志曰代王城在蔚州東二
十里漢文帝封代時居此西北四里有薄家莊即其
母薄太后所居也又曰金河十寺在蔚州東南八
十里五臺山下河中碎石如金故名金河寺俱遼統
和間建蔚州志曰漢文帝廟在蔚州南關遼穆宗
建石碣存焉元和郡縣志曰天池在静樂縣北燕
京山上周廽八里陽旱不竭隂霖不溢故老言嘗有
人乘車風飄墮池有人獲車淪於桑乾泉水後魏孝
文帝以金珠穿魚七頭放此池後亦于桑乾泉得之
隋焬帝嘗于池南置宫每夜風雨吹破宫竟不成今
池側有祠謂之天池祠玉海曰嘉祐元年蕭扈来
賀正言陽武寨天池廟侵北界詔館伴使王淶持圖
道本末陳師道後山叢談曰潘美為并帥代之北
都山有天池焉歲遣通判祭之其後憚遠而罷久之
契丹遣祭焉又易其屋記至熙寧中始有其地凡數
歲兩使往来率不能辨而與之鶚案天池廟屬宋
憲州境以其後入遼故附於此
靈仙縣倒剌山(補)
元和郡縣志曰倒剌山在縣東七十里亦號雪山俗
傳靈仙所居與五臺山略等鶚案本唐興唐縣晉
改靈仙殆以倒剌山得名耳
飛狐縣飛狐口(補)
太平寰宇記曰隋仁夀元年改廣昌為飛狐縣因縣
北飛狐口為名又云飛狐道自縣北入媯州懷戎縣
界即古飛狐口也漢書酈食其說漢王曰杜白馬之
津塞飛狐之口此言皆一方之限也又晉中興書云
建興中劉琨自代出飛狐口奔於安次謂此道也
靈丘縣太白山(補)隘門山(補)開皇長城(補)趙武
靈王墓(補)
元和郡縣志曰白山在縣南十里山有鍾乳穴其深
不測仰望穴中鍾乳如懸穗焉又曰隘門山亦曰
隘口在縣東南北五十里壁立直上層崖刺天有古
道極險後魏明元帝置義倉之所又曰開皇長城
西自繁峙縣經縣北七十里東入飛狐縣界輿地
廣記曰靈丘縣有趙武靈王墓因以為名
應州彰國軍上節度後唐明宗州人也天成元年升
彰國軍節度興唐軍寰州隸焉北龍首山南雁門
雁門水(補)金鳳城(補)佛宫寺(補)
通鑑地理通釋石晉十六州考曰應州續通典故屬
大同軍節度輿地廣記唐末置領金城渾源二縣
又曰寰州職方考後唐明宗置輿地廣記唐末置領
寰清一縣大同志曰龍首山在應州城北山之城
跨雲中雁門山在應州城南山之北與龍首相望
水經注曰雁門之水出於雁門之山雁出其間在高
柳北東南流經高柳縣故城北舊代郡治冊府元
龜曰後唐明宗以咸通八年九月生于代北之金鳳
城大同府志曰金鳳城在應州城東北天王祠前
後唐明宗生此中有金鳳井記纂淵海曰金鳳井
在州治相傳李克用生時金鳳自井中飛出鶚案
明宗生應州見遼史潘自牧以為晉王克用恐非
談遷棗林雜爼曰應州治西佛宫寺遼清寧二年田
和尚奉敕立有釋迦塔高三百六十尺圍半之六簷
角上下皆巨木為之層如閣閣玲瓏宏敞
渾源縣渾源川恒山(補)温泉(補)
郭子章郡縣釋名曰唐置渾源縣因八水合而混流
故名八水崞川水&KR0740;水黑龍池神溪水李峪水乳泉
水凌雲口水磁窯口水是也明一統志曰恒山在
渾源州南二十里即北嶽也水經謂之元嶽其山高
侵霄漢舜北廵守至于恒山即此王濬初恒岳志
曰恒山北岳也括地志曰有五别名蘭臺府列女宫
華陽臺紫臺太乙宫釋家謂之青峯埵道家謂之摠
元洞天金城福地又曰太乙洞天應劬風俗通曰恒
常也萬物伏北方而有常也山胍發崑崙其東北一
支自積石而北入匃奴東為隂山南入雲中境西折
而東為寧武之天池代之雁門句注又東為覆宿夏
屋茹越書崖突起於渾源之南為恒山潜丘劄記
曰舜典十有一月朔廵守至于北岳傳曰北岳恒山
禹貢太行恒山疏曰恒山在上曲陽西北周禮職方
氏正北曰并州山鎮曰恒山注曰恒山在上曲陽則
舜當日朝覲北諸侯于今曲陽大茂山之下非山經
所稱今渾源之北岳水經所稱之元嶽歷歷可知
鶚案沈括夢溪筆談云北岳常受大茂山半屬契丹
以大茂山分脊為界岳祠舊在山下石晉之後稍遷
近裏謂之神棚則北岳自在上曲陽遼史故無渾源
之祀也王濬初渾源州志曰温泉在州東南一百
里其水若湯浴之能愈疾
朔州順義軍下節度馬邑城統萬城元姬山
白樓(俱補)
通鑑地理通釋石晉十六州考曰朔州馬邑郡魏武
帝置新興郡晉改晉昌後魏置懷朔鎮及懷朔州隋
為馬邑郡領鄯陽馬邑二縣太平寰宇記曰馬邑
城即今州城是也搜神記曰昔秦人築于武周塞内
以備邊城將成而崩者數矣忽有馬馳走周旋反覆
父老異之因依跡以築城城乃不崩遂名馬邑元
混一輿地要覧曰統萬城赫連勃勃於無定河北黑
水之南築朔州志曰元姬山州北三十里後魏道
武侍姬李姓善姬卒葬此山故名又曰白樓在右
城内東北後魏納秦姚興女為后建此樓以望故國
餙以鉛粉因名
鄯陽縣句注山(補)
元和郡縣志曰句注山在縣東八十里朔州志曰
句注塞趙襄子以其妺為代王夫人欲并代約代王
遇于此
馬邑縣雁門關(補)
記纂淵海曰雁門關在馬邑縣東南七十里
武州宣威軍下刺史
輿地廣記曰毅州本武州唐末置後唐長興元年改
曰毅州
東勝州武興軍下刺史君子津(補)
記纂淵海曰君子津在古東勝州界漢時有大賈齎
金行至此死津長為埋之後其子至悉金付之因名
河濱縣河濱關(補)
明一統志曰在府城西五百餘里隋榆林縣地唐析
置此縣屬勝州縣東北有河濱關後廢遼復置屬東
勝州
志第十三
歷象志中
閏考
太康三年閏十二月宋閏来年正月異
能改齋漫錄曰神宗元豐元年歲在戊午閏正月時
知州薛向繳大遼國所印歷日稱閏月乃在十二月
與本朝不同迄送司天監重定時議者以兩朝賀正
之禮為疑而臺章以為正朔為大賀正為小兩朝之
閏不同即不過本朝之使先期而賀正於彼彼國之
使後期而賀正於此料彼不肯改以就此則本朝豈
可改而就彼乎其後本朝竟不曾改
志第十四
歷象志下
朔考(冬至附)
重熙四年十一月朔宋辛巳十二月朔宋辛亥
江鄰幾雜志曰己亥歷日十一月大盡契丹歷此月
小十二月十四夜才昏月蝕遼使言竊謂為己望
鶚案前己亥宋之咸平二年遼之統和十七年時未
通使也後己亥宋宣和元年遼之天慶九年此時金
伐遼使命阻絶矣此己亥應作乙亥宋仁宗景祐二
年葉夢得石林燕語曰蘇子容過省賦歷者天地
之大紀為本場魁既登第遂留意歷學元豐中使契
丹會冬至契丹歷先一日趨使者入賀北人不禁天
文術數之學往往皆精其實契丹歷為正也然勢不
可從子容乃為汎論歷學援据詳博北人莫能測不
能遽折歸奏神宗大喜即問二歷孰是蘇以實言太
史皆坐罰金元祐初遂命子容重修渾義張邦基
墨莊漫錄曰蘇子容丞相博學無所不通熙寧十年
為大遼生辰國信使適遇冬至本朝歷先一日北朝
歷後一日北人問公孰是公曰歷家算術小異遲速
不同謂如亥時節氣當交則猶是今夕若踰數刻即
屬子時為明日矣歷家布算容有遲速或先或後故
有一日之異然各從本朝之歷可也北人深以為然
遂各以其日為節慶賀使還奏之上曰朕思之此最
難處卿之所對極中事理
志第十五
百官志一
十二宫職名總目
余靖武溪集曰遼人十宫院使者自安巴堅而下每
主嗣位即立宫置使領臣寮每歲所獻生口及打虜
外國所得之物盡隸宫使每宫皆有戶口錢帛以供
其主私費猶中國之内蔵也十宫院使在上將軍之
下節度使之上
志第十六
百官志二
北面軍官
余靖武溪集曰契丹司錄事司(如中國之府司)左右司候司
(掌刑獄)遼人於燕京置元帥府統軍馬軍步軍司三遼
東有渤海西有奚南有燕北據其窟穴四姓雜居舊
不通婚謀臣韓紹芳獻議乃許婚焉衣服飲食言語
各從其俗凡四姓相犯皆用漢法本類自相犯者用
本國法故别立契丹司以掌其獄
志第十七上
百官志三
南面朝官
五代史曰契丹滅晉其母舒嚕遣人齎書及安巴堅
明殿書賜德光明殿若中國陵寢下宫之制其國君
死葬則於墓側起屋謂之明殿置官屬職司四時奉
表起居如事生置明殿學士一人掌荅書詔每國有
大慶弔學士以先君之命為書以報國君其書常曰
報兒皇帝宋敏求春明退朝錄曰契丹有乾文閣
志第十七
百官志四
上京鹽鐵使司東京戶部使司中京度支使司南京三
司使司西京計司
余靖武溪集曰遼人司會之官雖於燕京置三司使
唯掌燕薊涿易恒順等州錢布耳又於平州置錢帛
司營灤等州屬焉中京置度支使宜霸等州隷焉東
京置戶部使遼西川錦等州屬焉上京置鹽鐵使饒
澤等州隸焉山後置轉運使應蔚等州隸焉置使雖
殊其實各分方域掌其出納也隨駕賜予則樞密主
之讌勞則宣徽使主之
佐吏(補)
文獻通考曰契丹内外官多倣中國者其下佐吏則
有敞史穆昆薩納噶達嚕噶圖嚕鶚案百官
志額爾竒木院有敞史約尼九帳大詳衮司有敞史其
下三職史未載也
志第十八
禮志一
吉儀
柴冊儀
王易燕北錄曰清寧四年戊戌歲十月二十三日遼
主一行起離鞾甸往西北二百七十餘里地名永興
甸行柴冊之禮于十一月一日先到小禁圍内宿泊
於二日先於契丹宫内選擇九人與遼主身材一般
大小者各賜遼主所著衣服一套令結束九人假作
遼主不許别人覺知於當夜子時與遼主共十人相
離出小禁圍入大禁圍内分投各一帳每帳只有蠟
燭一條椅子一隻並無一人於三日辰時每帳前有
契丹官僚一員各自入帳列何骨臘(漢語提認天子也)若提
認得遼主者宣賜牛羊駞馬各一千當日宋國大王
(遼主親弟)於第八帳内提認得遼主番儀湏得言道我不
是的皇帝其宋國大王道言道你的是皇帝如此往
来番語三遍遼主方始言道是便是出帳来著箱内
番儀衣服畢次第行禮先望日四拜又拜七祖殿次
拜木葉山神次拜金神次拜冊太后次拜赤娘子次
拜七祖眷屬次上紫籠受冊次入黑龍殿受賀當日
行禮罷與太后太叔出大禁圍郤入小禁圍内與近
上番漢臣僚夜宴至三更退四日歇泊至五日卻来
鞾甸受南朝禮物小禁圍在大禁圍東北内氊帳二
十三座大禁圍圍無一面長一百十一步内有氊帳
十座黑氊兵幕七座大小禁圍外有契丹兵甲一萬
人各執槍刀旗鼓弓箭等旗上錯成番書順字(漢語正軍)
(字)七祖者太祖太宗世宗穆宗景宗聖宗興宗也赤
娘子者番語謂之掠胡奥偌傳是隂山七騎所得潢
河中流下一婦人因生其族類其形木雕彩裝常時
于木葉山廟内安置每一新主行柴冊禮時取来作
儀注第三日送歸本廟七祖眷屬俱是木人著紅錦
衣亦于木葉山廟内取到柴龍之制高三十二尺用
帶皮榆柴叠成上安黑漆木壇三層壇安御帳當日
遼主坐其中下有契丹臣僚二百餘人鶚案王易
所記柴冊儀與史志不同存以備考
志第二十
禮志四
賓儀
宋使賀生辰正旦
歐陽修居士集皇帝賀契丹皇帝正旦書曰正月一
日伯大宋皇帝致書於侄大契丹聖文神武睿孝皇
帝闕下玉歷正時布王春而兹始寳鄰敦契講信聘
以交修方履新陽益綏多福其於祝詠罔罄敷言今
差朝散大夫守太常少卿上騎都尉渤海縣開國男
食邑三百戶賜紫金魚袋吳中復供備庫使銀青崇
禄大夫檢校太子賓客兼御史大夫騎都尉廣平縣
開國男食邑三百戶宋孟孫充正旦國信使副有少
禮物具諸别幅專奉書陳賀不宣謹白皇帝賀契
丹太皇太后正旦書曰正月一日姪大宋皇帝謹致
書於嬸大契丹仁慈聖善欽孝廣德安静正淳懿和
寬厚崇覺儀元太皇太后闕下歲律更新春陽暢逹
因履端之叶吉敦永好以申歡載惟慈懿之和方集
夀康之祉更希善攝用副遐悰今差朝散大夫守太
常少卿直昭文館護軍廣陵縣開國子食邑五百戶
賜紫金魚袋吕景初洛苑使兼閤門通事舍人銀青
崇禄大夫檢校太子賓客兼御史大夫騎都尉清河
郡開國侯食邑一千七百戶張利一充正旦國信使
副有少禮物具諸别幅專奉書使賀不宣謹白王
安石臨川集皇帝問候大遼皇帝書曰嘉生備舍華
歲幾終惟素講於鄰懽想具膺於時福彌加葆衞永
御吉康皇帝賀大遼皇太后生辰書曰玉燭告和
方御閉蔵之候椒庭集慶載鄰誕毓之辰具飭使車
肅將禮幣式修舊好申祝永年契丹國志曰宋朝
賀契丹生辰禮物契丹生日南宋遺金酒食茶器
三十七件衣五襲金玉帶二條烏皮白皮鞾二緉紅
牙笙笛觱篥拍板鞍勒馬二匹纓複鞭副之金花銀
器三十件錦綺透背雜色紗綾縠絹二千匹雜綵二
千匹法酒三十壺的乳茶十觔岳麓茶五觔鹽蜜果
三十罐乾果三十籠正旦則遺以金花銀器白銀器
各十件雜色綾羅紗縠絹二千匹雜彩二千匹宋
朝皇帝生辰北朝所獻刻絲花羅御樣透背御衣七
襲或五襲七件紫背貂鼠翻披或銀鼠鵝項鴨頭衲
子塗金銀裝箱金籠水精帶銀匣副之錦緣帛縐皮
鞾金玦京皂白熟皮鞾鞵細錦透背清平内裝御樣
合線樓機綾共三百匹塗金銀龍鳳鞍勒紅羅匣金
錦繡方韉一具白楮皮黑銀鞍勒氊韉二具綠褐楮
皮鞍勒海豹皮韉白楮皮黑褁筯鞭一條紅羅金銀
線繡雲龍紅銀器仗一幅黃樺皮纏楮皮弓一紅錦
袋皂鵰翎羱角骲頭箭十法漬法麴麵麴酒二十壺
蜜曬山果十束櫺椀蜜漬山果十束櫺匹列山梨柿
四束櫺榛栗松子郁李黑郁李子麵棗楞梨索梨二
十霜麵杬麋梨粆十椀蕪萸白鹽十椀青鹽十箱牛
羊野豬魚鹿腊二十二箱御馬六匹散馬二百匹正
旦御衣三襲鞍勒馬二匹散馬一百匹國母又致御
衣綴珠貂裘細錦刻絲透背合線御綾羅紗縠御樣
果實雜粆腊肉凡百品水精鞍勒新羅酒青鹽國主
或致戎器賓鐵刀鷙禽曰海東青之類承天節又遣
庖人持本國異味前一日就禁中造食以進御云
高麗使入見儀
契丹國志曰高麗國進貢物件金器二百兩金抱肚
一條五十兩金沙鑼五十兩金鞍轡馬一匹五十兩
紫花綿紬一百匹白綿紬五百匹細布一千疋麄布
五千疋銅器一千斤法漬酒醋共一百缾腦先茶十
斤藤造器物五十事成形人參不定數無灰木刀欛
十個細紙墨不定數目横進物件粳米五百石糯米
五百石織定五彩御衣不定數契丹每次回賜物
件犀玉腰帶二條細衣二襲金塗鞍轡馬二匹素鞍
轡馬五匹散馬十匹弓箭器仗二副細綿綺綾羅二
百匹衣著絹一千匹羊二百口酒菓子不定數並命
刺史以上官充使一行六十人直送入本國契丹
賜奉使物件金塗銀帶二條衣二襲綿綺三十疋色
絹一百疋鞍轡馬二匹散馬五匹弓箭器仗一副酒
菓不定數上節從人白銀帶一條絹二十疋馬一匹
下節從人衣一襲絹十疋紫綾大衫一領
西夏國進奉使朝見儀
契丹國志曰西夏國貢進物件細馬二十匹麄馬二
百匹駞馬百頭綿綺三百疋織成綿被褥五合蓯蓉
甘石石井鹽各一千觔沙狐皮一千張兔鶻五隻犬
子十隻本國不論年數惟以八節貢獻契丹回賜
除羊外餘並與高麗同帷玉帶改為金帶勞賜人使
亦同
志第二十二
禮志六
嘉儀下
立春儀賜幡勝
韓琦安陽集使契丹謝春槃旛勝狀云緹律回春青
陽戒節鏤勝俯遵於俗尚雕槃榮錫於時珍上荷恩
私至深銘刻
日月蝕(補)
燕北錄曰契丹如日月蝕各備酒饌相賀國主次日
亦有宴會如日蝕即盡望而唾之仍背日坐
志第二十三
樂志
國樂
文獻通考曰契丹有諢子部百人夜以五十人番直
四鼓將盡歌于帳前號曰聒帳每謁拜木葉山即射
柳枝諢子唱番歌前導彈胡瑟和之己事而罷
大樂調雅樂有七音大樂亦有七聲謂之七旦
沈德符野獲編曰自北劇興名男為正末女曰旦兒
相傳入於南劇雖稍有更易而旦之名不改竟不曉
何義今觀遼史樂志大樂有七聲謂之七旦凡一音
管一調如中宫越調大食中宫之屬此外又有四旦
二十八調不用黍律以琵琶叶之按此即今九宫譜
之始所謂旦乃司樂之總名以故金元相傳遂命歌
妓領之因以作雜劇流傳至今旦皆以娼女充之無
則以優之少者假扮漸遠而失其真耳
大樂聲各調之中度曲恊音其聲凡十
野獲編曰今按樂者必先學笛曲如五凢工尺上一
之屬世以為俗工俚習不知其來舊矣宋樂書云黃
鍾用合字大吕太蔟用四字夾鍾姑洗用一字夷則
南吕用工字無射應鍾用凡字中吕用上字蕤賓用
勾字林鍾用尺字黃鍾清用六字大吕夾鍾清用五
字又有隂陽及半隂半陽之分而遼史大樂聲各調
之中庭曲恊音其聲凡十曰五凢工尺上一四六勾
合近十二雅律於律吕各闕其一以為猶雅音之不
及商也可見宋遼此調已謂之祖
曲宴宋國使樂次
張舜民畫墁錄曰契丹待南使樂列三百餘人舞者
更無廻旋止于頓挫伸縮手足而已角觝以倒地為
負兩人相持終日欲倒而不可得又物如小額通蔽
其乳脱若裭露之則兩手覆面而走深以為恥也
志第二十五
儀衞志二
國服
臣僚戴氊冠䩞鞢帶
契丹國志曰番戴氊冠上以金冠為餙或加珠玉翠
毛蓋漢魏時遼人步搖冠之遺象也孟元老東京
夢華錄曰正旦大朝會大遼大使頂金冠後簷尖長
如大蓮葉服紫窄袍今蹀躞副使服褁金帶如漢帶
沈括夢溪筆談曰帶衣所垂蹀躞蓋欲佩帶弓劍
帉帨算囊刀礪之屬契丹國志曰丈夫或綠中單
綠花窄袍袍單多紅綠色貴者被貂服裘以紫黑色
為貴青色為次又有銀鼠尤潔白賤者被貂毛羊鼠
沙狐裘弓以皮為絃箭削樺為簳韀勒輕快便于馳
走以貂鼠或鵝頂鴨頭為捍腰
徐吕皮(補)
程大昌演繁露曰今使北者其禮例中所得有韋而
紅光滑可鑒問其名則徐吕皮也問何以名之則曰
徐氏吕氏二氏寔工為之也此說信否殊未可知予
案燕北雜記曰契丹興宗嘗禁國人服金玉犀帶及
黑色薩哩皮并紅虎皮靴及道宗即位以為靴帶也
者用之可以華國遂弛其禁冄許服用此即靴帶之
制矣及問徐吕皮所自出則曰黑色薩哩皮謂回紇
野馬皮也用以為靴騎而越水水不透裏故可貴也
紅虎皮者回紇獐皮也揉以磠砂須其輭熟用以為
靴也本此而言則知徐吕皮者即薩哩聲之轉也然
薩哩之色貴黑而徐吕皮之色紅恐是野馬難得而
磠砂熟韋可以常致故染而紅之以當獐皮為欲高
其名品遂借薩哩以為名呼也
兔鶻帶(補)
契丹國志曰契丹重骨咄犀犀不大萬株犀無一不
曾作帶紋如象牙帶黃色止是作刀把已為無價天
祚以此作兔鶻(中國謂之腰條皮插垂頭者)
婦人服(補)
鶚案金史輿服志曰婦人服襜帬多以黑紫上遍繡
金紫花周身六襞積上衣謂之團衫用黑紫或皂及
紺掖縫兩旁復為雙襞積前拂地後曳地尺餘帶色
用前雙垂至下齊年老者以皂紗籠髻如巾狀散綴
玉鈿於上謂之玉逍遥此皆遼服也金亦襲之
志第二十六
儀衞志三
符印
傳國寳
李林甫唐六典曰符寳郎掌天子八璽其一曰神寳
二曰受命寳其神寳方六寸高四尺六分厚一寸七
分蟠龍紐文與傳國璽同傳國璽秦皇以藍田玉刻
之李斯篆文方四寸面文曰受命于天既夀永昌紐
盤五龍二寳歷代相傳以為神器别有六寳一曰皇
帝行璽二曰皇帝之璽三曰皇帝信璽四曰天子行
璽五曰天子之璽六曰天子信璽此六璽因文為名
並白玉螭虎紐歷代傳受或亡失則補之續通典
曰秦兼六國稱皇帝購取藍田之玉玉工孫夀刻之
分四寸李斯為大篆書之形製如龍魚鳳鳥之狀希
世之至寳也秦世子嬰以璽降漢漢世世傳寳之王
莽之篡求璽於元后后投之于階一角微缺莽誅歸
之更始更始敗歸之盆子及熊耳之敗盆子以璽降
光武漢末黃巾亂投璽于井孫堅入洛見井有五色
氣取得之以歸袁術術散荆州刺史徐璆得之詣許
以進獻帝魏受漢禪得之以傳于晉洛陽之䧟劉聰
得之劉曜為石勒所禽璽歸于鄴石氏之亂冉閔得
之閔敗晉將戴施入鄴得之送江東傳之宋齊梁臺
城之破矦景得之景敗其將矦子鑒以璽走為追兵
所廹投于棲霞寺井中僧永抒得而匿之陳永定二
年永弟子普知以璽上陳文帝隋平陳始得秦真傳
國璽煬帝江都之禍宇文化及得之化及敗璽歸竇
建德建德敗其妻曺氏以璽獻于唐唐禪梁楊涉送
寳于大梁莊宗滅梁得之同光末内難作寳為火灼
文字訛缺明宗得之清泰敗以寳隨身自焚而死寳
遂亡其神璽者方六寸厚一寸七分高四寸六分蟠
龍隠起文與傳國璽同但玉色不及形制高大耳不
知何代製造東晉孝武十九年雍州刺史郗恢得之
慕容永送於金陵傳之宋齊梁臺城之破侯景得之
景敗侍中趙思齊攜走江北獻之齊文宣帝宇文滅
齊得之宇文亡入隋隋文帝改號傳國璽仍以秦璽
後出得于亡陳以北朝所傳神璽為第一秦璽次之
隋亡竇建德妻與傳國璽俱獻長安唐末不知所在
鄭文寳傳國璽譜曰唐明宗崩璽歸清泰晉高祖
擁戎馬入洛河橋不守清泰積薪累日盡驅六宫珍
玩一旦偕焚於摘星樓秦璽煨燼其亦明矣按䧟蕃
記北兵入梁圍晉末主奉上璽綬遼主怪玉璽制用
疎樸不工又非真紐疑將有隠易者晉人具以實對
文寳淳化中司計陜右督軍芻于塞下有乾州永夀
縣主簿趙應良者北燕人自謂少年事遼為丞相高
公堂後官嘗從公至燕子城登重閣閱晉舊物得觀
璽綬與䧟蕃記略同五代會要曰傳國璽自秦始
皇後歷代傳受至唐末帝自燔之際以寳隨身焚焉
晉高帝受命特製寳一座文曰皇帝神寳開運末北
人齎以入蕃孔平仲珩璜新論曰石晉再作受命
寳文曰受天明命惟德永昌契丹取之李心傳建
炎以来朝野雜記曰秦璽者李斯之魚蟲篆也其圍
四寸至漢謂之傳國璽子嬰所封元后所投王憲所
得赤眉所上皆是物也董卓之亂失之吳書謂孫堅
得之洛陽甄官井中復為袁術所奪徐璆得而上之
殆不然也若然則魏氏何不寳用而自刻璽乎厥後
歷世猶用其名永嘉之亂投于劉石永和之世復歸
江左者晉璽也魏氏有國刻傳國璽如秦之文但秦
璽讀自右魏璽讀自左耳晉有天下又自刻璽其文
曰受命于天皇帝夀昌本書輿服志乃以為所傳秦
璽誤實甚矣此璽更劉聰石勒逮石祇死其臣蔣幹
求援于謝尚乃以璽送江南王彪之辨之亦云非秦
璽也太元之末得自西燕更涉六朝至于隋代者慕
容燕璽也晉孝武太元十九年西燕王永求援于郗
恢併獻玉璽一紐方闊六寸高四寸六分文如秦璽
自是歷秦宋齊梁皆寳之矦景既死北齊辛術得之
廣陵獻之高氏後歷周隋皆誤指為秦璽後平江南
知其非是乃更謂之神璽焉劉裕北伐得之關中歷
晉暨陳復為隋有者姚秦璽也晉義熙十三年劉裕
入關得傳國璽之文與秦同但隠起而不深刻隋滅
陳指此為真璽遂以宇文所傳神璽為非是識者又
謂古璽深刻以印泥後人隠起以印紙則隠起者非
秦璽姚氏取其文作之耳開運之亂没于耶律女真
獲之以為大寳者石晉璽也唐太宗貞觀十六年刻
受命璽文曰皇帝景命有德者昌後歸朱全忠及從
珂自焚璽亦隨失德光入汴重貴以璽上之云先帝
所刻蓋指敬瑭也蓋在唐時皆誤以為秦璽而秦璽
之亡則久矣鶚案秦璽之說非一璽已焚于後唐
遼所得者乃晉璽耳史稱興宗重熙七年以有傳國
璽者為正統賦試進士豈當時亦未之深考耶
金印三晉出帝所上其文未詳
周必大省齋文槀題五代應順年堂檢臨本曰右後
唐宰臣劉昫兼判三司堂檢其内批用御前新鑄之
印予從洪景盧待制借本臨之按應順元年三月戊
辰愍帝遜于衞必以印寳自隨四月壬申從珂入洛
乙亥即位殆倉卒鑄此印耶乙酉大赦改元清泰時
愍帝已殂璽應来歸後十餘年晉出帝奉玉璽金印
歸契丹契丹謂璽非工與前史所傳異命求真璽出
帝曰從珂自焚玉璽不知所在疑焚之事載晉家人
傳所謂金印亦新鑄之類耳
符契銀牌木刻子牌(補)
燕北錄曰銀牌有十三道(上是番書朕字)用金鍍鈒成見在
内侍左承宣宋璘處收掌用黑漆匣盛每日於遼主
前呈奉一徧或有緊急事宜用此牌帶在項下于
南北大王處抽發兵馬餘事即不用張舜民使遼
錄曰銀牌形如方響刻番書宜速二字使者執牌馳
馬日行數百里所至如國主親到需索更易無敢違
者燕北錄曰長牌七十二道(上是番書敕走馬字)用金鍍鈒
成見在南司内收掌每遇下五京等處取索物色及
進南朝野味鹿茸果子以此牌信帶在腰間走馬又
木刻子牌約有一十二道(上是番書急字)左面刻作七刻取
其本國歷七世也右面刻作一刻(旁是番書永字)其字用金
鍍銀葉䧟成長一尺二寸已来每遇生女真逹靼國
取要物色抽發兵馬即用此牌信帶在腰間左邊走
馬其二國騐以為信
志第二十八
食貨志上
賦税之制
宣府鎮志曰契丹統和十八年詔北地節候頗晚宜
從後唐舊制大小麥豌六月十日起徵至九月納
足正税匹帛錢鞵地𣙜麴錢等六月二十日起徵至
十月納足中州集曰遼人掠中原人及得奚渤海
諸國生口分賜近貴或有功者大至一二州少亦數
百皆為奴婢輸租為宜且納課給其主謂之三税戶
(又見金史宴傳)范鎮東齋紀事曰契丹有馮見善者予
接伴勸酒見善曰勸酒當以其量若不以量如徭役
而不戶等高下也以此知契丹徭役亦以戶等中國
可以量戶等役人耶
志第二十九
食貨志下
鼔鑄之法
洪遵泉志曰契丹國天贊錢五代史四夷附錄曰契
丹主安巴堅年曰天贊按此錢徑九分重三銖六參
文曰天贊通寳應歷錢董逌曰文曰應歷重寳趙
至忠北廷雜記曰穆宗改元應歷董逌錢譜曰統
和元寳宋太平興國八年耶律隆緒鑄太平元寳宋
天禧五年耶律隆緒鑄泉志曰北廷雜志聖宗卒
少主宗真立改元景福一年又改重熙按此錢徑九
分重三銖文曰重熙通寳陳昉契丹須知曰契丹
主洪基改元清寧按此錢徑九分重三銖文曰清寧
通寳泉譜曰咸雍通寳宋治平二年耶律洪基鑄
泉志曰徐競高麗圖經契丹咸雍十年改太康至
十年改元大安按此錢有二品並徑九分重二銖四
參以太康通寳太康元寳為文鶚案董逌錢譜太
康通寳作太康同寳未知孰是李季興東北諸蕃
樞要曰契丹主天祐年號大安按此錢徑八分重二
銖八參文曰大安元寳李季興東北諸蕃樞要曰
契丹主天祐年號夀昌按此錢徑九分重二銖四參
文曰夀昌元寳鶚案道宗年號夀隆泉志云夀昌
正閏考亦云遼道宗年號夀昌見東都事略范成大
攬轡錄又有盛昌六年未詳何㩀北遼通書曰天
祚即位夀昌七年改為乾統按此錢徑寸重三銖二
參文曰乾統元寳李季興東北諸蕃樞要曰契丹
主天祚年號天慶按此錢徑九分重二銖四參文曰
天慶元寳考之北廷雜記曰景宗朝置鑄錢院年額
五百貫則契丹鑄錢舊矣泉志李孝美曰此錢徑
三分文曰千秋萬歲今甚易得蓋每歲遼使入貢人多
博易得耳董逌曰遼國錢蓋近世所為
志第三十
刑法志上
鐵骨朵之數或五或七
燕北錄曰鐵瓜(番呼髮覩)以熟鐵打作八片虚合或用柳
木作柄約長三尺兩邊鐵裏打數不過七下
沙袋者穆宗時制
燕北錄曰沙袋(番呼郭离)以牛皮夾縫如鞵㡳内盛沙半
升柄以木作胎亦用牛皮裹約長二尺打數不過五
百遼主太后寢帳内事不論大小若傳播出外捉獲
者其元傳播人處死接聲傳播人决沙袋五百契丹
盗衣服錢帛諸物等捉獲賊或累貨估價錢每五百
貫文决沙袋一百累至二百五十文决沙袋五百配
徒五年若更有錢時十貫文打骨䤪一下至骨䤪五
下更有錢時處死
犯竊盜者初刺右臂再刺左三刺頸之右四刺左至于
五則處死
能改齋漫錄曰契丹之法民為盜者一犯文其腕為
賊字再犯文其臂三犯文其肘四犯文其肩五犯則斬
不須案籍而辜不可掩武珪燕北雜記曰正月十三
日放契丹做賊三日如盜及十貫以上依法行遣松漠
紀聞曰金國治盜甚嚴每捕獲論罪外皆十倍責償
唯正月十六日則縦偷一日以為戲寳貨車馬為人
所竊皆不加刑是日人皆嚴備遇偷至則笑遣之既無
所獲雖畚钁微物亦携去婦人至顯入人家伺主者
出接客則縦其婢妾盜飲器他日知其主名或偷者
自言大則具茶食以贖謂羊酒餚饌之類次則携
壺小飲或打餻取之亦有先與室女私約至期而
竊去女願留則聽之自契丹以來皆然燕亦如此
遼史拾遺卷十五
