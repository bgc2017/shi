遼史拾遺卷十六
錢塘厲鶚撰
補選舉志
一科目
契丹國志曰太祖龍興朔漠之區倥&KR1555;干戈未有科
目數世後承平日久始有開闢限以三歲有鄉府省
三試故鄉中曰鄉薦府中曰府解省中曰及第有秀
才未願赴者州縣必報刷遣之程文分兩科曰詩賦
曰經義魁各分焉三歲一試進士貢院以二寸紙書
及第者姓名給之號喜帖明日舉案而出樂作及門
擊鼓十二面以法雷震殿試臨期取旨第一人特贈
一官授奉直大夫翰林應奉文字第二人第三人止
授從事郎餘並授從事郎聖宗時止以詞賦法律取
士詞賦為正科法律為雜科若大任子之令不論文
武並奏蔭而亦有員數林煃章易水志曰保寧九
年進士易州魏璟統和二年魏上達五年魏元真
鶚案史稱景宗保寧八年詔復南京禮部貢院聖宗
統和六年詔開貢舉而保寧九年至統和五年十年
之中易州已有進士三人又出一姓皆在未開貢舉
之前豈景宗詔復貢院之後南京已詔科而未及他
處耶惜不可考矣涿州志曰王吉甫涿州人天慶
二年試律學第一除參軍李世弼金登科記曰天
會四年始設科舉有詞賦有經義有同進士有同三
傳有同學究凡五等詞賦之初以經傳子史内出題
次又令逐年改一經亦許注内出題以詩書易禮春
秋為次蓋猶遼舊也元好問遺山文集曰遼以科
舉為儒學之極致假貸剽竊牽合補綴視五季又下
衰王圻續文獻通考曰遼道宗咸雍六年設賢良
科詔應是科者先以所業十萬言進十年六月御永
安殿策賢良天祚帝乾統二年閏五月策賢良鶚
案王圻所引俱出遼史以其有關選舉故載于編補
經籍志同
二世選
續文獻通考曰遼太宗天顯二年詔選約尼氏九帳
子弟可任官者穆宗應歷五年四月命郎君蕭哈里
世為北府宰相景宗保寧時耶律思温為北院樞密
使兼北府宰相仍命世預其選聖宗統和九年詔沒
于王事者官其子孫時耶律轄哩伐宋獲其將康保
威以功詔世預節度使選宰相韓德讓貴寵蕭達魯
希旨言德讓宜賜國姓籍横帳由是世預太醫選子
孫入官者衆興宗重熙十六年二月詔世選官擇有
才能者用
三貲選
續文獻通考曰遼道宗大安四年四月立入粟補官
法
四學校
續文獻通考曰遼太祖時置上京國子監設祭酒司
業監丞主簿時南京立太學聖宗統和九年八月以
南京太學生員寖廣特賜水磑莊一區道宗清寧五
年詔設學養士頒五經及傳疏置博士助教各一員
六年六月中京置國子監鶚案南京太學賜水磑
莊一區遼史本紀係統和十三年九月事詔設學頒
五經傳疏係清寧元年十二月事王圻所引年月誤
矣宣府鎮志曰契丹初興惟尚武藝燕趙間學校
俱仍唐舊間罹兵燹十存二三取用文士多由自奮
興宗重熙五年始御元和殿以日射三十六熊賦幸
燕詩試進士于廷著為令式至道宗乃詔設學飬士
于是有西京學有奉聖歸化雲德弘蔚媯儒八州學
各建孔子廟頒賜五經諸家傳疏令博士助教教之
屬縣附焉鶚案此但據西京諸州言之五京諸州
俱有學也
補經籍志
鶚案諸簿錄家所載遼人撰著大率多本遼史紀傳
間有出于史外者不多得也予作補經籍志聊備其
目而已傳于今者亦寥寥無幾矣
經類
耶律庶成蕭罕嘉努禮書
遼朝雜禮
已上出黃虞稷金陵黃氏書目
龍龕手鑑四卷(晁氏作三卷非)
沈括夢溪筆談曰幽州僧行均集佛書字為切韻訓
詁凡十六萬字分四卷號龍龕手鑑燕僧智光為之
序甚有詞辨契丹重熙二年禁契丹書集甚嚴傳入
中國者法皆死熙寧中有人自契丹中得之入傳欽
之家蒲傳正帥浙西取以鏤版其序末舊題重熙二
年五月序蒲公削去之觀其字音韻次序皆有理法
後人殆不以其為燕人也晁公武郡齋讀書志曰
契丹僧行均撰凡二萬六千四百三十字注十六萬
二千一百餘字僧智光為之序後題云統和十五年
丁酉按紀年通譜耶律隆緒嘗改元統和丁酉至道
三年也沈存中言末題重熙二年五月序蒲公削去
之今本乃云統和非重熙字存中不見舊題妄記之
耶錢曾讀書敏求記曰燕僧行均字廣濟俗姓于
氏編龍龕手鑑以平上去入為次随部復用四聲列
之計二萬六千四百三十餘字注一十六萬三千四
百餘字統和十五年丁酉七月初一日癸亥燕臺憫
忠寺沙門智光字法炬為之序燕臺憫忠寺沙門
智光撰龍龕手鑑序曰夫聲明著論廼印度之宏規
觀跡成書實支那之令躅印度則始標天語厥號梵
文載彼貫線之花綴以多羅之葉開之以字緣字界
分之以男聲女聲支那則創自軒轅制于沮誦代結
繩于既往成書契以相沿辨之以會意象形審之以
指事轉注泊乎史籀變古文為大篆程邈省複筆為
隸書蔡邕刊定于石經束晳推詳于冡策九流競鶩
若百谷之趋淵百氏遐分比衆星之拱極尋源極委
悉著于埤蒼廣蒼叶律諧鐘咸究于韻圖韻母專門
則字統說文開牖則方言廣雅文字之學于是乎昭
矣矧復釋氏之教演于印度譯布支那轉梵為唐雖
匪差于性相披教悟理而必正于名言言不正則性
相之義差性相之義差則修斷之路阻矣故祇園高
士標的洪源學海先儒導引後進輝以寳燭啟以隨
函(闕)顯于人名香嚴唯標于寺號流傳歲久抄
寫時訛寡聞則莫曉是非博古則徒懷惋歎不逢敏
達孰為編修有行均上人字廣濟俗姓于氏派演青
齊雲飛燕晉善于音韻閑于字書覩香嚴之不精寓
金河而載緝九仞功績五變炎涼具辨宫商細分喉
齒計二萬六千四百三十餘字注一十六萬三千一
百七十餘字并(闕)一十八萬九千六百一十餘
字沙門智光利非切玉分忝斷金辱彼告成見命序
引推讓而寧容閣筆俛仰而強為抽毫矧以新(闕)
擔簦立祛疑滯音徧于龍龕猶
手持鸞鏡形容斯鑒妍醜是分故目之曰龍龕手鑑
揔四卷以平上去入為次復用四聲列之又撰五音
圖式附于後庶力省功倍垂益于無窮者矣時統和
十五年丁酉七月一日癸亥序
史類
耶律儼皇朝實錄七十卷
蕭罕嘉努耶律庶成同撰約尼氏汗至重一熙以來事迹
二十卷
室昉統和實錄二十卷
蕭永祺遼紀四十卷志五卷傳四十卷
已上出金陵黃氏書目
契丹官儀
契丹事迹
契丹疆宇圖(宋史藝文志二卷)
契丹實錄
契丹會要
已上出尤袤遂初堂書目
大遼登科記一卷
大遼對境圖
契丹地理圖(宋史藝文志一卷)
已上出鄭樵通志藝文略
遼四京記
陳振孫直齋書錄解題曰亦無名氏曰東京中京上
京燕京
王鼎焚椒錄一卷
七賢傳
金陵黃氏書目曰取遼世名流七人為之傳耶律吼
其一也
遼三臣行事耶律孟簡著
出王圻續文獻通考鶚案孟簡大康中所編耶律
赫嚕烏哲休格三人行事見文學傳
子類
王白百中歌
耶律純耶律學士星命祕訣五卷
已上出金陵黃氏書目
珠勒呼針灸脈訣書一卷
出連江陳第世善堂書目
燕僧利正撰長慶人事軍律三卷
出通志藝文略
内丹書(聖崇統和七年于闐張文質進)
道宗御製華嚴經贊(咸雍四年二月頒行)
回紇僧撰金佛梵覺經
高麗佛經(大康十年命僧善智校讐頒行)
已上出續文獻通考
僧非濁撰往生集二十卷
出奉福寺尊勝陀羅尼石幢記
集類
道宗御製清寧集耶律良編
出續文獻通考
李氏應歷小集十卷
通志藝文略曰李澣晉末䧟契丹以遼應歷年號名
集
海蟾子詩一卷
出通志藝文略
李澣丁年集十卷
楊佶登瀛集五卷
劉景集四十卷
已上出宋史藝文志
耶律隆先閬苑集
蕭資忠西亭集
蕭孝穆寳老集
蕭柳歲寒集
蕭罕嘉努六義集十二卷
耶律孟簡放懷詩一卷
耶律良慶會集
已上出續文獻通考
遼史拾遺卷十六
