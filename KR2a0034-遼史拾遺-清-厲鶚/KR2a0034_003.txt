遼史拾遺卷三
錢塘厲鶚撰
本紀第四
太宗下
會同元年秋七月戊辰遣中臺省右相耶律蘇哷特
爾格使晉臨海軍節度使趙思温副之册晉帝為英武
明義皇帝
册府元龜曰晉高祖天福三年十月戊寅北朝命使
以冊寳上帝徽號曰英武明義皇帝左右金吾六軍
儀仗兵部法物太常鼓吹殿中省扇傘等並出城迎
引至崇元殿前陳列帝受徽號畢御殿受百官賀
秋九月庚戌邊臣奏晉遣守司空馮道左散騎常侍韋
勲來上皇太后尊號左僕射劉昫右諫議大夫盧重上
皇帝尊號遂遣監軍伊聶濟充接伴
五代史曰天福三年秋八月戊寅馮道及左僕射劉
昫為契丹册禮使辛丑歸伶官於契丹己未歸静鞭
官劉守威金吾勘契官王殷司天雞呌學生殷暉于
契丹
十一月甲辰朔命南北宰相及伊勒希巴就館賜晉使馮
道以下晏丙午上御開皇殿召見晉使壬子皇太后御
開皇殿馮道韋勲册上尊號曰廣德至仁昭烈崇簡應
天皇太后甲子行再生柴册禮丙寅皇帝御宣政殿劉
昫盧重册上尊號曰睿文神武法天啓運明德章信至
道廣敬昭孝嗣聖皇帝大赦改元會同
資治通鑑曰天福三年秋七月辛酉帝上尊號於契
丹主及太后戊寅以馮道為太后册禮使左僕射劉
昫為契丹主册禮使備鹵簿儀仗車輅詣契丹行禮
契丹主大悦帝事契丹甚謹奉表稱臣謂契丹主為
父皇帝每契丹使至帝於别殿拜受詔勅歲輸金帛
三十萬之外吉凶慶弔歲時贈遺玩好珍異相繼於
道乃至應天太后元帥太子偉王南北二王韓延徽
趙延夀等諸大臣皆有賂小不如意輙來責譲帝常
卑辭謝之晉使至契丹契丹驕倨多不遜語使者還
以聞朝野咸以為恥而帝事之曾無倦意以是終帝
之世與契丹無隙然所輸金帛不過數縣租賦往往
托以民困不能滿其數其後契丹主屡使止帝上表
稱臣但令為書稱兒皇帝如家人禮薛居正五代
史曰契丹遣使加徽號于晉晉亦獻徽號於契丹命
宰相馮道充使及行將逹西楼契丹主欲自出迎道
契丹羣僚奏天子無迎宰相禮乃止其名動殊俗也
如此阮閱詩話總龜曰晉天福三年與遼和晉祖
曰當遣輔相為使趙瑩桑維翰未言以遼雖通好而
反覆難測咸懼於將命馮道與諸公中書食訖分聽
堂吏前白道言北使事吏入變色手顫道索紙一副
書云道去即遣寫敕屬吏泣下道遣人語妻子不復
歸家舍都亭驛不數日即行晉祖餞之語以家國之
故煩耆德使遠自酌巵酒飲之契丹以道有重名欲
留之命與其國相同列所賜皆相等遼賜臣下以象
笏及臘月賜牛酒皆為殊禮道皆得之以詩謝云牛
頭偏得賜象笏更容持王甚喜受賜悉市薪炭云北
地寒老年不堪及還京師作詩五章以述使北之意
其首章云去年今日奉皇華只為朝廷不為家殿上
一杯天子泣門前雙節國人嗟龍荒冬住時時雪兔
苑春歸處處花上下一行如骨肉幾人身死掩黃沙
北中大寒賜襖貂襖羊皮貂衾各一每入謁悉披四
襖夜宿館中并覆三衾詩曰朝披四襖專藏手夜蓋
三衾怕露頭孫光憲北夢𤨏言曰莊宗嫡夫人韓
氏後為淑妃伊氏為德妃契丹入中原䧟入北廷宰
相馮道尊册契丹主帳殿宴席其國母后妃列坐同
宴王嬙蔡姬之比也李昭玘樂静先生集記殘經
曰南臺古刹有佛書數百卷多唐季五代時所書字
畫精勁歴歴可喜有毘奈耶雜事一卷德妃伊氏所
造唐莊宗次妃初神閔敬皇后劉氏以微賤得立歸
賜於佛性喜聚歛惟寫佛書饋賂僧尼而士卒不得
衣食妃為此經豈非畏后所逼也後有印章曰燕國
夫人伊氏盖未進封時所製也唐製太后皇后未嘗
有印凡封令書即太后用宫官印皇后用内侍省印
而夫人不聞有用印之禮是時兩宫交通藩鎮使者
旁午於道而恬不知禁則夫人私自鑄亦不為僭矣
按五代史稱德妃與韓淑妃居太原晉高祖反時為
契丹所虜不知是經從何至也
三年閏月
資治通鑑曰天福四年閏月壬申初義武節度使王
處直子威避王都之難亡在契丹至是義武缺帥契
丹主遣使來言請使威襲父土地如我朝之法帝辭
以中國之法必自刺史團練防禦序遷乃至節度使
請遣威至此漸加進用契丹主怒復遣使來言曰爾
自節度使為天子亦有階級耶帝恐其滋蔓不已厚
賂契丹且請以處直兄孫彰德節度使廷胤為義武
節度使以厭其意契丹怒稍釋
九月
册府元龜曰天福四年九月契丹使尼瑪哈來獻牛
馬犬腊顛騱十駟
冬十一月
資治通鑑曰十一月戊子契丹遣其臣楊珠來使遂
如吳越
三年春正月
資治通鑑曰初晉帝割雁門之北以賂喫丹由是吐
谷渾皆屬契丹苦其貪虐思歸中國成德節度使安
重榮復誘之於是吐谷渾帥部落千餘帳自五臺來
奔契丹大怒遣使譲帝以招納叛人帝遣供奉官張
澄將兵二千索吐谷渾在并鎮忻代四州山谷者逐
之使還故土鶚按吐谷渾奔晉通鑑係天福五年
十二月事至逐歸故土係六年正月事遼史首尾差
一年未知孰是
夏四月庚子至燕備法駕入自拱辰門御元和殿行入
閣禮
宋敏求春明退朝錄曰唐入御宣政設殿中細仗兵
部旂旛等於廷朝官退皆賜食自開元後朔望宗廟
上牙盤食明皇意欲避正殿遂御紫宸殿喚仗入閣
門遂有入閣之名在唐時殊不為盛禮唐末常御殿
更無仗遇朔望特設之趨朝者仍給廊下食所以鄭
谷軰多形於詩詠歎美而五代行之不絶五代史
曰唐故事天子日御殿見羣臣曰常参朔望薦食諸
陵寢有思慕之心不能臨前殿則御便殿見羣臣曰
入閣宣政前殿也謂之衙衙有仗紫宸便殿也謂之
閣其不御前殿而御紫宸也乃自正衙喚仗由閣門
而入百官俟朝于衙者因随以入見故謂之入閣然
衙朝也其禮尊閣燕見也其事殺自乾符以後因亂
禮闕天子不能日見羣臣而見朔望故正衙常日廢
仗而朔望入閣有仗其後習見遂以入閣為重至出
御前殿猶謂之入閣五代之時羣臣五日一入見中
興殿便殿也此入閣之遺而謂之起居朔望一出御
文明殿前殿也反謂之入閣五代會要曰入閣儀
司天進時刻牌閣門進班齊牌皇帝自内著袍衫穿
鞾乘輦至常朝殿門駐輦受樞密使以下起居訖引
駕至正朝殿皇帝坐定卷簾殿上添香喝控鶴官拜
次雞呌次閣門勘契次閤門承旨喚仗次閤門使引
金吾將軍南班拜訖分引至位對揖次細仗相次入
朝次執文武班簿至位對揖次宰臣南班拜訖分引
至位對揖次金吾將軍奏平安次文武百官入通事
舍人揖殿靸靴入沙墀兩拜立定次引宰臣及百官
金吾將軍合班立定閤門使喝拜搢笏舞蹈三拜奏
聖躬萬福又引宰相班首一人至近前又兩拜舞蹈
三拜引至位對揖通事舍人引宰臣於東西踏道下
立次文武百官出次兩省官南班揖殿出次翰林學
士南班揖殿出次執文武班簿南班揖殿出次金吾
將軍南班揖殿出次細仗出次引宰臣香案前奏事
訖宣徽使喝好去南班揖殿出次閣門使引待制官
到位兩拜引近前奏事訖即歸位罄折宣徽使宣所
奏知又兩拜舞蹈三拜舍人喝好去南班揖殿出次
刑法奏事准上次監察御史南班揖殿出次閣門承
旨放仗次閤門使奏衙内無事次喝控鶴官門外祗
候次下簾皇帝上輦歸内
乙巳幸留守趙延夀别墅
洛中紀異曰契丹主破團栢谷得趙延夀北歸情甚
狎密復用之秉政晉主患之潛使上表述趙父子事
清泰於上黨擁重兵窺玩神器清泰亡國不忠不孝
天下所知請勿用北主以示趙趙覧訖曰晉主不欲
令皇帝用臣者欲負皇帝之厚恩也北主曰何也對
曰臣在中原日掌樞機此軰方收外鎮常為臣之所
制中原土地河山人民甲馬子女玉帛津梁要害内
外帑藏舟車轉輸臣並知之恐皇帝用臣即為晉主
之患也北主甚悦乃曰卿在中原日所為之事我不
能知自卿事我以來即未有過乃火其書曰我誓不
疑汝趙再拜復命兼鎮幽州後晉之滅皆趙贊而成
之五代史曰天福五年夏四月契丹興化王來
秋八月壬寅遣使南唐
陸游南唐書曰昇元四年九月戊辰契丹使美棱魯
庫來聘獻狐白裘
九月庚午侍中崔窮古言晉主聞陛下數游獵意欲請
節之上曰朕之畋獵非徒從樂所以練習武事也乃詔
諭之
孫世芳宣府鎮志曰會同三年契丹主次奉聖州大
閱諸州軍時山後五州兵半隸營衛因閱騎兵於州
南步兵於州北賞勞有差自是諸兵從獵不休侍中
崔窮古言晉主聞陛下數游獵意欲請節上曰朕之
畋獵非徒從樂所以練習武事也乃詔諭之
冬十一月
册府元龜曰天福五年十一月契丹使錫里來聘致
馬百匹及玉鞍狐裘等
四年春二月己未晉遣楊彦詢來貢且言鎮州安重榮
跋扈狀遂留不遣是月晉鎮州安重榮執遼使伊喇
五代會要曰天福六年成德軍節度使安重榮執契
丹使伊喇等以輕騎掠幽州之南界高祖累遣中使
齎詔開諭以契丹有助兵之功不欲負其宿約而重
榮好險肆志竟誅伊喇等馳檄天下言契丹之罪惡
資治通鑑曰成德軍節度使安重榮恥臣契丹見
契丹使者必箕踞慢罵使過其境或潛遣人殺之契
丹以譲帝帝為之遜謝六月戊午重榮執契丹使伊
喇遣騎掠幽州南境軍於博野上表計數千言大抵
斥帝父事契丹竭中國以媚無厭之欲又以此意為
書遺朝貴及移藩鎮云已勒兵必與契丹决戰帝以
重榮方握強兵不能制甚患之
夏四月秋八月九月
五代史曰天福六年夏四月己未契丹使碩格來秋
八月甲寅光禄卿張澄使於契丹册府元龜曰天
福六年九月遣供奉官李延業以時果送于契丹
資治通鑑曰九月乙亥帝以安重榮殺契丹使者恐
其犯邊遣安國寕節度使楊彦詢使於契丹彦詢至
其帳契丹責以使者死狀彦詢曰譬如人家有惡子
父母所不能制將如之何契丹怒乃釋鶚案楊彦
詢使契丹史在二月鑑在九月未知孰是
十二月戊子晉遣使來告山南節度使安重進反詔以
便宜討之
戊申晉以敗安重榮來告遂遣楊彦詢歸
五年春正月戊辰晉函安重榮首來獻
資治通鑑曰天福六年十二月丁亥安重榮聞安重
進舉兵反謀遂决大集境内軍民衆至數萬南向鄴
都帝聞重榮反壬辰遣護聖等馬步三十九指揮擊
之以天平節度使杜重威為招討使安國節度使馬
全節副之前永清節度使王清為馬步都虞侯戊戌
杜重威與安重榮遇於宗城西南重榮為偃月陣官
軍擊之不動重威懼欲退指揮使王重胤曰兵家忌
退鎮之精兵盡在中軍諸公分銳士擊其左右翼重
胤為公以契丹直衝其中軍彼必狼狽重威從之鎮
人陳稍却官軍從而乘之鎮人大潰斬首萬五千級
重榮收餘衆走保宗城官軍進攻夜分拔之重榮以
十餘騎走還鎮州嬰城自守會天寒鎮人戰及凍死
者二萬餘人契丹聞重榮反乃聽楊彦詢還天福七
年春正月丁巳鎮州牙將自西郭水碾門導官軍入
城殺守陴民二萬人執安重榮斬之杜重威殺導者
自以為功庚申重榮首至鄴都帝命漆之函送契丹
五代史曰安從進反㐮陽重榮聞之乃亦舉兵是
歲鎮州大旱蝗重榮聚飢民數萬驅以向鄴聲言入
覲行至宗城破家堤高祖遣杜重威逆之兵已交其
將趙彦之與重榮有隙臨陣卷旗以奔晉軍其鎧甲
鞍轡皆裴以銀晉軍不知其來降争殺而分之重榮
聞彦之降晉大懼退入于輜重中其兵二萬皆潰去
陶岳五代史補曰安重榮出鎮常懷不軌之計久
矣但未發居無何廐中産朱鬉白馬有鴉生五色雛
以為鳳乃欣然謂天命在己遂舉兵反指揮使令取
宗嶺路以向闕時父老聞之往往竊議曰事不諧矣
且王姓安氏鞍得背而稳何不取路貝州若由宗嶺
是鞍及於鬉得無危乎未幾與王師先鋒遇一戰而敗
閏月
册府元龜曰天福七年閏三月遣殿直官馬延理内
班王延斌送桃于契丹
夏六月乙丑晉主敬瑭殂子重貴立戊辰晉遣使告哀
輟朝七日庚午遣使往晉弔祭
五代會要曰天福七年六月高祖崩少帝嗣立八月
契丹遣隆鄂特來弔兼獻衣服鞍馬等至十月又遣
使大卿以下二十六人來聘以高祖山陵有日致祭
故也陸游南唐書曰昇元六年六月契丹使魯庫
美棱來聘獻馬五駟
秋七月庚寅晉遣金吾衛大將軍梁言判四方館事朱
崇節來謝書稱孫不稱臣遣客省使喬榮譲之景延廣
荅曰先帝則聖朝所立今主則我國自册為鄰為孫則
可奉表稱臣則不可榮還具奏之上始有南伐之意
資治通鑑曰初河陽牙將喬榮從趙延夀入契丹契
丹以為回圖使(凡外國與中國貿易者置回圖務猶今之回易場也)往來販易
於晉置邸大梁及契丹與晉有隙景延廣說帝囚榮
於獄悉取邸中之貨凡契丹之人販易在晉境者皆
殺之奪其貨大臣皆言契丹有大功不可負戊子釋
榮慰賜而歸之榮辭延廣延廣大言曰歸語爾主先
帝為北朝所立故稱臣奉表今上乃中國所立所以
降志於北朝者正以不敢忘先帝盟約故耳為鄰稱
孫足矣無稱臣之理北朝皇帝勿信趙延夀誑誘輕
侮中國中國士馬爾所目覩翁怒則來戰孫有十萬
横磨劔足以相待他日為孫所敗取笑天下毋悔也
榮自以為失貨財恐歸獲罪且欲為異時據驗乃曰
公所言頗多懼有遺忘願記之紙墨延廣命吏書其
語以授之榮具以白契丹契丹主大怒入寇之志始
决又曰帝之初即位也大臣議奉表稱臣告哀於
契丹景延廣請致書稱孫而不稱臣李崧曰屈身以
為社稷何恥之有陛下如此他日必躬擐甲胄與契
丹戰於時悔無益矣延廣固争馮道依違其問帝卒
從延廣議契丹大怒遣使來責譲且言何得不先承
禀遽即帝位延廣復以不遜答之契丹盧龍節度使
趙延夀欲自帝中國屡說契丹伐晉契丹主頗然之
秋七月八月
五代史曰秋七月甲辰契丹使通事來八月癸酉契
丹使共客省使張九思來
冬十月十一月十二月
鄭麟趾高麗史曰太祖二十五年冬十月契丹遣使
來歸槖駞五十匹王以契丹嘗與渤海連和忽生疑
貳不顧舊好一朝殄滅此為無道之甚不足遠結為
鄰絶其交䀻流其使三十人于海島繫槖駞萬夫橋
下皆餓死五代史曰冬十月己未契丹使錫里來
十一月契丹使大卿來己亥牛羊使董殷使于契丹
十二月庚午契丹裕悦使凌古結來辛未又使伊哷
濟來
六年春正月三月夏四月冬十月
陸游南唐書曰昇元七年春正月契丹使逹爾罕等
二十七人來聘獻馬三百羊三萬五千五代史曰
天福八年春正月契丹裕悦使烏都温來三月辛丑
引進使太府卿孟承誨使於契丹夏四月庚午董殷
使于契丹冬十月丙寅契丹使通事劉胤來
十一月辛夘上京留守耶律逹年得晉諜知有二心
十二月丁未如南京議伐晉命趙延夀趙延昭安圖嘉
哩等由滄恒易定分道而進大軍繼之
契丹國志曰會同六年十二月晉平盧軍節度使楊
光遠遣騎告遼以晉境大饑乘此攻之一舉可取趙
延夀亦勸之帝乃集兵五萬使延夀將之經營中國
曰若得之當立汝為帝延夀信之為盡力宣府鎮
志曰會同六年契丹主將有事於征伐徵山後諸州
兵因下令曰兵行有傷禾稼損租賦者以軍法論又
敇有司於每村定有力人戶充村長於村人議有力
人戶出剰田苖補貧下不逮頃畆自願者據狀徵收
七年春正月己夘趙延夀圍貝州其軍校邵珂開南門
納遼兵太守吳巒投井死
契丹國志曰貝州軍校邵珂性兇悖節度使王令温
黜之珂怨望會令温入朝執政以吳巒權知州事遼
帝親攻貝州巒悉力拒之燒其攻具殆盡珂令遼兵
自南門入巒投井死
己丑次元城授延夀魏博等州節度使封魏王率所部
屯南樂丙申遣兵攻黎陽晉張彦澤來拒二月甲辰
攻博州刺史周儒以城降晉平盧軍節度使楊光遠密
道遼師自馬家口濟河
五代史曰開運元年春正月辛巳殿直王班使於契
丹至于鄴都不得進而復丙申契丹寇黎陽辛丑劉
知遠及契丹戰於秀容敗之資治通鑑曰開運元
年春正月庚辰帝遣使持書遺契丹契丹已屯鄴都
不得通而返壬午以侍衛馬步都指揮使景延廣為
御營使前静難節度使李周為東京留守是日高行
周以前軍先發時用兵方略號令皆出延廣宰相以
下皆無所預延廣乘勢使氣凌侮諸將雖天子亦不
能制乙酉帝發東京丁亥滑州奏契丹至黎陽戊子
帝至澶州契丹主屯元城趙延壽屯南樂以延夀為
魏博節度使封魏王(此契丹主所命也)契丹寇太原劉知遠
與白承福合兵二萬擊之甲午以知遠為幽州道行
營招討使杜威為副使馬全節為都虞候丙申遣右
武衛上將軍張彦澤等將兵拒契丹於黎陽戊戌帝
復遣譯者孟守忠致書於契丹求修舊好契丹主復
書曰已成之勢不可改也辛丑太原奏破契丹偉王
於秀容斬首三千級契丹自鴉鳴谷遁去天平節度
副使知鄆州顔衎遣觀察判官竇儀奏博州刺史周
儒以城降契丹又與楊光遠通使往還自馬家口濟
河擒左武衛將軍蔡行邁儀謂延廣曰敵若濟河與
光遠合則河南危矣延廣然之儀州人也
晉將景延廣命石贇守麻家口白再榮守馬家口未幾
周儒引遼兵滿逹營于河東攻暉州北津以應光遠晉
遣李守貞皇甫遇梁漢璋薛懷譲將兵萬人緣河水陸
並進遼軍圍晉别將於戚城晉主自救之遼師解去李
守貞等至馬家口滿達遣步卒萬人築營壘騎兵萬人
守于外餘兵屯河西渡未已晉兵薄之遼軍不利
資治通鑑曰開運元年二月甲辰朔令前保義節度
使石贇守麻家口前威勝節度使何重建守楊劉鎮
護聖都指揮使白再榮守馬家口西京留守安彦威
守河陽未幾周儒引契丹將滿逹自馬家口濟河營
於南岸攻暉州北津以應楊光遠滿逹契丹主之從
弟也乙已遣侍衛馬軍都指揮使義成節度使李守
貞神武通軍皇甫遇陳州防禦使梁漢璋懷州刺史
薛懷譲將兵萬人緣河水陸並進守貞河陽漢璋應
州懷譲大原人也册府元龜曰晉少帝開運元年
二月丙午先鋒指揮使石公覇遇敵數萬騎於戚城
之北為敵所圍高行周符彦卿在城之東南方息於
林下忽聞敵至駭愕督軍而進纔數千騎衆寡不敵
行周遣人馳告景延廣請益師延廣遲留俟帝進止
既而行周等為敵圍之數重三人大譟瞋目奮擊敵
衆死傷甚多帝自御親兵援之前軍獲免戊申李守
貞等兵至馬家渡敵步卒萬人方築壘濬隍以騎軍
散列其外舟楫數十猶渡兵未已我師薄之敵師退
走遂攻其城四面樹梯一鼔而上敵衆大敗乘馬赴
河溺者數千西岸敵軍數萬鼓譟揚旗以脅我軍及
見東岸俘執斬刈大半䧟没水中即大哭而去是日
獲其將莫城義節樓使崔裕先鋒梁思榮契丹大首
領新及兵馬都監常尊王令威吐渾將黨大地羽林
使閻令省軍校張興王佐張令覇等首領七十八人
部典節級五百人送於行在鶚案莫城義節樓使
六字疑槧本冇誤資治通鑑曰二月辛亥定難節
度使李彛殷將兵四萬自麟州濟河侵契丹之境壬
子以彜殷為契丹西南招討使五代史曰開運元
年二月癸丑北面行營都虞候馬全節及契丹戰於
北平敗之
三月癸酉朔趙延夀言晉諸軍㳂河置柵皆畏却不敢
戰若率大兵直抵澶淵據其橋梁晉必可取是日晉軍
駐澶淵其前軍高行周在戚城乃命延壽延昭以數萬
騎出行周右上以精兵出其左戰至暮上復以勁騎突
其中軍晉軍不能戰會有諜者言晉軍東面數少沿河
城柵不固乃急擊其東偏衆皆奔潰縱兵追及遂大敗
之
契丹國志曰三月遼帝偽棄元城去伏精騎於古頓
丘城以俟晉軍與恒定之兵合而來擊大軍欲進追
之會霖雨而止遼兵馬飢瘦趙延夀曰晉軍悉在河
上畏我鋒銳必不敢前不如即其城下四面攻之奪
其浮梁則天下定矣遼帝從之親將兵十餘萬陣於
澶州北城與晉高行周合戰自午至哺互有勝負遼
帝以精兵當中軍而來晉帝亦出兵待之遼帝望見
晉軍盛謂左右曰楊光遠言軍半已餒死今何其多
也以精騎左右掠陣晉軍不動萬弩齊發飛矢蔽地
遼軍稍卻兩軍死者不可勝數昏後各引去册府
元龜曰時甲馬軍士千餘人在隄間治水塞使人亟
召之旗旛之末出於堰埭敵以為偽遁伏兵起遂
整軍而立良久復戰李守貞在戰之後立馬於大塜
之端去陣三百餘步不敢寸進俄頃王師又退至塜
下李守貞以數百騎短兵直進擊之敵稍退戰場之
地人馬死者無算斷箭殘鏃交横厚數寸既而昏暝
敵擊鉦而去辛巳契丹主帳内小校竊德光所乘馬
南奔契丹傳木書收軍北去
壬午留趙延昭守貞州徙所俘戶於内地夏四月癸丑
還次南京辛未如凉陘五月癸酉耶律巴爾岱奏破德
州擒刺史尹居藩及將士二十七人
資治通鑑曰契丹主自澶州北分為兩軍一出滄德
一出深冀而歸所過焚掠方廣千里民物殆盡留趙
延昭為貝州留後滿逹䧟德州擒刺史尹居藩五
代史曰三月己丑冀州刺史白從暉及契丹戰於衡
水敗之夏四月契丹䧟德州㳂河廵檢使梁進敗之
取德州己未馬全節及契丹戰於定豊敗之
六月
資治通鑑曰夏六月初高祖割北邊之地以賂契丹
由是府州刺史折從遠亦北屬契丹欲盡徙河西之
民以實遼東州人大恐從遠固保險拒之及帝與契
丹絶遣使諭從遠使攻契丹從遠引兵深入拔十餘
寨戊午以從遠為府州團練使從遠雲州人也(府州領府)
(各一縣後唐以麟州東北河濱之地置)
九月
五代史曰九月丙子契丹寇遂城樂夀代州刺史白
文珂及契丹戰於七里烽敗之資治通鑑曰九月
丙子契丹寇遂城樂夀深州刺史康彦進擊却之
十二月癸夘南伐甲子次古北口閏月己巳朔閱諸道
兵於温榆河己夘圍恒州下其九縣
資治通鑑曰十二月乙未契丹復大舉入寇盧龍節
度使趙延夀引兵先進契丹前鋒至邢州順國節度
使杜威遣使間道告急帝欲自將拒之會有疾命天
平節度使張從恩鄴都留守馬全節護國節度使安審
琦會諸道兵屯邢州武寕節度使趙在禮屯鄴都契
丹主以大兵繼至建牙於元氏(元氏縣屬恒州)朝廷憚契丹
之盛詔從恩等引兵稍却於是諸軍洶懼無復部伍
委棄器甲所過焚掠不復能整玉堂閑話曰晉少
主之代有婦人儀狀端嚴衣服鉛粉不下美人而無
腿足繇帶以下如截而齊餘皆具備其父載之於獨
車自鄴南游浚都乞丐扵市日聚千人至於深坊曲
巷華屋朱門無所不至時人嗟異皆擲而施之後京
城獲北方間諜官司案之乃此婦為奸人之領袖所
聽察甚多遂戮之
八年春正月庚子分兵攻邢洺磁三州殺掠殆盡
册府元龜曰契丹主耶律德光晉少帝天福九年入
寇䧟貝博及略諸縣邑所至皆撫寕之給以符牒賞
以章服及戚城小戰不勝博州太衂青州阻絶遂大
怒所俘百姓屠戮者不可勝紀擒獲軍士皆炮烙之
五代史曰開運二年德光復傾國入寇南掠邢洺
磁至於安陽河千里之内焚剽殆盡契丹見大桑木
罵曰吾知紫披襖出自汝身吾豈容汝活耶束薪於
木而焚之
入鄴都境張從恩馬全節安審琦兵悉陳於相州安陽
水之南皇甫遇與濮州刺史慕容彦超將兵千騎來覘
遼軍至鄴都遇遼軍數萬且戰且却至榆林店遼軍繼
至遇與彦超力戰百餘合遇馬斃步戰審琦引騎兵踰
水以救遼軍乃還
册府元龜曰皇甫遇為滑州刺史開運三年契丹主
率衆屯邯鄲遇與安審琦慕容彦超等禦之遇初渡
漳河敵前鋒大至遇引退轉闘二十里至鄴南榆林
店遇謂審琦曰彼衆我寡走無生路不如血戰遂自
辰至未戰百餘合所傷甚衆遇所乘馬中鏑而死遇
有紀綱杜知敏以馬授遇遇得馬復戰久之稍解顧
杜知敏己為寇獲遇謂彦超曰知敏蒼黃之中以馬
授我義也安可使䧟於寇中遂與彦超躍馬取知敏
而還敵騎壯之俄而軍士復合遇不能解時審琦已至
安陽河謂首將張從恩曰皇甫遇等未至必為敵騎
所圍若不救則成擒矣從恩曰敵勢甚熾無以支吾
將軍獨往何益審琦曰成敗命也設若不濟則與之
俱死假若失此二將將何面目以見天子遂率鐵騎
北渡赴之敵見塵起謂救軍并至乃引去遇彦超中
數創得還時諸軍嘆曰此三人者真猛將也
三月戊戌師拔祁州殺其刺史沈斌
册府元龜曰晉沈斌少帝開運中為祁州刺史契丹
入寇自鎮州廻以羸兵驅牛羊過共城下斌乃出州
兵以擊之契丹以精騎剗其門邀之州遂䧟
庚戌杜重威李守貞攻泰州戊子趙延夀率前鋒薄泰
城己未重威守貞引兵南遁追至陽城大敗之復以步
卒為方陣來拒與戰二十餘合壬戌復搏戰十餘里癸
亥圍晉兵於白團衛村晉兵下鹿角為營是夕大風至
曙命鐵鷂軍下馬拔其鹿角奮短兵入擊順風縱火揚
塵以助其勢晉軍大呼曰都招討何不用兵令士卒徒
死諸將皆奮出戰張彦澤藥元福皇甫遇出兵大戰諸
將繼至遼軍却數百步風益甚晝晦如夜符彦卿以萬
騎横擊遼軍率步卒並進遼軍不利上乘奚車退十餘
里晉兵追急獲一槖駞乘之乃歸晉兵退保定州
册府元龜曰杜重威為鎮州節度使契丹主連年入
寇重威但閉壁自守部内城邑相繼破䧟未嘗以一
士一騎救之每敵騎數十驅漢人千萬過城下如入
無人之境重威但登陴注目略無邀取之理開運元
年秋加北面行營招討使二年大軍下泰州滿城契
丹主自古北口廻軍追躡王師重威狼狽而旋至陽
城為敵所困會大風猛烈軍情憤激符彦卿張彦澤
諸將引軍四出敵衆大潰諸將欲追之重威曰逢賊
得命更望襆子也遂收軍馳歸常山資治通鑑曰
開運二年三月乙巳杜重威等諸軍會于定州庚戌諸
軍攻契丹泰州刺史晉廷謙舉州降甲寅取滿城獲
契丹酋長穆蘭及其兵二千人乙卯取遂城趙延夀
部曲有降者言契丹主還至虎北口聞晉取泰州復
擁衆南向約八萬餘騎計來夕當至宜速為備杜重
威等懼丙辰退保泰州戊午契丹至泰州己未晉軍
南行契丹踵之晉軍至陽城庚申契丹大至晉軍與
戰逐北十餘里契丹踰白溝而去(此南白溝也水經注所謂淇水北出)
(為白溝者也)壬戌晉軍結陣而南敵騎四合如山諸軍力
戰拒之是日纔行十餘里人馬飢乏癸亥晉軍至白
團衞村埋鹿角為行寨契丹圍之數重竒兵出寨後
斷糧道是夕東北風大起破屋折樹營中掘井方及
水輙崩士卒取其泥帛絞而飲之人馬俱渴至曙風
尤甚契丹主坐大奚車中令其衆曰晉軍止此耳當
盡擒之然後南取大梁命鐵鷂四面下馬拔鹿角而
入奮短兵以擊晉軍又順風縱火揚塵以助其勢軍
士皆奮怒大呼曰都招討使何不用兵令士卒徒死
諸將請出戰杜重威曰俟風稍緩徐觀可否馬步都
監李守貞曰彼衆我寡風沙之内莫測多少惟力鬭
者勝此風乃助我也若俟風止吾屬無類矣即呼曰
諸軍齊擊賊又謂重威曰令公善守禦守貞以中軍
决死矣馬軍左廂都排陣使張彦澤馬軍右廂副排
陣使藥元福馬步左右廂都排陣使符彦卿及左廂
都排陣使皇甫遇引精騎出西門擊之諸將繼至契
丹卻數百步彦卿等謂守貞曰且曳隊往來乎直前
奮擊以勝為度乎守貞曰事勢如此安可廻鞚亦長
驅取勝耳彦卿等躍馬而去風勢益甚昏晦如夜彦
卿等引萬餘騎横擊契丹呼聲動天地契丹大敗而
走勢如崩山李守貞亦令步兵盡拔鹿角出鬭步騎
俱進逐北二十餘里鐵鷂既下馬不能復上皆委棄
馬鎧仗蔽地契丹散卒至陽城東南水上稍復布列
杜重威曰敵已破膽不宜更令成列遣精兵擊之皆
渡水去契丹主乘奚車走十餘里追兵急獲一槖駞
乘之而走諸將請急追之重威揚言曰逢賊幸不死
更索衣嚢也李守貞曰兩日人馬渴甚今日得水飲
之皆足重難以追寇不若全軍而還乃退保定州契
丹主至幽州散軍稍集以軍失利杖其酋長數百唯
趙延夀得免册府元龜曰開運二年三月辛亥易
州安審約奏狼山守把孫方簡掩殺得敵頭轄哩相
公一千餘人奚車一兩内有轄哩妻及奴婢等甲寅
杜重威收獲滿城獲契丹首領穆蘭相公及守城兵
士一千九百六十四人
秋八月
契丹國志曰八月朔日食
九年夏五月庚戌晉易州戍將孫方簡請内附
資治通鑑曰定州西山二百里有狼山土人築堡於
山上以避寇堡中有佛舍尼孫深意居之以妖術惑
衆中山人孫方簡及弟行友自言深意之侄不飲酒
食肉事深意甚謹深意卒嗣行其術稱深意坐化嚴
餙事之如生會晉與契丹絶好北邊賦役煩重寇盗
充斥方簡因帥鄕里豪傑者據寺為寨以自保契丹
入寇方簡率衆邀擊之頗獲其甲兵牛馬軍資挈家
往依之者日益衆久之至千餘家遂為羣盗懼為吏
所討乃歸欵朝廷朝廷亦資禦盗寇署東北招收指
揮使既而邀求不已朝廷小不如意則舉寨降於契
丹請為鄕導以入寇時河北大飢盗賊蠭起天雄節
度使杜重威遣元隨軍將劉廷翰市馬于邊方簡執
之獻于契丹延翰逃歸六月壬戌至大梁言方簡欲
乘中國凶飢引契丹入寇宜為之備册府元龜曰
孫方簡為定州節度先是州北二百里有狼山山上
有堡邊人頼之以避寇患中置佛舍有孫氏尼者主
其事以香火之教聚其流俗遠近歸之徒衆甚盛人
亦異之尼死其徒聲言其屍不壊嗣行其道舉俗不
食葷茹其黨推之為主
十一月戊子朔進圍鎮州丙申先遣候騎報晉兵至遣
精騎斷河橋晉兵退保武強南院大王逹年將軍高模
翰分兵由瀛州間道以進杜重威遣共將節度使梁漢
璋率衆來拒與戰大敗之殺梁漢璋
册府元龜曰梁漢璋為永清軍節度使天福八年詔
領千騎戍冀州尋以杜重威北討詔以漢璋充北面
軍馬都排陣使戍游口關與敵騎五千相遇於浮陽
之北界苦戰竟日以衆寡不侔為流矢所中没於陣
杜重威張彦澤引軍據中渡橋趙延夀以步卒前擊高
彦温以騎兵乘之追奔逐北殭尸數萬斬其將王清宋
彦筠墮水死
資治通鑑曰開運三年冬十一月己酉契丹主大舉
入寇自易定趣恒州晉北面行營都指揮使杜重威
等至武強彰德節度使張彦澤在恒州引兵會之重
威等復趣恒州以彦澤為前鋒甲寅重威等至中渡
橋契丹已據橋彦澤帥騎爭之契丹焚橋而退晉兵
與契丹夾滹沱而軍始契丹見晉軍大至又争橋不
勝恐晉軍急渡滹沱與恒州合勢擊之議引兵還及
聞晉軍築壘為持久之計遂不去杜重威雖以貴戚為
上將性懦怯偏禆皆節度使但日相承迎置酒作樂
罕議軍事磁州刺史兼北面轉運使李榖說重戚及
李守貞曰今大軍去恒州咫尺烟火相望若多以三
股木置水中積薪布土其上橋可立成密約城中舉
火相應夜募將士斫敵營而入表裏合勢敵必遁逃
諸將皆以為然獨杜重威不可遣榖南至懷孟督軍
糧契丹潛遣其將蕭翰將百騎並西山出晉後軍斷
晉糧道及歸路翰等獲晉民黥其面曰奉敇不殺縱
之南走運夫在道遇之皆棄車驚潰十二月壬戌奉
國都指揮使王清言於重威曰今大軍去恒州五里
守此何為營孤食盡勢將自潰請以步卒五千為前
鋒奪橋開道公率諸軍繼之得入恒州則無憂矣重
威遣清與宋彦筠俱進清戰甚銳契丹勢少却諸將
請以大軍繼之重威不許彦筠為契丹所敗浮水抵
岸得免清獨帥麾下陣於水北力戰互有殺傷屢請
救於重威重威竟不遣一騎助之清謂其衆曰上將
握兵坐視吾軰困急而不救此必有異志吾軰當以
死報國耳衆感其言莫有退者至暮戰不息契丹以
新軍繼之清及士卒盡死由是諸軍皆奪氣清洺人
也册府元龜曰王清為奉國都虞候谿州刺史少
帝開運二年從杜重威北征觧陽城之圍清苦戰為
步校之最加檢校司空及從杜重威收瀛州聞契丹
大至重威率諸軍㳂滹水而下將保常山及至中渡
橋敵已屯於北岸且扼歸路清知勢蹙請於重威曰
軍出常山五里守株於此營孤食盡將如之何請以
步軍二千為其前鋒奪橋開路公可率諸軍繼之期
入常山必矣重威可之遣宋彦筠俱行清一獲其橋
敵為之小卻重威猶豫不進密已貳於國矣彦筠尋
退走清列陣北岸嚴戒部曲日暮酣戰不息敵以全
軍繼至我無寸刃益之清與下俱没焉鶚案中渡
橋五代史亦云宋彦筠退走通鑑以為浮水而免遼
史云墮水死誤也陶岳五代史補云乾祐中宋彦筠
為鄭州節度使足證彦筠之仕漢矣
重威等退保中渡寨義武軍節度使李殷以城降遂進
兵夾滹沱而營去中寒寨三里分兵圍之夜則列騎環
守晝則出兵抄掠復命大内特哩衮耶律楚庫勒及趙延
夀分兵圍守自將騎卒夜渡河出其後攻下欒城降騎
數千分遣軍士據其要害下令軍中預備軍食三日不
得舉烟火但獲晉人即黥面而縱之諸饋運見者皆棄
而走於是晉軍内外隔絶食盡勢窮十二月丙寅杜重
威李守貞張彦澤等帥所部二十萬衆來降上擁數萬
騎臨大阜立馬以受之授重威守太傅鄴都留守守貞
天平節度使餘各領舊職
資治通鑑曰甲子契丹遥以兵環晉營軍中食且盡
杜重威與李守貞宋彦筠謀降契丹潛遣腹心詣契
丹牙帳邀求重賞契丹主紿之曰趙延夀威望素淺
恐不能帝中國汝果降當以汝為之重威喜遂定降
計丙寅重威遣閤門使高勲齎降表詣契丹是日悉
命軍士出陳於外軍士皆踴躍以為且戰重威親諭
之曰食盡途窮當與汝曹共求生計因命釋甲軍士
皆慟哭聲振原野重威守貞仍於衆中揚言主上失
德信任奸邪猜忌於已聞者無不切齒契丹主遣趙
延夀衣赭袍至晉營撫慰軍士曰彼皆汝物也杜重
威以下皆迎謁於馬前亦以赭袍衣重威以示晉軍
其實皆戲之耳以重威為太傅守貞為司徒重威引
契丹主至恒州城下諭順國節度使王周以己降之
狀周亦出降戊辰契丹主入恒州遣兵襲代州刺史
王暉以城降先是契丹屡攻易州刺史郭璘固守拒
之契丹主每過城下指而嘆曰吾能吞併天下而為
此人所扼及杜重威既降契丹主遣通事舍人耿崇
美至易州誘諭其衆衆皆降璘不能制遂為崇美所
殺璘邢州人也義武軍節度使李殷安國留後方太
皆降於契丹契丹主以孫方簡為義武節度使滿逹
為安國留後以客省副使馬崇祚權知恒州事
命御史大夫嘉哩監軍傅珠爾張彦澤持詔入汴諭晉
帝母李氏以安其意且招桑維翰景延廣先来留騎兵
千人守魏自率大軍而南壬申嘉哩等至汴晉帝重貴
喪服拜命與母李氏奉表請罪
資治通鑑曰契丹主引兵自邢相而南遣張彦澤將
二千騎先取大梁且撫安吏民以通事傅珠爾為都
監癸酉未明彦澤自封丘門斬關而入頓兵明德門
外城中大擾帝於宫中起火自擕劔驅後宫十餘人
將赴火為親軍將薛超所持俄而彦澤自寬仁門傳
契丹主與太后書撫慰之帝乃命滅火悉開宫城門
帝坐苑中與后妃相聚而泣召翰林學士范質草降
表自稱孫男臣重貴禍至神惑運盡天亡今與太后
及妻馮氏舉族于郊野面縛待罪次遣男鎮寕節度
使延煦威信節度使延寳奉國寳一金印三出迎太
后亦上表稱新婦李氏妾傅珠爾入宣契丹主命帝
脱黃袍服素衫再拜受宣左右皆掩泣五代史曰
范質為帝草降表曰孫男臣重貴言頃者唐運告終
中原失馭數窮否極天缺地傾先人有田一成有衆
一旅兵連禍結力屈勢孤翁皇帝捄患摧剛興利除
害躬擐甲胄深入寇場犯露蒙霜度雁門之險馳風
擊電行中冀之誅黃鉞一麾天下大定勢凌宇宙義
感神明功成不居遂興晉祚則翁皇帝有大造於石
氏也旋屬天降鞠凶先君即世臣遵承遺旨纂紹前
基諒闇之初荒迷失次凡有軍國重事皆委將相大
臣至於擅繼宗祧既非禀命輕發文字輙敢拒尊自
啓釁端果貽赫怒禍至神惑運盡天亡十萬師徒望
風束手億兆黎庶延頸歸心臣負義抱羞貪生忍恥
自貽顛覆上累祖宗偷度朝昏苟存視息翁皇帝若
惠顧疇昔稍霽電霆未賜靈誅不絶先祀則百口荷
更生之德一門銜無報之恩雖所願焉非敢望也臣
與太后妻馮氏於郊野面縛俟命皇太后降表云晉
室皇太后新婦李氏妾言張彦澤傅珠爾等至伏蒙
皇帝阿翁書安撫者伏念先皇帝頃在并汾適逢屯
難危同累卵急若倒懸智勇俱窮朝夕不保皇帝阿
翁發自冀北親抵河東跋履山川踰越險阻立平巨
孽遂定中原救石氏之覆亡立晉朝之社稷不幸先
帝厭代嗣子承祧不能繼好息民而反虧恩辜義兵
戈屡動駟馬難追戚實自貽咎將誰執今穹昊震怒
中外擕離上將牽羊六師觧甲妾舉宗負釁視景偷
生惶惑之中撫問斯至明宣恩旨曲示含容慰諭丁
寕神爽飛越豈謂垂絶之命忽蒙更生之恩省罪撫
躬九死未報今遣孫男延煦延寳奉表請罪陳謝以聞
初重貴絶和好維翰數諫止之不從至是彦澤殺維翰
紿言自經死詔收葬之復其田園第宅仍厚恤其家
五代史曰自契丹與晉盟始成於維翰而終敗於延
廣耶律德光犯京師遣張彦澤遺太后書問此兩人
在否可使先來而帝以維翰嘗議毋絶盟而已違之
也不欲使維翰見德光因諷彦澤圖之而彦澤亦利
其貲産維翰貎狀既異素以威嚴自持晉之老將大
臣見之無不屈服彦澤入京師左右勸維翰避禍維
翰曰吾為大臣國家至此安所逃死耶安坐府中不
動彦澤以兵入府問維翰何在維翰厲聲曰吾晉大
臣自當死國安得無禮耶彦澤股栗不敢仰視退而
謂人曰吾不知桑維翰何如人今日見之猶使人恐
懼如此其可再見乎乃以帝命召維翰維翰行遇李
崧立馬而語軍吏前白維翰請赴侍衛司獄維翰知
不免顧崧曰相公當國使維翰獨死崧慙不能對是
夜彦澤使人縊殺之以帛加頸告契丹曰維翰自縊
德光曰我本無心殺維翰維翰何必自裁德光至京
師使人騐其屍信為縊死乃以屍賜其家而貲財悉
為彦澤所掠玉堂閑話曰魏公維翰尹開封一日
嘗中夜於正寢獨坐忽大驚悸如有所見向空厲聲
云汝焉敢此來如是者數四旬日憤懣不已雖齊體
亦不敢有所發問未幾夢已整衣冠嚴車騎將有所
詣就乘之次忽所乘馬亡去追尋莫知所在既寤甚
惡之不數日及難五代史補曰當維翰之縊也猶
嗔目直視嘘其氣再三每一嘘皆有火出其光赫然
三嘘之外火盡滅就視安然矣通鑑考異曰薛史
帝思維翰在相時累進謀畫謀與契丹和契丹主到
則顯彰已過欲殺維翰以滅口因令張彦澤殺之按
是時彦澤豈肯復從少帝之命今不取資治通鑑
曰帝使召張彦澤欲與計事彦澤曰臣無面目見陛
下帝復召之彦澤笑不應宣徽使孟承誨素以佞巧
有寵於帝至是帝召承誨欲與之謀承誨伏匿不至
張彦澤捕而殺之彦澤縱兵大掠貧民乘之亦争入
富室殺人取其貨二日方止都城為之一空彦澤所
居山積自謂有功於契丹晝夜以酒樂自娛出入騎
從常數百人其旗幟皆題赤心為主見者笑之軍士
擒罪人至前彦澤不問所犯但瞋目豎三指即驅出
斷其腰領彦澤素與閤門使高勲不恊乘醉至其家
殺其叔父及弟尸諸門首士民不寒而慄
甲戌彦澤遷重貴及其母若妻於開封府署以控鶴指
揮使李筠督兵
五代史曰明日遷帝於開封府帝與太后皇后肩輿
宫嬪宦者十餘人皆走從彦澤遣控鶴指揮使李筠
以兵監守内外不通帝與太后所上德光表章皆先
示彦澤乃敢遣帝使取内庫帛數叚主者曰此非帝
所有也不與又使求酒於李崧崧曰臣家有酒非敢
惜慮陛下憂燥飲之有不測之虞所以不敢進帝姑
烏氏公主私賂守門者得入與帝訣歸第自經死
資治通鑑曰楚國夫人丁氏延煦之母也有美色彦
澤使人取之太后遲廻未與彦澤詬詈立載之去高
行周符彦卿皆詣契丹降(二人自澶州來降)契丹主以陽城
之戰為彦卿所敗詰之彦卿曰臣當日惟知為晉主
竭力今日死生惟命契丹主笑而釋之己夘延煦延
寳自牙帳還契丹主賜帝手詔且遣嘉哩謂帝曰孫
勿憂必使汝有噉飯之所帝心稍安上表謝恩契丹
以所獻傳國寳追琢非工又不與前史相應疑其非
真以詔書詰帝使獻真者帝奏頃潞王從珂自焚舊
傳國寳不知所在必與之俱燼此寳先帝所為羣臣
備知臣今日焉敢匿寳乃止帝聞契丹主將渡河欲
與太后於前途逢迎張彦澤先奏之契丹主不許
五代史曰德光渡河帝欲郊迎彦澤不聽遣白德光
德光報曰天無二日豈有兩天子相見於道路耶乃
止
壬午次赤岡重貴舉族出封丘門槀索牽羊以待上不忍
臨視改館封禪寺晉百官縞衣紗帽俯伏待罪上曰
其主負恩其臣何罪命領職如故
鶚案通鑑曰有司欲使帝銜璧牽羊大臣輿襯迎於
郊外先具儀注白契丹主契丹主不許参之遼史仍
用牽羊之禮但未銜璧輿櫬耳至諸書所記歲月不
同當由傳聞之誤
即授安叔千金吾衛上將軍叔千出班獨立上曰汝邢
州之請朕所不忘乃加鎮國軍節度使盖在邢嘗密請
内附也
五代史曰安叔千狀貎堂堂而不通文字所為鄙陋
時人謂之安没字晉出帝時為左金吾上將軍契丹
犯京師晉百官迎見耶律德光于赤岡叔千出班北
語德光勞曰是安没字否汝在邢州已通誠欵吾今
至此當與汝一喫飯處叔千再拜乃以為鎮國軍節
度使
將軍康祥執景延廣來獻詔以牙籌數其罪八縶送都
道自殺
五代史曰契丹至中渡延廣屯河陽聞杜重威降乃
還德光犯京師行至相州遣騎兵數千雜晉軍渡河
趨洛以取延廣戒曰延廣南奔吳西奔蜀必追而取
之而延廣顧慮其家未能引决敵騎奄至乃與從事閻
丕馳騎見德光於封丘并丕見鎖延廣曰丕臣從事
以職相隨何罪而見鎻丕乃得釋德光責延廣曰南
北失懽皆因爾也召喬瑩(瑩通鑑作榮)質其前言延廣初
不服瑩從衣領中出所藏書延廣乃服因以十事責
延廣每服一事授一牙籌授至八籌延廣以面伏地
不能仰視遂叱而鎻之將送之北行至陳橋止民家
夜分延廣伺守者怠引手扼吭而死
大同元年春正月丁亥朔備法駕入汴御崇元殿受百
官賀
契丹國志曰帝初入宫諸門皆用兵守衛磔犬於門
以竿懸羊皮於庭為厭勝法謂晉羣臣曰自今不修
甲兵不市戰馬輕賦省役天下太平矣帝改服中國
衣冠百官皆如舊制吴任臣十國春秋曰開運四
年春正月丁巳朔契丹主下制稱大遼會同十年大
赦遣使冊楚王馬希範為尚父五代史補曰馬希
範武穆之嫡子嗣位未幾大興土木有金華九龍等
殿用丹砂塗其壁令既下東境山崩湧出丹砂委積
於丘陵於是收而用之契丹南侵聞其事以為希範
非常人遽使册為尚父鶚案遼史稱二月丁巳朔
建國大遼大赦改元大同十國春秋所記誤
戊子殺秦繼旻李彦紳及鄭州防禦使楊承勲以其弟
承信為平盧軍節度使襲父爵初楊光遠在青州求内
附其子承勲不聽殺其判官丘濤及弟承祚等自歸于
晉故誅之
資治通鑑曰契丹主入汴殺左金吾大將軍李彦紳
宦者秦繼旻以其為唐潞王殺東丹王故也以其家
財賜東丹王之子烏雲執鄭州防禦使楊承勲至大
梁責以殺父叛契丹命左右臠食之冊府元龜曰
東丹長子烏雲晉開運末從契丹主德光入汴契丹
主遂殺秦繼旻李彦紳于東市復東丹之讐也命烏
雲弟留珪為滑州節度使以處東丹之舊地
己丑以張彦澤擅徙重貴開封府殺桑維翰縱兵大掠
不道斬於市晉人臠食之
資治通鑑曰高勲訴張彦澤殺其家人於契丹主契
丹主亦怒彦澤剽掠京城并傅珠爾鎻之以彦澤之
罪宣王百官問應死否皆言應死百姓亦投牒争疏
彦澤罪己丑斬彦澤珠爾于北市仍命高勲監刑彦
澤前所殺士大夫子孫皆絰杖號哭随而詬詈以杖
朴之勲命斷腕出鎻剖其心以祭死者市人争破其
腦取髓臠其肉而食之
癸邜遣趙瑩馮玉李彦韜將三百騎送負義侯及其母
李氏太妃安氏妻馮氏弟重睿子延煦延寳等于黃龍
府安置
資治通鑑曰天福十二年(漢復以天福紀年)春正月辛夘契丹
以晉主為負義侯置於黃龍府契丹主使謂李太后
曰聞重貴不用母命以至於此可求自便勿與偕行
太后曰重貴事妾甚謹所失者違先君之志絶兩國
之歡耳今幸蒙大恩全生保家母不隨子欲何以歸
癸巳遷晉主及其家人於封禪寺遣大同節度使兼
侍中崔廷勲以兵守之契丹主數遣使存問晉主每
聞使至舉家憂恐時雨雪兼旬外無供億上下凍餒
太后使謂寺僧曰吾嘗於此飯僧數萬今日獨無一
人相念耶僧辭以契丹意難測不敢獻食晉主隂祈
使者乃稍得食癸卯晉主與太后安太妃馮后及弟
重睿子延煦延寳俱北遷後宫左右從者百餘人契
丹遣三百騎援送之又遣晉中書令趙瑩樞密使
馮玉都指揮使李彦韜與之俱晉主在途供饋不繼
或時與太后俱絶食舊臣無敢進謁者獨磁州刺史
李榖迎謁于路相對泣下榖曰臣無狀負陛下因傾
貲以献晉主至中渡橋見杜重威寨歎曰天乎我家
何負為此賊所破慟哭而去周煇北轅錄曰至東
都未至城二三里車夫指一土岡云是名愁臺乃晉
少帝北狩之路江萬里宣政雜錄曰徽宗北狩經
薊縣梁漁務有還鄉橋石少主命名至今呼之資
治通鑑曰晉主既出塞契丹無復供給從官宫女皆
自采木實草葉而食之至錦州契丹令晉主及后妃
拜契丹主安巴堅墓晉主不勝屈辱泣曰薛超誤我
馮后隂令左右求毒藥欲與晉主俱自殺不果五
代史曰晉帝北行衛以騎兵三百所經州縣皆故晉
將吏有所供饋不得通路旁父老争持羊酒以獻衛
兵擁隔不使見帝皆涕泣而去自幽州行十餘日過
平州出榆關行砂磧中饑不得食遣從官宫女採木
實野蔬而食又行七八日至錦州遼人迫帝與太后
拜安巴堅畫像帝不勝其辱泣而呼曰薛超誤我不
令我死又行五六日過海北川至東丹王墓遣延煦
拜之又行十餘日渡遼水至渤海國鐡州又行七八
日過南海府遂至黃龍府册府元龜曰晉馮玉為
右僕射平章事開運末張彦澤引契丹䧟京城軍士
爭凑其第家財巨萬一夕罄空翼日至假蓋而出猶
繞指以謟彦澤且請引送玉璽於契丹主將利其復
用少帝蒙塵終無一言勸之以死欲共偷生視息深
為士大夫所恥王明清揮塵前錄曰韓似夫與先
子言頃使金國見金主所繫犀帶倒透中正透如圓
鏡狀光彩絢目似夫注視久之金主曰此石晉少帝
歸獻耶律氏者唐世所寳日月帶也又命磁盆一枚
示似夫云此亦石晉少帝所獻中有畫雙鯉存焉水
滿則跳躍如玉覆之則無他矣二物誠絶代之珍也
周密齊東野語曰靖康之禍大率與開運之事同
一時記載雜書極多而最無忌憚者莫若所謂南燼
紀聞其說謂出帝之事歐公本之王淑私史淑本小
吏其家為少帝所殺遁入契丹洎出帝黃龍之遭淑
時為契丹諸司吏於是文移郡縣故致其饑寒以逞
宿怨且述其幽辱之事書名幽懿錄比之周幽衞懿
然考之五代新舊史初無是說安知非托子虚以欺
世哉資治通鑑曰癸丑契丹主以前燕京留守劉
晞為西京留守永康王烏雲之弟留珪為義成節度
使烏雲姊壻潘實納為横海節度使族人隆鄂特為鎮
寕節度使趙延壽之子匡贊為護國節度使漢將張
彦超為雄武節度使史佺為彰義節度使客省副使
劉晏僧為忠武節度使前護國節度使侯益為鳳翔
節度使權知鳳翔府事焦繼勲為保大節度使既而
何重建附蜀(秦州附蜀張彦超無所詣)史匡威不受代(史匡威據涇州以拒)
(史佺)契丹勢稍沮晉主之絶契丹也匡國節度使劉繼
勲為宣徽北院使頗預其謀契丹主入汴繼勲入朝
契丹主責之時馮道在殿上繼勲急指道曰馮道為
首相與景延廣實為此謀臣位卑何敢發言契丹主
曰此叟非多事者勿妄引之命鎻繼勲將送黃龍府
晉昌節度使趙在禮入朝至洛陽謂人曰契丹主嘗
言莊宗之亂由我所致此行良可憂契丹遣契丹將
高舍音奚王伊喇渤海將高謨翰戍洛陽在禮入謁
拜於庭下拽剌等皆踞坐受之乙夘在禮至鄭州聞
繼勲被鎻大驚夜自經於馬櫪間契丹主聞在禮死
乃釋繼勲繼勲憂憤而卒劉晞在契丹嘗為樞密使
同平章事至洛陽詬奚王曰趙在禮漢家大臣汝北
方一酋長耳安得慢之如此立於庭下以挫之由是
洛人稍安趙延夀請給上國兵廪食契丹主曰吾國
無此法乃縱強騎四出以牧馬為名分番剽掠謂之
打草榖丁壮斃于鋒刃老弱委于溝壑自東西兩畿
及鄭滑漕濮數百里間財畜殆盡契丹主謂判三司
劉昫曰契丹兵三十萬既平晉國應有優賜速宜
營辦時府庫空竭昫不知所出請括借都城士民錢
帛自將相以下皆不免又分遣使者數十人詣諸州
括借皆廹以嚴誅人不聊生其實無所頒給皆蓄之
内庫欲輦歸其國於是内外怨憤始患苦契丹皆思
逐之矣
三月丁巳朔建國號大遼大赦改元大同
資治通鑑曰契丹主召晉百官悉集於庭問曰吾國
大方數萬里有君長二十七人今中國之俗異於吾
國吾欲擇一人君之如何皆曰天無二日中外之心
皆願推戴皇帝如是者再契丹主乃曰汝曹既欲君
我今該所行何事為先對曰王者初有天下應大赦
二月丁巳朔契丹主服通天冠絳紗袍登正殿設樂
懸儀衞於庭百官朝賀下制稱大遼會同十年大赦
仍云自今節度使刺史母得置牙兵市戰馬
辛未河東節度使北平王劉知遠自立為帝國號漢
資治通鑑曰初晉主與河東節度使中書令北平王
劉知遠相猜忌雖以為北面行營都統徒尊以虚名
而諸軍進止不得預聞知遠因之廣募士卒陽城之
戰諸軍散卒歸之者數千人又得吐谷渾財畜由是
河東富強冠諸鎮步騎至五萬人晉主與契丹結怨
知遠知其必危而未嘗論諫契丹屢深入知遠初無
邀遮入援之志及聞契丹入汴知遠分兵守四境以
防侵軼遣客將安陽王峻奉三表詣契丹一賀入汴
二以太原蕃民雜居戍兵所聚未敢離鎮三以應有
貢物值契丹將劉九一軍自土門西入屯於南川城
中憂懼俟召還此軍道路始通可以入貢契丹主賜
詔褒美及進書親加兒字於知遠姓名之上仍賜以
木拐知遠又遣北都留守太原白文珂入獻竒繒名
馬契丹主知知遠觀望不至及文珂還使謂知遠曰
汝不事南朝又不事北朝意欲何所俟耶丙寅將佐
勸知遠稱尊號以號令四方觀諸侯去就知遠不許
聞晉主不還聲言欲出兵井陘迎歸晉陽丁邜命武
節都指揮使榮澤史宏肇集諸軍於毬埸告以出軍
之期軍皆曰今契丹䧟京城執天子天下無主主天
下者非我王而誰宜先正位號然後出師行軍司馬
潞城張彦澤等三上牋勸進知遠疑未决郭威與都
押牙冠氏楊邠入說知遠曰今遠近之心不謀而同
此天意也王不乘此際取之謙譲不居人心且移移
則反受其咎矣知遠從之辛未劉知遠即皇帝位自
言未忍改晉又惡開運之名仍更稱天福十二年壬
申詔諸道為契丹括率錢帛者皆罷之其晉臣被脅
為使者勿問遣詣行在自餘契丹所在誅之甲戌帝
自將東迎晉主及太后至夀陽聞已過恒州乃留兵
戍承天軍而還又曰建雄留後劉在明朝于契丹
以節度副使駱從朗知州事漢帝遣使者張晏洪等
如晉州諭以己即帝位從朗皆囚之大將藥可儔殺
從朗推晏洪權留後庚辰遣使以聞契丹主遣右諫
議大夫趙熙使晉州括率錢帛徵督甚急從朗既死
民相帥共殺熙契丹主賜趙暉詔即以為保義留後
暉斬契丹使者焚其詔遣支使河間趙矩奉表詣晉
陽契丹遣其將高謨翰攻暉不克又曰鎮寧節度
使耶律隆鄂特性殘虐澶州人苦之賊帥王瓊帥其徒
千餘人夜襲據南城北渡浮航縱兵大掠圍郎五於
牙城契丹主聞之甚懼始遣天平節度使李守頁天
雄節度使杜重威還鎮由是無久留河南之意遣兵
救澶州瓊退屯近郊遣弟超奉表求救癸未帝厚賜超
遣還瓊兵敗為契丹所殺又曰契丹舒嚕太后遣
使以其國中酒饌脯果賜契丹主賀平晉國契丹主
與羣臣晏於永福殿每舉酒立而飲之曰太后所賜
不敢坐飲又曰東方羣盗大起䧟宋亳密三州契
丹主謂左右曰我不知中國之人難制如此亟遣泰
寧節度使安審琦武寧節度使符彦卿等歸鎮仍以
契丹兵送之
三月丙戌朔以蕭翰為宣武軍節度使
資治通鑑曰三月丙戌朔契丹主服赭袍坐崇元殿
百官行入閤禮壬辰契丹主復召晉百官諭之曰
天時向熱吾難久留欲暫至上國省太后當留一親
人於此為節度使百官請迎太后契丹主曰太后族
大如古栢根不可移也契丹主欲盡以晉之百官自
隨或曰舉國北遷恐搖人心不如稍稍遷之乃詔有
職事者從行餘留大梁以汴州為宣武軍以蕭翰為
節度使陶榖清異錄曰耶律德光入京師春日聞
杜鵑聲問李崧曰此是何物崧曰杜鵑杜甫詩曰西
川有杜鵑東川有杜鵑涪萬無杜鵑雲安有杜鵑洛
京亦有之德光曰許大一箇世界一箇飛禽任地㨂
選要生處便生不生處亦無佛經中所謂觀自在也
龍衮江南野史曰耶律德光䧟梁宋遣二使來告
其价言語通于中國嗣主問其故曰臣本范陽人歷
世冠冕仕郡為從事後唐清泰主失御晉太祖以太
原敗投契丹通好結為父子事之為君臣晉主既因
其兵入洛陽登極割幽州五城之地入蕃以奉朝貢
故今臣事于契丹主守職為郎焉嗣主曰契丹為治
何如對曰蕃不治漢漢不治蕃自古而然嗣主曰朝
見何如對曰詔則呼漢兒曰蕃家既無翰墨何以徵
賦對曰蕃地不産榖故無徵賦然臣仕其朝迨今方
數歲亦未嘗睹朝庭之事或傳徵兵率以箭為號每
一部落傳箭一雙曰以限多少白皮為約曰何為皮
約曰築隘卷以皮藉之兵騎過而踐焉以糜壊為度
徵多則以駱駝次以羊以兔為准曰卿主所以命孤
者將奚為曰晉少主逆命背約既遣入蕃我主欲與
君繼先君之好將冊君為中原之主矣嗣主曰孤守
江南社稷系嗣與梁宋阻修若契丹不忘先好惠賜
行人孤受賜多矣其他不敢拜命之辱蕃使聞之遂
行陳霆唐餘紀傳曰保大五年春三月契丹滅晉
使來告捷且請會盟于境上辭不赴遂請差官如長
安修復唐帝諸陵契丹不許
壬寅晉諸司僚吏嬪御官寺方技百工圖籍歷象古經
銅人明堂刻漏太常樂譜諸宫縣鹵簿法物及鎧仗悉
送上京
資治通鑑曰壬寅契丹主發大梁晉文武諸司從者
數千人諸軍吏卒又數千人宫女宦官數百人盡載
府庫之實以行所留樂器儀仗而已夕宿赤岡契丹
主見村落皆空命有司發榜數百通所在招撫百姓
然竟不禁兵士剽略鶚案遼史太宗以四月丙辰
朔始發自汴州通鑑係之三月壬寅首尾凡差十四
日誤矣
磁州帥梁暉以相州降漢己酉命高唐英討之
資治通鑑曰契丹入汴縱其兵打草榖又多以其子
弟及親信左右為節度刺史妄作威福掊克貨財民
不堪命所在相聚為盗滏陽賊帥梁暉有衆數百送
欵晉陽求效用漢帝許之磁州刺史李榖密通表
帝令暉襲相州暉偵知高唐英未至相州積兵器無
守備二月丁丑夜遣壮士踰城入啓關納其衆殺契
丹數百守將突圍走暉據州自稱留後表言其狀
鶚案梁暉降漢二月事也契丹命討三月事也五
代史曰德光北歸自黎陽渡河行至湯隂登愁死岡
謂其宣徽使高勲曰我在上國以打圍食肉為樂自
入中國心常不快若得復吾本土死亦無恨相州梁
暉殺契丹守將閉城拒守德光引兵攻破之城中男
子無少長皆屠之婦女悉驅以北後漢以王繼弘鎮
相州得髑髏數十萬枚為大塚葬之德光至臨洺見
其井邑荒殘矣謂晉人曰致中國至此皆燕王為罪
首又顧張礪曰爾亦有力焉
夏四月丙辰朔發自汴州以馮道李崧和凝李澣徐台
符張礪等從行次赤岡夜有聲如雷起於御幄大星復
隕於旗鼓前乙丑濟黎陽渡顧謂侍臣曰朕此行有三
失縱兵掠芻粟一也括民私財二也不遽遣諸節度還
鎮三也
資治通鑑曰契丹主以船數十艘載晉鎧仗將自汴
泝河歸其國命寧國都虞候榆次武行德將士卒千
餘人部送之至河隂行德與將士謀曰今為契丹所
制將遠去鄕里人生會有死安能為異域之鬼乎契
丹勢不能久留中國不若共逐其黨堅守河陽以俟
天命之所歸者而臣之豈非長策乎衆以為然行德
即以鎧仗授之相與殺契丹監軍使會契丹河陽節
度使崔廷勲以兵送耿崇美之潞州行德遂乘虚入
據河陽衆推行德為河陽都部署行德遣行友奉蠟
表問道詣晉陽契丹遣武定節度使方太詣洛陽廵
檢至鄭州州有戍兵共迫太為鄭王梁嗣密王朱乙
逃禍為僧(梁太祖兄存之子友倫封密王乙蓋梁亡之後避禍而為僧也)嵩山賊帥
張遇得之立以為天子取嵩岳神衮冕以衣之帥衆
萬餘襲鄭州太擊走之太以契丹尚強恐事不濟說
諭戍兵欲與俱西衆不從太自西門逃奔洛陽戍兵
既失太反譛太於契丹云脅我為亂太遣子師明自
訴於契丹契丹將滿逹殺之太無以自明會羣盗攻
洛陽契丹留守劉晞棄城奔許州太乃入府行留守
事與廵檢潘環擊羣盗却之張遇殺朱乙請降伊闕
賊帥自稱天子誓衆於南郊壇將入洛陽太迎擊走
之太欲自歸於晉陽武行德使人誘太曰我禆校也
公舊帥此地今虚位相待太信之至河陽為行德所
殺蕭翰遣高謨翰援送劉晞自許還洛陽晞疑潘環
構其衆逐已使謨翰殺之戊辰武行友至晉陽庚午
史弘肇奏遣先鋒將馬海擊契丹斬首千餘級時耿
崇美崔廷勲至澤州聞弘肇兵已入潞州不敢進引
兵而南弘肇遣海追擊破之崇美廷勲與奚王伊喇
退保懷州辛未以武行德為河陽節度使契丹主聞
河陽亂嘆曰我有三失宜天下之叛我也諸道括錢
一失也令上國人打草榖二失也不早遣節度還鎮
三失也五代史雜傳曰馮道朝耶律德光於京師
德光責道事晉無狀道不能對又問曰何以來朝對
曰無城無兵安敢不來德光誚之曰尔是何等老子
對曰無才無德癡頑老子德光喜以道為太傅德光
北歸從至常山漢高祖立乃歸漢德光嘗問道曰天
下百姓如何救得道為俳語以對曰此世佛出救不
得惟皇帝救得人皆以為契丹不夷滅中國之人者
頼道一言之善也北夢𤨏言曰和凝少年時好為
曲子詞布於汴洛洎入相專託人收拾焚毁不暇契
丹入夷門號曲子相公
戊辰次高邑不豫丁丑崩于欒城年四十六是歲九月
壬子朔葬于鳳山陵曰懷陵廟號太宗
洛中紀異曰太宗在欒城病時上京西八十里有獵
人見太宗容貌如故乘白馬追奔一白狐因射殺之
獵人驚國主南征未回何忽至此因獲其死狐并箭
失國主所在不浹旬而凶問至騐其日乃得疾之日
騐其箭則國主南征所帶之箭失其一矣國人於其
地置堂塑白狐形并箭在焉名曰白狐堂資治通
鑑曰乙亥契丹主至臨城得疾及欒城病甚苦熱聚
冰於胷腹手足且啖之丙子至殺狐林而卒國人剖
其腹實鹽數斗載之北去晉人謂之帝羓張舜民
使遼錄曰契丹太宗北歸于鄴西愁死岡得疾至欒
城殺狐林而崩愁死岡者本魏陳思王不為文帝所
容于此悲哀呌號名愁思岡訛為愁死殺狐林者村
民於林中射殺一狐因以名之趙與時賓退錄曰
蘭亭石刻惟定武者得其真蓋唐太宗以真蹟刻之
學士院朱梁徙置汴都石晉亡耶律德光輦而歸德
光道卒輜重俱棄之中山慶歷中為土人李學究所
得桑世昌蘭亭考曰定武蘭亭石世傳善本宣和
中從仕中山詢訪故老以謂石晉之末契丹自中原
輦載寳貨圖書而北至真定德光卒漢祖起太原永
康自立而歸與其祖母交兵於國棄此石於中山慶
歷中土人李學究者得之不以視人韓忠獻之守定
武也李生始以墨本獻後守者堅索之生乃瘞之地
中又一紀李生謝世其子乃出石散摸售人每本須
錢一千由是好事者爭取之其後李氏子負緡無從
取償時宋景文守定武乃以公帑金代輸之因取石
匣藏于庫非貴游交舊不可得也熙寧間薛師正出
牧其子紹彭又刻别本留之中山易古石刻携歸長
安大觀中詔取其石置宣和殿中外間不便見矣
俞松蘭亭續考曰右軍序字為遺蹤之冠太宗寤寐
求之以王氏家傳在其孫智永之弟辨才處用房元
齡計得之及攷紀聞所載乃云元帖為隋末時五羊
一僧所藏誓於死守太宗以威驅勢脅而得之二說
之不同如此自匣殉之後獲見硬黃響榻者且為欣
幸迨明皇始刊之於學士院洎顯宗朝又刊於翰林
待詔所考其二石一乃懷仁所臨前廋而後肥一乃
王承規模刻豐殺得所轉折精神至石晉時耶律輦
藏北去遺是石於中山遂號之為定武本亦不知其
學士院本耶或待詔所本也詩話總龜曰幽薊數
州自石晉敗後懷中華不已有使北者見燕京傳舍
寫墨鴉甚精旁題詩曰星稀月明夜皆欲向南飛
遼史拾遺卷三
