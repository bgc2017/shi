遼史拾遺卷十四
錢塘厲鶚撰
志第十
地理志四
南京道
南京析津府諸官名(補)梳妝樓(補)會同館(補)望京館
(補)居庸松亭榆林之關古北之口桑乾河高梁
河大安山燕山採魏院(補)蕭太后城(補)白塔(補)
契丹國志曰南京本幽州地乃古冀州之域舜以冀
州南北廣遠分置幽州以其地在北方隂幽也東有
朝鮮遼東北有樓煩白檀西有雲中九原南有滹沱
易水唐置范陽節度臨制奚契丹自晉割棄建為南
京又為燕京析津府戸口三十萬大内壯麗城北有
市陸海百貨聚于其中僧居佛寺冠於北方錦繡組
綺精絶天下膏蔬蓏果實稻梁之類靡不畢出而
桑柘麻麦羊豕雉兔不問可知水甘土厚人多技藝
秀者學讀書次則習騎射耐勞苦石晉未割棄已前
其中蕃漢雜居勝負不相當既築城後數十里間宛
然如帶回環繚繞形勢雄傑真用武之國也王士
點禁扁曰遼以幽州為南京宫之扁曰永興曰積慶
曰延昌曰章敏曰長寧曰崇德曰興聖曰敦睦曰永
昌曰延慶曰長春曰太和曰延和殿之扁曰清涼曰
元和曰嘉寧堂之扁曰天膳樓之扁曰五花曰五鳳
曰迎日閣之扁曰乾文門之扁曰元和曰南端曰萬
春曰千秋曰鳳凰園曰柳園沈德符野獲編曰大
内北苑中有廣寒殿者舊聞為耶律后梳妝樓高
士竒金鼇退食筆記曰瓊華島在太液池中其巔古
殿相傳為遼后梳妝臺范成大攬轡錄曰會同館
燕山客館也遼亦有之孫承澤春明夢餘錄曰望
京館在城東北五十里孫候村遼建為南北使臣宿
息餞飲之所宋王曾上契丹事曰出燕北門至望京
館即此樂史太平寰宇記曰居庸關在昌平縣西
北北齊改為納欵淮南子云天下九塞居庸是其一
北邊備對曰太行山南自河陽懷縣迤湟北出直
至燕北無有間斷此其為山不同他地蓋數千百里
自麓至脊皆險峻不可登越獨有八處粗通微徑名
之曰陘居庸關者其最北之第八陘也此陘東西横
亘五十里而中間通行之地才闊五步羅璧識遺
曰河北以居庸諸關為險蓋居燕百里外關外名虎
北口即漢上谷郡其山西連太行東亘遼海狼諸胥
諸山為襟帶關南北通處路遶兩崖間風起人行或
為所掀彭文子謂隘如綫側如傾其峻絶天其降趨
井下有澗巨石磊塊凡四十五里艱折萬狀山外寒
氣先山南兩月燕之東百里曰榆關蓋自虎北口下
皆亂山層複至此循海方有狭徑寔遼東諸州之障
阻昔時守以土步敵不能入自石晉割關南十六州
劉仁恭割營平灤三州賂契丹由是北自定武逹灤
海千里失險方輿紀要曰松亭關在喜峯口北百
二十里遼人自燕之中京每自松亭趨柳河許亢
宗奉使行程錄曰出榆關以東山川風物與中原殊
異當契丹全盛時但土城存居民數十百家及官舍
三數椽不及中朝一小鎮強名為州又曰第十四
程自營州一百里至潤州離營州東行六十里至榆
關並無保鄣但存遺址有居民三四家登高四望東
自碣石西徹五臺幽州之地沃野千里北限大山重
巒中有五關居庸可以通大車運轉餉松亭金坡古
北口止行人馬不可行車外有十八路盡兔徑鳥道
止能通人不可行馬山之南地則五榖百果良材美
木無所不有出關未數十里則山童水濁皆瘠鹵彌
望黃茅白葦莫知其極蓋天設此以限南北也胡
三省資治通鑑注引沈括曰檀州東北五十里有金
溝館自館少東北乍原乍隰三十餘里至中頓過頓
曲折北行峽中濟灤水通三十餘里鉤折投山隙以
度所謂古北口也高士竒塞北小鈔曰古北口僧
寺刻宋蘇文定轍古北口道中詩曰亂山環合疑無
路小徑縈廻長傍溪髣髴夢中尋蜀道興州東谷鳳
州西宋史元祐間轍嘗代軾為翰林學士尋權吏部
尚書使契丹館客者侍讀學士王師儒能誦洵軾之
文及轍茯苓賦此蓋奉使時所題也韓琦安陽集
虎北口詩曰東西層巘鬱嵯峨關口纔容數騎過天
意本將南北限即今天意又如何顧炎武昌平山
水記曰古北口城北口外有楊業祠業以雍熙中為
雲州觀察使契丹䧟寰州遇於雁門北陳家谷力戰
不支被擒不食三日死忠矣然雁門之北口非古北
口也祠於斯者誤也劉敬公是先生集楊無敵廟
詩曰西流不返日滔滔隴上猶歌七尺刀慟哭應知
賈誼意世人生死兩鴻毛(自注云在古北口其下水西流)蘇轍欒城
集古北口楊無敵廟詩曰行祠寂寞寄關門野草何
知避血㾗一敗可憐非戰罪太剛嗟獨畏人言馳驅
本為中原用嘗享能令異域尊我欲比君周子隠誅
彤聊足慰忠魂鶚案古北口楊無敵祠顧氏以為
誤考劉邍父蘇子由二詩在奉使時作則祠剙自遼
日可知無敵忠義感動敵境又何論古北口之非陳
家谷也范成大石湖集曰盧溝去燕山三十五里
宋敏求謂蘆菰河即桑乾河也太平寰宇記曰高
梁河水在薊縣東四里南流合桑乾水桑乾水西北
自昌平縣界来南流經府西又東流經府南又東南
與高梁河合又水經云桑乾水東與洗馬溝水合
方輿記要曰大安山在房山縣北八十里山高險薛
居正曰大安幽州西名山也又曰燕山在玉田縣
西北二十五里晉咸康四年石虎攻叚遼遼將北平
相陽裕登燕山以自固即此水經注云燕山上懸
巖之側有石鼓去地百餘丈望若數百石囷有石梁
貫之鼓之東南有石人援桴狀同擊勢耆舊言燕山
石鼓鳴則主有兵春明夢餘錄曰採魏院石塔記
遼景福元年建燕京寳塔寺講律沙門如正述塔今
在蕃育署劉定之呆齋集曰京師西南五六里外
有舊城唐藩鎮遼金别都之城也元遷都稍東於是
舊城東半遂入於朝市間而西半猶存號為蕭太后
城蕭太后者遼后皆以蕭為姓有子為帝則太后别
居宫城統部屬故其亡也末帝淳之妻猶得獨存稱
太后以主其國踰年乃滅也劉侗帝京景物略曰
白塔建自遼夀昌二年相傳蔵法寳種種静夜有光
至元八年世祖發視之舍利二十粒青泥小塔二千
石函銅缾香水盈滿前二龍王跪而守護案上無垢
浮光陀羅尼五部軸以水晶金石珠琢異果十種列
為供缾㡳一錢錢文至元通寳四字也世祖驚異乃
加崇餙或言遼至燕京五方各鎮以塔塔五色兵燹
後惟白塔存蔣一葵長安客話曰妙應寺在阜城
門内寺右偏有白塔創自遼夀昌二年為釋迦佛舍
利建
析津府薊丘(補)
清類天文分野之書曰大興秦薊縣漢為廣陽國東
漢為郡兼立幽州仍為薊縣晉屬燕國元魏亦為幽
州立燕郡隋為涿郡唐為幽州治所開元二十三年
陞為望縣建中二年析西界置幽都縣五代亦為薊
縣石晉割地予遼開泰元年更縣為析津金天德五
年改為大興京東考古錄曰漢書薊古燕國召公
所封後漢書薊本燕國刺史治水經注城内西北隅
有薊邱因邱以名邑也唐書地理志幽州范陽郡治
薊開元十八年析置薊州漁陽郡治漁陽及遼改薊
為析津縣因此薊之名遂没於此而在於彼今人乃
以漁陽為薊而忘其本矣史記樂毅書薊丘之植植
於汶篁一統志城西北隅即古薊門舊有樓館並廢
但門外存二土阜旁多林木頗為近之
宛平縣香山玉泉山五華山仰山菩薩山盧師山
覺山雙泉山(俱補)
元混一輿地要覧曰宛平本幽都縣薊縣西界地唐
為燕州朱希彩奏為廣甯縣後為朱滔所䧟廢燕州
立幽都縣遼改宛平香山玉泉山五華山仰山菩薩
山俱在西北盧師山覺山雙泉山俱在西徐善泠
然志曰香山寺址遼中丞阿里吉所捨宋啓明長
安可遊記曰香山有乳峯石時噓雲霧類匡廬香爐
峰故名鶚案北遼宣宗耶律淳葬燕西香山永安
陵香山之名已見遼史孫國敉燕都游覧志曰玉
泉山有巨穴泉歕而上淙淙有聲或名之噴雪泉
長安客話曰盧師山以神僧得名師来居此山能馴
二龍子山有潭覆以巨石其下深不可測二龍潜焉
歲旱禱雨輒應明一統志曰覺山在府西三十里
懸崖之上與盧師平坡鼎峙西有三泉曰清泠曰清
旨曰洊至燕都遊覽志曰覺山漢左馮翊韓延夀
墓在焉五華雙泉翠微仰山諸峰環之如屏明一
統志曰菩薩崖在府西北一百二十里山畔有三石
像長安客話曰仰山峯巒拱秀中頂如蓮花心有
五峯曰獨秀翠微案蓋妙高紫微中多禪刹更在西
山外四十餘里人跡罕到
昌平縣軍都山(補)溼榆河(補)九聖寺(補)
太平寰宇記曰軍都山又名居庸山在縣西北十里
後漢書曰尚書盧植隠居上谷軍都山立黌教授學
者自遠而至輿地廣記曰縣北十五里有軍都陘
西北三十五里有欵納門即居庸故關亦謂之軍都
關崔學履昌平州志曰濕榆河在州治東南五十
里源出軍都山南流又折而東以入於潞河又曰
九聖寺在州治東遼乾統五年建
良鄉縣鹽溝河(補)樂毅墓(補)
許亢宗奉使行程錄曰良鄉縣乃唐莊宗時趙德鈞
所鎮也幽州歲苦契丹侵抄轉餉乃于鹽溝置良鄉
縣鶚案鹽溝通鑑作閻溝皇甫鑑域冡記曰燕
廣城君樂毅墓在縣南三里牛象坤良鄉縣志曰
鹽溝河發源自宛平縣龍門關東南流經縣境陶村
里入桑乾河
潞縣平谷縣故城安樂縣故城(補)潞水通潞亭
(補)
通典曰漢平谷縣故城在今縣北又有漢安樂縣故
城在西北太平寰宇記曰潞河一名沽河一名鮑
丘水北自檀州密雲縣界流入水經云鮑邱水東歷
夏溓澤後魏諸州地記云潞縣城西三十里有潞河
源出此山南流謂此水也水經注曰高梁水東至
潞縣注於鮑邱之水又南逕潞縣故城西王莽之通
潞亭也
安次縣石梁城常道城桃水(補)定覺寺(補)劉
琨墓(補)韓澤墓(補)留犢村(補)
方輿紀要曰石梁城在舊州頭東南五十里或云南
北朝時所置戍守城也其地又有崧州城相傳遼實
哷王所置又曰常道城在舊州頭西五里三國魏
燕王宇之子璜封常道鄉公甘露五年司馬昭迎立
之北魏主宏封宇文英為常道鄉公皆此城也張
文舉東安縣志曰桃水道首受涞水分東至安次入
河見漢志又曰定覺寺在縣西北七十里常道鄉
唐垂拱三年賜額五代燬於兵遼天慶間承直郎張
銑重建明一統志曰劉琨墓在東安縣東二十里
東安縣志曰遼中丞韓澤墓在縣西北五十里乾
統八年葬曹學佺名勝志曰留犢村在縣西北六
十里魏鉅鹿時苖為夀春令及歸留犢而行回經于
此因以名里鶚案元初克燕改縣為東安州明初
降為東安縣
永清縣
方輿紀要曰永清縣石晉時没于契丹周世宗復取
之宋初為霸州治景祐二年并入文安縣金復置
鶚案永清自周世宗復取後已入南朝版圖宋史政
和三年賜霸州郡名永清似不當存遼史地理志
武清縣雍奴廣濟寺(補)直沽(補)
順天府志曰三角淀南武清縣南圍二百里古之雍
奴也自范甕口王家陀河劉道口魚兒里諸水所聚
會大沽港水經注曰南極虖池西至泉州雍奴東
極于海謂之雍奴藪其澤野有九十九淀徐昌祚
燕山叢錄曰武清三角淀云是舊城隂晦之夕漁人
多見城堞市里人物填集寳坻縣志曰廣濟寺有
遼碑二一銀青榮禄大夫檢校司徒宋璋佛殿記太
平五年立一重熙五年立查為仁盤山記遊集曰
寳坻古廣濟寺殿有透靈碑相傳可以隔望此言雖
不足證然光澤如鏡亦異事也碑側記皇朝建號太
平十有一載仲夏之月商税麴鐵都監提點造船韓
紹孚時建供奉班祇候前𣙜鹽使監造海行舟船劉
可度重熙五年十二月二十九日受勅碑正面題檢
校司徒使持節儒州諸軍事儒州刺史兼御史大夫
上柱國廣平縣開國男食邑三百戶宋璋撰文縣志
載寺有遼碑二此碑記重熙五年受勅當即是第二
碑前一碑太平五年立者已失武清縣志曰大河
以北之水多從直沽入海此即古者九河入海之處
鶚案寳坻本遼武清縣新倉地金大定中置縣
香河縣海運故道(補)
長安客話曰香河縣境南有大龍灣小龍灣二水夏
秋始合流經寳坻縣入七里海相傳遼時海運故道
玉河縣劉仁恭於大安山創宫觀師煉丹羽化之
術於方士王若訥因割薊縣分置以供給之
宋祁唐書曰劉仁恭從方士王若訥學長年築館大
安山掠子女充之又招浮屠與講法以堇土為錢歛
真錢穴山蔵之殺匠滅口禁南方茶自擷山為茶號
山曰大恩以邀利
漷隂縣獨秀園亭(補)
張祥漷縣志曰獨秀園亭在縣北二里遼司徒郭世
珍建
宋王曾上契丹事督亢亭劉李河憫忠寺
太平寰宇記曰督亢陂在范陽縣東南十里劉向别
錄督亢燕膏腴之地孫暢之述畫云燕太子丹使荆
軻齎督亢地圖入秦謀殺秦王尋為秦滅也郡國志
引徐野曰方城縣有督亢亭范成大石湖集曰琉
璃河又名劉李河在涿州北三十里水極清泚茂林
環之尤多鴛鴦千百成羣此河大中祥符間路振乘
軺錄亦謂琉璃河唯嘉祐中宋敏求入蕃錄乃謂之
六里河文惟簡北使事實曰燕山京城東壁有大
寺一區名憫忠廊下有石刻云唐太宗征遼東高麗
回念忠臣孝子没於王事者所以建此寺而薦福也
東西有兩甎塔高可十丈云是安禄山史思明所建
順州歸化軍中節度温榆河黍谷山牛闌山
(補)齊長城駮(補)
王應麟通鑑地理通釋曰石晉十六州考云順州順
義郡在范陽郡城唐天寳初置治賓義縣九域志化
外順州領賓義一縣唐志突厥州順州貞觀四年平
突厥以其部落置於幽靈之境後僑治幽州城中
胡三省資治通鑑注引沈括曰幽州東北三十里有
望京館東行少北十餘里出古長城又二十里至中
頓又踰孫侯河行二十里至順州土厚宜稼顧炎
武昌平山水記曰温餘河即昌平之榆河下流為沙
河入順義西南界下至通州入潞河順義謂之西河
金人名縣曰温陽以此遼史作温榆河本水經注之
濕餘河以字相似而譌也朱彛尊日下舊聞曰後
漢書王霸為上谷太守陳委輸可從温水漕以省陸
輸之勞事皆施行章懷太子注引水經注本作温
餘水遼史順州有温榆河金更懷柔縣為温陽豈盡
無據又昌平多温泉有流入雙塔河者温餘之名竊
疑因此水經注既無善本今人習見坊刻遂指温字
為濕字之譌正恐類昔人所云以不悖為悖也楊
霆順義縣志曰温榆河在縣治西南三十里起于口
北由沙河下逹于漕河中有三渡俗名葦溝河明
一統志曰黍谷山在懷柔縣東四十里跨密雲界亦
名燕谷山文昌雜錄曰余奉使北遼過順州有黍
谷坊接伴副使王仲淵指以謂副使文供備云觀此
可知其寒也劉向别傳曰燕地谷美而寒不生五榖
鄒子吹律召温氣至五榖生至今名黍谷北遼士子
多燕人故亦頗知學問也塞北小鈔曰牛闌山在
順義縣北二十里相傳山有中峰洞洞内金牛時常
出現山不甚高遠望之僅蜿蜒一邱耳鶚案牛闌
山見王沂公上契丹事昌平山水記曰順義縣西
南二十里有天柱村三十里有葦溝村村東臨温餘
河渡南有長城遺跡遼史順州南有齊長城城東東
北有華林天柱二莊遼建涼殿春賞花夏納涼者也
齊長城齊天保中所築沈括曰幽州東北三十里有
望京館東北行少北十里餘出古長城即此羅願
爾雅翼曰劉原父奉使契丹時聞順州山中有異獸
如馬食虎豹契丹人不識以問之曰此所謂駮也為
言形狀聲音皆是契丹人歎服
懷柔縣呼奴山(補)看花臺(補)
周仲士懷柔縣志曰呼奴山縣東南三十里漢鄧禹
子訓與上谷太守任興屯兵防匃奴烏桓于此又
曰看花臺縣北三十里遼蕭后避暑北上常登臺看
花明一統志曰呼奴山亦名狐奴山昌平山水
記曰狐奴山西南百步有漢狐奴縣址魏文帝黃初
二年省
檀州武威軍下刺史桑溪鮑丘水桃花山
螺山
劉敞公是先生集檀州詩曰窮谷廻看盡孤城平望
遥(自古北口山至此都盡)市聲衙日集(此州衞日市集)海蓋午時消(每旦)
(海氣如霧至午消盡土人謂之海蓋)冠帶才通漢山河更入遼春風解
冰雪最覺馬蹄驕太平寰宇記曰三城河即沽水
也東北塞外流入桑溪水經注云三城水即經伏凌
山南與石門水合是水有桑溪之名蓋源出桑溪故
也右注鮑丘水水經注鮑邱水又東南龍芻溪水注
之是也水經注云鮑丘水又南逕傂奚縣故城東
王莽更之曰敦德也太平寰宇記曰桃花山在漁
陽西北十五里明一統志曰紅螺山在懷柔縣北
二十里高二百仞下有潭潭中常有二螺色殷紅夕
吐光燄土人異之因以名山
密雲縣潮河密雲山白檀山普濟寺
治山寺劉存規墓(俱補)
續通典曰檀州密雲縣即漢厗奚縣舊治(厗音蹏)塞北
小鈔曰潮河在縣東南自古北口流入縣界西南流
至順義縣合於白河昌平山水記曰密雲山一名
横山郡所以名也劉效祖密雲縣志曰普濟寺縣
東北八十里遼統和五年建清寧二年重脩内有顯
公和尚祠冶山上寺冶山下寺遼重熙八年建又
曰劉存規字守範仕遼為積慶宫都提轄使金紫榮
禄大夫檢校司空兼御史大夫上柱國卒于應歷五
年葬密雲縣嘉禾鄉有墓志
涿州永泰軍上刺史大房山孔水洞(補)六聘山
涿水樓桑河祁溝河范村(補)陀羅口(補)涿
鹿山(補)雲居寺(補)
許亢宗奉使行程錄曰涿州昔為契丹南寨邊城樓
壁俱存及郭藥師舉城内屬不經兵火人物富盛井
邑繁庶近城有涿河劉李河合范河東流入海故名
范陽通鑑地理通釋曰涿州涿郡唐大歷四年節
度使朱希彩表析幽州之范陽歸義固安置治范陽
王安石臨川集涿州詩曰涿州沙土望桑乾鞍馬
春風特地寒萬里如今持漢節郤尋此路使呼韓
太平寰宇記曰大防山在良鄉縣西北三十五里山
下有石穴史恒德涿鹿記曰房山在涿郡曲北五
十里北接居庸東抵漁陽西連紫荆所謂幽燕奥室
也曹學佺名勝志曰大房山南晉霍原隠處黃
榜房山縣志曰孔水洞在大房山東北其上縣崖千
尺其下石竇如門流水湧出深不可測時有白龍出
游往往樵牧聞絲竹之音開元間旱每遣人投以金
龍玉璧禱之輒應明一統志曰六聘山在房山縣
西三十里太平寰宇記曰涿水源出縣西土山下
東北流經縣北五里又東流注壁水應劭注漢水涿
水出上谷涿鹿縣水西入海十三州志云涿郡南有
涿水北至上谷為涿鹿河其支入匃奴中者謂之涿
耶水水經注曰樓桑里劉備之舊里也長安客
話曰州西南五十里岐溝宋時置關以備契丹者
方輿紀要曰范村在州西南宋宣和四年童貫伐遼
遣辛興宗揔西路兵趨范村為遼人所敗又曰駞
羅口在州東北宋雍熙中圍涿州契丹主隆緒由駝
羅口應援即此唐舜卿涿州志曰獨鹿山即涿鹿
山也在州城之西一十五里遼沙門志才涿鹿山
雲居寺續秘蔵石經塔記曰古之碑者用木為之乃
葬祭聘饗之際所植一大木而字從石者取其堅久
也秦漢以降凡有功德政事亦碑之欲圖不朽易之
以石雖失其本從来所尚不可廢焉浮圖經教来自
西國梵文貝葉此譯華言盡書竹帛或邪見而毁壊
或兵火而焚爇或時久而螙爛孰更印度求諸與有
隋沙門静琬深慮此事屬志發願於大業年中至涿
鹿山以大蔵經刻于貞珉蔵諸山竇大願不終而奄
化門人道公議公暹公法公資資相踵五代造經亦
未滿師願至遼劉公法師奏聞聖宗皇帝賜普渡壇
利錢續造次興宗皇帝賜錢又造相國楊公遵勗梁
公潁奏道宗皇帝賜錢造經四十七帙通前上石共
計一百八十七帙已厝東峰七石室内見今大蔵仍
未及半有通理大師經林拔秀名實俱高教風一扇
草偃八紘其餘德業俱載寳峰本寺遺行碑中師於
茲山寓宿有續造念興無緣慈為不請友至大安九
年正月一日遂於茲寺放開戒壇士庶道俗入山受
戒叵以數知方盡暮春始得終罷所獲錢施及萬鏹
付門人右街僧錄通慧圓照大師善定校勘刻石石
類印板背面俱用鐫經兩紙至大安十年錢已盡功
且止碑四千八十片經四十四帙題名目錄刻如左
未知後代誰更繼之又有門人講經沙門善銳念先
遺風不能續扇經碑未蔵或有殘壊與定師共議募
功至天慶七年於寺内西南隅穿地為穴道宗皇帝
所辦石經大碑一百八十片通理大師所辦石經小
碑四千八十片蔵瘞地穴之内上築臺砌磚建塔
一座刻文標記石經所在于奕正天下金石志曰
雲居寺續鐫石經記趙遵仁撰清寧四年沙門智
光重脩雲居寺記曰應歷十四載寺主謙諷完葺一
寺結邑千人請右補闕瑯琊王公正作碑頃因兵火
遂至傷缺補闕子諸行宫都部置判官都官員外郎
賜紫金魚袋敦念先人遺跡出俸錢冄修以釋智光
乃考之執友也故命刊述勒之時睿德神略應運啟
化承天皇太后至德廣孝昭聖皇帝御極之二十三
年統和乙已歲八月丁丑朔十一日丁亥記帝京
景物略曰房山縣西南四十里有山曰白帶山生&KR2007;
題草又曰&KR2007;題山蔵石經者千年矣故曰石經山亦
曰小西天云鶚案房山縣金為奉先縣元改房山
遼時未有縣地屬涿州白帶山即涿鹿山也王正碑
文已入文苑傳補
范陽縣涿州范水
水經注云涿水出涿鹿山世謂之張公泉東北流逕
涿鹿縣故城王莽所謂禠陸也黃帝與蚩尤戰于涿
鹿之野留其民於涿鹿之阿即於是處名勝志曰
范水在州西南水北曰陽范陽郡名以此
固安縣渾河(補)韓城武陽城法華寺歸
依寺大師塔(俱補)
蘇志臯固安縣志曰渾河在縣西二十餘里本桑乾
河又名漯河俗呼渾河亦曰小黃河以流濁故也源
出山西大同府馬邑縣東北十里桑乾山南經縣境
至武清縣小直沽與衞河合流入于海水經注曰
固安東南逕韓城東詩韓奕章曰溥彼韓城燕師所
完王肅曰今涿郡方城縣有韓侯城世謂寒號非也
固安縣志曰武陽城在縣西北燕昭王之所築也
又曰法華寺在縣東二十五里石碣有云大遼國
燕京涿州固安縣萬春鄉皇臺里鄉貢進士張希顏
述考將仕郎試太子正字前守涿州司法參軍張鞏
書重熙間重修募緣碣有云時遷歲暮隳殘螮蝀之
梁雨壊風摧打碎鴛鴦之瓦又云若抽鵝眼之資必
值龍華之會等語又曰歸依寺在縣東北十八里
遼天慶七年立幢大師塔在東徐村遼奉聖州司候
判官給事郎試太子校書郎騎都尉蔡咨彦立碣有
進士焦山等字天慶元年建
新城縣白溝河時承諫墓(俱補)
程正惠公(卓)使金錄曰嘉定四年十二月二十三日
過白溝河昔與遼人分界又十里過大白溝河亦名
巨馬河何濟新城縣志曰白溝河在縣南三十里
出山西代郡深山由涞水定興為馬河至新城南
為白溝河即宋遼分界處又曰時承諫墓在縣東
北二里本遼人金贈鎮東節度使兼侍中金李晏時
立愛墓志銘曰公父諱承諫積累巨萬發倉貸人每
折其劵負郭沮洳常阻行路創石為梁人得平步善
慶攸鍾是生我公鶚案金史時立愛傳承諫作承
謙誤
歸義縣易京重脣魚(俱補)
通典曰歸義縣漢易縣地公孫瓉于此置易京在今
縣南十八里又有巨馬水涿州志曰重脣魚惟巨
萬馬河有之因此地魚重脣故名
易州高陽軍上刺史易水黃金臺(補)燕子城(補)
狼山大寧山樊館山(補)荆軻山(補)吟詩臺
五華樓(補)福感寺(補)静覺寺(補)
輿地廣記曰漢安故縣故城在今縣南易水所出燕
太子丹送荆軻入秦祖道於水上輒起為夀歌曰風
蕭蕭兮易水寒壯士一去兮不復還即此戴銑易
州志曰黃金臺在州治東南四十里昔燕昭王師事
郭隗築臺置千金於上以延天下士士爭趨燕故號
黃金臺周密癸辛雜識曰保定府之西有易州即
郭藥師起兵處在易水北州東南有故城土人號曰
燕子城明一統志曰郎山在保定府城西北五十
里一名狼山其峯尖銳如削皎然玉立又曰大寧
山在易州西五十里中有大寧寺冊府元龜曰劉
昫涿州人唐天祐中契丹䧟其郡昫被俘至新州逃
而獲免隠居上谷大寧山林烇章易水志曰樊館
山在州西七里是樊於期授首處荆軻山在州西五
里昔燕丹尊軻上卿館此潘自牧記纂淵海曰吟
詩臺在易州西大寧山五代馮道吟詩於此明一
統志曰五華樓在易州治即燕候雲物臺遼聖宗嘗
御此樓書刺史馬質兵監趙質姓名于西壁易水
志曰福感寺在州東一里遼統和二十八年建上中
下静覺寺在大寧山遼大安二年建
涞水縣本漢道縣周大象十八年改涞水縣在
州東四十里有涞水
易州志曰拒馬河在涞水縣治東一里許源出廣昌
涞山又東南至定興縣西與白澗河合又東至新城
縣界為白溝河又東注霸州合直沽入于海一名涞
水以其發源涞山得名非實有二也高士竒扈從
西廵日錄曰涞水縣城舊在拒馬河西北二里俗名
周城灣水經曰拒馬河出代郡廣昌縣涞山酈道元
注曰即涞水也鶚案周城灣當即周大象中所改
城也
容城縣三臺城(補)
記纂淵海曰三臺城在容城縣境昔燕魏分易水為
界築三臺以耀武
薊州尚武軍上刺史&KR0777;山石門鎮感化寺
獨樂寺祐唐寺韓氏賜田芹菜山(俱補)
夢溪筆談曰予使遼至古契丹界大薊茇如車蓋中
國無此大者其地名薊恐其因此也如楊州宜楊荆
州宜荆之類荆或為楚楚亦荆木之别名也熊相
薊州志曰&KR0777;山一名&KR0777;龍山在州西北二十五里高
二十餘仞周百餘里勢磅礴而&KR0777;桓因以名之山北
數峯陡絶林立如削曰紫蓋曰宿猿尤為竒特最高
者上&KR0777;有二龍潭禱雨多應稍卑者曰中&KR0777;東行十
餘里蔚然深秀怪石突起曰白崖日暮則山色蒼翠
嵐氣溶涇濛然如雨上有古寺七十餘所方輿紀
要曰石門鎮在薊州東六十里山峽嶄絶壁立于中
洞門俗呼為石門口宋宣和五年遼蕭幹敗宋兵于
石門鎮遂䧟薊州釋智樸&KR0777;山志曰感化寺有遼
乾統七年碑漁陽南樸撰文沙門肅回書又曰獨
樂寺在州治西南不知剏自何代至遼時重修有翰
林院學士承旨劉成碑統和四年孟夏立石其文略
曰故尚父秦王請談真大師入獨樂寺修觀音閣以
統和二年冬十月冄建上下兩級東西五間南北八
架大閣一所中重塑十一面觀世音菩薩像又曰
祐唐寺有統和五年碑知薊州軍事判官文林郎試袐
書省校書郎李仲宣撰文沙門德麟書元好問中
州集曰韓繼寧仕石晉為行軍司馬從出帝北遷居
析津曾孫知白仕遼為中書令孚為中書門下平章
事賜田&KR0777;山遂為漁陽人郭造鄉碣石叢譚曰薊
鎮三屯城東北二十五里為芹菜山遼進士馮唐卿
于山前結廬種芹自結故名
漁陽縣鮑丘水
桑欽水經曰鮑丘水從塞外来南過漁陽縣東又南
過潞縣西又南至雍奴縣北屈東入于海
三河縣本漢臨朐縣地
王自謹三河縣志曰縣名三河以地近泃河鮑丘河
洳河三水也京東考古錄曰一統志三河在漢臨
朐縣地今考二漢書並無臨朐縣唐書地理志幽州
范陽郡潞縣下云武德二年置臨朐縣貞觀元年省
臨朐而薊州漁陽郡三河下云開元四年析潞縣置
故知本自一郡先分為臨朐後分為三河皆自唐非
漢也鶚案明一統志之誤亦沿襲遼史耳
玉田縣無終山燕昭王墓(補)徐無山(補)極樂
院(補)
太平寰宇記曰無終山一名翁田山又名隂山在漁
陽縣西北四里神仙傳云仙人白仲理者遼東人也
隠居無終山中和神丹又于山中作金五千斤以救
百姓又搜神記云無終山有陽翁玉田昔雍伯雒陽
人父母終葬于無終山上無水雍伯汲水作義漿行
者皆飲三年有一人就飲以石子一升遺之使于高
平好地有石處種之有徐氏者為右北平著姓有女
人多求之不許雍伯試求徐以為狂乃云以白璧一
雙當即為婚雍伯至種玉處得五雙白璧徐氏大驚
即以女妻之王大智玉田縣志曰燕昭王墓在無
終山九州記古漁陽北無終山上有昭王墓薊州
志曰徐無山在玉田縣城東北二十里後漢田疇避
難于此開山圖載山出不灰之木生火之石石邦
政豐潤縣志曰大天宫寺在城西遼清寧元年鹽監
張曰成創建有塔一十三級初名南塔院夀昌三年
賜額極樂院至金與宋修好行府悉寓于此天會五
年勅加大天宫寺鶚案豐潤縣本玉田之泳濟務
大安初改豐潤
景州清安軍下刺史本薊州遵化縣松亭山獨
固門石門峽温泉禪林寺(俱補)
張杰遵化縣志曰松亭山邑東北一百二十里多古
松其峯下削腰有洞高二丈餘深倍之水經注曰
沽水南出峽岸有二城世謂之獨固門以其藉嶮憑
固易為依据兩壁昇聳疎通若門故得是名也名
勝志曰獨固門一名龍門在縣南十里上合下開開
處高六丈許水自懸崖傾瀉而下觸石成井奔盪之
聲轟然若雷松亭行記曰石門峽在遵化縣西五
十里有石將軍在峽西高三丈水經注云灅水又東
南逕石門峽山高嶄絶壁立洞開俗謂之石門口漢
中平四年漁陽張純反殺右北平太守劉政五年遼
東太守楊紘興中郎將孟溢率公孫瓉討純戰于石
門大破之即此地王存元豐九域志曰遵化縣福
泉山下水沸出温可燖雞旁引為池方平如鑑遵
化縣志曰禪林寺邑東北二十五里姚秦弘始中僧
至道建稱雲昌寺遼重熙間僧志紀重修改今名
平州遼興軍上節度商為孤竹國漢末公孫度據
有傳子康孫淵
太平寰宇記曰孤竹城在今盧龍縣東殷之諸矦即
伯夷叔齊之國又按縣道記云孤竹城在肥如縣南
二十里史記謂齊桓公伐山戎北至孤竹又隋圖經
云孤竹城漢靈帝時遼西太守廉翻夢人曰孤竹君
之子伯夷之弟遼海漂吾棺槨聞君仁善願見覆蔵
明日水際見浮棺于津收之仍為改葬吏人嗤咲者
皆無疾而死今改葬所尚存祠在山下極嚴永平
府志曰府西北二十里雙子山有孤竹長君葬馬鞭
山有少君墓又五里有次君墓即光和之重葬也
京東考古錄曰晉書平州禹貢冀州之域於州為幽
州界漢屬右北平郡後漢末公孫度自號平州牧及
其子康康子淵並據遼東魏分遼東昌黎元菟帶方
樂浪等郡國五置平州後還合為幽州咸寧二年分
昌黎遼東元莬帶方樂浪等郡國五置平州治昌黎
是則公孫度之平州乃遼東而咸寧所置之平州乃
柳城即昌黎也魏書營州領郡六其一曰昌黎晉分
遼東置領縣三其一曰龍城太平真君八年併柳城
昌黎棘城屬焉有堯祠榆頓城狼水隋書遼西郡統
縣一柳城本魏龍城縣開皇九年改為龍山縣十八
年改為柳城縣而平州之名則自魏更立于遼西魏
書平州領郡二其一曰遼西領縣三其一曰肥如獨
其于平州之下注云晉置治肥如城未甚詳明其曰
晉置者謂平州之名始立于晉也其曰治肥如城者
謂魏之平州治肥如也上下本不相蒙且如遼西郡
下注云秦置亦謂遼西之名立于秦也豈可以秦之
遼西亦治肥如乎以此例之可見矣隋唐二書並未
有誤至遼史于平州遼興軍下云漢末公孫度所據
有傳子康孫淵是誤以拓拔氏之平州為公孫度之
平州矣灤州下亦云不知其時皆曹氏所有也
安喜縣龍紀城(補)
白夏遷安縣志曰龍紀城在縣北二十里周圍二百
四十步遼蕭后所築鶚案遼安喜縣金大定中改
遷安初省入盧龍尋復置明初因之
灤州永安軍中刺史黃洛城灤河俞兒扶
蘇泉長春淀(補)臨榆山榆河華嚴寺(補)卑
家寺(補)偏凉亭(補)馮唐鄉(附)
許亢宗奉使行程錄曰第十一程自清州九十里至
灤州州處平地負麓面岡東行三里許亂山重叠形
勢險峻河經其間河面闊三百步亦控扼之所也水
極清泚臨河有大亭名曰濯清為塞北之絶元混
一輿地要覧曰灤州古無之唐末安巴堅䧟平營劉
守光據幽州暴虐民不堪命多逃亡依安巴堅築此
以居之太平寰宇記曰黃洛城殷諸矦之國吳
曾能改齋漫錄曰竇苹新唐書音訓本紀灤河云灤
力宫切灤水出奚國都水諸書山海經並無此字惟
見于切韵又忠義列傳灤河云音欒今大遼平州東
臨灤河是也予按北鄙湏知大遼有灤州西至燕京
五百里有灤河縣西至灤州四十里平州西至燕京
八百里以此見灤河縣在平州之西竇以為在東非
也鶚案灤州所統遼史止義豐馬城石城三縣並
無灤河北鄙湏知誤也松亭行紀曰按灤水前皆
無名禹貢夾右碣石入于河注云其水如遼濡滹易
皆中高不與河通故必自北海然後能逹河也漢地
里志遼西肥如縣注元水東入濡水濡水南入海陽
顔師古曰濡音乃官反遼史黃洛水北出盧龍山南
流入于濡水而五音集䪨則云濡水名一作渜在遼
西肥如海陽又云濡奴官切蓋音灤也方氏通雅亦
云濡水音乃官反今字書韵書失此音据此則今水
有灤而無濡且渜灤字形相類古或通用而然耶
太平寰宇記曰卑耳溪隋圖經按管子云齊桓公北
伐孤竹未至卑耳之溪見一人長尺人物具焉冠右
袪衣走馬疾前仲曰登山之神有俞兒霸王之君興
而登山之神見且走馬前導也袪衣示前有水也右
袪衣從右方涉也至卑耳之溪有贊水者曰從左
方涉其深及冠右方涉其深至膝已涉桓公拜曰仲
父之聖至此陳士元灤志曰甘泉在城西北十五
里味甘秦太子扶蘇築長城駐此飲水又名扶蘇泉
又曰長春淀在州城西南一百二十里遼蕭太后
建長春行宫太平寰宇記曰臨餘山本名臨榆山
音訛為餘有關通内外之路在今盧龍縣東一百八
十里灤志曰華嚴寺在城西五十里遼夀昌年建
卑家寺在城西南七十里乾統年建又曰偏凉亭
在城東北五里横山頭灤河西岸乾統元年建又
曰遼大安元年灤馮唐卿登進士
馬城縣樂安鎮(補)
潘敦復樂亭縣志曰唐開元中置馬城縣在今治西
北遼于今治置樂安鎮仍屬馬城金大定末於樂安
鎮置樂亭縣
石城縣碣石(補)姜將軍斬蛟廟(補)
太平寰宇記曰石城漢舊縣取碣石立如城以名之
秦始皇使燕人盧生求羨門刻碣石漢武帝登之望
海當山有大石如柱號曰天橋柱往往而見立於巨
海之内狀如人造然非人力所能成也太平御覧
曰大碣石山在右北平驪城西南王莽改曰碣石也
漢昭帝亦嘗登之以望鉅海而勒其名于此宛轉有
石如甬道數十里當山頂望之大石如柱形往往而
見立於海中潮至及潮退不動不没不知深淺世名
之天橋柱豈昭指此以為碣石也閻若璩潜邱劄
記曰前漢志右北平郡驪城縣有大碣石山後漢志
遼西郡臨渝縣有碣石山文潁漢書注碣石山在遼
西絫縣魏地地形志肥如縣有碣石山隋志盧龍縣
有碣石山唐志平州石城縣有碣石山明一綂志碣
石山在昌黎縣西北二十里諸縣或省或改則今之
盧龍撫寧昌黎及灤州界耳此山綿跨四地故班固
曰大碣石山今人第因天橋柱屬諸昌黎陋矣永
平府志曰元張勖灤州石城廢縣姜將軍斬蛟廟碑
云後唐潞王從珂清泰間將軍鎮榆關碣石之石城
縣坤方山曰唐麓趾曰唐溪臨溪形勢幽阻林壑疎
迤將軍卜城居之溪有蛟歲為害奔雷走電激波溢
涯將軍領衆斬蛟於溪上民乃安後葬南山冡若高
山至今民念功建廟將軍夫人有二男女各七配享
以上已誕日致祭元至元丙子繕祠壬午畢為記按
天贊之元破石城次年䧟平州置灤州以領之後唐
天成之元平州歸唐三年復䧟歸遼至清泰建元則
歷七年矣安有唐將軍敢鎮此地儻有之遼事也
營州鄰海軍下刺史前燕慕容皝徙都於此
京東考古錄曰史言慕容皝以柳城之北龍山之西
福德之地乃營立宗廟宫闕命曰龍城一綂志柳城
在永平府西二十里龍山在府西四十里永平府舊
志柳城在昌黎縣西南六十里漢末為烏桓所據隋
置縣屬遼西郡唐置營州元省入昌黎為静安社二
說不同案唐書營州柳城郡下云城西四百八十里
有渝關守捉城又云西北接奚北接契丹通典營州
柳城郡下云東至遼河四百八十里南至海二百六
十里北至契丹界五十里東南到安東府二百七十
里西南到北平郡七百里西北到契丹界七十里東
北到契丹界九十里而平州北平郡下云東至柳城
郡七百里至漁陽郡三百里東北到柳城郡七百里
是柳城在今之永平東北七百里而慕容氏之龍城
昌黎及魏以後之營州並在其地唐萬歲通天元年
為契丹所䧟聖歷二年僑治漁陽開元五年又還治
柳城而今之昌黎乃昔之廣寧縣大定二十九年改
為昌黎名同而城異也遼史載興中府柳城為慕容
皝建都之地頗為詳偹元世祖至元七年十月己丑
降興中府為州以城圖按之當在今前屯衞之北但
唐書平州下云又有柳城軍永泰元年置蓋唐時柳
城之城屢被䧟没移遷無常此其在平州者或即今
之静安社未可知然不可以永泰元年之柳城為古
之柳城也鶚案遼史既載慕容皝柳城於中京興中
府之下則平州所屬之營州柳城自屬唐時僑置之
名何得以復和龍之地混之乎明一統志及永平府
志之誤亦沿遼史
廣寧縣漢柳城縣梁忭(附)
元豐九域志曰化外州河北路營州下都督柳城郡
領羇縻十四州柳城一縣鶚案漢柳城當作唐柳
城元好問遺山文集贊皇郡太君墓銘曰夫人姓
梁氏廣寧人曾太父忭遼祕書監
遼史拾遺卷十四
