華陽國志卷苐三
蜀志
蜀之爲國肇於人皇與巴同囿至黃帝爲其子昌意
娶蜀山氏之女生子高陽是爲帝嚳封其支庶於蜀
世爲侯伯歴夏商周武王伐紂蜀與焉其地東接于
巴南接于越北與秦分西奄峨嶓地稱天府原曰華
陽故其精靈則井絡垂耀江漢遵流河圖括地象曰
岷山之下爲井絡帝以會昌神以建福夏書曰岷山
導江東别爲沱泉源深盛爲四瀆之首而分爲九江
其寳則有璧玉金銀珠碧銅鐵鉛錫赭堊錦繡罽氂
犀象氈眊丹黃空青桑漆麻苧之饒滇獠賨僰僮㒒
六百之冨其卦值坤故多班綵文章其辰值未故尚
滋味德在少昊故好辛香星應輿鬼故君子精敏小
人鬼黠與秦同分故多悍勇在詩文王之化被乎江
漢之域秦豳同詠故有夏聲也其山林澤漁園囿
果瓜四節代&KR0836;靡不有焉有周之世限以秦巴雖
奉王職不得與春秋盟會君長莫同書軌周失紀
綱蜀先稱王有蜀侯蠶叢其目縱始稱王死作石棺
石椁國人從之故俗以石棺椁為縱目人冡也次
王曰栢灌次王曰魚鳬魚鳬王田於湔山忽得仙道
蜀人思之為立祠後有王曰杜宇教民務農一號
杜主時朱提有梁氏女利遊江源宇悅之納以為妃
移治郫邑或治瞿上七國稱王杜宇稱帝號曰望
帝更名蒲卑自以功德高諸王乃以襃斜為前門熊
耳靈關為後戶玉壘峨眉為城郭江潛綿洛為池澤
以汶山為畜牧南中為園苑會有火災其相開明决
玉壘山以除水害帝遂委以政事法堯舜禪授之義
遂禪位于開明帝升西山隱焉時適二月子鵑鳥鳴
故蜀人悲子鵑鳥鳴也巴亦化其教而力農務迄今
巴蜀民農時先祀杜主君開明位號曰叢帝叢帝
生廬帝盧帝攻奉至雍生保子帝帝攻青衣䧺張
獠僰九世有開明帝始立宗廟以酒曰醴樂曰荆人
尚赤帝稱王時蜀有五丁力士能移山舉萬鈞每王
薨輒立大石長三丈重千鈞為墓志今石笋是也號
曰笋里未有謚列但以五色為主故其廟稱青赤黑
黃白帝也開明王自夢廓移乃徙治成都周顯
王之世蜀王有襃漢之地因獵谷中與秦惠王遇惠
王以金一笥遺蜀王王報珍玩之物物化為土惠王
怒羣臣賀曰天奉我矣王將得蜀土地惠王喜乃作石
牛五頭朝瀉金其後曰牛便金有飬卒百人蜀人悅
之使使請石牛惠王許之乃遣五丁迎石牛既不便
金怒遣還之乃嘲秦人曰東方牧犢兒秦人笑之曰
吾雖牧犢當得蜀也武都有一丈夫化為女子美而
豔蓋山精也蜀王納為妃不習水土欲去王必留之
乃爲東平之歌以樂之無幾物故蜀王哀之乃遣五
丁之武都擔土爲妃作冢蓋地數畆高七丈上有石
鏡今成都北角武檐是也後王悲悼作臾邪歌龍歸
之曲其親埋作冢者皆立方石以志其墓成都縣内
有一方折石圍可六尺長三丈許去城北六十里曰
毗橋亦有一折石亦如之長老傳言丁士檐土擔也
公孫述時武擔石折故治中從事任文公歎曰噫西
方智士死吾其應之歲中䘚周顯王二十二年蜀
侯使朝秦秦惠王數以美女進蜀王感之故朝焉惠
王知蜀王好色許嫁五女於蜀蜀遣五丁迎之還到
梓潼見一大蛇入宂中一人攬其尾掣之不禁至五
人相助大呼抴蛇山崩時壓殺五人及秦五女并將
從而山分為五嶺直頂上有平石蜀王痛傷乃登之
因命曰五婦冡山川平石上為望婦堠作思妻臺今
其山或名五丁冢蜀王别封弟葭萌於漢中號苴
侯命其邑曰葭萌焉苴侯與巴王為好巴與蜀讎故
蜀王怒伐苴侯苴侯奔巴求救於秦秦惠王方欲謀
楚群臣議曰夫蜀西僻之國戎狄為鄰不如伐楚司
馬錯中尉田真黃曰蜀有桀紂之亂其國冨饒得其
布帛金銀足給軍用水通于楚有巴之勁卒浮大舶
船以東向楚楚地可得得蜀則得楚楚亡則天下幷
矣惠王曰善周慎王五年秋秦大夫張儀司馬錯
都尉墨等從石牛道伐蜀蜀王自於葭萌拒之敗績
王遯走至武陽為秦軍所害其傅相及太子退至逢
鄉死於白鹿山開明氏遂亡凡王蜀十二世周赧
王元年秦惠王封子通國為蜀侯以陳壯為相置巴
郡以張若為蜀國守戎伯尚強乃移秦民萬家實之
三年分巴蜀置漢中郡六年陳壯反殺蜀侯通
國秦遣庶長甘茂張儀司馬錯復伐蜀誅陳壯七
年封子惲為蜀侯司馬錯率巴蜀衆十萬大船船萬
艘米六百萬斛浮江伐楚取商於之地為黔中郡
五年惠王二十七年儀與若城成都周廻十二里高
七丈郫城周廻七里高六丈臨卭城周廻六里高五
丈造作下倉上皆有屋而置觀樓射蘭成都縣本
治赤里街若徙置少城内城營廣府舍置鹽鐵市官
并長丞修整里闠市張列肆與咸陽同制其築城取
土去城十里因以飬魚今萬歲池是也惠王二十七
年也城北又有龍埧池城東有千秋池城西有柳
池冬夏不竭其園囿因之平陽山亦有池澤蜀之漁
畋之地也赧王十四年蜀侯惲祭山川獻饋於秦
孝文王惲後毋害其寵加毒以進王王將嘗之後毋
曰饋從二千里來當試之王與近臣近臣即斃文王
大怒遣司馬錯賜惲劒使自裁惲懼夫婦自殺秦誅
其臣郎中令嬰等二十七人蜀人葬惲郭外十五
年封其子綰為蜀侯十七年聞惲無罪冤死使使迎
喪入葬之郭内初則炎旱三月後又霖雨七月車溺
不得行喪車至城北門忽陷入地中蜀人因名北門
曰咸陽門為蜀侯惲立祠其神有靈能興雲致雨水
旱禱之三十年疑蜀侯綰反王復誅之但置蜀守
張若因取筰及其江南地焉周滅後秦孝文王以
李冰為蜀守冰能知天文地理謂汶山為天彭門乃
至湔及縣見两山對如闕因號天彭闕髣髴若見神
遂從水上立祀三所所祭用三牲珪璧沉濆漢興數
使使者祭之冰乃壅江作堋穿郫江撿江别支流雙
過郡下以行舟船岷山多梓柏大竹頹隨水流坐致
材木功省用饒又溉灌三郡開稻田於是蜀沃野千
里號為陸海旱則引水浸潤雨則杜塞水門故記曰
水旱從人不知饑饉時無荒年天下謂之天府也外
作石犀五頭以厭水精穿石犀谿於江南命曰犀牛
里後轉為耕牛二頭一在府市市橋門今所謂石牛
門是也二在淵中乃自湔堰上分穿羊摩江灌江
西於玉女房下自涉郵作三石人立三水中與江神
要水竭不至足盛不沒肩時青衣有沫水出蒙山下
伏行地中會江南安觸山脇溷崖水脈漂疾破害舟
船歴代患之冰發卒鑿平溷崖通正水道或曰冰鑿
崖時水神怒冰乃操刀入水中與神闘迄今蒙福
僰道有故蜀主兵闌亦有神作大灘江中其崕嶃峻
不可鑿乃積薪燒之故其處懸崕有赤白五色冰
又通笮通汶井江徑臨卭與蒙谿分水白木江會武
陽天社山下合江又導洛通山洛水或出瀑口經什
邡郫别江會新都大渡又有綿水出紫巖山經綿
竹入洛東流過資中會江陽皆溉灌稻田膏潤稼穡
是以蜀川人稱郫繁曰膏腴綿洛為浸沃也又識
齊水脉穿廣都鹽井諸陂池蜀於是盛有養生之饒
焉漢祖自漢中出三秦伐楚蕭何發蜀漢米萬船
而給助軍糧收其精銳以補傷疾雖王有巴蜀南中
不賓也高祖六年始分置廣漢郡高后六年城
僰道開青衣孝文帝末年以廬江文翁為蜀守穿湔
江口溉灌繁田千七百頃是時世平道治民物阜康
承秦之後學校陵夷俗好文刻翁乃立學選吏子弟
就學遣雋士張叔等十八人東詣博士受七經還以
教授學徒鱗萃蜀學比於齊魯巴漢亦立文學孝景
帝嘉之令天下郡國皆立文學因翁倡其教蜀為之
始也孝武帝皆徵入叔為博士叔明天文災異始
作春秋章句官至侍中揚州刺史元光四
年置蜀四部都尉元鼎二年立成都十八郭於是
郡縣多城觀矣六年分廣漢置犍為郡元封元
年分犍為置䍧柯郡二年分䍧柯置益州郡六
年以廣漢西部蜀南部爲越嶲郡北部冉厖爲汶山郡
卭笮爲沉黎郡合置二十餘縣天漢四年罷沉黎
置兩部都尉一治旄牛主外羌一治青衣主漢民
孝宣帝地節三年罷汶山郡置北部都尉時又穿
臨卭蒲江鹽井二十所增置鹽鐵官蜀自漢興至
乎哀平皇德隆熙牧守仁明宣德立教風雅英偉之
士命世挺生感於帝思於是璽書交馳於斜谷之南
玉帛踐乎梁益之鄉而西秀彦盛或龍飛紫闥允陟
璿璣或盤桓利居經綸皓素故司馬相如耀文上京
揚子雲齊聖廣淵才高名雋李仲元湛然岳立林翁
孺訓誥互遠何君公謨明弼諧王延世著勲河平其
次楊壯何顯得意之徒恂恂焉斯盖華岷之靈標江
漢之精華也故益州刺史王襄悅之命王襃作中和
頌令胄子作鹿鳴聲歌之以上孝宣帝帝曰此盛德
之事朕何以堪之即拜為郎降及建武以後爰迄
靈獻文化彌純道德彌臻趙志伯三遷台衡子柔兄
弟相繼元輔司空張公宣融皇極太常仲經為天下
材英廣陵太守張文紀號天下整理武陵太守杜伯
持能决天下所疑王稚子震名華夏常茂尼流芳京
尹其次張俊秦宓英辯博通董扶楊厚究知天文任
定祖訓徒同風洙泗其孝悌則有姜詩感物寤靈禽
堅精動殊俗隗通石横中流吴順赤烏來巢其忠貞
則王皓隕身不傾朱遵絆馬必死王累懸頸州門張
任守節故主其淑媛則有元常紀常程玦及吴几先
絡郫之二姚殷氏兩女趙公夫人自時厥後龍宗有
鱗鳳集有翼搢紳邵右之疇比肩而進世載其美是
以四方述作有志者莫不仰其高風範其儀則擅名
八區為世師表矣其忠臣孝子列士貞女不勝詠述
雖魯之詠洙泗齊之禮稷下未足尚也故漢徵八士
蜀有四焉然秦惠文始皇克定六國輒徙其豪傑於
蜀資我豐土家有鹽銅之利戸專山川之材居給人
足以富相尚故工商致結駟連騎豪族服王侯美衣
娶嫁設太牢之厨膳歸女有百兩之徒車送葬必高
墳瓦椁祭奠而芉豕夕牲贈襚兼加贈賻過禮此其
所失原其由來染秦化故也若卓王孫家僮千數程
鄭各八百人而郄公從禽卷無行人簫鼓歌吹擊鐘
肆懸冨侔公室豪過田文漢家食貨以為稱首蓋亦
地沃土豐奢侈不期而至也
蜀郡州治屬縣五戸漢廿七萬晉六萬五千去洛三
千一百二十里東接廣漢北接汶山西接漢嘉犍為
州治大城郡治少城西南兩江有七橋直西門
郫江中沖治橋西南石牛門曰市橋下石犀所潛淵
中也城南曰江橋南渡流曰萬里橋西上曰夷里橋
上曰笮橋橋從冲治橋西出折曰長昇橋郫江上西
有永平橋長老傳言李冰造七橋上應七星故世祖
謂吴漢曰安軍置在七星間城北十里有昇僊橋有
送客觀司馬相如初入長安題市門曰不乘赤車駟
馬不過汝下也其郫西上有永平橋於是江衆多作
橋故蜀立里多以橋為名其大江自湔堰下至犍
為有五津始曰白華津二曰里津三曰江首津四曰
涉頭津劉璋時召東州民居此改曰東州頭五曰
江南津入犍為有漢安橋玉津東沮津津亦七
始文翁立文學精舍講堂作石室一作玉室在城南
永初後堂遇火太守陳留高䀢更修立又增造二石
室州奪郡文學為州學郡更於夷里橋南岸道東邊
起文學有女墻其道西城故錦官也錦江織錦濯其
中則鮮明他江則不好故命曰錦里也西又有車
官城其城東西南北皆有軍營壘城其郡四出大道
道實二十里有衢今言十八里者昔蜀王女未嫁年
二十亡王哀悼不忍言二十故言十八也王女墓在
城北今王女陌是也其太守著德垂績者前漢莫
聞建武以來有苐五倫廉范叔度特垂慈愛百姓歌
之曰廉叔度來何暮來時我单衣去時重五袴其後
漢中趙瑤自扶風太守來之郡司空張謂曰苐五伯
魚從蜀郡為司空今掃吾苐以待足下瑤換廣漢陳
留高䀢亦播文教太尉趙公初為九卿適子甯還蜀
䀢命為文學撰鄉俗記亦能屈士如此廣漢王商犍
為楊洪皆見詠懷及晉建西夷府太守多遷為西
夷校尉亦遷益州刺史
成都縣郡治有十二鄉五部尉漢戶七萬晉三萬七
千名難治時廣漢馮顥為令而太守京兆劉宣不奉
法免顥奏之立文學學徒八百人實戸口萬八千開
稻田百頃治有尤異後有廣漢劉厖為令大姓恣縱
諸趙倚公故多犯法濮陽太守趙子真父子強横厖
治其罪莫不震肅郫民陽伯侯奢侈大起冡營因厖
為郫令伯侯遂徙占成都厖復為成都豪右敬服
有蜀侯祠四姓有柳杜張趙郭楊氏富先有程鄭
郄公後有郭子平奢豪楊伯侯兄弟
郫縣郡西北六十里冠冕大姓何羅郭氏
繁縣郡北九十里有泉水稻田三張為甲族
江原縣郡西渡大江濱文井江去郡一百二十里有
青城山稱江祠安漢上下朱邑出好麻黃潤細布
有羌筒盛小亭有好稻田東方常氏為大姓文井
上有守捉三十里土有天馬祠
臨卭縣郡西南二百里本有卭民秦始皇上郡實
之有布濮水從布濮來合火井江有火井夜時光映
上昭民欲其火光以家火投之頃許如雷聲火焰出
通耀數十里以竹筒盛其光藏之可拽行終日不滅
也井有二水取井火煮之一斛水得五㪷鹽家火煮
之得無幾也有古石山有石鑛大如蒜子火燒合之
成流支鐡甚剛因置鐡官有鐡祖廟祠漢文帝時以
鐵銅賜侍郎鄧通通假民卓王孫歲取千匹故王孫
貨累巨萬億鄧通錢亦盡天下王孫女文君能鼓琴
時有司馬長卿者臨卭令王吉與之遊王孫家文君
因奔長卿漢世縣民陳立歴巴郡䍧柯天水太守
有異政陳氏劉氏為大姓冠蓋也
廣都縣郡西三十里元朔二年置有鹽井漁田之饒
大豪馮氏有魚池鹽井縣凡有小井十數所及漁田
之饒江有魯漕梁山有鐵鑛江西有安稻田穿山崖
過水二十里漢時縣民朱辰字元燕為巴郡太守
甚著德惠辰卒官郡獽民北送及墓獽蜑鼓刀辟踊
感動路人於是葬所草木頃許皆倣之曲折迄今蜀
人莫不歎辰之德靈為之感應今朱氏為首族也
成都市官本有長建武十八年省
蜀郡太康初屬國改號曰成都内史王改封乃復舊
廣漢郡高帝六年置屬縣八漢戸十七萬晉四萬去
洛三千里南去成都百二十里西接汶山北接梓潼
東接巴郡本治繩鄉安帝永和中隂平漢中羌反元
初二年移涪後治雒城王莽改曰就都公孫述名曰
子同益州以蜀郡廣漢犍為三蜀土地沃美人士
俊乂為一州稱望然漢選蜀郡廣漢太守每重德高
俊故前有趙護苐五伯魚後有蔡陳表章禮物殊於
諸郡其太守著功德者有劉感孫賓蔡陳寵伯魚自
郡徑遷司徒寵亦至三公而祋諷尹睦鮮于定趙瑤
皆公望也薛鴻軰卿佐也而許靖亦為上公及何祗
常閤皆有稱以處州中益州恒治此郡初平中益
州牧劉焉自綿竹移雒縣城築闕門云其地不王乃
留孫脩據之建安十八年劉先主自涪攻圍且一
年軍師龐統中流矢死先主痛惜言則涕泣廣漢太
守南陽張存曰統雖可惜違大雅之體先主怒曰統
殺身成仁非仁者乎即免存官十九年拔雒城援
襄陽馬良書詒諸葛亮曰承雒已下尊兄配業先國
魄兆見矣時州或治成都時復治雒為蜀&KR1697;府
雒縣郡治汎鄉有孝子姜詩田地宅姓族有鐔李
郭翟氏
綿竹縣劉焉初所治綿與雒各出稻稼畆收三十斛
有至十五斛漢時任安定祖以儒學教號侔洙泗有
多士秦杜為首族也
什邡縣山出好茶楊氏為大姓美田有鹽井
新都縣蜀以成都廣都新都為三都號名城有金堂
山水通於巴漢時五倉名萬安倉有棗魚梁多名士
有楊厚董扶又有四姓馬史汝鄭者也
五城縣郡東南有水通于巴漢時置五倉發五縣民
尉部主之後因以為縣出龍骨云龍升其山值天門
閉不達墮死於此後没地故掘取得龍骨
郪縣有山原田冨國鹽井濮出好棗宐君山出麋尾
特好入貢大姓王李氏又有高馬家世常部曲蜀時
高勝馬泰皆叛伏誅
廣漢縣有山原田蜀時彭義有儁才晉世改號令德
故二姓為甲族也
德陽縣有青石祠山原肥沃有澤漁之利士女貞孝
望山樂水土地易為生事車騎將軍鄧芝雅有終焉
之思後遂葬其山太守夏侯慕時古濮為功曺康古
袁氏為四姓大族之甲者
劉氏延熙中分廣漢四縣置東廣漢郡咸熙初省泰
始末又分置新都郡太康省末年又置蜀王國蜀郡
常騫為内史永嘉末省
犍為郡孝武建元六年置時治鄨縣十二漢戸十萬
鄨故犍為地是也鄨有犍山見保乾圖武帝初
欲開南中令蜀通僰青衣道是元年僰道令通之費
功無成百姓愁怨司馬相如諷諭之使者唐蒙將南
入以道不通執令將斬之令歎曰忝官益土恨不見
成都市蒙即令送成都市而殺之蒙乃斬石通閣道
故世為諺曰思都郵斬令頭云後蒙為都尉治南夷
道元光五年郡移治南廣四年益州刺史任安
城武陽孝昭元年郡治僰道後遂徙武陽至晉屬
縣五戸二萬去洛三千二百七十里東接江陽南接
朱提北接蜀郡西接廣漢王喬升其北山彭祖家其
彭蒙白虎仁於廣德寳鼎見於江溉綏和五年又
上寳磬十六劉向以為美化所降用立辟雍而士多
仁孝女性貞專王莽改曰西順郡人不會更始都南
陽遠奉貢職及公孫述有蜀郡拒守述伐之郡功曺
朱遵逆戰衆寡不敵遵絆馬死戰遂為述所幷而任
君業閉戶費貽素隱光武帝嘉之曰士大夫之郡也
郡去成都百五十里渡大江昔人作大橋曰漢安橋
廣一里半每秋夏水盛斷絶歲歲修理百姓苦之建
安二十一年太守南陽李嚴乃鑿天柱山尋江通車
道省橋梁三津吏民悅之嚴因更造起府寺觀壮麗
為一州勝宇二十四年黃龍見武功陽赤水九日
蜀以劉氏瑞應其太守漢興以來鮮有顯者
武陽縣郡治有王喬彭祖祠蒲江大堰灌郡下六門
有朱遵祠山出鐵及白玉特多大姓有七陽五李諸
姓十二也
南安縣郡東四百里治有青衣江會縣溉有名灘一曰
雷垣二曰鹽塈李冰所平也有柑橘官社漢有鹽井
南安武陽皆出名茶多陂池西有熊耳南有峨眉山
山去縣八十里孔子地圖言有仙藥漢武帝遣使者
祭之欲致其藥不能得有四姓能宣謝審五大族楊
費又有信士吕孟貞紀至行也
僰道縣在南安東四百里拒郡百里高后六年城之
治馬湖江會水通越嶲本有僰人故秦紀言僰童之
冨漢民多漸斥徙之有茘支薑蒟濱江有兵欄李冰
所燒之崖有五色赤白映水玄黃魚從楚來至此而
止畏崖映水也有韓原素祠又有孝子隗通為母汲
江裔水為出平石生江中今石在焉湖江而孝子吴
順飬母赤烏巢其門崩容江出好磨石崩江多魚害
民失在於徵巫好鬼妖大姓吴隗又有楚石薛相者
牛鞞縣受新都江去郡三百里元鼎二年置相陽明
鹽井程韓為冠蓋之族
資中縣受牛鞞江也
江陽郡先有王延世著勲河平後有董鈞為漢定禮
王董張趙為四族二縣在中多山田少稻種之地
本犍為枝江都尉建安十八年置郡漢安程徵石謙
白州牧劉璋求立郡璋聽之以都尉廣漢成存為太
守屬縣四戶五千去洛四千八十里東接巴郡南接
䍧柯西接廣漢犍為北接廣漢有茘支巴菽桃枝蒟
給橙俗好文刻少儒學多樸野蓋天性也
江陽縣郡治江雒會有方山蘭祠江中有大闕小闕
季春黃龍堆没闕即平昔云世祖微時過江陽有一
子望氣者曰江陽有貴兒氣王莽求之縣人殺之後
世祖為子立祠謫江陽民不使冠帶者數世有冨義
鹽井又郡下百二十里者曰伯塗魚梁六伯氏女為
塗氏婦造此梁四姓王孫程鄭八族又有魏趙先周
也(有荔支已菽桃枝蒟給橙字與上文巴志序所稱果蔓名大同小異)
漢安縣郡東五百里土地雖迫山水特美好宐蠶桑
有鹽井魚池以百數家家有焉一郡豐沃四姓程石
姚郭八族張季李趙輩而程石傑立郡常秉議論選之
苻縣郡東二百里元鼎二年置治安樂水會東接巴
蜀樂城南水通平羌鄨縣永建元年十二月縣長趙
祉遣吏先尼和拜檄巴蜀守過成瑞灘死子賢求喪
不得女絡年二十五迺分金珠作二錦囊繫兒頭下
至二年二月十五日女絡廼乘小船至父沒所哀哭
自沉見夢告賢曰至二十一日與父屍俱出至日父
子浮出縣言郡太守蕭登高之上尚書遣戸曺掾為
之立碑人為語曰符有先絡僰道張帛求其夫天下
無有其偶者矣
新樂縣郡西二百八十里元康五年置西楚僰道有
鹽井大姓魏吕氏(西楚僰道四字疑誤)
汶山郡本蜀郡北部冉駹都尉孝武元封四年置舊
屬縣八戶二十五萬去洛三千四百六十三里東接
蜀郡南接漢嘉西接梁州酒泉北接隂平有六夷羌
胡羌虜白蘭峒九種之戎牛馬旄氈班罽青頓毞毲
芉羖之屬特多雜藥名香土地剛鹵不宐五穀惟種
麥而多冰寒盛夏凝凍不釋故夷人冬則避寒入蜀
庸賃自食夏則避暑反落歲以為常故人謂之作五
百石子也宣帝地節元年武都白馬羌反使者駱
武平之因拜越嶲太守迎者如雲後蜀郡趙温亦著
治績故王莽遣任貴為鎮戍大尹守之自建武後
數叛章武三年越嶲叟大帥高定元稱王恣㫿遣
都督李承之殺將軍梓潼焦璜破没郡土丞相亮遣
越嶲太守龔禄住安上縣遙領太守安上去郡八百
里有名而已建興三年蜀安南將軍馬忠率越嶲郡
夷郡夷剛狠皆鴟視忠率越嶲太守張嶷將所領之
郡誘殺蘇祈邑君冬逄及其弟隗渠等懷集種落威
信允著諸種漸服又斬斯都耆帥李承之首乃手殺
焦璜龔禄者也又討叛鄙降夷人安種落蠻夷率服
嶷始以郡郛宇頽更築小隖居之
舊本記此段訛舛不可重叙姑考事之本末略加
整頓刻之
延熙二年乃還舊郡更城郡城夷人男女莫不致力
興復七縣嶷遷復後頗奸軌雖有四部斯兒及七營
軍不足固守乃置赤甲北軍二牙門及斯兒督軍中
堅衛夷徼
卭都縣郡治因卭邑名也卭之初有七部後為七部
營軍又有四部斯兒南山出銅有温泉穴冬夏熱其
温可湯雞豚下流治疾病餘多悪水水神護之不可
汚穢及沉亂髮照面則使人被悪疾一郡通云然
臺登縣有孫水一曰白沙江入馬湖水山有砮石火
燒成鐵剛利禹貢厥賦砮是也又有漆漢末夷皆有
之嶷取焉(張嶷)
闡縣故卭人邑卭都接寒關今省
漢示縣漢末夷王及弟隗渠數偝叛以服諸種張嶷
先殺王弟隗渠又叛遁入西徼遣親信二人使嶷嶷
知姦計以重賂使使殺渠渠死夷徼肅清縣晉省
會無縣路通寧州渡瀘得住狼縣故濮人邑也今有
濮人冢冢不開戸其穴多有碧珠人不可取取之不
祥有天馬河馬日千里後死於蜀葬江原小亭今天
馬冡是也縣有天馬祠初民家馬牧山下或產駿駒
云天馬子也今其天馬逕厥迹存焉河中有銅胎今
以羊祀之可取河中見存土地時產犀牛山色青碧
大笮縣漢末省也
定筰縣筰笮夷也汶山曰夷南中曰昆明漢嘉越嶲
曰筰蜀曰卭皆夷種也縣在郡西渡瀘水賓剛徼白
摩沙夷有鹽池積薪以齊水灌而後㷊之成鹽漢末
夷皆錮之張嶷往爭夷帥岑槃木明不肯服嶷禽撻
殺之厚賞賜餘類皆安官迄有之北沙河是
三縫縣一曰小會無音三播(字疑誤音三播)通道寧州渡瀘得
蜻蛉縣有長谷石時坪中有石豬子母數千頭長老
傳言夷昔牧豬於此一朝豬化為石迄今夷不敢牧
於此
卑水縣去郡三百里水流通馬湖
潛街縣漢末置晉初省
安上縣馬湖縣水通僰道入江晉初省
右益州漢初統郡五後漸分建蜀郡及巴郡又分為
五郡含工十五郡廣漢漢中犍為為四郡又開益州
五郡合二十五郡及寧州梁州建復增七郡蜀於是
有州四十二郡一百九十六縣州分後益州凡新
舊郡九縣四十八戶夷晉二十四萬
譔曰蜀之為邦天文井絡輝其上地理岷嶓鎮其域
五岳華山表其陽四瀆則汶江出其徼故上聖則大
禹生其鄉媾姻則黃帝㛰其女顕族大賢彭祖育其
山列仙王喬升其岡而寳鼎輝光於中流離龍仁虎
躍乎淵陵開闢及漢國富民殷府腐榖帛家藴畜積
雅頌之聲充塞天衢中穆之詠侔乎二南蕃衍三州
土廣万里方之九區於斯為盛固乾坤之靈囿先王
之所經緯也
華陽國志卷苐三
