華陽國志卷苐十上
先賢士女揔讚
含和誕氣人倫資生必有賢彦爲人經紀宣德逹教
博化篤俗故太上立德其次立功其次立言品物煥
炳彝倫攸叙也益梁爰在前代則夏勲配天而彭祖
體地及至周世韓服將命&KR2037;子忠堅然顕者猶鮮豈
國史簡闕亦將分以秦楚希預華同自漢興以來迄
乎魏晉多士克生髦俊盖世愷元之疇感于帝思扵
是璽書交馳扵斜谷之南束帛戔戔于梁益之鄊或
迺龍飛紫閣允陟璿璣亦有磐桓利居經綸皓素其
躭懷道術服膺六藝車之招旃旌之命徵名聘德
忠臣孝子烈士賢女高劭足以振玄風貞淑可以方蘋
蘩者奕世載美是以四方述作來世志士莫不仰高
軌以咨詠憲洪猷而儀則擅名八區爲世師表矣故
耆舊之篇較義史漢而今志州部區别未可揔而言
之用敢撰約其善爲述讚因自注解甄其洪伐尋事
釋義略可以知其前言往行矣
蜀郡士女
嚴平恬泊皓然沉冥嚴遵字君平成都人也雅性
澹泊學業加妙專精大易躭扵老莊常卜筮於市
假蓍龜以教與人子卜教以孝與人弟卜教以悌
與人臣卜教以忠扵是風移俗易上下慈和日閱
得百錢則閉肆下簾授老莊著指歸爲道書之宗
揚雄少師之稱其德杜陵李強爲益州刺史謂雄
曰吾眞得君平矣雄曰君但可見不能屈也強以
爲不然至州脩禮交遵遵見之強服其清高而不
敢屈也歎曰揚子雲眞知人也年九十卒雄稱之
曰不慕夷則由矣不作苟見不治苟得久幽而不
改其操雖隨和何以加諸
仲元抑抑邦家儀形李弘字仲元成都人少讀五
經不爲章句処陋巷淬勵金石之志威儀容止邦
家師之以德行爲郡功曺一月而去子贅以見辱
殺人太守曰賢者之子必不殺人放之贅自以枉
語家人弘遣亡命太守怒讓弘弘對曰贅爲殺人
之賊明府私弘枉法君子不誘而誅也石碏殺厚
春秋譏之孔子稱父子相隱直在其中弘實遣贅
太守無以詰也州命從事常以公正諫爭爲志揚
子雲稱之曰李仲元爲人也不屈其志不累其身
不夷不惠可否之間見其貌者肅如也觀其行者
穆如也聞其言者愀如也非正不言非正不行非
正不聽吾先師之所畏
子雲玄逹煥乎弘聖揚雄字子雲成都人也少貧
好道家無擔石之儲十金之費晏如也好學不爲
章句初慕司馬相如綺麗之文多作詞賦車騎將
軍王音成帝叔舅也召爲門下史薦待詔上甘泉
羽獵賦遷侍郎給事黃門雄旣升秘閣以爲詞賦
可尚則賈誼升堂相如入室武帝讀大人賦飄飄
然有凌雲之志不足以諷諫乃輟其業以經莫大
扵易故則而作太玄傳莫大扵論語故作法言史
莫善扵蒼頡故作訓纂賦莫弘扵離騷故反屈原
而廣之典莫正扵爾雅故作方言初與劉歆王莾
董賢同官竝至三公雄歷三帝獨不易官年七十
一卒自劉向父子桓譚等深敬服之其玄源淵懿
後世大儒張衡崔子玉宋仲子王子雍皆為注解
吳郡陸公紀尤善扵玄稱雄聖人雄子神童烏七
歲預雄玄文年九歲而卒
林生清寂莫得而名林閭字公孺臨邛人也善古
學古者天子有輶車之使自漢興以來劉向之徒
但聞其官不詳其職惟閭與嚴君平知之曰此使
考八方之風雅通九州之異同主海内之音韻使
人主居高堂知天下風俗也揚雄聞而師之因此
作方言閭隠遯世莫聞也
泛鄊忠貞社稷是經進賢爲國稽攷典刑&KR0738;莫助之
身殞朝傾何武字君公郫人也初以對策甲科為
郎歴揚兖州刺史司隷校尉京兆尹清河楚沛太
守廷尉御史大夫成帝初具三公拜大司空封泛
鄊侯爲人忠厚公正推賢進士在楚致兩龔在沛
厚兩唐臨司隷致茂陵何竝居公位進辛慶忌皆
世名賢臨州郡雖無赫赫之名及去民思之才雖
不及丞相薛宣翟方進而正直過之哀帝即位㠯
朱博趙玄爲公卿用事免官諫大夫鮑子都亟言
訟之丞相王嘉亦以爲慨帝復徵武爲御史大夫
徙前將軍時大司馬新都侯王莾避帝外家丁傅
氏遜位亦以列侯見徵哀帝詔博舉太常莾從武
求舉武以莾姦人之雄不許哀帝崩王太皇太后
莾姑也即日引莾入收大司馬董賢印綬詔舉大
司馬丞相孔光等逼王氏皆舉莾武與左將軍公
孫禄謀曰莾五父世朝權傾人主必危劉氏乃舉
禄禄亦舉武太后不從用莾爲大司馬莾諷有司
劾奏皆免武就國後莾寖盛遂爲宰衡安漢公欲
圖簒漢憚武與其叔紅陽侯王立不從元始三年
因吕寬吳章事檻車徵武武自殺衆咸冤之莾欲
厭衆心謚武曰剌侯子况嗣平帝崩莾因居攝後
僭王位
叔文播教變風爲雅道洽化遷我寔西魯張寬字
叔文成都人也蜀承秦後質文刻野太守文翁遣
寬詣博士東受七經還以教授扵是蜀學比於齊
魯巴漢亦化之景帝嘉之命天下郡國皆立文學
由翁唱其教蜀爲之始也寬從武帝郊甘泉泰畤
過橋見一女子躶浴川中乳長七尺曰知我者帝
後七車適得寬車對曰天有星主祠祀不齊㓗則
作女令見帝感寤以爲揚州刺史復别蛇莾之妖
世稱云七車張作春秋章句十五萬言
長卿彬彬文爲世矩司馬相如字長卿成都人也
遊京師善属文著子虚賦而不自名武帝見善之
曰吾獨不與此人同世楊得意對曰臣邑子司馬
相如所作也召見相如相如又作上林賦帝悓以
爲郎又上大人賦以風諫制封禪書爲漢詞宗官
至中郎將世之作詞賦者自揚雄之徒咸則之
王淵豔麗蔚若華國王襃字子淵資中人也以高
才文藻侍宣帝初爲王襄作樂賦中和頌宣帝時
又上甘泉洞簫賦帝善之令宫人誦之爲諫大夫卒
子山翰藻遺篇有厚楊終字子山成都人也年十
三已能作雷賦通屈原七諫章後坐太守徙邊作
孤憤詩明帝時與班固賈逵竝爲校書郎刪太史
公書爲十餘萬言作生民詩又上符瑞詩十五章
制封禪書著外傳十二卷章句十五萬言皆傳於
世者
少遷猛毅垂勲三邦陳立字少遷臨邛人也成帝
時牂柯有亂將軍王鳳薦立爲太守克平&KR0852;亂徙
守巴郡秩中二千石治有尤異又徙天水太守為
天下最天子賜黃金四十觔入為左衛護軍
世公賦政祥瑞來同王阜字世公成都人也太守
苐五倫察舉孝廉為重泉令有鸞鳥集於文學十
餘日遷益州太守神馬出滇池河甘露降白烏見
民懷之如父母
猗欤文父叡發幼童德澹會稽道崇辟雍張覇字
伯饒謚曰文父成都人也年數歲以知禮義諸生
孫林劉固段著等宗之移家其宇下啓母求就師
學母憐其稚對曰饒能故字伯饒也爲會稽太守
撥亂興治立文學學徒以千數風教大行道路但
聞誦聲百姓歌詠之致逹名士顧奉公孫松畢海
胡毋官萬虞先王演李根皆至大位在郡十年以
有道徵拜議郎遷侍中遂授覇五更尊禮於文學
年老卒葬於河南
少府委遲作卿作師趙典字仲經成都人也太尉
戒孫也與潁川李膺等竝號八俊三爲侍中自樂
禄俸施貧方授國師未拜病卒
何楊研神貫奥入微何英字叔俊郫人也楊由
字哀侯成都人也二子學通經緯英著漢德春秋
十五卷孫汶字景由亦深學初徵上日食盗賊起
有效為謁者京師旱請雨即澍遷犍為屬國著世
務論三十篇卒楊由爲太守廉范文學范稱能治
由言當有賊發頃之廣柔羌反寇殺長姚超鄊人
冷豐齎酒候之值客未内由爲知其多少又言人
當致果其色赤黃果有送甘橘者大將軍竇憲從
太守索雲氣圖由諫莫與尋憲受誅其眀如此著
書十篇而卒
司農明允國憲是維任昉字文始成都人也初爲
葉令治姦賊七十餘人遷梁相尚書令清身撿下
大將軍梁冀憚之出爲魏郡徙平原歲出租稅百
萬冀誅復入爲尚書令司隷校尉遷大司農卒弟
愷徐州刺史亦有治名昉父循字伯度爲長沙太
守得其父時爲五官事在精通也
翁君美秀牧後寤機何覇字翁君司空武兄也爲
郡戶曺刺史王尊將之官移諸郡不得遣迎太守
唯覇白宐往太守遣覇尊大怒覇對曰太守遣覇
非脩敬也以去京師久遲知朝廷起居耳尊遽下
車持節對之因竒覇容止辟爲别駕舉秀才爲属
國中郎將弟(名闕)潁川太守兄弟五人皆有名
伯騫推賢求善如飢柳宗字伯騫成都人也初結
九友共學號九子及爲州郡右職務在進賢拔致
求次方張叔遼王仲曾殷智孫等終至牧守州里
爲諺曰得黃金一笥不如爲伯騫所議舉茂才為
陽夏太守
文侯顒卬極位台衡文侯趙戒字志伯少府典祖
也父定以遊俠稱戒順桓帝之世歷司徒太尉登
特進屢居公輔免憂患無妄之世告歸于蜀薨
太尉頡頑志振頽綱趙謙字彦信戒孫也歴位卿
尹初平元年爲太尉時董卓秉政欲遷天子長安
謙與司空苟爽固諫卓不聽以爲車騎將軍奉大
駕西幸封洛亭侯拜司隷校尉忤卓指免討白波
賊有功封侯進司徒免拜尚書令大㒒三年薨謚
曰忠侯
司徒繼踵僶俛權横趙温字子柔謙弟以侍中與
同輦西遷封江南亭侯兄亡初平四年拜司空未
期進司徒當世榮之時車騎將軍李傕與董承張
濟等爭權數遷移天子温以書切責扵傕天子聞
寒心尋曺公入徙天子都許政出諸侯禮待温居
公位十五年建安十三年薨
猶操道柄董李是讓讓責也董卓李傕凶擅謙温
干之初文侯與李固胡廣議立清河王蒜而冀欲
立蠡吾趙戒脅而從之使李固枉死君子以爲卓
傕之惡甚扵梁冀謙摩卓之牙温弄傕之爪雖逼
權勢以道陳訓賢其祖遠矣
侍中授命分節亦章常洽字茂尼江原人也自荆
州刺史遷京兆尹侍中長水校尉以兵衞大駕西幸
傕等作難常侍衞天子左右爲傕所煞
蠻夷猾擾倡亂南疆子恭要傳醜穢于攘楊竦字
子恭成都人也永初中越嶲永昌夷反&KR0714;破郡縣
衆十萬餘刺史張喬以竦勇猛授從事任平南中
竦先以詔書告喻不服乃加誅殺虜三萬餘人獲
生口千五百人財物四千萬降夷三十六種舉正
姦濁長吏九十人黃綬六十人南中清平會被傷
卒喬舉州弔贈列画東觀
伯春孟元厈正時君張充字伯春李幾字孟元
江源人也充爲治中從事時刺史恃豪每見從事
布席地坐已自安高牀上充入閤不肯進刺史寤
乃更禮從事刺史辟公孫特大姓犍爲李威橋稚
充曺(闕事節)時有水災倫受刺史指以漢中升平不
足表聞幾固爭之後刺史至與倫不平求郡短劾
倫不言水災幾對以詔書上災異不得由州倫遷
司空辟幾掾幾(居希切說文微也始出幾古字今作幾)
楊羅爲小遺&KR0738;在民楊班字仲桓成都人也羅
衡字仲伯郫縣人也俱師徵士何初山班爲不韋
茂陵令治化浹洽徙西城閬中令號時名宰衡爲
萬年令路不拾遺人家牛馬皆繫道邊曰屬羅公
三府爭辟拜廣漢長二縣皆爲立祠
小伯温恭預圖息紛陳湛字小伯成都人也歴數
縣令民皆懷之州辟治中從事廣漢太守遣子詣
州脩歡交使君欲納湛諫不可失羔羊義使君從
之後有言州郡私交者考之無得乃明也
孟由至孝遐葉晞風禽堅字孟由成都人也父信
爲縣史越嶲爲夷所得傳賣歷十一種去時堅方
姙六月生母更嫁堅壮乃知父湮沒鬻力傭賃求
碧珠以求父一至漢中三出徼外周旋萬里經六
年四月突瘴毒狼虎乃至夷中得父父相見悲感
夷徼哀之即將父歸迎母致飬州郡嘉其孝召功
曺辟從事列上東觀太守王商追贈孝廉令李苾
爲立碑銘迄今祠之
仲圼勉師仲圼成都人也少受學扵嚴季后季后
爲汶江尉呼仲圼仲圼許十月往會反斷道仲圼
期扵往經渡六千幾死數年卒得至汶江爲季后
陳策俱得免難遠近歎之
叔本慕仁任末字叔本繁人也與董奉德俱學京
師奉德病死推&KR0951;車送其喪師亡身病齎棺赴之
道死遺令敕子載喪至師門叙平生之志也
伯禽證將朱普字伯禽廣都人也爲郡功曺太守
與刺史王冀有隟枉見劾普詣新都獄掠笞連月
肌肉腐臭惡同死人證太守無事敕其子曰我死
載喪詣闕使天子知我心事得情理普以烈聞
文寺代君李磬字文寺嚴道人也爲長章表主簿
旄牛夷叛入攻縣表倉卒走鋒刅交至磬傾身捍
表謂虜曰乞殺我活我君虜乃殺之表得免太守
嘉之圖象府&KR1161;
在三義敦終始可稱人生扵三事若一君父師也言
人靡不有初鮮克有終普磬可謂能終始也
炎光中微巨述僭亂炎火光也漢以火德王自高
祖至平帝十二世國嗣三絶平帝早崩安漢公王
莾字巨君遂簒天子位稱新室皇帝而茂陵公孫
述字子陽爲莾導江卒正遂僭號于蜀
章王刎首章眀字公孺新繁人也王皓字子離
江原人也明爲太中大夫莾簒位歎曰不以一身
事二主遂自殺皓爲美陽令去莾歸蜀公孫僣號
使使聘之皓乃自刎以頭付使者述慚怒誅其妻子
侯剛哭漢剛字直孟新繁人也爲郎見莾篡位佯
狂負木升守闕號哭莾使人問之對曰漢祚無窮
吾寧死之不忍事非主也莾追殺之
公卿絶脰亦蹈節貫王嘉字公卿江原人也爲郎
去莾還留蜀公孫述先閉其妻子使人徵之嘉聞
王皓死歎曰吾後之哉亦自殺述慙貰其妻子
羅生美至思濟艱難述方遂非&KR0714;彼貞幹羅衍字
伯紀成都人也爲述郎說述尚書解文卿鄭文伯
使諫述降漢爲子孫福解鄭從之述怒閉二子扵
薄室六年二子守志不回遂幽死卒衍察孝廉徵
博士
劉主割據資我英俊鴻臚淵通與道推運何宗字
彦英郫縣人也通經緯天官推步圖䜟知劉備應
漢九世之運讚立先主爲鴻臚方授公輔會䘚
君肅矯矯穎類倬群何祗字君肅宗族人也初犍
爲楊洪爲太守李嚴功曺去郡數年以爲蜀郡嚴
在官祗爲洪門下書佐去郡數年以爲廣漢洪猶
在官是以西土咸服諸葛亮之能攬拔秀異也祗
徙犍爲太守卒
輔漢朗捷服時之懃張裔字君嗣成都人也汝南
許文休稱其才鍾元常輩也爲輔漢將軍丞相長
史丞相北征居府統事足食足兵
太常清密邃遠鈎深杜瓊字伯瑜成都人也師事任
安粗通經緯術藝爲太常沉默愼密稱諸生之淳
休休衆彦殊途同臻金聲玉振蜀之球琳休休美
也衆彦言此四十三人也易曰殊塗同歸百行齊
致貴扵流光顕稱揚名垂世此四十三人者雖立
行不同俱以垂美如金玉之音器爲世名寳
述蜀郡人士
敬司穆穆暢始玄終敬司馬氏女五更張伯饒妻
也覇前妻有三男一女敬司産一男撫教五子恩
&KR0738;若一覇卒葬河南敬司與諸子還蜀疾病遺令
告諸子曰舜葬蒼梧二妃不從汝父在梁吾自在
蜀亦各其志勿違敕也遂葬蜀子光超樂母教爲
聘士也
叔紀婉娩十媛仰風叔紀覇女孫也適廣漢王尊
至有賢訓事姑以禮生子商海内名士廣漢周幹
古朴彭勰漢中祝龜爲作頌曰少則爲家之孝女
長則爲家之賢婦老則爲子之慈親終温且惠
秉心塞淵宐謚曰化明惠母
公乘氏張兩髦義崇公乘會妻廣都張氏女也夫
早亡無子姑及兄弟欲改嫁之張誓不許而言之
不止乃断髮割耳飬會族子事姑終身
助陳撫孩節篤分充助陳臨邛陳氏女犍爲揚鳳
珪妻也鳳珪亡飬遺生子守節兄弟必欲改嫁乃
引刀割咽宗族駭之幾死遂全其義
二常焭焭頽搆再隆元常靡常江原人也元常廣
都令常良女適廣漢便敬賓早亡元常無子飬賓
族子父母欲嫁乃祝刀誓志而死靡常仲山女適
成都殷仲孫家邅疫氣死亡惟靡常在十八收葬
諸喪飬遺生子立美成家
紀常哀哀精感昭融紀常常侍常洽女趙侯夫人
也父遇害在長安一兄皆先殁遣父門生瞿登張
順迎喪時寇賊蜂起晝夜悲哀順登得將喪無恙
還時人皆以紀常精誠所感
貢羅誓志貢羅郫羅倩女景奇妻也竒早亡無子
父愍其年壮以許同郡何詩貢羅白晝誓父不還
家父使詩乃白州州告縣逼遣之羅乃訴州刺史
高而許之
玹何忘生玹何郫何氏女成都趙憲妻也憲早亡
無子父母欲改嫁何恚憤自幽乃不食旬日而死
郡縣爲立石表
昭儀殉身昭儀新繁張氏女廣漢朱叔賢妻也賢
爲郡督郵建安十九年劉主圍劉璋扵成都賢坐
謀外降璋以昭儀配兵將見逼昭儀自殺三軍莫
不哀歎
三姚見靈廣柔長郫姚超二女姚妣饒未許嫁隨
父在官值九種夷反殺超獲二女欲使牧羊二女
誓不辱乃以衣連腰自沈水中死見夢告兄慰曰
姉妹之喪以某日至漑下慰寤哀愕如夢日得喪
郡縣圖象府廷
峨峨淑媛表圖銘旌淑善媛婉娩也言此十二女
皆圖像列傳
述蜀郡列女
右蜀郡士女讚苐一凡五十五人(十二人女四十三人士)
華陽國志卷苐十上
華陽國志卷十中廣漢士女
講學沖邃洙泗是稀㣧帝紹聖庶熙疇咨楊宣字
君緯什邡人也少受學扵楚國王子張天文圖緯
扵河内鄭子侯師事楊翁叔能暢鳥言長於災異
教授弟子以百數成帝徵拜諫大夫帝無嗣宣上
封事勸宐以定陶恭王子爲太子帝從之出宣爲
交州牧太子即位為哀帝拜河内太守徵太倉令
上宐封周公孔子後帝從之封周公孫相如爲襃
魯侯孔子後孔均爲襃成侯又薦遼東王綱瑯琊
徐吉太原郭越楚國龔勝等宐贊隆時雍平帝時
命持節爲講學大夫與劉歆共校書居攝中卒門
生河南李吉廣漢嚴象趙翹等皆作大儒
長伯撫遐聲暢中畿祈虎命邦綽有餘徽鄭純字
長伯郪人也爲益州西部都尉処地金銀琥珀犀
象翠羽出作此官者皆冨及十世純獨清廉毫毛
不犯夷漢歌歎表聞三司及京師貴重多薦美之
明帝嘉之乃改西部爲永昌郡以純爲太守在官
十年卒列画頌東觀
三老泱泱實作父師楊綂字仲通新都人也事華
里先生炎高高戒綂曰漢九世王出圖書與卿適
應之建武初天下求通内䜟二卷者不得永平中
刺史張志舉統方正司徒魯恭辟掾與恭共定音
律上家法章句及二卷解說遷侍中光禄大夫以
年老道深飬扵辟雍授几杖爲三老卒内䜟二卷
竟未詳
平仲涉道殆乎庶幾王祐字平仲郪人也少與雒
高士張浮齊名不應州郡之命司隷校尉陳紀山
名知人稱祐天下之高年四十二卒弟獲志其遺
言撰王子五篇東觀郎李勝文章士也作誄方之
顏子列画學宫獲一作灌
文父明洞探賾索微楊序字仲桓統仲子也道業
侔父三司及公車連徵辭拜侍中上言四方及荆
交州當兵起人民疫蝗洛陽大水宫殿當災三府
當免近戚謀變皆效驗大將軍梁冀秉權自退去
授門徒三千人本初元年及建和中特徵聘不行
年八十三卒天子痛惜詔謚曰文父弟子雒昭約
節宰綿竹寇懽文儀蜀郡何萇幼正俟祈升伯巴
郡周舒叔布及任安董扶等皆徵聘辟舉馳名當
世
元章玄泊韜光匿耀段翳字元章新都人也明經
術妙占未來常告大渡津口曰某日當有諸生二
人荷擔問翳舍処者幸爲告之後竟如其言又有
人從冀州來學積年自以精䆒翳術辭去翳爲筒
作書封頭與之告曰有急發之至葭萌爭津吏撾
從者頭諸生發筒筒中有書曰到葭萌爭津破頭
以膏褁之生乃喟然知不及翳還更精學翳常隱
匿不使人知門人皆號夫子
稚子奕奕古之畏&KR0738;王渙字稚子郪人也初爲河
内温令路不拾遺臥不閉門民歌之曰王稚子世
未有平徭役百姓喜遷兖州刺史部中肅清徵拜
侍御史洛陽令聦明惠斷公平廉正抑強扶弱化
行不犯發姦擿伏思若有神京華密静權豪畏敬
元興元年卒百姓痛哭二縣弔祭行人商旅莫不
祭之賈胡左威遭其清理制服三年洛陽弦歌之
爲立祠天子悼惜每下詔書德令必賜後嗣與卓
茂等爲伍
敬伯愷悌樹德播惠王堂字敬伯郪人也初臨巴
郡進賢逹士舉孝子嚴永隱士黃錯及張璊陳髦
民爲立祠徙任左扶風政教嚴眀帝舅車騎將軍
閻顯大將軍竇憲中常侍江京等嘱託輒拒之白
&KR0951;見象不以爲祥徙魯相又徙汝南守舉陳蕃爲
功曺應嗣司隷校尉號知人之鑑
叔宰濟濟以禮進退馮顥字叔宰郪人也少師事
楊仲桓及蜀郡張光超後又事東平虞叔雅初爲
謁者威儀濟濟爲成都令遷越嶲太守所在著稱
爲梁冀所不善冀風州追之隱居作易章句及刺
奢說修黃老恬然終日
大匠竒暢妙監玄察盡言世規秪以隕越翟酺字
子超雒人也少師事段翳以明天官爲侍中尚書
常見太史令孫懿&KR1187;欷涕泣曰圖書有賊臣孫登
將以才智爲黃門開路君表相應之是以悽愴後
爲京兆尹光禄大夫將作大匠上言漢四百年當
有弱主閉門聽政數在三百年之間薦故太尉龐
參故司徒李郃眀通三才忠正可以輔世所言每
指利疾權貴誣酺及尚書令高堂芝交構免死著
援神契經說卒家
司隷聦敏奮名後葉郭賀字喬卿雒人也初爲太
守黃幸戸曺幸有事與漢中太守李榮俱被徵賀
勸幸星行詣詔獄自歸得免榮稽留詔殺之由是
顕名太守蔡茂命爲主簿茂夢坐太極殿上得嘉
禾三穗以問賀對曰明府位當至三公旬月茂遷
司徒表賀明律令稍遷侍中尚書僕射司隷校尉
荆州刺史明帝南巡狩善其治徵河南尹卒天子
痛惜賜錢三十萬
鐔恭翩翩交友惟賢鐔顕字子誦郪人也蔡弓
字子騫雒人也俱攜手共學冬則侍親春行受業
與張覇李郃張皓陳禪爲友共師司徒魯恭顕又
與王稚子同見察孝扵太守陳司空歷豫州刺史
光禄大夫侍中衞尉弓爲廬江太守徵拜郎而覇
郃皓禪皆至公㑡
兩李麗采文藻可觀李尤字伯仁李勝字茂通雒
人也侍中賈逵薦尤有相如揚雄之才明帝召作
東觀辟雍德陽諸觀賦銘懷戎頌百二十銘著政
事論七篇帝善之拜諫大夫樂安相後與劉珍共
撰漢記孫充有文才勝爲東觀郎著賦諫論頌數
十篇
憲父懸車王稚字叔起堂幼子也屡拒孝廉公府
十五辟公車徵及授二千石徵以太常終不詣年
八十一卒門人錄其本幸謚曰憲父癸未詔書以
安車聘請會已亡
徵君肥遯馮信字季誠郪人也郡三察孝廉州舉
茂才公府十辟公車再徵不詣公孫述時託目青
盲傅婢奸其前陽不覺述卒以年不之出
董任循志束帛戔戔董扶字茂安任安字定祖綿
竹人也家居教授弟子自遠而至扶初應賢良方
正詣京師宰府十辟公車三徵再舉有道爲侍中
觀漢將亂求爲屬國還蜀安察孝廉及茂才公府
辟公車徵皆不詣卒布衣弟子杜微何宗杜瓊皆
名士至卿佐
文表汜博提攜士彦王商字文表廣漢人也博學
多聞州牧劉璋辟爲治中試守蜀郡太守荆州牧
劉表大儒南陽宋仲子遠慕其名皆與交好許文
休稱商中夏王景興軰也商勸璋攬竒枝雋甚善
厈捄薦致名士安漢趙韙及陳實盛先墊江龔揚
趙敏黎景閬中王澹江州孟彪皆至州右職郡守
又爲嚴李主祠正諸祀典在官一十年而卒
超類拔萃寔惟世信劉寵字世信綿竹人也出自
孤微以明公芊春秋上計闕下見除成都令政教
明肅時諸縣多難治乃換寵爲郫令又換郪安漢
皆垂績還在成都遷牂柯太守初乘一馬之官布
衣𬞞食儉以爲教居郡九年乘之而還吏人爲之
立銘王商陳實當世貴士皆與爲友
節英亢烈仰訢鼎臣段恭字節英雒人也少周流
七十餘郡求師受學經三十年凡事馮翊駱異孫
泰山彦之章渤海紀叔陽遂眀天文二卷東平虞
叔雅學絕高當世遂遊扵蜀恭以朋友禮待之後
爲上計掾爲有司劾太尉龐參兼舉茂才孝廉參
性忠正亮直爲貴戚所擯以恚發病遠近稱冤恭
不能耐其狂亢䟽表參忠直不當以讒佞傷毁忠
正帝悟即日召西曺掾問疾尋羊酒慰勞參忠
士游孝湻感物悟神姜詩字士游雒人也事母至
孝母欲江水及鯉魚膾又不能獨食須隣母共之
詩嘗供備子汲江溺死秘言遣學不使母知扵是
有涌泉出於舍側有江水之香朝朝出鯉魚二頭
供二母之膳其泉灌田六頃施及比隣公孫述平
後東精爲賊掠害不敢入詩里時大荒餓精致米
肉與詩詩埋之永平二年察孝廉明帝詔曰大學
入朝孝廉一切皆平之除江陽符長所居鄉皆爲
之立祠
少林隂德陽報是甄王忳字少林新都人也遊學
京師見客舍有一書生困病忳隱視奄忽便絕有
金十斤忳以一斤買棺木九斤還腰下葬埋之後
爲大度亭長大馬一匹來入亭中又有繡被一領
飛墮其前人莫識者郡縣畀忳後乘馬到雒縣馬
牽忳入他舍主人問忳所由得馬忳具說其状并
及繡被主人悵然曰卿何陰德而致此忳說昔埋
書生事主人驚曰是我子也姓金名彦卿乃葬之
不報天彰鄕德辟舉茂才除郿令宿漦亭中數有
人爲鬼所殺忳上樓夜半有女子稱冤曰妾涪令
妻也當之官宿此枉爲亭長所殺大小二十口埋
在樓下奪取財物忳曰汝何故恒殺人女子曰妾
不得白日惟依夜愬人眠不肯應恚故殺之初來
時言無衣忳以衣衣之言訖投衣而去旦召遊徼
詰問具服即收同謀十餘人殺之送涪令喪還郡
里當世稱之
仲魚謙沖芉朞字仲魚郪人也父爲交州刺史卒
官朞迎喪不敢取官舍一物郡三察孝廉公府辟
州别駕皆不應太守尹奉棄刑名行禮樂請爲功
曺刺史必欲借朞自佐不得已爲别駕後爲太守
孫寶蔡茂祋諷功曺常欲渡津津吏滯停車待之
三日將宿亭中有縣吏引車避之爲野王令
雲卿安貧朱倉字雲卿什邡人也受學扵蜀郡張
寧飱豆飲水以諷誦同業憐其貧資給米肉終不
受著河洛解家貧以步行爲郡功曺每察孝廉羞
碌碌詣公府試不就州辟治中從事以諷詠自終
伯式玄照折像字伯式雒人也其先張江爲武威
太守封南陽折侯因氏焉父國爲鬱林太守家資
二億故奴姬八百人盡𣪚以施宗族䘏贍親舊葬
死弔喪事東平虞叔雅以道教授門人朋友自遠
而至時人爲諺曰折氏客誰朱雲卿段節英中有
佃子趙仲平但說天文論五經
孟宗當仁味道好施清風邁倫讚仲魚已下也杜
眞字孟宗綿竹人誦書百万言兄事翟酺酺免後
尚書令與司隷校尉枉劾之復徵詣獄眞上章救
之受掠笞六百獄中明酺無事京師壯之以漢道
微散財施宗族不應公州辟命及辭長吏候迎每
交扵門乃斷髮以自絕
漢儒請雨精感慶雲諒輔字漢儒新都人爲郡五
官掾時天大旱請雨不降輔出禱祈乃積薪祝神
曰不雨則欲自焚爲貪叨吏謝罪百姓言終㬥雨
韓揆義烈韓揆字伯彦綿竹人也爲令錡裒主簿
値黃巾賊入界扶裒走入草中裒遣求隱翳処未
還裒爲賊所得見害揆殯殮葬埋訖詣從事賈龍
求兵討賊賊破曰本報令君而苟自活非忠乃自殺
喬雲勇震左喬雲綿竹人也少爲左通所飬爲子
通坐任徒徒逃吏欲破通臏通無壯子故爲吏所
侵喬雲時年十三喟然憤怒以銳刀煞吏解通將
走令出追初聞以爲壮士及知小兒爲之流涕
楊寬證將烈播友人寬字叔舒新都人父斌證令
萬世太守祋諷以忠義壯聞寬爲郡吏鄊人馬閏
章言太守王方寬與兄偕詣獄證之得理後方當
遷南郡閏復章之寬乃發閏臨私事閏伏罪友人
汝錕爲張明所煞寬怒縛明送錕家使自謝之也
寗叔執仇寗叔自茂奉廣漢人與友人張昌共受
業太學昌爲河南大豪吕條所殺叔煞條自拘河
南獄順帝義而赦之
張復師讎張鉗字子安廣漢人也師事犍爲謝裒
裒死負土成墳三年裒子爲人所煞鉗復其仇自
拘武陽獄會赦免當世義之
賈爲士死分侔虞朱賈祤字元集什邡人也雒孟
伯元爲父復讎聞祤名往投之雒縣追伯元蹤祤
歎曰士以義遇我豈可倍哉煞雒縣必移什邡負
我君乃自煞李勝言之以方虞卿魯之朱家
爰迄劉氏司農含章爽朗翠粲觀國之光秦宓字
子敕綿竹人也初隱遁不應州郡之命丞相亮領
益州牧以選爲别駕中郎將吳使張温將反命亮
率百官饑之温與宓語荅問若響應聲辭義雅美
温大敬服以爲蜀之有宓猶魯仲尼也遷長水校尉
司農宓甚有通理弟子譙周具傳其業
李王四子竝作琳琅李朝字永南弟邵字偉南
郪人也王士字義強從弟甫字國山文表諸弟也
先主領牧朝爲别駕群下上先主爲漢中王其文
朝所造也後丞相亮府辟西曺掾亦有文才兄弟
三人號三龍士歴宕渠犍爲益州太守甫善言議
(闕)人流美稱自綿竹令爲州右職
優游容與特進太常鐔承字公文郪人也歴郡守
州右職爲少府太常時費姜秉政孟光來敏皆棲
遲承以和獨立特進之也
從事烈至諫君刎首王累新都人也州牧璋從别
駕張松計遣法正迎先主主簿王權諫不納累爲
從事以諫不入乃自刎州門以眀不可
鄭度進規忠謀莫受雖云天時抑由人咎度綿竹
人也先主自葭萌南攻說牧璋曰左將軍懸軍襲
我野糓是資急驅巴西梓潼民内涪水以南一切
燒除野糓固壘待之彼請戰不許久無所資不過
百日必當回先主聞而惡之璋不納言雖天亦由
璋之愚
永年負才自喪世主彭羕字永年廣漢人有俊才
劉璋時坐事爲徒及先主入自託龐統爲州右職
失主左遷江陽太守羕望諸葛亮以爲心大志廣
難可保勸先主因事誅之
漢南哽哽天奪其守李邈字漢南邵兄也牧璋時
爲牛鞞長先主領牧爲從事正旦命行酒得進見
讓先主曰振威以討賊元功未效先寇而滅邈以
將軍之取鄙州甚爲不宐也先主曰知其不宐何
以不助之邈曰匪不敢也力不足耳有司將殺之
諸葛亮爲請得兔爲犍爲太守丞相參軍安漢將
軍建興六年亮西征馬謖在前亮將殺之邈諫以
秦赦孟明用覇西戎楚誅子玉二世不競失亮意
還蜀十三年亮卒後主素服發哀三日邈上䟽曰
吕禄霍禹未必懷反叛之心孝宣不好爲殺臣之
君直以臣懼其偪主畏其威故姦萌生亮身杖強
兵狼顧虎臣五大不在邊臣常危之今亮殞歿盖
宗族得全西戎靜息大小爲慶後主怒下獄誅之
詵詵彦造或哲或友昭德音芳垂名厥後㧾讚此四
十六人也
述廣漢人士
任母治内子成名賢任安母姚氏也雍穆閨門早
寡立義資安遂事大儒安教授每爲賑䘏其弟子
以慰勉其志扵是安之門生益盈門
龐行飬姑婦師之先龐行姜詩妻也事姑晝夜紡
績以給供飬子汲江溺水死秘言遣詣學常作冬
夏衣投水中託言寄與子詩呼妻使爲姑舂應命
遲見遣不敢遠去遊於外供給因隣母致姑敕還
依依義舊抗䟽邦&KR1161;誠感世主徙女輒刑義舊狄
道長姜穆女綿竹司馬雅妻也旣許婚父坐事徙
朔方雅就婚死雇人送其喪尋父母死朔方義舊
獨與弟孤居十年士大夫求終不肯乃上疏自訟
求還鄉里天子愍悼下朔方使送遂下詔書定律
令女已許嫁不得從父母徙
紀配斷指以章厥身紀配廣漢殷氏女廖伯妻也
年十六適伯伯早亡已自有美色慮人求己作詩
三章自誓心而求者猶衆父母將許乃斷指眀情
飬子猛終義太守薛鴻圖象府&KR1161;
彭王進娥&KR0714;體令誠彭非廣漢王輔妻也王和新
都人便敬妻也李進娥郪人馮季宰妻也輔早亡
叔父欲改嫁非乃詣太守五方截髮自誓敬亦早
亡和飬姑守義蜀郡何玉因媒介求之兄曉喻以
公族可憑和恚割一耳季宰亦早亡父母欲改嫁
進娥亦剪髮自誓各飬子終義
正流自沉水絜冰清正流廣漢李元女楊文妻也
適文有一男一女而文殁以織履爲業父欲改嫁
乃自沉水中宗族捄之得免太守五方爲之圖象
相烏袁福義不存生相烏德陽人袁稚妻也十五
適稚二十稚亡無子父母欲改嫁之便自殺袁福
亦德陽人王上妻也有二子上以喪親過哀死福
哀感終身父母欲改嫁乃自殺
洪氏世胄由婦謙柔汝敦妻某敦兄弟共居有父
母時財㛐心欲得妻勸送二兄敦盡讓田宅奴婢
與兄自出居後敦耕得金一器妻復勸送二兄夫
妻共往㛐性恡嗇謂欲借貸甚不悦及見金踊躍
兄感悟即出妻讓財還弟弟不受相讓積年後竝
察孝廉世爲冠族
思媚烈媛美稱惟休揔讚十一人也
述廣漢烈女
右廣漢郡士女讚苐三凡五十六人(十一人女四十六人士)
犍爲士女
王延河平纂禹之功王延世字長叔資中人也建
始五年河決東郡氾濫兖豫四郡三十一縣沒官
民屋舍四萬所御史大夫尹忠以不憂職致河決
自煞漢史案圖緯當有能循禹之功在犍柯之資
陽求之正得延世徵拜河隄謁者治河以竹落長
四丈大九圍夾小船載小石治之三十六日隄防
成帝嘉之改年曰河平封延世關内侯拜光禄大
夫乃賜黃金百斤
文伯習禮繼武孫通董鈞字文伯資中人也少受
業扵鴻臚王臨永平初議天地宗廟郊祀儀禮鈞
與太常定其制又定諸侯王喪禮歷城門校尉五
官中郞將以儒學貴稱繼叔孫通
張公執憲克智克聦極位青紫寔作司空張皓字
叔眀武陽人也以文聦明辟大將軍掾遷尚書㒒
射彭城相進隱士閭丘遷等徵拜廷尉延光三年
安帝將廢太子爲濟隂王皓與太常桓焉太僕來
歷爭之安帝不許及安帝崩濟隂得立爲順帝以
皓爲司空久之免後徵爲廷尉清河趙騰等坐謗
訕當誅所引八十餘人皓以聖賢眀義爭之咸稱
平當
子鸞司京桴鼓不鳴趙旂字子鸞資中人也初臨
甘陵弘農郡甚善治民徵尚書遷司隷校尉時梁
冀子弟放恣旂以法䋲之不敢爲非京師肅清桴
鼓不鳴
孟文翹翹平顯有成楊渙字孟文武陽人也以清
秀博雅歴臺郎相稍遷尚書中郎司隷校尉甚有
嘉聲美稱
伯邳正直耀祖揚聲楊凖字伯邳漢安縣人也初
爲郡守太尉李固薦凖累世忠直拜尚書太傅陳
蕃表爲河東入爲尚書令奏書治南陽太守曺麻
潁川太守曺騰濟南太守孫訓等子弟依託形勢
淫縱徵廷尉治罪訓梁冀婦家子也扵是憚之又
薦朱禹盛精滕延爲尚書陸稠爲郡守皆名士也
桓帝即位拜河南尹遷司隷校尉冀叔父梁忠爲
執金吾不朝正初劾奏之朝士服其公亮徙將作
大匠
翁君將命迺播其名楊莾字翁君武陽人爲功曹
刺史王尊當之州移書諸郡不得遣迎惟犍爲遣
莾何覇巴郡遣嚴尊尊大怒莾前對曰使君不使
奉迎謙也太守承迎敬也謙敬上下之節不可廢
也尊乃欣請辟别駕舉茂才官至揚州刺史
奉君遯世費貽字奉君南安人也公孫述時漆身
爲厲佯狂避世述破爲合浦守蜀中歌之曰節義
至仁費奉君不仕亂世不避惡君修身於蜀紀名
亦足後世爲大族
任公開明任永字君業僰道人也長歷數王莾時
託青盲公孫述時累徵不詣子溺井中死見而不
言妻淫扵前面而不怪述平乃曰世適平目即清
妻自煞光武徵之以年老不詣卒
叔和順終杜撫字叔和資中人也少師事薛漢治
五經教授門生千人太守王卿召爲功曹司徒辟
不及聞公免必往承問東平憲王爲驃騎將軍辟
西曹掾後罷爲王師在驃騎府者數年乃去數應
三公徵撫侍送故公作詩通議說弟子南陽馮
良亦以道學徵聘
君橋密精趙松字君橋武陽人爲童子數咨問費
貽及知其避世密與周旋終不露之也述平舉茂
才爲上黨太守
英英四子利扵居貞讚費貽以下
皇漢㢮綱官人失紀文紀蹇諤表明臧否張綱字
文紀司空皓子也在漢朝公平廉正權宦側目憚
之漢安元年以光禄大夫持節與侍中杜喬循行
州郡考察風俗出宫垣埋車先奏太尉桓焉司徒
劉壽尸禄素飱不堪其職出城又奏司隷校尉趙
峻河南尹梁不疑汝南太守梁乾等贓穢濁亂檻
車送廷尉治罪天子以乾梁冀叔父貶秩免峻等
又奏魯相寇儀儀自殺威風大行郡縣莫不肅懼
還冀恨之出爲廣陵太守承叛亂後懷集撫恤甚
有治化在官十年卒子續爲尚書續弟方爲豫州
牧子孫數世至大官
白虜狂僣亂離斯圯孝仲縶馬社稷是死朱遵字
孝仲武陽人也公孫僣號遵爲犍爲郡功曺領軍
拒戰扵六水門衆少不敵乃埋車輪絆馬必死爲
述所煞光武嘉之追贈復漢將軍郡縣爲立祠
建侯弔梁效志知己趙敦字建侯武陽人也初爲
新都令德禮宣流三司及大將軍梁冀累辟終不
詣冀辟書不絶後冀自煞使者監守不使人弔問
敦獨往弔祭訖自拘有司天子赦之
叔通敦孝石生江汜隗相字叔通僰道人也飬母
至孝母食欲江中正江水相冬夏汲之一朝有横
石生正流中哀帝世察孝廉平帝世爲郎
吳生致飬亦感靈祉吳順字叔和僰道人也事母
至孝赤烏巢其門甘露降其戸察孝廉永昌太守
劉后初載實多良才季休忠亮經事能治楊洪字
季休武陽人也先主領牧爲部屬從事及征漢中
丞相亮表爲蜀郡太守先主疾病永安召亮東行
漢嘉太守黃元反後主從其計克元封關内侯後
爲中郎將越騎尉清公亮甚信任之
德山躭學道以光時伍梁字德山南安人也儒學
雅尚州選迎牧諸葛亮爲功曺遷五官中郎將
烈武作合度曠塗夷惜哉公舉帥直淩遲費詩字
公舉南安人也先主領牧爲前部司馬群臣勸先
主稱尊號詩上䟽曰殿下以曺操父子逼主篡盗
故乃羈旅萬里紏合士衆將以討賊今大敵未剋
而先自立恐人心疑惑昔高祖獲子嬰猶尚推讓
况未出門便欲自立耶以是左遷部永昌從事建
興三年從丞相亮南征魏將李鴻來降說魏新城
太守孟逹欲背魏向蜀亮方北面欲招逹爲外援
欲與書詩進曰孟逹小子昔事振威不忠後事先
帝背叛反覆之人何足與書也亮默然詩終劉氏
之世官位不盡其才君子以昭烈之弘曠武侯之
明達詩吐直言猶尚淩遲况庸主昏世帥意直言
而望肆效者哉
文然簡略不從詭隨楊義字文然武陽人也輔漢
將軍張裔薦爲丞相亮主簿大司馬蔣琬辟東曺
掾歷二郡太守爲射聲校尉性簡略未曾以甘言
加人酒後言笑多慢詞失大將軍姜維意爲維所
廢延熙十八年作季漢輔臣讚在蜀書
車騎怏怏與國安危張翼字伯恭文紀孫也以文
武才幹歷征西鎮南大將軍封亭侯延熙十八年
與大將軍姜維西征大破魏雍州刺史王經於狄
道經衆死洮水者數萬人維欲進翼諫不可必進
無功時維屢出隴西翼常&KR1161;爭以爲國小不宐黷
武必爲蛇畫足不聽不得已每怏怏從行景耀元
年遷左車騎將軍領冀州刺史蜀平後死
猗猗衆偉芳烈名垂方德繹勲犍之瓊瑰
述犍爲人士
進楊穆穆先姑是憲進武陽楊氏女大匠廣漢王
堂長子博也博後母文有母儀之德進楊則其教
爲行閨門雍穆牂柯太守李禕家亦假係每不和
歎恨徒冨貴學問不及博家也
陽姬請父厥族蒙援克諧内&KR0738;訓及秀彦姬武陽
人也生自寒微父坐事閉獄楊渙始爲尚書郎
告歸郡縣敬重之姬爲處女乃邀道扣渙馬訟父
罪言辭慷慨悌泣渙懇告郡縣爲出其父因竒其
才爲子文方聘之結婚大族二弟得仕官遂世爲
官門後文方爲漢中太守以趙宣爲賢將察孝廉
凾封未定病卒姬秘不發先遣孝廉上道乃發喪
宣得進用姬之力也後文方兄子伯邳爲司隷校
尉時姬長子潁伯冀州刺史仲子頰二千石伯邳
以禀叔母教迎在官舍每教邳政治伯邳欲舉茂
才選有二人伯邳欲用老者嫌以其耄欲舉五方
而其年幼以咨叔母勸舉方後趙宣爲犍爲五方
爲廣漢姬尚在故吏之敬四時承問不絕
周度割體貞節是全周度𤏡道人也相登妻十九
登亡中牟令吳厚因人求之斷髮以誓志後人猶
欲求之乃割其鼻飬子早亡其妻左亦年十九遂
俱守義感歎婦姑之貞專其節操也
敬姬沉淵誠烈邈然曺敬姬南安人也周紀之妻
十七出適十九紀亡遺生子元餘服闋父母以許
孫賓詒母病迎還知之自投水人赴之氣已絕一
日一夜乃蘇息送依紀弟居訓導元餘號爲學士
年九十䘚
貞玦玉操彌久彌刊貞玦字瓊玉牛鞞程氏女張
惟妻也十九適惟未期惟亡無子飬兄子悅供飬
舅姑夙夜不怠資中玉冲欲娶玦玦叔父肱答以
女志不可奪冲爲太守李嚴督郵嚴託縣遣孝義
掾奉羔雁宣太守命聘之玦乃自投水捄援不死
後太守蘇高爲立表太守蜀郡(闕)遣仁恕掾論
曰貞玦太守章陵劉威又爲作頌故稱述也
韓姜自財后旌其冤&KR0680;韓姜僰人尹仲讓妻也二十
讓亡服除資中董臺因從事王爲表弟求姜不許
臺門生左習王蘇以爲姜可奪教姜家言母病迎
還韓氏因逼成婚姜聞故自殺太守巴郡龔楊哀
之殺習蘇以報姜死
謝姬引决同穴齊定姬南安人武陽儀成妻也成
死以已年壯無子將葬乃預作殯殮具毒藥須夫
棺入墓拊棺吞藥而死遂同葬縣以表郡郡言州
州上尚書天子咨嗟下書每大赦賜家帛四匹蜀
穀二石
媛姜匹婦勉夫濟子授命囹圄義踰國士趙媛姜
資中盛道妻也建安五年道坐過夫婦閉獄子翔
方五歲姜謂道曰官有常刑君不得已矣妾在後
何益君門戸君可同翔亡命妾代君死可得繼君
宗廟道依違數日姜苦言勸之遂解脫給衣糧使
去代爲應對度走遠乃告吏殺之後遇赦父子得
還道雖仕宦當世痛感終不更取翔亦不仕耳
黃帛求喪沉身中流靈精相感攜夫共浮黃帛僰
道人張貞妻也貞受易扵韓子方去家三十里船
覆死貞弟求喪經月不得帛乃自往沒處躬訪不
得遂自投水中大小驚睨積十四日持夫手浮出
時人爲語曰符有先絡僰道帛求其夫天下無有
其偶縣長韓子冉嘉之召帛子幸之爲縣股肱
烈哉諸媛節稱義遵叙之讚此九女也
述犍爲烈女
右犍爲士女讚苐四
凡三十人(九人女二十一人士)
華陽國志卷十中
華陽國志卷十下漢中士女
鄭眞岳峙確乎其清鄭子眞襃中人也玄靜守道
履至德之行乃其人也教曰忠孝&KR0738;敬天下之至
行也神中五徵帝王之要道也成帝元舅大將軍
王鳳僃禮聘之不應家谷口號谷口子眞亡■漢
中與立祠(神中五徵未詳其義)
衡梁泥盤玄湛淵亭衞衡字伯梁南鄭人也少師
事隠士同郡樊季齊以高行聞郡九察孝廉公府
州十辟公車三徵不應董扶任安從洛還過見之
曰京師天下之市朝也足下猶之人耳幸其在遠
以虚名屢動徵書若至中國則價盡矣衡笑曰時
有儉易道有汚隆若樊季齊楊仲桓雖應徵聘何
益扵時乎苟無所則尼軻栖栖是以君平子眞不
屈其忠豈予之徒也哉吾何虛假之有安扶服之
敬其言也
鄧公方到忠枉原情鄧公成固人也景帝時御史
大夫晁錯患諸侯強大建議減削會吴楚七國謀
反假言誅錯故吳相袁盎譛帝殺之拜盎太常使
赦七國七國遂叛鄧公爲謁者入言軍事問曰七
國聞晁錯死罷兵不對曰吳王即山鑄錢煮海爲
鹽謀反積數十年錯患之故欲削弱爲萬世策諸
侯憂之計畫始行身死東市諸侯莫憚内杜忠臣
之口外爲諸侯報怨臣竊爲陛下不取也帝歎息
曰吾亦恨之武帝初爲九卿
博望致遠西南來&KR1161;張騫成固人也爲人強大有
謀能涉遠爲武帝開西域五十三國窮河源至絶
遠之國拜校尉從討匈奴有功遷衞尉博望侯扵
是廣漢緣邊之地通西南之塞豐絶遠之貨令帝
無求不得無思不服至今方外開通騫之功也
子游師生讒巧所傾張猛字子游騫孫也師事光
禄勲周堪以光禄大夫給事中侍元帝帝當廟祭
濟渭欲御樓船御史大夫薛廣德當車免冠乞頸
血汚車輪陛下不得廟祭矣帝以不悦猛進曰主
聖則臣直今乘船危就橋安聖主不乘危故大夫
言之帝曰曉人不當如是也後與周堪俱以忠正
爲幸臣弘恭石顕所譛毁乍出乍徵堪平和猛卒
自殺
王孫飬性矯葬厲生楊王孫成固人也治黃老家
累千金厚自奉飬臨終告其子曰我死躶葬以復
吾眞但爲布囊盛屍入地七尺既下從足脱之以
身親土其子不忍見王孫友人祁侯諫之王孫曰
厚葬無益死者也夫殫財送死今日入明日彂此
眞無異㬥骸中原褁以幣帛隔以棺槨含以珠玉
後腐朽乃得歸土不可故吾欲早就眞宅祁侯無
以易卒躶葬如其言
司徒監使術暢思精屢登上司七政是經李郃字
孟節南鄭人也少眀經術爲郡候吏和帝遣使者
二人微行至蜀宿郃候舍郃爲出酒夜飲露坐郃
問曰君來時寧知二使何日發來耶二人怪問之
郃指星言曰有使星入益部後一人爲漢中太守
命爲功曹察孝遂馳名爲尚書徙左丞稍遷至尚
書僕射尚書令拜司空又進司徒清公亮直當世
稱名順帝世薨
炎精不頽朱明不揚太尉謇諤任國拔荒濯日晹谷
將外扶桑惡直醜正漢道遂喪李固字子堅郃
子也陽嘉三年以對策忠亢拜議郎大將軍梁商
后父也表爲從事中郎授荆州刺史值州部有亂
至州先友賢者南陽鄭叔躬宋孝節零陵支宣雅
表薦長沙桂陽太守趙歴䘚已奏免江夏南郡太
守孔疇高賜為昆(疑誤爲昆)等州土自然安静徙泰山
太守克寧盗賊入爲將作大匠多致海内名士南
陽樊英江夏黃瓊廣漢楊厚會稽賀純光禄周舉
侍中杜喬陳留楊倫河南尹存東平王惲陳國何
&KR0916;清河房植等皆蒙徵聘轉大司農順帝崩太后
臨朝拜太尉與后弟大將軍梁冀太傅趙峻竝錄
尚書冲帝崩時徐楊有盗賊太后欲不發喪須召
諸王至固爭不可言國家多難宐立長君太后欲
專權乃立樂安王爲質帝質帝崩太后復與梁冀
謀所立固與司徒南郡胡廣司空蜀郡趙戒書與
冀引周勃霍光立文宣以安漢之策閻鄧廢立之
&KR0852;言國統三絶期運厄會興崩之漸在斯一舉宐
求賢王親近不可寝嘿也冀得書召公卿列侯議
所立三公及鴻臚杜喬僉舉清河王蒜冀然之奏
御太后中常侍曺騰私恨蒜說冀明日更議廣戒
從冀固與喬必爭蒜宐立中興才也且年長識義
必有厚將軍冀不聽策免固喬歲餘取下獄以無
事出之京師市邑皆稱千萬歲冀惡其爲人所善
更奏繫之固與書二公曰吾欲扶持漢室使之比
隆文宣何圖梁將軍迷謬諸子曲從以吉物爲凶
成事爲敗漢家衰微從是始矣將軍亦有不利吾
雖死上不慚扵天下不愧扵人求義得義死復何
恨遂自殺二公得書歎息流涕士民咸哀哭之桓
帝無道冀尋受誅漢家遂微政在閹宦無不思固也
元脩敦重威惠寔亮張則字元脩南鄭人也爲牂
柯太守威著南土永昌越嶲夷謀欲反畏則換臨
其郡相諫而止號曰卧虎以戍狄勲遷護羌校尉
徵拜扶風又換臨桂陽皆平盗賊巴郡板楯反拜
隆集校尉鎮漢中徙梁州刺史又爲魏郡太守所
在稱治靈帝崩後大將軍袁紹表爲長史不就丞
相曺公拜度遼將軍
子雅温恭見察文方趙宣字子雅南鄭人也出自
寒微以温良博雅太守犍爲楊文方深器異之遂
察孝廉官至犍爲太守
二珪琬琰三辰懸望趙瑤字元珪琰字稚圭凡七
兄弟宣子也皆以令德著聞瑶少有公望瑶始爲
緱氏袁趙二公與書曰趙瑶在緱氏猛虎歸迹百
里均耳叔平何難遷扶風太守徙蜀郡相司空張
温謂之曰昔苐五伯魚徙蜀郡爲司空掃吾苐以
待足下矣瑶曰諾尋換廣漢䘚琰始爲青州刺史
部下清肅徙梁相徵拜尚書不就䘚
仲卿報友行義以理陳綱字仲卿成固人也少與
同郡張宗受學南陽以母喪歸宗爲安衆劉元所
煞綱免喪往復之值元醉臥還須醒乃煞之自拘
有司會赦免三府竝辟舉茂才拜弘農太守初至
有兄弟自相責引退是後無訟者在官九年䘚天
子痛惜賜家錢四十萬
伯度玄鏡榮辱屑已李法字伯度南鄭人也桓帝
時爲侍中光禄大夫數亢表宦官泰盛椒房泰重
史官記事無實錄之才虛相襃述必爲後笑帝怒
免爲庶人恬然以咎失爲己責久之徵拜汝南太
守遷司隷校尉湛然無自得之容
德公在林懸象垂咎旣冲雲清荀張儀准李爕字
德公太尉固子也父死時二兄亦死爕爲姉所遣
隨父門生王成亡命徐州傭酒家酒家知非常人
以女妻之延熹二年梁冀誅後月經陽道暈五車
史官上書昔有大星升漢而西捲舌揚芒迫月熒
惑犯帝座則有大臣枉誅星在西方太尉固應之
今暈如之宐有赦命錄其遺嗣以除此異扵是下
赦爕得返舊四府竝辟公車徵議郎與趙元珪潁
川賈偉節荀慈眀張伯慎爲友伯慎爲潁川太守
與慈眀交相言論偉節與焉京師以爲臧否伯愼
問趙元珪曰德公所言何元珪曰無言也伯愼追
歎曰當如德公兒軰徒靡沸耳慈眀亦寤而心變
拜東平相國王爲黃巾所没得出天子復封之爕
以爲不可果敗遷京兆尹時人爲之語曰李德公
甫不欲立帝子不欲立王
伯臺處諫師言亢盡末命防萌妙覩玄揆陳雅字
伯臺成固人也靈帝時爲諫大夫閹官用事上䟽
曰昔孝和帝與中常侍鄭衆謀誅大將軍竇憲由
是宦官秉權安帝幼冲和熹太后兄鄧騭輔政太
后適崩中常侍江京等殺騭安帝登遐黃門孫程
又殺車騎將軍閻顯孝桓帝又與中常侍單超等
共誅大將軍梁冀陛下即祚太傅陳蕃大將軍竇
武尚書令尹勲等欲誅宦官絶其姦擅盡忠王室
建万世策機事不密爲中常侍朱瑀等所殺此即
陛下所見今宦官強盛威傾人主天下鉗口莫敢
言者海内怨望妖孽竝作四方兵起萬姓辛苦陛
下尚可以安柰後嗣何帝不省納出爲巴郡太守
年七十五卒臨終戒其子曰期運推之天下將大
亂雄夫立爭無以貨財爲意吾亡依山薄葬亡歲
餘靈帝崩大將軍何進復爲黃門所殺海内果亂
終成三國也
孟度邵允閻憲字孟度成固人也名知人爲綿竹
令以禮讓爲化民莫敢犯男子杜成夜行得遺物
一囊中有錦二十匹求其主還之曰縣有明君何
敢負其化童謠歌曰閻尹賦政既明且昶去苛去
辟動以禮讓遷蜀郡吏民泣涕送之以千數
季子英瑋李歷字季子太尉固從弟也少修文學
性行清白與鄭康成陳元方齊名弱冠拜新城令
朝請都督
計君經算程苞字元道南鄭人也光和二年上計
史時巴郡板楯反軍旅數起征伐頻天子患之訪
問益州計考以方略苞對言板楯忠勇立功先漢
爲帝義民羌入漢中輒蒙其力東征南戰世有功
勞由不料䘏以致叛亂非有僣盗能相群殺兵臨
之未必卒得不如但選明能太守恩信懷服自然
安定矣天子從之䘚如其言後在道卒
元靈斐斐祝龜字元靈南鄭人也年十五遠學汝
潁及太學通博蕩逹能属文太守張府君竒之曰
吾見海内士多矣無如祝龜者也州牧劉焉辟之
不得已行授葭萌長撰漢中耆舊傳以著述終
禮高殉名段崇字礼高南鄭人太守河間鄭廑命
爲主簿永初四年凉州羌反溢入漢中從廑屯襃
中虜東攻廑欲戰崇諫不可碩固壘待之廑不聽
出戰敗績崇與門下吏王宗原展及子勃兄子伯
先摧鋒死戰衆寡不敵崇等皆死羌遂得廑殺之
伯義死節程信字伯義南鄭人也時爲功曺居守
馳來赴難殯殮廑喪送還鄊里訖乃結故吏冠盖
子弟二十五人言共報羌各募敢死士以待時太
守鄧成命信爲五官元初二年虜復來信等將其
同志率先奮計大破之信被八創死天子咨嗟元
初五年下詔書賜信崇家穀數千斛
四行齊致在玆六子讃閻憲已下也又有王崇原
展及嚴孳李容姜濟陳已曹廉勾矩劉旌九人皆
以令義爲鄭廑所命王宗原展與廑同死孳容等
七人與信共并命詔書旣賜崇信又賜九子家穀
各五百斛給死事復
元侯趙陳蓋亦烈士燕邠字元侯趙嵩字伯高南
鄭人也陳調字元化仲卿孫也邠爲刺史郤儉從
事使在葭萌與從事董馥張胤同行儉爲黃巾賊
王饒趙播等所殺邠聞故哀慟說馥㣧赴難二子
不可邠難曰使君已死用生何爲獨死之牧劉焉
嘉之爲圖象學官誅馥等嵩事太守蘇固固爲米
賊張脩所疾殺嵩杖劒直入脩營殺十餘人幾獲
脩死陳調少尚遊俠聞固死聚賓客百餘人攻脩
大破之進攻脩營乃與戰傷死
渙渙龍宗振振麟趾文炳彬蔚漢之表軌㧾讚三十
五人也
述漢中人士其陳術字申伯作耆舊傳者也失其
行事歷新城魏興上庸三郡太守及錫光等不列也
穆姜温仁化繼爲親穆姜安衆令程祗妻司隷校
尉李法姉也祗前妻有四子興敦覲豫穆姜生二
子淮基祗亡興等憎惡姜姜視之愈厚其資給六
子以長幼爲差衣服飲食凡百如之久興等感寤
自知失子道詣南鄭獄受不&KR0738;親罪太守嘉之復
除門戶常以二月八月社致肉三十斤酒米各二斛
六㪷六子相化皆作令士五人州郡察舉基字稚業
特雋逸爲南郡太守
泰瑛嚴眀世範厥訓泰瑛南鄭楊拒妻大鴻臚劉
巨公女也有四男二女拒亡教訓六子動有法矩
長子元珍出行醉母十日不見之曰我在汝尚如
此我亡何以帥群弟子元珍扣頭謝過次子仲珍
白母請客既至無賢者母怒責之仲珍乃革行交
友賢人兄弟爲名士泰瑛之教流扵三世四子才
官隆於先人故時人爲語曰三苖止四珍復起
杜氏之教父母是遵杜泰姬南鄭人趙宣女也生
七男七女若元珪稚圭有望五人皆令德其教男
也曰中人情性可上下也在其檢耳若放而不檢
則入惡也昔西門豹佩韋以自寬宓子賤絃以
自急故能改身之恒爲天下名士戒諸女及婦曰
吾之&KR1494;身在乎正順及其生也恩存扵撫&KR0738;其長
之也威儀以先後之體㒵以左右之恭敬以監臨
之懃恪以勸之孝順以内之忠信以發之是以皆
成而無不善汝曺庶幾勿忘吾法也後七子皆辟
察舉牧州守郡而漢中太守南鄭令多與七子同
歲季考上訂無不脩也泰姬執子孫禮
禮珪肅穆言存典韻禮珪成固陳省妻也楊元珍
之女生二男長娶張度遼女惠英少娶荀氏皆貴
家豪富從婢七八資財自冨禮珪敕二婦曰吾先
姑母師也常言聖賢必勞民者使之思善不勞則
逸逸則不才吾家不爲貧也所以麤食急務者使
知苦難備獨居時二婦再拜奉教從孫奉上微慢
珪抑絶之感悟革行遭亂流行宗表欲見之必自
嚴飾從子孫侍婢乃引見之曰此先姑法也四時
祭禮自親飬牲釀酒曰夫祭禮之尊也年八十九
卒惠英亦有淑訓母師之行者也
文姬叡敏宗祀獲歆文姬南鄭趙伯英妻太尉李
固女也父爲梁冀所免兄憲公季公罷官歸文姬
歎曰李氏滅矣乃與二兄議匿弟爕父門生王成
亡命徐州涕泣送之謂成曰託君以六尺之孤若
李氏得嗣君之名義參扵程杵矣久之遇赦爕得
還行喪服闋敕之曰先公爲漢忠臣雖死之日猶
生之年梁冀以族弟幸濟豈非天乎愼勿有一言
加梁氏加梁氏則連主上是又掇&KR0852;也奉行之徙
成在徐州各異処傭賃而私相往來成病亡爕四
時祭之
陳氏二謙或智或仁陳順謙成固人也順謙適鄧
令曺寧十九寡居長育遺孤八十餘卒兄子陳規
著書歎述之惠謙適張亮則在扶風官下吏白欲
重禁嚴防以肅非元脩訪扵惠謙惠謙曰恢弘德
教飬廉免恥五刑三千蓋亦多矣又何加也兄子
伯思學仙道惠謙戒之曰君子疾没世名不稱不
患年不長也且夫神仙愚惑如繫風捕影非可得
也伯思乃止陳伯臺稱云女尚書之後耳
禮脩順姑恩&KR0738;温潤禮脩趙嵩妻張氏女也姑酷
惡無道遇之不以禮脩終無愠色及寧父母父母
問之但引咎不道姑卒感寤更慈&KR0738;之鄊人相訓
曰作婦不當如趙伯高婦乎使悪姑知變可謂
婦師矣後姑病女來省疾姑却之曰我以固當絶
于賢婦手中後邅米賊嵩死乃碧塗面亂首懷刀
託言病賊不敢逼也飬遺生女依父叔立義終身
者也
樹南悼夫輕死重信謝樹南南鄭人趙子賤妻也
子賤初為郡功曹李固之誅詔書下郡殺固二子
憲公季公太守知其枉遇之甚寬二子託服藥死
具棺器欲因出逃子賤畏法敕更驗實就殺之及
固小子爕得還子賤慮爕報仇賃人刺之爕覺告
郡殺子賤初樹南諫子賤子賤不從及臨死許共
并命兄弟㛐侍婢視守之經百餘日乃怠白兄㛐
念一死萬不得生不敢復圖死也上下以爲信然
無幾時扵幕下自殺
祁祁令姬如玉如金允矣淑媛齊德姜任捴讃此九
人也
述漢中列女
右漢中士女讃苐五
凡四十四人(九人女三十五人士)
梓潼人士
鎮遠敦壯立勲南瀕文瀕字竒梓潼人也孝平帝
末以城門校尉爲犍爲屬國遷益州太守開造稻
田民咸賴之公孫述時拒郡不服述拘其妻子許
以公侯招之不應乃遣使由交趾貢獻河北𫐠平
世祖嘉之徵拜鎮遠將軍封成義侯南中咸爲立
祠子忳有令德爲北海太守
巨遊玉碎高風金振李業字巨遊梓潼人也少執
志清白太守劉咸慕其名召爲功曹不詣咸怒欲
殺之業徑入獄咸釋之公孫述累聘不應述怒遣
鴻臚尹融持毒藥酒逼之業笑曰名不可毁身可
殺不可辱也遂飲藥死述耻殺善士賜錢百萬子
翬逃匿不受建武中察孝廉爲遂久令
文堅亟哉南面懷民景毅字文堅梓潼人也太守
丁羽察舉孝廉司徒舉治劇爲沇陽侯相高陸令
立文學以禮讓化民遷太守上封吏守闕請之三
年三絶以子顧師事少府李膺膺誅自免久之拜
都令遷益州太守上封吏民涕泣送之至沮者
七百人白水縣者三百人值益州亂後米㪷千錢
毅至恩化暢洽比去米㪷八錢鳩鳥巢其聽事孕
育而去三府表薦徵拜議郎自免歸州牧劉焉表
拜都尉爲人廉止疾淫祠敕子孫惟修善為禱仁
義爲福年八十一而卒
盛國好學研賾聖眞楊充字盛國梓潼人也少好
學求師遂業受古學扶風馬季長吕叔公南陽朱
明叔潁川白仲職精究七經其朋友則潁川荀慈
明李元禮京兆羅叔景漢陽孫子夏山陽王叔茂
皆海内名士還以教授州里常言圖緯空說去事
希略疑非聖不以爲教察孝廉爲郎卒
漢伯肄業諸生之純景鸞字漢伯梓潼人也少與
廣漢郝伯宗蜀郡任叔本潁川李仲勃海孟元叔
遊學七州遂眀經術還乃撰禮略河洛交集風角
雜書月令章句凡五十萬言太守(闕)貺命爲功曺
察孝舉有道博士徵不詣然上陳時政言經得失
又戒子孫人紀之禮及遺令期死葬不設衣衿務
在節儉甚有法度卒終布衣
伯僖效志張夀字伯僖涪人也少給縣丞楊放爲
佐放爲梁賊所得夀求之積六年始知其生存乃
賣家鹽井得三十萬市馬五匹往贖放道爲羌所
劫掠盡凡往三年計道遠不可得數乃單身詣虜
涕泣自說虜哀其屢求遣放還鄊郡召爲中候詔
書除巫尉以身佩印盡讓所有財物與三弟復爲
郡掾章平賦伇歲出三百五十萬還功曹吏徙五
官掾卒
李餘&KR0714;身李餘涪人父早世兄夷殺人亡命母愼
當死餘年十三問人曰兄弟相代能免母不人曰
趣得一人耳餘乃詣吏乞代母死吏以餘年小不
許餘因自死吏以白令令哀傷言郡郡上尚書天
子與以財葬圖畫府&KR1161;(童人李餘涪人可考於先漢士女目篇)
寇王二子行勇以仁寇祺字宰朝梓潼人也與邑
子侯蔓俱學凉州蔓後爲勃海王象所殺祺杖劒
至象家值象病象謝曰君子不俺人無僃安有爲
友報讎煞病人也祺乃還久之復往煞象由是察
孝廉爲㶚陵令濟隂相王晏字叔博涪人也與廣
漢張昌寗叔受業大學昌爲河南吕條所煞晏叔
煞條事在叔解
李助多方以玆立稱助字翁君涪人也通名方校
醫術作經方頌說名齊郭玉自此以上(可曉不錄以下闕文義不)
章武之興亦迪才倫德賢好古澹心藝文李仁字
德賢涪人也益部多貴今文而不崇章句仁知其
不博乃游學荆州從司馬德操宋仲子受古學以
修文自終也
國輔皓然形動神沉杜微字國輔涪人也任安弟
子先主定蜀常稱聾闔門不出建興二年丞相亮
領州牧選爲主簿輿而致之亮引見與書誘勸欲
使以德輔時微固辭疾篤亮表拜諫大夫從其所志
思潜遊學休志素林尹默字思潜涪人也少與李
仁俱受學司馬徽宋忠等博通五經專精左氏春
秋自劉歆條例鄭衆賈逵父子陳元方服虔注說
略皆誦述希復案本以左傳授後主後主立拜諫
議大夫丞相軍祭酒子宗亦爲博士耳
欽仲朗博訓詁典墳李譔字欽仲仁子也少受父
業又講問尹默自五經四部百家諸子伎藝筭計
卜數醫術弓弩機械之巧皆致思焉爲太子中庶
子右中郎將著古文周易尚書毛詩三禮左氏注
解太玄指依則賈馬異扵鄭玄與王肅初不相見
而意歸多同
孫德果銳作劉幹臣李福字孫德涪人也先主初
爲成都令建興九年遷巴西太守後爲江州都督
揚武將軍入爲尚書僕射封平陽亭侯延熙初以
前監軍司馬福同郡梓潼文恭仲賢亦以才幹爲
牧亮治中從事丞相參軍
衎衎偉彦玉潤蘭芬邵名表器江漢之俊揔讃十五
人也
述梓潼人士
季姜雍穆化播二婦王氏世興寔由賢母季姜梓
潼文氏女將作大匠廣漢王敬伯夫人也少讀詩
禮敬伯前夫人有子博女紀流二人季姜生康稚
芝女始示凡前後八子撫育恩&KR0738;親繼若一堂祖
母性嚴子孫雖見官二千石猶杖之婦跪受罰扵
堂歷五郡祖母隨之宦後以年老不願遠鄊里姜
亦常侍飬左右紀流出適分已侍婢給之博好書
寫姜手爲作衮扵是内門相化動行推讓博妻犍
爲楊進及博子遵婦蜀郡張叔紀服姑之教皆有
賢訓号之三母堂亡姜敕康稚芝婦事楊進如舅
姑中外則之皆成令德季姜年八十一卒四男棄
官行服四女亦從官舍交赴内外冠冕百有餘人
當時榮之王氏遂世興
杜慈專專父不諒只涪杜季女者巴郡虞顯妻也
十八適顯顯亡無子季欲改嫁與同縣楊上慈曰
受命虞氏虞氏早亡妾之不幸當生事賢姑死就
飬成室存亡等但欲在終供飬亡不有恨願不易
圖季知不可告而奪也乃密謀與彊逼迫之慈縊
而死
敬楊雪讎壯踰烈士敬楊涪郭孟妻楊文之女也
始生失母八歲父為(闕)盛所殺無宗親依外祖鄭
行年十七適孟孟與盛有舊盛數往來孟家敬楊
涕泣謂孟曰盛凶惡薄命爲女無男昆惡讎未報
未嘗一日忘也雖婦人拘制然父子恩深恐卒狂
惑益君&KR0852;患君宐疎之孟以告盛盛不納安漢元
年盛至孟家敬楊以大杖打殺盛將自煞孟止之
與俱逃涪令雙勝出追聞其故而止安尉二門會
赦得中平四年涪令向遵爲立圖表之
惟兹三媛仁暢義理邦有斯嬪以馳遐紀㧾讃三人
述梓潼烈女
右梓潼郡士女讃苐六
凡士女十八人(三人女十五人士)
譔曰二州人士自漢及魏二百四十八人而已(七人士五一百九十)
(人女十一)後賢二十人合二百六十八人以示來世之君子
焉如其遺脱及後世可書者碩貽後雋又春秋穀梁
傳首叙曰成帝時議立三傳博士巴郡骨君安獨駮
左傳不祖聖人後漢時魏郡太守王牧薦尹方爲三
公天子詔尚書郎蜀郡張俊策之然不詳其行事
譔曰二州人士自漢及魏可謂衆矣何者世宗多士
則相如麟遊伯司鳳翔洛下雲翳叔文龍驤在孝宣
則王襃蔚炳中和作詠屬文甘泉葩爲世鏡在元成
則君公謇謇心思國病慮經劉危直忤王聽其高者
則嚴君味道易俗移風仲元端委居爲人宗若夫秉
心塞淵與物盈冲則揚子雲也名重泰山華夏仰崇
則鄭子眞也不屈其身志高青雲則譙玄也不恥惡
君混道推運則楊宣也降及建武明章以來出者則
能内貫朝揆外播五教贊和鼎味經綸治要上答泰
階下允民照處者則利居槃桓晧然玄蹈天爵玩之
人爵則笑懸車門肆夷惠齊紹若斯之倫海内服其
英名洙泗方其渙耀矣故曰漢徵八士蜀出其四又
曰漢具四義蜀選其二可謂不衆乎然巴郡骨君安
以儒學典雅稱扵孝成蜀郡張俊策問尹方不出五
經常議犍爲吕孟有託孤之節若兹之類郡邑往往
垂象刊銘見有苖裔璩晩生長亂故老以沒莫所咨
質不詳其事但依漢書國志陳君所載凢士女二百
四十八人而已後賢二十人合二百六十八人以示
來世之好事者如能詳其遺脱及有可書願附于左
其傳志父祖子孫及有名失事失官位者不列寧
州人士亦不列别爲目錄至晉元康末凡三百九
十二人也
華陽國志卷苐十之下
