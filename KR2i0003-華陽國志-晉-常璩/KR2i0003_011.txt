華陽國志卷苐十一
後賢志
聞之善志者述而不作序事者實而不華是以史遷
之記詳扵秦漢班生之書僃乎哀平皆以世及事邇
可得而言也西州自奉聖晉後俊瑋倜儻之士或脩
德讓行止從時或播功立事羽儀上京策勲王府甄
名史錄侔扵先賢會遇喪亂軋遘華夏顛墜典籍多
缺族祖武平府君愍其若斯乃操簡援翰拾其遺闕
然但言三蜀巴漢未列又務在舉善不必珍異揆之
耆舊竹素宐闡今更撰次損益足銘後觀者凡二十
人綴之斯篇雖行故墜没大較舉其一隅
衞尉散騎常侍文立廣休
散騎穆穆誠感聖君
西河太守柳隱休然
西河烈烈秉義居眞
漢嘉太守司馬勝之興先
漢嘉克讓謙德之倫
郫令州主簿常勗修業
郫君謇諤自固底身
江陽太守何隨季業
江陽皎皎命世清湻
梓潼太守王化伯遠
梓潼矜矜在險能平
太子中庶子陳壽承祚
庶子稽古遷固竝聲
漢中太守李宓令伯
漢中韙曄才蓋羣生
犍爲太守杜軫起宗
犍爲卬卬友于寔令
給事中任熙伯遠
給事温恭尚德蔑榮
中書郎王長文德雋
中書淵識寳道韜明
大長秋壽良文淑
長秋忠肅明允篤誠
大司農西城公何攀惠興
司農運籌思侔良平
少府成都侯威李毅允剛
少府果壯文武是經
衡陽内史楊邠岐之
衡陽固節隱然不傾
尚書三州都費立建熙
尚書凖繩古之遺直
湘東太守常騫季愼
湘東汜&KR0738;仁以接物
武平太守常寬泰恭
武平亹亹冰清玉嶷
楊烈將軍梓潼内史巴西譙登
江陽太守江陽侯馥
文立廣休巴郡臨江人也少遊蜀太學治毛詩三
禮兼通羣書州刺史費褘命爲從事入爲尚書郎復
辟褘大將軍東曺掾稍遷尚書蜀并于魏梁州建首
爲别駕從事咸熙元年舉秀才除郎中晉武帝方欲
懷納梁益引致雋彦泰始二年拜立濟隂太守武帝
太子以司徒李胤爲太傅齊王驃爲少傅選立爲中
庶子立上䟽曰伏惟皇太子春秋美茂盛德日新
始建幼志誕陟大繇猶朝日初暉良寳耀璞侍從
之臣宐簡俊乂妙選賢彦使視觀則覩禮容棣棣之
則聽納當受嘉話駭耳之言靜應道軌動有所采佐
清初陽緝熙天光其任至重聖王詳擇誠非糞朽能
可堪任臣聞之人臣之道量力受命其所不諧得以
誠聞帝報曰古人稱與田蘇遊非舊德乎立上故蜀
大官及盡忠死事者子孫雖仕郡國或有不才同之
齊民為劇又上諸葛亮蒋琬費禕等子孫流徙中畿
宐見叙用一則以慰巴蜀民之心其次傾東吳士人
之望事皆施行十年詔曰太子中庶子立忠貞清實
有思理器幹前在濟隂政事修明後事東宫盡輔導
之節昔光武平隴蜀皆收其才秀所以援濟殊方伸
叙幽滯也其以立爲散騎常侍累辭不許上䟽曰臣
子之心碩從䟽以求眤凡在人情貪從幽以致眀斯
實物性賢愚所同臣者何人能無此懷誠自審量邊
荒遺燼犬馬老甚非左右機納之噐臣雖至愚處之
何顔詔曰常伯之職簡才而授何謙虛也立自内侍
獻可替否多所補納甄致二州人士銓衡平當爲士
彦所宗故蜀尚書犍爲程瓊雅有德望素與立至厚
武帝聞其名以問立立對曰臣至知其人但年垂八
十禀性謙退無復當時之望不以上聞耳瓊聞之曰
廣休可謂不黨矣故吾善夫人也西界獻馬帝問立
馬何如對曰乞問太僕帝每善其恭慎遷衛尉猶兼
都職中朝服其賢雅爲時名卿連上表年老乞求解
替還桑梓帝不聽咸寧末卒帝緣立有懷舊性乃送
葬于蜀使者護喪事郡縣修墳塋當時榮之初安樂
思公世子早殁次子宐嗣而思公立所&KR0738;者立亟諫
之不納及&KR0738;子立驕㬥二州人士皆欲表廢立止之
曰彼自㬥其一門不及百姓當以先公故得爾也後
安樂公淫亂無道何攀與上庸太守王崇涪陵太守
張寅爲書諫責稱當思立言凡立章奏集爲十篇詩
賦論頌亦數十篇同郡毛楚楊崇皆有德美楚牂柯
崇武陵太守
柳隱字休然蜀郡成都人也少與同郡杜充柳伸竝
知名隱直誠篤亮交友居厚逹扵從政數從大將軍
姜維征伐臨事設計當敵䧟陣勇略冠軍爲牙門將
巴郡太守騎都尉遷漢中黃金圍督景耀六年魏鎮
西將軍鍾會伐蜀入漢川圍戍多下惟隱堅壁不動
會别將攻之不能克後主旣降以手令敕隱乃詣會
晉文帝聞而義之咸熙元年内移河東拜議郎武帝
踐祚以爲西河太守在官三年以年老去官乞骸還
蜀卒扵家年八十長子克連道令次子初舉秀才
杜禛字文然柳伸字雅厚州牧諸葛亮辟爲從事
禛符節令梁益二州都督伸度支禛子昣字伯重略
陽護軍伸漢嘉巴東太守大同後竝舉秀才昣子彌
字景文伸子純字偉淑有名德幹器舉秀才巴郡宐
都建平太守西夷長水校尉巴東監軍
司馬勝之字興先廣漢綿竹人也學通毛詩治三禮
清尚虛素性澹不榮利初爲郡功曹甚善綱紀之體
州辟從事進尚書左選郎徙秘書郎時蜀國州書佐
望與郡功曹參選而從事侔臺郎時重察舉雖位經
朝要還為秀孝亦為郡端右景耀末郡請察孝廉
大同後梁州辟别駕從事舉秀才歴廣都新繁令政
理尤異以清秀徵為散騎侍郎以宗室禮之終以疾
辭去職即家拜漢嘉太守候迎盈門固讓不之官閒
居清靜謙卑自牧常言世人不務求道德而汲汲扵
爵禄若吾者可少以爲有餘榮矣訓化鄊閭以恭敬
爲先年六十五卒扵家子尊賢佐皆有令德
常勗字修業蜀郡江原人也祖父員牂柯永昌太守
父高廟令從父閎漢中廣漢太守勗少與閎子忌齊
名安貧樂道志篤墳典治毛詩尚書涉治羣籍多所
通覽州命辟從事入爲光禄郎中主事入爲尚書左
選郎郡請迎爲功曹時州將董軍政置從事職典刑
獄以勗清亮復爲督軍治訟平當還察孝廉除郫令
爲政簡而不煩魏征西將軍鄧艾伐蜀破諸葛瞻扵
綿竹威振西土諸縣長吏或望風降下或委官奔走
勖獨率吏民固城拒守後主檄令乃詣艾故郫穀帛
全完刺史袁邵嘉勖志節辟爲主簿勖善儀容翔集
動爲表觀言論壯烈州里重之然交友惟賢不交下
已者汎&KR0738;之恩猶不足邵徵還道卒忌字茂通蜀
謁者黃門侍郎喪親以致孝聞察孝廉爲郎使吳稱
職歷長水参軍什邡雒令大同後刺史邵坐治城被
徵忌詣洛陳訴遠國初附君民始結不宜改易又表
修治城池居安思危邊將常職事皆中情晉文帝時
爲相國辟忌舍人武帝踐祚拜騎都尉除河内令州
名爲難治忌挫折豪勢風教大行縣有姦嫂殺兄者
羣黨蔽匿前令莫得忌皆窮治入爲州都方議爲郡
守會卒忌爲人信道任數不從下人故爲貴勢所不
善是以作詩著論先攻己短臨喪與樂歡哀俱至爲
士類所稱忌友人廣漢段宗仲亦有學行蜀時官與
忌比袁邵爲主簿與忌共理郡事文帝善之梁州辟
别駕從事舉秀才稍遷官至雲南建寧太守
何隨字季業蜀郡郫人也漢司空武後世有名德徵
聘入官隨治韓詩歐陽尚書研精文緯通星歷郡命
功曹州辟從事光禄郎中主事除安漢令蜀亡去官
時巴土飢荒所在無榖送吏行乏輒取道側民芋隨
以綿繫其處使足所取直民視芋見綿相語曰聞安
漢清廉行過從者無糧必能爾耳持綿追還之終不
受因爲語曰安漢吏取糧令爲之償察孝廉大同後
臺召不詣除河間王郎中令不就居貧固儉衣弊𬞞
食晝躬耕耨夕修講諷鄕族饋及禮厚皆不納目不
視色口不語利著譚言十篇論道德仁讓嘗有屠牽
猪過隨門猪索斷失之強認溷中猪隨便牽猪與之
屠人出門尋得其所亡猪謝隨還猪遂以乞之有家
飬竹園人盗其笋隨遇行見之恐盜者覺怖走竹中
傷其手足挈屐徐步而歸其仁如此太康中即家拜
江陽太守民思其政年七十一卒官後州鄊人言議
平當者皆相謂何江陽至于汶山夷有正直廉讓者
亦號夷中何江陽杜景文何興仁皆爲作傳
長子觀字匡忠清公淑慎知名州里察孝廉西都南
安令平西長史張昌作亂荆州從黨西上郡守無不
望風降下至江陽平西將軍羅尚表爲安遠護軍討
賊平殄除巴郡太守朝議欲以爲寧州刺史會病卒
次子遊治中從事隨時同郡繁令張崇清廉推譲見
稱當時
王化字伯遠廣漢郪人也漢將作大匠王堂後也祖
父商字文表州牧劉璋時爲蜀太守有懿德高名在
耆舊傳父彭字仲巴郡太守化兄弟四人少有令望
化治毛詩三禮春秋公羊傳郡命功曺州辟從事光
禄郎中主事尚書郎除閬中令爲政清靜察孝廉大
同後復端右郡察孝廉爲樂逭令縣近邊塞值外虜
反化率吏民積穀堅守虜斷道重圍孤絶七年伺虜
怠惰出軍討之民得野掠大軍至虜退以功封關内
侯遷朱提太守撫和殊俗得夷晉懽心轉在梓潼復
有稱績爲人嚴重言論方雅臧否允衷州里服其誠
亮年七十二卒官弟振字仲遠亦有德望廣都令巴
東太守叔弟岱字季遠恪居官次歷廣陽作唐令早
亡少弟崇字幼遠學業淵博雅性洪粹蜀時東觀郎
大同後梁州辟别駕别舉秀才尚書郎與壽良李宓
陳壽李驤杜烈同入京洛爲二州標雋五子情好未
必能終惟崇獨以寬和無所彼此著蜀書及詩賦之
屬數十篇其書與陳壽頗不同官至上庸蜀郡太守
陳壽字承祚巴西安漢人也少受學扵散騎常侍譙
周治尚書三傳銳精史漢聦警敏識屬文冨豔初應
州命衞將軍主簿東觀秘書郎散騎黃門侍郎大同
後察孝廉爲本郡中正益部自建武後蜀郡鄭伯邑
大尉趙彦信及漢中陳申伯祝元靈廣漢王文表皆
以博學洽聞作巴蜀耆舊傳壽以為不足經遠乃并
巴漢撰爲益部耆舊傳十篇散騎常侍文立表呈其
傳武帝善之再爲著作郎吳平後壽乃鳩合三國史
著魏吳蜀三書六十五篇號三國志又著古國志五
十篇品藻典雅中書監荀勗令張華深&KR0738;之以班固
史遷不足方也出爲平陽侯相華又表令次定諸葛
亮故事集爲二十四篇時壽良亦集故頗不同復入
爲著作郎鎮南將軍杜預表爲散騎侍郎詔曰昨適
用蜀人壽良具員且可以爲侍御史上官司論七篇依
據典故議所因革又上釋諱廣國論華表令兼中書
郎而壽魏志有失勗意勗不欲其處内表爲長廣太
守繼母遺令不附葬以是見譏數歲除太子中庶子
太子傅從後再兼散騎常侍惠帝謂司空張華曰壽
才宐眞不足久兼也華表欲登九卿會受誅忠賢排
擯壽遂卒洛下位望不充其才當時冤之兄子符
字長住亦有文才繼壽著作佐郎上廉令符弟莅字
叔度梁州别駕驃騎將軍齊王辟掾卒洛下莅從
弟階字逹芝州主簿察孝廉襃中令永西部都尉
建寧興古太守皆辭章燦麗馳名當世凡壽所述作
二百餘篇符莅階各數十篇二州先逹及華夏文士
多爲作傳大較如此(尚書郎拜建章太守以疾辭不就意在州里除時梓潼李驤叔龍亦雋逸器知名當世舉秀才)
(攜隟還相誣攻有識以是短之亦自别傳廣漢太守初與夀齊望又相眤友後與夀情好)
李宓字令伯犍爲武陽人也祖父光朱提太守父早
亡母何更行見飬祖母治春秋左傳博覽五經多所
通涉機警辯捷辭義響起事祖母以孝聞其侍疾則
泣涕側息日夜不解帶饍飲湯藥必過目嘗口本郡
禮命不應州辟從事尚書郎大將軍主簿太子洗馬
奉使聘吴吴主問蜀馬多少對曰官用有餘民間自
足吴主與群臣汎論道義謂寧爲人弟宓曰碩爲人
兄吴主及群臣稱之大同後征西將軍鄧艾聞其名
請爲主簿及書招欲與相見皆不往以祖母年老心
在色飬拒州郡之命獨講學立旌授生武帝立太子
徵爲洗馬詔書累下郡縣相逼宓上䟽(本傳䟽在)武帝覽
之曰宓不空有名也嘉其誠𣢾賜奴婢二人下郡縣
供其祖母奉膳徙尚書郎河内温令敷德陳教政化
嚴明太傅鉅平侯羊公薨無子帝令宗子爲世子嗣
之不時赴喪宓遣戶曹賫移推轂遣之中山諸王每
過温縣必責求供給吏民患之宓至中山王過縣徵
芻茭薪蒸宓引高祖過沛賓老幼桑梓之供一無煩
費伏惟眀王孝思惟則動識先戒本國望風式歌且
舞誅求煩碎所未聞命後諸王過不敢煩温縣盗賊
發河内餘縣不敢近温追賊者不敢經界隴西王司
馬子舒深敬友之而貴豪憚其公直宓去官爲州大
中正性方亮不曲意勢位者失荀張指左遷漢中太
守諸王多以爲冤一年去官年六十四卒著述理論
論中和仁義儒學道化之事凡十篇安東將軍胡羆
與皇甫士安深善之又與士安論夷齊及司馬文中
杜起宗郄令先文廣休等議論往返言經訓詁衆人
服其理趣釋河内趙子聲譏詩賦之屬二十餘篇壽
良李驤與陳承祚相長短宓公議其得失而切責之
常言吾獨立扵世顧景爲疇而不懼者心無彼此扵
人也故宓六子皆英挺秀逸號曰六龍長子賜字
宗碩州别駕舉秀才汶山太守少與東海王司馬元
超友昵每書詩往返雅有新聲少子興字雋碩太傅
參軍幼子盛碩寧浦太守宓同時蜀郡高玩字伯
珍少受學扵太常杜瓊術藝微妙博聞強識清尚簡
素少與宓齊名官位相比大同後察孝廉除曲隅令
單車之縣移檄縣綱紀不使遣迎以眀三材徵爲太
史令送者亦不出界朝廷稱之方論大用會卒
杜軫字超宗蜀郡成都人也父雄字伯休安漢雒令
軫少師譙周發明高經扵譙氏之門郡命爲功曹鄧
艾既破蜀被徵鍾會進成都時太守南陽張府君不
肯出官軫進曰征西囚執鎮西在近必有所遣軍亂
之際交害無常宐避正殿府君即出住下舍會果遣
參軍牽弘爲太守數百騎擐甲馳馬入郡前驅問侯
所在云已出善之引復召爲功曹察孝廉除建寧令
徙仕山陽新城池陽所在有治入爲尚書郎每升降
趋翔廊閣之下盛容可觀中朝偉之遷犍爲太守惠
&KR0738;在民還爲州大中正軫旣才學兼該而器量倜儻
武帝雅識之方用内侍會卒時年五十八弟烈字
仲武貞幹敏識平坦和粹名譽侔軫察孝廉歷平康
牛鞞南鄭安陽令王國建首選為郎中令選衡陽太
守兄軫喪自上求去官以兄子幼弱軫喪飄颻欲扶
將靈柩葬舊墳武帝歎惜軫能用未盡而嘉烈弟意
轉拜徙官犍爲太守又轉湘東少弟良字幼倫亦
有當世局分舉秀才茶陵新都令國王郎中令遷涪
陵建寧太守兄弟竝興州里以爲美譚軫二子長
子毗字長基少子秀字彦潁圭璋琬琰世号二鳳毗
舉秀才大將軍辟掾太傅參軍平東長史尚書郎稍
遷鎮南軍司益州刺史主簿早卒
任熙字伯遠蜀郡成都人也漢大司徒任方後也卋
有德彦父元字秀明犍爲太守執金吾熙治毛詩京
易博通五經事親至孝居喪毁瘠爲州鄕所稱察孝
廉除南鄭令以病去官復授南鄭不就轉梓潼令爲
政清淨辭疾告歸勤農力穡居室致給循訓闔門内
則可法博&KR0738;以謙恭接物開門待賓傾懷下士客無
長幼必有供饍清談遊講不妄失言祗愼著聞太康
中除越嶲護軍非其雅好不往徵給事中熙以侍臣
日月左右贊暉揚光不可苟私終以疾辭而蜀郡令
每至官爲之修謁歲致羊酒即家拜朱提太守固讓
不之官好述作詩誄論難皆燦豔年六十九卒扵家
子蕃字憲祖察孝廉新都令西夷司馬涪陵太守蕃
子迪字叔孤少與巴西龔壯俱知名而學業優之早
殁熙同時犍爲楊彭敬宗弟逵訓宗各以德行稱同
察孝廉彭比蘇令甘露降其縣逵滇池令殊俗懷其
德
王長文字德雋廣漢郪人也父顒字伯元犍爲太守
長文天姿聰警高暢敏識治五經博綜群籍弱冠州
三辟書佐丁時興衰託疾歸家大同後郡功曺察孝
廉不就遂陽愚常着絳衣絳帽牽猪過市中乞人與
語偽不聞常騎牛周旋郡初至詣門修敬至閭走出
請終不還刺史淮南胡羆辟從事祭酒卧在治羆出
版舉秀才長文陽發狂疾步擔走出門羆累遣教請
還終不顧還家飬母獨講學著無名子十二篇依則
論語又著通經四篇亦有卦名擬易玄以爲春秋三
傳傳經不同每生訟議乃擬經摭傳著春秋三傳十
三篇又撰約禮記除煩舉要凡十篇皆行於時長文
才鑒清妙汎&KR0738;廣納放蕩闊逹不以細宐廉分爲意
亦不好臧否人物故時人&KR0738;而敬之以母欲禄飬咸
寧中領蜀郡太守郫有孝子羅偶事親至孝二親將
亡時病不能食肉終身不食肉郡察孝廉長文追爲
立表以旌之宰府辟三司撫及軍大將軍王濬累辟
不詣濬薨以故州將軍弔祭元康初試守江原令縣
收得盗賊長文引見誘慰時適臘晦皆遣歸家獄先有
繋囚亦遣之謂曰教化不厚使汝等如此長吏之過
也蜡節慶析歸就汝上下善相懽樂過節來還當爲
思他理羣吏惶遽爭請不許尋有赦令無不感恩所
宥人輟不爲惡曰不敢負王君將喪去官民思其政
大將軍梁王&KR0686;及諸府竝辟長文曰吾從其先命者
遂應&KR0686;招爲從事中書郎諸王公卿慕其名咸與之
交賈氏之誅從&KR0686;有功封關内侯再爲中書郎愍懷
太子死扵許下博士中書論虞祔之禮長文議虞祭
宐還東宫以繼太子者爲主配食扵潁川府君皆施
行除洛陽令長文見&KR0686;曰主者不庶幾奏長文爲洛
陽令&KR0686;笑答曰卿乃不庶幾非主者也固辭不拜
聞益州亂以通經筮得老蠶緣枯桑之卦歎曰桑
無桑蠶以卒也吾蜀人殄扵是矣拜蜀郡太守暴疾
卒時年六十四長文時人蜀郡柳竺任興亦博學著
聞俱爲州别駕竺在右職公亮蹇蹇刺史盛怒欲殺
人羣下請不聽竺乃懷縛徑入頓几上乃極陳其刑
理刺史從謝還縛(闕)皆早亡(下作長久)
壽良字文淑蜀郡成都人也父祖二世犍爲太守良
少與犍爲張徵費緝竝知名治春秋三傳貫通五經
澡身貞素州從事散騎黃門侍郎大同郡主簿上計
吏察孝不就州辟主簿治中别駕舉才行刺史皇甫
晏貢之三司遂辟太宰除覇城令始平太守治政著
稱從扶風轉秦國内史文立卒後温令李宓表武帝
言二州人士零頽才彦凌遲無復厠豫綱紀後進慰
寧遐外者良公朝在時二州之望宐見超子紹繼立
後帝徵爲黃門侍郎兼二州都給事中梁州刺史遷
散騎常侍大長秋卒葬洛北芒山徵字建興張翼
子也篤志好學官至廣漢太守緝字文平清檢有
治幹舉秀才歷城令涪陵太守遷譙内史(良公朝疑誤)
何攀字惠興蜀郡郫人漢司空汎鄊侯武弟潁川太
守顯後也父包字休楊察舉孝秀皆不行除瑯琊王
中尉不就攀兄弟五人皆知名攀少夙成竒姿卓逸
弱冠郡主簿上計吏州辟從事刺史王晏稱攀王
佐才也以爲主簿泰始十年飬母歸家晏爲牙門張
弘等所害攀操表詣洛訟釋事得清刺史王濬復辟
主簿别駕咸寧三年濬被詔罷屯田兵作船爲伐吳
調攀進曰今見佃兵但六百人計作船六七年財可
勝萬人後者未成前者已腐無以輔成國意宐輙召
四守休兵及諸武吏并萬餘人造作歲終可辦濬及
綱紀疑輙召萬兵欲先上須報攀曰官家雖欲伐吳
疑者尚多卒聞召萬兵必不見聽以佃兵作船船不
時成當輒召以速爲機設當見却功夫已成勢不得
止濬之議欲入山裁船動數百里艱難攀曰今冡墓
多種松栢當什四市取以速爲機濬悦之任攀典舟
船器仗冬遣攀使洛攀曰聖人之功可成使人信之
不可必也夫高祖之大略猶未察扵韓信婁敬因蕭何
子房而後用之今建非常之功或莫之信羊公使君
同&KR0576;國家所重加曩日失策江陵思有夙駕宐與相
聞此一助也濬曰何但芉叔子亦宋元亮之憂君至
洛官家未有舉意便前襄陽與芉宋論之攀既至洛
拜表獻策因至荆州與刺史宋&KR1161;論宋未許乃見芉
祜累日共畫用兵之要攀曰若令循清海以趣京下
壽春揚州直指秣陵兖豫踰海竝據桑浦則武昌以
東會稽以西騷然駭矣荆州平南徑造夏口巴東諸
軍固守西陵益梁之衆乘浮江東下封樂鄕要巴丘
則武陵零桂長沙湘東從風而靡矣但眀信賞首尾
俱會旌旗耀天四面雲合乘機席卷傳檄南極吳會
不盡平者未之有也羊祜大悦遂表請伐吳尋徵濬
大司農至晉壽詔以濬爲龍驤將軍除攀郎中參濬
軍事攀頻奉使詣洛時未婚司空裴公竒其才以女
妻之五年秋攀使在洛安東將軍王渾表孫皓欲北
上邊戍警戒朝議征却須六年攀上䟽策皓必不敢
出宐因今戒嚴掩取甚易中書令張華命宿下舍設
諸難攀皆通之又濬性在忠烈受命必果宐重其位
號詔書遷濬平東將軍督二州事吳平封關内侯濬
入拜輔國攀爲司馬上論時務五篇除滎陽令進廷
尉評有盗開城門下關者法據大辟攀駮之曰上關
執信之主下關儲備之物設有開上關何以加刑遂
減死多所議讞遷散騎侍郎太傅楊駿謀逆請衆官
攀與侍中傅祗侍郎王愷等往惠帝從楚王瑋殿中
中郎孟觀策戒嚴誅駿外已怱怱攀與祇踰墻得出
侍天子天子以爲翊軍校尉領熊渠兵一戰斬駿
社稷用安封西城公邑萬戶策曰於戲在昔先王光
濟厥世罔不開國列土建德表功也故逆臣楊駿謀
危社稷&KR0799;兵飛矢集于殿&KR1161;白刃交扵宫闈攀受命
奮討凶逆速殄忠烈果毅朕甚嘉焉今以魏興之西
城爲攀封國錫兹玄社苴以白茅永為晉藩輔往欽
哉敬乃有土惠康黎元無或以隳爾顯烈又賞絹萬
匹攀固辭受五千匹又賜拜弟逢平鄕侯兄子夔關
内侯遷宣(闕)内史不就轉東羌校尉西虜寇邊遣長
史揚威討之違攀指受失利徵還領越騎校尉武庫
災百官皆赴火攀獨以兵衞宫復賜絹五百匹領
河南尹遷揚州刺史假節在官數年德教敷宣征虜
將軍石崇表東南有兵氣不宐用遠人徵拜大司農
兼三州都自表以被疾錯忘不堪銓量人物讓都職
扵任熙費緝不聽遷兖州刺史錫寳劒赤舄固辭不
之官時帝室政衰多害忠直又諸王迭起好結黨徒
攀闔門治疾不與世務朝議欲以爲公會薨時年五
十七天子愍悼追贈司印綬謚曰桓公遺令敕世子
務行恭儉引荀公曾諸葛林爲模範子璋嗣
李毅字允剛廣漢郪人也祖父朝字愇南州别駕從
事父旦字欽宗光禄郎中主事毅少散逹不治素檢
年二十餘乃詣郡文學受業通詩礼訓詁爲學主事
太守弘農王濬臨學講試問祭酒姬豔曰學中有可
成進幾百人豔對曰可有百人濬怒曰童冠八百而
成者百人教少何爲毅對曰如豔之言眀府之教盛
扵孔氏不爲少也濬竒之命爲主簿濬嘗夢得三口
刀云人以禾益之手持不得以問郡丞與掾史莫能
知毅對曰吉祥也三刀者州字而益之禾持不得禾
傍失者秩字眀府秩當至孟州濬笑曰如卿言當相
以爲秀才張弘殺益州刺史皇甫晏誣表晏反毅白
濬曰皇甫侯起自諸生位極方州又當何求且廣漢
與成都密爾而統梁州者衿益州之領須防若今日
也益州有&KR0852;乃此郡之憂加張弘小竪衆所不與宐
時赴討濬欲先上後行毅曰大夫出疆苟利社稷專
之爲賢何兄殺主賊急當不拘常宐濬從之發兵與
牙門滿泰等共討弘斬之詔書遷濬益州刺史毅復
爲州主簿别駕舉秀才及濬伐吳與何攀竝爲參軍
吳平封關内侯除隴西護軍以疾去官徙繁令遷雲
南太守濬臨薨上表後武帝思濬勲問毅所在徙犍
爲使持節南夷校尉久之犍爲民毛詵李叡與朱提
民李孟共逐太守杜俊雍約以叛衆數萬毅討破之
斬詵孟首叡走依五荼夷亦叛晉朝復置寧州以毅
爲刺史加龍驤將軍封成都縣侯夷遂大反破沒郡
縣攻圍州城中原亂而李雄寇蜀救援不至疾病薨
扵窮城懷帝嘉其忠節追贈少府謚曰威侯毅性通
博居情雅厚賑䘏寒貧篤扵故舊人咸歸之但好談
調德重猶少從弟苾字叔平少修身砥厲名行數
諫毅宐自矜嚴毅笑應之曰吾小來不治名素終杖
旄節故可至九卿卿清儉履道卒不失成都令也時
毅始受南夷而苾歷城令果作成都遷犍爲太守位
官不及毅毅子釗世秉儒學有格望以父任爲謁者
除夀林侯相不就爲尚書外兵郎自表赴難至牂柯
夷斷道不得進經年以寧州城中無榖父疾病未知
吉凶不食穀惟茹草迄至奔喪官至朱提越嶲太守
西夷校尉毅女秀適漢嘉太守新都王載有才智父
亡後州文武推領州三年二州當太清中位至方州
節將者夀良何攀及毅永嘉中巴張奕希祖爲荆州
刺史南蠻長水校尉蜀郡張峻紹茂爲監南中八部
事西夷校尉持節事
楊邠字岐之犍爲武陽人也少好學志古藻厲名行
州辟主簿别駕刺史王濬舉秀才安漢雒令國王中
尉以選爲尚書郎遷汶山太守值夷復讎失殊俗和
徙授巴東轉廣漢永嘉初進衡陽内史遇流民叛亂
攻沒長沙湘東邠輒救助賊衆&KR1171;盛遂破郡城獲邠
欲以爲主邠不許賊晝夜執守邠候其小怠夜急走
比覺已去遠收餘衆軍重安欲投湘州刺史荀眺共
圖進取會眺降賊邠孤軍固城賊攻圍之誓死不移
遂卒城中時年六十九帝為鎮東大將軍嘉其忠節
死義大使弔贈策曰惟永嘉七年四月己未使持節
都督江陽諸軍事鎮東大將軍瑯琊王睿謹遣版命
前衡陽内史楊君忠肅貞固守正不移雖危逼節義
可嘉不幸殞卒孤城甚悼之今列上尚書贈君淮南
内史魂而有靈嘉玆寵榮哀哉(交阯太守平九眞鬱林日南邠同郡楊稷文曺泰始初為)
(珝陶璜十萬人攻稷被攻八月救援不至衆寡不敵遂為珝璜所獲囚稷四郡斬吳交州刺史劉俊大將軍脩則武帝方授交州會孫皓遣大將薛)
(烈殁命追贈交州刺史也欲以送皓稷毆血死帝嘉其忠)
費立字建熙犍為南安人也父揖字君讓巴西太守
立學義沖邃玄靜沉嘿察孝廉王國中尉王年少好
輕行遊觀立常正色匡諫及上䟽風喻詞義劘切合
箴規之體出爲成都令縣名難治立莅之垂績以性
公亮入爲州大中正除巴西太守不就轉梁益寧三
州都督兼尚書值大駕西幸長安常與大臣居守在
洛加員外散騎常侍封關内侯每准正三州人物品
格襃貶帥意方矩無復䟽親莫不畏敬然委曲者多
恨其繩墨數辭諸郡意在河秦汝潁久之朝議欲以
為荆州永嘉六年與子并殁扵胡寇立時漢國吕毅
叔偉德以清彦辟别舉秀才尚書郎秦國内史長水
校尉員外常侍梁州都督與立同殁胡寇
常騫字季愼蜀郡江原人也祖父竺字代文南廣太
守侍中祖偉字公然閬中令騫治毛詩三禮以清尚
知名州辟部從事主簿郡請功曺察孝廉萍鄊令以
選爲國王侍郎出爲綿竹令國王歸之復入爲郎中
令從王起義有功封關内侯遷魏郡太守加材官將
軍以晉政衰覩中原不靜固辭去官拜新都内史時
蜀亂民在流在荆湘徙湘東太守疾病未拜卒年六
十八騫性汎&KR0738;敦敬友宗族當官修理恕以撫物好
咨問動必謙讓州鄊以爲儀範二州清官見述者先
有宐都太守犍爲唐定義業隴西太守巴西馮仚休
翊而後騫云
常寬字泰恭騫族弟郫令勗弟子也父廓字敬業以
明經著稱早亡闔門廣學治毛詩三禮春秋尚書尤
耽意大易博涉史漢疆識多聞而謙虛清素與俗殊
務郡命功曹及察孝廉不就州辟主簿别駕舉刺史
羅尚秀才爲侍御史除繁令隨民安縣零陵以舉將
喪去官湘州叛辭乃南入交州交州刺史陶咸表爲
長史固辭不之職雖流離交城衣弊褞袍冠皮冠乘
牛往來獨鳩合經籍研精著述依孟揚宗盧師矩著
典言五篇撰蜀後志及後賢傳續陳夀耆舊傳作梁
益篇元帝踐祚嘉其德行㓗白拜武平太守民悦其
政以榮貴非志在官三年去職尋梁碩作亂得免難
卒於交州凡所著述詩賦論議二十餘篇子長生字
彭祖亦有學行州主簿資中令治中從軍早亡時蜀
郡太守巴西黃容亦好述作著家訓梁州巴紀姓族
左傳抄凡數十篇漢嘉太守蜀郡杜龔敬修亦著蜀
後志及志趙廞李特叛亂之事及喪紀禮式後生有
取焉
譙登字愼明巴西西充國人譙周孫也仲父熙察孝
廉本郡大中正沔陽令叔父同字彦紹少知名拒州
郡之命梁州刺史夀良與東羌校尉何攀貢之三司
及大將軍幕府爲尚書郎除錫令亦有爲作傳者
登少以公亮義烈聞郡命功曹州辟主簿别駕從事
領隂平太守郡五官素大姓豪擅侵凌羌晉登誅之
郡中皆肅後以李特作亂本郡没寇父爲李雄巴西
太守馬脱所殺乃東詣鎮南劉公請兵時中原亂守
公三年不能得兵表拜楊烈將軍梓潼内史使合義
募巴蜀流士得二千人鎮西將軍羅尚以退住已郡
登凡募登從尚索益軍討雄不得乃往攻宕渠斬脱
食其肝巴西賊破復詣尚求軍尚参佐多以必無利
登憤恚數凌折之又加責扵尚尚但下之而已會羅
羕殺雄太尉李離舉梓潼來降登徑進涪城雄自攻
登爲登所破而尚將張羅進屯犍爲之合水文碩殺
雄太宰李國以巴西降羅遣軍掠廣漢破雄叔父驤
虜其妻子募人斫䧺頭賊以向困而尚本参佐恨登
之見矜侮不供其軍食益州刺史皮素至巴東敕平
西送故遣將張順楊顯救登至墊江素遇害順顯還
雄知登乏食遣&KR0750;致攻兵窮士餓誓死不退衆亦餓
死而無去者永嘉三年爲驤所生得輿登致雄言辭
慷慨涕泣&KR1187;欷無服降臣折情雄乃殺之囚其軍士
皆以爲奴虜畀兵士而連陰雨百餘日雄中以登爲
枉而所領無辜怒氣感天下赦出登軍士湮沒者
初尚之在成都也與䧺攻戰郫令犍爲張昕欽眀每
摧破雄雄衆憚之而救助不能并心爲䧺所殺雄常
言羅尚將均如張昕吾軰族早無遺矣時牙門左
汜亦有戰功尚不能益其兵穀汜恚恨以母喪歸尚
累召不往尚怒曰微左汜當不滅賊乎遂殺之雄聞
汜死大小相賀登同郡縣李高亦有武幹平吳時
與牙門將處前獲孫皓封縣侯官至金城雁門太守
侯馥字世明江陽人也察孝廉平西參軍(闕)
薨後巴郡亂避地入牂柯寧州刺史王遜
領平西將軍復取爲參軍遜議欲遷牂柯太守謝恕
爲涪陵太守出屯巴郡之把口表馥爲江陽太守往
江陽之沘源撫䘏蠻獠克復江陵請通長江雄征東
大將軍李恭已在江陽馥招降夷獠修繕舟艦爲進取
調預白遜請軍移恕俱出涪陵不能自前恭舉衆攻
馥衆寡不敵爲恭所破獲生虜馥送雄雄下廷尉責
曰事君有死無二其次破家與國今縦不死又無益
國灰沒其分守心而已無他碩望雄必欲屈之使馥
同郡人張迎曉喻之馥怒罵迎曰吾等國亡不能存
大難不能死低眉海内何面目相見也且王寧州治
亂才也以吾有桑梓之耻故遠上尚書遣吾討賊受
命之日實忘寝食但裁船未辦請軍未至牽揣不及
爲他所先當滅身殞碎以謝不及冀上不負日月下
不愧王侯吾豈苟生如鄊兒女之人乎迎還白雄雄
義而赦之時雄衆寇所獲犍爲太守建寧魏紀漢國
太守梓潼文琰巴郡太守巴西黃龕涪陵太守巴西
趙弼永昌謝俊牂柯文猛皆區區稽顙無如馥者數
年卒
譔曰文王多士才不同用孔門七十科揆百行殊塗
貴扵一致若斯諸子或挺珪璋之質或苞瑚璉之器
或躭儒墨之業或韜王佐之略潛則泥蟠躍則龍飛
揮翮揚芳流光遐紀實西土之珍彦聖晉之多士也
徒以生処限外服膺日淺負荷榮顯未充其能假使
植榦華宇振條神區德行自有長短然三趙兩李張
何之軌其有及之者乎譙登侯馥忠規奮烈美志不
遂哀哉
五公
司空何武司空趙戒太尉趙謙司徒趙温
司空張浩
華陽國志卷苐十一
