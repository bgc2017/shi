史纂通要卷十三
元胡一桂撰
元魏
北朝始於魏道武姓拓拔名珪因符秦喪亂復興始立
國於北方是為北朝(東晉孝武太元十一年丙戍)初即代王位建元
(正月)徐改國號魏(四月)建天子旌旗稱警蹕(丙申)遷都平城(戊戍)
(秋平城今雲州雲中縣)即皇帝位(冬初即代王位年十六在位二十三年丙戍登國十皇始二天)
(興六天賜五壽三十九)迹魏自聖武詰汾以前(聖武謚詰汾名)奄宅幽方
世為君長屬典午喪亂中原雲擾倚廬始受晉封(愍帝)為
代王平文(謚)鬱律(名)繼之初有并吞中原之志(聞愍帝被害有)
(意中原)至昭成(謚)什翼犍(名平文之子)征伐四克威震蠻荒改
都立號(都雲中年號建國垂三十九年)恢建大業東自穢貊西及破落
那莫不疑附末年秦師(苻堅)來伐避於陰山之北師退還
雲中而子實君難作(昭成為子實君所弑實君亦被殺)國亂遂亡(代自猗廬)
(始封至昭成六十三年為秦所滅)時珪生六歲矣(昭成之孫辛未七月生秦使劉衛辰劉庫)
(仁分統其地俟珪長立之)又十年而即王位(丙戍)又十一年僣用天子
禮(丙申)已而乘慕容垂卒大舉伐燕平并州(丙申親勒四十餘萬伐慕)
(容寳慕容寳棄城遁并州平)降信都(丙申)平中山(丁酉進軍討慕容賀璘時寳已弃中山遁)
(弟賀璘為主大破之賀璘走鄴中山平)平鄴(戊戍正月慕容德弃鄴走保滑臺鄴平)威聲猛
略所至震響方其開拓中原也初建臺省刺史太守尚
書郎以下多用文人引見士大夫使皆盡言片善寸長
咸蒙叙用招撫離散勸課農桑(平并州後所行)及其幸鄴幸中
山而歸也定國號定遷都營宫室建宗廟立社稷正封
畿端經術平度量遣使考察守令不法者黜陟之(戊戌夏以)
(後所行)况當是時有鄧淵以典官制協音律有董謐以撰
郊廟社稷朝覲燕饗禮儀有王德以定律令申科禁有
晁崇以考天象造渾儀及自即帝位以來命朝野束髮
加帽首依古制定禮樂(戊戌冬)立太學置五經博士生員
三千人大索書籍(己亥春)入學以釋菜計口以授田制度
規模夐然改觀美矣然殺人之夫奪人之婦既已生子
又欲除之反見弑於其子之手豈天故産此孽子為其
母報先夫之讐也耶可謂自貽伊慼者矣惜哉(初珪以賀夫人)
(美殺其夫而納之生清河王紹兇狠無頼己酉九月珪欲殺紹母紹遂弑珪珪長子嗣誅紹及賀夫人)南
宫氏曰魏之史臣見其國後寖大醜其世本鮮卑顧乃
上引黃帝茫昧無證之事以釋拓跋之姓(本紀魏出自黃帝子昌意)
(少子受封北國有大鮮卑山因以為號黃帝土德北俗謂土為拓后為跋故以為氏)下引天女怪
誕不經之說以紀神元之生(本紀詰汾嘗田山澤見輜軿自天下有美婦人稱天)
(女受命相偶旦日還期年復會於此言終别及期詰汾至果見天女以生男授之曰此君之子也當世為帝王)
(語訖而去其子神元力徵也)至今讀史者往往囿於其所欺訖千餘
年而莫之辨正吁亦惑矣明元嗣(道武長子誅紹即位年十八戊申永興五)
(神瑞二太常八在位凡一十五年)明叡寬毅非禮不動資兼文武禮愛
儒生好覽史𫝊說崔浩論事錫以鹽酒而曰有如此之
味軍國密謀浩咸預焉(丁巳晉劉裕克洛陽浩料其歸必篡主曰臣嘗論近世將相若)
(王猛之治國苻堅之管仲也慕容恪之輔幼主慕容暐之霍光也劉裕之平禍亂司馬德宗之曹操也大悅賜)
(醴醪水精鹽曰朕味卿言如此鹽酒)其後下河南(壬戌冬下青兖諸郡)拔洛陽(癸亥夏拔)
(南宋洛陽兖豫皆平)築長城以備柔然(癸亥柔然寇邊築長城三千里備之柔然即蠕蠕以)
(其無知皃與魏同出)史稱其纂業固基内和外撫信然矣(晉安帝歷宋少)
(帝朝)太武燾(明元長子癸亥冬即位年十六甲子始光四神䴥四延和三大延五太平真君十一正平)
(二在位凡二十有八年)聰明雄斷威略赫然其征伐之克也禽夏
王開關中(丁夘親征夏赫連昌奔上邽虜昌弟妹宫人宫人萬數戊辰禽昌至京師)走蠕蠕
(己巳親征次沙漠柔然西走)徙高車降民(徙蠕蠕高車降民於漢南)取河南(初宋取河)
(南庚午敗宋取河南)降沮渠并河右(己夘沮渠牧犍降)平滑臺(辛未宋檀道濟王仲)
(德東走)破南兖徐兖豫青冀六州(庚寅注見宋文帝朝)其政事之善
也舉逸民(辛未舉盧玄崔綽李靈高允等勅州郡以禮遣)定律令恤刑獄(辛未崔浩)
(定除五歲四歲等刑置登聞鼔以達冤人)教弟子以振儒風(己夘克凉州禮請索敞為博士)
(誘導常爽館教弟子儒風始振)除田禁而賦百姓(己夘時多封禁良田高允謂除)勸課
農桑(命太子勸課墾田大增)綜理吏職(己夘命崔浩)有魏之業光邁南
北矣其於異端也因崔浩於長安八佛寺得兵器釀具
窟室婦女之奸誅境内沙門無少長悉阬之諸佛經像
付之烈燄(浩因討蓋吳至長安勸帝行之)第傷峻迫少近人情太子冕
於是緩宣詔書(冕素好佛)使得為計沙門逃匿經像收藏無
怪他日亟復而愈熾兼以浩雖不好佛而酷好天師(寇謙)
(之)道教贊導其君詣壇場受符籙未得為全善耳至於
性果殘忍征伐屠戮以人為戱(破宋南兖等六州時丁壮即加斬截嬰兒貫槊)
(上盤舞為戲)先是圖記之撰浩書魏之先世事皆詳實刊石
通衢雖云太過而務從實錄帝實命之一聞暴揚國惡
之譖極典誅夷抑何太刻(庚寅誅司徒浩誅及僚屬僮吏百二十八人皆夷五族後)
(人以為可昔)末年以區區閹官之微(中常侍宗愛)既殺其子又弑
其身(壬辰太子晃精察宗愛不法為太子所惡愛譛太子左右誅之太子憂卒帝知太子無罪甚悔愛懼)
(弑帝)餘毒所鍾再行弑逆(愛既弑君立南安王余僅十月人弑余濬立方誅愛)夫豈
偶然哉厥有天道矣(初童謠云虜馬飲江水佛貍死夘年已應帝至瓜步但辰年遇弑争)
(一年帝宋少帝文朝)文成濬(太武嫡孫太子晃長子)因宗愛再弑南安王
余羣臣遂奉皇孫即位(壬辰十月立年十三壬辰興安二興光一太安五和平六在位)
(十四年)初太武經營四方國頗虛耗重以内難朝野楚楚
帝静而鎮之懷集中外民心復安然即位初年首興佛
教親為沙門師賢等下髮以為道人統遽改父之政獨
惟設酒禁(丙申)止造大華殿(郭善明說起宫室高允諫止)亦庶幾得行
所當行止所當止者矣(宋文帝明帝朝)獻文弘(文成長子乙巳五月即位年十)
(三丙午天安一皇興五在位六年)即位之初首立郡學置博士助教生
員(丙午從高允請是時文成馮太后臨朝)勤於為治賞罰嚴明拔清黜貪
牧守始有清潔之行(戊申始親政事)聰叡夙成兼資雄斷故能
再清漠野(庚戍夏大破吐谷渾秋親敗蠕蠕斬首五萬)大啟南服(丁未夏取宋淮北四)
(州及豫淮西地秋平宋下邳定宿豫淮陽己酉正月慕容白曜䧟宋青州盡有青冀之地)然好黃老
浮屠之術(丙午親受籙道壇丁未作大像天宫寺用銅十萬斤黃金六百斤己未沙門奏置僧祗戸)
(粟及寺戶編於州鎮)每引朝士及沙門共談玄理雅薄富貴嘗有
厭世之心(辛亥秋欲禪位叔父京兆王子推羣臣固諫止)一旦弊屣大位付之
穉子(秋禪位太子時方五歲悲泣不自勝曰代親之際内切於心)身為太上皇末年
禍起宫闈死於婦人之手悲夫(丙辰馮太后酖帝馮滛亂以上皇嘗誅其幸臣)
(李缺怨弑之馮后文成后也宋明帝朝)孝文宏(獻文太子辛亥八月受禪辛亥延興五承明一太和)
(二十三在位二十九年)五歲受禪馮太后臨朝(祖母)忌帝英敏頼盡
心孝道幸免廢出(辛亥臨朝庚午殂初帝幾廢盛冬幽三日絶食乂宦官譛被杖數十不怨)
(盡孝)後遷都洛陽(甲戍謂陸叡曰朕欲移風易俗欲卿等子孫漸美俗廣聞見永居恒北不免面)
(墻十月發彭城遷主洛陽)始改元姓是為元魏(丙子正月詔曰魏出黃帝以土德王土萬)
(物之元也宜改姓元)帝天性寬慈聽覽政事精勤庶務頗好讀書
手不釋卷五經史𫝊百家無不該貫才藻富贍在輿據
鞍不忘講道好為文章馬上口占一字不易十年以後
詔册皆帝文也又好賢樂善情如飢渴奬用儒生如李
冲李彪高閭王肅郭祚宋弁劉芳崔光邢巒之徒皆以
文雅見稱制禮作樂蔚然有太平之風焉(議興禮樂革華風威儀文)
(物多肅所定肅齊人奔魏陳伐齊策擢輔國大將軍)今觀其始於正百官也則班
禄有差(甲子詔中原喪亂百官無俸自班禄後贓滿一疋者死)考課有法(甲戍詔三年一)
(考課分優劣為三等)臨明堂以黜陟(甲戍數其過而行之)非金革聽終喪禮
(丙子)至於史官則戒以直書時事無諱國惡(乙丑又詔曰人君威福自)
(己史不直書將何所懼)其興禮樂也定圜丘營方澤(乙亥諸儒議圜丘禮祀之)
(丙子文營方澤於河陰)禮明堂登靈臺以書雲物(壬申)尊事三老五
更以飬老乞言(尉元為三老游明根五更)行鄉飲酒於州黨之内(丁夘)
定樂章而除非雅者(丁夘)置樂官使修其職(辛未命高閭參定)其
移風俗也始服衮冕以朝會(丙寅正朔)置五等服以頒諸侯
(四月)禁士民異服(甲戊冬)斷諸國語言一從正音(乙亥夏詔朝士違者)
(免官)其重刑罰也以赦令長姦故自延興以後不復有赦
(此事自上皇始)更定律令親決疑獄(辛未親决於東明觀)靡不䆒心其征
伐也初平淮北(辛酉薛虎子斬司馬朗之淮北諸軍皆平)平氐羌(乙丑王澄刺梁州討)
(叛氏羌皆平)其後一舉而數齊罪於臨江(甲戍冬發洛陽號三十萬乙亥春司)
(空馮誕卒乃還遣使臨江數齊帝罪逆)再舉而䧟齊新野等五郡(丁丑秋戊寅春)
(䧟新野湖陽赭陽舞陰南鄉五郡又䧟南陽九月聞齊帝殂以禮不伐喪班師)修橋梁則粗取
其通車馬伐人木則留絹以償直(南伐有司請修橋梁曰通車馬則止兵過)
(淮伐木留絹以償直)至於均田而行口分世業之法(乙丑均州郡田)立三
長以便民(丙寅立隣里黨三長定民戸籍改課調法民始怨後以課調省費安之)開倉以
賑貸(丁夘且聽民出關就食)為粥以濟飢(癸亥三月為粥於路又弛關津禁六月定州活)
(九十四萬七千餘口九月冀州活七十五萬一千七百餘口)賜孝弟力田孤寡等榖
帛(辛酉二月)祭比干墓以太牢(甲戌春冬如鄴為文祭墓)如孔城祀孔子
立孔廟於京師(己巳七月)立大小學(乙亥八月)詔州郡舉士(十月)以
至焚䜟緯(乙丑)而求遺書(乙亥)罷無益之作出宫人之不執
機杼者(丁夘十月)又罷上方錦繡綾羅之工(十一月)其治行之
美江左五朝皆莫及也且其友愛諸弟終始無間嘗謂
咸陽王禧等曰我後子孫解后不肖汝等觀望可輔則
輔之勿為他人有也惜其所不足者馮后以慢帷薄而
幽廢(丙子七月廢其姊昭儀譛之丁丑七月后昭儀以帝在外私宦官高菩薩等己夘春幽之)太子
恂以譛言而賜死(丙子太子私着胡服欲奔彭城廢丁丑李彪譛謀反誅之)文明太
后親弑獻文往往未察及其沒也哀毁反為之過制不
能已責備之論焉耳(南宫氏謂帝夫婦之倫亂父子之恩傷文明太后不共戴天之讐縱)
(不忍考詰亦宜權絶之反擗踊哭泣視父喪殆過人倫天理之大遂使顛倒紊亂而莫正宋明帝至齊明帝)
(八朝)宣武帝恪(文帝第二子己夘四月即位庚辰景明四正始四永平四延昌四在位通一十六年)年
幾弱冠不能親决萬幾且好遊宴委任左右於是倖臣
趙修趙邕外戚高肇及元暉盧昶用亊疎薄宗室濁亂
國政至暉遷吏尚書恃寵貪縱用官皆有定價當時選
者謂之市曹蓋可知也帝又專尚釋氏講經式乾(殿名)遠
近承風無不事佛比及延昌州郡凡一萬三千餘寺(永平)
(三年梁天監八年)魏氏之基衰於此矣(齊東昏至梁武帝三朝)明帝詡(宣武)
(第二子乙未正月即位年六歲丙申熙平二神龜二正光五孝昌三在位一十二年)嗣位幼冲靈
太后臨朝帷薄不修任用匪人賞罰乖舛造寺殫費力
屈人疲(丙申太后作永寧石窟寺極土木之美塔廟之盛前此未有)始則于忠專恣
繼以軍士殺張彛父子識者已知其將亂(己亥彛子請銓削選格排)
(抑武士羽林虎賁相率殺彛父子焚其第不復窮治識者知其將亂)已而元义劉騰幽太
后及帝而握國柄(庚子)逮夫靈后反正傾覆之兆已至於
是元法僧稱帝於前(乙巳元义誅元法反)葛榮稱天子於後(丙午後為)
(爾朱榮所禽梟首馬市)當時鄭儼徐紇方且得幸太后竊權用事
爾朱榮謀起兵誅之(榮之先北方部落大人代為酋帥居爾朱川因以為氏時討虜都督)
帝亦詔榮内向太后遂酖帝而立幼主釗(臨洮王寳暉子方三歲)
(梁武帝朝)榮與元天穆奉長樂子攸即位是為莊帝(子攸彭城王勰)
(第三子獻文之孫戊申永安二在位二年)引兵沈太后及幼主于河殺帝兄
弟二人(兄無上王邵弟始平王子正)又殺朝士二千餘人於河陰遷
帝河橋蓋榮既立帝隨惑人言(將軍費穆之言天下乘機可取)而自起
篡奪之念故殺戮遷逐頼占言不吉(幽州劉靈助善占榮信之)始稽
顙悔謝奉駕洛陽後平顥亂遥執朝政(北海王顥因榮初亂奔梁梁至)
(是立為帝資兵入洛帝北走榮攻敗之帝還都)帝勤政事數覽民詞申理冤獄
榮為之不悅及平關中(葛榮枝黨韓婁據幽并二州榮遣侯深討平之萬俟醜奴蕭寳)
(夤擁衆豳涇榮遣從子天光禽之并檻送闕下)遂欲挾帝移都帝因其來朝手
刃之(榮與元天穆朝大欲更易帝先横刀膝上手斬之天穆與榮子菩提亦就戮是時榮丞相封王天穆)
(太宰封王)亦既快於人心矣(内外喜呌聲滿京城)夫何大猾雖除餘孽
猶在爾朱世隆等推長樂王元曄立以為帝(即東海王立百餘日)
(庚戊建明元)爾朱兆引兵執莊帝鎻於寺樓遷於晉陽(太原)縊
殺之旋又以元曄疎遠廢之而立廣陵王恭(梁武帝朝)是為
節閔帝(廣陵王羽之子辛亥晉泰元在位一年)即位之初慨然曰永安手
剪彊臣非為失德直以天未厭亂故逢成濟之禍耳即
手改詔書中外翕然咸稱明主未一年高歡已起信都
(冀州)仗義討兆(兆世隆天光度律等皆伏誅)推渤海太守元朗為主立
以為帝(朗章武王融子即位信都辛亥中興一在位一年)又使僕射魏蘭根慰
諭洛邑觀節閔之為人蘭根以帝神采高明恐終難制
勸歡廢之遂幽於佛寺卒以酖死又復廢元朗為安定
王迎立莊帝孫廣平王子修即位(梁武帝朝)是為武帝(廣平王懷)
(第三子壬子永熙三在位三年)歡以晉陽四塞自建大丞相府居之帝
雖歡所立而懼歡之迫捨歡而西入關以就宇文泰泰
迎帝奔長安(癸丑七月帝總六軍十萬次河橋歡引軍東渡帝率南陽王寳炬清河王亶廣平王)
(湛以五千騎西奔時泰鎮長安八月迎帝東陽)先是數月熒惑入南斗梁武跣
而下殿以禳星變應固在此非偶然失(二月諺曰熒惑入南斗天子下)
(殿走梁武後聞魏武西奔慙曰彼亦應天象耶)歡屢表邀請帝不答於是歡改
立清河王之子善見由洛遷都于鄴四十萬戸狠狽就
道而魏之境土裂為二矣魏自道武登國元年(晉武帝太元丙)
(戌)至孝武永熙二年(梁武帝大通癸丑)凡十二主八十九年而
分為東西魏焉
東魏
東魏静帝善見(清河文宣王亶之子立年十一甲寅天平四元象一興和四武定八在位十六)
(年遇弑帝梁武帝朝西魏武凡三國)即位洛陽遷都于鄴(相州)于時國政
盡出高氏帝雖篤好文學從容沈雅何救敗亡一主十
六年而篡於高洋之北齊矣(梁簡文帝大寳元年庚午西魏文帝大統十六年也)
西魏
西魏孝武奔長安軍國大權悉由於宇文秦(丞相陽略公)帝
方坐奔播屯蹇之中恣情極欲從妹不嫁者三人(平原公主)
(明月南陽王同産也安德公主清河王澤女也又蒺藜公主)甘同鳥獸之行泰使元
氏取平原主殺之帝不懌或時彎弓推案結釁于泰泰
於是數其罪而弑之矣(甲寅八月入長安十二月酖帝)文帝寳炬(孝文之孫)
(京兆王愉之子)從武帝入關拜太宰泰既弑逆率羣下勸進即
位(乙夘大統十七在位十七年)帝雖負剛斷之資而權柄久矣屬之
安定公矣(改封泰安定郡簡東魏静帝南朝梁武文帝)廢帝欽(文帝長子大統十七年辛)
(未三月即位不改元在位三年)因泰擅殺元烈(癸酉尚書元烈謀殺泰事泄泰殺之)有怨
言密謀誅泰反見廢辱置之雍州卒以弑亡(甲戌正月廢四月弑)
(朝北齊文宣南梁簡文帝)恭帝廓(文帝第四子甲戌正月即位不改元在位三年)嗣位初
年首復姓拓跋氏三年而安定公宇文忝卒(丙子十月)未幾
泰之子覺篡西魏而為後周矣(十二月覺篡丁丑正月封宋公二月弑北齊)
(廢帝南朝梁簡文帝末)西魏自武至恭四主二十有四年而滅於
宇文氏焉(起永熙三年甲寅終恭帝三年丁丑是歲梁魏皆亡陳周代)
北齊
北齊文宣姓高氏名洋(高祖神武第二子高歡謚神武帝)仕東魏封大
原公進爵齊王篡魏國號齊都鄴(庚午天保十在位十年)北齊起
於高歡(字賀)六渾蓚人也(六渾戎地)其先燕高湖奔魏子謐坐
法徙懷朔習鮮卑之俗謐孫歡深沈有大度輕財重士
為豪傑所宗初歸爾朱榮說榮起兵以清君側榮誅又
歸其子爾朱兆兆以葛榮部衆二十餘萬委歡(時榮衆流入并)
香火重誓兆無猜疑兆既弑莊帝而立節閔歡於是起
兵信都推元朗為主仗義討兆名正言順而覇業昉於
此矣(魏節閔辛亥六月起信都十月奉朗為帝壬子三月拔鄴據之三月敗兆衆二十萬兆奔并州徐保)
(秀容并州平癸丑正月出兆不意擊之兆縊死)兆平歡旋復廢節閔元朗而立
孝武身為大丞相權歸掌握亡何因斛斯椿之讒(椿譛歡於)
(孝武謂有二心)孝武始與歡有隙歡舉兵聲言誅椿軍河北孝
武亦率大衆軍河橋歡陳誠欵帝皆不答歡乃引兵渡
河孝武遂有關中之遁矣歡四十啟之邀迎君不見聽
始戴善見而君之遷鄴之後鞠躬屏氣執香步從事静
帝甚恭亦何足以蓋其逐君之醜哉十餘年間號令政
刑皆由已出與宇文泰治兵相攻互有勝負末年悉師
攻玉壁軍敗死者七萬智力俱困發憤遂亡(丁夘正月卒)世
子澄嗣覇侯景直以鮮卑小兒目之曰吾不能與共事
遂叛魏歸梁(歡在景畏不敢叛歡卒澄繼景曰高王在吾不敢有異王沒吾不能與鮮卑小兒共)
(事矣澄詐為歡書召之遂速其叛)澄不承先志肆為悖逆甫及數月幽
辱其主如拘寇讐(丁夘八月澄頓無禮侍飲舉大觴曰勸陛下酒帝不勝忿曰古無不亡之)
(國朕亦何用此生為澄怒曰朕朕朕狗脚朕使崔季舒歐帝三拳荀濟等謀殺澄不克澄遂幽帝含章殿而殺濟)
(等)未兩年方謀禪代而饍奴(蘭京)之刀禍起不測矣(己巳八月)
(澄與陳元康謀禪代為京所殺年二十九初澄獲衡州刺史蘭欽子京為饍奴屢杖之至是澄謂人曰昨夕夢)
(此奴殺我當急殺之京聞置刀盤下偽言進食揮刀殺澄并常侍陳元康等高洋斬而脔之)澄沒母
弟洋因仍覇業未三年遂遷魏鼎是為文宣(武定八年庚午三月)
(篡魏)即位之初留心政術務在簡靖坦於任使人得盡力
又能以法御下貴近不容内外肅然至于軍國機策獨
决懷抱繕甲治兵每臨行陣親當矢石屢犯艱危多致
克捷宇文泰帥師至陜見軍容整肅喟然歎曰高歡不
死矣乃振旅旋師不戰而却(庚午冬)自是破契舟(癸酉十月擄十)
(餘萬口雜畜八百餘萬)降突厥(十一月親討降)平石樓(甲戌親討山胡大破之平石樓)滅
蠕蠕(乙亥年酋長及生口二萬餘牛羊數十萬突厥又殺三千餘人國遂亡)所向無敵於
是以功業自矜嗜酒滛逸肆行狂暴或身自歌舞或散
髮胡服或倮體塗粉或乘牛驢駝象不施鞍勒遊行市
里街坐巷宿無所不為嘗掀太后落床自杖五十雖以
楊愔為相使進厠籌鞭之流血無道之極浮於獨夫末
年恣行屠戮幽殺二弟(嘗聞亡國者黑衣之語以黑無過漆弟上黨王渙第七又弟永)
(安王浚諫其酣倮俱囚鉄籠置地牢越歲刺而燒殺之)族滅魏宗(己夘盡殺元氏七百餘人並投)
(尸漳水鄴中不食魚者久之)殘忍酷虐無復人理然不至於滅亡者
以委政楊愔百度修飭故當時以為主昏於上而政清
於下云耳至於異端之教道士皆令削髮為沙門於是
舉齊境之内無一道士太武惡釋而好道文宣惡道而
好釋其所惡者皆非真見不惑而其所好者均為趣尚
之差耳何足論哉(西魏文帝南朝梁簡文帝)廢帝正道(文宣長子己夘十月即位)
(庚辰乾明一在位一年)素訥寡言太后以在諒陰詔常山王演居
禁中東館事皆先咨决焉楊愔忌演與長廣王湛力謀
去之於是演殺愔(庚辰三月)未幾演以太后令廢帝為濟南
王身取而代之矣(八月)初文宣垂沒以殷為憂謂演曰奪
則任汝慎勿殺也至是不惟奪之恍前言之不復憶矣
吁(演湛皆文宣母弟既已廢帝太后亦戒演不得有他明年徑自鄴中召至晉陽殺之後周明帝南朝陳)
(武帝)昭帝演(神武第六子文宣母弟也庚辰八月篡位即改皇建元在位二年)帝早居臺
省留心政術閑明簿領吏所不逮及正位南面紹封功
臣禮賜耆老舉直言褒死事贈明德訪賢良置學官輕
徭薄賦廣求民瘼内無私恩外收人望雖后父位止特
進日昃臨朝務知人善惡每訪問左右冀獲直言于時
國富兵彊將雪神武之遺恨意在頓駕平陽為進取之
策天狗墮地兔驚墜馬絶肋以至不起(甲戌十月畋天狗墮處以厭之)
(兔驚墮馬至殂)遂使遠圖不遂惜哉然違趙道德之諫而篡位
於前(初謀自立趙道德曰相王不效周公而欲後世謂之篡耶)背婁太后之訓而弑
主於後(墮馬後太后三問廢帝所在不對后怒曰殺之耶不用吾言死宜矣)輕許長廣王
湛以𫝊位又復立其子百年為太子遂使疑怨交積而
百年卒斃於亂挺之下(初誅楊愔時許湛太弟後立太子湛不平至徵立湛雖遺書言)
(百年可置樂處勿效前人甲申星變湛竟殺百年厭之召至使左右亂捶曳之且行且捶所過血徧地斬弃之)
(池水盡赤)今觀其徵湛而立之遺書祝置百年於樂處回視
夫奪則任汝慎勿殺也之言夫固自有家法之相𫝊也
耶吁(後周明帝南朝陳文帝)武成湛(神武第九子昭帝母弟也辛巳冬篡壬午河清三在位三)
(年)風度高爽文武之官俱盡謀力但愛狎庸堅樂受
姦諛和士開(侍中開府)及少行樂之言一入(士開云一日取快可敵千年云)
(云)國事盡付大臣(趙彦深掌官爵元文遥掌財用唐邕掌外騎兵馮子琮等掌東宫)極
意取樂(三四日一視朝書數字)金殿玳瑁床之作後宫無數一女
子歲費動萬緡盛暑索羊膾三百盤立而待至(生取羊眼猶動)
加以蔑棄禮法遭婁太后喪不易服色衣緋置酒作樂
(生母殂帝緋袍登三臺置酒作樂宫女進白袍投諸臺下)滛虐嫂氏又殺其子無復
人理(壬午亂文宣李后生女后不舉大怒殺其子太原王紹德后大哭帝愈怒祼而撾之盛以絹嚢流血)
(淋漓投諸渠尋出為尼)荒滛奢侈朝政弛亂致使國家平日吞關
隴之心反椎冰以備周之不暇(顯祖時周守河椎冰備齊至此齊椎冰備周)
未幾天文告變占當易主祖珽奸䛕說士開進三帝子
俱不得立之言而大位已脫屣於愚不肖之嗣矣(乙酉四月)
(星變禪太子自稱太上皇後周武帝南朝陳文帝)後主緯(武成長子四月即位乙酉天統五武平六)
(隆化一在位十二年)言語澁訥罕見朝臣一日萬幾委諸羣小婁
叡以讒言死士開愈為之得志(己丑八貴用事太尉叡疾之請出士開反被譛)
(見殺)斛律光以謠言誅後周主至為之大赦(壬辰周作謠言間丞相光)
(云百升飛上天明月照長安又曰高山不摧自崩槲木不扶自舉令諜𫝊歌之鄴祖珽續曰肓老公背受大斧)
(饒舌老母不得語奏而解之百升斛明月光老公珽自謂老母女侍中陸令萱珽譛光反遂殺光周喜大赦)
八貴三貴(士開定遠彦深丈遥邕綦連猛高阿那肱胡長粲用事號八貴宫婢陸令萱子穆提婆韓)
(長鸞號三貴皆蠧國害民)勢傾内外賣官鬻獄聚歛無厭且奢費不
節一裙之價至直萬疋一戱之費動踰巨萬鏡殿寳殿
玳瑁殿窮極壯麗鑿山為佛像一夕至然油萬盆至於
氣象衰索立貧兒村於華林園躬自藍縷乞食其間又
為窮兒市躬自交易陳䧟壽陽穆提婆等猶謂人生如
寄唯當行樂何用愁為於是大喜酣歌鼓舞奏音度曲
號無愁天子(乙未十月)周克平陽晉陽斛律孝卿請親勞軍
為之撰辭且曰宜慷慨流涕感激人心比出已不復記
發一大笑將士忿怒解體(丙申)蒼黃莫措禪位八歲小兒
自為上皇何救敗亡哉(後周武帝南朝陳文廢宣三帝)幼主恒(後主長子丁酉)
(承光一九歲殂在位一年後周武帝滅之)嗣位未幾周兵壓境與上皇先後
東走入濟而周主已入鄴城矣父子妃后擕挈逃遁(上皇)
(與穆后馮妃幼主韓長鸞等奔青為入陳計)未幾盡被擒獲送長安温國錫
封而齊祚亡矣(幼主父子奔五日被擒入周封上皇為温公十月誣其謀反誅宗族無遺僅一)
(妃賣燭自活南朝陳宣帝)愚嘗論之魏自高歡稱兵討弑君之賊
師出有名矣然憚節閔神采高明恐其難制而弑之不
臣之罪已不容誅未幾孝武畏迫出奔魏遂裂而為二
以成宇文之纂其後雖自病逐君之醜事静帝甚恭卒
不能遏其子之弑奪甚至發其陵溺其棺焚其七廟神
主(庚午五月篡辛未冬弑發棺投漳水焚其神主)洋何忍與此而觀之歡其可
謂功之首罪之魁也得國之後五𫝊僅有孝昭略可人
意然篡而取之享國又復不永餘皆昏亂不足算豈非
天哉此猶未也末年温公既降而族誅僅留一后妃賣
燭以自業豈亦少報溺棺焚主之禍乎天網恢恢疎而
不漏於此乎尤見北齊有國自文宣迄幼主凡六𫝊二
十有八年而并於後周焉(起文宣天保庚午梁簡文太寳元年終幼主承光丁酉陳)
(帝大建九年)
後周
後周閔帝姓宇文名覺(字文泰第三子丁丑正月即天王位未改元九月中山公護廢)
(為略陽公時年十六尋遇害)篡西魏而為周都長安周起於宇文泰
(字黑獺謚文帝)代郡武川人其先世為鮮卑所推總十二部落
泰初以統軍從爾朱榮後以别將從賀拔岳未幾魏武
西奔身為丞相遂挾天子以令國中披草萊立朝廷其
為君為國也微矣然卒能取威定覇以弱為彊南清江
漢西取巴蜀北控沙漠東據伊瀍又得蘇綽王佐之才
修一代制度文物乃擯出魏晉憲章古昔首創文案程
式計較戸籍(制程式朱出壘入後人遵用)損益舊章以訂禮樂(西魏以來)
(禮樂散逸泰同周惠達唐瑾損益舊章遂稍備)減官員而立二長置屯田以資
國用為六條詔書以奏行(一修心二敦教化三盡地利四擢賢良五恤刑獄六均賦)
(役)定五卷條令以頒降擇人才以為守令(更權度量命綽損益三十)
(六條為五卷行之擇守令用新制)救文弊以革浮華(命綽作大誥示人臣革文弊)至
於作九命以叙官爵依周禮以建六官(餘百官皆依周禮)為府
兵以修武備(籍民才力者為府兵分屬二十四軍置十二大將軍統之)自三代以來
官名法度小有可觀者唯宇文氏耳然遷都未及五月
既酖孝武又黜廢帝將卒召中山公宇文護(泰兄之子)以其
子覺屬之且曰天下事汝宜努力以成吾志泰卒覺以
幼冲嗣覇未幾宇文護取魏鼎授之權歸於護政出私
門(護大司馬)帝性剛果疾護專權密謀誅之事泄反遭廢弑
(南朝陳武帝)明帝毓(文皇長子護弑閔帝迎立之丁丑九月即天王位二年不改元己夘武成二在)
(位四年)護專權用事後三年雖已歸政(己夘正月歸政八月始稱帝)而
軍旅事護猶統之未幾憚帝明敏有識量使饍部(中大夫李)
(安)寘毒於糖䭔弑帝帝頗覺之口授遺詔𫝊位弟魯公
乃殂(庚辰四月文南朝陳武帝帝)南宫氏曰明皇繼立厥監不遠懲
前車之覆轍芟除而勦滅之宜也夫何機務雖收而軍
旅大柄猶總於護既不能剪夷禍根而又資以兵柄虎
而傅翼自殞其軀哀哉然推付托之公心開宇文之洪
業抑亦可以為明矣武帝邕(文帝第四子辛巳保定五天和六建德六宣化一在)
(位十八年)嗣位之初首享太廟班六官之法(辛巳)後幸太學行
三老之禮(癸未以太傅于謹為三老帝迎拜跪設醬豆親袒割北面乞言)數年之間以
晉公護專權深自晦匿卒以誅護(壬辰三月護自同州還帝引入謁太后帝)
(弟衛公直匿戸内躍出斬之初直昵於護後有隙勸帝誅之)始親萬幾聽覽不倦用
法嚴整無所寬借(壬辰)專崇儒術兼罷釋老(甲午夏初置太子諫議文)
(學及皇子皇弟學士官斷佛道二教毁經像罷沙門道士還俗)以海内未康銳情閱習
校兵訓武步行山谷履涉艱苦皆人所不堪者而帝不
憚也(甲午冬)伐齊之役師入齊境雖踐傷苖稼亦以軍法
從事數年之間克平齊土盛矣哉其有成功也(丙申冬再舉克)
(晉州平并州出齊宫珍寳服玩及宫女三千人賜將士丁酉正月入鄴齊平是役齊王憲功多)且珍寳
服玩宫女盡賜將士齊東山南園及三臺并毁賜民田
皆還主一無私焉平齊而歸撤宫室華靡(崇信崇仁思齊等殿皆護)
(所為極壮麗皆撤之)雕斵之物悉賜貧民繕造之宜務從卑朴(丁酉)
(夏)性好節儉服布袍寢布被後宫妃嬪不過十餘人(冬詔)
(後宫惟置妃二人世婦三人御妾三人外皆減)信可謂善處勝者矣况是時又
執陳將吳明徹(十月陳聞滅齊遣明徹争徐兖帝遣王軌執明徹)明年親駕以
伐突厥(戊戌五月)方將礪兵講武混一南北以遂其所願嗣
子不才帝非不知至加捶楚(太子多過失且懦弱帝怒杖之)餘子尚幼
未能移易(漢王贊次長又不才餘幼故得不廢)而帝壽僅以三十有六告
終矣(戊戌五月突厥寇幽州帝親征不豫留止雲陽宫六月疾甚還長安遂殂)國之將亡天
也(南朝陳文廢宣二帝)宣帝贇(武帝長子六月即位即改元宣政在位一年)嗣位之初
即逞奢欲捫其杖痕大罵曰死晚矣閱視宫嬪迫為滛
亂猜忌季父一朝殺之(齊王憲屬尊望重使于智誣告縊殺之)魚龍百戱
常陳殿前多采美女以實後宫遊宴沈湎旬餘不出羣
臣奏請悉倚宦官𫝊位太子自稱天元(己亥二月)驕奢彌甚
五后並立紀綱蕩然(庚子三月皇后楊氏堅女不妬四后愛仰之)亡何病瘖
不言(五月)而劉昉鄭譯柳裘之徒以太子幼冲引楊堅秉
政居中侍疾天元尋即物故而中外兵馬大權昉譯矯
詔一舉而授之楊氏矣(南朝陳宣帝)静帝衍(宣帝長子七歲即位己亥大象)
(二在位二年辛丑二月楊堅篡位封帝介公五月弑帝)幼冲嗣立楊堅以天元后
父秉政談笑之間神器已移(南朝陳宣帝)嗚呼孝武之西奔
宇文泰焉依曾幾何時親行弑逆旋又放弑廢帝把握
魏政者餘二十年身未及取而子篡之得國不三四載
二主俱被弑戮賢如武帝雖不似後周之主而嗣已不
肖未幾楊堅遽奄有其國盡滅宇文之族俾無遺種不
忠不義之報亦稱其施可不畏哉後周有國五𫝊凡二
十有五年而篡於隋焉(起閔帝丁丑陳武永定元年終静帝大象辛丑陳宣帝大建十)
(三年)
史纂通要卷十三
