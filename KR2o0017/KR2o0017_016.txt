史纂通要卷十六
元胡一桂撰
唐(下)
德宗(文帝)适(代宗長子己未五月即位庚申建中四興元一貞元二十在位二十六年)即位之
初罷貢獻罷黎園使(及樂工三百人餘隷太常)却祥瑞却金銀貢器
出宫人(三百人)放舞象鷹犬(放象三十二荆山)減乘輿服御禁奏
置寺觀度僧尼罷㩁沽以沙宛豕三千給貧民減常貢
錦千疋服玩數百事又詔財賦皆歸左藏不朞月間善
政迭出四海之内聞風振悚李正己畏上威明獻錢三
十萬(己未六月獻崔佑甫請遣使慰勞淄青將士因以賜之正己慙服以為太平可望)崔寧在
蜀專恣一日來朝(寧強恣十年朝廷患之莫能易始朝)淄青軍士至投戈
相顧曰明天子出矣吾屬猶反乎皆崔佑甫為相務崇
寬大故當時政聲藹然以為有貞觀之風不幸賢相云
亡(己未六月相庚申六月卒)楊炎獨任多更佑甫善政務行元載舊
事(初佑甫薦炎後獨相紛更案德載故復行其事)既以私意譛殺劉晏天下駭
惋(庚申七月李正己表訟其事)已而楊炎將誅盧把用事(辛酉二月杞相奕之)
(子守虢州言官豕害民上曰徙沙宛杞曰同州亦陛下百姓食之便上曰守虢憂他州相才也大用之把鬼兒)
(藍色多詐不情十月貶炎崖州司馬殺於道)以疑似離間羣臣而固寵以嚴
刻勸上行之而中外失望於是復㩁酒沽(壬戌)借商錢(時兩)
(河用兵缺乏凡商錢出萬緡者悉借其餘供軍)括僦櫃質錢(僦即就反賃也櫃求位反匣也凡蓄)
(錢帛粟麥者四取其一百姓罷市)增天下税及鹽錢(淮南陳少游奏本道税錢每千請增)
(二百詔諸道如之鹽每十亦增百錢)茶&KR0238;竹木有税(已上壬戌)間架陌錢有法
(癸亥趙贊乞行每屋兩架為間上二千中一千下五百公私貿易每千錢官留五十他物約錢為率)苛政
日增民不堪命于時方鎮怙疆李惟岳以成德叛三年
矣田悦李正己梁崇義相挻而動(辛酉正月李寳臣卒子惟岳求繼襲不許)
(自為留後田悦為請節又不許悦遂與李正己約惟岳勒兵拒命復與梁崇義遥相應援)正己之子
納又以青州叛(刺史)乃命朱淊討惟岳(淊盧龍節度使)雖幸王武
俊斬惟岳以降(壬戌正月武俊惟岳將易定平)未幾武俊亦叛恒冀朱
淊叛幽州(並壬戌四月)命李希烈討納(七月)而希烈又叛反與
納共謀襲汴四盜(淊悦武俊納)各自稱王共推希烈為帝株
連半天下帝乃信盧把之奸邪傾陷遣太師顔真卿詣
許州宣慰詔下舉朝失色公年已八十矣乘驛即行守
節不屈竟為希烈所害徒失元老為國家羞(癸亥希烈陷汝州上)
(問計於把杞曰誠得儒雅重臣宣慰不勞而服真卿三朝舊臣真其人上乃命詣許州乘驛至許欲宣詔旨希)
(烈使飬子千餘嫚罵拔石擬之公足不移色不變希烈遽以身蔽之適四盗奉表稱臣希烈召公示之曰四王遣)
(使云云公曰此乃四凶何謂四王相公不自保重乃求與亂賊同覆滅耶他日又使四使誘公公叱曰汝知有)
(罵禄山死者顔杲卿乎乃吾兄也吾豈受汝誘脅乎希烈乃使甲士十人守公於館掘坎欲阬之真卿怡然曰)
(何必多端亟以一劒相與豈不快心耶甲子希烈弟從朱泚敗伏誅希烈怒遣使至蔡州殺公遂縊殺之後改)
(葬顔如生握拳透瓜)踰年希烈圍襄王師不利(癸亥神策宣武二將大敗奔散)詔
涇帥姚令言救襄令言至京又叛(十月引五千兵至京以櫔食菜餤犒師衆)
(大怒迫令言反)迎立朱泚據有京城(令言謂朱太尉閑居請奉為主是夜列炬傳呼入宫)
(源休勸泚僣號國號秦又勸戮王子王孫七十七人以絶人望在京宗室無遺)帝幸奉天(賊斬關入)
(上乃與妃嬪自苑北門出幸奉天左金吾大將軍渾瑊至瑊有威望衆心恃之)泚遣銳兵三千
襲帝司農卿叚秀實慮奉天守備單弱倒用司農印詐
姚令言符追還(泚遣涇原兵馬使韓旻將兵既發叚秀實與孔目官岐靈岳詐符追旻還泚令)
(言大驚岐靈岳獨承其罪死不以累秀實)泚議僣帝事秀實又奪源休笏奮
前大罵擊泚泚濺血洒地秀實竟以身死之(同日泚召李忠言源休姚)
(令言及公議稱帝事公奪休象笏唾泚面大罵曰狂賊恨不斬汝萬叚豈從汝反耶左右争前殺之上聞涕泗)
(久之)未幾泚攻圍奉天經月(三十三日初庚申術士桑道茂言陛下數年有離官之厄)
(奉天有天子氣宜高大城為備及攻急上與渾瑊對泣一日攻門自夘至酉游瓌與瑊血戰退)雲梯之
急賊已登城將士疲餒頼渾瑊撫諭激以忠義鼓譟力
戰賊乃引退(十一月泚造雲梯容五百人瑊預鑿地施薪油待之瑊中流矢戰不輟會梯一輪偏)
(陷不前火出地中梯人灰燼乃退)入夜復至矢墜御前三步微李懷光
山東數千里赴難一戰而勝城不守矣(矢墜上大驚懷光兵至敗泚兵)
(乃遁衆謂三日不至城不守矣)大勲未賞遽信盧杞奸謀使懷光咫尺
不得一見怏怏亦叛(初懷光聲把罪俟見上請誅之把白上懷光兵威已振當席卷滅賊)
(若入朝賊得為計上可之懷光大恚恨)與泚連兵於是又有山南之幸(甲子)
(二月幸梁州)尚頼陸贄盡心於内論諫數十百篇陳時病本
仁義興元一詔(甲子正月)疆藩革心(武俊田悦李納見赦令皆去王號上表謝罪)
士卒感泣(山東宣赦士皆感泣)李晟渾瑊戮力於外(癸亥十一月晟神策行營)
(節度入援兵僅四千旬月萬餘)晟以孤軍處二彊寇之間壹以忠義感
激流涕誓衆决志平賊(甲子三月韓游壊戴顔休駱元光尚可孤皆受晟節度軍大振)
懷光既遁(遁河中乙丑八月馬燧誅之河中平)渾瑊進屯奉天與晟東
西相應收復京城誅夷元惡(瑊副元帥甲子五月復京師六月涇卒殺令言降泚)
(將斬泚降)還奉宗廟(六月上發梁兆七月至京)而李抱真又說降田悦武
俊納等遂與武俊敗朱淊于貝州(癸亥冬抱真使賈林說降三人外事朱淊)
(而已甲子三人見赦去號謝罪三月田悦為姪緒所殺四月以緒嗣節度五月抱真武俊敗淊淊奔范陽明年)
(夏死)李希烈(壬戌十一月反)雖陷襄城(癸亥十月)據汴(十二月)僣位(甲子正月)
(國號楚)未一年敗逃而汴州平(十一月劉洽平汴州希烈遁蔡)才數月族
誅而淮西又平(丙寅四月希烈日蹙會疾大將陳仙竒使醫毒殺族之以降七月賊兵馬使吳)
(少誠殺仙竒自立)妖氛既埽方隅粗定亦云幸矣謂宜懲創更
化可也然帝素性猜疑惟知恕己當逃難之時乃謂播
遷為天命謂待人反失推誠謂諫官歸過於朕躬謂羣
臣不可倚仗(癸亥與陸贄語及亂曰此亦天命非由人事又謂所致患害其失反在推誠多被奸)
(人賣弄又謂諫官歸過朕躬以自取名)謂佑甫為有短(上與泌論佑甫𥚹急朕嘗知其短而)
(護之)謂公輔為賣直(甲子上長女長安主卒欲造塔厚葬公輔諫上曰費甚微但欲指朕過賣)
(直耳罷為庶子)謂蕭復為輕己(復嘗與把同奏事杞順上旨復正色曰把言不正上愕然退曰)
(蕭復輕我由是疎之出為山南諸道安撫)至用延賞私怨奪李晟兵符(丁夘上以)
(晟社稷功尤不能容張延賞與晟素有隙揣上意毁之罷兵柄)信延齡譛謀罷陸贄相
位(辛未相贄甲戍罷贄疾裴延齡奸詐延齡日短贄於上故罷)至於盧把則不覺其
奸邪儻非袁高駁制幾至再用(上論把忠清強介人言奸邪朕獨不覺李泌曰)
(陛下不覺此所以為奸邪癸亥冬懷光奏貶新州司馬乙丑量移吉州長史未幾用刺饒州袁高駁制改灃州)
(别駕死)於延齡則甘受其譎詐儻非陽城慟哭欲裂其麻
必至為相(諫議大夫陽城䟽延齡奸詐且曰若以為相當取白麻裂之慟哭於廷卒不得相而死)
自陸贄既免宰相惟取充位奉行文書而所倚任者延
齡齊運渠牟執詣等(丙子李齊運禮部尚書無學暗大體阿謏而已韋渠牟補闕憸巧中)
(意一時浮競争出其門韋執詣側媚得幸王叔文與善擢同平章事)皆權傾中外竇文場
王希遷霍仙鳴之徒則以刑餘典軍(甲子以文場監神策軍希遷監右廂)
(兵馬始令宦官分典禁旅丙子以丈場仙鳴皆為神策中尉)且因奉天窘乏屬意聚
歛創㩁茶法(癸酉初税茶歲收四十萬緡)置負賸庫(癸酉延齡奏天下宿負八百萬)
(緡拆為負庫收諸州抽貫錢三百萬緡為䞉庫呈樣物三十萬緡為季庫帛以素出以色入者為月庫以掌之)
(其實皆取常賦支用未盡者張虚數惑上初無增也)立宫市肆(先是宫中市物官吏主之随給其直)
(今官官領之謂之宮市抑買不估又所與皆故衣敗繒不可用置白望數百人閱所賣取之至有空手歸者)
李兼在江西則有月進韋臯在西川則有日進裴肅以
刺史進奉而擢觀察(肅在常州賣薪炭案紙進奉)嚴綬以幕僚進奉
而擢刑部(宣歙劉贊卒綬傾軍府進奉並丙子)聚歛之臣充斥内外獨於
待方鎮也銷剛為柔刓方為圓威令竟不可復伸(乙丑李方)
(榮逐節度使劉士寧竟以為留後丙子上不欲生代節度使令自擇行軍司馬為儲帥庚辰山南節度使于頔)
(專恣凡奏請一一從之甲申昭義節度使李長榮卒上遣中使就軍士所附者即授之)是以范氏
之論曰帝粃政最多而大弊有三一曰姑息方鎮二曰
委政宦人三曰聚歛貨財唐之亡卒坐此三者矣順宗
(安帝)誦(德宗長子乙酉正月即位乙酉永貞元僅八月)帝不幸寢疾踐祚奸邪肆
志近習弄權王伾王叔文李忠言牛昭容之徒用事於
内韓泰柳宗元劉禹錫等采聽於外(上為太子時翰林待詔王伾善書山)
(隂王叔文善碁俱侍叔文詭譎伾依之密與翰林學士韋執詣陸淳吕温李温儉韓曄韓泰陳諫柳宗元劉禹)
(錫等定為死友凌凖程异等又因以進既即位伾散騎常侍叔文起居舍人叔文依伾伾依宦官忠言忠言依)
(昭容牛氏每事叔文可否然後宣中書執誼承行泰等采聽外事謀議倡和)帝乃能因韋臯
表請委政冢嗣以安社稷足為賢矣(六月臯表陛下哀毁成疾請令太子)
(監政從之八月遜位臯又上牋太子極言叔丈等奸邪亂國)憲宗(神帝)純(順宗長子乙酉八月受禪)
(丙戌元和十五在位十五年)首用忠良以杜黃裳為相(乙酉六月監政時)而
裴垍李藩李綘裴度諸賢相繼進用斥逐羣小王伾叔
文既貶(八月伾開州司馬死叔文渝州司馬賜死)其黨韓泰之徒再行罷遣
(九月泰虔州曄饒州宗元柳州禹錫朗州諫台州凖連州异郴州皆貶為司馬)自貞元十年以
來朝廷威福日削方鎮浸横天下之為節度者十五而
縣官賦入止東南八道帝慨然發憤志平僭亂黃裳首
請以法度裁制卒能命將興兵削平醜逆(丙戌黃裳請裁制藩鎮上)
(始用兵討蜀以至威行兩河黃裳啓之也)誅惠琳於夏綏(乙酉冬夏綏韓全義入朝勒致仕楊)
(惠琳知留後反丙戌三月兵馬使張全金殺惠琳以降夏州遂平)擒劉闢於成都(乙酉東川)
(韋臯薨副使闢自為留後丙戌春反衆議難收黃裳獨謂取如拾芥薦高崇文討之九月擒送京師斬之蜀平)
執李錡於浙西(錡淄川王五世孫德宗以奉獻昵之後節度鎮海丁酉九月反命王鍔討之其)
(將張子良執獻父子腰斬)縛從史於昭義(己丑成德王士真卒子承宗立九月反昭義盧從史)
(請討之遂命吐突承璀致討從史反與承宗通謀裴珀使承璀誘之執送京師貶驩州司馬)受田興
之歸於魏博(壬辰秋田季安卒子懷諫幼自立軍亂以牙將田興知軍事興以六州歸有司請官)
(吏于朝詔拜節度賜名弘正自承嗣至懷諫四世四十九年不沾王化李綘言一旦來歸刳河朔腹心)最
後淮西之役盜發都邑屠害元臣帝不為之懼高霞寓
大敗鐡城帝不為之沮師老財匱諫止紛然帝不為之
動謂用裴度一人足以破賊其後度請親往督戰李愬
果以雪夜入蔡擒吳元濟而淮西平(甲午秋彰義吳少陽卒子元濟匿喪)
(立反蔡州李吉甫請討之十月吉甫卒悉以兵事委宰相武元衡乙未六月李師道謀緩師伏盗刺殺元衡擊)
(傷中丞裴度首上相度曰用度一人足破二賊丙申六月霞寓與元濟戰鐡城大敗僅身免丁酉歷四年宰相)
(李逢吉等言師老財匱欲罷兵上問度自請督戰八月赴淮西十月愬用所得賊將李佑策以大雪夜半乘虚)
(直抵蔡城擒元濟檻送京師斬之年二十五度入城宣慰愬晟子也)明年成德王承宗質
子獻地(戊戌四月魏博送二子及德棣二州圖印至京師)范陽劉總專意歸朝
(四月幽州大將譚忠說總總泣拜遂歸朝)又明年淄青函李師道父子首以
獻(己亥二月李愬田弘正討師道其兵馬使劉悟捕師道與二子斬之函首送弘正營淄青等十二州皆平)
於是天下深根固蔕之盗皆稽顙入朝百年之憂一旦
涣然唐之威令幾於復振(自廣德以來垂六十年河南北三十餘州自除吏不供賦)
(至是盡遵約束)夫何世難漸平侈心遽生以諫脩麟德殿之故
左遷奉國文悦於是浚龍首池起承暉殿而土术浸興
矣(戊戍二月命六軍脩殿統軍張奉國大將軍李文悦以外寇初平營繕太多白度言之上怒左遷二人)
奸邪皇甫鎛程异揣知上意數進羡餘以供用度徼寵
並相(鎛戸侍判度支使异衛尉鹽鐡使進奉有寵戊戌秋並相朝野駭愕負販亦嗤之己亥夏异卒)雖
裴度進諫反以為朋黨而不省錄矣(度耻與小人同列求退不許復上䟽)
(諫以為黨不聽)求靈草於天台以方士柳泌為刺史(戊戍冬上好神仙鎛)
(薦山人柳泌能合藥泌言天台多靈草為長吏乃可求遂拜賜紫諫官争之上曰煩一州能使人主長生臣子)
(何愛遂無敢言)迎佛骨於鳳翔貶諫臣韓愈於潮州(十二月功德使言法)
(門寺佛骨三十年一開則歲豐人安明年應開請迎之己亥正月至京師留禁中三日歷送諸寺王公士庶奔)
(走瞻奉有竭産充施然香臂頂刑侍韓愈表諫貶潮州按貞元六年庚午二月德宗詔出岐山無憂王寺佛指)
(骨迎致禁中又送諸寺傾都施財鉅萬厥有家法矣)是時李綘去位已五年而吐
突承璀方貴寵用事(先是甲午綘屢以足疾辭罷為禮書上欲相綘先出承璀欲召承璀)
(先罷綘相承璀遂復為左神策都尉)至是鎛引令孤楚為相而裴度崔羣
皆為所逐(己亥鎛楚擠度出之四月度罷七月楚相十二月又逐羣中外切齒於鎛矣度羣皆䟽鎛)
(奸邪反為所逐)君子小人不能以兩立上亦以餌柳泌金丹之
劑躁怒妄殺卒死於宦者陳弘志之手而人莫之知也
哀哉(己亥秋上餌柳泌金丹多躁宦官獲罪多死人人危懼庚子正月弘志弑逆其黨但云藥發而崩)
孫氏曰帝中智之資可上可下之主世難則能用忠良
時平則專悦邪侫用忠良者欲以成己之事故能平天
下悦邪佞者欲以成己之欲故亦能殺其身(之翰唐論)南宫
氏曰史稱帝剛明果斷果斷或有之亦不過討蔡事若
夫不屈於慾者之謂剛不昏於物者之謂明帝正坐乏
此所以貪聚歛而近小人迎佛骨而拒忠諫也而謂剛
明者如是哉𫝊曰素絲無常惟所染之憲宗有焉弘志
弑帝於是梁守謹王守澄等殺承璀而以太子即位是
為穆宗(承璀謀立澧王惲守謙等故先殺之而立太子)尹氏曰春秋之法君弑
賊不討則深責其國為無臣子穆宗是時年已二十有
六宰臣乃皇甫鎛令狐楚輩曾不能究詰討賊尚得為
有臣子乎范太史曰其後宣宗追怨穆宗以為預謀其
信然耶於鎛楚乎何誅穆宗(文惠)恒(憲宗第三子庚子元和一辛丑長慶四在)
(位五年)嗣位之初僅有貶皇甫鎛(貶崖州司戸市井相賀其年死嶺南)杖殺
柳泌二事(並閏月)略快人意然身處諒隂柩方在殯不能
明詔公卿推舉罪人遽與羣臣釋服盛陳倡優雜戲觀
角觝(二月御樓陳戲幸神策觀角觝)屢開大宴(六月太后移居興慶宫大宴南内七月永安殿)
(新成大宴觀百戲重陽大合樂召外鎮大宴)浚魚藻池(八月役神策二千人)幸華清(十一)
(月)縱獵擊鞠(十二月獵城南城西苑北擊鞠神策)恣情棄禮遊戲無度宰
相蕭俛叚文昌崔植杜元穎(俛楚同年進士薦為相元穎如晦孫詞臣驟遷)皆
無經國遠略以兩河初定直謂太平遽進銷兵之請(俛文)
(昌勸銷兵上荒宴從之諸鎮兵每歲百人限八人逃死)未幾朱克融(淊孫)囚張弘靖
而以幽州叛(弘靖在河東得衆盧龍節度劉總舉自代使克融送之京久羈假丐衣食宰相不省)
(及除弘靖幽州勒克融歸驅使遂怨憤辛丑七月軍亂囚弘靖推克融為留後)王庭湊殺田弘
正而以成德叛(成德王承宗卒承宗武俊孫士真子朝廷以魏博田弘正鎮之七月都知兵馬)
(王庭湊武俊飬子殺弘正自稱留後)史憲誠迫死田布而以魏博叛(壬寅二月)
(庭湊殺弘正詔以弘正子涇原節度田布為魏博節度使討庭湊初布善魏牙將史憲誠至是寄以心腹史蓄)
(異志離間軍情會庭湊圍深州牛元冀詔分魏博軍救之布軍潰獨與中軍八千還魏議出兵軍情變布即作)
(遺表自殺衆推憲誠詔為魏博節度使)雖以諸道十五萬之衆裴度元臣
宿望烏重胤李光顔當時名將以討之(討克融庭湊)踰年竟
無成功良由銷兵之後軍士多竄山林為盗反為賊用
諸道兵既少臨期召募烏合既不足以克敵而節度有
監軍偏師亦有監陣(中使)以撓之裴度所奏軍事元稹(翰學)
魏弘簡(樞密)又多從中沮撓此其所以無成功也及憲誠
亂作朝廷竟不能討遂并克融庭湊皆以節鉞授之雖
命韓愈宣慰責庭湊出元翼而深州終莫能有(壬寅春庭湊圍)
(深州不得已以庭湊節度成德以兵侍韓愈宣慰衆皆危之愈竟折服庭湊許出元翼大將臧平舉城降)由
是再失河朔元和之功於斯而墜帝亦以服金丹之劑
不旋踵而物故矣(甲辰春)敬宗(愍帝)湛(穆宗長子甲辰正月即位乙巳寳歷二在)
(位三年)涖政之初雖知李紳遭謗以貶竟不能召(甲辰正月逢吉)
(攝冡宰忌紳譛毁言初不欲立上貶端州司馬翰學韋處厚獨言紳為逢吉陷上悟會禁中得紳請立已䟽悉)
(焚譛書後有言者不復聽)雖用裴度李綘之賢終被沮撓(穆宗癸卯度出鎮不)
(帶平章逢吉謗出之甲辰六月上見奏狀無平章事韋處厚言逄吉所沮遂加平章丙午正月請朝逢吉大懼)
(二月竟授司空平章事乙巳四月李綘左僕射十月逢吉誣以足疾授少師分司)李逢吉以一
小人用事八關十六子交結附麗妬賢嫉能朝政竟為
之濁亂(甲辰正月逢吉攝冡宰鄭注得幸王守澄逢吉遣從子訓賂注結授守澄肆志無憚其黨有張)
(又新李續張權輿劉栖楚李虞程昔範姜洽及訓八人傅會者人八人皆任要劇人目為八關十六子凡求請)
(先賂關子後逹逢吉無不得所欲者)雖韋處厚好善惡惡多所匡救宏益
(乙巳處厚迁承旨)終莫能以勝其黨與之衆帝於聽納雖亦有
足稱者如從李程之諫而罷營殿(甲辰五月丞相程諫請回木石奉山陵從)
(之)感處厚之言而賜錦綵(十月)德裕不奉造盤絛之詔(絛他)
(刀反)處厚不奉徵鷙綾錦之命裴度諫洛陽之巡皆為之
寢罷(九月詔浙西造盤絛撩錦千疋李德裕不奉詔随罷乙巳十二月急詔宣州徵鷙揚益兩浙索竒文)
(綾錦處厚不奉命即止自即位以來决意欲幸東都諫皆不聽丙午度從容言宫室荒圯宜假歲月修葺然後)
(可行曰如卿言不往亦可)似此非一方之德宗拒諫豈不優哉失在
於幼年不親師傅以化奢侈是以嗣位甫及易月忘哀
宴樂昵比小人遊戲無度賜予無節擊毬手搏甘為下
流之態性復𥚹急捶撻宦人夜獵還宫酒酣入室滅燭
之變身死於劉克明等之手可謂自貽伊慼者矣(丙午十二)
(月夜獵還宮與宦者劉充明蘇佐明等飲酣入室更衣燭忽滅克明等弑室内)克明既行弑逆
矯制立絳王悟王守澄等誅克明殺悟立江王涵是為
文宗吁(此下增廣通略)元和之禍穆宗失賊不討故羣閹狃於
為逆卒不能免於其子且二三日間宦者三易君而宰
相曾不預謀以裴度身為上相處之猶如此唐之紀綱
蔑有存者矣文宗(獻帝)昂(初名涵穆宗第二子丙午十二月即位丁未太和九開成五在)
(位十四年)恭儉儒雅出於天性即位之初勵精求治去奢從
儉出宫人(詔非有職掌者出三千餘人)放鷹犬(五坊量留校獵外悉放之)省教坊
等冗食千二百餘員罷組綉彫鏤之物遵用舊制竒日
視朝輟朝放朝並用偶日(矯敬宗之失)中外相賀以為太平
可冀(皆即位初月)大歷以來節度多出禁軍忠武王沛卒廷
臣始奏以太僕高瑀代中外又相賀曰自今債帥鮮矣
(丁未夏大歷來禁軍皆倍息稱貸富室賂中尉求節度動億萬計随厚歛以償執政不得預至是始從裴度韋)
(處厚之請)當是時裴度韋處厚相(丙午裴攝冢宰處厚平章事)使信任責
成誰曰不可奈何雖虛懷聽納而不能堅决議事已定
尋復中變史稱其仁而少斷可謂一言以蔽之者矣已
而朋黨相軌而邪正莫辨宦官縱横而制御無方朋黨
之隙始於牛僧孺李宗閔之對策(憲宗舉直言僧儒宗閔對策譏切宰相李)
(吉甫吉甫德裕父也)成於揚汝士之掌貢舉(穆宗試士考官汝士等私宗閔壻德裕上)
(言汝士宗閔等皆貶自是宗閔僧儒與德裕分黨)及是裴度薦相德裕而宗閔
有宗人助先相(己酉八月)未幾宗閔復薦僧儒相(庚戍正月)共排
德裕德裕節度西川密奏邊防籌略僧儒居中沮之(辛亥)
(德裕奏收復維州陳出師之利僧儒沮之詔還吐蕃吐蕃盡殺降人甚慘上亦尋悔於是尤僧儒召德裕)而
憾益深於是上罷僧孺(壬子十二月出鎮)相德裕(癸丑二月)而宗閔
亦罷(六月)踰年德裕復以諫用李訓罷(甲寅十月訓守澄謀召宗閔罷德裕)
而宗閔再相(十月乙夘鄭注求省官不許毁之六月貶刺明州八月貶潮州司戶)前後四
十餘年兩不相下然牛黨多小人李黨多君子帝竟不
能辨致使李訓鄭注用事凡不附己者皆指為牛李之
黨而逐之(訓注忌德裕宗閔之寵凡嘗所惡者皆以為黨人逐之班列幾空)人人駭慄
連日霧晦帝乃歎曰去河北賊易去朝廷朋黨難無補
於事矣宦官之禍始於明皇(高力士)盛於肅代(李輔國程元振魚朝)
(恩等)蔓延於德憲(竇文埸霍仙鳴陳弘志等)兵柄在手輙行弑逆劉蕡
對策極陳其禍且曰誠能揭國權以歸相持兵柄以歸
將則行無不孚矣考官畏避竟不敢取(戊申三月上親策賢良昌平劉)
(蕡對切直考官馮宿歎服畏宦官不敢取時裴休李郃杜牧二十二人中等郃曰劉蕡下第我輩登科能無厚)
(顔上䟽乞回臣所受官旌蕡不報蕡由是終柳州司戸)上乃以宋申錫為相謀芟
夷之道申錫引王璠為京兆尹喻以密旨反為璠所賣
竟譛貶以死(上見憲敬弑逆黨猶在守澄尤横謀之申錫庚戍七月相引璠喻旨反告守澄注二)
(人以上弟漳王湊賢令人誣申錫謀廢立上信之怒守澄即欲屠其家馬存亮固争遂貶湊縣公申錫開州司)
(馬卒貶所)於是又謀之李訓鄭注(訓初名仲言逢吉從姪隂險善謀注以方技依李愬)
(見知監軍守澄訓見注注介之謁守澄守澄即以注術訓經義薦帝)弘志守澄先後伏誅
元和逆黨略盡(陳弘志弑憲宗時為山南監軍乙卯九月訓謀召之至青泥驛封杖殺之十月)
(先除守澄觀軍容奪兵權至是遣中使就第酖之訓注本因守澄進人皆快守澄之死而疾訓注之隂狡也)
注又謀奏請中尉以下盡送守澄葬以鳳翔親兵入護
(注乙夘九月出鎮鳳翔)闔門悉誅訓慮注得以專功乃先為石榴
甘露之謀此乃小人行險僥倖之術幕起兵露仇魚未
殱而兩省金吾百司吏卒及販賣其中死者凡一千六
百餘人宰相王涯賈餗舒元輿等與訓皆腰斬於獨柳
之下注亦斬于鳳翔矣(乙卯十二月訓奏甘露降金吾左仗石榴樹上命仇士良魚志)
(弘帥諸宦者往視既至風動幕起執兵者衆驚奔告變土良等反縱神策兵出閭討賊死者千六百餘人士良)
(誣涯等同反以訓為首引王涯王璠羅立言郭行餘賈餗舒元輿李孝本八族獻廟腰斬親屬孩穉無遺又斬)
(注鳳翔滅其家)羣閹且知上亦預謀出不遜語上慚懼閔默自
是天下事皆决北司迫脅天子下視宰相陵暴朝士當
時李石為相(時鄭覃同相)忘身徇國紀綱粗植已為仇士良
所深惡遣盗射傷至斷馬尾(戊午正月入朝中途射傷馳歸又邀擊坊門斷馬尾)
(僅得免)石懼辭位上蔑如之何也末年自比周赧漢獻且
有赧獻受制強諸侯今朕受制家奴之語泣下沾襟曾
幾何時而物故矣悲哉(庚申正月帝崩)帝崩仇士良矯廢太子
(初立敬宗子陳王成美為太子士良以立不自已廢之)立穎王為皇太弟即位是
為武宗(肅帝)炎(穆宗第五子庚申正月即位辛酉會昌六在位僅六年)帝英敏特逹
雄謀獨斷自相德裕一意委任故能振已去之威權克
上黨(即澤路癸亥昭義劉從諫卒姪稹自立德裕奏命河北三鎮討之成德王元逵魏博何弘敬皆聽命)
(與河中陳夷行河陽王茂元河東劉沔協力致討甲子八月稹窮蹙其謀主郭誼梟稹首滅其家自贖五州平)
(并誅誼)取太原(甲子河東都將弁逐李石二月河東軍戍榆社者擁吕義忠自取太原禽弁盡誅亂)
(卒)皆易於反掌自穆敬以來河朔三鎮相繼再叛藩臣
桀鷔亦為己甚至是招諭討亂既悚息聽命每遣使至
面諭禍福竟不敢有異志禍亂略平紀律再張德裕功
業卒為晚唐賢相大中以後無能繼之者然亦帝之明
於知人有以致之也獨惜帝於仇士良雖不能無援立
之功然陵迫先帝殺二王一妃四相貪酷二十餘年典
刑亦所當正顧乃封國公寵觀軍容使之從容致仕死
後有發其藏兵數千乃削官籍貲晚矣(甲子六月死初士良請老其黨)
(送歸第士良教以固權寵之術曰天子不可令閑常宜以奢侈娛其耳目無暇更及他事然後吾輩可以得志)
(慎勿使讀書近儒生見前代興亡知憂懼則吾輩䟽矣其術如此其黨拜謝而去)若夫躬受法
籙(庚申九月召道士趙歸真等八十一人禁中修籙親受籙馬)築望仙觀(乙丑五月作于神策)
(軍)立崇玄館學士(十月拜衡山道士劉玄静銀青光禄崇玄館學士)不能不惑
於清虚之教雖毁佛寺遣僧尼歸俗(乙丑七月兩都毁寺四千六百餘所)
(歸俗僧尼二十六萬五百人大秦廢祅僧二千餘人招提蘭若四萬餘區收良田數千萬頃奴婢十五萬人)
要非真見不惑特好惡有不同耳至於餌金丹加躁急
已覺有疾而道士方以為換骨(八月)後旬日不能言而帝
崩矣(丙寅三月)宦官馬元贄立光王怡為皇太叔即位是為
宣宗(元聖)忱(初名怡憲宗第十三子穆宗之弟敬文武之叔丙寅三月即位丁卯大中十三在位十三)
(年)性嚴重寡言宫中或以為不慧益自韜匿羣居遊處
未嘗發言及為太叔監國憂慼滿容接遇羣僚裁决庶
務人始見其隐德焉既即位閔旱灾而減饍撤樂理囚
出宫女(丁卯三月理京城囚出宫女五百人)好儒士而微行以訪貢舉得
失&KR0008;法祖宗則書貞觀政要於屏風讀之而正色拱手
(戊辰正月)觀金鏡論賢不肖而得致太平之道(三月命令狐綯讀太宗金)
(鏡至任賢享福任不肖罹禍日求致太平當以此言為首)命宰相每斷自宸衷左右
無知者(丙子)伸京兆之權雖帝舅莊吏必督足積逋而後
赦(丙子以京兆不理命韋澳首械治帝舅鄭光莊吏督足逋租釋之由是豪右歛迹)除御史用
循吏之子孫(己巳與宰相論元和循吏首擢韋丹子寅為御史)擇邊帥以儒臣
易貪暴(見後服党項注又壬申欲擇邠寧帥難之與中書舍人畢諴論邊曰頗收近在禁庭即以為邠)
(寧節度使)重刺史之選或取諸樵夫父老之言(甲戌獵苑北遇涇陽樵夫)
(知李行言殺強盗數人匿軍家者貼名殿柱逾月除刺海州乙亥獵渭上遇醴泉父老禱佛留縣令李君奭謂)
(有異政及懷州刺史闕手畢特除)或戒勿謂八千里遠而善惡皆知(戊寅)
(于延陵入辭赴建州問知有八千里遠成之悸懾失緒到官不職罷)或因長日一局棋之
詩疑其不能理(綯擬李遠刺杭州上舉遠詩云長日惟消一局棋安能理人綯曰詩人托以為)
(高興耳上曰且令往試之)督責令狐綯謂刺史非人則害百姓故欲
一一見之而後遣(丁丑詔刺史不得外徙必至京面察而後除上見綯故人刺隣州謝表問)
(綯曰省迎送耳上曰刺史非人害百姓故欲一一見之今廢格不行宰相有權可畏綯汗透重裘)惜官
賞則遷轉必校歲月以為名器不可私(壬申定侍從轉官日月尤重學)
(士遷官必校歲月謂名器不可私近臣)鄭光節度猶易以統軍之職(癸酉帝舅)
(光歷平盧河東二鎮入朝與論改極鄙淺上不悦留為統軍)惜章服則當時重緋紫
之榮(甲戌牛叢刺睦州賜紫遽曰且賜緋嘗具緋紫數襲備賞賜或半歲不用其一故當時以緋紫為榮)
惠小民則罷常貢以代下戸租税(乙亥罷淮南宣歙浙西冬至元日常貢以)
(代下戸租税)均差役則據貧富輕重置簿輪差(乙亥詔州縣役不均自今)
(據人貧富役輕重作役冊送刺史押訖鎻縣廳有役據簿輪差)欲知州土風物及諸利
害則纂次一書號處分語(乙亥密令韋澳纂後鄧州刺史薛弘宗入謝出謂澳曰上)
(處分本州事驚人書中語也分去聲)樂聞規諫則從諫而止華清之幸(丁丑)
(諫臣論止)屈意以從合理之言(諫官論事門下封駁苟當於理屈意從之)盥手以
讀大臣章奏(得大臣章奏必焚香盥手讀之並丁丑)睦兄弟則作雍和殿
數臨幸以盡歡(丁夘)重威儀則每臨朝無惰容接對羣臣
如賓客而宰相奏事威嚴不可仰視至於誅官官而除
元和之逆黨(自即位以來治弑憲宗黨宦官外戚東宫官屬誅竄甚衆他日與令孤綯謀欲盡誅)
(未果)服黨項以寧河西(辛未知党項反由邊帥奪其羊馬或妄誅殺遂選儒臣代貪暴党項)
(安壬申除畢誠邠寧招諭之黨項皆降)取河湟而復百餘年淪没之疆土
(己巳復三州七關辛未置歸義軍於沙州節度張義潮定旁瓜伊西甘肅蘭鄯河岷廓十一州盡復河湟地於)
(吐蕃)故史稱大中之政訖于唐亡人思詠之謂之小太宗
夫豈溢美但其所不足者初年君臣務反會昌之政貶
德裕賢臣(初上素惡德裕之專即位日德裕奉冊既罷謂左右曰適近我者非太尉耶每顧我便我)
(毛髮洒浙愚謂霍氏之禍萌於驂乘李氏之貶豈亦萌於奉冊耶吁)復僧尼弊事(丙寅五月大赦)
(增置佛寺)又其大者則懿安郭太后帝嫡母也事不以禮一
夕暴崩為世所駭(太后穆宗母汾陽之孫上母鄭后為侍兒時有怨又疑預謀弑憲宗故奉)
(飬禮薄郭后怏怏戊辰一日登勤政樓欲自隕上大怒是夕暴崩頗有異論)穆敬文武四君
帝嘗北面事之者也一旦議欲出其廟主而無忌憚(丙子)
(吏部尚書李景讓迎上意言穆宗陛下兄拜兄尚可敬文武兄之子拜姪可乎乞出四廟而還代宗以下百官)
(議不决乃止衆皆薄景讓)晚年寵愛少子不定儲位魏謩上言繼之
以泣不聽(辛未謩證之孫時人重之)裴休奏請(謩休皆相)乃曰若立太子
便是閑人崔慎由以建儲對旬日斥罷(戊寅罷相)其昧君人
之大體甚矣獨受法籙(即位初受籙劉玄静)餌金丹躬蹈前人之
覆轍未幾躁渴(戊寅春)明年疽發於背而莫之救矣(己卯八月)
惜哉帝疾不見宰相密以䕫王屬中官王歸長既崩王
宗實殺歸長(宗實亦宦官)迎帝長子鄆王立之是為懿宗(初鄆)
(王温長無寵愛第三子䕫王滋欲以為嗣而非次故久不建儲)或者謂文宗之立裴度
曾不預謀宣宗之立德裕亦碌碌拱手盖至於此觀密
以䕫王屬歸長而不及宰輔則知唐之紀綱大壞久矣
裴李二公豈不欲預之哉往往勢有所不得行也吁懿
宗(恭惠)漼(改今名庚辰咸通十四在位十四年)以中庸之資縱驕奢之習戒
壇度僧(壬午勑兩街四寺各置戒壇度人三七日)佞佛怠政數幸諸寺賜予
無節彗星告變天戒昭昭帝不惟冥不知悟反宣示中
外稱以為祥(甲申三月彗出婁大史奏星名含譽瑞星也請宣示中外編史冊從之)未幾
路巖保衡繼處相位貶逐名德納賄崇私濁亂國紀(甲申)
(八月巖相多不法庚寅上壻韋保衡相浮淺自肆)帝又耽好音樂殿前供奉伶
人常近五百頻數遊幸而内外諸司扈從動至十餘萬
(丙戌)以樂工李可久為左威將軍愛其新聲拒諫不聽(丁亥)
初年浙賊裘甫大熾命王式觀察幸爾討平(己夘浙東賊三萬攻)
(陷州縣庚辰以前安南都護王式觀察將諸道兵討之八月伏誅)南詔寇陷諸郡高駢
招討交趾始復(自丁丑李涿侵羣蠻致南詔之患丙戍高駢安南都護進兵圍交趾城克之南)
(詔遁安南始平)九年(戊子)徐賊龐勛攻陷五州康承訓乞以沙陀
自随乃克奏凱(徐州戍卒叛推勛為主陷宿徐濠滁和五州命承訓等八萬進討乞沙陀朱耶)
(赤心自随己丑入徐平勛沙陀本西突厥種姓朱耶名赤心上嘉其功賜姓李名國昌克用其子也)上益
荒滛不親政事(己丑)悼同昌而殺醫官(庚寅八月上女同昌公主卒痛悼之)
(殺醫韓紹宗等二十餘人親族繋獄又三百餘人宰相劉聸與京兆温璋力諫上怒貶逐)信讒言而
逐忠諫(巖保衡譛贍與醫通謀貶贍驩州又貶璋振州)削軍賦以飾伽藍困民
財以脩净業今年幸安國寺(辛夘幸設萬人齋賜講僧旃擅寶座二各高二丈珍)
(玩精絶)越明年迎佛骨諫者甚衆乃曰生得見之死亦無
恨未幾而晏駕亦可哀也矣(癸巳正月迎佛骨鳳翔四月至京六月不豫七月崩)
邵氏曰憲宗元和十四年迎佛骨入禁中十五年有陳
弘志之禍懿宗咸通十四年又迎其骨入禁中不數月
崩(皆迎於鳳翔法門寺仍送還)昌黎有云奉佛以來享年不永者其
知言哉(邵氏博聞見後錄)僖宗(定帝)儇(懿宗第五子宦官劉文浹韓文約所立癸巳七月即)
(位甲午乾符六廣明一中和四光啓二文德一在位一十六年)帝幼冲嗣位政在臣下
南衙北司互相矛楯(甲午)逮擢田令孜為中尉時年已十
四專事遊戲不親政事一委令孜呼為阿父(乙未)且自懿
宗以來奢侈用兵賦歛愈急關東旱蝗百姓流殍蜂起
為盜其時濮賊王仙芝(賊黨尚讓)擁衆數千起長垣者已一
年至是鹽賊黃巢(曹州人屢舉不第嘗與仙芝販私鹽)嘯聚影從横行山
東民困重歛應者如響(乙未四月)越四年仙芝敗亡(戊戍二月招討)
(曾元裕俘斬五萬斬仙芝于黃梅)其黨尚讓率餘衆歸巢自嶺南趣襄
陽大為劉巨容(山南節度)曹全晸(知領切江西招討)所敗遁逃渡江
或勸窮追賊可盡也廼曰朝廷喜負人不若留為富貴
之資致使轉掠江浙(己亥饒信池宣歙杭等十五州衆至三十萬)復自采石
北渡圍天長六合高駢畏懼托疾玩寇(駢淮南節度為諸道行營兵馬)
(都統度力不敵不出戰庚子七月)又使得以長驅中原陷兩京汚宫闕
(七月賊采石渡江陷滁和渡淮至十一月陷東都留守率衆降十二月陷長安金吾率文武迎覇上舍令孜宅)
僭大號(僭稱皇帝國號大齊改元金統)殺百官屠宗室在長安者無遺
類(宰相豆盧琢及百官廣德公主及宗室)先期令孜奉乘輿奔播(十二月甲申令)
(孜以神策五百奉上自金光門出惟四王及妃嬪十人從)次鳳翔次興元明年幸成
都(辛丑正月)帝在流離日夕惟與宦官同處疎薄外臣勦戮
諫輔(先是庚子拾遺侯昌業䟽賊滿山東上不親政令孜專權事上大怒賜死至是辛丑拾遺孟昭圖䟽)
(多難之時中外當一體不宜專親宦官令孜屏不奏遣人沈於蟇頥津最後乙巳補闕常濬䟽言上姑息方)
(鎮太甚令孜譛之賜死)尚頼一時忠義如節度鄭畋慷慨迎謁(庚子)
(十二月上趣駱谷鳳翔節度鄭畋謁上請留車駕上屬以紏合鄰道勉建大勲)斬使敗賊(辛丑賊遣)
(將召畋畋斬之三月賊寇鳳翔畋大敗之於龍尾陂斬首二萬餘級)𫝊檄天下遮蔽京西
(時上在蜀詔令不通皆謂朝廷不復振得檄争發兵應之賊不敢窺京西未幾鳳翔司馬作亂畋奔行在相天)
(子癸卯薨)李克用舉兵忠義奮發梁田渭橋載戰載克不半
載破賊復長安(克用李國昌子壬寅河中留後王重榮患賊強都監王復光曰鴈門李僕射驍)
(勇有強兵有徇國心至賊不足平王鐸在河中以墨勑召之十一月將沙陀萬七千至癸夘二月軍乾阬與河)
(中易定忠武合軍與尚讓十五萬大戰于梁田陂賊大敗三月軍渭橋與巢戰渭南一日三捷義成義武繼之)
(賊奔四月自光泰門入京師巢焚宫室遁去克用時年二十八一目微眇時人謂之獨眼龍詔為河東節度使)
已而追亡逐北解陳圍捷中牟降尚讓賊随授首(甲辰二月)
(巢圍陳州五月聞克用至引去趣汴克用追及中牟大破之讓帥衆降六月李師悦與尚讓追勦之巢衆殆盡)
(至狼虎谷巢甥林言斬巢兄弟妻子首降巢起乙未四月至甲辰六月滅凡十年)車駕還京功
在第一(乙巳正月上發成都三月至京)朱温者本巢黨來降賜名全忠
(温起碭山賊己亥歸巢壬寅九月見賊勢蹙以同州降)妬功嫉能搆怨克用八表
入奏朝廷既無處分(初甲辰五月尚讓降後充用糧盡還汴營城外全忠固請入城上源)
(驛置酒克用乘酒語侵之全忠不平發兵攻之克用縋城出七月還晉陽前後八表請按問誅全忠上但優詔)
(和解克用不平)令孜又以宦孽專制内外時事甫定遽取王重
榮鹽池奪之(中和以來安邑解縣兩䀋池河東節度王重榮專之歲獻三千車乙巳四月令孜奏)
(請兩池復隸鹽鐡自兼𣙜鹽使且徙重榮别鎮重榮論訴不已求救於克用)克用遂與重榮
表清君側(乙巳十一月克用迫京城)上幸鳳翔(十二月令孜奉上自開遠門出丙午正月)
(克用還鎮與重榮同表請上還宫請誅令孜)令孜劫遷乘輿又復有寳雞興
元之幸(正月令孜請幸興元不從是夜引兵入宫劫上幸寶雞入散關三月車駕至興元)不但
京城荐被焚掠幾無孑遺(初巢焚蕩而去諸道兵入城縱掠至是復為亂兵焚掠無)
(遺)而朱玫至奉襄王煴奸天位已遥尊上為太上皇帝
(煴肅宗玄孫有疾從上不及為邠寧節度朱玫所得以令孜天子左右終不可去三月奉煴監國十月長安百)
(官勸進煴即位玫將王行瑜禽玫斬之煴奔河中王重榮執殺之詔行瑜靖難節度)令孜自知不
為天下所容以楊復恭自代自除西川監軍往依陳敬
瑄(丙午四月)後雖削官爵流端州竟不行也(丁未二月至昭宗癸丑四月詔)
(敬瑄令孜謀反西川王建同日殺之)上踰年還京僅逾月而崩矣(戊申二月還三)
(月崩)復恭立壽王傑為太弟即位是為昭宗(景文)曄(改今名懿宗第)
(七子戊申三月即位己酉龍紀元大順二景福二乾寧四光化三天復三天祐一在位十五年弑崩)帝體
貌明粹有英氣憤朝廷日卑慨然有恢復先烈之志其
在藩邸時素疾宦官及即位楊復恭恃功不法上意不
平(辛亥九月復恭使人殺上舅黔南節度王瓌上怒復恭致仕甲寅八月李茂貞獻其私書伏誅)政事
多謀之宰相善矣然當時内則宦官盤據而枝蔓難除
外則藩鎮彊横而忠邪莫辨李克用有興復大功苟非
反逆尚將十世宥之而張濬夙懷私恨一聞全忠之訴
力以為當討孔緯贊之未幾河東敗績徒失待功臣之
典(庚戌克用攻雲州不利雲州防禦使請討克用全忠言克用終為國患請因其敗討之三省以下多謂不可)
(上亦謂有興復大功不從克用素薄張濬以其傾覆籍濬怨之時為相力謂當討孔緯贊之於是詔削官屬)
(進討濬等敗貶復克用官籍)李茂貞驕横不遜固為可怒杜讓能忠
諫謂近在國門未宜搆怨萬一不克悔之無及不用其
言反致三橋之迫至殺讓能以弭變(癸丑茂貞請兼鳳翔不遂上表不遜)
(上命太尉讓能掌其事討之力諫不聽茂貞約邠寧王行瑜合兵六萬禁軍望風潰進攻三橋表請誅讓能始)
(還鎮)舉措失宜叛者四起三帥稱兵入京擅殺宰相(乙卯五月)
(邠寧王行瑜鳳翔李茂貞華州韓建犯京師殺兩宰相等房欲行廢帝立吉王保聞克用舉兵遁歸六月克用)
(大舉討三鎮大懼或𫝊行瑜茂貞欲迎車駕七月上懼廹趣南山八月克用移軍敗行瑜黎圍行瑜挈族走克)
(用追斬之邠州平克用表請還京進克用爵晉王)茂貞荐犯京師至幸華州(丙辰)
(七月茂貞疑朝廷討已犯京師韓建請幸華州茂貞焚掠宫室市肆殆盡)韓建以兵圍行宫
奏罷諸王統兵至殺十一王又奏放散四軍而天子之
親軍已盡(丁巳)帝方是時漂泊寄命猶且逐諫臣以塗耳
目(丁巳拾遺張道古䟽國家有五危二亂陛下不知為君御臣之道致此顛覆上怒下詔罪狀宣示諫官貶)
(施州司戸)迨至還京(戊午八月)崔胤日以誅宦官為事宋道弼景
務脩死(二人樞密庚申流嶺表同日賜死)宦官已懼上又縱酒肆怒人
人自危於是劉季述等隂謀廢立幽辱帝后於少陽而
以太子裕即位胤既召全忠為聲援頼孫德昭之功幸
而反正季述等伏誅(庚申中尉季述王仲先樞密王彦範薛齊偓畏誅謀廢立幽帝后少)
(陽院鎻門鎔鐡固之矯立太子裕胤召全忠謀反正指揮使孫德昭不平廢立胤聞而說之辛酉正月仲先入)
(朝德昭斬之胤乃迎上季述彦範齊偓皆族誅以韓全晦張彦弘為中尉)未幾胤再請上盡
誅宦官謀泄事急復召全忠以兵迎車駕至使韓全晦
劫上幸鳳翔式遂茂貞之欲(欲上幸鳳翔)全忠攻圍益急(全忠)
(欲上幸洛陽)上始與茂貞誅全晦與之解和方遂還京(辛酉全晦)
(聞胤謀大懼謀去之之術胤再召全忠迎車駕全晦迫幸鳳翔彦弼焚宫城壬戌全忠攻鳳翔癸亥殺全晦等)
(與全忠和)宦官先後夷滅至是徒黨殆盡(鳳翔誅七十二人全忠密令京兆捕)
(誅九十人又召還諸道監軍全忠以兵驅第五可範以下數百人盡殺之於長安僅有張承業張居翰程匡柔)
(魚全禋嚴遵美五人匿藩鎮免)而全忠之聲勢浸盛全忠之纂謀浸成
未幾表誅崔胤胤亦不免迫遷洛陽(甲子正月全忠表胤專權誅之并其)
(黨二人遣牙將迫遷洛陽毁宫室及民居取材浮渭而下長安丘墟矣)帝尋遇弑(全忠以帝有英氣恐)
(生變乃使李振至洛與蔣玄暉等弑帝)有唐社稷化為丘墟矣豈非帝英
氣有餘才智不足有一讓能不能用張濬崔胤卒以敗
事耶可勝歎哉全忠既弑帝而立帝第九子輝王柷嗣
位是為哀帝(後唐明宗追謚光烈元名祚全忠以其幼而立之天祐元年甲子八月立丁夘三月)
(為全忠所纂封濟隂王在曹州戌辰弑年十七)逾年全忠盡殺昭宗子九王(乙丑)
(二月社遣蔣玄暉邀昭宗諸子德王等九人置酒曲池酒酣悉縊殺之投屍池中)當時柳璨及
第不四年而為相巧傾輕佻同列輕之(裴樞崔遠獨孤損三相皆朝廷)
(宿望)適彗星亘天(乙丑五月)占者謂君臣俱灾璨因䟽素所不
快者謂全忠曰此曹怨望腹誹宜加誅戮以塞灾異(李振)
(亦以為言)於是名德宿望貶逐一空(五月裴樞以下及門胄科第臺省著聲者皆貶)
且聚樞等三十餘人於白馬驛一夕盡殺李振又勸投
之黃河曰此輩自謂清流今投之黃河使為濁流(六月振屢)
(舉不第故嫉朝士)雖足以快璨一時之私忿未幾璨亦不自保
(乙丑十二月璨害朝士全忠已惡之又被譛遂殺之臨刑自呼負國賊柳璨死宜矣)而蔣玄暉親
弑昭宗卒遭焚屍之禍焉(同上追削為兇逆百姓焚其尸王殷譛二人欲興唐祚)
雖亂離惡逆之時果無天道哉楊涉輩遂舉鼎授賊而
唐以亡(丁卯三月全忠纂位侍中楊涉為押𫝊國璽使)南宫氏曰楊涉為人恭
謹觀其始入相時對其子有不幸之語及持國寳授賊
則駭其子有勸止之言喪厥良心甘就六臣之列(容齋随筆)
(涉子凝式直史館謂父曰大人為相而國家至此不可謂無過况手持天子璽授人奈千載何盍辭涉大驚神)
(色不寧者累日)迹當時羣臣所為非特有愧萬世清議視殿下
孫供奉亦當愧死入地矣吁(幕府燕閑錄昭宗有猴善拜舞每朝謁猴亦殿下拜)
(敬盡禮號孫供奉温纂位旨令拜賀猴望殿上乃温即咆哮不肯拜伏温殺之)嗚呼唐歷二十
君不可謂不永然為子所迫者三(高睿玄)為婦所乘者三
(高中肅)為所弑者一(中)為賊所迫者五(玄代德僖昭)為宦官所
立者七(穆文武宣懿僖昭)為所弑者二(憲敬)為所廢者一(昭)為方
士所敗者四(憲穆武宣)為纂臣所弑者二(昭哀)紛紛不一其聞
深根固蔕之疾莫甚於内竪敢受阿父之稱者有之(田令)
(孜)視天子為門生者有之(楊復恭遺姪守亮書吾立壽王才得尊位廢定策國老有)
(如此負心門生天子李茂貞所奏私書是也)亂證在此豈獨彊藩哉雖然家
者國與天下之本也三代之君莫不自脩身齊家以正
天下而唐世人主無正家之法起兵而誅其親者謂之
定内難(玄)偪父而奪其位者謂之受内禪(太宗)始也納君
之妾(高祖)其後納父之妾者有之(高宗)始也亂弟之婦(太宗)其
後亂子之婦者有之(玄宗)先儒謂唐襲齊隋之風故閨門
失禮之事不以為異(朱子)此其本實先撥矣故宜其治安
之久不過數十年或變生於内或亂作於外未有内外
無事承平百年者也攷論三代而下漢四百年唐三百
年享國最為長久其間治體漢大綱正唐萬目舉皆不
無可觀然漢治繼秦唐治繼隋亦不容無辨唐亡之後
其餘酷遺烈更五代五十餘年至於天下分裂大敗極
亂而後止人生斯時何其不幸與(本南宫氏文)唐有國自高
祖至哀帝凡二十世二百九十年而纂於梁(起高祖武德戊寅終)
(哀帝天祐丁卯)
史纂通要卷十六
