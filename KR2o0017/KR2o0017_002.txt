史纂通要卷二
元胡一桂撰
夏
夏禹姓姒黃帝玄孫祖顓頊父鯀(史記顓頊父昌意昌意父黃帝世紀母有)
(莘氏女曰志是為修已)受舜禪以金德王(家語)都安邑國號夏仍唐
虞以建寅之月為歲首(元年丁巳在位二十八年)初堯時洪水滔天
下民昏墊試鯀治水九載績用弗成舜攝位殛鯀羽山
命禹嗣父職舉益稷為之佐禹以司空治水益作虞掌
草木鳥獸棄后稷教民播種禹勞心焦思八年於外三
過其門而不入娶于塗山辛壬祭甲啟呱呱而泣禹弗
子惟荒度土功(塗山國名會稽山陰縣歷四日往治水後生啟過門不入惟以相度治水為急)
陸行乘車水行乘船泥行乘橇(音蕝板為之形如其擿行泥上)山行乘
檋(一作梮皆紀錄反以鉄如錐頭長半寸施履下以土山)首自帝都次兖次青次
徐次揚次荆豫梁雍同九州宅四隩(四方深遠處可居)旅九山
(旅祭山之名)滌九川陂九澤方其隨山刊木也則暨益奏庶
鮮食及其决九川距四海濬畎澮距川也(一畒之問廣尺深尺曰畎)
(方百里廣二尋深二仞曰澮濬之至川)則暨稷播奏庶艱食(書益稷篇於艱食下仍有)
(鮮食二字但暨稷只當言艱食鮮食疑衍文)於是别九州之分野差土田之
高下定貢賦之式度立封建井田之經界盡一時經制
生養斯民之道矣於是貢金九牧以鑄九鼎載所立九
州之制度以垂萬世(五峰胡氏曰左氏以為鼎者圖象百物而為之備使民知神姦也愚)
(切以為誣矣魑魅魍魎自古不以為天下患惟鄙夫鄙婦則或言之縉紳先生不道也王者協于上下以承天)
(休乃以此為事而庸鑄之於鼎乎然則禹所鑄者何也始除洪水之害别九州之分野差土田之高下定貢賦)
(之式度立井田封建之經界盡一時生養斯民之道矣又鑄于鼎以為萬世準耳春秋之時晉鄭鑄刑書則知)
(古人創立制度欲傳久遠者必於鼎矣)昔箕子有言曰鯀堙洪水汩陳其
五行帝乃震怒不畀洪範九疇彝倫攸斁鯀則殛死禹
乃嗣興天乃錫禹洪範九疇彝倫攸敘夫以水土既平
則九功修和(六府水火金木土穀三事正德利用厚生合為九功)九疇錫彝倫叙
天人之所關繫有如此者舜既受禪命禹宅百揆禹首
進克艱惠廸之謨安止幾康之告至於傲慢好遊之戒
凛凛乎為舜陳之真有憂治世而危明主之意勤于邦
儉于家舜之稱禹者不過切實之言予何言予思日孜
孜禹之自述者初無過高之論然而不徒從事於議論
之間而必有事功之實盖可見矣舜老禪禹位曰天之
歷數在汝躬汝終陟元后且致意於人心道心精一執
中之𫝊禹拜稽首固辭帝曰毋惟汝諧乃受命攝行天
子之事如舜之初舜崩三年喪畢禹遂即天子位任臯
陶伯益以國政(史記)縣鐘鼓磬鐸鞀以待四方之士(曰教寡人)
(以道者擊鼓諭以義者擊鐘告以事者擊鐸語以戞者擊磬有獄訟者擊鞀音桃淮南子)建旌旗斿
旐以别尊卑等級(禹命奚仲為車正云云管子)興學校以重明倫之
教泣罪人而痛百姓之異心(出是罪人泣之曰堯舜之人皆以堯舜之心為心寡)
(人為君百姓各自以其心為心是以痛之說苑)絶旨酒而知後世以亡國(儀狄作酒)
(甘疎之絶旨酒曰後世必有以酒亡國者世本)會塗山而戮防風氏之後至(長狄)
(國見家語)今觀其紀綱典則關石和鈞王府則有之歌(書五子之)
(歌)禹之功厚德茂立極垂統為萬世凖者至詳且備矣
後世覩河洛者思禹功見舞大夏者稱禹德盛矣哉不
可㤀也(大夏禹樂名)末年東廵守至會稽而崩(夀一百歲冡在會稽山)
蓋嘗論之禹之𫝊於舜者心法授受一中而已天乃錫
禹洪範九疇而皇極居五以一御八居中制外亦一中
而已而吾夫子稱禹乃曰菲飲食而致孝乎鬼神惡衣
服而致美乎黻冕卑宫室而盡力乎溝洫禹吾無間然
矣何哉盖中道之傳心法也吾夫子之論又指其孝心
純至者言之也禹傷父以治水殛死故直以此自任卒
之建立偉績克盖前愆至於禘嚳而郊鯀禹之心從可
識矣故於宗廟則致其孝於祭服則致其美溝洫則盡
其力寧飲食之菲衣服之惡宫室之卑皆不敢暇顧者
其心誠不忍一日安於天子之常奉故也夫豈矯情飾
偽干譽沽名者之所為哉味吾夫子無間然之言其深
有以識禹之心者乎吁孝也者天之經也地之義也民
之行也中心仁愛誠敬之至也堯舜之道亦孝悌而已
一孝立而萬善從之其於立功也乎何有禹崩啟遂繼
世以有天下後世不𫝊賢而𫝊子實自此始王啟即位
(元年甲申在位九年)有扈氏威侮五行怠棄三正(扈國扶風鄠縣三正子丑寅之)
(正疑古已迭用)啟召六卿躬行天罰大戰于甘滅之有甘誓之
書享諸侯于釣臺(穎昌府陽翟縣有釣臺陂)天下咸朝夏后竊嘗疑
王啟嗣位之初何為遽有有扈氏之變也太史公謂啟
征有扈不服唐孔氏謂堯舜受禪啟獨繼父以是不服
今觀甘誓聲罪之辭不過曰威侮五行怠棄三正而已
其不奉正朔之意可見也吁𫝊子之事固非出於禹之
本心也天與之人與之啟不能以逃其責矣然天下之
事才出於創見非耳目所常習者不能不起人疑叛之
心至重煩王師大戰而後滅之舜禹嗣位寧有是乎夫
子定書而存此篇固見啟之奮發有為且著有扈氏不
臣之罪而帝王升降之幾世變之一會從可識矣啟崩
太康立(啟子元年癸巳在位二十九年)以逸豫滅厥德黎民咸貳乃盤
遊無度畋于洛表十旬弗反有窮后羿(窮國名羿君名)距于河
而廢之厥弟五人作五子之歌以致其怨嘗觀禹之訓
曰内作色荒外作禽荒甘酒嗜音峻宇雕墻有一於此
未或不亡太康一犯禽荒之戒而竟以失邦皇祖之訓
豈欺我哉羿立太康弟仲康(元年壬戌在位十三年)身為之相仲
康肇位四海首命胤侯掌六師惟時羲和沈亂于酒遐
棄厥司至於日食大變尚罔聞知王命胤侯往征之作
胤征林氏曰羿廢太康而立仲康其篡乃在相之世是
則仲康猶有以制之也羿之立仲康也方將執其禮樂
征伐之權以號令天下而仲康即位之始即命胤侯掌
六師以收其兵權羲和之罪雖曰沈亂于酒然黨惡於
羿同惡相濟故胤侯承王命往征之以剪羿羽翼故終
仲康之世羿不得以逞使仲康盡失其權則羿之簒夏
豈待相而後敢耶王崩子王相立(元年乙亥在位二十七年)權已歸
羿相為羿所逐居商丘依同姓諸侯斟灌斟鄩氏羿恃
善射不修民事滛于原獸(好獵)棄武羅伯姻熊髠龍圉(四子)
(羿賢臣)而用寒浞浞伯明后寒之䜛子弟也(寒國名伯明后寒弃浞于)
(夷羿收之)使相已浞行媚于内(宫人)施賂于外愚弄其民娛羿
于畋外内咸服羿猶不悛將歸自畋家衆殺而烹之夏
遺臣靡奔有高氏(國名)浞自立(壬寅浞簒是年少康生浞終辛巳共四十年)因
羿室生澆及豷使澆滅斟灌斟鄩氏殺后相處澆于過
處豷于戈(遏戈二國名宋鄭間)后緍方娠(王相后)逃出自竇歸于有
仍(后緍仍國女)生少康為仍牧正(牧官之正)澆使椒求之(椒澆臣)奔
有虞(商均所封之國)為之庖正虞君思妻之二姚而邑諸綸(虞邑)
有田一成(方十里)衆一旅(五百人)能布德兆謀收夏衆撫其
官職靡自有鬲收二國之燼(灌鄩遺民)以滅浞而立少康(元年)
(壬午在位二十二年)少康使臣女艾滅澆于過后杼滅豷于戈(即王)
(杼也)有窮遂亡(自王相至此並見左襄四年)少康崎嶇亂離之間復禹
亦還舊都祀夏配天不失舊物而有夏中興焉(此下增廣通略)
後之言中興者當自少康始少康其中興之賢君靡其
中興之賢臣乎論夫羿浞之禍已無夏矣羲黃堯舜以
來相𫝊之正統其絶者蓋四十年區區庖正一成之地
一旅之衆正復幾何患難顛沛瀕於殆者數矣而卒能
復禹舊跡踐天子位豈惟正統所在非盗賊邪氣所可
奸要亦為之君者有撥亂之志為之臣者有盡忠之節
人事既盡能以天道為定命故能臻兹大業嗚呼少康
靡鬲真人臣子哉雖然少康之有成也推原其故亦由
虞君思之為也虞舜之後也一代之興則先代子孫賓
于王家與國同其休慼古人之慮盖深遠矣後世得人
之國則絶人之祀不知天道昭明禍亦反踵虞夏商周
之祖若孫𫝊祚二千年其效斷可覩矣(熊去非書論)少康而
後杼(少康子元年甲辰在位十七年)槐(王杼子元年辛酉在位二十六年)芒(王槐子元年丁亥在)
(位十八年)泄(芒子元年乙巳在位十六年)不降(泄子元年辛酉在位五十九年)扃(不降弟元年庚)
(申在位二十一年)厪(局子元年辛巳在位二十一年)而孔甲立(不降子元年壬寅在位卅一年)
好鬼神事滛亂德衰諸侯多叛(時天降二龍有雌雄有劉累學擾龍得事孔甲)
(賜姓御龍氏龍一雌死潜醢以食夏后既而求龍劉懼遷于魯縣)又繼以皋(孔甲之子元年辛亥)
(在位十二年)發(臯子元年甲申在位十九年)而履癸立是為桀(發子元年癸卯在位)
(五十二年賊人多殺曰桀)自孔甲以來諸侯多叛桀尤無道有力能
伸鐵鉤索滅德作威天下顫怨(顫音戰)伐有施氏有施人
以末喜女焉(末一作妹)嬖之為傾宫瑶臺酒池肉林池可運
船糟堤可望十里一鼔而牛飲者三千人末喜笑以為
樂殺直臣關龍逢囚湯夏臺既而得釋湯乃與伊尹興
師伐桀戰于鳴條(安邑西)克之放于南巢(廬江六縣有居巢城桀奔此因)
(以放之也)天下歸殷矣人有常言曰五帝官天下三王家天
下官天下者定於立賢家天下者定於立嫡然孟子固
已言禹薦益於天矣未嘗不以官天下為心也異時謳
歌朝覲訟獄者乃不之益而之啟幸而啟賢能敬承繼
禹之道啟之再𫝊則循習而以𫝊子為當然矣未幾太
康失邦釀成羿浞之禍者四十年非繼以少康之賢禹
之宗祀不其殆乎陵遲至於履癸極矣何則嫡之分因
前定也而嫡不能以必皆賢也天下生民之任則重也
大君者天地父母宗子大臣則宗子之家相也師保之
說昉於商書湯尹之所以汲汲焉旁求俊彦啟廸後人
者其慮固深遠矣大抵天之生大聖大賢固不數其生
大姦大惡亦不常見天下惟中才最多是以不可無教
大甲成王固中才之主也非有伊尹周公則敗度敗禮
者誰能使之改幼冲有過者又誰為之亢世子之法耶
厥後二君卒能克紹前烈為商周之令王者夫豈其性
然哉學問之功大師保之責隆也三代而下昭烈孔明
盖知此道矣後主以闇弱之質孔明所以為之計慮者
深矣微天奪孔明之速漢業猶可維持而未墜也雖然
亦在其委任權力如何耳商家一代師保之任迄于其
亡然以三仁之賢不能止商辛之暴則於此又將若之
何哉後之有天下者立嫡既不可輕易則當慎擇師傅
而早諭教之至於托孤受遺之際尤必重其任焉則庶
乎其可矣(熊去非書論)夏有天下十七世四百五十八年(按經)
(世書起丁巳終甲午通五十八年浞簒四十年)
殷(初號商後盤庚改殷)
殷湯姓子名履以水德王(家語)都亳(今南京穀熟縣為南亳即舊都孔安國曰)
(契父帝嚳都自契至湯八遷湯自商丘遷亳初契封商今商州後相上居商丘今應天府)湯之先契
為之祖契父帝嚳母曰簡狄為嚳次妃生契佐禹治水
有功為司徒封於商賜姓子氏十三世為天乙是為成
湯(契昭明相上昌若曹圉冥振微報丁報乙報丙主壬主癸天乙昭明至天乙十三世皆父子相繼湯即位)
(十七年踐天子位十三年崩夀百歲)自契至成湯八遷湯始居亳從先王
居(先王謂帝嚳)以七十里諸侯(契後世為諸侯)為夏方伯葛伯不祀
湯始征之(孟子曰湯居亳與葛為鄰地理志云葛今梁國寧陵之葛鄉)時伊尹有元
聖之德樂堯舜之道於畎畆之中湯三使往聘學焉而
後臣之任以國政倚為阿衡湯嘗薦伊尹于夏王伊尹
醜夏復歸于亳因說湯以伐夏救民之事桀殺直臣龍
逢衆庶莫敢言湯使人哭之桀怒囚湯夏臺已而得釋
湯出見野張網四面祝曰自天下四方皆入吾網湯曰
噫盡之矣乃去其三面祝曰欲左左欲右右不用命乃
入吾網漢南諸侯聞之曰湯德至矣及禽獸矣歸之者
四十餘國桀無道益甚殘虐萬姓諸侯昆吾氏為亂伊
尹相湯率諸侯伐昆吾遂伐桀諸侯共推湯為天子既
即位以堯舜禹皆揖讓𫝊天下已獨以干戈得之有慙
德曰予恐來世以台為口實仲虺作誥以釋其慙湯乃
改正朔以建丑之月為歲首歲曰祀反桀之事必民以
寬除其邪虐順民所喜遠近歸之然自伐夏之後大旱
七年洛坼川竭煎沙爛石太史占之曰當以人禱湯曰
吾請自當剪髮斷爪身嬰白茅自為犧牲禱於桑林六
事自責曰政不節歟民失職歟宫室崇歟婦謁盛歟苞
苴行歟䜛夫昌歟何不雨之極也言未既大雨方數千
里矣(通歷)當時初置二相以伊尹仲虺為之(通典)後之言三
代相業者伊尹盖為稱首焉(增廣通略)嘗讀孟子至三王四
事章所謂湯執中立賢無方者亦何取其義至於窮夜
旦之所思而汲汲若是乎盖嘗攷之虞夏用人不過一
二世族而已𫝊稱八元八凱則高辛高陽之才子史記
禹契稷世系同所自出孔安國𫝊書以益為臯陶子臯
陶則高陽才子庭堅也周以親親為重武王兄弟九人
周公之魯康叔之衛若管若蔡若霍若曹若郕若邥皆
列為顯諸侯召畢亦以周同姓為上公一時大臣之子
若孫大抵各以其世雖凡民之俊秀論於王朝不過州
閭族黨之官出長入治之職如三公吕望六卿蘇公諸
侯三恪之外異姓亦鮮矣逮至春秋孔門高弟仕者不
過止於家臣一有所進則謂之遠間親新間舊矣周公
諒亦知其未廣也故日夜之所思惟以湯之立賢無方
為中道今觀商書一則曰敷求哲人二則曰旁招俊乂
伊尹萊朱巫賢傅說諸大臣非以其親以其賢也主於
賢則有德是視固不間親主於親則未必皆賢且妨天
下之賢路矣信矣立賢無方為不易之中道而周公往
往言之亦未得盡行其志也因表而出之以為世法云
(熊去非書論)或曰唐虞揖遜𫝊天下禹德已衰於𫝊子湯放
桀武王伐紂而論者乃曰堯以是道𫝊之舜舜以是道
𫝊之禹禹以是道𫝊之湯湯以是道𫝊之文武中道之
相𫝊其用何若是之不侔歟曰不然也聖人之道一天
而已試嘗論之唐虞之時泰和之景象也禹啓之世亨
通之嘉會也夏商之末造其天時肅殺之秋乎湯武適
當其時革命之舉不容不順乎天而應乎人矣是故天
之道生於春長於夏肅殺於秋謂肅殺非天之道不可
聖人之道揖遜於唐虞家𫝊於夏禹放伐於商周謂放
伐非聖人之道亦不可聖人初何嘗容心於其間哉與
時偕行而已布昭聖武之湯即克寬克仁之主我武惟
揚之武即作民父母之元后曾謂湯武果有異於堯舜
禹之道哉觀四時則知天矣觀天則知聖人矣岐而二
之者非也湯崩太丁未立外丙二年仲壬四年故太甲
立(元年戊申在位三十三年死太丁太子外丙次子仲壬少子伊川程子曰太丁外丙方二歲仲壬方四)
(歲故太甲立)太丁之子湯之適孫也伊尹祠于先王奉嗣王
祗見厥祖侯甸羣后咸在百官緫已以聽冢宰伊尹乃
明言烈祖之成德以訓于王有伊訓之書太甲既立不
明于德欲敗度縱敗禮伊尹營于桐宫(桐湯葬地名鄭玄云有王離宫)
(焉)密邇先王其訓王徂桐宫居憂三年悔過自怨自艾
處仁遷義伊尹乃以冕服奉王歸于亳還政于王此太
甲三篇之書所以作也太甲由是修德保惠庶民克終
湯業繼以沃丁(太甲子元年辛巳在位二十九年)太庚(沃丁弟元年庚戌在位二十五)
(年)小甲(太庚子一作弟元年乙亥在位二十七年)雍己(小甲弟元年壬辰在位十二年)而太
戊立(雍己弟元年甲辰在位七十五年)先是雍己之世商道寖衰諸侯
或不來王至是亳有祥(妖怪也)桑榖共生于朝(二木合生)一暮
大拱(兩手搤之曰拱)伊陟相之(伊尹子)巫咸為佐伊陟曰妖不勝
德君之政其有闕歟大戊於是修先王之政明飬老之
禮早朝晏退問疾弔喪三日桑穀枯死三年遠方重譯
至者七十六國殷道復興享國七十五年號曰中宗又
繼以仲丁(太戌子元年己未在位一十三年)外壬(仲丁弟元年壬申在位一十五年)河
亶甲(外壬弟元年丁亥在位九年)祖乙(河亶甲子元年丙申在位一十九年)遷都靡定
仲丁自亳遷于囂(或云河南敖倉是)河亶甲又自囂遷于相(河北)
(地名)祖乙又自相遷于耿皆河決之患也祖乙而後祖辛
(祖乙子元年乙卯在位一十六年)沃甲(祖辛弟元年辛未在位二十五年)祖丁(祖辛子元年丙)
(申在位三十二年)南庚(祖丁弟元年戊辰在位二十五年)陽甲(祖丁子元年癸巳在位七年)
而盤庚立(陽甲弟元年庚子在位二十八年)自仲丁至陽甲多廢適立
弟争位相伐亂凡九世諸侯莫朝盤庚初殷道益衰耿
都又有河決之患復欲遷于亳臣民安土重遷盤庚作
書以諭之乃從自湯至盤庚凢五遷盤庚既遷從湯所
都改商曰殷(徙亳殷地故改亳今偃師)行湯之政殷道復興小辛(盤庚)
(弟元年戊辰在位二十一年)小已(小辛弟元年己丑在位二十八年)繼之時又不競
武丁立(小乙子元年丁巳在位五十九年)恭默思道夢帝賚良弼以形
旁求于天下說為胥靡築傅岩之野惟肖(傅岩在虞虢界有澗水壊)
(道常使胥靡刑人築護道說代築供食築處有窟曰聖人窟今陜州河北縣北七里)爰立作相有
說命之書三篇(上篇記得說命相之辝中篇記說為相進戒之辝下篇記說論學之辝)最
後記說論學之辭諄勤懇切此學之為王者事尤商一
代之家法自成湯學于伊尹以洪其源至傅說相高宗
以浚其流誠有非後世所能及者矣高宗祭成湯有飛
雉升鼎耳而雊祖已訓諸王曰惟先格王正厥事(言至道之)
(王遭變正其事而灾自消)高宗從之不敢荒寧嘉靖殷邦至于小大
無時或怨(見書高宗肜日篇)三年蠻夷編髮重譯來朝者六國
自是章服多有翟羽(用所貢)既而代荆楚伐鬼方僣亂既
夷殷道復興享國五十有九年號曰高宗王崩子祖庚
立(武丁子元年丙辰在位七年)授祖甲(祖庚弟元年癸亥在位三十三年)王少不義
高宗遠之居處困厄不得志作其即位爰知小人之依
能保惠于庶民不敢侮鰥寡又作盤盂諸書以自警戒
(二十六篇)自是為廩辛(祖甲子元年丙申在位六年)庚丁(廪辛弟元年壬寅在位二十一)
(年)至于武乙(庚丁子元年癸亥在位四年)復去亳徙河北恣其無道
為偶人謂之天神與博令人為行神不勝僇辱之又為
革囊盛血仰射之命曰射天獵於河渭之間暴雷震死
由太丁(武乙子元年丁卯在位三年)至帝乙(太丁子元年庚午大位三十七年)殷益
衰庶長微子啟賢箕子勸王以為嗣王以其毋賤不立
也立適子受辛是為紂(元年丁未在位三十二年啟殘義損善曰紂紂母微時生為)
(后生紂一說太史争之曰有妻子不可立妾子)資辯捷疾材力過人手格猛獸
智足以拒諫言足以飾非播棄黎老昵比罪人為天下
逋逃主聚淵藪乃夷(平也)居弗祀上帝神祗宗廟尚兵百
戰皆克伐有蘇氏獲其女妲己嬖之惟言是用作竒技
滛巧以悦之使師㳙作新淫之聲北里之舞靡靡之樂
厚賦税以實鹿臺之財(臺大三里高千尺在朝歌城中)盈鉅橋之粟(鉅棆)
(倉名)廣沙丘苑臺以酒為池縣肉為林縱男女倮逐其間
為長夜之飲作炮烙之刑(膏銅柱下加炭令罪人行輙墮炭中妲己笑)取妲
己笑樂刳孕婦斮朝脛醢九侯脯鄂侯囚周侯於羑里
(三侯為三公九侯筵好女不喜滛殺之醢其父鄂侯争之遭脯西伯歎崇侯以告囚之河内羑里城)周臣
進美女竒物善馬得釋更賜弓矢斧鉞專征伐為西伯
西伯卒子發立(紂十七年癸亥命文王為西伯三十三年己巳文王没武王嗣西伯位)時
紂惡不悛微子去之以存宗祀比千諫而剖心箕子佯
狂為囚奴周西伯發於是帥諸侯伐紂戰于收野紂前
徒倒戈攻于後以北奔鹿臺衣寳玉自焚西伯誅紂及
妲己天下歸周矣胡氏曰堯舜與賢三王與嫡亦以聖
人不世出賢德無以大相過即定於與嫡所以一民心
重天下也然大君人命所係興亡之本聖人有權焉未
嘗執一也是以武王雖弟上承文王之命而終不釋為
君帝乙亦賢君也泥於立嫡而不知紂之足以亡天下
也亦不知變之過矣使帝乙而知是道商之卜世猶未
可知也雖然商亡矣而人心風俗猶有可得而言者盖
天下治亂係風俗風俗之媺惡係人心三代固皆有道
之長也而商之一代風俗為最媺每讀商書至終篇紂
之亡三仁寧死寧遯寧佯狂為奴所以自靖自獻者不
敢有一毫負先王之心伯夷扣馬一諫凛凛乎萬世君
臣之大義雖聖人復起不可易也或言微子先抱祭器
歸周者非也書所謂我不顧行遯我罔為臣僕者去而
避紂曷嘗有去商即周之事哉歸周以全宗祀自是商
亡以後事比干之死固已安之箕子之佯狂意柳宗元
之論亦深有以察乎其心(柳子厚箕子碑云當其周師未至殷祀未殄比干已死微)
(子已去向使紂惡未稔而自斃武庚念亂以圖存國無其人誰與興理是故人事之或然者也然則先生隠忍)
(為此其有志於斯乎)後來武王下車訪道授聖大法而終不為之
臣朝鮮長往用廣宗祀此其志何如哉不但是也當時
為商之臣若民者大率有不肯臣周之心大誥洛誥多
方多士諸篇班班可睹雖周人目之為頑在商則不失
其為義矣陳同父所謂歷三紀而後世變風移盖當康
王之世歸周且四千年壯者已老老者已死其逋播遺
黎真是至死不貳要亦可見商家一代之人心風俗矣
夏未之前聞也周平王以後奄奄如一尫羸病廢之人
略無能出一匕強劑以起其生者則所謂養成一代之
人心風俗有王者作誠不可以已也(熊去非書論)商有天下
共二十八君六百四十四年(按經世書起乙未終戊寅)
史纂通要卷二
