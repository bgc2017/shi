史纂通要卷八
元胡一桂撰
東漢
世祖光武姓劉名秀字文叔南陽蔡陽人(南陽郡今鄧州蔡陽縣名)
高祖九世孫景帝子長沙定王發之後生九歲孤養於
叔父良性勤稼穡受書通大義王莽末盜賊起(壬午冬)避
吏新野(邑名賣穀於宛)以圖䜟言劉氏復興遂與兄縯(字伯升)起
兵南陽乙酉六月即帝位于鄗(火各反今楚州高邑縣)十月遷都
洛陽(今西京)十三年丁酉天下始定于一(即位年二十九元年乙酉建武)
(三十一中元二在位三十三年)帝聖德龍興不階尺土才明勇略誠非
人敵且開心見誠無所隠伏延攬英雄務說民心恢廓
大度同符高祖當時二十八將咸能感會風雲奮其智
勇以成佐命之功(顯宗圖二十八將於南宫雲臺鄧禹吴漢賈復耿弇寇恂岑彭馮異朱祐)
(祭遵景丹盖延姚期耿純贓宫馬武劉隆馬成王良陳俊杜茂傅俊堅鐔王覇任光李忠萬修邳彤劉植并及)
(王常李通竇融卓茂共三十三人馬援以椒房之親不與)首破尋邑於昆陽(癸未六月帝以)
(數千大破莽兵四十二萬殺王尋王邑餘衆遁)而莽因以授首(九月)降銅馬於&KR0008;
(苦堯反鉅鹿縣名甲申五月銅馬大彤高湖重連鐵腰大鎗尤來青犢五校五幡五樓冨平合索等數百萬寇)
(掠擊敗銅馬高湖重連與銅馬合復破降之故關西號帝為銅馬帝)而尤來五校青犢以
次服從(乙酉吴漢斬尤來丙戌賈復破降五校丁亥吳漢破降青犢)斬王郎(癸未冬卜者王)
(郎詐稱成帝子稱帝邯鄲甲申五月擊破邯鄲王郎夜走王覇追斬之)降朱鮪(更始司馬甲申守洛)
(陽乙酉秋吴漢等十一軍圍之以預殺伯升為疑帝使岑彭說降之)降赤眉(戊寅起注見前丁亥春馮)
(異大破於殽底衆八萬降帝乃以盆子為趙王郎中賞賜憐之)誅秦豐(甲申五月起黎兵十餘萬號楚)
(黎王丁亥七月岑彭破之己丑伏誅)誅劉永(梁孝王八世孫更始時紹封乙酉稱帝丁亥秋蓋延圍之)
(永將斬永降)斬張豐(丁亥春守涿反戊子夏祭遵討斬之)夷彭寵(守漁陽丙戍反自稱燕王)
(己丑春寵奴子密斬寵降)降張步(琅邪賊帥起甲申丁亥劉永立為齊王己丑冬耿弇破降之齊地平)
擒李憲董憲(李憲莽盧江連帥癸未據郡稱淮南王後稱帝庚寅春馬成等禽之江淮平董憲東)
(海賊帥起甲申丁亥劉永立為王庚寅春吴漢并龐萌禽之山東平)降隗純(癸未囂起癸巳死子純立)
(甲午朱歙破降之隴右平)獲田戎(起甲申自稱埽地將軍丙申秋馮駿禽於江州)殄公孫述
(起癸未稱帝巴蜀丙申冬漢宫破述被創死其將延岑以城降)走盧芳(乙酉起安定後稱帝九原奔匈)
(奴庚子秋降後復亡卒於匈奴)十餘年間海内蕩平立高祖之業救萬
民之命赫然中興號為東漢何其成功之速哉老吏垂
涕於漢官威儀之見(癸未帝為更始司隸入洛修宫府老吏垂涕曰不圖今日復見漢官)
(威儀)吏民喜悅於持節渡河之日(癸未帝行大司馬事持節渡河鎮撫州郡所過)
(除莽苛政吏民喜悅)以至呼沱冰合(甲申春帝徇薊王即移檄購帝十萬戶遂南馳聞郎兵在)
(後皆恐至呼沱河冰忽合渡未畢數騎解)人與之天與之矣今觀帝自即位
之初首召伏湛為尚書典定舊制(湛名儒知典故更始為平原太守獨全一)
(境)徵卓茂為太傅寬仁是用(並乙酉茂故密令)召侯覇為尚書
令明習故事條奏施行(戊子每春下寬大詔皆其所建)命馮勤典封功
臣差量功次輕重莫不厭服(丙戌封諸將列侯大國四縣餘有差)崇重儒
術則起太學稽式古典修明禮樂四方學士如范升陳
元鄭興杜林衛宏桓榮之徒雲集京師立五經博士使
各以家法教授(己丑立十四博士)又從桓榮張純等之議初建
三雍以講道(丙辰起明堂靈臺辟雍)側席幽人旌車徵賁若薛方
龐萌聘而不至嚴光周黨王覇至而不屈(己丑光會稽人帝故人除)
(諫議大夫不屈耕冨春山人黨太原人引見自陳願守所志隠居澠池覇太原引見稱名云天子有所不)
(臣歸隠茅屋蓬戶連徵不至)釀成漢家二百年節義之風帝長於民
間見稼穡艱難百姓疾苦乃除王莽之煩密還漢世之
輕法念戶口耗少縣官吏職尚繁并省四百餘縣以去
冗員以軍士屯田糧儲差積除什一之法復郡國三十
稅一之制(並庚寅)帝久厭兵事自隴蜀既平非警急未嘗
言軍旅又思保全功臣不令以吏職為過遂罷左右將
軍官耿弇等皆上大將軍印綬以列侯就第(丁酉)數引公
卿郎將講論經理夜分乃寐皇太子嘗問攻戰之事曰
非爾所及也其後西域十八國遣子入侍請都護辭而
不許(丙午)匈奴遣使稱臣臧宫願得五千騎以立功而不
從(戊申匈奴日逐王遺使稱臣)北匈奴求和親臧宫馬武又請擊之
詔報非其時不如息民自是諸將莫敢言兵事者(辛亥)史
稱其退功臣而進文吏戢弓矢而散馬牛斯亦止戈之
武焉加以身衣大練色無重綵耳不聽鄭衛之音手不
持珠玉之玩宫房無私愛左右無偏恩損上林池籞之
官廢騁望弋獵之事勤約之風行于上下是以三十年
間四夷賓服百姓家給政教清明野穀旅生麻菽尤盛
野蠶成繭被於山阜(莽末旱蝗黃金一斤易粟一斛)甘露降(丙申降南行唐)醴
泉出朱草生(丙辰夏京師醴泉涌愈痼疾赤草生水涯)雨穀陳留(乙夘形如稗實)有
非常之瑞應焉議者猶謂帝督責守長纖過斥罷百姓
不寧然朱浮上疏願游意經年之外望治一世之後於
是牧守代易頗簡(執金吾朱浮疏曰漢興吏皆積久至長子孫間者守宰數易視事日淺未)
(足昭見其職云云)漁陽張君桑麥之歌見於八年之久(己亥張堪守漁)
(陽八年百姓殷冨歌曰桑無附枝麥穗兩岐張君為政樂不可支)此固無以議為也獨
惟以直言殺韓歆(己亥司徒歆好直言上不能容宣詔責之歆及子自殺於家)以墾
田殺歐陽歙(己亥司徒歙汝南守度田不實贓罪誅歙八山博士諸生千餘人哀請不許)河南
尹張汲與郡守十餘皆獄死(庚子皆坐度田不實)至於廢郭后(辛丑)
(寵衰怨懟廢為中山太后)移太子(后廢強不自安請辭位奉母后上不忍遲回數歲後以為東海王)
貶馬援(己酉帝壻梁松嘗恨援援後與耿舒伐蠻舒言其短上遣松責問因䧟之又前伐蠻載惹苡一)
(車權貴譛言明珠文犀上怒妻子請罪上以松書示之訟冤乃得歸葬)斥桓譚(丙辰上以䜟決靈臺)
(所譚極言䜟非經上怒出為郡丞道卒)用䜟言而行封禪(丙辰上夜讀河圖會昌符赤劉)
(之九會命岱宗封禪遂決)信赤伏除王梁(乙酉以䜟拜野王令王梁為大司空衆不悅)以
不義侯封子密(己丑子密以奴殺彭寵帝封不義侯)深為仁明之累耳至
於憤前代彊臣竊命矯枉太過以吏事責三公不任大
政舉天下事盡歸臺閣而廟堂輕(庚寅上時用明察不復委任三府權歸刺)
(舉小臣故朱浮䟽信刺舉之官黜鼎輔之任辛邜命司隸督察三公陳元䟽請以莽罔密為戒不宜使有司察)
(公輔從之)逮明帝又加以詆毁厥後例以灾異策免而權任
日輕以至末世雖忠臣義士相繼在位慷慨激發而於
漢室之危亡竟莫之救者豈其本心哉權勢盖有所不
得行故也吁安得不於帝矯枉之失為之三歎明帝莊
(光武第四子母陰皇后元年丁巳在位十八年戊午永平十八年廟號顯宗)天資聦察十歲
能通春秋十二知吏牘書說墾田之弊其明智已足以
切事情(己亥諸郡遣使奏事陳留吏牘有書云穎川弘農可問河南南陽不可問詰吏祗云長夀街得)
(之帝怒明帝時十二曰吏受郡勑當欲以墾田相方耳帝曰何故言河南南陽不可問曰河南帝城多近臣南)
(陽帝鄉多近親田宅踰制不可為準詰吏實如是考檄具知姦狀)及即位加意禮文之
事命東平王蒼議定南北郊冠冕車服之儀及光武廟
登歌八佾樂舞之數(戊午蒼帝母弟)宗祀明堂登靈臺以望雲
物(己未正月祀光武)尤垂情古典游意經藝大射禮畢(己未三月辟雍)
(大射)袒割執醬而酳(音胤漱也)尊事三老五更(李躬三老桓榮五更)正坐
講道諸儒執經問難圜橋門而觀聽者萬計(同上)自皇太
子諸王以下子弟莫不受經又為外戚子弟立四姓小
侯學(樊韓陰馬)置五經師期門羽林之士悉令通孝經大義
匈奴亦遣子入學(丙寅四月)幸魯祠孔子及弟子七十二人
親御講堂命皇太子諸王說經(壬申三月)尤善刑理法令分
明日晏坐朝幽枉必達内外無倖曲之私在上無矜大
之色斷獄得情號居前代十二(十斷其二言少刑也本紀)至於遵奉
建武制度無敢或違后妃之家不得封侯與政館陶公
主(光武女)為子求郎不許(賜錢十萬謂郎官上應列宿出宰百里苟非其人民受其殃本)
(紀)蠲公車反支日不受章奏之制(庚申上怪曰民廢農桑遠來詣闕而復拘)
(禁忌豈為政之意乎遂蠲其政)可謂得為政之體者自祭彤破赤山烏
桓塞外震讋西自武威東盡玄莵悉皆内附(元年)班超至
鄯善斬北虜使而鄯善降至于寘于寘王殺匈奴使來
降威震西域其後五十餘國皆遣子入侍(癸酉超僅三十六人入西)
(域與漢絶六十年復通超彪子固弟)而白狼槃木等百餘國前世未至皆
稱臣奉貢至歌詩頌德(甲戌白狼王詩頌德)寶鼎(癸亥出王雒山)麒麟白
雉醴泉(戊辰)甘露芝草(甲戍)之祥莫不畢至亦云盛矣南宫
氏猶謂其殺朱浮(浮司空多機苛察有單辭告之者賜死單辭無證據)殺虞延(洛陽)
(令以法誅陰氏客馬成後陰氏中傷自殺)杖藥崧(怒郎崧以杖撞之崧走入床下)提曳近臣
(御史寒朗争楚獄令左右提下)斥辱公卿而君臣之禮闕廣陵王荆(帝母)
(弟詐飛書䧟東海王強乂使巫祝詛丁邜有司請誅之荆自殺)楚王英(光武子與方士作金龜玉鶴符)
(瑞庚午告發請誅英自殺)相繼殛死而兄弟之恩乖楚獄連逮死徙
千數而刑獄濫(辛未死徙外繋尚數千陸續寒朗爭之馬后上言方解)傷於𥚹察
以耳目隠發為明而弘人之度未優(本紀論)遣使天竺求
浮屠書(乙丑帝聞西域有神曰佛遺使天竺得其書及沙門以來中國始𫝊其術圖其像楚王英最先)
(好之)而開億萬世釋氏之禍深可惜耳章帝炟(顯宗第五子母賈貴)
(人馬后無子養為己子己亥即位丙子建初八元和三章和二在位通十三年炟丁達反)帝知人厭
明帝苛切以長者之資(魏文帝稱明帝察察章帝長者)行愷悌之政因
鮑昱之請而除禁錮(丙子大旱太尉昱對楚獄多冤宜還徙者以召和氣丁丑夏還四百)
(餘家甲申冬解禁獄三等禁錮)因陳寵之䟽而務寬厚(丙子冬寵請蕩滌苛法上嘉納)
(務從寬厚)納第五倫王莽嚴酷之戒(丁丑)行郭躬重文從輕之
奏(戊寅廷尉躬條諸重文可從輕者四十一件奏之皆施行)紏擅殺之罪(庚辰)除慘刻
之科(甲申秋詔考掠鉆鑚慘苦無極秋冬理獄明為其禁)定報囚之期(乙酉詔報囚止用十)
(月)罷均輸法(甲申尚書張林以用不足請官自賣鹽置均輸僕射朱暉奏上怒切責林等罷之)
著胎養令(乙酉春詔民産子者復勿算三歲孕者賜胎養穀人三斛復夫算一歲著為令)賜行
義穀(甲申故尚書鄭均納忠言毛義徵不至以行義稱詔褒寵各賜穀千斛)詔二千石選
舉惟進柔良(内子)三公用吏惟取安静(乙酉)加以輕徭薄賦
民賴其慶(壬午詔車駕所過不得修橋道離城郊迎丙子以上林池籞田賦予貧民)至於奉
承太后盡心孝道(太后馬援女)友愛諸弟不遣就國(戊寅有司請遣)
(就國不從皆留京師)備弟子儀以尊師(帝初受書東郡守張酺乙酉春東巡先備弟子儀請)
(講書一篇然後修君臣之禮)立四科以取士(癸未詔一德行高妙志節清白二經明行修能)
(任博士三明曉法律能任御史四剛毅多略才堪三輔皆存孝弟清公之行)命諸儒於白虎
觀講論同異而稱制臨決(己丑詔如石渠故事名儒丁鴻樓望成封桓郁賈逵班固)
(廣平王羡皆與)選高材受春秋書詩以扶學廣義(癸未授高才左氏穀梁春)
(秋古文尚書毛詩)公卿大夫至郡縣吏咸選經明行修之人虎
奔衛士皆習孝經匈奴子弟亦遣入學自三代以還風
化之盛未有若東漢者在位十三年間郡國所上符瑞
合於圖書者數百千所盛哉(本紀論)吁由漢迄唐創業一
統者數君善作而不善述者往往而是求如光武明章
父祖子孫三世匹休千載一時而已(增廣通略)獨惜其信竇
后之䜛而易太子(后無子壬午譛太子母宋貴人挾邪媚巫蠱自殺太子慶廢立梁貴人子)
(肇為皇太子)以飛書之謗而殺貴人(肇立梁氏私相慶竇氏恐為飛書䧟貴人父梁)
(竦癸未竦誅二梁貴人亦死小貴人生太子)縱竇憲之横至奪公主田園而
不正其罪(癸未憲恃后聲勢以賤直奪沁水公主田園主不敢計後覺上大怒切責后毁服謝乃解)
(以田還主卒不加罪)陳同父謂異日女主臨朝外戚用事皆此焉
基(謂信后䜛不罪憲)胡氏以為東漢之衰決於此(管見)愚謂皆竇
后有以為帝盛德之累使立后之時不溺私愛從馬嚴
之議寧有此乎可為三歎(戊寅春立后時馬嚴諫曰竇固誤先帝出兵西域煩費旡)
(益勲又受誅其家不宜親近時竇氏方寵諫不行勲后父也)和帝肇(肅宗第四子母梁貴人戊子正)
(月即位己丑永元十六興元一在位十七年廟號穆宗)帝幼沖踐祚母后臨朝竇
憲專政匈奴既平(己丑太后兄憲與耿秉將萬騎破北單于登燕然山刻石勒功辛夘破北)
(匈奴金微山單于遁不知所在龜兹等國皆降出塞五千里還)憲威權日盛潜圖僣逆
朝臣震攝望風承旨帝年十四赫然發憤欲謀誅之會
日食丁鴻上䟽(壬辰六月日食司徒鴻言日食者日象君也且援諸吕專權事)旬餘以
鴻行太尉兼屯衛南北宫決議鄭衆(中常侍衆南陽人一心王室不附豪)
(黨帝與内外臣寮莫得親接且朝臣自袁安丁鴻外皆附憲故與衆議之)卒鋤元惡(帝幸北宫詔金)
(吾校尉屯衛宫門閉城收誅奸黨收憲印綬并同母兄弟免就國皆迫令自殺)用清中外躬親
萬幾當時事體盖有甚難者矣(憲宗族滿朝爪牙腹心備具刺史守相皆出其)
(門太后内主朝臣皆附憲)自是十七年間舉苑囿以假貧民弛陂池
而令采取勸民蓄蔬以助五穀(並癸巳)至於遣使發廪救
水旱蝗蟲之灾減民田租幾無虛歲(甲午以後凡十二詔)廷尉陳
寵務從寬恕而活濟甚衆(甲午)司空張奮口陳時政即雪
冤獄而甘雨隨沛(甲午旱奮對引見明日幸洛陽舉冤獄罪洛陽令未及還大雨三日)袁
安丁鴻魯恭韓稜諸賢相繼進用宏益居多遠方珍羞
則勑大官勿復受獻(癸夘舊南海進生龍眼荔枝奔死繼路帝聞狀即詔罷之)前後
符瑞自稱德薄抑而不宣(本紀符瑞八十一所)齊民歲增闢圡日
廣北空朔庭(見前注)西通重譯方之章帝實乃過之(甲午班超)
(斬焉耆尉犁王西域五十國皆内屬至海濱四萬里皆貢獻增廣通略謂竇后沒帝始知梁貴人子議者以)
(梁氏冤死請貶竇后詔臣子無貶尊上之文不從方之章帝事馬后彼處其常此處其變最為近厚梁王暢有)
(覬覦神器語有司請詔獄不許方之明帝楚獄不遠過之乎)胡氏謂作史者未能鋪
張揚厲曠闕多矣(管見)或乃謂帝誅憲不謀大臣而謀之
鄭衆以功受封(壬辰遷大長秋壬寅封𠞰卿侯)遂開十常侍亡漢之階
竇后既崩甫知自出封梁氏三侯而梁氏自此盛(丁酉竇后)
(崩張酺方言帝梁氏出感慟追封皇太后封梁竦三子為侯賞賜巨萬寵遇光於當世)是則然矣
一則親親之義不容已一則取其足以濟一時之事但
不賞而封不為無失然亦豈料其末流之弊如彼哉若
帝者使天假之年孝文不足多遜也如以成敗論世無
全主矣吁殤帝隆和帝少子生始百日而為君(在位一年丙午)
(延平一)鄧太后臨朝(和帝皇后太傅禹孫)張禹鄧騭騭弟悝弘等輔
政騭雖謙遜然外戚擅權又起於此和殤而後宫闈定
策利在幼昏外立者四君(安質桓靈)臨朝者六后(章帝竇后和帝鄧后)
(安帝閻后順帝梁后桓帝竇后靈帝何后)盖嗣主幼沖女后專政則外戚必
用事(竇憲鄧騭閻顯梁冀竇武何進)官寺得與政亦其勢然矣(增廣通略)安
帝祜(章帝孫清河孝王慶之子母左姬鄧太后立帝丙午八月即位丁未永初七初元六永寧一建光一)
(延光四在位十九年)立年已十三矣太后猶臨朝十五年外戚用
事(鄧騭)中官預政(鄭衆蔡倫等)日食風雹雨水旱蝗山崩地震
或䧟或坼無歲無之杜根歸政之請嚢盛致殺(丁未根為郎上)
(言太后后大怒令盛以縑囊撲殺之詐死三日得逃)鄧康貶損之勸屬籍為絶(庚申)
(康后從弟諫宜崇公室損私權不從康謝病後絶屬籍)后疑保權固位者矣及觀
其徵河間王子翼至京美其容儀使為平原懷王後留
京師(己未河間王和帝弟)獨無意乎帝乳母王聖已疑之矣盖帝
少聦明為后所立長漸不德不可后意特所謂婦人之
仁往往欲為而未決耳太后崩(辛酉三月)帝甫親政五年之
間惟乳母言是聽惟宦官譛是從鄧氏既夷太子亦廢
(原缺)
(疑納冀不父)商卒冀嗣大將軍不疑尹河南(辛巳)窮饕極惡
為日不足八使之遣巡行風俗(壬午秋選有威名八人周舉杜喬周栩馮羡栾)
(巴張綱郭遵劉班並守光禄大夫號八俊)張綱至為之埋輪都亭且曰豺狼
當道安問狐狸徑劾奏冀不疑罪帝雖知其忠言莫能
用也(劾冀無君十五事時冀妹梁后寵方盛姻族滿朝帝不能用其言)餘使所劾皆冀
與閹宦親屬事竟不行忠賢屈抑其能救亂乎沖帝炳
(順帝子母虞貴人甲申八月即位年二歲乙酉永嘉元末逾年崩)梁后臨朝委政宰輔
李固所言多見采擢宦官黃門為惡者一皆斥遣天下
方翹首太平而梁冀專柄輙相忌嫉固幾不免飛書之
䧟矣(宦者飛章誣固冀白太后使下其事不聽)嗚呼危哉質帝纉(章帝玄孫父渤海王)
(鴻母陳夫人沖帝崩梁冀徵帝與梁太后立之乙酉正月即位年八歲丙戍本初一年六月弑崩)太后
臨朝帝性聦慧知冀驕横嘗朝羣臣曰此䟦扈將軍也
言未脱口而餅中之毒已進矣胡氏曰李固時為三公
親覿厥事使於是時亟請太后出御前殿召三公中二
千石大會庭中推舉尚食可立得罪人捨此不務而伏
屍號哭顧效兒女之悲哀哉(丙戌閏六月帝食餅苦煩甚促召李固固入問得患)
(因尚能言白食煮餅腹悶得水尚可活冀曰恐吐不可飲水語未絶崩固伏屍號哭推舉侍醫冀慮事泄大惡)
(之)桓帝志(章帝曾孫祖河間王開父蠡吾侯翼母匽氏冀弑質帝白太后迎帝即位丙戌閏六月即)
(位年十五丁亥建和三和平一元嘉二永興二永夀二延熹九永嘉一在位通二十一年)太后猶臨
朝梁冀專政肆作威福天子拱手首殺李固杜喬以重
其威(丁亥冬劉文劉鮪訛言清河王蒜當統天下文鮪既誅王亦貶死冀又使馬融草奏誣固喬預其奸)
(殺之初固喬欲立蒜不肯立帝帝亦冤之)繼殺中郎袁著以杜天下議己(壬辰)
(著年十九忿冀奸惡極言其罪即捕殺之并殺其所善六十餘人)至殺陳授邴尊帝始
震怒(戊戌太史令授奏日食之變咎在大將軍冀使洛陽令殺之帝由是發怒己亥議郎尊為鄧香長壻)
(香卒妻宣適梁紀冀妻納宣次女猛掖庭幸冀欲認為己女恐尊沮敗宣意殺尊又遣刺客殺宣宣覺馳白帝)
(帝大怒)與宦者單超具瑗唐衡左悺徐璜五人定議誅冀
(己亥秋發兵圍冀第冀與妻孫夀自殺梁氏孫氏無少長皆棄市收財三十餘萬萬以充用減天下租半連及)
(公卿死者數十人故吏賓客死者三百餘人朝廷一空)元惡雖除五侯嗣虐流毒
四海辜較百姓與盜無異(超等五人同日封縣侯兄弟宗姻皆據郡縣超卒賜祕器)
(玉匣以葬天下語曰左回天具獨坐徐卧虎唐兩墮持兩端也)賴楊秉韓縯李膺諸賢
彈劾紏擊削國誅貶鞠躬屏氣(乙巳太尉秉奏免侯覽具瑗削國司隸縯奏琯)
(罪琯自殺又奏瑗罪貶死超璜家襲封者並降鄉侯丙午司隸膺破張讓家合柱取其弟野王令殺之為殺孕)
(婦罪諸黃門屏氣休沐不敢出)似亦為稍快於人心者于時(丙午下同)甘陵
周福以帝舊學擢尚書同郡河南尹房植亦有名當朝
鄉人謠曰天下規矩房伯武因師獲印周重進二家賓
客各植朋黨由是有南北部黨人之議後汝南太守宗
資任范滂河南太守成瑨委岑晊二郡又為之謠曰汝
南太守范孟博南陽宗資主畫諾南陽太守岑公孝弘
農成瑨但坐嘯因此流言轉入太學諸生三萬餘人以
郭林宗(泰)賈偉節(彪)為冠與李膺陳蕃王暢等更相褒
重學中語曰天下模楷李元禮不畏彊禦陳仲舉天下
俊秀王叔茂於是中外承風臧否相尚公卿畏其貶議
屣履到門而成瑨殺張汎(汎宛冨賈與後宫親賂中官縱横岑晊勸瑨赦後殺之乃)
(奏)劉瓆殺趙津(津小黃門為晉陽縣巨患太原守瓆赦後殺之覽使汎妻訟冤帝怒下瑨瓆獄)
(殺之)翟超破侯覽冡宅籍沒貲財(覽喪母歸起大冢山陽守超使張儉督郵破其)
(冢宅具奏聞)黃浮按徐宣罪棄市暴尸(璜姪宣下邳令虐甚求取李嵩女不得卒)
(至嵩家載女歸射殺之東海相黃浮聞之收宣家屬考問誅宣宦官訴帝超浮並髠鉗輸作)皆犯閹
宦之怒及河内張成以善風角推占當赦教子殺人李
膺收捕遇赦竟殺之宦官遂教成弟子牢修誣告膺等
養太學游士交結諸郡生徒共為部黨誹訕朝政疑亂
風俗帝震怒班下郡國逮捕太尉陳蕃以所按皆憂國
公忠之人不肯平署帝愈怒下膺等獄詞連及杜密(太僕)
陳翔(中丞)及陳寔范滂之徒二百餘人(丙午蕃又極諫策免)而黨錮
之禍作矣賴霍諝竇武並表救請事幸中息而海内希
風之流復相標榜有三君(竇武陳蕃王淑三君謂世所宗)八俊(李膺荀昱杜密)
(王暢劉祐魏朗趙典朱瑀八俊謂人之英)八顧(郭泰范滂尹勲巴肅宗慈夏馥蔡衍羊陟八顧謂以德行)
(引人)八及(張儉翟超岑晊范康劉表陳翔孔昱檀敷八及言導人追宗也)八厨(度尚張邈王孝劉儒)
(胡母班秦周蕃向王章八厨言能以財救人也)之號譬如立的於此使人得以
彎弓而射之(丙午明年賈彪入說尚書霍諝校尉竇武並表請帝意稍解并赦歸田里禁錮終身)
靈帝之世卒䧟大戮悲夫靈帝宏(章帝玄孫曾祖清河王開父解瀆亭侯萇)
(母董夫人桓帝崩竇太后與竇武立之丁未十二月即位戊申建寧四熹平六光和六中平六在位二十二年)
帝初即位太后臨朝陳蕃(太傅)竇武(大將軍)同心輔政徵用
名士(李膺杜密)天下想望太平惜其謀誅宦官幾事不密反
為曹節王甫等矯詔所殺(戊申秋蕃武合謀奏太后誅宦宦為宦者朱瑀盜發武奏)
(罵曰中官放縱可自誅我曹何罪而當盡滅因大呼曰陳蕃竇武奏白太后廢帝為逆節甫遂矯殺蕃武夷其)
(族)於是羣凶得志侯覽諷朱並告張儉黨人曹節諷有
司復舉膺等黨錮名節屠戮濫及無辜生人之類幾息
矣(己酉冬初儉為翟超督郵按侯覽母殺之覽使鄉人朱並告儉與同郡二十四人為黨圖危社禝詔刊章)
(討捕節等因此諷有司捕前鉤黨故司空虞放及李膺杜密朱㝢荀昱翟超劉儒范滂等百餘人死獄中附從)
(者錮及五屬州郡承旨有未人嘗交關亦死徙廢禁六七百)郭林宗聞黨人之死私為
之慟曰詩云人之云亡邦國殄瘁漢室滅矣但未知瞻
烏爰止于誰之屋耳泰雖好臧否人倫而不為危言激
論故能處濁世而怨禍不及焉初范滂等非訐朝政自
公卿以下皆折節下之太學生爭慕其風以為文學將
興處士復用申屠蟠獨歎曰昔戰國之世處士横議列
國之王至為擁彗先驅卒有坑焚之禍今之謂矣乃絶
迹梁碭之間居二年滂等果罹禍惟蟠超然免於評論
司馬氏曰郭泰既明且哲以保其身申屠蟠見幾而作
不俟終日卓乎其不可及已當是時護羌校尉叚熲既
定西羌復移東討師凡再克東羌悉平(戊申己酉凡斬二萬八千餘級)
然所以為漢慮者不在此也帝方且西園賣官(戊午開西邸賣)
(官自關内侯以下入錢有差二千石二十萬四百石四百萬又私令左右賣公千萬賣卿五百萬貯西園庫私)
(藏)後宫列肆(辛酉使采女販賣帝着商賈服宴樂)弄狗駕驢甘為下流之
態黃巾甫夷(甲子鉅鹿人張角自稱黃天其部帥有三十六萬皆着黃巾同日皆反遣北中郎盧)
(植左中郎皇甫嵩右中郎朱雋討平之)黑山粗定(乙丑二月所在賊起張牛角褚飛燕至百餘萬)
(號黑山賊鈔河北飛燕降拜中郎將領河北略定)論功行賞乃見於十常侍之
封(乙丑夏封張讓趙忠等十二人為侯號十常侍以討張角功)貴寵宦孽稱為父母
(帝謂讓忠曰張常侍是我父趙常侍是我母)南宫雲臺灾計畆稅錢(乙丑雲臺灾張)
(讓說帝稅天下田畆十錢修宫又青州郡助修宫錢大郡二三千萬餘各有差)一意聚歛惟閹
豎之言是聽未幾帝崩子辨即位(年十七何太后子)太后臨朝
(靈帝何后)何進用事(何后之兄)袁紹勸進盡誅宦官太后難之進
召董卓本以脅后(紹勸進召四方猛將盧植言卓強忍必危朝廷不宜召進不聽)卓將
至而太后猶狐疑進反死於張讓叚珪等之手(進入白太后盡)
(誅常侍讓珪潜聞其語侯進出詐以太后詔召進斬之己巳)袁術燒焚宫闕(中郎將術聞進)
(死燒宫闕欲以脅出讓等)袁紹盡殱宦官(亦以進死引兵闕下斬趙忠等及諸宦者皆殺之二)
(千餘人張讓等將少帝奔平津尚書盧植叱責讓讓等投河死)卓自為司空廢少帝(廢為)
(弘農王庚午弑之)弑何太后立陳留王恊是為獻帝而東漢亡
矣(協靈帝王美人子何后酖美人董太后自養恊靈帝母董夫人也)按春秋左氏𫝊齊
寺人貂始漏師于多魚(僖二年多魚地名𫝊言貂始泄桓公軍事)管仲言於
齊侯曰夏殷之世刑殘之人放諸磽确不毛之地使與
禽獸為伍周衰始命墨者守門劓者守關宫者守内刖
者守囿髠者守積胡氏曰五帝三王之盛一行一止必
於其時必於其義是故晝居於外所任使者公卿賢士
大夫也夜居於内所叙御者后夫人淑嬪婦也曷嘗有
刑餘之人在日月之側乎雖夏商季世桀紂之亂尚無
是也及幽王寵褒姒滅西周始有婦寺之名自是以來
帝王大本日以消亡為人君者以行道布德之公位為
快情遂欲之私居故聽政有數而公卿進接者希宴遊
無度而妃嬪御幸者無時外不分於書内不分於夜矣
然天下萬事來者不可不應也公卿既不可使至於内
妃姬又不可使至於外於是始有用刑餘之人將命於
其間者矣齊小白用自刑之竪貂死不獲殯秦胡亥信
天刑之趙高為高所殺後世人君聞是宜披根拔本追
復夏商之制剗革周衰之弊矣而漢唐猶有用之以亡
國者豈非在於不仁之君哉噫病在不仁之君不可與
言也使其可與言則何亡國之有愚又嘗悲黨錮之禍
痛漢室之亡而憤閹宦之流毒也諸君子之不幸肇於
牢修之一言成於曹節之申請而羣小深根固蒂陳竇
一擊不勝而身死何進再擊不獲身又死袁紹不勝其
忿一舉而盡殄滅之國隨以亡至今言之可為於邑也
雖然亦諸君子自少盡其道耳夫以昏主亂朝何異明
夷之世顧乃互相標榜的然以名德相雄長且欲藉口
舌以障其流而回其瀾已非晦明艱貞之道夫子言人
而不仁疾之已甚亂也今不惟疾之而已直欲驅而納
之死地又非謹仲尼不為已甚之戒則其構怨掇禍宜
也吁易當夬決之世以五君子之盛決一小人之微猶
致嚴於健而說決而和之訓況小人道長之時乎後之
君子尚監于兹獻帝恊(靈帝中子董卓廢少帝立之即位九歲庚午初平四興平二建)
(安二十五年其年曹丕簒改元黃初封帝山陽公又十四年崩曾孫𫝊國至晉永嘉為五胡所滅)卓為
相國袁術起兵推紹為盟主共討董卓(庚午)卓懼弑廢帝
以絶人望焚宫廟(洛陽二百里内室屋蕩盡)發諸陵(辛未并及公卿墓收金寶)劫
遷長安積金郿塢(號萬歲塢)賴司徒王允左右扶持王室粗
安已而誅卓族滅其家百姓歌舞相慶(壬申夏卓常以吕布自衛嘗少)
(失意拔戟擲之布怒允知之使為内應因卓朝都尉以戟擲之衷甲不入大呼布布曰有詔討賊誅之族其家)
(其黨葬卓輙大雷雨漂棺)夫何傕等搆禍兵䧟長安王允黃琬(司隸)卒
於鋒鏑之下(六月卓部曲李傕郭汜樊稠等軍十萬䧟長安吕布戰敗招允出奔允不忍去帝傕)
(殺之初傕等乞赦布亦勸赦允不從布請以卓財班將校允又不從故及於難)於是兇黨得志
竊弄威權者四年傕既殺稠與汜治兵相攻(乙亥春争權傕就坐)
(刺殺稠)脅帝幸營燒焚宫室乘輿奔播(三月幸傕營四月移幸北塢六月和)
(解二人丙子七月還至洛陽丁丑汜為其將所殺三年傕誅夷)甫還洛陽老瞞詣闕遷
都于許百官總已大權遂挈而之操(丙子八月曹操移帝都許宿衛兵侍)
(莫非操姻黨)挾天子令諸侯以遂其私建安二十五年間殺
生降拜不出漢天子之手特寄空名於臣民之上耳操
死子丕簒漢昭烈帝蜀孫權亦自王於吴而天下三分
矣朱文公綱目於獻帝既已遇簒即以昭烈大書其後
俾得紹漢遺統而吴魏僅分書其下焉陳同父曰東漢
諸君之得失皆繫於光武明章之身盖自和安以降紀
綱日就淪喪當時袁安楊震李固杜喬陳蕃李膺之徒
忠義奮發寧隨踵受戮而不顧漢祚雖衰所以久而未
墜者不可謂非三君崇儒術表行義之效此其所以為
得也然而袁安不能止竇武窮兵之請噫嗚流涕楊震
不能勝樊豐周廣之譛慷慨自殺李固杜喬死於梁冀
之䟦扈陳蕃竇武死於宦竪之盤錯終莫能救漢室之
亡者其失豈非由於光武不任大臣三公具員明帝加
以詆毁章帝無所匡救體統卒以不正厥後例以灾異
斥免權任日輕之故歟南宫氏曰西漢自高帝而下有
文武宣東漢自光武而下有明章文中子以七制斷之
善矣七制以下母后擅權戚宦用事兩漢所以亡也(講義)
然西漢之亡風俗委靡東漢之亡風俗剛勁黨錮諸賢
節義凛凛姦雄如操猶終身未敢廢漢自立謂非名義
扶持之功不可其視西漢阿䛕成風稱功頌德者大不
侔矣(增廣通略)吁溺冠嫚罵安事詩書旌車徵賁息馬講義
其風聲氣習相去懸絶如此哉有天下者可以觀矣東
漢自光武至獻帝凡十二帝共一百九十六年(自乙酉至庚子)
通兩漢二十四帝四百六十九年
史纂通要卷八
