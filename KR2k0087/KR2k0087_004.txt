欽定四庫全書
桂勝卷四
明張鳴鳳撰
清秀山
從西清門下濠石道上西臯入夾山口緣山行一里
許有塘曰清巖出其上初名新後仍塘名曰清最後
加以秀云環桂諸山本以孤峭標秀而是山則岡連
隴湊盤紆岪鬱長可一里餘獨以巖門下瞰塘水山
澤通氣清彩映發如其名焉一入巖門則有兩巖東
西對闢上出山半其迥朗亦適相敵北郭諸山近在
東牖可招而至其西則陽江北來倚巖可望批崖越
壑其流汨㴔過下莊居者前水波寬緩山漸深土漸
衍似村塢可居者然去是山不甚遠向南行三四里
出夾山潛洞隠山蹲踞其口頃行山中見衆山環合
江出其裏愛其邃麗以為近郭希有且幸秋霽一得
縱目世顧莫之問然亦以山隔在西北一隅不惟遊
者少所命駕即舉名亦罔識所在矣
詩
宋張莊山甫遄歸有詔期省耕聊復耀幢麾翠
岑恰似千旗密綠野何妨萬馬馳鵰鶚精神元老貴
鼎彛功業太平時自惟晚進誠天幸偶附台躔每處
隨
龍圖閣直學士經略王公若愚與提點刑獄劉子
至提舉學事唐夢傅大張旌旆觀稼近郊烹今歲
建芽於此遂過傲雲諸閣大觀元年五月十六日
權發遣轉運副使公事張莊正民題
吕愿忠爽塏虚明小洞天巉巖垂乳𩔖鋒銛薰風
習習來三面夏雨蕭蕭欠一檐指顧羣山勞應接徘
徊歸騎縱觀瞻門前綠水泓澄淨底處應須是谷簾
郡守吕叔恭以甲戌季春七日遊中隠巖山水膏
肓之興未巳後兩日再拉機宜劉子思監州朱國
輔經屬陳朝彦同至新洞所見愈竒真所謂倒飡
甘蔗聊書五十六字
方信孺尋徧洞天三十六蒼霛獨閟此巖扉旋除
野草開新徑遮莫寒藤刺客衣歲月偶同題壁字烟
霞似不放人歸把茒欲作開山主巳落瞿曇第二機
嘉定甲戌六月六日始遊清秀巖吕叔恭得此巖
亦甲戌歲刻石猶可攷莆田方信孺孚若
張自明甲子循環各一時又逢青犬護巖扉金墉
城鎻瑶池苑蒼玉樓鋪錦地衣萬里西風生木末數
聲湘竹呌雲歸明朝天上秋期近問訊河邊織女機
嘉定甲戌歲立秋前二日旴江張自明誠子來遊
奉次詩境詩翁扉字韵黃冠鄒次洪方袍清一同
來
文
唐鐸開巖小記桂林多勝致其廢于榛棘者十八
九斯洞以遠尤不獲葺吕公一賞居民争出力以新
之樓閣巋然不日而就幽竒雋發應接不暇驟改觀
於遊人殆非偶然之遇也靖康改元七月朔臨桂令
唐鐸謹題
題名
杜唐臣張通夫王誠中張通甫董君佐侄嵇聖程聖
欽元符三年八月旦同遊
欲騎日月超然之韻端臣獨題
公輔公密大觀庚寅清明前六日遊男叔侍
明叔仲明仁仲子源靖康改元五月同遊洎初冬九
日明叔仲明子源同晉卿再來時仁仲以母憂歸鄉
衡陽太守裴夢貺祖塗前一日魏彦濟陳景淵同遊
自新洞過龍隠酌八桂堂徧覽勝槩為贐甲寅二月
十有二日
張仲欽郭道深張安國同遊朱元順清巖丙戌季夏
清秀巖三大字真書旁小書士美二字
灕山人曰巖居蓋有朱元順云是時張安國帥桂年
壮氣盛少所屈意乃紆騶入谷親與其客造朱所栖
至勒之石豈桂乏蜚遯之士朱獨高舉希慕遺風安
國遂從而禮異之於以風部内乎了達之牒乃判府
汪公聖錫所給且稱了達有苦行巖刻具在然君子
來遊獨於元順多追歎之非遇張紫薇誰將干旄在
西之郊下從幽人遊哉厥後辰山有劉升之氏蓋聞
是風而興起者惜朱無所有可表見後世觀唐令開
巖記所指吕公本吕源當靖康之年方乃謂吕叔恭
以甲戌得之豈其未見唐記哉叔恭大節殊無足觀
方於時號為砥礪名行者不為是山移文追數而反
引之以為己榮或吕既隔世而公議遂暫弭未可知
也不然以方矯矯而慕彼碌碌生平自許何如哉余
於是竊有異焉
虞山
出自北城山起東隅灕水漾其左黃潭縈其後下有
洞曰韶音入洞面潭水石清漪其地一名為皇澤灣
洞南平原舜祠在焉前則古松數十株樛枝密葉交
撐互擁圓若軒蓋長若旌幢彷彿有駕蒼虬翼翠鳳
遠巡南表之状於後則重巘上盤平障倒列又若負
扆南嚮黃潭本灕小支疑即宋王祖道相城之北穿
為長池引潭灌注用作癸水范方繼踵鳩工增繕或
為渠或為閘名曰朝宗使東接灕江西達隠山之湖
其曰癸水以方隅所直故云山左側臨灕處枕麓特
高上有亭曰南薰倚檻東睇堯山積翠與波澹淡倏
有風至前掠松林後戛潭壑鳥鳴其間諸響迭臻笙
鏞璆石如奏有韶於是山之下不但延眺稱秀曠也
巳
風土記云舜祠在虞山之下有澄潭號黃潭古老相
承言舜南巡曾遊此潭今每遇歲旱張旗震鼓請雨
多應
詩
唐宋之問桂州黃潭舜祠虞世巡百越相傳葬九
疑精靈遊此地祠樹日光輝禋祭忽羣望丹青圖二
妃神來獸率舞仙去鳳還飛日暝山氣落江空潭靄
微帝鄉三萬里乘彼白雲歸
宋朱睎顔曾按薰絃天一方掃除民愠變清涼遺
音凜凜猶聞耳不獨當年味可忘
方信孺西風攪桂樹落日明楓林游子懷歸期予
悲渺登臨虞山一何高湘水一何深英皇僅枯冢寂
寞薰兮琴我欲奏古曲俗耳更哇淫古器不可見聊
作相思吟相思長相思相思無古今一歌衆鳥聽再
歌萬籟音推手君勿歌有酒且孤斟落落此時意寥
寥千載心五絃毋庸絕四海誰知音
文
唐張九齡祭舜廟文維某月朔日中散大夫使持
節都督桂州諸軍事守桂州刺史兼當管經略使嶺
南道按察使攝御史中丞借紫金魚袋上柱國曲江
縣開國男張九齡敢昭告於大舜之靈惟神以大孝
而崇德以大聖而奮庸以至公而有天下以至均而
一海内故不以荒服之外不以黃屋之尊巡守而來
殂落於此勤倦之造永結於黎庶惠懷之尊長存于
壽宫載祀雖遐威靈如在今聖朝紹興至道慜茲遠
人爰遣使臣按理邊俗惟神幽鑒願表微誠若私僻
為謀公忠有替明鑒是殛俾無遠圖如悉心在公惟
力是視當福而不福為善者懼矣今至止之日輒詣
陳誠伏惟神道聰明亮斯欽到願俯垂冥祐俾輸力
明時尚饗
韓雲卿記帝舜有虞氏南巡狩崩於蒼梧之野南
人懷思立祠禱祭歷夏殷周秦距乎有國凡更十姓
享奠不替大歷十一年皇族隴西縣公兼御史中丞
昌巙領桂林象郡之地虔祗統命肅恭神祀以祠宇
堕圮狹隘朽陋不足延降神靈遂謀於州佐縣尹因
以俸錢增新易故崇垣峻宇蕭屏牖戶有輪有度堊
繕既成以時昭享瞻覿門屏踐履階闥兢業恂懼肅
然無不加敬牲牷既設巫祝斯列齋莊蠲潔慤然如
享其誠簫鼓既缺俎豆斯徹神人和悦僾然如受其
福是歲寇賊殱平年穀豐稔五嶺之人隂受帝祉官
屬長老願刊琢表識以彰懿烈其辭曰惟虞禪夏夏
德斯淪更殷歴周以及嬴秦帝號再尊帝道莫宣祀
典空存記禮無聞於穆皇家踵美虞唐獨生淳儉後
嗣其昌明明大君祐祐俾躬穆穆宗臣祇業肅恭廣
厦增飾展禮竭忠人神胥會風雨晦蒙三千年間禮
幣贄通西原寇平南畝有年祀事報功皇靈降臻仡
仡武夫我戰自剋畟畟農耜我勤乃獲日用游焉惡
知帝力天人同休心存影會誠感昭通屑易窒碍刊
石播美垂億千載
趙觀文祭器碑記皇帝御宇大順壬子季冬十二
月故府司空潁川陳公自桂州觀察使膺制命建静
江軍號仍降龍節明年春二月准勅有事於堯舜二
祠禮畢顧謂府長史朱韞曰吾軍旅之事則嘗聞之
俎豆之事未之學也子嘗知書好古試詳此禮得合
於經乎韞惕然而對曰韞塵走下僚安敢輒議祀典
公諭之曰古有綿蕞定大禮者皆草茅之士爾今為
上佐佐於郡政何謙而不言韞辭不獲已而對曰嘗
見開元禮有祠古帝王之制今請求知禮者共為刪
定矧帝舜南巡標乎古典惟兹法物豈可不周繇是
命有司撰三獻官冠衣劍佩三十有九贊引禮生衣
幘一十有六籩豆簠簋洗罇爵幡鼓七十有七儀品
斯畢具表以聞帝曰俞哉襃稱綸言不載於此今僕
射彭(闕)同兩使可繼巨屏守簡子至言者九同關西
不惑者三追念前功若巳有之以觀文明廷擢第故
里遠歸有陳蕃下榻之知有智伯國士之遇有魯肅
指囷之意有平仲脫驂之識授書詰旦猥屬斯文觀
文謬以二雅得名實未造軻雄之旨克譲未果是敢
直書庶幾正教傳乎不朽作頌曰大哉堯舜真風不
弭以聖禪聖不子其子舉賢登庸投凶禦魅化匪逆
人羶寧慕蟻大功漸著南巡脫屣九疑雨沈蒼梧雲
起偉與玄蹤遺於桂水蒼生思之牢醴千祀俎豆禮
缺元侯克備發揮古典駢羅雅器三獻得儀雍容劍
履教人為臣可達深旨翠巘稽天紅輪出地得君臯
陶千古意氣中興有帝無令伊恥
宋朱熹舜祠記静江府有虞帝祠在城東北五里
而近虞山之下皇澤之灣蓋莫計其始所自立而有
虞氏巍像在焉有宋淳熙二年春今直秘閣張栻始
行府事奉奠進謁仰視棟宇傾墊弗支圖像錯陳簉
以淫厲則竦然曰帝德在人其神在天威靈所知無
有遠邇降祠茲土粤有故常而因陋踵訛以至於此
弗圖弗革栻則懼焉已事則命撤而新之時又方按
國典毁諸所祀不法者因悉致其美材文石以奉茲
役作治踰時訖事以告門觀顯嚴龐雜遠屏外朝内
寝帝及二妃之神恭已南面儼然臨之秋七月癸未
侯率其屬奉承牢醴俯伏灌薦以享皇靈三獻成禮
神人浹和民吏駿奔咏嘆興起合辭懇請願著名章
伻來乞辭以昭無極熹竊惟帝之所以配天立極法
施無窮者既非文字形容所及而傳記所稱南巡不
返遂葬蒼梧者又非經言無所考證則皆罔敢知惟
是天理人倫之際帝之所以垂教後世者盖嘗與侯
講而志之於侯之意庶幾識其所以然者乃敬篆而
題之俾刻焉其詩曰虞山之土灕水之滸旌脩虞祀
九歌韶舞有美張侯牧此南州懷帝之人答其祐休
再瞻祠宇頽剥支拄明靈弗蠲淫傲駢伍乃敦綱紀
乃夷乃攻乃堂乃基峻宇崇墉帝降不遲四門穆穆
侯樂其成來饋來祀惟帝之則規圓矩方即物而明
大倫以光爰自側微動植潛至恭己當天雲行雨施
惠於來世億萬斯年窮天博地峙嶽流川矧是南方
舊惟聲教愀然見之興起則效子隆於孝臣力其忠
侯拜稽首惟帝之功
張栻韶音洞記由虞祠之後不十步至虞山下有
石門可窺入其中則虚明以長仰而視之石去人僅
尺許色清潤可愛瞰其旁蹲踞蜿蜒如虎豹龍蛇者
皆是也行其中十步餘望北牖清江横於前下臨深
淵所謂皇澤灣也始栻既新帝之祠得新安朱熹為
之記命工人度山之崖磨而鐫之偶發石而得斯洞
鑿其下石之齧足者剪其北林薄之翳目者而地之
勝有若天成焉名之曰韶音洞蓋淳熙三年秋也洞
之深凡十有三丈廣二丈有竒牖之外少西有地隆
然而高為臺可釣明年秋又於洞之左得小丘平曠
爽塏江出於旁凡桂之山瑰竒傑出者悉獻其状作
亭於上名之曰南薰之亭於是祠之前後皆有覽觀
之美來拜祠下者巳事而退又得以從容而游息焉
嗟乎有虞氏之德其盛蔑以加矣盖君臣父子兄弟
夫婦之彛性孰不具是哉帝之所以為盛德亦盡吾
心之所同然者爾是則帝之澤流洽於人心固將與
天命並行而不可冺夫何有今古之間哉後人裴回
於斯地遐想簫韶之音詠歌南風之詩鼓舞而忘歸
也其亦庶幾有以興起乎遂書於石四年十月戊子
廣漢張栻記
題名
淳熙乙巳九月二十有九日大閱前一夕雨會朝開
霽旗幟明人馬盛弩力勁皆新創也士練有素各以
技逞實一時壮觀桐廬詹體仁以明日招三山熊景
瞻林德隅出郊歴韶音洞登釣臺天氣增爽言宴清
適儘可人意屬景瞻有移節江東之命舉酒相屬又
使人不能無悵然
灕山人曰談舜事者當據虞典其云陟方以死未指
何方且蒼梧之名二典咸曠即如南巡狩至於南嶽
亦罔識上古所謂南嶽者安在至漢武帝周行天下
所祭南嶽寔維灊霍舜德雖大其如三苗以南難徧
巡何蓋壤隔種異鳥言獸心各自為域不樂内屬者
聖人必不招徠之况肯輕御六飛遠越重阻而畢命
南荒哉典無明文故弗之信大抵孔氏所刪皆繆悠
之說史記不深考相徇云然後世譏其輕信亦一事
也楚風好巫至婆娑舞二妃屈平陳其辭漢人踵其
故度湘以南率用二妃事又謂蒼梧山帝舜葬于陽
丹朱葬於陰或又謂二妃葬衡山乃唐莫氏風土記
云雙女冢在府城北十里俗傳舜妃尋帝葬於此不
懼非聖曷恥誑俗故不以錄噫斯固難為淺見寡聞
者道也
堯山辰山穿山琴潭山望夫山
附
山雖界在靈川去桂城東北裁十里積土盤迴亦略
帶石長竟數百里高亦為桂諸山之冠隂雨將至
先有白雲起其中冥濛漸合飄灑隨及山道多松從
松間上山亦有盤石參差横道望見兩掖皆有石巖
在其下道詰曲處上人云靈官頭上有平田曰天子
因堯以名後訛曰天賜其最高處曰白鹿禪師故菴
地按漢書始安侯國其下注引始安郡記曰東有駮
樂山遼山豈遼訛為堯白鹿即駮樂皆以其聲相近
故耶有堯廟在山下平地山無石壁可以鐫題故少
采錄自廟而西七八里有辰山自辰山踰七星龍隠
而南有穿山渡灕西行稍遠有琴潭山北城之外望
夫山堇堇有宋人二三刻或止得其一難自成卷故
附見焉
風土記云堯山在府之東北隔大江與舜祠相望遂
名堯山山有廟絶靈四時公私饗奠不絶北接湖山
連亘千餘里天將降雨則雲霧四起逡巡風雨立至
每歲農耕候雨輙以堯山雲卜期
詩
唐軒轅彌明謁堯帝廟祖龍開國盡遐荒廟建唐
堯鎮此邦山卷白雲朝帝座林疎紅日列仙幢巍巍
聖蹟陵崧嶠蕩蕩恩波洽桂江瞻仰威靈共回首紫
霞深處鎻軒窗
宋張栻謁廟詞溪交流兮谷幽山作屏兮層丘木
偃蹇兮枝相樛皇胡為兮於此留藹冠佩兮充庭潔
芳馨兮再陳純衣兮在御東風吹兮物為春皇之仁
兮其天四時序兮何言出門兮四顧渺宇宙兮茫然
辰山
城北東渡三四里即山所在土人名曰虎山中巖重
起略似中隠宋有士人劉晞升之家其下桂帥李大
異嘉晞有隠操以蟄龍擬之因用名其巖其詳具晞
子劉居顯所鑱諸詩中然詩及序半滅不能錄矣
舊志云山有三巖下巖初入昏黑行十餘步乃明豁
有石室穹然坐三十餘客巖扉西向下瞰平野山川
城郭瞭然在目自巖扉左登陟磴百餘級至中巖乳
石竒怪可駭可愕又由閣道至上巖巖之巔有小亭
放目天際冥濛杳靄不可窮極嘉泰初士人劉升之
始出此巖於荒茀中游者驚詫以為桂林諸山之冠
經略李大異謂久晦弗彰疑為神物所居名曰蟄龍
巖
詩
宋唐弼敬和經略直閣寺丞丈贈劉升之蟄龍巖之
作二首
古人事業不關書聖處工夫詠舞雩窈窱巖居辱題
品南陽端有卧龍無
倚天寒碧鎻嵌空咫尺丹霄有路通莫向明時縮頭
角風雲只在笑談中
胡槻和前韻二首今存其一東望堯山西舜宫山
人名姓不求通蟄巖側畔蘧廬子即是巢由住箇中
嘉定庚辰十一月書于緩帶堂
又歐陽味異寄示頃年所和簡寄玉牡丹詩悲愴
之餘復用元韻詩二首今存其一
密友昵交無半在宦情吟興亦俱闌不堪撫卷重回
首悲嘆填胸硬鬱盤
詩後序云慶元己未余為桂林治中壽(闕)主臨桂
簿是時同寮士友劉正之饒述古劉升之蒋子立陳
方大趙季行劉清卿及三數君子皆一時秀士往來
甚密蒋子立嘗學詩曾裘甫劉升之為諸生日吕愿
忠帥桂招見任寄居士人喻以秦城有王氣俾各賦
詩以諂老檜劉獨不賦其家依辰山巖洞竒秀尤登
臨佳處暇日余多率諸君過之必從容竟日今十有
八年矣諸君多為古人追思曩昔遊宴之好為之心
折因并書之庶幾諸賢子孫或見此卷尚能記父友
也嘉定丙子書於金陵總餉景蕭堂
又槻於詩序後跋數十字云槻被命帥桂行次清
湘升之之子子陽帥其子士華來迓談間及之子陽
欲得錄本因書以遺之嘉定庚辰十月
劉居顯鑱前詩與序跋於巖壁仍自為記其略曰
辰山峙結訖千百年莫或異顧大諫李先生貽扁蟄
巖而重以詩是山之舉籍籍矣先君以為是固無意
斯世者所宜蟄也蓋嘗從南軒張先生遊講聞義利
之辨有日宜郡以褎然計偕舉竟尼莫前其介如之
素若此荐歷二紀居顯政惟先志行涉蕪泯是懼無
何天眷南顧命先生重鎮舊治公餘首檢校昔游慨
彼往事如夢之嘆所以惠顧迺復眎前孔稠一日以
其和大諫李公韻并總餉金陵懷舊十篇寵遺居顯
薰沐跪諷其感槩詞氣爛溢毫楮且揭巢許高躅儔
先君九原有知敢冒是畀乎雖然士君子出處未嘗
不相表裏臯稷謨謀則箕潁肥遯宜也堯舜君民事
業有先生以身之則洗耳高卧先君其奚辭噫古人
生死交情反復手間而先生不間存沒所為感奮飛
躍何如耶巖石增輝草木吐氣潛德幽光真不朽矣
世謂盤谷以愿顯安知以昌黎之序顯山陰塵迹後
人何酷掛諸牙頰毋亦右軍一記難磨與欲刻之石
崖使來者悉先君之隆遇其知斯巖始終隠顯有自
來矣歲值閼逢涒灘是月也重光恊洽之既望契家
侄劉居顯拜手謹書
題名
趙悦道翁子東李叔逢余仲庸鍾定叟嘉泰甲子月
夕前七日來遊
穿山
浮舟灕水南下鬭雞山其東水口即彈丸溪(以下原闕)
空明山三大篆字
月巖二大字嘉定五年胡伯圓書
琴潭山
其山在西郊關外下有空洞洞有流水觸石成響如
聞雅弄故以琴潭名旁有茘枝巖窅然深秀乳凝多
竒状亦佳境也
題名
方孚若再至桂林歷窮勝踐最後始得清秀玉乳茘
枝琴潭四巖而琴潭水石又諸巖之冠冕且川原平
衍羣峰環抱愛之幾不能去安得此為莵裘地耶嘉
定甲戌七月二十日同來李子凝張玉父林時可子
左廷左車侍
望夫山
山去北城外不遠刻有宋餞别姓氏或曰在望夫之
旁明月山洞亦以明月名或又曰劉安一作留菴姑
兩存之
題名
廬陵劉彦登允升通判静江秩滿還朝以紹興已已
二月六日啟塗連帥桐廬方公載酒酌别於城北郵
亭翌日又命僚佐作餞為終日之集會者十有四人
清湘唐時逢堯莆田戴緯對甫臨川劉振時舉邽陽
董辨審言汴陽鄧建義成真定賈傑次之夷門王邦
翰憲卿番陽汪恪端中雒陽李津元映程佑之申夫
陸庚(闕)豫章黃拱辰贊甫建安胡實正虚同安朱
彦德繼善
灕山人曰桂諸山堯特以高廣稱其他則洞穴空邃
或納行雲或枕流水可備潛夫之卜然負策郊行往
往而是其名難以徧舉故於今志所主在有金石刻
刻主唐宋以世代寖遠姓名易滅故多方訪錄非獨
以補文獻之闕亦以成前列立名之意不然何山不
巖何巖不佳奚直取此十數山為耶乃余最好述潛
夫事無可摭据以當實錄者惟辰山劉升之有李公
大異表其巖扉有胡公槻光以詩序有子居顯具刻
巖石此豈不足徵哉即所刻漫漶過半矣猶然掇拾
不少汰棄審以其詩文爾雅乎高士獨善之風當塗
旌賢之典執友篤故之誼孝子揚先之心一舉而四
善集焉故謹志之將以厲世又非槩刻之取已也夫
用之則行舍之則藏藏可必也而行為難能藏則不
喪吾寳若劉升之氏邦伯契合則欣然與之遊至誘
以媚竈詩獨引却不應亦近乎知藏者余故假以終
諸山云
灕江陽江南溪彈丸溪訾家洲朝宗渠
附
桂川曰灕與湘同源出興安陽海山至縣之北釃為
二流灕則經靈渠南出繚繞桂城東北城之西南帶
以陽江從灕山下入於灕水波寬廣為桂金湯之固
岸旁數山或扼其衝或遮其去故間有亂石及沙潭
處清淺為灘湛碧為潭餘雖深至一二丈其下石雜
五色草兼諸種所有游魚羣嬉水面間沒葉底停橈
少選種状可盡别以此水最清洞澈無翳飛雲過鳥
景不能遁南中人士自祓禊之外良辰吉日浮舟宴
集乃其故俗觀宋之問三月三日詩自唐為然矣至
宋諸公或有乘月汎游播之歌詠良以清景娛人且
無風濤之惡故也諸樓亭堂館並水為勝其詩及文
隨各水後附焉
桑欽水經云灕水亦出陽海山
酈道元水經注云灕水與湘水出一山而分源也湘
灕之間陸地廣百餘步謂之始安嶠嶠即越城嶠也
嶠水自嶠之陽南流注灕名曰始安水故庾仲初之
賦揚都云判五嶺而分流漢書所謂出零陵下灕水
者也
詩
唐宋之問桂州三月三日其篇末云
始安繁華舊風俗帳飲傾城沸江曲主人絲管清且
悲客子肝腸斷還續茘浦蘅臯萬里餘洛陽音信絶
能疎故園今日應愁思曲水何能更祓除作伴誰憐
合浦葉思歸豈食桂江魚不求漢使金嚢贈願得佳
人錦字書
張九齡巡按自灕水南行理棹雖云遠飲冰寕有
惜况乃佳山川怡然傲潭石竒峯岌前轉茂樹隈中
積猿鳥聲自呼風泉氣相激目因詭容逆心與清暉
滌紛吾謬執簡行郡將移檄即事聊獨歡素懷豈兼
適悠悠詠靡盬庶以窮日夕
宋李昇之夜遊灕江上灕江開遍四時花遊覽都
忘屐齒賒風景雖宜秋向老關山無柰客思家漏傳
樓上三通鼓水落灘頭幾尺沙京國未歸鄉信斷陣
鴻何處貼雲斜
章峴和自笑無錢對菊花天寒欲冷慢令賒桄榔
葉暗臨江圃茉莉香來釀酒家月霧空濛螢照水霜
風蕭瑟鷺眠沙歸尋獨秀山前路城角參横斗柄斜
灕經城東樓冠其上唐曰東樓
文
唐于邵九日陪廉使盧端公宴東樓序
國家以桂林重鎮吳越襟帶有郡縣可以綱紀有蠻
夷可以羈縻朔南聲教蓋以此始皇上纘承大位之
明年啟謨羣后載命連率是以范陽盧公自京而來
條察二十八州諸軍事千里之地遂無外虞三軍之
士皆務前敵然後賞必勞罰必害官不易法府無留
事封略既静公堂自閒況重陽美景得不為樂大合
賓佐高張郡樓紅塵發地青山坰牧連天漲海來接
蒼梧憑高而翠靄轉微送遠而白雁看沒泛椒菊而
筭爵顧絲桐而閒奏賓醉月上主待露晞想彭澤之
獨遊悵馬臺之陳迹今日之會何其盛與余負累謫
居卒起庭府黜參佐之體陪上罇之娛韓灰巳然鄒
谷自煖奉命為序冠于羣篇辭之所難敢謝不敏請
分賦五韻書諸即事云
東樓之北有樓曰逍遙亦下枕灕
宋之問登逍遙樓詩逍遙樓上望鄉關綠水泓澄
雲霧間北去衡陽二千里無因鴈足繫書還
宋改逍遙曰湘南
李彦弼湘南樓記上登位之明年有詔經略安撫
程公進直龍圖閣所以奬忠勤勵勲閥也公自以遠
守藩城獲膺嘉命德上之賜頓首感榮惟是庶幾夙
夜恪恭厥職而公於府事無問巨細咸與區處邊陲
晏休鈴齋多暇顧無足以攄胷懷者而公默恢遠慮
謂桂西南會府為襟巒帶海用兵遣將之區然自皇
祐中儂賊噬邊始大城桂故其隍池樓櫓之列有瓌
鴻侈麗之勢閱歲滋久城東之門欹頽腐撓公乃因
舊基而鼎新之興於建中靖國之秋成於崇寧初元
之夏下拔峻墉上聳麗譙霍若雲興峩而山峙驤簷
牙以掛斗旁崇欄楯以躍林杪赬湖丹綺與朝日争
輝高牖疎欞與游氛襲氣觀者忡愕謂是功不訾矣
工既落成文武賓士咸列在席公舉觴屬廬陵李彦
弼曰兹樓揭孽輪豳壓百雉之紓徐爽豁空濛睇千
里之超忽平開七星之秀峯旁搴八桂之遠嵿前横
灕江之風漪後踴官府之雲屋疊衆皺以蕩漾環羣
山而孤鶱若神騰而鬼趭若波駭而龍驚兹亦勝槩
之絕倫者矣昔之賦客詩人咸指桂林為湘水之南
嘗試以湘南命焉子其為我摛藻而碑之惠兹樓為
不朽可乎彦弼敬復公曰昔李太白人中仙才而以
不識韓荆州為羞韓退之天下文伯而以不到滕王
閣為恨盖慨夫心賞之難遭也今僕之來藉碧幢之
餘蔭踵珠履之後塵時為高明之游寫凡襟而寓遙
矚閱飛動而接混茫參豪振英與山川淑氣相為友
朋斯豈尋常之遇哉夫氣象之優嘉此亦造物之所
深惜也然其有所謂神龍之洞淵真仙之寓宅名山
巨川往往於此遐州眇邑之陋幽林哀壑之荒軌跡
不得而經者此亦物象之不幸也今湘南之景駿騁
雄張環輳城郭而雲烟之變化風月之朝昏千態萬
状惟公以一樓臨之倚欄轉瞬之頃盡得於眉睫之
間則雖使造物欲韜光匿竒秘藏而惜之烏可得哉
公識量虚明禮賢揚善英俊之士翔集府下號為冠
盖之盛則公之睠睠於兹樓豈造物者特所以露怪
變之豪而侑觴詠之樂哉因復系之以辭辭曰偉桂
林之通都兮邈三湘之嶺南控蠻陬而轄海(以下原闕)
通於塵垢之外兮探虚無曠莫於周耼嗟景
物之戀賢牧兮遑恤主人之留淹望堯雲於慶霄兮
接何時而晝三冀我公之横槊兮拱凝旒於邃巖風
流千載兹樓兮桂人志德以無厭
唐人從城東至北建有三亭亭皆據灕其一為東山
亭
風土記云府之東門有大亭枕江與望月樓接最近
子城
一為拜表亭
風土記云北接碧潯南連望月東俯長河西隣雉堞
前政山北盧尚書匡建置
一為碧潯亭
風土記云大中初前韋舍人瓘剏造在子城東北隅
十餘步接連逍遙樓前近大江館宇宏麗制作精緻
高下敞豁冠諸亭院後有去思館舊名青桂館前政
吏部張侍郎鷟除替飾裝於此遂改為去思館韋舍
人年十九入闕應進士舉二十一進士状頭榜下除
左拾遺於時名重縉紳指期直上馬相為長安令二
十八度候謁不蒙一見後任廉察桂林裁半歲而馬
相執大政尋追懷舊事非時除賓客分司悵望留詩
於碧潯亭
唐韋瓘半年領郡固無勞一日為心素所操輪奐
未成繩墨在規模巳壮閌閎高理人雖切才常短薄
宦都緣命不遭從此歸耕洛川上大千江路任風濤
曹鄴碧潯宴上有懷知己荻花蘆葉滿溪流一簇
笙歌在水樓金管曲長人盡醉玉簪恩重獨生愁女
蘿力弱難逢地桐樹心孤易感秋莫怪當歡却惆悵
全家欲上五湖舟
灕所挾諸水陽江為大其在郭西領杉木諸塘水滙
為澄潭歴西南文昌三石梁東出灕山與灕合對岸
即城宋於城下搆亭曰陽亭
宋張栻仲春過陽亭亭古臨危岸林幽巧近城烟
容隨雨住花片著溪清春事巳如許客懷誰與傾亭
前幾株樹滿意欲敷榮
灕南流至鬭雞山南溪之水自西南來出山隂入灕
從水口上泝白龍劉仙登岸徑便白龍洞前將軍橋
下水中有泉甘冽宜茗稍東為金蓮港每夏秋間其
花盛發搖漾水面鬱若金粲亦臨汎佳處
唐李渤留别南溪常嘆春泉去不回我今此去更
難來欲知别後留情處手種巖花次第開
彈丸溪上接圓通灣水下合流小支流經七星龍隠
至穿山下所出水口當鬭鷄亦注於灕
訾家洲起灕水中近城東隅唐元和中裴中丞行立
剏建亭閣於其上
風土記云訾家洲在子城東南百餘步長河中先是
訾家所居因以名焉洲每經大水不曾淹浸相承言
其浮也
唐楊尚書宴遊詩桂林雲物盡漫漫雨裏花開雨
裏殘惟有今朝好風景櫻桃含笑柳眉攅
從事陸弘休新春蕊綻訾家洲信是南方最勝遊
酒滿百分殊不怕人添一歲更堪愁鸎聲暗逐歌聲
豔花態還隨舞態羞莫惜今朝同酩酊任他龜鶴與
蜉蝣
歐陽賓舊業分明桂水頭人歸業盡水空流春風
日暮江頭立不及漁人有釣舟
宋張孝祥一雨便清涼風回百草香雲山米家畫
水竹輞川莊僧賦蠲新帖墻榛斬舊行歸韉乘晚霽
空翠滿輕装
唐柳宗元上裴中丞撰訾家洲記啟
右伏奉處分令撰訾家洲亭記伏以境之殊尤者必
待才之絕妙以極其詞今是亭之勝甲於天下而猥
顧鄙陋使為之記伏受嚴命不敢固譲退自揣度惕
然汗流累奉游宴竊觀物象涉旬摹擬不得萬一竊
復詳忖進退若墜久稽篆刻則有違慢之辜速課空
薄又見疎蕪之累愆期廢事尤所戰慄謹脩撰記上
獻退自跼蹐不知所裁無任隕越惶恐之至
宗元訾家洲記大凡以觀游名於代者不過視於
一方其或傍達左右則以為特異至若不騖遠不陵
危環山洄江四出如一夸竒競秀咸不相譲徧行天
下者惟是得之桂州多靈山發地峭豎林立四野署
之左曰灕水水之中曰訾氏之洲凡嶠南之山川達
於海上於是畢出而古今莫能知元和十二年御史
中丞裴公來莅茲邦都督二十七州諸軍州事盜遁
姦革德惠敷施朞年政成而當天子平淮夷定河朔
告於諸侯公既施慶於下乃合僚吏登茲以嬉觀望
攸長悼前之遺於是厚貨居甿移於閒壤伐惡木刜
奥草前指後畫心舒目行忽焉若飄浮上騰以臨雲
氣萬山面内重江束隘聮嵐含輝旋視其宜常所未
覩倏然互見以為飛舞奔走與遊者偕來乃經工庀
材考極相方南為燕亭延宇垂阿步簷更衣周若一
舍北有崇軒以臨千里左浮飛閣右列閒館比舟為
梁與波升降苞灕山含龍宫昔之所大蓄在亭内日
出扶桑雲飛蒼梧海霞島霧來助游物其隙則抗月
檻於迴溪出風榭於篁中晝極其美又益以夜列星
下布顥氣迴合邃然萬變若與安期羨門接於物外
則凡名觀遊於天下者有不屈伏退譲以推高是亭
者乎既成以燕歡極而賀咸曰昔之遺勝槩者必於
深山窮谷人罕能至而好事者後得以為已功未有
直治城挾闤闠車輿步騎朝過夕視訖千百年莫或
異顧一旦得之遂出於他邦雖博物辨口莫能舉其
上者然則人之心目其果有遼絕特殊而不可至者
耶盖非桂山之靈不足以瓌觀非是洲之曠不足以
極視非公之鑒不能以獨得噫造物之設是久矣而
盡之於今余其可以無藉乎
朝宗渠宋人於城北當道穿渠使其流東接灕江西
入西湖達於陽江用補形勝之所不及張仲宇盛事
記云王公祖道洫子癸之流以注辛戌環城有水如
血脉之榮一身遂聞之朝故大觀二年准敕著令壅
隔新洫者以盜決黃汴二河隄防法坐之其年桂士
得舉者衆范公成大又復修之具勸駕詩序中方公
信孺至又為繕築然今湮塞巳盡土人至以朦朧橋
呼之近歲於橋旁掘得石記其文曰
嘉定(闕)年(闕)月提舉河渠公務方信孺脩復古渠築
渠閘二石堰一靈溪之水大至略城而西達於陽江
董事者昭州立石縣尉丁似雄邊軍統轄孫恢迄工
六旬縻費萬錢因採范石湖詩以朝宗名且志於石
嘉平月(闕)日
西清寳賢其壕水春夏之交奫淪山麓崖花水藻叢
發清綺隔水百十家隠見木末後負(以下原闕)
歲時載榼提醪口簫腰鼓以遊遨燕賞為事然而羣
山蜿蟺環輳郛郭幽巖邃壑窮欄密檻多栖於烟嵐
風磴之外不足以容邦人車盖之盛輿情患之龍圖
閣鄱陽程公自紹聖五載擁旄開府今閱五春矣公
淵淪胸襟恬澹壇宇闔開權謀不運聲氣而威揚澤
霑瘴塵消廓卧鼔邊亭於是裘輕帶緩時為逍遙遊
因欲以豁邦人鬱紆之情乃度州治東北隅有隙野
焉蘭臯蕪原陂陀軒霍萬景獻秀可以圃而堂之爾
乃薙莽斸榛掃除猩猱鼯鼬所以嘷風嘯雨之區而
為穹臺曲榭峥嶸瓌麗之觀獨秀屹其孤伏波嶫其
偉前繚以平湖為菰蒲菡萏之境中闢以廣庭為車
騎樂舞之場右峙迎曦以賓朝暾左開待月以呼夕
魄山川滿目桃李成蹊鋪遲日以采蘩激光風而轉
蕙而對植丹桂為蒼蒼之林散蟾窟之天馨飄薄於
几席之間是為八桂堂也輪吸清漪筒渀迅注泛蘭
舟而載雕觴環嘉賓而筭醇醪是為流桂泉也鑿方
沼而聳中洲叩淺欄而數遊鱗翛然有濠上之趣不
減惠莊之真是為知魚閣也因岡為臺憑高徙倚蘸
波影於簷楹潄灘聲於眉宇而峻以青瓊盪空而嬉
士女喧咽心醉物華不知珥墮而簮遺是為熙春臺
也公乘休暇則驅貔貅抗幢旆引賢士大夫而來遊
相與傲清晝擷芳鮮酌桂漿之金波浮先春之玉乳
投驍壺而敲芳枰西晷頽光鳴珂而歸夾道之人仰
公高致邈在物表謂公雍容燕衎坐鎮數千里於樽
俎之上若將與民相忘者雖山季倫之醉習池羊叔
子之登峴山風流之敏妙僚侣之英華未足多謝彦
弼乃招稠人而語之曰爾知公之所以遊乎夫君子
長者之於人未有不先同其憂而後同其樂者盖數
炊秤爨足以己享而不足以享人此小知之士所以
長見笑於大方之家公之帥桂也明政事練甲兵銷
患未萌而人無駭輿之變此先同其憂也公之闢圃
也敞扉通途無隔塞之禁而不忍擅一身之私此後
同其樂也惟憂樂與斯人共之是為公所以建八桂
之意與於是衆口嗟咨感公盛德謂山石可泐川湍
可涸斯堂之景豈有既乎雖然景則無時而盡公則
有時而去一日歸拜明光密侍嚴凝則吾人思公之
心亦豈有既乎願得公之文以紀無既之景垂無既
之思僕曰公手植八桂於堂之砌異時公歸在朝爾
邦之人擁翠榦而培深根徘徊撫翫於濃隂之下想
風采而泳芳馨期為勿剪之千齡則是真甘棠之思
也顧吾之文亦何與哉謹記
灕山人曰桂以山聞山以巖洞得稱秀絕微灕為之
池不但氣之盤鬱無所宣洩而山亦偏枯何所麗以
增其清韻也且城據之以為險人因之以為利其北
走洞庭南出番禺城下輕齎重裝水道是由即軍國
所須鮮不取濟灕之功用大矣哉又不特增諸山之
美巳也漢書郡國志注及酈道元水經注指灕所出
昭矣宋人又從而為之說至以湘為上為先以灕為
下為後又謂湘灕為名是取𩔖也是所假也是從義
也是有因也何其騁辨不審要一至此乎不惟其文
猥冗而於義亦無當雖今昔郡志采以為證心竊非
之故無取焉乃莫公休符風土記於桂諸山多所發
明至靈渠條下駁人言馬援鄭弘開渠之謬是矣其
謂戈船將軍嚴助則失考史記所云故歸義越侯二
人為戈船下厲將軍出零陵下灕水烏得有嚴助哉
余亦不之錄世固不乏是古非今者故詳探往錄著
考見同異如此
桂勝卷四
書桂勝後
是書粗成深惟兩廣公暨當塗諸公加意文學遣使蒐
訪以此休烈方之勒山其名孰長久也抑山雖神不能
自言文無脛不能自至余何由得寓目哉第諸文亦有
真贋如龍隱題名有高平希文安陽稚圭廣平子京則
韓范宋三公字黃金巖有妄僧作蘇内翰碑余並置不
錄以數公未一至桂假令至矣安得同時即伏波米元
章之題心疑程李兩家父子所為以經方提刑力辯之
姑取入焉諸所不錄意指具書中不然則以抄搨難給
故爾且古人往矣存之不足以見德去之不足以賈怨
亦何樂為此鉤摭哉昔魯以贋往荊以真棄今一踵故
竊恐知言拊掌四至矣且置諸公授簡盛意於何地兹
屬書成復視所為不得已者如此云
萬歷已丑九月四日灕山人張鳴鳳識
欽定四庫全書
桂故目錄
卷一
郡國
卷二
官名
卷三
先政上
卷四
先政中
卷五
先政下
卷六
先獻
卷七
游寓
卷八
雜志
桂故原序
余志桂勝竊迹前事久之釋書而慨曰嗟乎嶠岫森剡
潭瀨交縈太皥以上非耶山川不改人生其間與帝者
更廢興殆千萬年於今矣乃按壤之舊而問先民唐以
前靡聞焉又不有剖符建節南面臨人曾為此中士民
所式瞻者乎或前史軼其行事矣甚或名氏亦與其人
俱滅余並悲之頃得諸山所鐫及他書間出者因籍其
人廣為探討或睹其逸事與其鄉里莫不緣飾俾列之
傳而媺惡亦附見諸名不挂於桂勝者亦不之及其他
不能為地闕如也或曰先郡國官名者何余曰今桂林
非古也又世無郯子官失其名著志者兩失之不得不
首舉焉嗚乎舊學己矣方来茂秀烏可忽諸設令當塗
貴人擁傳而来不習故事有所召問舉全蜀之郡掾述
會稽之書佐何可謂闔郡無是夫哉或曰書曷云故余
對以昔人稱魯侯能政每咨故實漢有掌故之官用備
郡國長吏訪所不及是書纂錄一因舊典上下千百年
間桂諸史傳粗足披覽雖故實失載掌故不設藉是以
應顧問十可得一本出舊典曷不云故或者又謂如&KR0839;
惡分明何曰前載紛紛非是我作故也往裴行立以罔
上祠名宦朱禩孫以降元祠宣成之側眩名實堕風教
主者過舉若此又况遐陬小生鮮所指視哉故不得不
端議之桂雖蕞爾寕獨匪民撫遺勒仰前軌一見先政
卓爾有嘉聲者豈無遺愛之感耶况先民之良亦可涉
目得二三氏余輙自謂勝故兩書庶足彌縫吾桂之闕
至於其中差有脱漏非貯籍不充則凝視易勌後世載
筆儻有亮乎而日剏造者難為功則余懼可釋也巳萬
歴己丑五月六日灕山人張鳴鳳序
凡例
一先政先獻略為之傳盖既識前言須稽往行故曰不
知其人可乎然非遺言在桂留名在山無所啓余心
矣
一傳中先獻不及先政十分之一非貴遠賤近也直以
鄉乏遺文後無的據即如所載張秦諸公記文微放
史漢主父嚴徐以所上書為傳爾
一傳中如題名某山及與某人同遊某山之𩔖書重言
複豈不是厭第以斯志新出多非舊聞不一一指視
所在將謂任臆何杜衆口
一是書前後頗有辯駁非企賞音用觧耳食略寄應仲
遠作風俗通之意也
