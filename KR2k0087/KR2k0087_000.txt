欽定四庫全書史部十一
桂勝地理𩔖六(山水之屬)
提要
(臣)等謹案桂勝四卷桂故八卷明張鳴鳳撰
鳴鳳有西遷注已著錄是二書並成於萬歷
巳丑桂勝序題七月朔桂故序題五月六日
劉繼文序稱前十六卷為桂勝志桂槩也後
八卷為桂故志故實也鳴鳳桂勝自序亦稱
外桂故八卷用輔以行桂故自序稱余志桂
勝竊迹前事云云則二書相因而作實一書
也今以其卷帙煩碎文義斷缺併桂勝為四
卷而桂故則仍其舊按桂勝以山水標目各
引證諸書叙述於前即以歷代詩文附本條
下而於石刻題石之𩔖搜採尤詳又隨事附
以考證多所訂正董斯張吳興備志朱彛尊
日下舊聞即全仿其體例於地志之中最為
典雅桂故分郡國官名先政先獻游寓襍志
六門郡國考歷代沿革詳列史志辨今之桂
林非古之桂林官名則臚舉歷代之制盖疆
域明則先獻有所斷限職制明則先政有所
徵騐乃不至如他志書人物名宦附會牽合
故以冠於首其先政先獻人各為傳大抵鎔
鑄舊文剪裁蔓語務取其有關是土而不濫
涉其生平又多採金石之文不盡取諸史籍
故其詞簡而不支博而有據其游寓雜志亦
多據題名碑碣姓名年月歷歷可稽在明代
輿記之中於康海武功志韓邦靖朝邑志外
自為别調可以鼎立而三他家莫之逮也二
書所載皆止於南宋盖年遠者易湮時近者
易濫詳人所略略人所詳其書乃博贍而有
體是又鳴鳳創例之微意歟乾隆四十六年
十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
桂勝序
粤自神禹鑄鼎象九州凡㝢内山川載在職方者蓋詳
矣哉然其大者固按牒可攷若阻遠幽窅或闚眺所未
及即書不具載載不加詳而山川之勝槩與夫往哲之
芳蹟往往幾于垔滅希縱方外者恒三竊嘆云余不佞
性耽幽癖每見一泉一石輒戀戀不能舍去殆自幼已
然比筮仕雲江躬繫簿書不遑遊覽即青原之勝未遂
登臨迄今不無悵想後繇省垣出參浙藩總儲務公署
即倚吳山下時邀客飛觴得快心于十景之巔尋遷右
轄入閩則與武夷君為莫逆凡三徜徉扵九曲迨致江
右政歸偕同年王敬美遨遊匡廬尋鹿洞天池之勝再
信而行自是得反初服回思㝢内奇觀浙曰吳山閩曰
武夷楚曰匡廬景勝甲天下余宦轍所經具得託足逖
覽而其間峙者流者幽者怪者收填胷次庶幾乎夙願
可償既歸田暇豫闢百畝之園為頥庸之所邑故多奇
石手自掄選平地為山隨意區畫名曰卷石小境盤桓
終日自適其天容與將九載偶扵夢寐中神遊攀岩陟
巘非生平所覩又或夢有餽奇石盈&KR1161;堪賞既寤直以
夢視之未幾奉詔起西川捫參歷井鳥道天梯歷經艱
險及入粤見風洞華景諸巖佳勝寰中罕儷又靖藩諸
王孫間以奇石相遺恍若往日夢中景象因公餘周覽
桂林之勝陟降巒巖遡洄洲嶼靡匪奇遘其勝以山計
者曰獨秀曰灕曰雉曰南溪曰伏波之𩔖凡十有八以
川計者曰灕江曰陽江曰南溪曰弹丸曰訾家洲之𩔖
不一而足且磨崖鑱字皆古名人詩賦其上每臨眺間
則簇峯澄練與目謀松笙澗瀨與耳謀而詩篆之幽麗
奇絶者又與心謀色色象象總命曰山川之勝而叢聚
于桂林即吳山武夷匡廬當不少譲顧彼三勝者炳炳
圖志中而桂獨無有竊為山靈怏怏因别駕張君羽王
素稱博雅且世居灕山下為山川主人與余有舊誼相
過遂以志屬焉君遜謝不能因諷以有勝如此不如無
有之語又請為君供副墨之需而藩使管君世臣徐君
君羽復從臾焉君扵是旁搜博採援古質今凢諸山之
㠝岏諸川之邈絶及數百年之古文遺事郡國政績文
獻流寓彙摩編成帙凢二十有四卷前十六卷為桂勝
志勝槩也後八卷為桂故志故實也二志作而山川之
幽僻古蹟之幾于沉晦者至是悉顯直與吳山武夷匡
廬諸志相彪炳俾宦遊兹土者得按圖攬勝則勝與志
合見與聞合幽懷益暢而詠賦益增即未涉足于桂者
亦展卷瞭然如指諸掌而山川藉是永有聞于四方矣
張君之功甚偉而不佞之幽癖及夢所感徵庶不孤哉
庶不孤哉是可為桂之山川賀矣余因命臨桂何令太
庚授之剞劂氏以廣其傳云峕萬歷庚寅孟春之吉欽
差總督兩廣軍務兼理糧餉帶管鹽法兼廵撫廣東地
方兵部右侍郎兼都察院右僉都御史中都節齋劉繼
文撰
右司馬兼中丞兩廣督府靈璧劉公去歲冬初東下装
嚴過故吏張子語之曰自不穀有事於四方見所在一
泉一石粗足寓目其人莫不有志記用表厥勝乃雲峰
煙溆參錯如繡如子桂者顧反獨無有勝如此不如無
有子山中人盍圖諸語訖驚起謝不能具白今南都大
司馬連江吳公按浙侍御華容蔡公先後見屬一如今
指皆固謝已之公咲謂曰子云不能惡乎在對曰地勝
固爾抑人也殊勝桂雖乏人擁朱輪乘獨軺迭往迭來
豈乏四方之英儁乎撫有山川以其餘閒或陟在巘或
降在原亦或汎川溯洄洲嶼或撫景以興詠或紀遊以
見名山川藉之故永有聞此豈非殊勝耶不此志記焉
得勝公曰然又曰日不穀家居嘗夢入山睹山四壁徧
有題刻子今言與夢合顧曰不能得無慮抄榻不給故
耶不穀是任慎勿讓明日公果遣麾下四出蒐致比臨
發授意藩使鄞管公為過申命更選抄者俾益具錄既
又以一人領衆山不勝其書檄縣行視亟議以濟居無
何參藩雲間徐公以代行藩事至陸續抄榻十得六七
書亦草具四五參藩公聞之以暑著書時枉勞苦又屬
縣以增廣未備縣令南海何君奉檄唯謹選諸生稽古
者挾搨工與俱廪從優厚於是峥嶸之杪&KR2398;絶之濱人
争猿攀鳥集齎楮墨以往數百年之古文遺事出布人
間張子既幸驟得未睹又辱公近檄府給以筆札參藩
公間日趣取草親為校定府丞吕君與諸大夫亦間過
視雖則不敏敢不厲志況前被公激發以有勝如此不
如無有之語哉書凡十六卷因名桂勝所為卷第以先
奉公授獨秀諸搨本家灕山下日就手寫所得次之餘
悉按抄搨至者之先後以為卷第外桂故八卷用輔以
行其意亦具桂故序中萬歷已丑秋七月朔灕山人張
鳴鳳序
