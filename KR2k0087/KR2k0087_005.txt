欽定四庫全書
桂故卷一明張鳴鳳撰
郡國
桂故荆屬本南楚之境為郡為國皆以始安名與秦
所置桂林雖土壤相接然楚自楚越自越名稱昈分
著在前史不可營亂失自唐起如通典風土志諸書
本唐人所撰略不披圖按求故地遂一切曰桂秦與
魏晉桂林郡縣幾淪滅矣所以失者盖因梁置桂州
刾史於始安刾史雖可假桂而置始安顧可循桂而
並沒其稱耶此不涉史者之過也兹特備列用以舉
正焉
前漢地理志
零陵郡所領縣十
一始安
後漢郡國志
零陵郡所領十三城
一始安侯國
按志注云屬荆州刾史夫始安屬荆則當時桂林區
别明甚隨考漢志屬交州者為鬱林郡領縣十二一
曰桂林其郡名下注云故秦桂林郡武帝更名曰鬱
晉至隋皆因之
三國吴志
甘露元年十一月以零陵南部為始安郡
晉書地理志
始安郡注云吴置統縣七
始安始陽平樂荔浦長安熙平永豐
宋書州郡志
始建内史注云宋明帝改今名領縣七
始安熙平永豐荔浦平樂建陵樂化
齊書州郡志
始安郡注云宋名始建今改之領縣六
始安荔浦建陵熙平永豐平樂
梁書武帝紀
天監六年七月丙寅分廣州置桂州
大同六年置桂州於始安郡督南桂林等二十四郡
按始安初屬荆州中屬湘州後改屬廣州受彼刺史
所督察未有桂稱其設州稱桂為部刺史治所自梁
始曰南桂林即秦桂林也
陳書無志
隋書地理志
始安郡注云梁置桂州平陳後置總管府大業元年
府廢統縣十五
始安平樂荔浦建陵陽朔象隋化
義熙龍城馬平桂林陽夀富川龍平
豪静
唐書地理志
桂州始安郡中都督府至德二載更名曰建陵後復故
至大順三年始建府號曰静江軍領縣十一
臨桂理定靈川陽朔荔浦豐水修仁
恭化永福全義古
其陽朔下注云武德四年置歸義縣
按隋以前首縣皆名始安未有桂稱惟隋第十一縣
曰桂林注云大業初併西寕縣入至唐乃改首縣名
曰臨桂注云本始安武德四年置後因之
五代史職方考
桂州静海軍初屬湖南馬氏後屬南漢
宋史地理志
静江府本桂州始安郡静江軍節度大觀元年為大都
督府又陞為帥府舊領廣南西路兵馬鈐轄兼本路經
略安撫使紹興三年以高宗潜邸陞府寶祐六年改廣
西制置大使後四年廢復為廣西路經略安撫使領縣
十
臨桂興安靈川荔浦永福脩仁義寕
理定古永寕南渡後無永寕縣
灕山人曰世之議者必云屠睢之所擊任囂之所戍翁
居之所監非此桂林明矣史禄鑿渠厥壤安在夫浚灕
之流以開餉道為伐粤之資非置郡後而始鑿也無足
疑者或者又以古有八桂為言山海經曰桂林八樹在
番禺東質今吾桂果番禺東耶西耶名之不正遂令郡
志以吴桂林太守修允牽入抑何其輕信已或又謂余
之著書亦桂始安何夫絳之有故也猶豐之有新也名
從其新實存其故執故以非新則僣徇新而㤀故則愚
廣置詰難為以秦所開設亂楚舊疆云爾甚者又妄附
交南必以唐中葉有安南桂管宣慰使之官不知爾時
或因交南不庭遥為撫喻或蕩定之後徙其人於桂旁
地不則桂當交人貢道貢使始入一慰勞之也邕交鄰
境尚不得争咫尺無故而舉桂數千里之外附之為誤
孔甚用以牖愚豈憚涉僣抑萬世後獨無觧者耶有則
昔人所謂旦暮也已奚其僣
桂故卷一
