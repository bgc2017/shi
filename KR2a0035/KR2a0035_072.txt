金史卷七十二
元中書右丞相總裁托充托等修
列傳第十
羅索和尼默音
仲(本名實古納)哈里尼楚赫
古雲(本名達蘭)馬竒(子烏色)巴爾斯
實古納
羅索字斡里延完顔部人年二十一代父布達為七水
諸部長太祖克寧江州使羅索招諭係遼籍女直降伊
騰伊罕路達哈藩卓勒等敗遼兵于布爾罕山復敗遼
兵擒兩將軍既而伊克尼瑪蘭兩路皆降進兵咸州克
之諸部相繼來降獲遼北女直係籍之戸遼都統耶律
卾爾多以二十餘萬衆來戍邊太祖趨達嚕噶城次寧
江州西召羅索羅索見上于軍中上見羅索馬多疲乏
以三百給之使隸左翼宗翰軍與尼楚赫縱兵衝其中
堅凡九陷陣皆力戰而出復與尼楚赫戍邊及九百奚
營等部來降則與尼楚赫攻黃龍府上使完顔琿楚博
勒和實古納以兵四千助之敗遼兵萬餘于白馬濼宗
雄等下金山縣使羅索分兵二千招沿山逃散之人耶
律聶哷軍蒺藜山烏楞古羅索等破之遂取顯州太祖
取黃龍府羅索請曰黃龍一都會且僻遠苟有變則鄰
郡相煽而起請以所部屯守太祖然之仍合諸路穆昆
命羅索為萬戸守黃龍府進都統從杲取中京與希尹
等襲走逹魯和尚伊勒希等敗奚王錫默降奚部西節
度額哩埒遼主自鴛鴦濼西走羅索等追至白水濼獲
其内庫寶物羅索遂與棟摩攻破西京復與棟摩至天
德雲内寧邊東勝其官吏皆降獲阿蘇夏人救遼兵次
天德羅索使托紐布當以騎二百為候兵夏人敗之幾
盡額圖琿復以二百騎往遇伏兵獨額圖琿脫歸時久
雨諸將欲且休息羅索曰彼再破吾騎兵我若不復往
彼將以我怯即來攻我矣乃選千騎與實實巴爾斯往
斡魯壯其言從之羅索遲明出陵野嶺留巴爾斯以兵
二百據險守之獲生口問之其帥李良輔也將至野登
高望之夏人恃衆而不整方濟水為陣乃使人報斡魯
羅索分軍為二迭出迭入進退轉戰三十里過宜水斡
魯軍亦至合擊敗之遼都統逹實犯奉聖州壁龍門東
二十五里羅索卓哩馬和尚等以兵取之生獲逹實其
衆遂降遼必埓哩守奉聖州棄城遯去後與宗望追遼
帝羅索芬徹以二十騎候敵敗其軍三千人于三山有
千人將趨奉聖州芬徹復敗之擒其主帥而還夏人屯
兵於哈屯館宗翰遣羅索戍朔州築城於霸德山西南
二十里遂破朔州西山兵二萬擒其帥趙公直其後復
襲遼帝于伊都谷獲之賜鐵劵惟死罪乃笞之餘罪不
問尼楚赫圍太原宋統制劉臻救太原率衆十萬出夀
陽羅索擊破之繼敗宋兵數千於榆次宋張灝軍出汾
州巴爾斯擊走之灝復營文水羅索及托克索巴爾斯
與戰灝大敗宗翰定太原羅索取汾石二州及其屬縣
温泉方山離石芬徹降夀陽取平定軍及樂平復招降
遼州及榆社遼山和順諸縣宗翰趨汴州使羅索等自
平陽道先趨河南曰若至澤州與色哩博勒和實實遇
當與俱進實實之前軍薩木哈敗宋兵三千于襄垣遇
伏兵二千又敗之薩喇達破天井關復破步兵於孔子
廟南遂降河陽羅索軍至既渡河遂薄西京城中兵來
拒戰實實逆擊敗之西京降羅索取偃師永安軍鞏縣
降薩喇達敗宋兵於汜水於是滎陽滎澤鄭州中牟相
次皆降宗翰已與宗望會軍于汴使羅索率師趨陜津
攻河東郡縣之未下者烏爾圖罕敗敵于河上桑阿敗
敵于陜城下呼沙呼降虢州守陴卒三百人遂克陜府
實古納桑衮破陜之散卒于平陸西北和尼别破敵於
平陸羅索破蒲解之軍二萬盡覆之安邑解州皆降遂
克河中府降綘慈隰石等州宗翰往洛陽使羅索取陜
西敗宋將范致虚軍下同華二州克京兆府獲宋制置
使傅亮遂克鳳翔阿林等破宋大兵於河中斡魯破宋
劉光烈軍於馮翊額特埓桑衮敗敵於渭水遂取下邽
宗翰會宗輔伐康王命羅索芬徹專事陜西以博勒和
勝額監戰勝額等遇敵於蒲城及同州皆破之羅索芬
徹克丹州破臨真進克延安府遂降綏德軍及靜邊懷
遠等城寨十六復破青澗城宋安撫使折可求以麟府
豐三州及堡寨九降于羅索晉寧所部九寨皆降而晉
寧軍久不下羅索欲去之色哩不可曰此與夏鄰且生
他變城中無井日取河水以為飲乃決渠于東泄其水
城中遂困李位石乙啓郭門降諸將率兵入城守將徐
徽言據子城戰三日衆潰徽言出奔獲之使之拜不聽
臨之以兵不為動縶之軍中使先降者諭之使降徽言
大罵與統制孫昂皆不屈乃并殺之遂降定安堡渭平
寨及鄜坊二州於是羅索博勒和守延安折可求屯綏
德芬徹還守蒲州延安鄜坊州皆殘破人民存者無幾
羅索置官府輯安之别將卾倫降建昌軍京兆府叛羅
索復討平之遂與阿里布穆里延至三原額克沁阿古
擊淳化兵敗之羅索乃攻乾州已築甬道列礟具而州
降遂進兵克邠州軍于京兆陜西城邑已降定者輒復
叛於是睿宗以右副元帥總陜西征伐時羅索已有疾
睿宗與張浚戰于富平宗弼左翼軍已却羅索以右翼
力戰軍勢復振張浚軍遂敗睿宗曰力疾鏖戰以徇王
事遂破巨敵雖古名將何以加也以所用犀玉金銀器
及甲胄并馬七匹與之天會八年薨十三年贈泰寧軍
節度使兼侍中加太子太師皇統元年贈開府儀同三
司追封莘王以正隆例改贈金源郡王配享大宗廟庭
諡莊義子和尼默音實古納
和尼年十七從攻寧江州力戰創甚扶出陣問太祖憑
高望見問之知是羅索子親撫慰賜藥歎曰此兒他日
必為名將其攻濟州敗敵八千與敵遇于信州伊喇本
陷于陣和尼力戰出之敵遂北敗耶律佛德等兵于瀋
州及宗翰以兵襲奚王錫默和尼以兵三百敗敵二千
從攻伊實部敗之破其二營塔喇部族叛率二穆昆突
入大破之和尼常從羅索圍太原宋將种師中以兵十
萬來援和尼擊敗之大軍至河無船不得渡羅索遣和
尼循水上下和尼率軍三百自孟津而下度其可渡遂
引軍以濟大軍於是皆繼之宋將郭京出兵數萬趨羅
索營和尼從旁奮擊敵亂遂破之師還破敵於平陸渡
得其船以濟又以兵破敵於張店原時屯留太平翼城
皆有重敵並破之又分兵取陜西蒲州降留和尼鎮之
攻鳳翔和尼先登睿宗定陜西和尼為都統進攻涇州
敗其兵王開山以兵拒歸路邀戰再擊再敗之遂降京
兆鳳翔諸縣羅索薨襲哈濟明安代為黃龍府路萬戸
天眷三年為元帥右都監遷左監軍元帥府罷改安化
軍節度使歷京兆尹封廣平郡王以正隆例改封代國
公進封隋國公諡貞濟卒年六十一
默音勇力過人善用長矛突戰天眷間充牌印祗候授
顯武將軍擢符寶郎皇統四年其兄和尼襲濟州路萬
戸以親管沃濟明安讓默音朝廷從之權濟州路萬戸
八年為元帥右都監天德三年為順天軍節度使歷河
間臨潢尹數月改博索路兵馬都總管薩巴反默音往
討之是時世宗為東京留守自將討瓜里還遇默音于
常安縣盡以甲士付之世宗還東京完顔福夀高忠建
率所部南征軍亡歸東京默音亦率其衆來附即以臣
禮上謁遂殺高存福李彦隆等默音福夀忠建及諸將
吏民勸進世宗即位拜右副元帥都統白彦敬副統赫
舍哩志寧在北京拒不受命默音伐之遇其衆于建州
之境皆不肯戰彦敬志寧遂降二年正月默音率諸軍
討斡罕會兵於濟州合甲士萬三千人過泰州至珠格
崖乃捨輜重持數日糧輕騎追之是時斡罕新敗于泰
州將走濟州默音兵至長濼南獲其諜者知敵將由别
路邀糧運遂分軍往迎敵吏吉勒扎來降默音用其計
因夜亟往邀敵輜重忽大風不能燧火路暗莫相辨比
曉纔行三十餘里將至敵營將士少憩默音率善射者
數十騎往覘之而都統志寧克寧等已敗敵衆二萬餘
於長濼追殺甚衆敵遂西遁志寧軍先追及於霿&KR2038;河
急擊敗之而默音貪鹵掠不復追以故敵得縱去遂涉
懿州界陷靈山同昌惠和等縣窺取北京西攻三韓縣
惟克寧軍追躡默音託馬弱引還懿州上聞之下詔切
責默音以布薩忠義為右副元帥代之赫合哩志寧為
右監軍代完顔福夀而默音子色克暴横軍中詔勒歸
本貫默音至京師以為同判太宗正事世宗責之曰朕
以汝為將汝不追賊當正汝罪以汝父羅索有大功特
免汝死汝雖非宗室而授此職汝其勉之未幾率賓路
軍士珠勒呼告色克寄書與默音謀反有司并上其書
世宗察其誣詔鞫告者珠勒呼欵伏遂誅之召默音謂
之曰人有告卿子為反謀者朕知卿必不為此今告者
果自服罪宜悉此意初斡罕方熾上使温特赫阿嚕岱
守古北口及斡罕敗于陷泉入于奚中率諸奚攻古北
口阿嚕岱因其妻生日輒離軍六十里賊衆聞之來襲
殺傷士卒甚衆阿嚕岱坐除名詔默音芬徹烏哩頁富
察通以兵三千會舊屯兵擊之擒賊黨明安和卓未幾
斡罕平乃還七年出為北京留守上御便殿賜食及御
服衣帶佩刀謂之曰以卿故老欲以均勞逸故授此職
卿其勉之改東京留守封榮國公大定十一年薨年六
十四默音性忠厚善擊毬射獵時論以為雖智略不及
其父而勇敢肖之云
仲本名實古納體貌魁偉通女直契丹漢字其兄斡魯
為統軍愛仲才欲使通吏事每視事常在左右遇事輒
問之應對如響斡魯嘆曰此子必為令器皇統初充護
衛授世襲穆昆天德元年攝其兄和尼濟州萬戸部内
稱治除濱州刺史以母憂去官起復知積石軍事轉同
知河南尹正隆六年伐宋為神勇軍副都總管與大軍
北還除同知大興尹將兵二千益遵化屯軍備契丹遷
西南路招討使兼天德軍節度使政尚忠信決獄公平
番部不敢寇邊召為左副都點檢宿衛嚴謹每事有規
矩後來者守其法莫能易也世宗常謂侍臣曰實古納
入直朕寢益安五年宋人請和為姪國不稱臣仲為報
問使仲請與宋主相見禮儀世宗曰宋主親起立接書
則授之乃至宋一一如禮正隆用兵宋人執商州刺史
完顔守能以歸至是仲取守能與俱還上嘉之轉都點
檢兼侍衛親軍都指揮使遷河南路統軍使上曰卿在
禁近小心畏慎河南控制江淮為國重地卿益勉之賜
廐馬金帶玉吐鶻復有罪解職久之起為西北路招討
使改北京留守卒
哈里羅索族子體貌豐偉善用矟羅索為黃龍府萬戸
哈里從徙於舒吉卾摩從羅索追及遼主於朔州阿敦
山遼主從數十騎逸去羅索遣哈里及珠敦往見遼主
諭之使降遼主已窮蹙待於阿敦山之東羅索因獲之
賞哈里金五十兩銀五百兩幣帛二百匹綿三百兩睿
宗經略陜西哈里戰却吳玠軍於涇邠之南尋遣修棧
道宋人恐棧道成以兵來拒破其兵賞銀百五十兩奴
婢十人天眷元年擢宿直將軍與定宗磐宗儁之亂再
遷廣威將軍除都水使者改西北路招討都監歷復州
灤州刺史伊囉斡羣牧使塔喇部族節度使同知大興
尹兼中都路兵馬都總管改武寧軍節度使廣寧尹卒
年六十二
尼楚赫宗室子太祖嗣位使普嘉努如遼取阿蘇事久
不決乃使實古納尼楚赫繼往當是時遼主荒于政上
下解體尼楚赫等還具以遼政事人情告太祖且言遼
國之狀太祖決意伐遼蓋自尼楚赫等發之太祖與耶
律鄂爾多戰于達嚕噶城遼兵二十餘萬尼楚赫羅索
率衆衝其中堅凡九陷陣輒戰而出大敗遼軍尼楚赫
為穆昆遂與羅索戍邊復與羅索琿楚博勒和實古納
等攻黃龍府敗遼兵萬餘于白馬濼太祖拒遼尼楚赫
守達嚕噶城收國二年分雅達納阿拉所遷穆昆二千
戸以尼楚赫為穆昆屯寧江州遼大冊使實訥埓遣回
約以七月半至而盡九月實訥埓未來上使諸軍過江
屯駐遼伊喇滿達十三人兵士八人縱火於渾河以絶
芻牧尼楚赫獲之乃知遼邊吏伊蘇使之太祖命釋之
從都統杲克中京尼楚赫與實古納芬徹哈布爾率兵
三千擊奚王錫默于京西七十里錫默棄兵遯遼主西
奔天德尼楚赫以兵絶其後遼主遂見獲後從宗翰伐
宋圍太原宗翰進兵澤州及宗翰還西京太原因未下
皆命尼楚赫留兵圍之招討都監馬武破宋兵於文水
節度使耿守忠等敗宋黃迪兵於西都谷所殺不可勝
計宋樊夔施詵高豐等軍來救太原分兵據近部尼楚
赫與實實博囉烏蘇大破之索羅希破宋兵於太谷宋
兵據太谷祁縣阿古喇巴爾斯復取之种師中出井陘
據榆次救太原尼楚赫使卾倫擊之破其軍和尼斬師
中於殺熊嶺進攻宋制置使姚古軍于隆州谷大敗之
薩喇圖敗宋軍於回馬口郭企忠殱宋軍於五臺及宗
翰定太原與宗望會兵于汴尼楚赫等攻汴城克之師
還尼楚赫降岢嵐寧化等軍攻嵐州拔之招降火山軍
與希尹同賜鐵劵宗翰趨洛陽色哩取汝州尼楚赫取
鄧州殺其將李操等蘇瑪拉入襄陽巴爾斯入均州馬
武取房州擒轉運使劉吉鄧州通判王彬巴爾斯破唐
蔡陳三州克潁昌沙琿額哲别克舊潁昌宗翰會伐康
王尼楚赫守太原天會十年為燕京留守天會十三年
致仕加保大軍節度使同中書門下平章事遷中書令
封蜀王天眷三年薨年六十八以正隆例贈金源郡王
配饗太宗廟庭大定十五年諡武襄改配享太祖廟庭
子古雲
古雲本名達蘭幼警敏有志膽初丱角太祖見而竒之
年十六父尼楚赫授以甲使從伐遼常為先鋒授世襲
穆昆宗翰自太原還西京尼楚赫圍守之古雲在行間
屢有功宋兵數萬救太原至南關尼楚赫與弟巴爾斯
完顔羅索等擊之當隘巷間一卒揮刀向巴爾斯古雲
以刀斷其腕一卒復從旁以槍刺之古雲斷其槍追殺
之拔太原下河東諸州攻汴京皆有功與都統馬武徇
地漢上至上蔡以先鋒破孔家軍睿宗攻開州古雲先
登流矢中其口睿宗親視之創未愈強起之攻大名府
第功宗弼第一古雲次之攻東平古雲居最巴爾斯襲
宋康王于揚州古雲為先鋒巴爾斯追宋孟后於江南
古雲前行趨潭州宋大兵在常武古雲以選兵薄其城
敗千餘人明日城中出兵來戰古雲以五百騎敗之獲
馬二百匹遂攻常武巴爾斯以諸軍為大陣居其後古
雲以五百騎為小陣當前行即麾兵馳宋軍宋軍亂遂
大敗之巴爾斯觀其周旋嘆賞之其後河東郡縣多叛
古雲以先鋒攻絳州克之復攻沁州飛礟擊其右脅舁
歸營中諸軍攻沁州三日不能下别將固納強起古雲
指麾士卒遂克之攝河東路都統從左監軍伊喇伊都
招西北諸部古雲將騎三千五百平其九部獲生口三
千馬牛羊十五萬以先鋒破宋吳山軍再戰再勝遂衂
宋兵于隘死者不可勝計宋兵遯去宗弼再取和尚原
古雲以本部破宋五萬人遂奪新叉口宗弼留兵守之
是夜大雪道路皆冰和尚原宋兵勢重不可徑取宗弼
用古雲策入自傍近高山叢薄醫薈間出其不意遂取
和尚原古雲請速入大散關自以本部為殿以備伏兵
宗弼至仙人關古雲先攻之宗弼止之古雲不止宗弼
以刀背擊其兜鍪使之退古雲曰敵氣已沮不乘此而
取之後必悔之已而果然宗弼嘆曰既往不咎乃班師
古雲殿且戰且却遂達秦中齊國初廢元帥右監軍薩
里罕馳驛撫治諸郡至同州故齊觀察使李世輔出迎
陽墜馬稱折臂舁歸薩里罕入城世輔詐使通判獻甲
以壯士十人被甲上廳事世輔自壁後突出執薩里罕
古雲方索馬于外變起倉卒不得入城門已閉皆有兵
衛至東門合荅雅領騎三十餘與古雲遇遂斬門者出
而世輔擁衆自西門出古雲因與合荅雅襲之一進一退
以綴世輔使不得速世輔慮救兵至乃要薩里罕與之
盟勿使追之留撒离喝於道側古雲識其聲與騎而歸
除安遠大將軍攝太原尹四境咸治兼攝河東南北兩
路兵馬都總管朝廷以河南陜西與宋已而復取之師
至耀州宋人每旦出城張旗閱隊抵暮而還道隘騎不
得逞古雲請兵五百薄暮先使五十人趨山巔令之曰
旦日視敵出舉幟指其所向乃以餘兵伏山谷間明日
城中人出閱如前山巔旗舉伏兵發宋兵爭馳入城古
雲麾軍登城拔宋幟立金軍旗幟宋軍後者望見之不
敢入遂降城中人亦降宋吳玠擁重兵據涇州涇原以
西多應之元帥薩里罕欲退守京兆俟河南河東軍古
雲曰我退守吳玠必取鳳翔京兆同華據潼關吾屬無
類矣薩里罕曰計將安出古雲曰事危矣不如速戰我
軍陣涇之南原宋兵必自西原來古雲與錫卜察各以
選騎五百摧其兩翼元帥當其中擊之可以得志監軍
巴爾斯曰二子當其左右巴爾斯願當其中元帥據岡
阜多張旗幟為疑兵可以得志薩里罕從之吳玠兵果
自西原來古雲錫卜察擊其左右自旦至午吳玠左右
軍少退巴爾斯當其前衝擊之遂敗玠軍僵尸枕藉大
澗皆滿自此蜀人喪氣不敢復出關陜遂定歷行臺吏
部工部侍郎從宗弼巡邊遷刑部尚書轉元帥左都監
天德二年遷右監軍元帥府罷改山西路統軍使領西
北西南兩路招討兵馬坐無功降臨海軍節度使歷平
陽太原尹正隆末為中都留守兼西北面都統討契丹
薩巴駐軍歸化州世宗即位於遼陽使古雲姪阿爾法
持詔往命古雲為左副元帥就遣使召陜西統軍圖克
坦喀齊喀宣大定改元詔赦于西南西北招討司河東
河北山東諸路州鎮調明安軍屯京畿阿爾法見古雲
古雲猶豫未決士卒皆欲歸世宗古雲不得已乃受詔
以元帥令下諸路亟泥馬糟二萬具諸路聞之以為大
軍且至然後遣人宣赦所至皆聽命大定元年十一月
古雲以軍至中都同知留守璋請至府議事古雲疑璋
有謀乃陽許諾排節仗若將往者遂率騎從出施仁門
駐兵通州見世宗于三河詔古雲以便宜規措河南陜
西山東邊事二年正月至南京遂復汝潁嵩等州縣授
世襲明安入拜平章政事罷為東京留守未行改濟南
尹初古雲宿將恃功在南京頗黷貨不恤軍民詔使問
以邊事古雲不答謂詔使曰爾解何事待我到闕奏陳
及召入竟無一語及邊事者在相位多自專已所欲輒
自奏行之除留守輒忿忿不接賓客雖近臣往亦不見
上怒遂改濟南上數之曰朕念卿父有大功于國卿舊
將亦有功故改授此職卿宜知之若復不悛非但不保
官爵身亦不能保也古雲頓首謝久之改平陽尹致仕
起為西京留守以母憂去官尋以本官起復俄復為東
京歷上京詔曰上京王業所起風俗日趨詭薄宗室聚
居號為難治卿元老大臣衆所聽服當正風俗檢制宗
室持以大體十五年致仕久之史臣上太宗睿宗實錄
上曰當時舊人親見者惟古雲在詔修撰温特赫提克
德往北京就問之多所更定焉十九年薨年七十四最
前後以功被賞者十有一金為兩二百五十銀為兩六
千五百絹為匹八百綿為兩二千馬三百十有四牛羊
六千五百奴婢百三十人
瑪竒尼楚赫之母弟也年十五隸軍中從破高麗兵下
寧江州平係遼女直克黃龍府皆身先力戰以功為穆
昆繼領明安破奚兵千餘自烏楞古攻下咸信瀋州及
東京諸城瑪竒皆有功都統杲取中京與素赫和碩台
别降綽里特部屯兵高州以兵援蒙克貝勒大破敵兵
復敗恩州兵五萬人討平遼人聚中京山谷者降三千
餘人戰于高州境上伏矢射之中目遂卒瑪竒大小三
十餘戰所至皆捷皇統中贈銀青光禄大夫諡毅敏子
烏色
烏色年十七隸軍中從巴爾斯擊遼將馬武敗之瑪竒
死領其職宗望伐宋至河上宋兵屯于河外以二舟來
伺我師乃遣烏色率勇士數輩以一舟往迎之盡俘以
還襲康王於江淮間烏色皆與焉師還駐東平及廢齊
屯兵河上招降旁近諸營多獲畜産兵仗軍帥嘉之賞
以甲馬從攻陜西為右翼都統攻城破敵皆與有功師
還正授穆昆遷華州防禦使屬關中歲饑盜賊充斥烏
色募兵討平之部以無事郡人列狀丐留不報俄遷德
哷勒部族節度使改塔喇部用廉入為都水使者秩滿
同知燕京留守事為西北路招討使薩巴秩滿已數月
冐其俸禄不即解去烏色發其事薩巴反烏色遇害
巴爾斯尼楚赫弟天輔六年宗翰在北安州將會舍音
于奚王嶺遼兵奄至古北口使博勒和琿楚各領兵二
百擊之琿楚請濟師宗翰欲自往希尹羅索曰此易與
耳請以千人為公破之琿楚以騎士三十人前行至古
北口遇其遊兵逐入山谷遼人以步騎萬餘迫戰亡騎
五人琿楚退據關口希尹羅索至巴爾斯烏木罕呼實
罕推鋒奮擊大破之斬馘甚衆盡獲甲胄輜重希尹與
薩拉噶圖費摩托紐敗其伏兵殺千餘人獲馬百餘匹
羅索拒夏人出陵野嶺留巴爾斯以兵二百據險守之
尼楚赫圍太原近縣先已降宋軍來救太原者復據太
谷祁縣巴爾斯阿古喇復取之宋姚古軍隆州谷巴爾
斯敗之張灝兵出汾州又擊走之天會四年克太原巴
爾斯為管勾太原府路兵馬事復與羅索敗宋兵于文
水遂從宗翰圍汴與尼楚赫略地襄鄧入均州還攻唐
蔡陳三州皆破之克潁昌府遂與托雲馬武襲宋康王
于揚州康王渡江入于建康天會十五年遷元帥左都
監宗弼再定河南薩里罕經略陜西至涇州巴爾斯大
破宋軍于渭州渭州德順軍皆降陜西平遷元帥左監
軍加金吾衛上將軍卒諡敏定
實古納亦書作實古迺嘗與尼楚赫俱往遼國取阿蘇
還言遼人可取之狀太祖始決意伐遼矣博勒和取居
庸關蕭妃自古北口出奔太祖使實古納追之不及後
為臨潢府軍帥討平塔喇其羣官率衆降者請使就領
諸部太宗賜以空名宣頭及銀牌使以便宜授之獲遼
許王索囉駙馬都尉蕭伊遜遼梁王在哈里水雅里自
立不知果在何處至是始知之於是徙遼降人於泰州
時暑未可徙實古納請姑處之嶺西及實古納築新城
於契丹珠敦城詔置會平州烏庫哩部人迪里華沙率
部族降朝廷以托卜嘉為本部節度使烏琿為都監實
古納封還托卜嘉等宣誥以便宜加托卜嘉散官填空
名告身授之及錄上降附有勞故官八百九十三人朝
廷從之於是迪里加防禦使為本部節度華沙加諸司
使為節度副使知達魯特部事達勒達加左金吾衛上
將軍節度副使知圖吉部事阿實克加觀察使為本部
節度其餘遷授有差以巴噶城之地分賜烏庫哩達魯
特二部及契丹人其未墾者聽任力占射久之領咸州
烟火事天輔六年完顔慎思所部及其餘未置明安穆
昆戸口命實古納通閱具籍以上天會十年改南京路
軍帥司為東南路都統司實古納為都統移治東京鎮
高麗
贊曰金啓疆土斡魯烏楞古方面功最先著博勒和羅
索最先封泰州之邊圉黃龍之衝要寄亦重矣若棟摩
之勤勞南路羅索之經營陜西尼楚赫之圍守太原勞
亦至矣烏楞古之不治棟摩之敗譴罰之亟諸將慴焉
夫能以弱小終制彊大其效驗與尼楚赫實古納觀人
之國而知其可伐古語云國有八觀善矣夫
金史卷七十二
