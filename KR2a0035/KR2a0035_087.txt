金史卷八十七
元中書右丞相總裁托克托等修
列傳第二十五
赫舍哩志寧(木名薩哈連)布薩忠義(本名烏哲)圖克坦喀齊喀
赫舍哩志寧本名薩哈連上京和坦人也自五代祖太
尉罕齊以來與國家世為甥舅父薩巴海陵時賜名懷
忠為泰州路顔河世襲穆昆轉明安嘗為東平尹開遠
軍節度使志寧沉毅有大略娶梁王宗弼女永安縣主
宗弼於諸壻中最愛之皇統問為護衛海陵以為右宣
徽使出為汾陽軍節度使入為兵部尚書改左宣徽使
都點檢遷樞密副使開封尹契丹薩巴反樞密使布薩
呼圖北京留守蕭賾西京留守蕭懷忠皆以征討無功
坐誅於是志寧為西北面副統與都統白彦敬以北京
臨潢泰州三路軍討之志寧至北京而海陵伐宋已渡
淮彥敬志寧聞世宗有異志乃隂結會寧尹完顔富色
里利涉軍節度使通吉義將攻之而世宗已即位使舒
穆嚕伊德伊喇格布來招彦敬志寧殺使者九人世宗
使完顔默音來伐衆不肯戰乃與彦敬俱降世宗問曰
正隆暴虐人望既絶朕以太祖之孫即大位汝殺我使
者又不能為正隆死節恐為人所圖然後來降朕今殺
汝等將何辭彦敬未有以對志寧前奏曰臣等受正隆
厚恩所以不降罪當萬死上曰汝軰初心亦可謂忠於
所事自今事朕宜勉忠節世宗使扎巴招斡罕扎巴乃
勸之遂稱帝世宗使右副元帥完顔默音征之志寧以
臨海節度使都統右翼軍斡罕敗於長濼西走志寧追
及於霿&KR2038;河賊已先渡依岸為陣毁橋岸以為阻志寧
與賊夾河為疑兵與萬戶瓜爾佳清臣圖克坦和羅於
下流涉渡已渡前有支港岸斗絶中泥濘束柳填藉士
卒畢濟行數里得平地將士方食賊奄至賊據南岡三
馳下志寧陣陣堅力戰流矢中左臂戰自若賊據上風
縱火乘煙勢馳擊志寧步軍繼至轉戰十餘合火益熾
風煙突人不可當會雨作風煙乃熄遂奮擊大破之於
是元帥默音右監軍福夀不急擊賊久無功右丞布薩
忠義請自討賊而志寧擊賊有功上以忠義代默音志
寧代福夀封定國公使富察通至軍中宣諭之賊略懿
州界陷靈山同昌惠和三縣睥睨北京會土河水漲賊
不得渡乃西趨三韓縣志寧方追躡之元帥忠義與賊
遇於和托軍頗失利賊見志寧踵其後不敢乘勝遂西
走是時大軍馬瘦弱不堪追襲諸將欲止軍勿追志寧
獲賊候人知賊自選精銳與老小輜重分道期山後會
集可擊其輜重忠義然之遂過伊瑪嶺進及諸爾嶺西
陷泉賊見左翼據南岡為陣不敢犯右翼萬戶烏雅扎
拉擊賊少却志寧與瓜爾佳清臣等擊之賊大敗涉水
走斡罕母蘇尼舉營由羅和岡西去志寧追及之盡獲
其輜重俘五萬餘人雜畜不可勝計偽節度使六及其
部族皆降斡罕走奚中至七渡河志寧復敗之賊過渾
嶺入於奚中志寧獲賊將碩和卓釋弗殺許以官賞縱
之歸約以捕斡罕自效碩和卓既去見斡罕秘不言見
獲事乃反間奚人於斡罕曰陷泉失利奚人有貳志不
可不察當是時斡罕屢敗其下亦各有心碩和卓與賊
帥錫勒塔干執斡罕詣右都監完顔思敬降志寧與萬戶
清臣宗寧酥格等追捕餘黨至燕子城盡得所畜善馬
因至茂巴勒達之地悉獲之逆黨既平入朝為左副元
帥賜以玉帶經略宋事駐軍睢陽都元帥忠義居南京
節制諸軍宋將黃觀察據蔡州楊思據潁昌志寧使
完顔王祥復取蔡州黃觀察遯去完顔襄攻潁州拔之
獲楊思乃移牒宋樞密使張浚使依皇統以來舊式浚
復書曰謹遣使者至麾下議之是時宋得斡罕黨人瓜
里扎巴用其謀攻靈壁虹縣都統奚托卜嘉叛入於宋
遂陷宿州瓜里等謀曰北人恃騎射戰勝攻取今夏月
久雨膠解弓不可用故李世輔與之來攻宿州歸德尹
珠嘉蘇色宿州防禦使烏凌阿薩喇萬戶温特赫蘇赫
費摩羅索不守約束不肯堅壁俟大軍輒出與戰由是
軍敗城陷薩喇嘗遣人入宋界貿易交通李世輔受其
賂遺久之事覺伏誅穆昆賽音坐故知不舉除名托卜
嘉母鄂囉羅緣坐當死上曰托卜嘉背國棄母殺之何
益朕閔其老遂原其死詔蘇色薩喇蘇赫羅索各杖有
差蘇色薩喇仍解職世輔自以為得志日與瓜里扎巴
置酒高會志寧以精兵萬人發自睢陽趨宿州中使來
督軍志寧附奏曰此役不煩聖慮臣但恐世輔遯去耳
世輔聞志寧軍止萬人甚易之曰當令十人執一人也
瓜里等問候人所見上將旗幟知是志寧謂世輔曰此
薩哈連監軍也軍至萬人慎毋輕之五月二十日志寧
將至宿州仍令從軍盡執旗幟駐州西為疑兵三明安
兵駐州南志寧自以大軍駐州東南扼其歸路世輔望
見州西兵旌旗蔽野果謂大軍在州西而謂東南兵少
不足慮先擊之以步騎數萬皆執盾背城為陣外以行
馬捍之使别將將兵三千出自東門欲自陣後攻志寧
軍萬戶芬徹擊敗之右翼萬戶瓜爾佳清臣為前行毁
行馬短兵接戰世輔軍亂諸將乘之追殺至城下是夕
世輔盡按敗將將斬之其統制常吉懼而來奔盡得城
中虛實明日世輔悉兵出戰騎兵居前乃使瓜爾佳清
臣當之世輔别將以五六千騎為一隊與清臣遇清臣
踵擊之宋將不能反旆志寧麾諸軍力戰世輔復大敗
走者自相蹈藉僵尸相枕爭城門而入門填塞人人自
阻遂緣城而上我軍自濠外射之往往墮死隍間殺騎
士萬五千步卒三萬餘人世輔乘夜脱走明日瓜爾佳
清臣張師忠追及世輔斬首四千餘赴水死者不可勝
計獲甲三萬他兵仗甚衆上以御服金線袍玉吐鶻賓
鐵佩刀使伊喇道就軍中賜之凡有功將士明安穆昆
並如陜西遷賞佛寧進官三階重綵三端絹六匹旗鼓
笛手吏人各賜錢十貫詔志寧曰卿雖年少前征契丹
戰功居最今復破大敵朕甚嘉之宋人議和不能决都
元帥布薩忠義移軍泰和志寧移軍臨渙遂渡淮圖克
坦克寧取盱眙濠廬和滁等州宋人懼决意請和使者
六七往反議遂定宋世為姪國約歲幣二十萬兩匹魏
杞奉誓書入見復通好志寧還軍睢陽上以御服玉佩
刀通犀御帶賜之詔曰靈壁虹縣宿州兵士死者朕實
閔焉宜歸葬鄕里官為齎送人賻錢三十貫鳳翔尹富
珠哩定方以下明安穆昆官為致祭定方賻銀五百兩
重綵二十端明安三百貫穆昆二百貫富埒琿一百貫
權明安二百貫權穆昆一百五十貫權富埒琿七十貫
五年三月忠義朝京師志寧駐軍南京五月志寧召至
京師拜平章政事左副元帥如故志寧復還軍賜玉束
帶上曰卿壯年能立功如此朕甚嘉之南服雖定日月
尚淺須卿一往規畫六年二月志寧還京師拜樞密使
七年十一月八日皇太子生日宴羣臣於東宮志寧奉
觴上壽上悅顧謂太子曰天下無事吾父子今日相樂
皆此人力也使太子取御前玉大杓酌酒上手飲志寧
即以玉杓及黃金五百兩賜之以第十四女下嫁志寧
子諸神努八年十月進幣宴百官于慶和殿皇女以婦
禮謁見志寧夫婦坐而受之歡飲終日夜久乃罷九年
拜右丞相十一年代宗叙北征既還遣使者迎勞賜以
弓矢玉吐鶻入見上慰勞良久是日封廣平郡王復遣
使就第慰勞之皇太子生日宴羣臣於東宮以玉帶賜
志寧上曰此梁王宗弼所服者故以賜卿郊祀覃恩從
征護衞皆有賜進封金源郡王十二年志寧有疾中使
看問日三四輩疾亟賜金丹三十粒詔曰此丹未嘗以
賜人也使者至志寧已不能言但稽首而已是歲薨上
輟朝臨其喪行哭而入哀動左右將葬上致祭見陳甲
柩前復慟哭之賻銀千五百兩重綵五十端絹五百匹
葬事祠堂皆從官給諡武定十五年圖像衍慶宮志寧
妻永安縣主妬甚嘗殺孕妾及志寧薨後諸神努兄弟
皆病亡世宗甚惜之遣使諭永安縣主曰丞相有大功
三先朝舊臣惟秦宋二王功大餘不及也今養其孽子
當如親子視之二十二年上問宰臣布薩忠義赫舍哩
志寧孰愈尚書左丞襄奏曰忠義兵權精緻此其所長
也上曰不然志寧臨敵身先士卒勇敢之氣自太師梁
王未有如此人者也明昌五年配享世宗廟廷
布薩忠義本名烏哲上京博勒和河人宣獻皇后姪元
妃之兄也高袓斡喇布曾袓璸都祖呼蘭父博羅國初
世襲穆昆博索路統軍使致仕忠義魁偉長髯喜談兵
有大略年十六領本穆昆兵從宗輔定陜西行間射中
宋大將宋兵遂潰由是知名帥府錄其功承制署為穆
昆宗弼再取河南表薦忠義為明安攻冀州先登攻大
名府以本部兵力戰破其軍十餘萬賞以奴婢馬牛金
銀重綵從宗弼渡淮攻壽廬等州宗弼稱之曰此子勇
略過人將帥之器也賞馬五匹牛一百五十頭羊五百
口領親軍萬戸超寧遠大將軍承其父世襲穆昆皇統
四年除博州防禦使公餘學女直字及古算法閱月盡
能通之在郡不事田獵燕游以職業為務郡中翕然稱
治忽一夕隂晦囚徒謀為反獄倉猝間將校皆惶駭失
措忠義從容但使守更吏撾鼓鳴角囚徒以為天且曉
不敢出自就桎梏及考郡民詣闕願留詔從之八年改
同知真定尹兼河北西路兵馬都總管遷西北路招討
使入為兵部尚書布薩呼圖嘗與海陵簒立恃勢陵傲
同列忠義因會飲衆辱之海陵不悦出為震武軍節度
使火山賊李鐵槍乘暑來攻忠義單衣從一騎迎擊之
射殺數人賊乃退改臨洮尹兼熙秦路兵馬都總管海
陵召至京師謂之曰洮河地接吐蕃木波異時剽害良
民州縣不能制汝宿將故以命汝賜絛服玉具佩刀閱
再考徙平陽尹再徙濟南尹以本官為漢南路行營副
統制伐宋克通化軍世宗立海陵死揚州罷兵入朝京
師拜尚書右丞伊喇斡罕僣號兵久不決右副元帥完
顔默音既敗之于霿&KR2038;河乃擁衆貪鹵掠不追討而縱
其子色克暴横軍中士卒不用命賊得水草善地官軍
踵其遺餘水草乏馬益弱賊軼出山西久無功忠義請
曰契丹小寇不時殄滅致煩聖慮臣聞主憂臣辱欲願
效死力除之世宗大悦即召還默音勒歸色克本貫拜
忠義平章政事兼右副元帥封榮國公賜以御府貂裘
賓鐵吐鶻弓矢大刀具裝對馬及安山鐵甲金牌詔曰
軍中將士有犯連職之外並以軍法從事有功者依格
遷賞詔諸將士曰兵久駐邊陲蠧費財用百姓不得休
息今以右丞忠義為平章政事右副元帥宜同心戮力
無或弛慢忠義至軍賊陷靈山同昌惠和等縣陣而西
行忠義追之及于和托宗亨為左翼宗叙為右翼與賊
夾河而陣賊渡河先攻左翼偏敗右翼救之賊引去斡
罕乃以精銳自隨以羸兵護其母妻輜重由别道西走
期山後會集追復及于諾爾嶺西陷泉與賊遇時昏霧
四塞跬步莫覩物色忠義禱曰狂宼肆暴殺戮無辜天
不助惡當為開霽奠已昏霧廓然及戰忠義左據南岡
為偃月陣右迤而北大敗之獲其弟諾爾俘生口三十
萬獲雜畜十餘萬車帳金珍以鉅萬計悉分諸軍賊走
趨奚地遣將追躡至七渡河又敗之既踰渾嶺復進軍
襲之望風奔潰遁入奚中降者相屬於路詔忠義曰卿
材能表著果能大破賊衆朕甚嘉之今遣勞卿如朕親
往賜卿御衣果勒圖犀具佩刀通犀帶等就以俘獲均
散軍士斡罕既敗遂入于奚中高忠建敗奚于栲栳山
伊喇道取茂巴爾諸奚之家茂巴爾奚乃降斡罕勢益
弱赫舍哩志寧獲賊將碩和卓縱使歸約以捕斡罕自
贖許以官賞碩和卓與其黨執斡罕詣完顔思敬降契
丹平忠義朝京師拜尚書右丞相改封沂國公以玉帶
賜之自海陵遇弑大軍北還而斡罕鴟張命將徂征及
斡罕敗其黨瓜里扎巴奔入于宋宋人用其謀侵掠邊
鄙攻取泗壽唐海州於是宋主傳位于宗室子眘是為
宋孝宗雖嘗遣使來而欲用敵國禮世宗以赫舍哩志
寧經略宋事制詔忠義以丞相總戎事居南京節制諸
將時大定二年也忠義將行陛辭上諭之曰彼若歸侵
疆貢禮如故則可罷兵既至南京簡閱士卒分屯要害
戒諸將嚴守備使左副元帥志寧移牒宋樞密使張浚
其略曰可還所侵本朝内地各守自來畫定疆界凡事
一依皇統以來舊約帥府亦當解嚴如必欲抗衡請會
兵相見宋宣撫使張浚復書志寧曰疆場之一彼一此
兵家之或勝或負何常之有當置勿道謹遣官寮敬造
麾下議之是時已復泗壽鄧州請隳其城遷其民于宿
亳蔡州上曰三州本吾土也得之則已忠義使將士擇
善水草休息且牧馬俟來歲取淮南初世宗詔諸將由
泗壽唐鄧三道進發宋人聞之即自方城葉縣以來田
野皆燒夷之使無所芻牧忠義命唐鄧道軍芻牧許汝
間三年忠義入奏事遂以丞相兼都元帥無何還軍中
忠義與宋相持日久慮夏久雨弓力易减宋或乘時見
攻豫選勁弓萬張於别庫及自汴赴闕議事次濬州宋
將李世輔果掩取靈壁虹縣遂陷宿州忠義使人還汴
發所貯勁弓給志寧軍與宋人戰遂大捷竟復宿州忠
義還以書責宋宋同知樞密院事洪遵計議官盧仲賢
遣使二輩持與志寧書及手狀歸海泗唐鄧州所侵地
約為叔侄國報書期十一月使入境宋又使人來言禮
物未備請俟十二月行成忠義以其事馳奏請定書式
且言宋書如式則許其入界如其不然勢須遣還本國
復禀其主若是往復動經七八十日恐誤軍馬進取世
宗以詔諭之曰若宋人歸疆歲幣如昔可免奉表稱臣
許世為侄國忠義乃貽書宋人前後凡七宋人他託未
從忠義移大軍壓淮境遣志寧率偏師渡淮取盱眙濠
廬和滁等州宋人懼而世宗意天下厭苦兵革思與百
姓休息詔忠義度宜以行四年正月忠義使右監軍宗
叙入奏將近暑月乞俟秋凉進發詔從之宋使胡昉以
右僕射湯思退書來宋稱姪國不肯加世字忠義執昉
留軍中答其書使使以聞詔曰行人何罪遣胡昉還國
邊事從宜措畫八月詔忠義曰前請俟秋凉進發今已
八月復俟何時先是忠義乞增金銀牌上曰太師梁王
兼數職未嘗增也至是增都元帥金牌一銀牌二十左
右副元帥金牌各一銀牌各十左右監軍金牌各一銀
牌各六左右都監金牌各一銀牌各四三路都統府銀
牌各二乃定南界官員百姓歸附遷賞格元帥府獲宋
諜人符忠忠前嘗至中都大興府官詰問忠執文據及
與泗州防禦判官張德亨知識由是獲免厚謝德亨德
亨受之忠具欵服奏其事于朝於是大興少尹王全解
職德亨除名和議始于張浚中更洪遵湯思退及圖克
坦克寧敗宋魏勝于十八里莊取楚州世宗下詔進師
於是宋知樞密院周葵同知樞密院事王之望書一一
如約和議始定宋遣試禮部尚書魏杞崇信軍承宣使
康湑充通問國信使取到宋主國書式并國書副本宋
世為姪國約歲幣為二十萬兩匹國書仍書名再拜不
稱大字大定五年正月魏杞康湑入見其書曰姪宋皇
帝眘謹再拜致書于叔大金聖明仁孝皇帝闕下魏杞
還復書叔大金皇帝不名不書謹再拜但曰致書于姪
宋皇帝不用尊號不稱闕下和好巳定罷兵詔天下以
左副都點檢完顔仲為報問國信使太子詹事楊伯雄
副之忠義奏官軍一十七萬三千三百餘人留馬步軍
一十一萬六千二百屯戍上曰今已許宋講好而屯戍
尚多可除舊軍外選馬一萬二千伊勒希稱是步軍虞
候司軍共選一萬五千及簽軍一萬與舊軍通留六萬
富強丁多者摘留貧難者伊勒希官給富者就用其奴
其存留馬步軍於河北東西太名府率賓呼爾哈會寧
咸平府濟州東京哈斯罕等處軍内約量揀取其西南
西北招討司臨潢府泰州北京博索海蘭山東東西路
並行放還詔近侍局使費摩子寧佩金牌護衛綽台符
寳祗候圖匹輝罕佩銀牌諭諸路將帥以宋國軍到歲
幣銀絹二十萬兩匹盡數給與見存留及放散軍充賞
曾過界者人給絹二匹銀二兩不曾過界者銀二兩絹
一匹伊勒希絹一匹穆昆倍軍人明安倍穆昆押軍明
安穆昆年老有勞績者量與除授又詔曰其令一路全
罷者先發遣之賜忠義玉束帶三月詔曰如大軍己放
還丞相忠義宜先還左副元帥志寧右監軍宗叙留駐
南京餘官非急用者並勒還任忠義朝京師上勞之曰
宋國請和偃兵息民皆卿力也拜左丞相兼都元帥大
定初事多權制詔有司刪定上謂宰臣曰凡已奏之事
朕嘗再閱卿等毋懷懼朕於大臣豈有不相信者但軍
國事不敢輕易恐或有誤也忠義對曰臣等豈敢竊意
陛下但智力不及耳陛下留神萬幾天下之福也大定
六年正月忠義有疾上遣太醫診視賜以御用藥物中
使撫問相繼於道是月薨上親臨哭之慟輟朝奠祭賻
銀千五百兩重綵五十端絹五百匹世宗將幸西京復
臨奠焉命參知政事唐古安禮護喪事凡葬祭從優厚
官為給之大宗正丞竟充勑祭使中都轉運副使王震
充勑葬使百官送葬具一品儀物建大將旗鼔送至墳
域諡武莊忠義動由禮義謙以接下敬儒士與人極和
易侃侃如也善御將士能得其死力及為宰輔知無不
言自漢唐以來外家多緣恩戚以致富貴又多不克其
終未有兼任將相功名始終如忠義者十一年詔曰故
左丞相忠義族人及昭德皇后親族人才可用者左副
點檢烏庫哩元忠體察以聞二十一年上思忠義功勒
銘墓碑泰和元年圖像衍慶宫配享世宗廟廷子揆别
有傳
圖克坦喀齊喀上京速蘇海水人父佛寧襲明安喀齊
喀魁偉膂力過人經閒見終身不忘天輔間從金源郡
王羅索為章京甚愛之天會六年以功為穆昆尋領羅
索親管明安元帥府聞其才命權左翼軍事皇統二年
為隴州防禦使以兵十五人敗宋兵二百於高陵以兵
五百人敗宋兵二千於秦州以兵八百人敗宋兵三千
五百於鳳翔以二穆昆拒饒風關宋兵二千來奪其關
口奮擊敗之諸軍乃得過險遷平凉尹再徙臨洮延安
尹是時關陜以西初去兵革百姓失業喀齊喀守之以
靜民多還歸者天德二年為元帥左都監陜西統軍使
貞元二年以本官兼河中尹正隆六年為西蜀道兵馬
都統世宗即位手詔賜喀齊喀曰岐國失道殺其母后
横虐兄弟流毒兆庶朕惟太祖創業之艱難勉膺大位
卿之子弟皆自軍中來歸卿國家舊臣豈不知天道人
事卿軍不多未宜深入當領軍屯境上浹右重地非卿
無能措畫者俟兵革既定即當召卿宜自勉之大定二
年復為陜西路統軍使未幾改元帥右都監表陳伐宋
方略詔許以便宜從事轉左都監破宋兵於華州是時
宋吳璘侵古鎮分據散關和尚原神义口玉女潭大蟲嶺
石壁寨寳鷄縣兵十餘萬陷河州鎮戎軍喀齊喀乞
濟師詔益河南兵萬人喀齊喀遣丹州刺史持嘉烏蘇
埓克以兵四千守德順吳璘以二十萬人圍之統軍都
監舒穆嚕迪里將萬人破宋兵於河州還過德順駐兵
平凉求益兵於喀齊喀以解德順圍喀齊喀遣萬戶完
顔實訥埓大良順寧州刺史延扎們都各將本部兵合
二萬人以順義軍節度使烏雅富埒赫統之與迪里會
吳璘聞之使偏將將兵五千人來迎前鋒都爾蘇烏頁
奚王和尚擊敗之追至德順城南小溪邊璘自將大軍
蔽岡阜而出烏頁等馳擊之迪里富埒赫繼至併力戰
日已暮兩軍不相辨乃解已而璘報云宋主遣使至兩
國講和請各罷兵璘遂遁去富埓赫亦引軍還自宋兵
圍城至是凡四十餘日乃解初德順在圍中押軍明安
温都富勒哈身先士卒力戰未嘗少挫及救兵至圍解
富勒哈之功為多頃之吳璘復來犯陜西州郡兵十餘
萬詔以兵七千益喀齊喀兵號二萬慶陽尹烏雅普轄
努延安尹高景山分領之彰化軍節度使璋通遠軍節
度使烏雅沃哩布寧州刺史伊喇高善努京兆少尹宗
室聶赫恩州刺史完顔摩囉歡皆備軍前任使宋人驅
率商虢及華山南山之民五萬人來圍華州押軍萬戶
費摩蘇拉欲堅壁守之明安伊喇薩爾拉曰宋兵雖多
半是居民不習戰不如擊之於是蘇拉以騎兵千人敗
宋前鋒追至其大軍亦敗斬首五十餘級已而璋敗宋
姚良輔軍於原州宋戍軍自寶鷄以西至於大蟲嶺皆
自散闕遯去頃之璘聞持嘉烏蘇埓克烏雅富埓赫軍
已去德順率兵號二十萬復據德順陷鞏州臨洮府臨
洮少尹赫舍哩薩恰死之詔贈官一階賜錢五百貫喀
齊喀以璋權都統實訥埓權副統將兵二萬攻之連戰
宋兵雖敗璘恃衆不肯去分其兵之半守秦州喀齊喀
自行駐水洛城東自六盤山西抵石山頭分兵守之當
德順秦州之兩間斷其餉道璘乃引去都統璋副統實
訥埓邀擊宋經略使荆臯自上八節至甘谷城殺數千
人實訥埒擒宋將朱永以下將校十二人宋張安撫守
德順亦棄城遯烏蘇埓克擊之所殺過半擒將校十餘
人遂復德順州宋之守秦州者亦自退高景山定商虢
宗室聶赫取環州於是臨洮鞏秦河隴蘭會原洮積石
鎮戎德順商虢環華等州府一十六盡復之陜西平詔
書奬諭賜以玉帶詔陜西將士明安階昭毅以下遷兩
資昭武以上遷一資穆昆階六品以下遷兩資五品以
上遷一資押軍明安階昭武以上者遷一資昭毅以下
武義以上遷兩資昭信以下女直人遷宣武餘人遷奉
信無官者女直人授敦信餘人授忠武押軍穆昆武功
以下忠顯以上遷兩資忠勇以下女直人遷昭信餘人
遷忠顯無官者女直人授忠顯餘人授忠翊正軍有官
者遷一資無官者授兩資明安賞銀五十兩重綵五端
絹十權正同之正軍人給錢三十貫伊勒希十貫戰
没軍官軍士長行贈官賜錢有差五年置陜西路統軍
使兼京兆尹元帥府移治河中府統軍使璋朝辭上曰
喀齊喀年老以陜西軍事委卿鎮防利害可訪問喀齊
喀七年入為樞密副使改東京留守賜以衣帶佩刀詔
曰卿年老以此職優佚宜勉之九年入為平章政事奏睿
宗收復陜西功數事上嘉納之藏之秘府封定國公十
年薨上方擊毬聞訃遂罷有司致祭備禮以葬賻銀一
千二百五十兩及重綵幣帛二十一年上念其功遷其
孫薩哈武功將軍授世襲本明安海蘭烏克新穆昆泰
和元年配享世宗廟廷
贊曰大定之初兵連於江淮難作於契丹默音挾功斡
罕横噬有弗戢之畏焉世宗獨斷召還默音布薩忠義
受任責成矣故曰兵主於將將賢則士勇其此之謂耶
赫舍哩志寧有言受詔征伐則不敢辭為宰相則誠不
能如知為相之難固所謂賢也秦隴之兵殆哉岌岌乎
圖克坦喀齊喀料敵應變若此之審亦難矣哉
金史卷八十七
