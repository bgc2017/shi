金史卷一百二十九
元中書右丞相總裁托克托等修
列傳第六十七
酷吏
高閭山富察和卓
太史公有言法家嚴而少恩信哉斯言也金法嚴密律
文雖因前代而增損之大抵多凖重典熙宗迭興大獄
海陵剪滅宗室鈎棘傅會告姦上變者賞以不次於是
中外風俗一變咸尚威虐以為事功而䜛賊作焉流毒
遠邇慘矣金史多闕逸據其舊錄得二人焉作酷吏傳
高閭山澄州析木人選充護衛調順義軍節度副使轉
唐古伊埒圖乣詳衮改震武軍節度副使曹王府尉大
名治中遷汝州刺史改單州制禁不依法用杖決人者
閭山見之笑曰此亦難行是日特用大杖杖死部民楊
仙坐削一官解職久之降鳳翔治中歷原州泗洲濟州
刺史改正州防禦使遷扶餘路節度使移臨海盤安軍
寧昌軍貞祐二年城破死之
富察和卓以吏起身久為宣宗所信聲勢烜赫性復殘
刻人知其蠧國而莫敢言其子充護衛先逐出之繼而
和卓為恒州刺史需次近縣後大兵入陜西關中震動
或言和卓赴恒州為北走計朝廷命開封羈其親屬和
卓出怨言曰殺却我即太平矣尋為御史所劾初議笞
贖宰相以為悖理斬於開封府門之下故當時有宣朝
三賊之目謂王阿里富察耀珠和卓具一也興定中駙
馬布薩阿哈之獄京師宣勘七十餘所阿里軰乘時起
事以肆其毒朝士惴惴莫克自保惟通吉文之在開封
府幕明其不反竟不署字阿哈誅文之亦無所問耀珠
正大初致仕居睢陽潰軍變與其家皆被殺初宣宗喜
刑罰朝士往往被笞楚至用刀杖決殺言者高琪用事
威刑自恣南渡後習以成風雖士大夫亦無所移如圖
克坦右丞思忠好用麻椎擊人號麻椎相公李運使特
立號半截劍言其短小鋒利也馮内翰璧號馮劊雷淵
為御史至蔡州得姦豪杖殺五百人號曰雷半千又有
完顔莽伊蘇皆以酷聞而和卓王阿里李渙之徒胥吏
中尤狡刻者也
佞幸
蕭肄張仲軻(幼名牛兒)李通
馬欽(幼名韓哥)高懷貞蕭裕(本名揚珠)
胥持國
世之有嗜慾者何嘗不被其害哉龍天下之至神也一
有嗜慾見制於人故人君亦然嗜慾不獨柔曼之傾意
也征伐畋獵土木神仙彼為佞者皆有以投其所好焉
金主内蠱聲色外好大喜功莫甚於熙宗海陵而章宗
次之金史自蕭肄至胥持國得佞臣之尤者七人皆被
寵遇於三君之朝以亡其身以&KR1500;其國其禍皆始於此
可不戒哉作佞幸傳
蕭肄本奚人有寵於熙宗復謟事悼后累官參知政事
皇統九年四月壬申夜大風雨雷電震壊寢殿䲭尾有
火自外入燒内寢幃幔帝徙别殿避之欲下詔罪已翰
林學士張鈞視草鈞意欲奉答天戒當深自貶損其文
有曰惟德弗類上干天威及顧兹寡昧眇予小子等語
肄譯奏曰弗類是大無道寡者孤獨無親昧則於人事
弗曉眇則目無所見小子嬰孩之稱此漢人託文字以
詈主上也帝大怒命衛士洩鈞下殿榜之數百不死以
手劔釐其口而醢之賜肄通天犀帶憑恃恩倖倨視同
列遂與海陵有惡及簒立加大臣官爵例加銀青光禄
大夫數日召肄詰之曰學士張鈞何罪受誅爾何功受
賞肄不能對海陵曰朕殺汝無難事人或以我報私怨
也於是詔除名放歸田里禁錮不得出百里外
張仲軻幼名牛兒市井無賴說傳竒小說雜以俳優詼
諧語為業海陵引之左右以資戲笑海陵封岐國王以
為書表及即位為秘書郎海陵嘗對仲軻與妃嬪䙝瀆
仲軻但稱死罪不敢仰視又嘗令仲軻裸形以觀之侍
臣每令倮褫雖圖克坦貞亦不免此兵部侍郎完顔布
琳大興少尹李惇皆以贓敗海陵置之要近伶人千慶
兒官五品大氏家奴王之彰為秘書郎之彰睪珠偏僻
海陵親視之不以為䙝唐古辯家奴和尚烏達家奴葛
温葛魯皆置宿衛有僥倖至一品者左右或無官職人
或以名呼之即授以顯階海陵語其人曰爾復能名之
乎常置黃金裀褥間喜之者令自取之其濫賜如此宋
余唐弼賀登寶位且還海陵以玉帶附賜宋帝使謂宋
帝曰此帶卿父所常服今以為賜使卿如見而父當不
忘朕意也使退仲軻曰此希世之寳可惜輕賜上曰江
南之地他日當為我有此置之外府耳由是知海陵有
南伐意俄遷秘書丞轉少監是時營建燕京宫室有
司取真定府潭園材木仲軻乘間言其中材木不可用
海陵意仲軻受請託免仲軻官未幾復用為少監海陵
獵于托紐山次于逹斡酹天而拜謂羣臣曰朕幼時習
射至一門下默祝曰若我異日大貴當使一矢横加門
脊上及射果横加門脊上後為中京留守嘗大獵于此
地圍未合禱曰我若有大位百步之内當獲三鹿若止
為公相獲一而已於是不及百步連獲三鹿又祝曰若
統一海内當復獲一大鹿於是果獲一大鹿此事嘗與
蕭裕言之朕今復至此地故拜奠焉海陵意欲取江南
故先設禨祥以諷羣臣是以仲軻每先逢其意導之南
伐貞元二年正月宋賀正旦使施臣朝辭海陵使左宣
徽使敬嗣暉問施臣曰宋國幾科取士對曰詩賦經義
策論兼行又問秦檜作何官年今幾何對曰檜為尚書
左僕射中書門下平章事年六十五矣復謂之曰我聞
秦檜賢故問之正隆二年仲軻為左諫議大夫修起居
注但食諫議俸不得言事三年正月宋賀正使孫道夫
陛辭海陵使左宣徽使敬嗣暉諭之曰歸白爾帝事我
上國多有不誠今略舉二事爾民有逃入我境者邊吏
皆即發還我民有逃叛入爾境者有司索之往往託辭
不發一也爾於沿邊盗買鞍馬備戰陣二也且馬待人
而後可用如無其人得馬百萬亦奚以為我亦豈能無
備且我不取爾國則己如欲取之固非難事我聞接納
叛亡盜買鞍馬皆爾國楊太尉所為常因俘獲問知其
人無能為者也又曰聞秦檜已死果否道夫對曰檜實
死矣陪臣亦檜所薦用者又曰爾國比来行事殊不似
秦檜時何也道夫曰容陪臣還國一一具聞宋帝海陵
蓋欲南伐故先設納叛亡盗買馬二事而雜以他辭言
之海陵召仲軻右補闕馬欽校書郎田與信直長實實
入便殿侍坐海陵與仲軻論漢書謂仲軻曰漢之封疆
不過七八千里今吾國幅員萬里可謂大矣仲軻曰本
朝疆土雖大而天下有四主南有宋東有高麗西有夏
若能一之乃為大耳海陵曰彼且何罪而伐之仲軻曰
臣聞宋人買馬修器械招納山東叛亡豈得謂無罪海
陵喜曰向者梁珫嘗謂朕言宋有劉貴妃者姿質豔美
蜀之華蘂吳之西施所不及也今一舉而兩得之俗所
謂因行掉手也江南聞我舉兵必遠竄耳欽與與信俱
對曰海島蠻越臣等皆知道路彼將安往欽又曰臣在
宋時常帥軍征蠻所以知也海陵謂實實曰汝敢戰乎
對曰受恩日久死亦何避海陵曰汝料彼敢出兵否彼
若出兵汝果能死敵乎實實良久曰臣雖懦弱亦將與
之為敵矣海陵曰彼將出兵何地曰不過淮上耳海陵
曰然則天與我也既而曰朕舉兵滅宋遠不過二三年
然後討平高麗夏國一統之後論功遷秩分賞將士彼
必忘勞矣四年三月仲軻死冬至前一夕海陵夢仲軻
求酒既覺嗟悼良久遣使者奠其墓
李通以偏辟側媚得幸於海陵累官右司郎中遷吏部
尚書請謁賄賂輻輳其門正隆二年正月乙酉詔左右
司御史中丞以下奏事便殿海陵曰知子莫若父知臣
莫若君朕嘗試之矣朕詢及人材汝等若不舉同類必
舉其相善者朕聞女直契丹之仕進者必賴刑部尚書
烏逹簽書樞密約索為之先容左司員外郎哈喇古勒
任其事渤海漢人仕進者必賴吏部尚書李通戶部尚
書許霖為之先容右司郎中王尉任其事凡在仕版朕
識者寡不識者衆莫非人臣豈有親疎遠近之異哉苟
奉職無愆尚書侍郎節度使便可得萬一獲罪必罰無
赦頃之拜參知政事海陵恃累世彊盛欲大肆征伐以
一天下嘗曰天下一家然後可以為正統通揣知其意
遂與張仲軻馬欽宧者梁珫近習羣小輩盛談江南富
庶子女玉帛之多逢其意而先道之海陵信其言以通
為謀主遂議興兵伐江南四年二月海陵諭宰相曰宋
國雖臣服有誓約而無誠實比聞沿邊買馬及招納叛
亡不可不備遣使籍諸路明安部族及州縣渤海丁壯
充軍仍括諸道民馬於是遣使分往上京率賓路呼爾
哈路海蘭路扶餘路秦州咸平府東京博索路哈斯罕
臨潢府西南招討司西北招討司北京河間府真定府
益都府東平府大名府西京路凡年二十以上五十以
下者皆籍之雖親老丁多求一子留侍亦不聽五年十
一月使益都尹京等三十一人押諸路軍器於軍行要
會處安置俟軍至分給之其分給之餘與繕完不及者
皆聚而焚之六年正月海陵使通諭旨宋使徐度等曰
朕昔從梁王嘗居南京樂其風土帝王巡狩自古有之
淮右多隙地欲校獵其間從兵不踰萬人汝等歸告汝
主令有司宣諭朕意使淮南之民無懷疑懼二月通進
拜右丞詔曰卿典領繕完兵械今已畢功朕嘉卿忠謹
故有是命俟江南事畢别當旌賞四月簽書樞密院事
高景山為賜宋帝生日使右司員外郎王全副之海陵
謂全曰汝見宋主即面數其焚南京宫室沿邊買馬招
致叛亾之罪當令大臣某人某人來此朕將親詰問之
且索漢淮之地如不從即厲聲詆責之彼必不敢害汝
海陵蓋使王全激怒宋主將以為南伐之名也謂景山
曰回日以全所言奏聞全至宋一如海陵之言詆責宋
主宋主謂全曰聞公北方名家何乃如是全復曰趙桓
今已死矣宋主遽起發哀而罷海陵至南京宋遣使賀
遷都海陵使韓汝嘉就境上止之曰朕始至此比聞北
方小警欲復歸中都無庸來賀宋使乃還於是大括天
下驘馬官至七品聽留一馬等而上之并舊籍民馬其
在東者給西軍在西者給東軍東西交相往來晝夜絡
繹不絶死者狼籍于道其亡失多者官吏懼罪或自殺
所過蹂踐民田調發牽馬夫役詔河南州縣所貯糧米
以偹大軍不得他用而驘馬所至當給芻粟無可給有
司以為請海陵曰此方比歲民間儲蓄尚多今禾稼滿
野驘馬可就牧田中借令再歲不獲亦何傷乎及徵發
諸道工匠至京師疫死者不可勝數天下始騷然矣調
諸路馬以戸口為率富室有至六十匹者凡調馬五十
六萬餘匹仍令本家養飼以俟師期海陵因出獵遂至
通州觀造戰船籍諸路水手得三萬餘人及東海縣人
張旺徐元反遣都水監徐文等率師浮海討之海陵曰
朕志不在一邑將試舟師耳於是民不堪命盗賊蠭起
大者連城邑小者保山澤遣護衛布琳二十四人各授
甲士五千人分往山東河北河東中都等路節鎮州郡
屯駐捕捉盗賊以護衛斡實為定武軍節度副使尚賢
為武安軍節度副使富勒堅為昭義軍節度副使皆給
銀牌使督責之時山東賊犯沂州臨沂令哈薩力戰而
死大名府賊王九等據城叛衆至數萬契丹邊錄錦王
三輩皆以十數騎張旗幟白晝公行官軍不敢誰何所
過州縣開劫府庫物置于市令人攘取之小人皆喜賊
至而良民不勝其害太府監高彦福大理正耶律道翰
林待制大穎出使還朝皆言盗賊事海陵惡聞怒而杖
之穎仍除名自是人人不復敢言海陵自將分諸道兵
為神策神威神捷神銳神毅神翼神勇神果神略神鋒
武勝武定武威武安武捷武平武成武毅武銳武揚武
翼武震威定威信威勝威捷威烈威毅威震威略威果
威勇三十二軍置都總管副總管各一員分隸左右領
軍大都督及三道都統制府置諸軍巡察使副各一員
以太保璸都為左領軍大都督通為副大都督海陵以
璸都舊將使帥諸軍以從人望實使通專其事海陵召
諸將授方略賜宴于尚書省海陵曰太師梁王連年南
伐淹延歲月今舉兵必不如彼遠則百日近止旬月惟
爾將士無以征行為勞戮力一心以成大功當厚加旌
賞其或弛慢刑兹無赦海陵恐糧運不繼命諸軍渡江
無以僮僕從行聞者皆怨嗟圖克坦后與太子光英居
守尚書令張浩左丞相蕭玉參知政事敬嗣暉留治省
事九月甲午海陵戎服乘馬具装啟行明日嬪妃皆行
宫中慟哭久之十月乙巳隂晦失路是夜二更始至蒙
城丁未大軍渡淮至中流海陵拜而酹之至宿次見築
繚垣者殺四方館使張永鈐將至廬州見白兔馳射不
中既而後軍獲之以進海陵大喜以金帛賜之顧謂李
通曰昔武王伐紂白魚躍于舟中今朕獲此亦吉兆也
癸亥海陵至和州百官表奉起居海陵謂其使汝等欲
伺我動静耶自今勿復来俟平江南始進賀表是時梁
山濼水涸先造戰船不得進乃命通更造戰船督責苛
急將士七八日夜不得休息壊城中民居以為材木煮
死人膏為油用之遂築臺于江上海陵被金甲登臺殺
黑馬以祭天以一羊一豕投于江中召都督昂副都督
富埒琿謂之曰舟楫已具可以濟江矣富埓琿曰臣觀
宋舟甚大我舟小而行遲恐不可濟海陵怒曰爾昔從
梁王追趙構入海島豈皆大舟耶明日汝與昂先濟昂
聞令已渡江悲懼欲亡去至暮海陵使謂昂曰前言一
時之怒耳不須先渡江也明日遣武平軍都總管阿林
武捷軍副總管阿薩爾率舟師先濟宿直將軍温都敖
拉國子司業馬欽武庫直長實實皆從戰海陵置黃旗
紅旗于岸以號令進止紅旗立則進黃旗仆則退既渡
江兩舟先逼南岸水淺不得進與宋兵相對射者良久
兩舟中矢盡遂為所獲亡一明安軍士百餘人海陵遂
還和州于是尚書省使右司郎中鄂博庫員外郎王全
奏報世宗即位於東京改元大定海陵前此已遣護衛
摩羅歡德哩布往東京欲害世宗行至遼東遇世宗詔
使薩巴執而殺之遂還軍中海陵拊髀歎曰朕本欲平
江南改元大定此豈非天乎乃出素所書取一戎衣天
下大定改元事以示羣臣遂召諸將帥謀北歸且分兵
渡江議定通復入奏曰陛下親師深入異境無功而還
若衆散于前敵乘于後非萬全計若留兵渡江車駕北
還諸將亦將解體今燕北諸軍近遼陽者恐有異志宜
先發兵渡江歛舟焚之絶其歸望然後陛下北還南北
皆指日而定矣海陵然之明日遂趨揚州過烏江縣觀
項羽祠歎曰如此英雄不得天下誠可惜也海陵至揚
州使符寳耶律摩多護神果軍扼淮渡凡自軍中還至
淮上無都督府文字皆殺之乃出内箭飾以金龍題曰
御箭繫帛書其上使人乘舟射之南岸其書言宋國遣
人焚毁南京宫室及沿邊買馬招誘軍民今興師問罪
義在弔伐大軍所至必無秋毫之犯以此招諭宋人于
是宋將王權亦縦所獲金軍士三人齎書數海陵罪通
奏其書即命焚之海陵怒亟欲渡江驍騎果桑欲誘其
黨以亡事覺命衆刃剉之乃下令軍士亡者殺其富埓
琿富埒琿亡者殺其穆昆穆昆亡者殺其明安明安亡
者殺其總管由是軍士益危懼甲午令軍中運鴉鶻船
及糧船于瓜州渡期以明日渡江敢後者死乙未完顔
元宜等以兵犯御營海陵遇弑都督府以南伐之計皆
通等贊成之圖克坦永年乃其姻戚郭安國衆所共惡
皆殺之大定二年削通官爵人心始快
馬欽幼名韓哥嘗仕江南故能知江南道路正隆三年
海陵將南伐遂召用欽自貴德縣令為右補闕欽為人
輕脱不識大體海陵每召見與語欽出宫輒以語人曰
上與我論某事將行之矣其視海陵如僚友然累遷國
子司業海陵至和州欲遣富埒琿渡江富埒琿言舟小
不可濟海陵使人召欽先戒左右曰欽若言舟小不可
渡江即殺之欽至問曰此舟可渡江否欽曰臣得栰亦
可渡也大定二年除名是日起前翰林待制大穎為秘
書丞穎在正隆間嘗言山東盜賊海陵惡其言杖之除
名世宗嘉穎忠直惡欽巧佞故復用穎而放欽焉
高懷貞為尚書省令史素與海陵狎昵海陵久蓄不臣
之心嘗與懷貞各言所志海陵曰吾志有三國家大事
皆自我出一也帥師伐國執其君長問罪于前二也得
天下絶色而妻之三也由是小人佞夫皆知其志争進
諛說大定縣丞張忠輔謂海陵言夢公與帝擊毬公乘
馬衝過之帝墜馬下海陵聞之大喜會熙宗在位久委
政大臣海陵以近屬為宰相專威福柄遂成弑逆之計
皆懷貞輩小人從臾導之海陵簒立以懷貞為修起居
注懷貞故父濱州刺史贈中奉大夫懷貞累遷禮部侍
郎大定二年降奉政大夫放歸田里五年與許霖俱賜
起復懷貞為定國軍節度使上戒之曰汝等在正隆時
姦佞貪私物論鄙之朕念沒身不齒則無以自新若怙
舊不悛必不貸汝矣
蕭裕本名揚珠奚人初以明安居中京海陵為中京留
守與裕相結每與論天下事裕揣海陵有覬覦心密謂
海陵曰留守先太師太祖長子德望如此人心天意宜
有所屬誠有志學大事願竭力以從海陵喜受之遂與
謀議海陵竟成弑逆之謀者裕啟之也海陵為左丞除
裕兵部侍郎改同知南京留守事改北京海陵領行臺
尚書省事道過北京謂裕曰我欲就河南兵建立位號
先定兩河舉兵而北君為我結諸明安以應我定約而
去海陵雖自良鄉召還不能如約遂弑熙宗簒立以裕
為秘書監海陵心忌太宗諸子欲除之與裕密謀裕傾
險巧詐因構致太傅宗本秉德等反狀海陵殺宗本唐
古辯遣使殺秉德宗懿及太宗子孫七十餘人秦王宗
翰子孫三十餘人宗本已死裕乃求宗本門客蕭玉教
以具欵反狀令作主名上變海陵既詔天下天下冤之
海陵賞誅宗本功以裕為尚書左丞加儀同三司授明
安賜錢二千萬馬四百匹牛四百頭羊四千口再閱月
為平章政事監修國史舊制首相監修國史海陵以命
裕謂裕曰太祖以神武受命豐功茂烈光於四海恐史
官有遺逸故以命卿久之裕為右丞相兼中書令裕在
相位任職用事頗專恣威福在已勢傾朝廷海陵倚信
之他相仰成而已裕與高藥師善嘗以海陵密語告藥
師藥師以其言奏海陵且曰裕有怨望心海陵召裕戒
諭之而不以為罪也或有言裕擅權者海陵以為忌裕
者衆不之信又以為人見裕弟蕭祚為左副點檢妹夫
耶律必埒哩為左衛將軍勢位相憑藉遂生忌嫉乃出
祚為益都尹必埒哩為寧昌軍節度使以絶衆疑裕不
知海陵意遽見出其親表補外不令己知之自是深念
恐海陵疑己海陵弟太師兖領三省事共在相位以裕
多自用頗防閑之裕乃謂海陵使兖備之也而海陵猜
忍嗜殺裕恐及禍遂與前真定尹蕭豐嘉努前御史中
丞蕭珠展博州同知約束裕女夫和勒博謀立亡遼豫
王延禧之孫裕使親信蕭托諾往結西北路招討使蕭
海呼海呼即懷忠懷忠依違未決謂托諾曰此大事汝
歸遣一重人來裕乃使珠展往珠展前為中丞以罪免
以此得詣懷忠懷忠問珠展與謀者復有何人珠展曰
五院節度使耶律朗亦是也懷忠舊與朗有隙而珠展
嘗上達蘭變事懷忠疑珠展反覆因執珠展收朗繋獄
遣使上變約束亦與筆硯令史布達書使布達助裕以
取富貴布達奏其書海陵信裕不疑謂布達構誣之命
殺布達于市執布達出宣華門點檢圖克坦貞得蕭懷
忠上變事入奏遇見布達問其故因止之圖克坦貞已奏
變事以布達為請海陵遽使釋之海陵使宰相問裕裕
即欵伏海陵甚驚愕猶未盡信引見裕問之裕曰大
丈夫所為事至此又豈可諱海陵復問曰汝何怨於朕
而作此事裕曰陛下凡事皆與臣議及除祚等乃不令
臣知之領省國王每事謂臣專權頗有隄防恐是得陛
下旨意陛下與唐古辯及臣約同生死辯以強忍果敢
致之死地臣皆知之恐不得死所以此謀反幸苟免耳
太宗子孫無罪皆死臣手臣之死亦晚矣海陵復謂裕
曰朕為天子若於汝有疑雖汝弟輩在朝豈不能施行
以此疑我汝實錯誤太宗諸子豈獨在汝朕為國家計
也又謂之曰自來與汝相好雖有此罪貸汝性命惟不
得作宰相令汝終身守汝祖先墳壠裕曰臣子既犯如
此罪逆何面目見天下人但願絞死以戒其餘不忠者
海陵遂以刀刺左臂取血塗裕面謂之曰汝死之後當
知朕本無疑汝心裕曰久蒙陛下非常眷遇仰戀徒切
自知錯謬雖悔何及海陵哭送裕出門殺之并誅約索
及豐嘉努豐嘉努妻豫王女也與其子榖皆與反謀并
殺之遣護衛巴噶往西北路招討司誅朗及珠展而托
諾和勒博皆出走捕得托諾棄市和勒博自縊死托諾
出走過河間少尹蕭之詳之詳初不知裕事留之三日
托諾往之詳徹珍家徹珍遣人詣之詳告公引得之付
托諾遣之他所徹珍家奴發其事吏部侍郎沃辰鞫之
之詳曰托諾宿二日而去法家以之詳隠其間欺尚書
省罪當贖海陵怒命殺之杖沃辰及議法者徹珍杖四
百死巴噶殺珠展等并殺無罪四人海陵不問杖之五
十而已以裕等罪詔天下賞上變功懷忠遷樞密副使
以布逹為牌印云高藥師遷起居注進階顯武將軍藥
師嘗奏裕有怨望至是賞之云
胥持國字秉鈞代州繁畤人經童出身累調博野縣丞
上書者言民間冒占官地如太子務大王莊非私家所
宜有部委持國按覈之持國還言此地自異代已為民
有不可取也事遂寢尋授太子司倉轉掌飲令兼司倉
皇太子識之擢祗應司令章宗即位除宫籍副監賜宫
籍庫錢五十萬宅一區俄改同簽宣徽院事工部侍郎
並領宫籍監閱三月遷工部尚書使宋明昌四年拜參
知政事賜孫用康牓下進士第會河決陽武持國請督
役遂行尚書省事明年進尚書右丞持國為人柔佞有
智術初李妃起微賤得幸於上持國久在太子宫素知
上好色陰以秘術干之又多賂遺妃左右用事人妃亦
自嫌門第簿欲藉外廷為重乃數稱譽持國能由是大
為上所信任與妃表裏筦擅朝政誅鄭王永蹈鎬王永
中罷黜完顔守貞等事皆起於李妃持國士之好利躁
進者皆趨走其門下四方為之語曰經童作相監婢為
妃惡其卑賤庸鄙也承安三年御史臺劾奏右司諫張
復亨右拾遺張嘉貞同知安豐軍節度使事趙慪同知
定海軍節度使事張光庭戸部主事高元甫刑部員外
郎張巖叟尚書省令史傅汝梅張翰裴元郭乳皆趨走
權門人戲謂胥門十哲復亨嘉貞尤卑佞苟進不稱諫
職俱宜黜罷奏可於是持國以通奉大夫致仕嘉貞等
皆補外頃之起知大名府事未行改樞密副使佐樞密
使襄治軍於北京一日上召翰林修撰路鐸問以他事
因語及董師中張萬公優劣鐸曰師中附胥持國進持
國姦邪小人不宜典軍馬以臣度之不惟不允人望亦
必不能服軍心若回日再相必亂天下上曰人臣進退
人難人君進退人易朕豈以此人復為相耶第遷官二
階使之致仕耳尋卒于軍謚曰通敏後上問平章政事
張萬公曰持國今已死其為人竟何如萬公對曰持國
素行不純謹如貨酒樂平樓一事可知矣上曰此亦非
好利如馬琪位參政私鬻省醖乃為好利也子鼎别有
傳
金史卷一百二十九
