金史卷四
元中書右丞相總裁托克托等修
本紀第四
熙宗
熙宗弘基纘武莊靖孝成皇帝諱亶本諱哈喇太祖孫
景宣皇帝子母富察氏天輔三年己亥歲生天會八年
安班貝勒杲既薨天宗意久未决十年左副元帥宗翰
左副元帥宗輔左監軍完顔希尹入朝與宗幹議曰安
班貝勒虚位已久今若不早定恐授非其人哈喇先帝
嫡孫當立相與請於太宗者再三廼從之四月庚午詔
曰爾為太祖之嫡孫故命爾為安班貝勒爾其無自謂
冲幼狎于童戲惟敬厥德安班貝勒者昔太宗嘗居是
官及登大位以命弟杲杲薨帝定議為儲嗣故以是命
焉十三年正月己巳太宗崩庚午即皇帝位甲戌詔中
外詔公私禁酒癸酉遣使告哀於齊高麗夏及報即位
仍詔齊自今稱臣勿稱子二月乙巳追諡太祖后唐古
氏曰聖穆皇后費摩氏曰光懿皇后追册太祖妃布薩
氏曰德妃烏庫哩氏曰賢妃辛酉改葬太祖於和陵三
月己邜齊高麗遣使來弔祭庚辰諡大行皇帝曰文烈
廟號太宗乙酉葬太宗于和陵甲午以古倫右貝勒都
元帥宗翰為太保領三省事封晉國王戊戌詔諸國使
賜宴不舉樂四月戊午齊高麗遣使賀即位丙寅昏德
公趙佶薨遣使致祭及賻贈是月甘露降于熊岳縣五
月甲申左副元帥宗輔薨九月壬申追尊皇考豐王為
景宣皇帝廟號徽宗皇妣富察氏為惠昭皇后戊寅尊
太祖后赫舍哩氏太宗后唐古氏皆為太皇太后詔中
外乙酉改葬徽宗及惠昭后於興陵十一月以尚書令
宋國王宗磐為太師乙亥初頒歴己邜以元帥左監軍
完顔希尹為尚書左丞相兼侍中太子少保高慶裔為
左丞平陽尹蕭慶為右丞己丑建天開殿于約羅十二
月癸亥始定齊高麗夏朝賀賜宴朝辭儀以京西鹿囿
賜農民十四年正月己巳朔上朝太皇太后于兩宫齊
高麗夏遣使來賀癸酉頒歴于高麗丁丑太皇太后赫
舍哩氏崩乙酉萬壽節齊高麗夏遣使來賀上本七月
七日生以同皇考忌日改用正月十七日二月癸邜上
尊諡曰欽獻皇后葬睿陵三月壬午以太保宗翰太師
宗磐太傅宗幹並領三省事丁酉高麗遣使來弔八月
丙辰追尊九代祖以下曰皇帝皇后定始祖景祖世祖
太祖太宗廟皆不祧癸亥詔齊國與本朝軍民訴訟相
關者文移署年止用天會十月甲寅以吳激為高麗王
生日使蕭仲恭為齊劉豫回謝并生日正旦使十五年
正月癸亥朔上朝太皇太后于明德宫齊高麗夏遣使
來賀初用大明歴己卯萬壽節齊高麗夏遣使來賀六
月庚戌尚書左丞高慶裔轉運使劉思有罪伏誅七月
辛巳太保領三省事晉國王宗翰薨丙戌夜京師地震
封皇叔宗雋宗固叔祖暈皆為王丁亥汰兵興濫爵十
月乙卯以元帥左監軍達蘭為左副元帥封魯國王宗
弼右副元帥封瀋王知樞密院事兼侍中時立愛致仕
十一月丙午廢齊國降封劉豫為蜀王詔中外置行臺
尚書省于汴十二月戊辰劉豫上表謝封爵癸未詔改
明年為天眷元年大赦命韓昉耶律紹文等編修國史
以勖為尚書左丞同中書門下平章事徙蜀王劉豫臨
潢府
天眷元年正月戊子朔上朝明德宫高麗夏遣使來賀
頒女直小字封大司空昱為王甲辰萬夀節高麗夏遣
使來賀二月壬戌上如約羅春水乙丑幸天開殿己巳
詔罷拉林水混同江護邏地與民耕牧三月庚寅以禁
苑隙地分給百姓戊申以韓昉為翰林學士四月丁卯
命少府監盧彦倫營建宫室止從儉素壬午朝享于天
元殿立費摩氏為貴妃五月己亥詔以經義詞賦兩科
取士六月戊午至自天開殿秋七月辛卯左副元帥
達蘭東京留守宗雋來朝丁酉按春河水溢壞廬舍民
多溺死壬寅左丞相希尹罷八月甲寅朔頒行官制癸
亥回鶻遣使朝貢己邜以河南地與宋以右司侍郎張
通古等使江南以京師為上京府曰會寧舊上京為北
京九月甲申朔以奭為會寧牧封鄧王乙未詔百官誥
命女直契丹漢人各用本字渤海同漢人丁酉改燕京
樞密院為行臺尚書省戊戌上朝明德宫甲辰以奕為
平章政事己酉省燕中西三京平州東西等路州縣辛
亥權行臺左丞相張孝純致仕十月甲寅朔以御前管
勾契丹文字李德固為參知政事丙寅封叔宗強為紀
王宗敏邢王太宗子呼拉布等十三人為王己巳始禁
親王以下佩刀入宫辛未定封國制癸酉以東京留守
宗雋為尚書左丞相兼侍中封陳王十一月丙辰以康
宗以上畫像工畢奠獻於乾元殿十二月癸亥新宫成
甲戌高麗遣使入貢丁丑立貴妃費摩氏為皇后
二年正月壬午朔高麗夏遣使來賀戊戌萬壽節高麗
夏遣使來賀以左丞相宗雋為太保領三省事進封兖
國王興中尹完顔希尹復為尚書左丞相兼侍中二月
乙未上如天開殿三月丙辰命百官詳定儀制四月甲
戌百官朝參初用朝服己邜宋遣使謝河南地五月戊
子太白晝見乙巳上至自天開殿六月己酉朔初御冠
服辛亥烏舍謀反伏誅己未上從容謂侍臣曰朕每閱
貞觀政要見其君臣議論大可規法翰林學士韓昉對
曰皆由太宗温顔訪問房杜輩竭忠盡誠其書雖簡足
以為法上曰太宗固一代賢君明皇何如昉曰唐自太
宗以來惟明皇憲宗可數明皇所謂有始而無終者初
以艱危得位用姚崇宋璟惟正是行故能成開元之治
末年怠於萬幾委政李林甫奸諛是用以致天寳之亂
苟能慎終如始則貞觀之風不難追矣上稱善又曰周
成王何如主昉對曰古之賢君上曰成王雖賢亦周公
輔佐之力後世疑周公殺其兄以朕觀之為社稷大計
亦不當非也七月辛巳宋國王宗磐兖國王宗雋謀反
伏誅丙戌以右副元帥宗弼為都元帥進封越國王丁
亥以誅宗磐等詔中外己丑以左副元帥達蘭為行臺
左丞相杜充為行臺右丞相蕭寶耶律暉行臺平章政
事甲午咸州詳衮沂王暈坐與宗磐謀反伏誅辛丑以
太傅領三省事宗幹為太師領三省如故進封梁宋國
王八月辛亥行臺左丞相達蘭翼王呼蘭及呼勒希圖
達蘭子斡泰額特布謀反伏誅丁丑太白晝見九月戊
寅朔降封太宗諸子大司空昱罷丙申初居新宫立太
祖原廟於慶元宫壬寅宋遣王倫等乞歸父喪及母韋
氏等拘倫不遣以温都思忠諸路廉問十月癸酉夏國
使來告喪十二月豫國公昱薨
三年正月丁丑朔高麗夏遣使來賀癸巳萬壽節高麗
夏遣使來賀以都元帥宗弼領行臺尚書省事四月乙
巳朔温都思忠廉問諸路得廉吏杜遵晦以下百二十
四人各進一階貪吏張軫以下二十一人皆罷之癸丑
蜀國公完顔尼楚赫薨丁卯上如燕京五月丙子詔元
帥府復取河南陜西地己卯詔册李仁孝為夏國王命
都元帥宗弼以兵自黎陽趨汴右監軍薩里罕出河中
趨陜西是月河南平六月陜西平上次涼陘大旱使蕭
彦讓田瑴决西京囚秋七月癸卯朔日有食之乙卯宗
弼遣使奏河南陜西捷丁卯詔文武官五品以上致仕
給俸祿之半職三品者仍給傔人八月辛巳詔撫諭陜
西五路壬午初定公主郡縣主及駙馬官品九月壬寅
朔宗弼來朝戊申上至燕京己酉親饗太祖廟庚申宗
弼還軍中夏國遣使謝賻贈癸亥殺左丞相完顔希尹
右丞相蕭慶及希尹子昭武大將軍巴達符寶郎滿達
戊辰夏國遣使謝封册十一月癸丑以孔子四十九代
孫璠襲封衍聖公癸亥以都點檢蕭仲恭為尚書右丞
前西京留守昂為平章政事甲子行臺尚書右丞相杜
充薨十二月乙亥都元帥宗弼上言宋將岳飛張俊韓
世忠率衆渡江詔命擊之丁丑地震己亥以元帥左監
軍阿里布為左副元帥右監軍薩里罕為右副元帥
皇統元年正月辛丑朔高麗夏遣使來賀庚戌羣臣上
尊號曰崇天體道欽明文武聖德皇帝初御衮冕癸丑
謝太廟大赦改元丁巳萬壽節高麗夏遣使來賀己未
初定命婦封號夏國請置𣙜場許之己巳封平章政事
昂為漆水郡王二月戊寅詔諸致仕官職俱至三品者
俸禄人力各給其半宗弼克廬州乙酉改封海濱王耶
律延禧為豫王昏德公趙佶為天水郡王重昏侯趙桓
為天水郡公戊午上親祭孔子廟北面再拜退謂侍臣
曰朕幼年遊佚不知志學歲月逾邁深以為悔孔子雖
無位其道可尊使萬世景仰大凢為善不可不勉自是
頗讀尚書論語及五代遼史諸書或以夜繼焉己未上
宴羣臣於瑶池殿適宗弼遣使奏捷侍臣多進詩稱賀
帝覽之曰太平之世當尚文物自古致治皆由是也四
月丙子以濟南尹韓昉參知政事辛巳宗弼請伐江南
從之五月己酉太師領三省事梁宋國王宗幹薨庚戌
上親臨日官奏戌亥不宜哭泣上曰君臣之義骨肉之
親豈可避之遂哭之慟命輟朝七日六月甲戌詔都元
帥宗弼與宰執同入奏事庚寅行臺平章政事耶律暉
致仕壬辰有司請舉樂上以宗幹新喪不允甲午紀王
宗強薨上親臨輟朝如宗幹喪七月癸卯以景宣皇帝
忌辰命尚食徹肉丙午以宗弼為尚書左丞相兼侍中
都元帥領行臺如故己酉宗弼還軍中辛亥參知政事
耶律讓罷九月戊申上至自燕京朝太皇太后于明德
宫詔賜鰥寡孤獨不能自存者人絹二匹絮三斤是秋
蝗都元帥宗弼伐宋渡淮以書讓宋宋復書乞罷兵宗
弼以便宜畫淮為界十一月己酉高麗國賀受尊號稽
古殿火十二月癸巳夏國賀受尊號天水郡公趙桓乞
本品俸詔賙濟之左丞勖進先朝實錄三卷上焚香立
受之
二年正月乙未朔高麗夏遣使來賀己亥上獵於拉林
河乙巳命伐高麗丁未上至自拉林河辛亥萬壽節高
麗夏遣使來賀壬子衍聖公孔璠薨子拯襲二月丁卯
上如天開殿甲戌賑熙河路戊子皇子濟安生辛卯宋
使曹勛來許歲幣銀絹二十五萬兩匹畫淮為界世世
子孫永守誓言改封蜀王劉豫為曹王壬辰以皇子生
赦中外三月辛丑還自天開殿大雪丙午以宗弼為太
傅丙辰遣左宣徽使劉筈以衮冕圭册册宋康王為帝
歸宋帝母韋氏及故妻邢氏天水郡王并妻鄭氏喪于
江南戊午立子濟安為皇太子丙寅以臣宋告中外庚
午五雲樓重明等殿成五月癸巳朔不視朝上自去年
荒于酒與近臣飲或繼以夜宰相入諫輒飲以酒曰知
卿等意今既飲矣明日當戒因復飲乙夘賜宋誓詔辛
酉宴羣臣於五雲樓皆盡醉而罷七月甲午回鶻遣使
來貢北京廣寧府蝗丁酉賜宗弼金劵八月丁卯詔歸
朱弁張邵洪皓於宋辛未復太宗子呼嚕為王賑陜西
九月壬辰詔給天水郡王子姪婿天水郡公子俸給十
一月甲寅平章政事漆水郡王昂薨追封鄆王十二月
乙丑高麗王遣使謝封册庚午宋遣使謝歸三喪及母
韋氏壬申上獵于和約爾瑪勒路癸未還宫甲申皇太
子濟安薨
三年正月己丑朔以皇太子喪不御正殿羣臣詣便殿
稱賀宋高麗夏使詣皇極殿遙賀乙巳萬壽節如正旦
儀三月辛卯以尚書左丞勖為平章政事殿前都點檢
宗憲為尚書左丞丁酉太皇太后唐古氏崩己酉封子
道濟為魏王五月丁巳朔京兆進瑞麥癸亥上致祭太
皇太后甲申初立太廟社稷六月己酉初置驍毅軍七
月丙寅上致祭太皇太后庚辰太原路進獬豸并瑞麥
八月辛卯詔給天水郡王孫及天水郡公婿俸祿丙申
老人星見乙巳諡太皇太后曰欽仁皇后戊申葬恭陵
十二月癸未朔日有食之
四年正月癸丑朔宋高麗夏遣使來賀甲寅詔以去年
宋幣賜始祖以下宗室己未以宋使王倫為平州轉運
使既受命復辭罪其反覆誅之乙丑陜西進嘉禾十有
二莖莖皆七穗己巳萬壽節宋高麗夏遣使來賀乙亥
上祭欽仁皇后哭盡哀二月癸未上如東京丙申次本
巴河春水丁酉回鶻使來賀以鈕祜祿罕努報之五月
辛亥朔次薰風殿六月辛巳朔日有食之七月庚午建
原廟於東京八月癸未殺魏王道濟九月乙酉上如東
京壬子畋于沙河射虎獲之十月乙邜遣使祭遼主陵
辛酉詔薰風殿二十里内及巡幸所過五里内竝復一
歲癸酉行臺左丞相張孝純薨十一月壬辰立借貸飢
民酬賞格甲辰以河朔諸郡地震詔復百姓一年其壓
死無人收葬者官為斂藏之陜西蒲解汝蔡等處因歲
饑流民典顧為奴婢者官給絹贖為良放還其鄉十一
月己酉上獵于海島十二月甲午至東京
五年正月丁未朔宋高麗夏遣使來賀癸亥萬壽節宋
高麗夏遣使來賀二月乙未次濟州春水三月戊辰次
天開殿五月戊午初用御製小字壬申以平章政事勖
諫上為止酒仍布告廷臣六月乙亥朔日有食之八月
戊戌發天開殿九月庚申至自東京十月辛卯增諡太
祖閏月戊寅大名府進牛生麟壬辰懷州進嘉禾十二
月戊申增諡始祖以下十帝及太宗徽宗丁巳赦
六年正月辛未朔宋高麗夏遣使來賀壬申封太祖諸
孫為王乙亥畋于美稜甲申還京師丁亥萬壽節宋高
麗夏遣使來賀庚寅以邊地賜夏國壬辰如春水帝從
禽導騎悞入大澤中帝馬陷因步出亦不罪導者乙未
封威赫為王二月丙寅右丞相韓企先薨三月壬申以
阿里布為行臺右丞相四月庚子朔上至自春水以同
判大宗正事宗固為太保右丞相兼中書令戊午行臺
右丞相阿里布薨五月壬申高麗王楷薨辛卯以左宣
徽使劉筈為行臺右丞相六月乙巳殺宇文虚中及高
士談乙丑遣使弔祭高麗并起復嗣王晛九月戊辰朔
以許王破汴睿宗平陜西鄭王克遼及羅索尼楚赫皆
有大功竝為立碑戊寅曹王劉豫薨是歲遣鈕祜祿罕
努招耶律達實被害
七年正月乙丑朔宋高麗夏遣使來賀辛巳萬壽節宋
高麗夏遣使來賀癸未以西京鹿囿為民田丁丑太白
經天三月戊寅高麗遣使謝弔祭起復四月戊午宴便
殿上醉酒殺戸部尚書宗禮六月丁酉殺横海軍節度使田
瑴左司郎中奚毅翰林待制邢具聸反王植高鳳廷王傚趙
益興龔彛鑑等七月己巳太白經天曲赦畿内九月太保右
丞相宗固薨以都元帥宗弼為太師領三省事都元帥行臺
尚書省事如故平章政事勖為左丞相兼侍中都點檢宗賢
為右丞相兼中書令行臺右丞相劉筈右丞蕭仲恭為平章
政事李德固為尚書右丞秘書監蕭肄為參知政事十月壬
子平章行臺尚書省事奚寳薨十一月癸酉以工部侍郎布
薩逹幹為御史大夫乙亥兵部尚書秉德進三角羊己卯詔
減常膳羊豕五之二癸未以尚書左丞宗憲為行臺平章政
事同判大宗正事亮為尚書左丞十二月戊午參知政事韓
昉罷兵部尚書秉德為參知政事
八年正月庚申朔宋高麗夏遣使來賀丙子萬壽節宋高麗
夏遣使來賀二月壬子以克哷克巴噶等為横賜高麗夏
國使甲寅以大理卿宗安等為高麗王睍封册使乙
卯上如天開殿四月戊子朔日有食之辛丑遣參
知政事秉德等廉察官吏庚戌至自天開殿甲
寅遼史成六月乙夘平章政事蕭仲恭為行臺
左丞相左丞亮為平章政事都點檢唐古辯為尚
書左丞高麗王遣使謝封冊七月乙亥御史大夫
布薩逹斡罷以侍衛親軍都指揮使阿嚕岱為
御史大夫戊寅以尚書左丞唐古辯奉職不謹杖
之八月戊戌宗弼進太祖實錄上焚香立受之庚
子以尚書左丞相勖領行臺尚書省事右丞相宗
賢為太保尚書左丞相丙午以行臺左丞相蕭仲恭
為尚書右丞相閠月庚申宰臣以西林多鹿請上獵
上恐害稼不允丙寅太廟成九月丙申尚書左丞唐古
辯罷以左宣徽使禀為尚書左丞十月辛酉太師領三
省事都元帥越國王宗弼薨十一月壬辰太白經天乙
未左丞相宗賢左丞禀等言州郡長吏當竝用夲國人
上曰四海之内皆朕臣子若分别待之豈能致一諺不
云乎疑人勿使使人勿疑自今夲國及諸色人量才通
用之辛丑以尚書左丞相宗賢為左副元帥平章政事
亮為尚書左丞相兼侍中參知政事秉德為平章政事
庚戌左副元帥宗賢復為太保左丞相左副元帥如故
十二月乙卯以右丞相蕭仲恭為太傅領三省事左丞
相亮為尚書右丞相乙亥以左丞相宗賢為太師領三
省事兼都元都
九月正月甲申朔宋高麗夏遣使來賀戊戌太師領三
省事都元帥宗賢罷領行臺尚書省事勖為太師領三
省事同判大宗正事充為尚書左丞相右丞相亮兼都
元帥庚子萬壽節宋高麗夏遣使來賀壬寅左丞相充
薨丙午以右丞相亮為左丞相判大宗正事宗本為尚
書右丞相左副元帥宗敏為都元帥南京留守宗賢為
左副元帥兼西京留守己酉宗賢復為太保領三省事
二月甲寅會寕牧唐古辯復為尚書左丞尚書左丞禀
為行臺平章政事三月癸未朔日有食之辛丑以司空
宗本為尚書右丞相兼中書令左丞相亮為太保領三
省事四月壬申夜大雨風雷電震壞寢殿鴟尾有火入
上寢燒幃幔帝趨别殿避之丁丑有龍鬭于利州榆林
河水上大風壞民居官舍瓦木人畜皆飄颺十數里死
傷者數百人五月戊子以四月壬申丁丑天變肆赦命
翰林學士張鈞草詔參知政事蕭肄擿其語以為誹謗
上怒殺鈞是日曲赦上京囚庚寅出太保領三省事亮
領行臺尚書省事戊申武庫署令耶律巴錦妄稱上言
宿直將軍蕭榮與胙王元為黨誅之六月己未以都元
帥宗敏為太保領三省事兼左副元帥左丞相宗賢兼
都元帥八月庚申以劉筈為司空行臺右丞相如故宰
臣議徙遼陽渤海之民於燕南從之侍從高壽星等當
遷訴於后后以白上上怒議者杖平章政事秉德殺左
司郎中薩哈九月丙申以領行臺尚書省事亮復為平
章政事戊戌以右丞相宗本為太保領三省事左副元
帥宗敏領行臺尚書省事平章政事秉德為尚書左丞
相兼中書令司空劉筈為平章政事庚子以御史大夫
宗甫為參知政事十月乙丑殺北京留守胙王元及弟
安武軍節度使扎拉左衛將軍塔斯大赦癸酉以翰林
學士京為御史大夫十一月癸未殺皇后費摩氏召胙
王妃薩滿入宫戊子殺故鄧王子阿蘭達蘭癸巳上獵
于和羅温圖琿遣使殺妃烏庫哩氏及瓜爾佳氏張氏
十二月己酉朔上至自獵所丙辰殺妃費摩氏於寢殿
而平章政事亮因羣臣震恐與黨駙馬唐古辯寢殿實
逹爾大興國護衛十人長呼圖額哷楚克等謀為亂丁
巳以呼圖額哷楚克當内直命省令史李老僧語興國
夜二鼔興國竊符矯詔開宫門召辯等亮懷刀與其妹
夫塔斯隨辯入室宫門守者以辯駙馬不疑内之及殿
門衛士覺抽刃劫之莫敢動呼圖額哷楚克至帝前帝
求榻上常所置佩刀不知己為興國易置其處呼圖額
哷楚克遂進弑帝亮復前手刃之血濺滿其面與衣帝
崩時年三十一左丞相秉德等遂奉亮坐羅拜呼萬歲
立以為帝降帝為東昏王葬于皇后費摩氏墓中貞元
三年改葬于大房山蓼香甸諸王同兆域大定初追諡
武靈皇帝廟號閔宗陵曰思陵别立廟十九年升祔于
太廟增諡弘基纘武莊靖孝成皇帝二十七年改廟號
熙宗二十八年以思陵狹小改葬於峨眉谷仍號思陵
詔中外
贊曰熙宗之時四方無事敬禮宗室大臣委以國政其
繼體守文之治有足觀者末年酗酒妄殺人懷危懼所
謂前有䜛而不見後有賊而不知馴致其禍非一朝一
夕故也
金史卷四
