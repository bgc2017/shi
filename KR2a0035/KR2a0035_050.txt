金史卷五十
元中書右丞相總裁托克托等修
志第三十一
食貨五(𣙜場水田)(和糴區田)(常平倉度牒入粟鬻)
𣙜場與敵國互市之所也皆設場官嚴厲禁廣屋宇以
通二國之貨歲之所獲亦大有助於經用焉熙宗皇統
二年五月許宋人之請遂各置於两界九月命壽州鄧
州鳳翔府等處皆置海陵正隆四年正月罷鳳翔府唐
鄧潁蔡鞏洮等州并膠西縣所置者而專置於泗州尋
伐宋亦罷之五年八月命𣙜場起赴南京國初於西北
招討司之燕子城北羊城之間嘗置之以易北方牧畜
世宗大定三年市馬於夏國之𣙜場四年以尚書省奏
復置泗壽蔡唐鄧潁密鳳翔秦鞏洮諸場七年禁秦州
場不得賣米麵及羊豕之腊并可作軍器之物入外界
十七年二月上謂宰臣曰宋人喜生事背盟或與逹寔
交通恐枉害生靈不可不備其陕西沿邊𣙜場可止留
一處餘悉罷之令所司嚴察姦細前此以防奸細罷西
界蘭州保安綏德三𣙜場二十一年正月夏國王李仁
孝上表乞復置以保安蘭州無所産而且税少惟於綏德
為要地可復設互市命省臣議之宰臣以陜西隣西
夏邊民私越境盗竊緣有𣙜場故姦人得往来擬東勝
可依舊設陕西者竝罷之上曰東勝與陕西道路隔絶
貿易不通其令環州置一場尋於綏德州復置一場十
二月禁壽州𣙜場受分例分例者商人贄見場官之錢
幣也章宗明昌二年七月尚書省以泗州𣙜場自前關
防不嚴遂奏定從大定五年制官為增修舍屋倍設闌
禁委場官及提控所拘𣙜以提刑司舉察惟東勝静慶
州來遠軍者仍舊餘皆脩完之泗州場大定間歲獲五
萬三千四百六十七貫承安元年增為十萬七千八百
九十三貫六百五十三文所湏雜物泗州場歲供進新
茶千胯荔支五百斤圓眼五百斤金橘六千斤橄欖五
百斤芭蕉乾三百箇蘇木千斤溫柑七千箇橘子八千
箇沙糖三百斤生薑六百斤梔子九十稱犀象丹砂之
類不與焉宋亦歲得課四萬三千貫秦州西子城場大
定間歲三萬三千六百五十六貫承安元年歲獲十二
萬二千九十九貫承安二年復置於保安蘭州三年九
月行樞密院奏薩察等告開𣙜場擬於色勒年安置許
自今年十二月貿易尋定制随路𣙜場若擅以見錢入
外界與外人交易者徒五年三斤以上死宋界諸場以
伐宋皆罷泰和八年八月以與宋和宋人請如舊置之
遂復置於唐鄧壽泗息州及秦鳳之地宣宗貞祐元年
秦州𣙜場為宋人所焚二年陕西安撫副使烏庫哩揚
珠復開設之歲所獲以十數萬計三年七月議欲聽𣙜場
互市用銀而計數税之上曰如此是公使銀入外界
也平章盡忠權恭知政事德升曰賞賜之用莫如銀絹
而府庫不足以給之互市雖有禁而私易者自如若税
之則歛不及民而用可足平章高琪曰小人敢犯法不
行爾况許之乎今軍未息而産銀之地皆在外界不禁
則公私指日罄矣上曰當熟計之興定元年集賢諮議
官吕鑑言嘗監息州𣙜場每場獲布數千匹銀數百两
兵興之後皆失之金銀之税世宗大定五年聽人射買
寳山縣銀冶九年御史臺奏河南府以和買金銀抑配
百姓且下其直上曰初朕欲泉貨流通故令行豈可反
害民乎遂罷之十二年詔金銀坑冶恣民採毋收税二
十七年尚書省奏聽民於農隙採銀承納官課明昌二
年天下見在金千二百餘鋌銀五十五萬二千餘鋌三
年以提刑司言封諸處銀冶禁民採煉五年以御史臺
奏請令民採煉隨處金銀銅冶上命尚書省議之宰臣
議謂國家承平日久戸口增息雖嘗禁之而貧人苟求
生計聚衆私煉上有禁之之名而無杜絶之寔故官無
利而民多犯法如令民射買則貧民壯者為夫匠老稚
供雜役各得均齊而射買之家亦有餘利如此則可以
久行比之官役顧工縻費百端者有間矣遂定制有冶
之地委穆昆縣令籍數召募射買禁權要官吏弓兵里
胥皆不得與如舊場之例令州府長官一員提控提刑
司訪察而禁治之上曰此終非長策恭知政事胥持國
曰今姑聽如此後有利然後設官可也譬之酒酤蓋先
為坊場而後官𣙜也上亦以為然遂從之墳山西銀山
之銀窟凡百一十有三
和糴熙宗皇統二年十月燕西東京河東河北山東汴
京等路秋熟有命司增價和糴世宗大定二年以正隆
之後倉廪久匱遣太子少師完顔守道等山東東西路
收糴軍糧除戸口歲食外盡令納官給其直三年謂宰
臣曰國家經費甚大向令山東和糴止得四十五萬餘
石未足為備自古有水旱所以無患者由蓄積多也山
東軍屯處湏急為二年之儲若遇水旱則用振濟自餘
宿兵之郡亦湏糴以足之京師之用甚大所需之儲其
勅戸部宜急為計五年責宰臣曰朕謂積貯為國本當
脩倉廪以廣和糴今聞外路官文具而已卿等不留心
甚不稱委任之意六年八月勅有司秋成之後可於諸
路廣糴以備水旱九年正月諭宰臣曰朕觀宋人虚誕
恐不能久遵誓約其令將臣謹飭邊備以戒不虞去歲河
南豐宜令所在廣糴以寔倉廪詔州縣和糴毋得抑
配百姓十二年十二月詔在都和糴以寔倉廪且使錢
幣流通又詔凡秋熟之郡廣糴以備水旱十六年九月
諭左丞相赫舍哩良弼曰西邊自来不備儲蓄其令所
在和糴以備緩急十七年春尚書省奏先奉詔振濟東
京等路飢民三路粟𢾗不能給上曰朕嘗諭卿等豐年
廣糴以備凶歉卿等皆言天下倉廪盈溢今欲振濟乃
云不給自古帝王皆以蓄積為國長計朕之積蓄豈欲
獨用即今不給可於隣道取之自今多備當以為常四
月尚書省奏東京三路十二明安尤闕食者已振之矣
尚未有振者詔遣官詣復州哈斯罕路檢視富家蓄積
有餘增直以糴令近地居民就往受糧十八年四月命
泰州所管諸明安西北路招討司所管奚明安咸平府
慶雲縣霿鬆河等等遇豐年多和糴章宗明昌四年七
月諭旨戸部官聞通州米粟甚賤若以平價官糴之何
如於是有司奏中都路去歲不熟今其價稍減者以商
旅運販繼至故也若即差官爭糴竊恐市價騰踴貧民
愈病請俟秋收日依常平倉條理收糴詔從之明昌五
年五月上曰聞米價騰踴今官運至者有餘可減直以
糶之其明告民不湏貴價私糴也六年七月勑宰臣曰
詔制内&KR0008;饉之地令減價糶之而貧民無錢者何以得
食其議振濟省臣以為闕食州縣一年則當振貸二年
然後振濟如其民寔無恒産者雖應振貸亦請振濟上
遂命間隔饑荒之地可以辦錢收糴者減價糶之貧乏
無依者振濟宣宗貞祐三年十月命高汝礪糴於河南
諸郡令民輸輓入京復命在京諸倉糴民輸之數粟侍
御史洪果納新言汝礪所糴足給歲支民既於租賦之
外轉輓而来亦已勞矣止將其餘以為歸資而又強取
之可乎且糴此有日矣而止得三百餘石此何濟也詔
罷之十二月附近郡縣多糴於京師榖價騰踴遂禁其
出境四年河北行省侯摯言河北人相食觀滄等州斗
米銀十餘两伏見㳂河諸津許販粟北渡然每石官糴
其八商人無利誰肯為之且河朔之民皆陛下赤子既
罹兵革又坐視其死臣恐弄兵之徒得以藉手而起也
願止其糴縱民輸販為便詔從之又制凡軍民客旅粟
不於官糴處糶而私販渡河者杖百㳂河軍及譏察權
豪家犯者徒年杖數並的决從重以物沒官上以河北
州府錢多其散失民間頗廣命尚書省措畫之省臣奏
己命山東河北𣙜酟及濱滄鹽司以分數帶納矣今河
北艱食販粟北渡者衆宜權立法以遮糴之擬於諸渡
口南岸選通練財貨官先以金銀絲絹等博易商販之
糧轉之北岸以廻易糴本兼收見錢不惟杜姦弊亦使
錢入京師從之又上封事者言比年以来屡艱食雖由
調度徵歛之繁亦兼并之家有以奪之也收則乘賤多
糴困急則以貸人私立券質名為無利而寔數倍饑民
惟恐不得莫敢較者故場功甫畢官租未了而囤已空
矣此富者益富而貧者益貧者也國朝立法舉財物者
月利不過三分積久至倍則止今或不期月而息三倍
願明勅有司舉行舊法豐熟之日增價和糴則在公有
益而私無損矣詔宰臣行之是年權河東南路宣撫副
使烏庫哩慶壽言邀糴事(見鹽志下)興定元年上頗聞百姓
以和糴太重棄業者多命宰臣加意焉八月以戸部郎
中楊貞權陕西行六部尚書收給潼陕軍馬之用奏糴
販糧濟河者之半以寬民從之六月立和糴賞格
常平倉世宗大定十四年嘗定制詔中外行之其法尋
廢章定明昌元年八月御史請復設勅省臣詳議以聞
省臣言大定舊制豐年則增市價十之二以糴儉歲則
減市價十之一以出平歲則己夫所以豐則增價以收
者恐物賤傷農儉則減價以出者恐物貴傷民增之損
之以平粟價故謂常平非謂使天下之民專仰給於此
也今天下生齒至衆如欲計口使餘一年之儲則不惟
數多難辦又慮出不以時而致腐敗也况復有司抑配
之弊殊非經久之計如計諸郡縣騐戸口例以月支三
斗為率每口但儲三月已及千萬𢾗亦足以平物價救
荒凶矣若令諸處自官兵三年食外可充三月之食者
免糴其不及者俟豐年糴之庶可久行也然立法之始
貴在必行其令提刑司各路計司兼領之郡縣吏沮格
者紏能推行者加擢用若中都路年榖不熟之所則依
常平法減其價三之一以糶詔從之三年八月勅常平
倉豐糴儉糶有司奉行勤惰褒罸之制其徧諭諸路其
奉行滅裂者提刑司紏察以聞又謂宰臣曰随處常平
倉往往有名無寔况遠縣人戸豈肯䟦涉直就州縣糶
糴可各縣置倉命州縣府官兼提控管勾遂定制縣距
州六十里内就州倉六十里外則特置舊擬備戸口三
月之糧恐數多致損改令戸二萬以上備三萬石一萬
以上備二萬石一萬以下五千以上備萬五千石五千
戶以下備五千石河南陜西屯軍貯糧之縣不在是數
州縣有倉仍舊否則剏置郡縣吏受代所糴粟無壊一
月内交割給由如無同管勾亦准上交割違限委州府并
提刑司差官催督監交本處歲豐而收糴不及一分者本
等内降提刑司體察直申尚書省至日斟酌黜陟九月勑
置常平倉之地令州府官提舉之縣官兼董其事以所糴
多寡約量升降為永制又諭尚書省曰上京路諸縣未有
常平倉如亦可置定亦當備粟數以聞四年十月尚書省
奏今上京扶餘率賓海蘭呼爾哈等路明安穆昆民戶計
一十七萬六千有餘每歲收税粟二十萬五千餘石所支
者六萬六千餘石總其見數二百四十七萬六千餘石臣等
以為此地收多支少遇災足以振濟似不必置遂止五年
九月尚書省奏明昌三年始設常平倉定其永制天下常平
倉總五百一十九處見積粟三千七百八十六萬三千餘石
可備官兵五年之食米八百一十餘萬石可備四年之用而
見在錢總三千三百四十三萬貫有竒僅支二年以上見錢既
少且比年稍豐而米價猶貴若復預糴恐價騰踴於民未
便遂詔權罷中外常平倉和糴俟官錢羡餘日舉行
水田明昌五年閏十月言事者謂郡縣有河者可開渠
引以溉田詔下州郡既而八路提刑司雖有河者皆言
不可溉惟中都路言安肅定興二縣可引河溉田四千
餘畆詔命行之六年十月定制縣官任内有能興水利
田及百頃以上者陞本等首注除穆昆所管屯田能剏
增三十頃以上賞銀絹二十兩匹其租税止從陸田承
安二年勑放白蓮潭東牐水與百姓溉田三年又命勿
毁高梁河閘從民灌溉泰和八年七月詔諸路按察司
規畫水田部官謂水田之利甚大沿河通作渠如平陽
掘井種田俱可灌溉比年邳沂近河布種荳麥無水則
鑿井灌之計六百餘頃比之陸田所收數倍以此較之
它境無不可行者遂令轉運司因出計點就令審察若
諸路按察司因勸農可按問開河或掘井如何為便規
畫具申以俟興作貞祐四年八月言事者程淵言碭山
諸縣陂湖水至則畦為稲田水退種麥所收倍於陸地
宜募人佃之官取三之一歲可得十萬石詔從之興定
五年五月南陽令李國瑞創開水田四百餘頃詔陞職
二等仍錄其最状徧諭諸道十一月議興水田省奏漢
召信臣於南陽灌溉三萬頃魏賈逵堰汝水為新陂通
運二百餘里人謂之賈侯渠鄧艾修淮陽百尺二渠通淮
潁大治諸陂於潁之南穿渠三百餘里溉田二萬頃
今河南郡縣多古所開水田之地收穫於陸地數倍
勑令分治戸部按行州郡有可開者誘民赴功其租止
依陸田不復添徵仍以官賞激之陜西除三自渠設官
外亦宜視例施行元光元年正月遣戸部郎中楊大有
等詣京東西南三路開水田
區田之法見嵇康養生論自是歷代未有天下通用如
趙過一畆三甽之法者章宗明昌三年三月宰執嘗論
其法於上前上曰卿等所言甚嘉但恐農不逹此法
如其可行當遍諭之四年夏四月上與宰執復言其
法久之參知政事胥持國曰今日方之大定間戸口既多
費用亦厚若區種之法行良多利益上曰此法自古有
之若其可行則何為不行也持國曰所以不行者蓋民
未見其利今已令試種於城南之地乃委官往監督之
若民見收成之利當不率而自效矣參知政事瓜爾佳
衡以為若有其利古已行矣且用功多而所種少復恐
廢瓏畆之田功也上曰姑試行之六月上問參知政事
胥持國曰區種事如何對曰六七月之交方可見矣又
問河東及代州田種今歲佳否曰比常年頗登是日命
近侍二人馳驛廵視京畿禾稼五年正月勑諭農民使
區種先是陳言人武陡高翌上區種法且請驗人丁地
土多少定數令種上令尚書省議既定遂勑令農田百
畆以上如瀕河易得水之地須區種三十餘畆多種者
聽無水之地則從民便仍委各千戸穆昆縣官依法勸
率承安元年四月初行區種法男年十五以上六十以
下有土田者丁種一畆丁多者五畆止二年二月九路
提刑馬百禄奏聖訓農民有地一頃者區種一畆五畆
即止臣以為地肥瘠不同乞不限畆數制可泰和四年
九月尚書省奏近奉旨講議區田臣等謂此法本欲利
民或以天旱乃始用之倉率施功未必有益也且五方
地肥瘠不同使皆可以區種農民見有利自當勉以效
之不然督責雖嚴亦徒勞耳勑遂令所在長官及按察
司隨宜勸諭亦竟不能行
入粟鬻度牒熙宗皇統三年三月陜西旱饑詔許富民
入粟補官世宗大定元年以兵興歲歉下令聽民進納
補官又募能濟饑民者視其人數為補官格五年上謂
宰臣曰頃以邊事未定財用闕乏自東南兩京外命
民進納補官及賣僧道尼女冠度牒紫褐衣師號寺觀
名額今邊鄙已寕其悉罷之慶夀寺天長觀歲給度牒
每道折錢二十萬以賜之明昌二年勑山東河北闕食之
地納粟補官有差承安二年賣度牒師號寺觀額復令
人入粟補官三年西京饑詔賣度牒以濟之宣宗貞祐
二年從知大興府事胥鼎所請定權宜鬻恩例格進官
升職丁憂人許應舉求仕監戸從良之類入粟草各有
數三年制無問官民有能勸率諸人納物入官者米百
五十石遷官一階正班任使七百石兩階除諸司千石
三階除丞簿過此數則請於朝廷議賞推司縣官有能
勸二千石遷一階三千石两階以濟軍儲又定制司縣
官能勸率進糧至五千石以上者減一資考萬石以上
遷一官減二等考二萬石以上遷一官陞一等皆注見
闕四年河東行省胥鼎言河東兵多民少倉空歲飢竊
見潞州元帥府雖設鬻爵恩例然條目至少未嘗勸率
之術今擬凡補買正班依格止廕一名若願輸許增廕
一名僧道已具師號者許補買本司官職官願納粟或
不願給俸及劵糧者宜量數遷加三舉終場人年五十
以上四舉年四十五以上並許入粟該恩大小官及承
應人令譯史吏員雖未係班亦許進納遷官其有品官
應注諸司者聽獻物借注丞簿丞簿注縣令差使免一
差掌軍官能自備芻糧者依職官例遷官如舊四年耀
州僧廣惠言軍儲不足凡京府節鎮以上僧道官乞令
納粟百石防刺郡副綱威儀等七十石者乃充三十月
滿替諸監寺十石周年一代願復買者聽詔從之興定
元年潞州行元帥府事鈕祜禄貞言近承格奏去歲覃
恩之官以品從差等聽其入栗委帥府書空名宣勅授
之則人無陳訴之勞而官有儲蓄矣比年屡降覃恩凡
羈縻軍職者多未暇授若止許遷新覃則將隔越矣乞
令計前後所該輸粟積遷詔從之
金史卷五十
