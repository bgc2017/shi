金史卷五十七
元中書右丞相總裁托克托等修
志第三十八
百官三(内命婦屬官人女職屬皇后位下女職屬東宫官親王府太后兩宫官)
(提大興府舉等職)(諸京留守司路諸京城宮苑按察司諸總管府諸)
(府轉諸節鎮防禦刺史縣鎮等職等職諸運泉穀等職諸府鎮兵馬)
(諸明安部族及羣牧等職)
内命婦品元妃貴妃淑妃德妃賢妃正一品昭儀昭容
昭媛修儀修容修媛充儀充容充媛曰九嬪正二品
婕妤正三品美人正四品才人正五品各九員曰二
十七世婦寳林正六品御女正七品采女正八品各
二十七員曰八十一御妻(按金格貞祐後之制貴妃下有真妃淑妃下有麗妃)
(柔妃而無德妃賢妃九嬪曰婕妤下有麗人才人為正三品順儀淑華淑儀為正四品尚宫夫人尚宫左)
(夫人尚宫右夫人宫正夫人寳華夫人尚儀夫人尚服夫人尚寝夫人欽聖夫人資明夫人為正五品尚)
(儀御侍尚服御侍尚寝御侍尚正御侍寶符宸侍奉恩令人奉光令人奉徽令人奉美令人為正六品司)
(正御侍寶符御侍司儀御侍司符御侍司寝御侍司餙御侍司設御侍司衣御侍司膳御侍司藥御侍仙)
(韶使光訓良侍明訓良侍遵訓良侍從訓良侍為正七品典儀御侍典膳御侍典寝御侍典餙御侍典設)
(御侍典衣御侍典藥御侍仙韶副使承和良侍承惠良侍承宜良侍為正八品掌儀御侍掌服御侍掌寝)
(御侍掌餙御侍掌設御侍掌衣御侍掌膳御侍掌藥御侍仙船掌音祗肅良御祗敬良侍祇愿良侍為正)
(九品)
宫人女官職員品秩皆同唐制尚宫二人掌導引皇后
管司記司言司簿司闈仍總知五尚湏物出納等事
司記二人典記二人掌記二人掌在内諸文書出入
目錄為記審訖付行縣印等事女史六人掌職文簿
司言二人典言二人掌言二人女史四人掌宣傳啓
奏之事司簿二人典簿二人掌簿二人女史六人掌
宫人名簿廩賜之事司闈六人典闈六人掌闈六人
女史四人掌宫闈管鑰之事尚儀二人掌禮儀起居
管司籍司樂司賓司贊事司籍二人典籍二人掌籍
二人女史十人掌經籍教學紙筆几案之事司樂四
人典樂四人掌樂四人女史二人掌音樂之事司賓
二人典賓二人掌賓二人女史二人掌賓客参見朝
會引導之事司贊二人典贊二人掌贊二人女史二
人彤史二人掌禮儀班序設板贊拜之事尚服二人
掌司寳司衣司餙司杖之事司寳二人典寳二人掌
寳二人女史四人掌珍寳符契圖籍之事司衣二人
典衣二人掌衣二人女史四人掌御衣服首餙之事
司餙二人典餙二人掌餙二人女史二人掌膏沐巾
櫛服玩之事司仗二人典仗二人掌仗二人女史二
人掌仗衛兵器之事尚食二人掌知御膳進食先嘗
司膳司醖司藥司饎事司膳四人典膳四人掌膳四
人女史四人掌膳羞器皿司醖二人典醖二人掌醖
二人女史二人掌酒醴司藥二人典藥二人掌藥二
人女史二人掌醫藥司饎二人典饎二人掌饎二人
女史二人掌宫人食并柴炭之事尚寝二人管司設
司輿司苑司燈事司設二人典設二人掌設二人女
司二人掌帷帳牀褥枕席洒掃鋪設司輿二人典輿
二人掌輿二人女史二人掌輿繖扇羽儀司苑二人
典苑二人掌苑二人女史二人掌苑囿種植蔬果司
燈二人典燈二人掌燈二人女史二人掌燈油火燭
尚功二人掌女功管司製司珍司綵司計司製二人
典製二人掌製二人女史二人掌裁縫衣服簒組之
事司珍二人典珍二人掌珍二人女史二人掌金珠
玉寳財貨之事司綵二人典綵二人掌綵二人女史
二人掌錦文緋綵絲帛之事司計二人典計二人掌
計二人女史二人掌支度衣服飲食柴炭雜物之事
宫正二人掌總知宫内格式糾正推罸之事司正二
人同掌典正二人糾察違失女史四人
皇后位下女職(依隆慶宫所設人數大定元年定)司閨一員八品掌宫
内諸事并給散宫人俸給食料秉儀一員八品丞儀
一員九品掌左右給事宣傳啓奏經籍紙筆之事直
閤一員司陳一員九品掌帳幕牀褥輿繖洒掃鋪陳
薪炭燈燭之事秉衣一員奉衣一員九品掌首餙衣
服器玩諸寳財貨裁製縑綵之事掌饌一員八品奉
饌一員九品掌飲食湯藥酒醴蔬果之事
東宫官宫師府太子太師太子太傅太子太保正二品
太子少師太子少傅太子少保正三品掌保護東宫
導以德儀海陵天德四年始定制宫師府三師三少
詹事院詹事三寺十率府皆隸焉左右諭德為東宫
僚屬
詹事院太子詹事從三品少詹事從四品掌總統東宫
内外庶務左右衛率府從五品掌周衛導從儀仗左
右監門正六品掌門衛禁鑰僕正正六品副僕正七
品僕丞正九品掌車馬廐牧弓箭鞍轡噐物等事掌
寳二人從六品掌奉寳謹其出入典儀從六品贊儀
從七品司贊禮儀侍正正七品侍丞正八品掌冠帶
衣服左右給使之事典食令正八品丞正九品承奉
膳羞侍藥正八品奉藥正九品承奉醫藥掌飲令正
八品丞正九品承奉賜茶及酒果之事家令正八品
家丞正九品掌營繕栽植鋪設及燈燭之事司經正
八品副正九品掌經史圖籍筆硯等事司藏從八品
副從九品掌庫藏財貨出入之事司倉從八品副從
九品掌倉廩出納薪炭等事中侍局都監正九品同
監從九品掌東閤内之禁令省察宫人廩賜給納諸
物轄侍人等左諭德右諭德正五品左贊善右贊善
正六品掌贊諭道德侍從文章内直郎正七品
右屬宫師府
親王府屬官傅正四品掌師範輔導恭議可否若親王
在外亦兼本京節鎮同知府尉從四品本府長史從
五品明昌三年改掌警嚴侍從兼總統本府之事司
馬從六品同檢校門禁總統府事文學二人從七品
掌贊導禮義資廣學問記室參軍正八品掌表牋書
啓之事大定七年八月始置二十年不專除令文學
兼之
諸駙馬都尉正四品
提舉衛紹王家屬提舉從六品同提舉從七品舊為東
海郡侯邑令丞
提舉鎬厲王家屬提舉同提舉(以上二宅天興元年始聽自便)
提控鞏國公家屬提控同提控
太后兩宫官屬正大元年置衛尉從三品副衛尉從四
品左典禁右典禁從五品奉令正七品奉丞正八品
太僕正六品副僕正七品門衛二員正六品典寳二
員正六品謁者二員從六品閣正從七品閣丞從八
品食官令正八品食官丞正九品宫令正八品宫丞
正九品醫令正八品醫丞正九品飲官令正八品飲
官丞正九品主藏正八品副主藏主廩從八品副主
廩正九品
大興府尹一員正三品掌宣風導俗肅清所部總判府
事餘府尹同兼領本路兵馬都總管府事車駕廵幸
則置留守同知少尹判官惟留判不别置以總判兼
之同知一員從四品掌通判府事餘府同知同此少
尹一員正五品掌同同知總管判官一員從五品掌
紀綱總府衆務分判兵案之事府判一員從五品掌
諮議參佐糾正非違紀綱衆務分判吏部工案事推
官二員從六品掌同府判分判戶刑案事内戶推掌
通檢推排簿籍(舊一員大定五年增一員)知事正八品掌付事勾
稽省置文牘總錄諸案之事都孔目官女直司一員
漢人司一員職同知事掌監印監受案牘餘都孔目
官同此不常置省則吏目攝(六案司吏七人五人内女直十五人漢人六十)
(人司吏分作六案各置孔目官一員掌呈覆糾正本案文書餘分前後行其他處應設十人以下六人以)
(上者置孔目官三人及置提點所慮仍舊女直司吏若十二人以上分設六案不及者設三案五人以下)
(設一案通掌六案事以上名充孔目官)知法三員從八品女直一員漢
人二員掌律令格式審斷刑名(抄事一人掌抄事目寫法狀以前後行吏)
(人選公使百人)女直教授一員東京北京上京河東東西路
山東東西路大名咸平臨潢陜西統軍司西南招討
司西北路招討司博索路海蘭路率賓扶餘呼爾哈
隆州泰州蓋州並同此皆置醫院醫正一人醫工八
人
諸京留守司留守一員正三品帶本府尹兼本路兵馬
都總管同知留守事一員正四品帶同知本府尹兼
本路兵馬都總管副留守一員從四品帶本府少尹
兼本路兵馬副都總管留守判官一員從五品都總
管判官一員從五品掌紀綱總府衆務分判兵案之
事推官一員從六品掌同府判分判刑案之事上京
兼管林木事司獄一員正八品(司吏女直司吏上京二十人北京十三人)
(東京十人南京西京各五人漢人司吏三十萬戶以上六十人二十五萬戶五十五人十萬戶以上四十)
(人七萬戶以上三十五人五萬戶以上三十人三萬戶以上二十四人不及萬戶十人譯人上京北京各)
(三人東京西京南京各二人通事二人)知法女直漢人各一員南京漢
人二員(抄事一人掌抄錄事目書寫法狀公使百人)
京城門收支噐物使(貞祐元年置每城一面設一員五年南京隨面添設舊有小都監後)
(省正八品十四員戶部辟舉)開陽門宣仁門安利門平化
門通遠門宜照門利川門崇德門迎秋
門廣澤門順義門迎朔門順常門廣智
門已上各門副尉兼職(貞祐五年制乃罷小都監)十四門尉從七
品副尉正九品
上京提舉皇城司提舉一員從六品同提舉一員從七
品(司吏一人)
南京提舉京城所提舉一員正七品同提舉一員從七
品掌本京城壁及繕修等事不常置上京同此管勾
一員正八品掌佐繕治受給官一員掌收支之事壕
寨官一員掌監督修造
皇城使一員正八品副使一員正九品掌宫闕繕修之
事不常置
管勾北太一宫同樂園二員正八品掌守宫園繕修之
事
慶元宫小都監三員掌鋪陳祭器諸物餘宫同
花園小都監二員
東京宫苑使一員(西京北京同)
東京西京御容殿閣門各二員掌享祀禮數鋪陳祭器
東京萬寧宫小都監一員
按察司本提刑司承安三年以上京東京等提刑司併
為一提刑使兼宣撫使勸農採訪事為官稱副使判
官以兼宣撫副使判官為名復改宣撫為安撫各設
安撫判官一員提刑一員通四員安撫司掌鎮撫人
民譏察邊防軍旅審錄重刑事安撫判官則銜内不
帶勸農採訪事令專管千戶穆昆安撫使副内差一
員於咸平一員於上京分司承安四年罷咸平分司
使在上京副在東京各設簽事一員承安四年改按
察司貞祐三年罷止委監察採訪使一員正三品掌
審察刑獄照刷案牘糾察濫官汙吏豪猾之人私塩
酒麴並應禁之事兼勸農桑與副使簽事更出廵案
副使正四品兼勸農事簽按察司事正五品承安四
年設判官二員從六品大定二十九年設明昌元年
以陜西地闊添一員知事正八品承安三年上京者
兼經歷安撫司使泰和八年十一月省議以轉運司
權輕州縣不畏不能規措錢穀遂詔中都都轉運依
舊專管錢穀事自餘諸路按察使並兼轉運使副使
兼同知簽按察並兼轉運副添按察判官一員為從
六品中都西京路按察司官止兼西京路轉運司事
遼東路惟上京按察安撫使及簽事依舊署本司事
遼東轉運使兼按察副使同知轉運使兼簽按察司
事轉運副使兼按察判官添知事一員知法二員從
八品(書史四人書吏十人抄事一人公使四十人)右中都西京並依此置
陜西上京兩路設簽按察司事二員上京簽安撫司
事上京東京等路按察司并安撫司使正三品鎮撫
人民譏察邊防軍旅之事仍專管明安穆昆教習武
藝及令本土純愿風俗不致改易副使二員正四品
簽安撫司事正五品簽按察司事正五品知事兼安
撫司事正八品知法四員從八品(書史四人上京東京書吏十八人女)
(直十二人漢人六人中都西京女直五人漢人五人北京臨潢女直三人漢人五人南京女直二人漢人)
(七人山東女直三人漢人七人大名女直三人漢人六人抄事一人公使十人)右按察使於
上京副使於東京各路設簽事一員分司勾當惟安
撫司不帶勸農字内知事於上京自餘並於兩處分
减存設
諸總管府謂府尹兼領者都總管一員正三品掌統諸
城隍兵馬甲仗總判府事同知都總管一員從四品
掌通判府事惟博索路同知都總管兼來遠軍事兵
馬副都總管一員正五品所掌與同知同總管判官
一員從六品掌紀綱總府衆務分判兵案之事府判
一員從六品掌紀綱衆務分判戶禮案仍掌通檢推
排簿籍推官一員正七品掌同府判分判工刑案事
知法一員(司吏女直山東西路十五人大名十四人山東東路咸平府臨潢府各十二人海蘭)
(路河北西路各十人博索路十一人河北東路八人河東南北路京兆慶陽臨洮鳳翔延安各四人漢人)
(戶十八萬以上四十二人十五萬以上四十人十三萬以上三十八人十萬以上三十五人七萬以上三)
(十二人五萬以上二十八人三萬以上二十二人不及三萬戶二十人博索路海蘭路各二人譯人咸平)
(三人河北東西山東東西海蘭大名臨潢各二人餘各一人通事博索海蘭路高麗通事一人臨潢北部)
(通事一人部落通事一人小部落通事二人慶陽府通事一人抄事一人公使八十人臨潢别置伊喇十)
(三人凢諸府置員並同惟海蘭路無府事)
諸府(謂非兼總管府事者)尹一員正三品同知一員正四品少尹
一員正五品府判一員從六品掌紀綱衆務分判吏
戶禮案事專掌通檢推排簿籍推官一員正七品掌
同府判兵刑工案事府教授一員知法一員(司吏女直皆三)
(人漢人若管十六萬戶四十人卜四萬以上三十八人十二萬以上三十五人十萬以上三十二人七萬)
(以上三十人五萬以上二十五人三萬戶以上二十人不及三萬戶十七人譯人一人通事一人抄事一)
(人公使七十人)
諸節鎮節度使一員從三品掌鎮撫諸軍防刺總判本
鎮兵馬之事兼本州管内觀察使事其觀察使所掌
並同府尹兼軍州事管内觀察使同知節度使一員
正五品通判節度使事兼州事者仍帶同知管内觀
察使副使一員從五品節度判官一員正七品掌紀
綱節鎮衆務僉判兵馬之事兼制兵刑工案事觀察
判官一員正七品掌紀綱觀察衆務僉判吏戶禮案
事通檢推排簿籍知法一員州教授一員司獄一員
正八品(司吏女直隆州十四人蓋州十二人泰州十一人率賓呼爾哈各十人扶餘八平宗懿定)
(行萊密滄冀邢同雄寳兖邠涇朔奉聖豐雲内許徐鄧鞏麟全肇各三人餘各二人漢人依府尹數例譯)
(人一人通事二人抄事一人公使人上鎮七十中六十五下六十人惟扶餘呼爾哈率賓各二十人哈斯)
(罕路扶餘路呼爾哈路率賓路四節鎮省觀察判官而無州事)
諸防禦州防禦使一員從四品掌防捍不虞禦制盗賊
餘同府尹同知防禦使事一員正六品掌通判防禦
使事判官一員正八品掌簽判州事專掌通檢推排
簿籍知法從九品州教授一員司軍從九品軍轄兼
廵捕使從九品(司吏女直一人漢人管戶五萬以上二十人以率而减譯人一人通事一)
(人抄事一人公使上州六十人中五十五人下五十人)
諸刺史州刺史一員正五品掌同府尹兼治州事同知
一員正七品通判州事判官一員從八品簽判州事
專掌通檢推排簿籍司軍從九品知法一員軍轄兼
廵捕使從九品(司吏女直韓慶信濼薊通登復瀋貴德涿利建州來遠軍各三人餘各二)
(人抄事一人公使上州五十中四十五下四十惟來遠軍同下州省同知凡諸州以上知法並於孔目官)
(内輪差運司押司官並同無孔目官以上各司吏充司縣同此)
諸京警廵院使一員正六品掌平理獄訟警察别部總
判院事副一員從七品掌警廵之事判官二員正九
品掌檢稽失簽判院事(司吏女直中都各三人上東京三京各二人餘各一人漢)
(人中都十五人南京九人西京八人東京六人北京五人上京四人惟東西北上京無副使)
諸府節鎮錄事司錄事一員正八品判官一員正九品
掌同警廵使(司吏戶萬以上設六人以下為率减之凢撫鎮二千戶以上則依此置以下則)
(止設錄事一員不及百戶者並省)
諸防刺州司候司司候一員正九品司判一員從九品
(司吏公使七人然亦驗戶口置)
赤縣(謂大興宛平縣)令一縣從六品掌養百姓按察所部宣導
風化勸課農桑平理獄訟捕除盗賊禁止游惰兼管
常平倉及通檢推排簿籍總判縣事丞一員正八品
掌貳縣事主簿一員正九品掌同縣丞尉四員正八
品專廵捕盗賊餘縣置司尉者同此(司吏十人内一名取識女直漢)
(字者充公使十人)
次赤縣又曰劇縣令一員正七品丞一員正九品主簿
一員正九品尉一員正九品
諸縣令一員從七品丞一員正九品主簿一員正九品
尉一員正九品凣縣二萬五千戶以上為次赤為劇
二萬以上為次劇在諸京倚郭者曰京縣自京縣而
下以萬戶以上為上三千戶以上為中不滿三千為
下中縣而下置丞以主簿與尉通領廵捕事下縣則
不置尉以主簿兼之(中縣司吏八人下縣司吏六人公使皆十人)
諸知鎮知城知堡知寨皆從七品(其設公使皆與縣同)
(惟驗戶口置司吏)
諸司獄司獄一員正九品提控獄囚(司吏一人公使二人典獄二人防守)
(獄囚門禁啓閉之事獄子防守罪囚者)
市令司惟中都置令一員正八品(南遷以左右警使兼)丞一員正
九品掌平物價察度量權衡之違式百貨之估直(司吏)
(四人公使八人)
軍器庫使一員正八品副使一員從九品掌甲胄兵仗
(司吏二人庫子掌出納之數看守廵護中都南京依此置西京省副使北京惟副使仍兼八作使隨府節)
(鎮設使副若軍器兼作院軍資兼軍器庫及防刺郡則置都監一員以軍資監兼者如舊)
作院使一員副使一員掌監造軍器兼管徒囚判院事
都監一員掌收支之事(牢長監管囚徒及差設牢子中都南京依此置仍加都字)
(南京省都監一員東京西京置使或副一員上京並省隨府節鎮作院使副並以軍器使副兼之其或置)
(一員或以軍資庫兼之若元設甲院都監處並薊州專設使副者並仍舊)
都轉運司使正三品掌税賦錢穀倉庫出納權衡度量
之制同知從四品副使正五品都勾判官從六品紀
綱衆務分判勾案惟南京勾判兼上林署丞戸籍判
官二員從六品舊止一員承安四年增置一員不許
别差專管拘收徵剋等事支度判官二員從六品掌
勾判分判支度案事塩鐵判官一員從六品都孔目
官二員勾稽文牘知法二員從八品(都勾案戸籍案塩鐵案支度案)
(開折案司吏女直八人漢人九十人抄事一人譯吏三人通事一人押遞五十人監運諸物公使八十人)
(惟中都路置都轉運司餘置轉運司省戶度判官各一員南京西京北京遼東山東西路河北東路則置)
(女直知法漢知法各一員山東東路河東南路北路河北西路陜西東西路則置漢知法一員餘官皆同)
(中都置女直司司吏遼東路十人西京北京山東西路各五人餘路皆四人譯史遼東路三人餘各二人)
(通事各一人漢人司司吏課額一百八十萬貫以上者五十人百五十萬貫以上四十五人百二十萬貫)
(以上四十人九十萬貫以上三十五人六十萬貫以上三十人三十萬貫以上二十五人不及三十萬貫)
(二十人公使人各七十人押遞南京山東東西路河東南路河北西路五十人西京河東北路河北東路)
(各四十人餘路路各三十人)
山東塩使司與寳坻滄觧遼東西京北京凢七司使一
員正五品他司皆同副使二員正六品(它司皆一員)判官
三員正七品(泰和作四員寳坻觧州設二員餘司皆一員)掌幹鹽利以佐
國用管勾二十二員正九品(寳抵解西京則設六員北京遼東西州則設四)
(員同管勾都同監皆省)掌分管諸場發買收納恢辦之事同管
勾五員都監八員監同各七員知法一員(司吏二十二人女直)
(三人漢人十九人譯人一人抄事公使四十人它司皆同)
中都都麴使司(酒使司院務使司附)(税醋使司)(𣙜場兼酒)
使從六品副使正七品掌監知人戶醖造麴蘖辦課
以佐國用餘酒使監醖辦課同此都監二員正八品
掌簽署文簿檢視醖造(司吏四人公使十人凡京都及真定皆為都麴酒使司設)
(官吏同此他處置酒使司課及十萬貫以上者設使副小都監各一員五萬貫以上者設使副各一員已)
(上皆設司吏三人三萬貫以上者設使及都監各一員司吏二人不及二萬貫者為院務設都監同監各)
(一員不及千貫之院務止設都監一員其他税醋使司及𣙜場與酒税相兼者視課多寡設官吏皆同此)
(諸酒税使三萬貫以上者正八品諸酒𣙜場使從七品五萬貫以上副使正八品)
提舉南京路𣙜貨事從六品
中都都商税務司使一員正八品副使一員正九品(正大)
(元年陞為從七品)掌從寔辦課以佐國用都監一員從九品
掌簽署文簿廵察匿税(司吏四人公使十人餘置官吏同酒使司)
中都廣備庫使一員從七品副使一員從八品判官一
員正九品掌疋帛顔色油漆諸物出納之事(攢典四人庫子)
(十四人内十二人收支二人應辦掌排數出納看守廵護之事與庫官同管)
永豐庫鍍鐵院都監隸焉使一員從七品副使一員從
八品判官一員正九品掌泉貨金銀珠玉出納之事
(攢典三人庫子十二人内十人收支二人應辦凢歲收二十五萬貫者置庫子十人不及二萬貫者置二)
(人)
鍍鐵院都監二員管勾生熟鐵釘線(攢典一人京府鎮通州並依此)
(置判官都監皆省或兼軍器並作院或設使若副一員防刺郡設都監一員乃兼軍器庫)
南京交抄庫使一員正八品副使一員正九品掌出入
錢鈔兑便之事(攢典二人攢寫計帳類會合同庫子八人掌受納錢數辦騐交鈔毁舊主)
(簿歷)
中都流泉務大定十三年上謂宰臣曰聞民間質典利
息重者至五七分或以利為本小民苦之若官為設
庫務十中取一為息以助官吏廪給之費似可便民
卿等其議以聞有司奏於中都南京東平真定等處
并置質典庫以流泉為名各設使副一員凢典質物
使副親評價值許典七分月利一分不及一月者以
日計之經二周年外又逾月不贖即聽下架出賣出
帖子作寫質物人姓名物之名色金銀等第分兩及
所典年月日錢貫下架年月之類若亡失者收贖日
勒合千人騐元典官本并合該利息陪償入官外更
勒庫子騐典物日上等時估償之物雖故舊依新價
償仍委運司佐貳幕官識漢字者一員提控若有違
犯則究治每月具數申報上司大定二十八年十月
京府節度州添設流泉務凢二十八所明昌元年皆
罷之二年在都依舊存設使一員正八品副使一員
正九品掌觧典諸物流通泉貨勾當官一員(攢典二十)
中都店宅務管勾四員正九品各以二員分左右廂
掌官房地基徵收官錢檢料修造摧毁房舍(攢典左右廂各)
(五人掌徵收及檢料修造房屋之事庫子左右廂各三人催錢人左右廂各十五人又别設左廂平樂樓)
(花園子一名右廂舘子四人)南京店宅務同
中都左右廂别貯院使一員從八品副使一員正九品
判官從九品掌拘收退朴等物及出給之事(攢典庫子同前)
中都木場使一員從八品副使一員判官一員皆正九
品掌拘收材木諸物及出給之事(司吏一人庫子四人花料一人木匠)
(一人)
中都買物司使一員從八品副使一員正九品掌收買
官中所用諸物都監四員從九品掌支應等事(司吏二人)
京兆府司竹監管勾一員從七品掌&KR1573;養竹園採斫之
事(司吏一人監兵百人給&KR1573;養採斫之役)
諸綾綿院(置於真定平陽太原河間懷州)使一員正八品副使一員正
九品掌織造當課疋段之事
規措京兆府耀州三白渠公事規措官正七品掌灌溉
民田點檢渠堰官一員掌點檢啓閉涇陽等縣渠堰
(司吏三人)
漕運司提舉一員正五品景州刺史兼領掌河倉漕運
之事同提舉一員正六品勾當官從八品掌催督起
運綱船(司吏六人分掌課使起運兩科各設孔目官前後行各一人儤使科掌吏戸禮案起運料)
(掌兵刑工案公使八十一人押綱官七十六人)景州依此置肇州以提舉兼
本州同知同提舉兼州判
諸倉使正八品副使正九品掌倉廩畜積受納租税支
給禄廩之事(攢典掌收支文歷行署案牘歲收一萬石以上設二人倉子掌斛斗盤量出納)
(看守之事)
草場使副使掌儲積受給之事(攢典二人場子掌積垜出納看守廵護之事歲)
(收五萬以上設四人中都南京歸德河南京兆鳳翔依此置西京省副使餘京節鎮各設使副一員防刺)
(仍舊置都監一員)
南京諸倉監支納官草場監支納官正八品
南京提控規運柴炭使從五品副使正六品
京西規運柴炭場使從八品副使正九品
諸總管府節鎮兵馬司都指揮使一員正五品廵捕盗
賊提控禁夜糾察諸博徒屠宰牛馬總判司事副都
指揮使二員正六品貳使職通判司事分管内外廵
捕盗賊(軍典十二人常本庫各籍差遣文簿行署文書廵捕等事餘軍典同此司吏一人譯人一)
(人公使十人)指揮使一員從六品鈴轄四都之兵以屬都
指揮使專署本指揮使事軍使一員正七品指揮之
職左右什將各一人共管一都(軍典二人營典一人左右承局各一人左)
(右押官各一人以上軍員每百人為一指揮使各一員分四都每都設左右什將承局押官各一若人數)
(不及附近相合者並依上置如無可相合者三百人以上為一指揮二百人以上止設指揮使一百人止)
(設軍使仍每百人以上立為一都不及百人設什將承局押官各一其指揮下軍使什將下軍典營典各)
(同此置惟北京西京止設使副各一員)
諸府鎮都軍司都指揮使一員正七品(節鎮軍都指揮使則從七品)
掌軍率差役廵捕盗賊總判軍事仍與錄事同管城
隍(軍典二人公使六人凢諸府及節鎮並依此置)
諸防刺州軍轄一員掌同都軍兼廵捕仍與司候同管
城壁(軍典二人)
諸府州兵馬鈴轄一員從六品掌廵捕盗賊若有盗則
總押隨處廵尉併力廵捕(司吏二人京兆咸平濟南鳳翔萊密懿鞏州並依此)
(置惟京兆咸平府置兵馬都鈴轄餘並省)
諸廵檢中都東北都廵檢使一員正七品通州置司分
管大興漷陰昌平通順薊盈州界盗賊事(司吏一人掌行署文)
(書馬軍十五人於武衛馬軍内選少壯熟閑弓馬人充)
西南都廵檢一員正七品良鄉縣置司分管良鄉宛平
安次永清縣并涿易州界盗賊事
諸州都廵檢使各一員正七品副都廵檢使各一員正
八品(司吏各一人并右宿泗唐鄧蔡亳陳潁德華河隴泰䓁州西北路依此置餘不加使字)
散廵檢正九品内泗州以管勾排岸兼之皆設副廵檢
一員為之佐(右地險要處置司唐鄧宿泗潁夀蔡等州及緣邊二十五處置大定二十二年)
(廣寧府大斧山置廵檢司明昌五年七月升蔡州劉輝村置廵檢)
潼關關使兼譏察官正七品掌關禁譏察姦偽及管鑰
啓閉副譏察正九品掌任使之事(司吏二人女直漢人各一)居庸
關紫荆關通會關會安關及他關皆設使從七品
大慶關管勾河橋官兼譏察事一員正八品掌觧繋浮
橋濟渡舟楫廵視河道修完埽岸兼率埽兵四時功
役栽植榆柳預偹物料譏察姦偽等事同管勾一員
(司吏二人女直漢人各一人九鼎大陽津渡惟置譏察官一員)
孟津渡譏察一員正八品掌譏察姦偽副譏察一員正
九品(司吏二人)
提舉譏察使正五品副使從五品(陜西一員河南二員)南遷置譏
察使正七品副使正八品南遷後陜西置於秦州河
南置於唐鄧息夀泗五州
提舉秦藍兩關提舉從五品同提舉正六品(南遷後置)
提舉三門集津南北岸正六品(南遷後置)
㳂淮譏察使從五品
管勾泗州兼排岸廵檢正九品
諸邊將正將一員正七品掌提控部保將輪番廵守邊
境副將一員正八品部將一員正九品輪番廵守邊
境隊將正九品(鄜延九將慶陽十將臨洮十四將鳳翔十六將河東三將並依此置)
統軍司(河南山東陜西益都)使一員正三品督領軍馬鎮攝封陲
分營衛視察姦副都軍一員正四品判官一員從五
品紀綱庶務簽判司事(大定九年置)知事一員從七品知
法二員從八品女直漢人各一(書史十三人女直八人漢人五人掌行署)
(文牘上名監印守當官四人譯書四人通事一人抄事一人公使五十人河南依此置山東不設判官知)
(法以益都府知法兼之)
招討司(三處置西北路西南路東北路)使一員正三品副招討使二員
從四品招懷降附征討携離判官一員從六品紀綱
職務簽判司事勘事官一員從七品知事一員正八
品知法二員從八品女直漢人各一(司吏十九人譯人三人通事六)
(六内諸部三人河西一人伊喇三十人以上各充都管抄事一人公使五十人西北路增勘事官一員東)
(北路不置漢人知法)
諸明安穆昆隸焉明安從四品掌修理軍務訓練武藝
勸課農桑餘同防禦(司吏四人譯人一人塔瑪差役人數並同舊例)諸穆昆
從五品掌撫輯軍戶訓練武藝惟不管常平倉餘同
縣令(女直司吏一人譯人一人塔瑪)
諸部族節度使節度使一員從三品統制各部鎮撫諸
軍餘同州節度副使一員從五品判官一員知法一
員(司吏四人女直漢人各半通事一人譯人一人塔瑪右部羅大部族特哩衮部族並依此置)
諸乣詳衮一員從五品掌守戍邊堡餘同穆昆皇統八
年六月設本班左右詳衮定為從五品默濟格一員
從八品掌貳詳衮(司吏三人實納昆掌木乣差役等事塔瑪隨從也茂乣唐古乣伊喇)
(乣穆騰乣古勒敗乣蘇嚕克乣並依此置惟蘇嚕克乣添設譯人一名士民湏知某年有蘇穆坦乣呼敦)
(乣哈瑪爾乣無蘇嚕克乣穆騰乣)
諸額爾竒木司額爾竒木一員從八品分掌部族村寨
事(司吏女直一人漢人一人寔納昆掌本乣差役等事塔瑪右土魯渾部族南北額爾竒木司依此置)
(部羅大部族左右額爾竒木司置女直司吏一人)
諸圖哩圖哩一員從七品掌部落詞訟訪察違背等事
(女直司吏一人通事一人)
諸羣牧所又國言謂烏爾古提控諸鳥爾古一員正四
品明昌四年置(是年以安遠大將軍尚廐局使舒穆嚕貞兼慶州刺史為之設女直司吏)
(三人譯人一人通事一人)使一員從四品(國言作烏爾古使)副使一員從
六品掌檢校羣牧畜養蕃息之事判官一員正八品
掌簽判本所事知法一員從八品(女直司吏四人譯人一人塔瑪十六)
(人使八人副五人判三人又設繅衮圖依逹分掌諸畜所謂牛馬羣子也)惟班第音烏濟
騰布希羣牧依此置
金史卷五十七
