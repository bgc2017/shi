金史卷六十五
元中書右丞相總裁托克托等修
列傳第三
始祖以下諸子
幹魯博囉
錫赫特(孫巴達)錫哩布(子博諾)
錫里庫烏肯徹
伯赫崇成(本名布呼)
噶順(子普嘉努)滿丕(子滿都布)(們都)
們圖琿威泰
烏色(子宗永)烏哲(孫璋)
昂(本名烏達子正嘉)
始祖明懿皇后生德帝烏噌季幹魯女曰卓克索巴皆
福夀之語也以六十後生子異之故皆以嘉名名之焉
德帝思皇后生安帝季曰博囉博囉與獻祖俱徙海古
勒水置屋宇焉博囉孫呼實呼實子和卓與景祖長子
韓國公和卓同名韓國公前死所謂肅宗納和卓之妻
瓜爾佳氏者是也穆宗四年伐阿蘇阿蘇走遼遼使
使來止伐阿蘇軍穆宗陽受遼帝約束先歸國留和卓
守阿蘇城凡三年卒攻破之天會十五年贈特進
安帝節皇后生獻祖次曰信德次曰錫赫特次曰錫哩
布次曰錫里庫
錫赫特之孫巴達錫哩布之子博諾皆佐世祖有功博
諾勇毅善射當時有與同名者嘗有二志目之曰惡博
諾天會十五年巴達贈儀同三司博諾贈開府儀同三
司在世祖時罕都伊克及和卓巴達博諾五人者不離
左右親若手足元勲之最著者也明昌五年皆配饗世
祖廟廷準塔蘇拉布皆瓜爾佳部人賽音諾延綽哈皆
圖們部人富哲尼瑪哈完顔部人阿固岱布達皆音德
爾水完顔部貝勒七人者當携離之際能一心竭力輔
戴者也德濟呼遜皆珠嘉部貝勒雙寬主保皆珠格部
人阿固岱温特赫部人此五人者又其次者也世祖初
年伯赫為變烏春盛強使人召阿固岱布達阿固岱曰
吾不知其他死生與太師共之太師謂世祖也布達大
喜曰我心正如此耳烏春兵來堅壁自守勿與戰可也
德濟呼遜居博勒和水烏春兵出其間不為變終拒而
不從雙寬居和博克村其兄卓巴納貝勒烏春止其
家而以兵圍雙寬烏春辭去世祖殺卓巴納雙寬請無孥
戮世祖從之世祖破和諾克薩克達主保死焉天會十
五年準塔賽音諾延阿固岱布達皆贈金紫光禄大夫
蘇拉布綽哈富哲尼瑪哈德濟呼遜雙寬主保温特赫
阿固岱皆贈銀青光禄大夫又有和倫瓜爾佳部雙寬
貝勒察遜水烏雅部富哲固納畏烏春彊請世祖出兵
其間以為重世祖使色埓默雅爾盤將别軍過之固納
教色埓默取先在烏春軍中二十二人烏春覺之殺二
人得二十人固納又以土人益色埓默軍穆宗他日嘉
此功不能忘以色埓默女守寧妻固納子呼爾罕焉摩
多圖水費摩部鄂博貝勒附於世祖和諾克焚之鄂博
卒世祖厚撫其家因併錄之以見立國之艱難云
錫里庫者昭祖將定法制諸父國人不悦已執昭祖將
殺之錫里庫亟往彎弓注矢射於衆中衆乃散去昭祖
得免國俗有被殺者必使巫覡以詛祝殺之者迺繫刃
于杖端與衆至其家歌而詛之曰取爾一角指天一角
指地之牛無名之馬向之則華面背之則白尾横視之
則有左右翼者其聲哀切悽婉若蒿里之音既而以刃
盡地劫取畜産財物而還共家一經詛祝家道輒敗及
拉林水烏蘇展部殺完顔部人昭祖往烏蘇展部以國
俗治之大有所獲頒之於諸父昆弟而不及錫里庫錫
里庫曰前日免汝於死者吾之力往治烏蘇展部者吾
之謀也分不及我何邪昭祖於是早起自齎問金列鞢往
餽之時錫里庫猶未起撫寢衣而問曰爾為誰昭祖曰
舒嚕先擇此寶而後頒及他人敢私布之錫里庫既掦
言初不自安至是乃大喜列鞢者腰佩也
獻祖恭靖皇后生昭祖次曰巴圖次曰阿布哈次曰圖
庫次曰都古嚕訥次曰薩里罕次曰薩克蘇
昭祖威順皇后生景祖次曰烏肯徹次室達呼默烏蘇
展部人生伯赫伯勒赫斡里延次室高麗人生和碩台
烏肯徹初昭祖久無子有巫者能道神語甚驗乃往禱
焉巫良久曰男子之䰟至矣此子厚有福德子孫昌盛
可拜而受之若生則名之曰烏古鼐是為景祖又良久
曰女子之䰟至矣可名曰烏延又良久曰女子之兆復
見矣可名曰烏達布又久之復曰男子之兆復見然性
不馴良長則殘忍無親親之思必行非義不可受也昭
祖方念後嗣未立乃曰雖不良亦願受之巫者曰當名
之曰烏肯徹既而生二男二女其次第先後皆如巫者
之言遂以巫所命名名之景祖初立烏肯徹酗酒屢悖
威順皇后后曰巫言驗矣悖亂之人終不可留遂與景
祖謀而殺之部人怒曰此子性如此在國俗當主父母
之業柰何殺之欲殺景祖后乃匿景祖出謂衆曰為子
而悖其母率是而行將焉用之吾割愛而殺之烏古鼐
不知也汝輩寧殺我乎衆乃罷去烏肯徹之子希卜蘇
自有傳
伯赫及同母弟二人自幼時每争攘飲食昭祖見而惡
之曰吾娶此妾而生子如此後必為子孫之患世祖初
立伯赫果有異志誘和諾克薩克達烏春烏木罕離間
部屬使貳於世祖世祖加意事之使為貝勒而不令典
兵伯赫既隂與和諾克烏春謀計國人皆知之而童謠
有欲生則附於伯赫欲死則附於和哩布頗拉淑之語
世祖亦以策探得兄弟部人向背烏春和諾克相次以
兵來攻世祖外禦強兵内畏伯赫之變將行聞伯赫食
於其愛妾之父家肉張咽而死且喜且悲乃迎尸而哭
之
崇成本名布呼泰州司屬司人昭祖玄孫大定十八年
收充奉職改東宫入殿實達爾轉護衛二十五年章宗
為原王充本府祇候郎君明年上為皇太孫復為護衛
上即位授河間府判官以憂去職起復為宿直將軍累
遷武衛軍都指揮使泰和三年卒賻贈有加崇成謹飭
有守宿衛二十餘年未嘗有過故久侍密近云
景祖昭肅皇后生韓國公和卓次世祖次鄭國公噶順
次肅宗次穆宗次室綽斯和契丹人生代國公赫色本
次室温特赫氏名都本生虞國公滿丕隋國公鄂蘭哈
瑪爾鄭國公們圖琿和卓鄂蘭哈瑪爾别有傳
噶順天會十四年大封宗宗噶順追封王爵正隆例降
封鄭國公子普嘉努又名昱嘗從太祖伐埓克烏塔太
祖使普嘉努招卓多卓多即降康宗八年係遼籍女直
赫舍哩部阿勒呼丹阻兵招納亡命邊民多亡歸之普
嘉努以偏師夜行畫止抵實埓水襲擊大破之盡俘其
孥而還邊氓自此無復亡者後與宗雄視泰州地土太
祖因徙萬家屯田于其地天輔五年普嘉努為温貝勒
遂為都統使往襲遼帝而以雨潦不果行既而烏赫哩
貝勒杲都統内外諸軍以取中京普嘉努等皆為之副
遼帝西走都統杲使普嘉努以兵一千助達蘭擊遼都
統瑪格與達蘭不相及普嘉努與色哩舍音降其西北
居延之衆而降民稍復逃散皮室部亦叛遂率兵襲之
至德里川遇敵八千遂力戰兵敗察喇以兵來會追及
敵兵于黃水獲畜産甚衆是役也鄂屯安塔哈被十一
創竟敗敵兵而還軍于旺國崖西色哩亦以兵會太祖
自草濼追遼帝普嘉努宗望為前鋒戒之曰彼若深溝
高壘未可與戰即偵伺巡邏勿令遯去以俟大軍若其
無備便可擊也上次古爾珍川烏舍馬和尚至小魚濼
夜潜入遼主營執斯勒年以還遂知遼帝所在普嘉努
等晝夜兼行追及于石輦鐸我兵四千至者才千人遼
兵圍之伊都指遼帝麾蓋騎兵馳之遼帝遯去兵遂漬
所殺甚衆宗翰為西北西南兩路都統普嘉努斡魯為
之副烏琿部叛普嘉努討平之天會間為司空封王天
眷二年宗磐等誅辭及普嘉努詔奪司空是年薨天德
初配享太祖廟廷正隆二年例封豫國公
滿丕天會十五年封王正隆例封虞國公長子滿都布
孝友恭謹多謀而善戰年十五隸軍中從攻鄂勒歡及
係遼女直和碩台等為變滿都布自為質遂從和碩台
歸中途以計殺守者而還攻寧江州取黃龍府破高永
昌取春泰州皆有功多受賞賚遂為穆昆討嶺東未服
州郡過土河東山敗賊三千人奚契丹寇土河西與明
安蒙克瑪竒擊之滿都布對敵之中摧鋒力戰破其衆
九萬人奚衆萬餘保阿林甸復擊敗之降其旁近居人
復以五百騎破遼兵一千生擒其將以歸與棟摩攻興
中府中流矢卒年三十七天眷中贈金紫光禄大夫諡
英毅
們圖琿屢從征伐天會二年為阿斯罕貝勒參議國政
明年薨天會十五年大封宗室追封王正隆例封鄭國
公明昌五年諡定濟
們都襲父滿丕明安們都卒子素赫襲素赫卒子薩哈
連襲薩哈連卒子惟鎔襲惟鎔本名默哷字子鑄駢脅
多力喜周給人至寧初守楊文關有功兼都統護漕運
貞祐二年佩金牌護親軍家屬遷汴遙授同知祁州軍
州事充提控貞祐三年破紅襖賊於大沬堌惟鎔入自
北門諸軍繼進生獲劉二祖功最遷泰安軍節度副使
改遂王府尉都水少監東平府治中坐誤以刅傷同知
府事赫舍哩約赫德當削降殿年仍從軍自效討花帽
賊于曹濟間行省蒙古綱奏其功復前職遷邳州經略
使卒子從傑襲明安累功遙授鎮南軍節度副使
世祖翼簡皇后生康宗次太祖次魏王威泰次太宗次
遼王舍音次室圖克坦氐生衛王烏色次魯王烏哲次
室布薩氏生漢王阿庫納次室珠格氏生魯王棟摩次
室珠格氏生沂王扎拉次室烏庫哩氏生鄆王昂
威泰年二十餘薩哈伐埓克威泰與希卜蘇阿里罕等
俱為禆將諸將議攻取威泰獨主攻城便太祖將至軍
威泰迎之謂太祖曰埓克城且下勿惑他議太祖從之
至軍中衆議乃決威泰急起治攻具其夜進兵攻城遲
明破之及二額訥斯琿路二恩楚路寇盜威泰盡平之
康宗二年甲申蘇伯水諸部不聽命康宗使威泰等往
治其事行次呼爾哈川薩哈村召諸部皆至惟鴻觀部
沃赫貝勒不至威準部達薩塔貝勒哲爾德部薩克蘇
貝勒亦皆遯去遇烏塔於瑪竒嶺烏塔遂執二人以降
於是使威泰將兵代沃赫募軍于蘇伯水沃赫完聚固
守攻而拔之進師博齊赫布騰路攻拔歡塔城取畔者
以歸太祖於母弟中最愛威泰威泰歸自歡塔城太祖
以事如寧江州欲與威泰偕行威泰曰兵役久勞未及
息也遂不果行太祖還晝寐干拉林水傍夢威泰之場
圃火未盡焚不可撲滅覺而深念之以為憂是時威泰
已寢疾太祖至聞之過家門不下馬徑至威泰所問疾
未幾薨年三十四太祖每哭之慟謂人曰予強與之偕
行未必死也威泰剛毅果斷服用整肅臨戰決策有世
祖風世祖之世軍旅之事多專任之太祖平遼歎曰恨
威泰之不及見也天會十五年追封儀同三司魏王諡
曰定肅
烏色穆宗初威準部族相鈔略遣訥格納貝勒以其兵
往治訥格納擅募蘇伯水人為兵不聽輒攻略之其人
來告穆宗使烏色及伊克往問狀訥格納雖伏而不肯
償所取因遯去伊克等皆不欲追烏色督軍而進至巴
固嶺西茂密水及之大破其衆訥格納死焉烏色撫定
蘇伯水民部執訥格納之母及其妻子而歸穆宗曰烏
色年尚幼巴能集事可嘉也康宗二年甲申威泰治蘇
伯水諸部烏色幹魯佐之定諸部而還久之高麗殺行
人阿古雙寬而築九城於海蘭甸烏色將内外兵海古
勒和尼齊富察都古嚕訥佐之高麗兵數萬來拒烏色
分兵為十隊更出迭入大破之烏色母呼紐疾篤召還
以斡魯代之未幾烏色復至軍再破高麗軍進圍其城
七月高麗請和盡歸前後亡命及所侵故地退九城之
戍遂與之和皇統五年追封衛國王
宗永本名塔塔烏色子長身美髯忠確勇毅天眷初以
宗室子預誅宗磐擢寧遠大將軍皇統初充牌印祇候
五年出為趙州刺史秩滿再任轉興平軍節度使改大
名尹貞元三年復為興平軍節度使歷昭德軍臨洮鳳
翔尹大定二年入為工部尚書與蘇保衡完顔額哩頁
遷加伐宋士官賞宗永性滯不習事凡與土賊戰者一
槩加之世宗久乃知之謂宰相曰若一槩追還必生怨
望若因循不問則爵賞濫矣其與土賊戰者有能以寡
敵衆一人敵三十人以上者依已遷為定改同簽大宗
正事震武軍節度使卒
烏哲天會十五年大封宗室追封魯王正隆例改封公
子實圖美驃騎衛上將軍子璋本名呼密多勇略能通
女直契丹漢字年十八左副元帥薩里罕引在麾下以
事如京師見梁王宗弼與語宗弼悦之皇統六年父實
圖美卒宗弼奏璋可襲穆昆詔從之天德三年充牌印
祇候以罪免奪其穆昆寓居中都海陵伐宋左衛將軍
富察薩勒扎同知中都留守佩金牌掌留府事世宗即
位于遼陽璋勸薩勒扎歸世宗薩勒扎不從璋與守城
軍官烏淩阿實嘉努烏淩阿愿圖克坦三勝富察芬徹
等以兵晨入留守府殺薩勒扎及判官瑪延薩里罕推
宗強子阿蘇為留守璋行同知留守事遺實嘉努佩薩
勒扎金牌與愿芬徹中都轉運使左淵子貽慶大興少
尹李天吉子磐奉表如東京賀即位世宗嘉之以愿芬
徹為武義將軍充護衛貽慶賜及第授從仕郎磐充閤
門祇侯就以璋為同知中都事璋以殺薩勒扎自攝同
知留守世宗因而授之心常不自安遂與兵部尚書克
實謀因世宗謁山陵作亂大定二年上謁山陵璋等九
人會于克實家說萬戸高松不從璋知事不成乃與克
實共執鄂倫詣有司陳上誅克實李惟忠等以璋為彰
化軍節度使宋將吳璘出散關據寶雞以西詔璋赴元
帥都監圖克坦喀齊喀軍前任使宋人據原州寧州刺
史延扎們都以兵四千攻之不克宋將姚良輔以兵十
萬至原州權副統完顔實訥埓以千騎授們都兵而姚
良輔兵多諸將皆不敢與戰及璋至軍會平涼涇州潘
原長武等戍兵合二萬人乃使押軍明安舒穆嚕錫喇
布以兵二千軍於城北實訥埓以兵三千軍於城西北
十里麥子原皆據高阜為陣璋以本部兵陣於城西姚
良輔出自北嶺先遣萬人攻錫喇布而自以軍九萬陣
麥子原下捍以劔盾行馬外列騎士步卒居其中敢死
士鎖足行馬間持大力為拒分為八陣而别以騎二千
襲璋軍璋方出迎戰實訥埓來報曰宋之重兵皆在麥
子原矣璋遣萬戶特哩實克烏頁以押軍明安奚慶喜
昭蘇兵二千援錫喇布遣薩固察崔尹以兵二千益實
訥埓錫喇布與宋人接戰良久敗之時宋兵在麥子原
者最堅實訥埓與伊喇補鄂屯薩固察崔尹布格薩竒
珠以兵五千沿壕為伏餘兵皆捨馬步戰擊其前行騎
士走之於是行馬以前衝以長槍行馬以後射以勁弓
良輔兵稍挫實訥埓乘勝麾兵撤其行馬破其七陣良
輔復整兵出實訥埓少却而璋已破城下宋兵與實訥
埓會使布格以伏兵擊良輔實訥埓亦整兵與戰奮擊
之大破良輔軍斬首萬餘級墜壕死者不可勝數鎖足
行馬者盡殪之獲甲矢萬餘器仗稱是良輔亦中兩創
脱去遂圍原州穴其西城城圮宋人宵遯璋等入原州
宋戍軍在寶雞以西聞之自散關遯去京兆尹烏雅富
埓赫寧州刺史持嘉烏蘇埓克已去德順州宋吳璘復
據之都監喀齊喀以璋權都統與實訥埓將兵二萬救
德順璋率騎兵前行與璘騎兵二萬戰于張義堡遂沙
山下敗之追北四十餘里璘軍過隘不得前斬首數十
級璋至德順璘據城北險要為營璋亦策營與璘相望
可三里許兩軍遇於城東凡五接戰璘軍敗走璋追至
城下璘軍已據城北岡阜與其城上兵相應以弩夾射
璋軍璋軍佯却城中兵來追璋反旆與戰大敗之喀齊
喀遣統軍都監聶赫以兵七千來會與璘軍復戰敗之
璘遣兵據東山堡欲樹柵璋與實訥埓聶赫議曰敵若
據東山堡此城亦不可拔宜急擊之於是璋先據要地
實訥埓以兵逼東山堡璘兵恃濠相拒短兵接璘兵退
走實訥埓進擊之璘城北營兵可六千人登北岡來戰
璋之漢軍少却傷者二百人璘遂焚璋軍攻城具璋率
伊喇補明安兵踰北岡擊走之璘軍隔小塹射璋軍伊
喇補少却實訥埓望見北原火發乃止攻東山堡亟與
將士來赴引善射者先登率劉安漢軍三百人擊敗之
璘軍皆走險璘以軍三萬據險作三陣皆環以劔盾行
馬璋遣萬戶舒穆嚕迪里由别路自後擊之特哩實克
烏頁伊喇補以二千人當其前射以強弓璘兵大敗狼
藉墮溝壑璋軍度澗追斬數千級而還璘軍雖敗猶恃
衆都監喀齊喀使武威軍副總管瓜爾佳扎拉來問策
諸將皆曰吳璘恃險不善野戰我退軍平涼彼必棄險
就平地然後可圖也璋曰不然彼恃其衆非特恃險也
昔人有言寧棄千軍不棄寸地故退兵不如濟師我退
軍平涼彼軍深入吾地固壘以拒我則如之何扎拉還
報喀齊喀乃親率四萬人赴之吳璘詰旦乘陰霧晦冥
分兵四道來襲戰于城東離而復合者數四漢軍千戶
李展率麾下兵先登奮擊之璘軍陣動璋乘勝踵擊璘
軍復敗追至北岡璘走險急擊之殺略殆盡璘分半軍
守秦州喀齊喀駐軍水洛城東自六盤山至石山頭分
兵守之斷其餉道璘乃引歸宋經略使荆臯以步騎三
萬自德順西去璋以兵八千實訥埓以兵五千追擊之
實訥埓兵乃出其前還自赤觜遇其前鋒敗之于高赤
崖下復與其中軍戰自日昃至暮乃罷荆臯乘夜來襲
營為退軍八十里明日實訥埓追之璋兵至上八節宋
兵據險為陣璋捨馬步戰地險不得接相拒至曙宋兵
動璋乘之追至甘谷城實訥埓兵亦至宋兵宵遯璋遂
班師實訥埓追至伏羌城不及而還上使御史中丞德
濟視諸軍功狀德濟舊與璋有隙故損其功詔璋將士
賞此諸軍半之璋兼陜西路都統進官一階及元帥府
上功璋居多詔德濟削官兩階杖八十解職上復賞璋
及將士如諸軍以璋為西北路招討使召為元帥左都
監兼安武軍節度使賜以弓矢衣帶佩刀改益都尹左
都監如故宋人棄海州遯去焚官民廬舍且盡璋至海
州得所棄糧三萬六千餘石安集其人復其屯戍五年
宋人約和罷三路都統復置陜西路統軍司以璋為使
上曰監軍喀齊喀年老故授卿此職邊境無事且召卿
矣以本官兼京兆尹召為御史大夫璋奏竊觀文武百
官有相為朋黨者今在臺自臣外無女直人乞不限資
考量材奏擬上曰朋黨為誰即糾治之朕選女直人未
得其人豈以資考為限論其人材而已頃之璋奏曰太
祖武元皇帝受天明命太宗皇帝奄定宋土自古帝王
之興必稱受命當製大金受命之寶以明示萬世上曰
卿言正合朕意乃遣使夏圓市玉十八年受命寶成奏
告天地宗廟社稷上御正殿改大興尹為賀宋正旦使
十三年璋受命使宋既行上遣人馳諭璋曰宋人若不
遵舊禮慎勿付書如不令卿等入見即持書歸若迫而
取之亦勿赴宴其回書及禮物一切勿受璋至臨安宋
人請以太子接書不從宋人就館迫取書璋與之且赴
宴多受禮物有司以聞上怒欲寘之極刑左丞相良弼
奏曰璋為將大破宋軍宋人讐之久矣將因此陷之死
地未可知也今若殺璋或者墮其計中耳上以為然乃
杖璋百五十除名副使客省使高翊杖百沒入其所受
禮物後歲餘上念璋有征伐功起為景州刺史遷武定
軍節度使授山東西路博迪山納古爾河穆昆改臨洮
尹十九年卒
鄆王昂本名烏達世祖最幼子也常從太祖征伐天輔
六年命昂與素赫以兵四千監護諸部降人處之嶺東
就以兵守臨潢府昂不能撫御降人苦之多叛亡者上
聞之使綽里特戒諭昂已過上京諸部皆叛去惟章愍
宫小室韋二部達内地詔安班貝勒烏竒邁曰比遣昂
監徙諸部多致怨叛素赫駐兵不與討襲致使降人復
歸遼主違命失衆當寘重法若有所疑則禁錮之俟師
還定議是時太宗居守希卜蘇副之希卜蘇勸太宗因
國慶可薄其罰於是杖昂七十拘之泰州而殺素赫天
會六年權元帥左都監十五年為西京留守天眷三年
為平章政事皇統元年封漆水都王二年制詔昂署銜
帶皇叔祖字封鄆王是歲薨子正嘉鶴夀鶴壽累官伊
囉斡羣牧使死于契丹薩巴之難語在忠義傳
正嘉皇統初以宗室子授定遠大將軍除磁州刺史天
德間為右諫議大夫累遷會寧尹安化軍節度使改益
都尹海陵伐家為浙東道副統制與工部尚書蘇保衡
以舟師自海道趨臨安至松林島阻風泊島間詔旦舟
人望見敵舟請為備正嘉問去此幾何舟人曰以水路
測之且三百里風迅行即至矣正嘉不曉海路舟楫不
之信有頃敵果至見我軍無備即以火砲擲之正嘉顧
見左右舟中皆火發度不得脫赴水死時年四十一
金史卷六十五
