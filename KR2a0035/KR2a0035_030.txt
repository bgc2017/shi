金史卷三十
元中書右丞相總裁托克托等修
志第十一
禮三(宗廟朝享)(禘祫儀時享)
金初無宗廟天輔七年九月太祖葬上京宫室之西南
建寧神殿于陵上以時薦享自是諸京皆立廟惟在京
師者則曰太廟天會六年以宋二帝見太祖廟者是也
或因遼之故廟安置御容亦謂之廟天眷三年熙宗幸
燕及受尊號皆親享恭謝是也皇統三年初立太廟八
年太廟成則上京之廟也貞元初海陵遷燕乃增廣舊
廟奉遷祖宗神主于新都三年十一月丁卯奉安于太
廟正隆中營建南京宫室復立宗廟南渡因之其廟制
史不載傳志雜記或可概見今附之汴京之廟在宫南
馳道之東殿規一屋四間限其北為神室其前為通廊
東西二十六楹為間二十有五每間為一室廟端各虚
一間為夾室中二十三間為十一室從西三間為一室
為始祖廟祔德帝安帝獻祖昭祖景祖祧主五餘皆兩
間為一室(或曰惟第二第三室兩間餘止一間為一室總十有七間)世祖室祔肅宗
穆宗室祔康宗餘皆無祔每室門一牖一門在左牖在
右皆南向石室之龕於各室之西壁東向其世祖之龕
六南向者五東向者一其二其三俱二龕餘皆一室一
龕總十八龕祭日出主於北牖下南向禘祫則並出主
始祖東向群主依昭穆南北相向東西序列室戶外之
通廊殿階二級列陛三前井亭二外作重垣四繚南東
西皆有門内垣之隅有樓南門五闔餘皆三中垣之外
東北冊寳殿也太常官一人季視其封緘謂之點寳内
垣之南曰大次東南為神庖廟門翼兩廡各二十有五
楹為齋郎執事之次西南垣外則廟署也神門列戟各
二十有四植以木錡戟下以板為掌形畫二青龍下垂
五色帶長五尺享前一日則縣戟上祭畢藏之室次
大定十二年議建閔宗别廟禮官援晉惠懷唐中宗後
唐莊宗升祔故事若依此典武靈皇帝無嗣亦合升祔
然中宗之祔始則為虚室終則增至九室惠懷之祔乃
遷豫章潁川二廟莊宗之祔乃祧懿祖一室今太廟之
制除祧廟外為七世十一室如當升祔武靈即須别祧
一廟荀子曰有天下者事七世若旁容兄弟上毁祖考
則天子有不得事七世者矣伏覩宗廟世次自睿宗上
至始祖凡七世别無可祧之廟晉史云廟以容主為限
無拘常數東晉與唐皆用此制遂增至十一室康帝承
統以兄弟為一室故不遷遠廟而祔成帝唐以敬文武
三宗同為一代於太廟東間增置兩室定為九代十一
室今太廟已滿此數如用不拘常數之說增至十二室
可也然廟制已定復議增展其事甚重又與睿宗皇帝
祏室昭穆亦恐更改春秋之義不以親親害尊尊漢志
云父子不並坐而孫可從王父若武靈升祔太廟增作
十二室依春秋尊尊之典武靈當在十一室禘祫合食
依孫從王父之典當在太宗之下而居昭位又當稱宗
然前升祔睿宗已在第十一室累遇祫享睿宗在穆位
與太宗昭位相對若更改祏室及昭穆序非有司所敢
輕議宜取聖裁十九年四月禘祔閔宗遂增展太廟為
十二室二十九年世宗將祔廟有司言太廟十二室自
始祖至熙宗雖係八世然世宗與熙宗為兄弟不相為
後用晉成帝故事止係七世若特升世宗顯宗即係九
世於是五月遂祧獻祖昭祖升祔世宗明德皇后顯宗
于廟貞祐二年宣宗南遷廟社諸祀並委中都自穆延
盡忠棄城南奔時謁之禮盡廢四年禮官言廟社國之
大事今主上駐蹕陪京列聖神主已遷于此宜重修太
廟社稷以奉歲時之祭按中都廟制自始祖至章宗凡
十二室而今廟室止十一若增建恐難卒成况時方多
故禮宜從變今擬權祔肅宗主世祖室始祖以下諸神
主于隨室奉安主用栗依唐制皇統九年所定也祏室
旁及上下皆石門東向以木為闔髹以朱室中有褥奠
主訖帝主居左覆以黃羅帕后主居右覆以紅羅帕
黼扆以紙木為筐兩足如立屏牀覆以紅羅三幅繡金
斧五十四裹以紅絹覆於屏上其半無文者垂於其後
置北牖下南向前設几筵以坐神主五席各長五尺
五寸闊二尺五寸筦筵粉純以藺為席緣以紅羅以白
繡蕙文及雲氣之狀復以紅絹裹之每位二繅席畫純
以五色絨織青蒲為之緣以紅羅畫藻文及雲氣狀亦
以紅絹裹之每位二在筦上次席黻純以輕筠為之亦
曰桃枝席緣以紅綃繡鐵色斧裹以紅絹每位二在繅
席上虎席二大者長同惟闊增一尺以虎皮為褥在緼
以紅羅繡金色斧緣之又有小虎皮褥制同三席時暄
則用桃枝次席時寒則去桃枝加虎皮褥夏秋享則用
桃枝次席二冬則去桃枝加小虎皮褥於繅席上臘冬
則又添大虎皮褥二於繅上遷小虎皮褥二在大褥之
上曲几三足直几二足各長尺五寸以丹漆之帝主
前設曲几后設直几
禘祫大定十一年尚書省奏禘祫之儀曰禮緯三年一
祫五年一禘唐開元中太常議禘祫之禮皆為殷祭祫
謂合食祖廟禘謂禘序尊卑申先君逮下之慈成群嗣
奉親之孝自異常享有時行之祭不欲數數則黷不欲
疎疎則怠是以王者法諸天道以制祀典烝嘗象時禘
祫象閏五歲再閠天道大成宗廟法之再為殷祭自周
以後並用此禮自大定九年已行祫禮若議禘祭當於
祫後十八月孟夏行禮詔以三年冬祫五年夏禘為常
禮又言海陵時每歲止以二月十月遣使兩享三年祫
享按唐禮四時各以孟月享于太廟季冬又臘享歲凡
五享若依海陵時歲止兩享非天子之禮宜從典禮歲
五享從之享日並出神主前廊序列昭穆應圖功臣配
享廟廷各配所事之廟以位次為序以太子為亞獻親
王為終獻咸並用親王或以太尉為亞獻光祿卿為終
獻其月則停時享儀闕
朝享儀大定十一年十一月郊祀前一日朝享太廟齋
戒如親郊享前三日太廟令帥其屬掃除廟之内外點
檢司於廟之前約度設兵衞旗幟尚舍於南神門之西
設饌幔十一南向以西為上殿中監帥尚舍陳設大次
殿又設小次於阼階下稍南西向又設皇帝拜褥位殿
上版位稍西又設黃道褥於廟門之内外自玉輅至升
輦之所又自大次至東神門又設七祀位一於殿下横
街之北西街之西東向配享功臣位於殿下道東横街
之南西向北上前二日大樂令設宫縣之樂於庭中四
方各設編鐘三編磬三東方編鐘起北編磬間之東向
西方編磬起北編鐘間之西向南方編磬起西編鐘間
之北方編鐘起西編磬間之俱北向設特磬大鐘鎛鐘
共十二於編縣之内各依神位樹路鼓路鼗於北縣之
内道之左右晉鼓一在其後稍南植建鼓鞞鼓應鼓於
四隅建鼓在中鞞鼓在左應鼓在右置祝敔於縣内柷
一在道東敔一在道西立舞表於酇綴之間設登歌之
樂於殿上前楹間金鐘一在東玉磬一在西俱北向柷
一在金鐘北稍西敔一在玉磬北稍東搏拊二一在柷
北一在敔北東西相向琴瑟在前其匏竹者立於階間
重行北向諸工人各位於縣後前一日太廟令開室奉
禮郎帥其屬設神位於每室内北牖下各設黼扆一筦
席一繅席二次席二紫綾厚褥一紫綾蒙褥一曲几一
直几一又設皇帝版位於殿東間門内西向又設飲福
位於東序西向又設亞終獻位於殿下横街之北稍東
西向助祭親王宗室使相位在亞終獻之後助祭宗室
位在横街之南西向奉瓚官奉瓚盤官進爵酒官奉爵
官等又在其南奉匜幋巾筐官位於其後七祀獻官位
在奉爵官之南助奠讀祝奉罍洗爵洗等官位於其後
司尊彜官位在七祀獻官之南亞終獻司罍洗爵洗奉
爵酒官等又在其南並西向北上大禮使位於西階之
西稍南與亞終獻相對大尉司徒助祭宰相位在大禮
使之南侍中執政官又在其南禮部尚書太常卿太僕
卿光祿卿功臣獻官在西舉冊光禄丞太常博士又在
其西功臣助奠罍洗爵洗等官位於功臣獻官之後又
設監祭御史位二於西階下俱東向北上奉禮郎太廟
令太官令太祝宫闈令祝史位於亞獻終獻奉爵酒官
之南薦籩豆簠簋官薦俎齋郎又在太祝奉禮郎之南
大廟丞太官丞各位於令後協律郎位二一於殿上前
楹間一於宫縣之西北俱東向大樂令於登歌樂縣之
北大司樂於宫縣之北良醖令於酌尊所俱北向又設
助祭文武群官位於横街之南東向北上又設光祿卿
陳牲位於東神門外横街之東西向以南為上設廩犧
令位於牲西南北向諸太祝位於牲東各當牲後祝史
各陪其後俱西向設禮部尚書省牲位於牲前稍北又
設御史位於禮部尚書之西俱南向禮部帥其屬設祝
冊案於室戸外之右司尊彜帥其屬設彜尊之位於室
尸之左每位斝彜一黃彜一犧尊二象尊二著尊二山
罍二各加勺羃坫為酌尊又設瓚槃爵坫於篚置于始
祖尊彜所又設壺尊二太尊二山罍四各有坫羃在殿
下階間北向西上設而不酌七配功臣每位設壺尊二
於座之左皆加羃坫於内酌尊加勺皆藉以席奉禮郎
設祭器每位四簋在前四簠次之次以六㽅次以六鉶
籩豆為後左十有二籩右十有二豆皆濯而陳之藉以
席籩豆加以巾蓋於内籩一豆一簠一簋一并俎四設
於每室饌幔内又設御洗二於東階之東又設亞終獻
罍洗於東横街下東南北向罍在洗東篚在洗西南肆
實以巾又設亞終獻爵洗於罍洗之西罍在洗東篚在
洗西南肆實以巾爵并坫執巾罍巾篚各位於其後享
日丑前五刻太常卿帥執事者設燭於神位前及戸外
光祿卿帥其屬入實籩豆籩之實魚鱐糗餌粉餈乾棗
形鹽鹿脯榛實乾䕩桃菱芡栗以序為次豆之實芹菹
笋菹葵菹菁菹韮菹酏食魚醢兔醢豚胉鹿臡醓醢糝
食以序為次又鉶實以羹加芼滑豋實以大羹簠實以
稻粱簋實以黍稷粱在稻前稷在黍前良醖令入實尊
彜斝彜黃彜實以鬱鬯犧尊象尊著尊實以玄酒外皆
實以酒(用香藥酒)各加坫勺羃殿下之尊罍壺尊太尊山罍
内除山罍太尊實以玄酒外皆實以酒加羃坫太廟令
帥其屬設七祀功臣席褥於其次每位各設莞席一碧
綃褥一又各設版位於其座前又籩豆簠簋各二俎一
每位次各設壺尊二於神座之右北向玄酒在西良醖
令以法酒實尊如常加勺羃置爵於尊下加坫光祿卿
實饌左二籩栗在前鹿脯次之右二豆菁菹在前鹿臡
次之俎實以羊熟簠簋實以黍稷太廟令又設七祀燎
柴又開瘞坎於西神門外之北太府監陳異寳嘉瑞伐
國之寳戶部陳諸州歲貢金為前列玉帛次之餘為後
皆於宫縣之北東西相向各藉以席凡祀神之物當時
所無者則以時物代之省牲器前一日未後廟所禁
行人司尊彜奉禮郎及執事者升自西階以俟少頃諸
太祝與廩犧令以牲就位禮直官贊者引禮部尚書光
禄卿丞詣省牲位立定禮直官引禮部尚書贊引者引
御史入就西階升遍視滌濯訖執事者皆舉羃曰潔俱
䧏就省牲位禮直官稍前曰告潔畢請省牲次引禮部
尚書侍郎稍前省牲訖退復位次引光祿卿丞出班巡
牲一匝光祿丞西向曰充曰備廩犧令帥諸太祝巡牲
一匝西向躬身曰腯禮直官稍前曰省牲畢請就省饌
位引禮部尚書以下各就位立定御史省饌具畢禮直
官贊省饌訖俱還齋所光祿卿丞及太祝廩犧令以次
牽牲詣厨授太官令禮直官引禮部尚書詣厨省鼎鑊
視濯溉訖還齋所晡後一刻太官令帥宰人執鸞刀割
牲祝史各取毛血每座共實一豆遂烹牲祝史洗肝於
鬱鬯又取肝膋每座共實一豆俱還饌所鑾駕出宫
前一日有司設大駕鹵簿於應天門外尚輦進玉輅於
應天門内南向其日質明侍臣直衛及導駕官於致齋
殿前左右分班立俟通事舍人引侍中俛伏跪奏請中
嚴皇帝脤通天冠絳紗袍少頃侍中奏外辨皇帝出齋
室即御座群官起居訖尚輦進輿待中奏請皇帝升輿
皇帝乘輿侍衞警蹕如常儀太僕卿先詣玉輅所攝衣
而升正立執轡導駕官前導皇帝至應天門内玉輅所
侍中進當輿前奏請皇帝降輿升輅皇帝升輅太僕卿
立授綏導駕官分左右步導以裏為上門下侍郎進當
輅前奏請車駕進發奏訖俛伏興退復位侍衛儀物止
於應天門内車駕動稱警蹕至應天門門下侍郎奏請
車駕少駐勑侍臣上馬侍中奉旨退稱曰制可門下侍
郎退轉制稱侍臣上馬贊者承𫝊勑侍臣上馬導駕官
分左右前導門下恃郎奏請車駕進發車駕動稱警蹕
不鳴鼓吹將至太廟禮直官贊者各引享官通事舍人
分引從享群官宗室子孫於廟門外立班奉迎駕至廟
門迴輅南向侍中於輅前奏稱侍中臣某言請皇帝降
輅步入廟門皇帝降輅導駕官前導皇帝步入廟門稍
東侍中奏請皇帝升輿尚輦奉輿侍衛如常儀皇帝乘
輿至大次侍中奏請皇帝降輿入就大次皇帝入就次
簾降繖扇侍衛如常儀太常卿太常博士各分立於大
次左右導駕官詣廟庭班位立俟晨祼享日丑前五
刻諸享官及助祭官各服其服太廟令良醖令帥其屬
入實導罍光祿卿大官令進饌者實籩豆簠簋並徹去
蓋羃奉禮郎贊者先入就位贊者引御史太廟令太祝
宫闈令祝史與執事官等各自東偏門入就位未明二
刻禮直官引太常寺官屬并太祝宫閔令升殿開始祖
祏室太祝宫闈令捧出帝后神主設於座以次逐室神
主各設於内黼扆前置定贊者引御史太廟令宫闈令
太祝祝史與太常官屬於當階間重行北向立奉禮郎
於殿上贊奉神主訖奉禮曰再拜贊者承𫝊御史以下
皆再拜訖各就位大樂令帥工人二舞入就位禮直官
贊者各引享官通事舍人分引助祭文武群官宗室入
就位符寳郎奉寳陳於宫縣之北皇帝入大次少頃侍
中奏請中嚴皇帝服衮冕侍中奏外辦太常卿俛伏跪
奏稱太常卿臣某言請皇帝行事俛伏興簾捲皇帝出
次太常卿太常博士前導繖扇侍衞如常儀大禮使後
從至東神門外殿中監跪進鎮圭太常卿奏請執圭皇
帝執鎮圭繖扇仗衞停於門外近侍者從入協律郎跪
伏舉麾興工鼓柷宫縣昌寧之樂作至阼階下偃麾戛
敔樂止升自阼階登歌樂作左右侍從量人數升至版
位西向立樂止前導官分左右侍立太常卿前奏請再
拜皇帝再拜奉禮曰衆官再拜贊者承傳凡在位者皆
再拜奉禮又贊諸執事者各就位禮直官贊者分引執
事者各就殿上下之位太常卿奏請皇帝詣罍洗位登
歌樂作至阼階樂止降自阼階宫縣樂作至洗位樂止
内侍跪取匜興沃水又内侍跪取盤興承水太常卿奏
請搢鎮圭皇帝搢鎮圭盥手訖内侍跪取巾於篚興以
進帨手訖奉瓚盤官以瓚跪進皇帝受瓚内侍奉匜沃
水又内侍跪奉槃承水洗瓚訖内侍跪奉巾以進皇帝
拭瓚訖内侍奠槃匜又奠巾於篚奉瓚槃官以槃受瓚
太常卿奉請執鎮圭前導皇帝升殿宫縣樂作至阼階
下樂止皇帝升自阼階登歌樂作太常卿前導詣始祖
位酌尊所樂止奉瓚槃宫以瓚涖鬯執尊者舉羃侍中
跪酌鬱鬯訖太常卿前導入詣始祖室神位前北向立
太常卿奏請搢鎮圭跪奉瓚槃官西向跪以瓚授奉瓚
官奉瓚西向以瓚跪進太常卿奉請執瓚以鬯祼地皇
帝執瓚以鬯祼地訖以瓚授奉瓚槃官太常卿奏請執
鎮圭俛㐲興前導出戸外太常卿奏請再拜皇帝再拜
太常卿前導詣次位並如上儀祼畢太常卿奏請還版
位登歌樂作至版位西向立樂止太常卿奏請還小次
前導皇帝行登歌樂作降自阼階登歌樂止宫縣樂作
將至小次太常卿奏請釋鎮圭殿中監跪受鎮圭皇帝
入小次簾降樂止少頃宫縣奏來寧之曲以黃鐘為宫
大吕為角太簇為徵應鐘為羽作仁豐道洽之舞九成
止黃鐘三奏大吕太簇應鐘各再奏送神通用來寧之
曲初晨祼將畢祝史各奉毛血及肝膋之豆先於南神
門外齋郎奉爐炭蕭蒿黍稷各立於肝膋之後皇帝既
晨祼畢至樂作六成皆入自正門升自太階諸太祝於
階上各迎毛血肝膋進奠於神座前祝史立於尊所齋
郎奉爐置於室戸外之左其蕭蒿黍稷各置於爐炭下
齋郎降自西階諸太祝各取肝燔於爐還尊所進熟
皇帝升祼太官令帥進饌者奉陳於南神門外諸饌幔
内以西為上禮直官引司徒出詣饌所與薦俎齋郎奉
俎并薦籩豆簠簋官奉籩豆簠簋禮直官太官令引以
序入自正門宫縣豐寧之樂作(徹豆通用)至太階樂止祝史
俱進徹毛血之豆降自西階以出饌升諸太祝迎於階
上各設於神位前先薦牛次薦羊次薦豕及魚禮直官
引司徒以下降自西階復位諸太祝各取蕭蒿黍稷擩
於脂燎於爐炭訖還尊所贊者引舉冊官升自西階詣
始祖位之右進取祝冊置於版位之西置訖於祝冊案
近南立太常卿跪奏請詣罍洗位簾捲出次宫縣樂作
殿中監跪進鎮圭太常卿奏請執鎮圭前導詣罍洗位
樂止盥手洗爵並如晨祼之儀盥洗訖太常卿奏請執
鎮圭前導升殿宫縣樂作至阼階下樂止升自阼階登
歌樂作太常卿前導詣始祖位尊彜所登歌樂作至尊
彜所登歌樂止宫縣奏大元之樂文舞進奉爵官以爵
涖尊執尊者舉羃侍中跪酌犧尊之泛齊訖太常卿前
導入詣始祖室神位前北向立太常卿奏請搢鎮圭跪
奉爵官以爵授進爵酒官進爵酒官西向以爵跪進太
常卿奏請執爵三祭酒三祭酒於茅苴訖以爵授進爵
酒官進爵酒官以爵授奉爵官太常卿奏請執鎮圭興
前導出戸外太常卿奏請少立樂止舉冊官進舉祝冊
中書侍郎搢笏跪讀祝舉祝官舉冊奠訖先詣次位太
常卿奏請再拜再拜訖太常卿前導詣次位行禮並如
上儀酌獻畢太常卿前導還版位登歌樂作至位西向
立定樂止太常卿奏請還小次登歌樂作降自阼階登
歌樂止宫縣樂作將至小次太常卿奏請釋鎮圭殿中
監跪受鎮圭入小次簾降樂止文舞退武舞進宫縣奏
肅寧之樂作功成治定之舞舞者立定樂止皇帝酌
獻訖將詣小次禮直官引博士博士引亞獻詣盥洗位
北向立搢圭盥手帨手執圭詣爵洗位北向主搢圭洗
爵拭爵以授執事者執圭升自西階詣始祖位尊彜所
西向立宫縣樂作執事者以爵授亞獻亞獻搢圭執爵
執尊者舉羃太官令酌象尊之醴齊訖詣始祖神位前
搢圭跪執事者以爵授亞獻亞獻執爵祭酒三祭酒於
茅苴奠爵執圭俛伏興少退再拜訖博士前導亞獻詣
次位行禮並如上儀禮畢樂止終獻除本服執笏外餘
如亞獻之儀七祀功臣獻官行禮畢太常卿跪奏詣飲
福位簾捲出次宫縣樂作殿中監跪進鎮圭太常卿奏
請皇帝執鎮圭前導至阼階下樂止升自阼階登歌樂
作將至飲福位樂止初皇帝既獻訖太祝分神位前三
牲肉各取前脚第二骨加於俎又以籩取黍稷飰共置
一籩又酌上尊福酒合置一尊又禮直官引司徒升自
西階東行立於阼階上前楹間北向皇帝既至飲福位
西向立登歌福寧之樂作太祝酌福酒於爵以奉侍中
侍中受爵捧以立太常卿奏請皇帝再拜訖奏請搢圭
跪侍中以爵北向跪以進太常卿奏請執爵三祭酒於
沙池又奏請啐酒皇帝啐酒訖以爵授侍中太常卿奏
請受胙太祝以黍稷飰籩授司徒司徒跪奉進皇帝受
以授左右太祝又以胙肉俎跪授司徒司徒受俎訖跪
進皇帝受以授左右禮直官引司待退立侍中再以爵
酒跪進太常卿奏請皇帝受爵飲福飲福訖侍中受虚
爵以興以授太祝太常卿奏請執圭俛伏興又奏請皇
帝再拜再拜訖樂止太常卿前導皇帝還版位登歌樂
作俟至位樂止太祝各進徹籩豆登歌豐寧之樂作卒
徹樂止奉禮曰賜胙行事助祭官再拜贊者承𫝊在位
官皆再拜宫縣来寧之樂作一成止太常卿奏禮畢前
導降自阼階登歌樂止宫縣樂作出門宫縣樂止繖扇
仗衛如常儀太常卿奏請釋鎮圭殿中監跪受鎮圭皇
帝還大次通事舍人禮直官贊者各引享官宗室子孫
及從享群官以次出及引導駕官東神門外大次前祇
候前導如常儀贊者引御史已下俱復執事位立定奉
禮曰再拜皆再拜贊者引工人舞人以次出大禮使帥
諸禮官太廟令太祝宫闈令升納神主如常儀禮畢禮
直官引大禮使已下降自西階至横街再拜而退其祝
冊藏於櫃七祀功臣分奠如祫享之儀
時享有司行事前期太常寺舉申禮部關學士院司天
臺擇日以其日報太常寺前七日受誓戒於尚書省其
日質明禮直官設位版於都堂之下依已定誓戒圖禮
直官引三獻官并應行事執事官等各就位立定贊揖
在位官皆對揖訖禮直官以誓文奉初獻官初獻官搢
笏讀誓文某月某日孟春薦享太廟各揚其職不恭其
事國有常刑讀訖執笏七品以下官先退餘官對拜訖
乃退散齋四日治事如故宿於正寢唯不弔喪問疾作
樂判署刑殺文字决罰罪人及預穢惡致齋三日於本
司唯享事得行其餘悉禁一日於享所已齋而闕者通
攝行事前三日兵部量設兵衞列於廟之四門前一日
禁斷行人儀鸞司設饌幔十一所於南神門外西南向
又設七祀司命戸二位於横街之北道西東向又設群
官齋宿次於廟門之東西舍前二日大樂局設登歌之
樂於殿上大廟令帥其屬掃除廟殿門之内外於室内
鋪設神位於北牖下當戸南向設几於筵上又設三獻
官拜褥位二(一在室内一在室外)學士院定撰祝文訖計會通進
司請御署降付禮部置於祝案祠祭司濯溉祭器與尊
彜訖鋪設如儀内太尊二山罍二在室犧尊五象尊五
鷄彜一鳥彜一在室戶外之左爐炭稍前著尊二犧尊
二在殿上象尊二壺尊六在下俱北向西上加羃皆設
而不酌并設獻官罍洗位禮部設祝案於室戸外之右
禮直官設位版并省牲位如式前一日諸太祝與廩犧
令以牲就東神門外司尊彜與禮直官及執事皆入升
自西階以俟禮直官引太常卿贊者引御史自西階升
遍視滌濯執尊者舉羃告潔訖引降就省牲位廩犧令
少前曰請省牲退復位太常卿省牲廩犧令及太祝巡
牲告備皆如郊社儀既畢太祝與廩犧令以次牽牲詣
厨授太官令贊者引光祿卿詣厨請省鼎鑊申視溉滌
贊者引御史詣厨省饌具訖與太常卿等各還齋所太
官令帥宰人以鸞刀割牲祝史各取毛血每室共實一
豆又取肝膋共實一豆置饌所遂烹牲光祿卿帥其屬
入實祭器良醖令入實尊彜享日質明百官各服其品
服禮直官贊者先引御史博士太廟令太官令諸太祝
祝史司尊彜與執罍篚官等入自南門當階間北面西
上立定奉禮曰再拜贊者承𫝊皆再拜訖贊者引太祝
與宫闈令升自西階詣始祖室開祏室太祝捧出帝主
宫闈令捧出后主置於座(帝主在西后主在東)贊官引太祝與宫
闈令降自西階俱復位奉禮曰再拜贊者承𫝊在位官
皆再拜訖俱各就執事位大樂令帥工人入禮直官贊
者分引三獻官與百官俱自南東偏門入至廟庭横街
上三獻官當中北向西上應行事執事官并百官依品
重行立奉禮曰拜贊者承𫝊應北向在位官皆再拜(其先)
(拜者不拜)拜訖贊者引三獻官詣廟殿東階下西向立其餘
行事執事官與百官俱各就位訖禮官詣初獻官前稱
請行事協律郎跪俛伏興樂作禮直官引初獻詣盥洗
位北向立定樂止搢笏盥手帨手執笏詣爵洗位北向
立搢笏洗瓚拭瓚以瓚授執事者執笏升殿樂作至始
祖室尊彜所西向立樂止執事者以瓚奉初獻官獻官
搢笏執瓚執尊者舉羃太官令酌鬱鬯訖初獻以瓚授
執事者執笏詣始祖室神位前樂作北向立搢笏跪執
事者以瓚授初獻官初獻官執瓚以鬯祼地訖以瓚授
執事者執笏俛伏興出戸外北向再拜訖樂止每室行
禮並如上儀禮直官引初獻降復位初獻將升祼祝史
各奉毛血肝膋豆及齋郎奉爐炭蕭蒿黍稷篚各於饌
幔内以俟初獻晨祼訖以次入自正門升自太階諸太
祝皆迎毛血肝膋豆於階上俱入殿於神座前齋郎官
奉爐炭蕭蒿篚皆置於室戸外之左與祝史俱降自西
階以出諸太祝取肝膋洗於鬱鬯燔於爐炭訖還尊所
享日有司設羊鼎十一豕鼎十一於神厨各在鑊右初
獻既升祼光禄卿帥齋郎詣厨以七升羊於鑊實於一
鼎肩臂臑肫胳正脊一横脊一長脅一短脅一代脅一
皆二骨以並次升豕及羊實於一鼎每室羊豕各一鼎
皆設扄羃齋郎對舉入鑊於饌幔前齋郎抽扄委于鼎
右除羃光祿卿帥太官令以七升羊載于一俎肩臂臑
在上端肫胳在下端脊脅在中次升豕及羊各載于一
俎每室羊豕各一俎齋郎即以扄舉鼎先退置于神厨
訖復還饌幔所禮直官引司徒出詣饌幔前立以俟光
祿卿帥其屬實籩以粉餈實豆以糝食實簠以梁實簋
以稷俟初獻祼畢復位祝史俱進徹毛血之豆降自西
階以出禮直官引司徒帥薦籩豆簠簋官奉俎齋郎各
奉籩豆簠簋羊豕俎每室以序而進立於南神門之外
以俟羊俎在前豕俎次之籩豆簠簋又次之入自正門
樂作升自太階諸太祝迎引於階上樂止各設於神位
前訖禮直官引司徒以下降自西階樂作復位樂止諸
太祝各取蕭蒿黍稷擩於脂燔於爐炭還尊所禮直官
引初獻詣罍洗位樂作至位北向立樂止搢笏盥手帨
手執笏詣爵洗位北向立搢笏洗爵拭爵以爵授執事
者執笏升殿樂作詣始祖室酌尊所西向立樂止執事
者以爵授初獻初獻搢笏執爵執事者舉羃太官令酌
犧尊之泛齊訖次詣第二室酌尊所如上儀詣始祖神
位前樂作北向立搢笏跪執事者以爵授初獻初獻執
爵三祭酒於茅苴奠爵執笏俛伏興出室戸外北向立
樂止贊者引太祝詣室戶外東向搢笏跪讀祝祝文讀
訖執笏興次詣第二室次詣每室行禮並如上儀初獻
降階樂作復位樂止禮直官次引亞獻詣盥洗位北向
立搢笏盥手帨手執笏詣爵洗位北向立搢笏洗爵拭
爵以授執事官執笏升殿詣始祖酌尊所西向立執事
者以爵授亞獻亞獻搢笏執爵執尊者舉羃太官令酌
象尊之醴齊訖次詣第二室酌尊所如上儀詣始祖神
位前樂作北向立搢笏跪執事者以爵授亞獻亞獻執
爵三祭酒于茅苴奠爵執笏俛伏興出戶外北向再拜
訖樂止次詣每室行禮並如上儀降階樂作復位樂止
禮直官次引終獻詣盥洗及升殿行禮並如亞獻之儀
降復位次引太祝徹籩豆(少移故處)樂作卒徹樂止俱復位
禮直官曰賜胙贊者承𫝊曰賜胙再拜在位者皆再拜
禮直官引太祝官闈令奉神主太祝搢笏納帝主於匱
奉入祏室執笏退復位次引宫闈令納后主於匱奉入
祏室並如上儀退復位禮直官贊者引行事執事官各
就位奉禮曰再拜贊者承𫝊應在官官皆再拜禮直官
贊者引百官次出大樂令帥工人次出太官令帥其屬
徹禮饌次引監祭御史詣殿監視卒徹訖還齋所太廟
令闔戶以降太常藏祝版於櫃光祿以胙奉進監祭御
史就位展視光祿卿望闕再拜乃退其七祀夏竈中霤
秋門厲冬行鋪設祭器入實酒饌俟終獻將升獻獻官
行禮并讀祝文并每歲四孟月臘五享並如上儀
金史卷三十
