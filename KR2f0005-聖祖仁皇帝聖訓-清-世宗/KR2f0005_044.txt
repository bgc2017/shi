欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十四
飭臣工二
康熙二十二年癸亥二月壬午
上諭直隸各省朝覲各官曰爾等各有職掌關係國計民
生宜實心辦理如奏銷錢糧採買米石借端浮冒希圖
侵尅審理刑獄顛倒是非稽延歲月致累平民皆因爾
等因循怠玩積弊未除嗣後俱宜潔已奉公殫心盡職
諸凡公務俱照在内各官衙門事例勤慎辦理副朕察
吏安民之意若謂道途遥遠所行弊端未必盡知仍沿
陋習漫無省改憲典具存決不姑貸
癸未
上諭大學士等曰閱朝覲布按各官條奏於治民弭盗非
不鋪張累牘然如何綏緝則盜源可靖如何儲備則凶
歲無饑未見確切敷陳裨於實用惟麻爾圖所稱陜西
積欠錢糧應分四年帶徵其言頗當朕軫念陜西地方
連年寇警輓運艱苦每欲蠲除宿負以兵革未息時方
需餉未及豁免龔佳育言江邊蘆田坍塌無常應五年
一丈量其在内田地原無增減請免丈量等語亦屬可
行餘皆諸司瑣事若概令議覆徒煩章奏爾等𫝊集九
卿詹事科道將各朝覲官奏疏同閱會議如有益於國
計民生者始下所司確議否則擬旨報聞足矣且九卿
詹事科道既全見伊等所奏本章則將來會推亦易知
其賢否至所頒諭旨原為察吏安民若伊等各自收藏
無益其令刊刻頒發府州縣衛所使兵民一體通知不
肖官員雖欲敗檢虐民亦知所忌憚不敢恣意以逞矣
三月甲子
上諭刑部國家設立問刑衙門期於明罰敕法弼教化民
必審鞫精詳讞決平允而後民情悦服冤抑畢伸近見
爾部審理大小事件每多草率因循瞻徇舛錯如聽訟
之時兩造是非自應分别定案因意有偏私往往不問
曲直含糊完結以致奸頑幸免良善含冤又如奉差籍
沒官員不能廉潔自持據實册報乃恣意侵盗竟飽私
槖殊非人臣奉公守法之誼至於審事官員膠執己見
聽訟不公或更改口詞圖遂私意或恐嚇犯証不令直
供或妄肆株連稽遲日月或怠玩疎忽苟且告竣弊端
種種難以枚舉嗣後堂司各官俱著洗心滌慮痛改前
非一切刑名事務必令情法允協無枉無縱恪遵法紀
持廉秉公以副朕委任之意又
諭曰爾刑部弊端朕無不悉知自後永行改革則已倘仍
因循如故將爾等弊端摘發一事勿望倖免亦毋望止
於罷斥已也爾等又每云身為堂官筆帖式胥吏所作
弊端焉能悉知今堂官亦有由筆帖式出身者斷難以
不知情弊為辭朕時加諮訪諸事莫逃洞鍳而爾等諉
為不知可乎用復申飭務將夙弊盡行除革毋忽
閏六月癸亥
上諭大學士等曰一切政事皆國計民生所關最為重大
必處置極當乃獲實效朕每詳覽奏章内有所疑或折
五六本七八本諮詢爾等者務欲得至當耳今爾等不
各以所見直陳一切附會迎合朕意則於事何益朕從
來不憚改過惟善是從即如乾清門聽政時雖朕意已
定之事但視何人之言為是朕即擇而行之此爾等所
共知也堅執己見獨持議論之人朕素所不悦觀今之
大臣甚不如昔日之大臣今之政事亦不如昔日部院
無事無弊大臣無人無私外間之弊較内更多朕知之久
矣欲嚴治之則其人甚多難於盡處所以朕數年來屢
下嚴旨加意剔釐今雖較前差善而弊尚未除且部院
堂官止圖已身安逸辦事不勤堂官推諉司官司官推
諉筆帖式早歸私家詭稱終日在署此何理也
十一月戊辰朔
上諭湖廣總督董衛國曰爾在外任二十餘年地方事宜
民生利病知之已悉何待朕言第總督為一省大吏惟
以奉公秉法潔已愛民為要從前用兵之際未免騷擾
閭閻今天下承平休養民力乃治道第一義何利當興
何弊當革俱宜從實詳酌舉行惟時當承平而常若民
生未遂民困未蘇則地方自然受福若謂地方已經寧
謐不時加體恤則所失多矣至一切事務本可速結者
自應速結每見在外官員故意遲延致滋民累爾宜申
飭所属各官實心任事又在外官員行事京師無不悉
知爾從前在任所行朕皆洞曉爾在軍中克有勞績朕
即下旨褒奬嗣後務益加砥礪爾為部院已久在京部
院大臣何須結納爾行事無疵何畏人言若行事失當
雖結納大臣亦復何益耶
康熙二十三年甲子正月丙戍
上諭陕西按察使布喀曰按察使職司通省刑名必事
隨結不使遲悮方於事有益凡弊之生及百姓牽累皆
由遲延不速結之故爾當潔已勤政將遲延牽累積弊
詳加糾察勿致煩苦良民以為屬員表率
二月己亥
上諭翰林院掌院學士牛鈕孫在豐曰翰林院乃儲養人
才之地教習庶常當以品行文章為事一切交際禮文
皆宜杜絶近聞有餽送重禮者庶常等俱甚寒苦自翰
墨外不應别有所取前拉薩禮在時待伊等甚善所以
至今有感念者至庫勒納任學士以來交際之風漸盛
爾等宜加洗剔無負簡任之意
三月丁丑
上諭大學士等曰昨正陽門外被火朕數遣人往視該城
及司坊巡捕營等官並無一人在者亦無一救火之人
因遣内大臣侍衛往救火勢方熾未能旋熄朕親往登
城指揮方得撲滅該城及司坊巡捕等官於該管地方
職分所在平日不加謹隄防遇災又不急救殊為怠忽
左都御史科爾坤兵部侍郎郭丕阿蘭泰奏請朕還宫
伊等留視及朕還宫後使人視之伊等亦己散去城外
之地多係漢官居住遇此等亦應協力料理乃置若罔
聞袖手不顧則他事亦因循坐視可知伊等皆國家大
臣凡事當視若一體乃於身外之事略不關心可乎爾
等可將此言𫝊諭吏兵二部及都察院知之
四月庚子
上諭大學士等曰凡為臣子必實心任事興利除弊不可
苟且塞責俾衙門事一切整頓無有廢弛斯不負職業
若循分碌碌因人成事雖小有勤勞殊無足取
五月癸未
上諭臺灣總兵官楊文魁曰臺灣遠在海隅新經底定將
弁立功者頗多尚未簡用因爾係舊人故特簡為總兵
官彼處新附兵丁以及土人黑人種𩔖不一向來未沾
教化不知禮義爾莅任後務期撫輯有方宜用威者懾
之以威宜用恩者懷之以恩總在軍民兩便使海外宴
安以稱朕意至於海洋為利藪海舶商販必多爾須嚴
飭不得因以為利致生事端有負委托
八月庚戌
上諭督捕侍郎達哈塔曰朕以爾素有操守簡用侍郎近
見爾衙門事務弊端尚多旂下人無不怨言若但守已
廉潔而於凡事不能勉力肅清究竟何益嗣後爾當嚴
率屬員事務悉加釐剔以副委任之意
九月己丑
上諭山東巡撫張鵬曰今見山東人民逃亡京畿近地及
邊外各處為非者甚多皆因地方勢豪侵佔良民田産
無所倚藉乃至如此爾莅任後務剪除勢豪招集流亡
俾得其所
十一月壬戌朔
上巡幸江南駐蹕句容縣
諭知縣陳協濬曰知縣係親民之官與一縣民生休戚相
關朕巡行之次見此處百姓困若爾當潔已奉公愛民
如子否則國法具在爾其慎之
康熙二十四年乙丑二月癸卯
上諭漕運總督徐旭齡曰源清則流潔爾為大吏潔已率
屬官吏自不為奸朕因前任諸臣均不稱職聞爾向任
山東居官清慎著有賢聲故特簡兹任爾當益勵勤恪
安輯軍民以副朕委任至意至於河漕事務原屬一體
凡河工有關漕務者爾便宜行事不必推諉其屬官賢
否宜從容廉訪果有真知確見方可入告凡舉一人務
使千萬人知勸劾一人務使千萬人知懲至於待屬員
不可過刻下吏亦各有艱難之處惟心平氣和則皆悦
服矣
五月庚申朔
上諭新選庶吉士張希良等曰士子讀書稽古原期窮理
致用平居砥礪廉隅敦修品行皆為異日服官莅政之
本迨一登仕路志在功名未免奮意求進干營奔競喪
其懷來往往有之爾多士從田間來甫通仕籍務宜率
其素履不改初心凡授内外職任其各加黽勉清操自
矢恬靜寡營循分盡職潔己愛民以副朕造就人才至
意
八月已亥
上諭九卿等曰官以清廉為本如原任侍郎温代察庫不
可謂無才但以貪汚故凡所行皆不足取此皆由不知廉
恥耳又
諭曰部院堂官惟勤慎者能循分不致生事其專擅好
之徒特欲假公事以遂其私意耳雖有才能於國家何
禆
九月己卯
上諭大學士勒德洪等曰九卿詹事科道令其會議會推
本期至正至公務得真實今聞九卿會議之事間或不
據實具議草率苟且因循而行有此一次立議爭勝以
冀下次不與相拂而從之者或有此一次將彼意中之
人薦出冀下次將其親朋薦出以相報者或有薦其門
生者有薦其同年者有薦其同鄉親友者夫九卿會議
會推理宜虛公持論豈可一二人專擅以行且設立科
道本欲其凡事從實建言有執拗護庇者即為指參也
其擅專執拗護庇之人何未見糾劾耶衆議之時亦有
一同具議後因其事不當復云彼時我原如此說者如
果原議時衆論與伊意不合即宜將己見明白敷陳另
立一議既不另立一議同列職名又稱我曾如此說是
斷斷不可者朕於康熙十八年亦因此等事曾經有旨
申飭可查前旨一并復行𫝊諭凡事會議不必詢問本
省大臣官員若每加詢問或致不肖之人益在地方生
事横行本省督撫地方官無不畏懼且將凡屬會議之
事無不囑託本省大臣官員矣政務何由得平今會議
山西巡撫穆爾賽因係滿洲恐致敗露意欲從平易歸
結耳若是何不於事前豫為勸戒令其公廉乃不為豫
戒徒於事發之後欲如此結案可乎爾等齊集滿漢九
卿大臣𫝊諭申飭之
十月庚戌
上諭大學士等曰近見工部凡於交送物件皆耽延時日
抑勒不收弊端滋多此後其嚴禁之可傳諭工部
康熙二十五年丙寅正月甲戌雲南貴州總督蔡
毓榮題逆苗王騰龍等聚衆劫掠應行征𠞰
上諭大學士等曰苗蠻賦性樸實不敢生事祇以地方該
管官不克平情撫恤反需索馬匹金銀誅求無已不能
供應遂生釁端耳前逆賊吳三桂亦因需索水西不遂
貪欲捏奏水西反叛竟自發兵𠞰滅盡取其利以為已
有今苗蠻之事恐亦𩔖此勅該部知之
二月癸巳
上諭直隷各省朝覲官員等曰國家三載考績原以崇奬
廉善擯斥貪殘必吏治澄清庶民生安樂今當大計已
嚴飭所司重懲貪酷餘俱如例降革其有衆論不孚是
非失實者特黜一二以警積玩外姑准爾等仍服原官
爾等平日官評賢否公論昭然若值會推輒鑽營奔競
以圖僥倖居心先已不肖何以率屬莅民且凡朝覲之
期每因仍陋習借端科派大小相循私通交際是察吏
本以安民而反以擾民甚非朕激揚清濁至意嗣後務
須洗滌肺腸勉圖自新毋貌承心違蹈常襲故國憲具
存決不爾貸
戊申
上諭吏部兵部我國家掃除逆孽平定遐荒即負山阻箐
之苗民咸輸誠供賦封疆大吏自宜宣布德意動其畏
懷俾習俗漸馴無相侵害庶治化孚於遠邇近見雲南
貴州廣西四川湖廣等處督撫提鎮各官不惟不善撫
綏更恣苛虐利其土産珍竒貲藏饒裕輒圖入已悉索
未遂因之起釁職為厲階蠢爾有苗激成抗拒即擅殺
一二謊稱累百盈千始黷貨以生端既邀功以逞志藐
玩因循殊負委任朕思土司苗蠻授官輸賦悉歸王化
有何杌隉互相格鬭無有寧居嗣後作何立法務令該
地方督撫提鎮等官洗心易慮痛改前轍推示誠信化
導安輯各循土俗樂業遂生亦令苗民恪遵約束不致
侵擾内地居民以副朕撫馭遐方至意
三月乙卯朔
上諭直隸巡撫于成龍曰直隸旂下各莊人戶不守法度
爾須執法嚴治不得瞻徇顧忌朕留心民瘼外事無不
周知即如工部所用車輛係發價現僱今俱𣲖取州縣
如此積弊不止一端爾到任逐一查明奏聞爾固宜正
已率屬廉潔愛民亦宜寬以濟猛勿過刻也且居官不
善縱或漏網亦將禍及子孫爾須有始有終實心任事
從國計民生起見盡力為之
閏四月乙亥吏部等衙門遵
旨會推廣西按察使員缺吏部侍郎胡簡敬保舉江南淮
揚道高成美擬正湖廣下荆南道沈志禮擬陪具
奏
上諭曰凡職任緊要官員奉旨會推原期從公保舉務得
真才有裨官守且官評賢否關係吏治民生若以本地
方人推舉本省官員必致瞻徇滋弊前已經屢諭申飭
甚明今胡簡敬以淮安府人推舉淮揚道高成美殊屬
不合著嚴加議處九卿等不加詳慎草率擬推亦屬不
合著通行申飭
康熙二十六年丁卯三月辛丑
上諭大學士等曰近來不雨政事恐有未當令九卿議奏
越二日癸卯大學士等覆奏國家政事實無可更
改釐定者
上曰堯舜之世方可稱無闕失然猶兢兢業業不敢謂已
治已安漢文帝亦古之賢主賈誼猶指陳得失直言切
諫今但云主聖臣賢政事無闕豈國家果無一事可言
耶况求言原屬要事無論智愚皆當各陳己見以備採
擇始於政務有所裨益大小臣工各宜盡心職業視國
事如家事方副委任之意今每部滿漢堂官各有六員
其間任事者但一二人餘則隨衆署名而已即如各部
啟奏本章每日不過數件其中情節如漢侍郎等未必
了徹設朕問之諒有不能對者漢官公事之餘或持齋
誦經滿官公事之餘或崇尚僧道不以國事為念朕觀
今世之人專務逢迎謟媚鮮有直道而行者且已不勤
而每誚人為惰已無能而每嗤人為劣此不過徒工浮
議耳何益之有
七月辛卯刑部題浙江民張遴叩閽請發與該撫
審理
上諭大學士等曰此案若交與該撫審理豈肯將實情明
白審出著刑部擇選賢能司官往審近見河南司官審
事竟不明晰此皆瞻徇各部院堂官不敢結怨耳大凡
督撫無不與部院堂官營求結納分樹門戸若司官與
督撫相悖即結怨於堂官尚能保其職乎部院堂官各
援引親戚朋黨營求凡員缺未出之先其人預定及會
推時惟贊揚援引而從公推擬者甚少又有為司官筆
帖式時所行貪婪至於大位偽稱清廉者若此居心深
可鄙恥今部院官員亦稍知更改若循此而行固善倘
仍蹈前轍貪汙不悛是自棄其身也雖或儌倖苟免於
刑鬼神豈肯宥耶
已亥
上遣刑部郎中阿西潭等往浙江察審張遴一案
諭之曰向來奉差官員往往騷擾驛逓貽累小民朕深悉
之故數年以來槩不差遣昨見張遴所告似有冤抑因
遣爾等往理務須詳審公平慎毋顛倒是非奸民叩閽
亦有巧為飾說者地方官員亦有善於夤緣者爾等不
可偏私拘執專徇一面之詞必得兩造實情若是非不
明輿論不服則大負朕懷矣
康熙二十七年戊辰正月丁酉
上諭江西巡撫王隲廣東巡撫朱弘祚曰巡撫為地方大
吏以操守為要大法則小廉百姓俱蒙福矣身為大臣
尋常日用豈能一無所費若必分毫取給於家勢亦有
所不能但操守廉潔念念從爱百姓起見便為良吏為
督撫者在朕前皆能言之及至地方與所言往往不符
人貴始終如一朕特簡爾等當砥礪清操毋負朕擢用
之意朕事事以百姓為念爾等到地方一切利弊有關
百姓者不妨事事奏聞為大吏者亦須安靜安靜則為
地方之福凡貪汙屬吏先當訓誡之若始終不悛再行
參劾可也
二月壬子
上諭大學士等曰國家設官分職必須大法小廉實心任
事庶不負朕拔擢簡用之意朕親政已久於大小官員
行事無不深悉為臣子者既荷爵禄顯榮便當知足無
致隕越前已屢頒諭旨又再三面加訓誨今在廷諸臣
自大學士以下全不敬勤供職但知偷安自便互相交
結貪賄營私種種情状不堪枚舉九卿詹事科道皆朕
委任之員凡遇會議理宜各出己見公同商酌乃一二
人倡率持議於前衆遂附和於後又其甚者雖在會議
之班茫無知識隨衆畫題更有於集議時緘默自容及
至僨事巧行推卸此等情狀朕所痛惡至於用人關係
重大恐賢否難以周知故遇緊要員缺特令會推原期
為國得人亦欲令被舉之人警心易慮惟恐溺職累及
舉者因而自加勉勵乃歷來所舉官員如張汧章欽文
之流貪黷敗𩔖往往發覺此皆瞻徇情面植黨納賄所
致前者班布爾善阿思哈等身為大臣所行悖亂致干
重辟然朕尚耿於懷是以比來大小官員徇私納賄朕
雖洞見而不即指發冀其省改庶可終始保全豈意積
習深錮漫無悛悔如審擬蔡毓榮一案瞻徇黨𩔖百計
營救因朕具悉其奸私謀莫遂近差色冷額往審張汧
被參情由朕曾諄諄面諭及色冷額回時奏稱此案若
有失實甘治死罪朕覽其奏案則又庇護保舉張汧之
人内閣擬票亦未議及又靳輔下河工程屯田之案朕
早已察其情弊及遣佛倫等前往勘議甚屬偏私且凡
會議之時科爾坤佛倫等務執己見苟非懷挟私情何
以力排衆議屢經誡諭未見畏悔物議沸騰輿情憤激
以致言官列款參奏雖言官亦非先期舉發直待朕諭
飭之後方行論糾然爾等果能持公爭論何致敗事且
爾等行私朕皆洞曉因不忍加刑于大臣又用兵之時
有著勞績者故免其彰顯厥罪嗣後大小臣工各宜痛
改陋習勉盡職掌以副朕寬大矜全之意
五月壬申朔
上諭大學士等曰凡會議政事必詳察合理不可怠忽輕
易朕每遇事之大者即與内閣大臣商酌而後定凡授
大僚無不如此至吏部陞補官員俱有一定之例或有
不肖之徒賄求不已此皆習俗不良今當痛改前轍凡
事俱各抒己見一意秉公不可碌碌徇人且徇人何益
孰優孰劣豈有不知者乎
康熙二十八年己巳三月丙申
上諭大學士等曰凡地方文武官員務須各盡職掌實心
任事黽勉效力方為稱職今見直隸各省文武各官多
有虛糜廩禄怠玩因循事務廢弛行伍虛冒船隻任其
朽壊器械全不整理且有無多寡茫然不知總因任内
職業視為具文漫不經心殊屬不合著各該督撫提鎮
通行所屬官員嚴加申飭令其痛改積習力圖振刷恪
勤守職如仍前玩忽定行從重治罪
康熙二十九年庚午正月己酉
上諭九卿等曰朕自臨御以來夙夜兢兢勤求治理念切
民依冀登安阜去歲畿輔旱荒雖經蠲租發帑賑濟窮
黎朕猶軫念未巳卿等各宜恪體朕衷持廉秉公實心
盡職毋得營私結黨師生親友互相徇庇聽受囑託遇
事推諉自圖便安務期於國計民生實有裨益
康熙三十年辛未十一月己未
上諭吏部從來致治之道在正人心人心偏私則詐偽日
生而習俗滋弊人心公直則囂競自息而庶績允釐朕
早夜孜孜崇尚德教蠲滌煩苛期與中外臣民共適於
寬大和平之治凡大小諸臣素經拔擢咸思恩禮下逮
曲全始終即或因事放歸或罹咎罷斥仍令各安田里
樂業遂生惟爾諸臣亦宜奉職恪共絶偏私而襄國事
近見内外各官間有彼此傾軋伐異黨同私怨交尋牽
連報復或已所銜恨而反囑人糾參隂為主使或意所
欲言而不直指其事巧䧟術中雖業已觧職投間仍復
吹求不止株連逮於子弟顛覆及於身家甚且市井奸
民亦得借端凌侮蔑紀傷化不可勝言凡若所行雖迹
甚詭秘朕總攬機務已三十年此等情態知之甚悉倘
因仍陋習益致蔓延殊非朝廷所以體恤臣工保全愛
惜之意夫讒譖媢嫉之害歷代皆有而明末為甚公家
之事置若罔聞而分樹黨援飛誣排陷迄無虛日以致
釀禍既久上延國家朕歷觀前史於此等背公悮國之
人深切痛恨自今以往内外大小諸臣應仰體朕懷各
端心術盡蠲私忿共矢公忠豈獨國事有禆即爾諸臣
亦獲身名俱泰倘仍執迷不悮復踵前非朕將窮極
株悉坐以交結朋黨之罪爾部可即𫝊示中外使咸知
朕意
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十四
