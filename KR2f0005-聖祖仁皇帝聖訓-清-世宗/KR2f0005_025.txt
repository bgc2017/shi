欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十五
嚴法紀
康熙三年甲辰三月庚午
上諭刑部直隸各省民有冤抑許赴原問衙門及部院等
控告如不准行方許叩閽前諭甚明近見有不赴原問
衙門及部院控告竟叩閽者有已經叩閽不候原問及
部院審結輒行再叩者有覓人代告者嗣後通行禁止
其奸棍代人控告者論死爾部曉諭直隸各省軍民人
等一體遵行
四月戊午刑部奏流徙寧古塔犯人項知中途病
故伊妻傅氏應否還原籍
上曰凡僉妻流徙人犯夫死其妻免流若有子或無子有
僕仍照流徙其止有一子尚未離乳者亦免或妻家冀
免伊女致死其壻及惡棍欲得其妻設謀致斃作何禁
止爾部詳議以聞
康熙四年乙巳正月甲午
上諭兵部督捕衙門向因滿洲藉家僕資生若立法不嚴
必致盡行逃走不得已嚴定窩逃之法非欲以逃人之
故貽害於民也今聞各地方奸棍結黨詐害報仇或指
逃報部提審全虛或指稱某家窩逃審虛復扳别家或
逃檔無名復改易名姓或自稱逃人解部無人識認或
棍徒在地方犯罪逃京投旗希圖免罪或地方官拏獲
重犯因誑稱逃人不敢加刑遷延漏網或解役與逃人
結黨沿途搶掠肆行無忌或地方官唆令逃人指扳富
室巧行嚇詐此等株連蔓引冤及無辜餓死道途瘐斃
監獄實屬可憫何以立法使逃人可獲奸棍不得肆惡
小民不受詐害著議政王貝勒大臣九卿科道詳議具
奏
康熙六年丁未四月戊申
上諭兵部督捕衙門嚴立逃人之法因愚民窩隱旗人逃
亡日衆不得已而然非欲苦累小民也近聞有遞解逃
人所過城邑村莊嚇詐搶奪及解役亦將逃人縱放借
端枉道村莊同謀挾詐害民殊甚此皆由地方各官起
解逃人時不嚴禁解役不將逃人嚴加桎梏之故凡城
邑則有該管官員村莊則有經管約長如將挾詐搶奪
者嚴拏舉首誰敢擾民以後逃人及解役若於所過地
方騷擾者鎖拏送京治以重罪毋有所縱若原起解官
不嚴禁解役經過地方官不行察拏事發嚴治其罪必
不寬恕爾衙門即通行曉諭直隸各省遵行
康熙七年戊申三月辛酉
上諭吏部近聞在京諸臣違法遣人往各省官員處借名
問候多索財物又干預地方事挾持請託顛倒是非甚
為良民之害有等遊行閒棍討取官貝書札或雕刻别
人圖書投見地方官員恣行欺誑此等情弊深可痛惡
地方大小各官果能持己端方制行清直於此等違法
干請之輩即不應所求不給財物何懼之有以後地方
文武各官遇有此等遊棍應即嚴拏具奏將主使之人
究出從重治罪若畏懼徇私不行陳奏被旁人訐告科
道糾參將地方官一併從重治罪爾部通行曉諭王以
下内外文武大小各官
是日
上諭刑部向來東西長安門外豎立石牌原為民有冤枉
令其伸告近見奸狡棍徒並無冤抑謊捏事端誣告者
多實情者少將無辜牽連苦累又聞無頼之徒指稱叩
閽在於地方恣行挾詐擾害良民是負朝廷恤民之心
而開奸徒生事之路也通政使司登聞鼓衙門既許封
進狀詞伸理冤枉以後内外官民果有冤抑事情著照
例於通政使司登聞鼓衙門告理叩閽之例永行停止
六月丁丑
上諭刑部嚴禁賭博向有定例近聞官民有以此為事者
廢棄本業傾敗家産深屬可惡此皆該管官員稽察不
嚴或徇情護庇不行發覺所致嗣後滿漢官員軍民人
等有賭博者該管官不行察出事發審實作何嚴處旁
人首告者作何賞給至樗蒲等物乃敗壊人性導引為
非之具將此貨賣亦屬可惡作何嚴行禁止之處一併
詳議具奏
康熙八年己酉五月庚申
上諭吏部兵部鰲拜等以勲舊大臣深受國恩奉
皇考遺詔輔佐政務理宜精白乃心盡忠圖報不意鰲拜
結黨專權紊亂國政紛更成憲罔上行私恣意妄為用
伊之奸黨班布爾善穆里瑪等凡事先於私家商定乃
行與伊交好者多方引用不合者即行排䧟種種奸惡
難以枚舉朕以罪狀昭著將其事欵命諸王大臣公同
究審俱已得實以其情罪重大皆擬正法奏聞朕復面
加鞫問情罪俱實本當依議處分但念鰲拜累朝效力
年久且
皇考曾經倚任朕不忍加誅姑從寬免死革職籍沒仍行
拘禁遏必隆無結黨之事免其重罪削去太師及後加
公爵其原有一等公爵仍准留與伊子其班布爾善穆
里瑪等皆已正法餘皆係微末之人一時苟圖僥倖朕
不忍盡加誅戮寬宥免死從輕治罪至於内外文武官
員或有畏其權勢而倚附者或有身圖倖進而倚附者
本當察處姑從寬免自後務須洗心滌慮痛改前非遵
守法度恪共職業以副朕整飭紀綱愛養百姓至意爾
二部即傳諭内外遵行
六月庚寅
上諭刑部設立通政使司及登聞鼓衙門原係通達民隱
陳告冤抑果有冤枉事情應赴該部院衙門告理近見
奸惡棍徒或以瑣細小事捏成重大或以私仇藉端陷
害善良或受人僱托代為控告或擅入禁地及行幸之
所衝突儀仗趨近喊告及將此等狀詞交與部院審理
並無大事及冤枉之處反因被告干証將良民株連受
累者甚多前此雖行禁止今仍多有違禁妄告者以後
著再嚴禁如有惡徒仍前瀆告者除所告之事不准外
照律治罪
八月壬戌
上諭宗人府吏部兵部凡令議政王貝勒大臣會議之事
俱係國家重大機密事務理應極其慎密今聞會議之
事尚未具題外人即得聞知此皆會議處不嚴行約束
閒雜隨從之人以致聽聞傳說將國家大事預先洩漏
殊屬不合至於人衆愈覺繁雜其諸王貝勒長史閒散
議政大臣俱著停其議政以後凡會議時諸王貝勒大
臣務須慎密勿致洩漏著即通行曉諭嚴飭
壬申
上諭内大臣吏部兵部侍衛文武大小各官各有職掌理
宜精白乃心恪遵法紀循分盡職以副朕任用之意近
見有不安厥分交通在内近侍使令人員妄行干求或
潛為援引或畏威趨奉揆之臣誼殊為不合朕夙夜圖
治懲創奸佞察其忠賢才能者始行簡用豈容匪𩔖妄
行陷人以圖僥倖嗣後如有仍前干求趨奉者定行從
重治罪不宥爾等即通行内外及包衣佐領嚴加申飭
康熙九年庚戌三月辛未
上諭兵部都察院督捕衙門京師重地理宜肅清近聞京
城内外豪惡肆行無忌或借端脅詐逼取錢財或公然
剽奪侵擾市肆或糾黨横行毒毆良民又暮夜盜刦時
聞而就擒者甚少此皆步軍校該廵城御史司坊各官
督捕司屬捕營將弁稽察不嚴緝捕無術以致奸盜不
息良民罹害今應作何嚴飭擒捕所司有怠玩者作何
定罪其集議以聞
康熙十年辛亥七月甲子
上諭刑部近聞流徙盛京一帶人犯押解官兵將犯人妻
子恣行凌辱或將人犯潛害致死以後爾部嚴飭押解
官兵如有此等事發從重治罪仍傳諭戶兵二部
康熙十一年壬子正月庚申
上諭吏部各省藩臬以下丁憂官督撫每奏稱才能請在
任守制恐貪戀職任者多方營求彼此效尤有乖孝道
其申明定例嗣後丁憂官督撫毋得題留悉令離任守
制
康熙十二年癸丑十二月癸丑
上諭吏部禮部致治之道首重人才儲養之源由於學校
必衡鑒得人釐剔有法乃能革除積弊遴拔真才以彰
文治之盛近聞各省學差沿襲陋規隳廢職業營私作
弊考試不公以致真才淪棄文治不光今應作何整飭
差遣何官及磨勘考核之法何以盡善務期永革弊端
著九卿科道詳確議奏
康熙十五年丙辰正月丁酉
上諭兵部督捕衙門逃人事情關係重大前因立法太嚴
恐致百姓株連困苦故將條例屢行更改減定期於兵
民兩益近見各該地方官奉行疎玩緝獲日少殊非安
輯兵民之意應遣部院大臣會同爾衙門將新舊條例
逐一詳定俾永遠遵行
八月乙丑
上諭吏部戶部兵部邇年以來大兵諸路征𠞰軍需浩繁
一切供應皆取給於民凡領兵將軍將弁及督撫文武
大小各官俱當以國計民生為念潔己奉公加意撙節
表率屬員恪遵法紀以副朕戡亂救民之意乃有不以
𠞰寇安民平定地方為念惟圖營私射利糜費錢糧軍
前所用米豆草束諸項自將軍以下有自行販賣囑託
地方官多取價值地方官有徇情浮冒開銷者亦有地
方官販買支放多行開銷者有已備本色不行收納折
價入己者有民間運到米豆草束地方官故意遲延掯
勒及至軍前又多方刁難解官恣意需索方肯收納者
至於購買馬匹不開實價以少為多濫行銷算種種情
弊難以枚舉皆由大小各員互相徇庇止知圖便已私
殊為不合應嚴加禁飭以清積弊若仍不悛改事覺照
貪官例治罪有能舉首者從優議叙
丙寅
上諭戶部今正當軍需浩繁在外總督巡撫及經管錢糧
各官俱宜潔己奉公殫心料理一應收支銷算詳明造
冊據實開報聽部核議近見部覆各處奏銷本内或因
欵項不符或因數目舛錯或因造報遺漏或因冊結不
到多致駮察道路往返動經歲月明係地方各官不加
意清釐故留疑竇希圖延挨時日以滋弊端錢糧朦混
不清民力苦累益甚以後如何盡除積習使錢糧不致
駮察爾部定議具奏
康熙十六年丁巳二月己巳
上諭兵部進蜀官兵並未平定地方大創賊寇且屢奉温
綸理宜戮力疆埸乃至西安布匿名札惑衆既抵隴州
又妄行控告不赴平涼我國家創業以來從未有此行
事統兵將領不能約束兵丁肆行不法及至京師敕令
首舉倡告之人官兵又互相隱匿不舉殊干法紀此行
軍功俱不准敘
康熙十八年己未二月乙酉
上諭刑部民間鬻身為厮養者多藉口投充營伍挾制家
長勒索身契及妻子財物又有桀黠之徒乘戎馬往來
之際𤼵人塜墓或利所有或挾私仇其情罪尤屬可惡
著嚴議具奏
康熙十九年庚申五月庚寅
上諭吏部等衙門致治安民之道首在懲戒貪蠧嚴禁科
派而後積弊可清閭閻不擾近見街道衙門蠧役詐索
害民又聞提督步兵衙門五城司坊街道廵捕營等衙
門各官不能潔已奉公恪遵法紀縱容衙役脧削小民
或沿習陋規科斂行戶或借端挾詐官役分肥肆意横
行無辜受害種種弊端深可痛恨向來雖經嚴禁定有
處分之例但恐小民未能悉知仍被奸徒擾害應再加
嚴飭務令家喻戶曉以副朕安全生民至意
六月壬午
上諭刑部等衙門凡大兵經過之地將弁宜嚴加約束務
令秋毫無犯屢經有旨申飭今兵丁陳德任意逗留擾
害小民殺死人命該管將弁所司何事爾等不行嚴察
但將陳德議斬監候其餘竟置不議殊屬未合可一併
嚴加議處
七月甲辰
上諭兵部朕聞往來官兵所用船及人夫皆借端勒索往
往額外多派折價入已沿途生事又輒將縴夫肆行鞭
撻民甚苦之各該管將軍不加禁制任其妄行地方官
復行苛斂希圖分取互相隱飾種種私弊甚為可惡此
後合行嚴禁且此等事科道雖有風聞因無實據未便
題參地方督撫又以官兵勞苦不行劾奏以致如此自
後如仍前所為事發之日該將軍及地方官俱各從重
治罪斷不姑宥
康熙二十年辛酉二月甲午
上以逆賊尚之信在廣東令其部人私充鹽商據津口立
總店又逆賊耿精忠在福建横徵鹽課擅設報船
苛派夫驛勒索銀米久為民害
命該部檄各督撫悉革除之又逆賊吳三桂在雲南曾以
沐氏莊田賜給為藩莊其藩下官兵侵占民田擅
為己利
命戶部檄該督撫事平之日察出給還小民
七月丙寅
上諭戶部京倉通倉糧米歷來缺額其監督官員交盤時
有賄與銀兩者亦有雜以灰土者放米時有與旗下官
員銀兩抵完者其貧人所得米糧缺少此等情弊朕悉
知之如盡行究察從前經管各官有一得免者乎其飭
所司嚴革諸弊
康熙二十一年壬戌四月己夘兵部議准寧古塔
將軍巴海題緝獲盜採人參之官兵應定例以示
勸懲
上曰盜人參官兵蹤跡緝獲者視所獲多寡議叙甚為允
當但恐非係採參之人妄有拘執奪其資財致孑身採
捕他物者無故罹害亦未可知嗣後有犯此者作何處
分其再議之
康熙二十二年癸亥五月辛酉刑部題覆直隸巡
撫格爾古德疏稱旗下所買之人當攜歸莊屯不
當聽其仍留本籍違者買王及賣身之人均行治
罪并地方官亦當議處因定容留人數多寡處分
之例
上諭大學士等曰地方兇徒或素行横暴鄉里不容多有
賣身旗下倚勢縱恣者此等即一二人已足擾害地方
至於守分安居原有田舍者雖賣身旗下於地方無害
槩令遷移恐致失業應不論容留人數多寡作何分别
定例九卿詹事科道可會同確議以聞又
諭曰賣身之人或曾犯罪處分或見有犯法事情賣身旗
下希圖倖免者從重治罪買主知情亦從重治之
八月丙辰大學士等遵
旨議覆刑部事件
上曰朕於刑部事件所以念念不忘者特以别部事件雖
少遲延不過牽累一二人而已不致大害若刑部事件
遲延太久則正犯暨無辜牽累者身家性命受害無窮
朕念及此每用惻然其借行提兩造干証故意稽遲時
日應作何立法盡除弊源可再議又
諭曰刑部不獨人命大事遲延日期即杖笞鞭責之罪亦
復延挨雖都察院及該科衙門每月稽察檔案不過虛
名而已何益實事嗣後照熱審例十日内所結事件造
冊奏報則事不致稽延而定罪之當否亦可盡知此等
小事朕不應苛察但刑部事務漸至頽廢恐人犯無辜
受害故爾頻加稽察可傳諭此意一併會議
辛酉議政王大臣等會議永興過河交戰失利官
員分别處分
上曰我朝軍法從來嚴明雖承平時不少寬假然尚有未
盡處因定例内擊敗賊寇凡受傷回營之人俱准論功
又我軍退却凡受傷退回者亦得免罪於是不肖之徒
怯於戰鬭故將伊身自作傷痕希圖規避者不無其人
更有甚者因一人受傷即數十人扶擁送回規避不前
如此則軍法豈不縱弛今雖殱滅賊寇海内寧一所有
軍法未盡處不可不詳議改定故特諭爾等知之
十月癸亥
上諭刑部明罰敕法民命攸關必讞決精詳案無留滯而
後聽斷得情民免株累向因刑部等衙門事務審理遲
延屢加申飭今積案已完宿弊漸革惟在外直隸各省
督撫衙門因循積習怠忽稽遲一切刑名案件有經年
不結者有數年不結者或因承審官員不能恪秉虚公
妥招定案每年草率含糊希圖苟且完結以致上官屢
行批駮沉案積久不清或因上官意有偏徇借端頻行
駮審因而營求滋弊顚倒是非冤抑無辜莫由申訴此
等情弊皆由聽斷不公完結不速牽連淹滯苦累小民
應作何立法俾在外各衙門痛改積習永絶弊源訟簡
刑清克稱平允著九卿詹事科道會同詳議以聞
康熙二十三年甲子五月甲申
上諭戶部民間田地久已有旨永停圈佔其存部註冊地
畆分撥時或不肖人員借端擾害百姓圈佔民人良田
以不堪地畆抵換或地方豪強隱佔存部良田妄指民
人地畆撥給殊為可惡直隸巡撫可嚴察此等情弊指
名糾參從重治罪
康熙二十四年乙丒九月庚辰九卿會議廣東雲
南秋審人犯
上曰凡别項人犯尚可寬恕貪官之罪斷不可寬此等人
藐視法紀貪汙不悛者祗以緩決故耳今若法不加嚴
不肖之徒何以知警此内貪官耿文明等正法外其餘
正犯俱照爾等所議完結
十月戊戌理藩院等衙門奏稱厄魯特來使伊特
木根於北館中毆死正白旗商人王治民應論死
上將伊特木根正法并傳
諭厄魯特曰爾等進貢來使沿途往返擾害民生搶掠牲
畜以致邊境内外百姓患苦者甚衆朕雖稔知以爾等
遠方之人本不諳中國法紀無知妄行屢不加罪槩從
寬免嗣後貢使往來如有攘奪為非者爾等率領頭目
并犯法之人皆依中國律令治罪曾經頒旨曉諭今爾
進貢頭目並不嚴束侍從任其擾害將内地人毆死干
紀甚矣先以爾等愚昧頑蠢凡細微攘奪之罪知而宥
之乃屢邀寬免頻加曉諭全不欽遵竟至毆死内地之
人今若不按法抵罪日後漸益恣肆大起爭釁未可定
也用是將毆死人命伊特木根依律處斬令爾等識之
觀之此後爾等其謹遵成法嚴戢從人毋得肆惡妄行
十一月戊午
上諭大學士等曰穆爾賽身為大吏貪酷已極穢跡顯著
非用重典何以示懲且九卿會議穆爾賽事瞻顧徇庇
並未詳明議罪朕不行立斷誰肯執法耶治天下以懲
貪奬廉為要廉潔者奬一以勸衆貪婪者懲一以儆百
爾等將此意傳問九卿回奏
十二月甲辰刑部奏稱旗人史書等辱詈順天府
府丞王維珍應將史書等枷一月鞭一百
上諭大學士等曰旗下惡棍辱罵職官如此輕處何以儆
戒衆人著查康熙十八年定例具奏於是大學士等奏
康熙十八年曾經九卿定議諸王及大臣僕人有
干預詞訟索取財物者其主知情從重議處僕人
枷三月鞭一百其主不知情僕人以光棍治罪
上曰此情最為可惡著從重治罪伊主一併察議此等事
甚多舉首者少王維珍不顧情面舉首可嘉著議叙勒
德洪奏曰其主乃康親王傑書也
上曰朕止論事之是非不論其為何人也
康熙二十五年丙寅閏四月壬戌江寧巡撫湯斌
奏蘇州上方山有五通邪鬼祠應焚燬
上諭禮部直隸各省淫祠濫祀誣民惑衆俗尚甚多有關
風化應行文直隸各省巡撫嚴察禁革違者按律治罪
該管官不行察出隱匿者照例議處
康熙二十六年丁夘二月癸亥九卿議覆給事中
劉楷條奏請禁止淫詞小說應如所請
上曰淫詞小說實能敗壊風俗蠱惑人心至於僧道邪教
素悖禮法其惑世誣民尤甚俱宜嚴行禁止
四月庚午
上諭刑部等衙門凡各省解送京城及京師解發各省人
犯有解役中途凌虐及教唆犯人於沿途搶奪者甚至
有將人犯拷打致死者其所犯之罪不至於死而凌虐
拷打以致斃命殊為可惡爾部會同督捕衙門定議條
例以聞
五月壬辰
上諭大學士等曰朕觀今時之人不敦本務實輕浮奢侈
者甚多漢人為甚今滿官田舍俱在畿輔之地人皆知
之漢官内或有自稱道學粉飾名節而本鄉房舍幾至
半城者有之或多置田園者有之且羣會宴集流於邪
僻嬉戲若不禁止則漸至於放縱或身為大臣沉湎之
色形於顔面者實非人𩔖矣著嚴行禁止
十月辛未
上諭大學士等曰百行莫大於孝近者漢軍居父母之喪
親朋聚會呼盧飲酒毫無居喪之禮至孝服鞍轡等𩔖
所用素白皆異常華美喪禮當自盡其誠服用粗惡豈
宜華美孝道如此其他又何足觀又漢軍外官赴任每
借京債飾置行裝且多帶家人為伊等謀給衣食勢必
苛取於民以資用度親朋債主往往在任所請託需索
是官雖一人實數人為之以致脧削小民民何以堪嗣
後漢軍居喪違理著都統副都統嚴行飭禁其在外漢
軍官員任所有親朋債主前往請託需索貽累小民者
亦令查訪指名題參
康熙二十七年戊辰十月庚戍
上諭盛京刑部侍郎吳世巴曰朕聞盛京地方光棍匪人
聚集頗衆互相告訐者甚多爾往審理諸事慎毋偏向
須從至公又聞盛京刑部遇訊鞫時或别部及旗下各
官皆得雜至並坐干預所審之事向日京師刑部亦往
往有此朕再三申飭今已肅清矣爾往其力除此弊持
正以行
丁夘
上諭兵部尚書紀爾他布等曰朕聞綠旗兵餉兵丁照數
得者甚少皆由不肖武弁扣尅夤緣餽送兵部夫兵所
恃者餉耳若果全得自然精強今在外各弁或將餉銀
私侵入已又餽遺兵部是以兵不聊生以致鼓譟而總
兵副將等官亦不能彈壓倉皇失措此等兵將來如何
可用凡事當窮根本此事根本全在兵部爾等應通行
嚴飭
康熙二十八年己巳十一月庚申理藩院題烏斯
尼哈白塔住持喇嘛羅卜臧宜寧等稱伊師喇木
占巴喇嘛復轉生於世祈請往聚議不准行
上曰蒙古之性深信詭言但聞喇嘛胡土克圖胡必爾汗
不詳其真偽便極誠叩頭送牲畜等物以為可以獲福
長生至破蕩家産不以為意而奸宄營利之徒詐謂能
知前生事惑衆欺人網取財帛牲畜敗壊佛教諸蒙古
篤信喇嘛久已溺惑家家供養聽其言而行者甚衆應
將此等詐稱胡土克圖者嚴行禁止
康熙二十九年庚午五月辛丑
上諭刑部朕早夜孜孜勤思治理日與在廷諸臣講求無
非愛養民生恐其顛連無告以致失所若紳衿土豪倚
勢横行凌虐小民藐法縱恣毫無顧忌窮黎受害何所
底止太常寺少卿胡簡敬等一門濟惡霸佔民人妻女
田産誣告盜情致斃人命闔縣之人遭其毒害種種惡
蹟昭然有據督撫不行舉發科道漫無糾參無非畏其
勢力瞻徇情面今已告𤼵審實若不嚴加處分立置重
典何以為直隸各省不法紳衿積惡豪強之戒胡簡敬
等應於彼處正法治罪江蘇廵撫洪之傑為地方大吏
平日既不能體察糾參及經告發又不速行審治遷延
徇庇殊負委任應革職著九卿詹事科道會同議奏
六月乙亥
上諭大學士等曰紳衿優免丁銀原有定例其鄉紳豪強
詭寄濫免以致徭役不均偏累小民積弊已久今山東
巡撫佛倫奏請改正釐剔具見實心任事並不贍徇直
隸各省應一體遵行九卿詹事科道會同確議具奏
康熙三十三年甲戍閏五月庚辰刑部等衙門議
奏太監錢文才打死民人徐二應絞監候
上曰凡太監殺人斷不可宥尤宜加等治罪朕觀古來太
監良善者少要在人主防微杜漸慎之於始苟其始縱
容姑息侵假事權迨其勢既張雖欲制之亦無如何如
漢之十常侍唐之北司竊弄威權甚至人主起居服食
皆為所制此非一朝一夕之故由積漸使然也太監原
屬隂𩔖其心性與常人不同有年已衰老而言動尚若
嬰兒外似謹厚中實叵測必人主英明此輩始無由弄
權朕聞明代諸君將本章批答委之司禮監司禮監委
之名下内監此輩素無學問不知義理委之以事其能
免於舛謬耶錢文才此案爾等記之至秋審時勿令倖
免
十月庚子
上諭大學士等曰朕聞奉旨遣往各省大臣官員沿途文
官朝服武官介胄以迎之此皆未當於理著行禁止
康熙三十四年乙亥二月丙辰
上諭大學士等曰朕昨幸五龍亭因往視光明殿東柴厰
内失火延燒處守巡官員兵丁盡皆曠悞凡諸守視之
地以有關繫始設官員兵丁若此怠忽將來流弊何所
底止可敕八旗滿洲蒙古漢軍都統副都統等嗣後各
於本旗官員兵丁守視處不時巡察有曠悞者當參奏
則參奏當笞責則笞責之步軍統領等巡察該管官員
步兵之便其馬兵守視處並令巡察至於米倉所繫重
要尤宜敬慎倘有疎虞守視官員兵丁必戮無赦其下
八旗都統副都統等遵行毋怠
六月庚申
上諭大學士等曰兹後世職若以罪革斥其子勿准承襲
令同父昆弟襲之無同父昆弟者則宜削其職其下吏
部定例以聞
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十五
