欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷六十
柔遠人四
康熙三十六年丁丑二月丁酉
上諭副都統吴達禪曰右衛所有厄魯特降人著撥戸部
理藩院官各一員解往張家口曼都處如伊等馬駝羸
瘦難行著内務府郎中董殿邦助之沿途糧草及賞賜
衣服等類亦令董殿邦給與董殿邦可住右衛如大將
軍處解到厄魯特即收養之如解到者多則逐隊送往
張家口俟青草出後董殿邦往歸化城住待大將軍解
到厄魯特即從外送往張家口曼都處
壬寅
上駐蹕榆林村前桑乾河崖奉差達賴喇嘛理藩院主事
保住回至
御營以第巴疏呈奏
上以示議政大臣等問曰第巴之疏爾等以為何如議政
大臣等奏曰第巴差尼麻唐胡土克圖面奏今尚
未到應俟到日再行議奏
上曰朕意與爾等之意不同朕閱經史塞外蒙古多與中
國抗衡自漢唐宋至明歷代俱被其害而克宣威蒙古
竝令歸心如我朝者未之有也夫兵者凶器聖人不得
已而用之譬之人身瘡瘍方用鍼灸若肌膚無恙而妄
尋苦楚可乎治天下之道亦然亂則聲討治則撫綏理
之自然也自古以來好勤遠略者國家元氣罔不虧損
是以朕意惟以不生事端為貴達賴喇嘛蒙古等尊之
如佛第巴者即代達賴喇嘛理事之人噶爾丹叛逆皆
第巴之故因朕遣主事保住嚴頒諭旨第巴悚懼悉遵
朕諭奏辭甚恭自陳乞憐畏罪矢誓此亦敬謹之至矣
至達賴喇嘛身故朕已悉知今第巴云遣尼麻唐胡土
克圖前來代彼密陳其情想尼麻唐胡土克圖到後必
奏明達賴喇嘛已經身故懇朕為伊等掩飾達賴喇嘛
與我朝交往六十餘年竝未有隙第巴既如此奏懇事
亦可行即此可以寬宥其罪允其所請第巴必感恩而
衆蒙古亦歡悦矣
三月庚辰
上遣理藩院主事保住薩哈連齎敕往諭第巴偕尼麻唐
胡土克圖同行
敕曰朕臨御天下統理萬邦溥播仁恩懲創亂逆其誠心
恭順者必加奬賚焉爾布特逹阿卜地前與噶爾丹同
謀凡事必徇厄魯特而行濟隆胡土克圖敗乃公事爾
堅留不遣其時朕謂逹頼喇嘛若在斷不至此故嚴加
詰責兹爾奏言聖上嚴旨下須心甚憂懼今惟欽遵聖
諭随力報效倘軫念逹頼喇嘛乞降温綸諄切奏請爾
既知過引罪朕豈不念逹頼喇嘛通使修禮歴有年所
乎且朕若不加眷䘏爾土伯特國豈得安其生耶其濟
隆胡土克圖乃逹頼喇嘛所特遣以合喀爾喀厄魯特
之好者也彼竟不使喀爾喀厄魯特和好反導厄魯特
入我境内與我軍交戰情罪甚属可惡務必擒解彼之
身命朕俱准爾所請寬而宥之其班禪胡土克圖應於
何年月日来朝爾從容定期具奏至噶爾丹與朕抗我
師大克之兇惡逆賊情罪重大其女斷不許留於青海
爾必觧来若不觧送則罪歸於爾矣如噶爾丹果悔罪
来歸其時另有處分今尼麻唐胡土克圖至將爾奏請
之言俱已密奏朕前朕亦密有諭旨朕之素懷惟願率
土之人咸躋雍和共享安樂斷不欲摘發隐私傾人家
國嗣後爾宜益加恭順勿違朕旨朕亦嘉惠如初如此
則爾土人民大蒙利賴爾之榮貴可獲長享矣
閏三月乙巳
上諭議政大臣等曰青海諸台吉来朝若於口外受之恐
於典禮不備且伊等於四月起程正遇塞内炎熱著在
九十月間朝於京師
八月辛酉
上諭大學士阿蘭泰曰撰敕賜策妄阿喇布坦宜曰噶爾
亶多爾濟率衆来歸朕已安集使之耕種得所今忽棄
其田苗逃去想彼有甚不得已之情朕已諒之彼乃鄂
齊爾圖車臣汗之孫也倘至爾所如欲居爾即留養如
欲歸爾即遣還
九月癸未厄魯特台吉丹濟拉至
御營
上命大學士阿蘭泰及郎中阿爾法引入
上獨坐氊帷内屏退左右并令阿蘭泰阿爾法出獨留丹
濟拉語良久丹濟拉出驚謂諸大臣曰我乃叛逆
罪人窮困来歸蒙
皇上略不致疑盡屏左右召我入見授我顯爵乃知
聖主至勇至仁如此我敢不誠心感戴永無異念
上随召阿蘭泰入
諭曰爾等偕丹濟拉入者盖以防不測也爾等所見雖是
朕思凡人無不可以誠感丹濟拉雖来降其心不無疑
畏朕推誠如此伊必感激喜出望外斷無妄動之事朕
令爾等俱出不留氊帷内者欲使丹濟拉之不疑也
十一月戊戌禮部議覆朝鮮國王李焞疏請於中
江地方貿易米糧應不准行
上諭曰朕撫馭天下内外視同一體竝無區别朝鮮國王
世守東藩盡職奉貢克效敬慎今聞連歲荒歉百姓艱
食朕心深為憫惻彼既請糴以救凶荒現今盛京積貯
甚多著照該國王所請於中江地方令其貿易
癸卯青海扎什巴圖爾台吉等来朝
上御保和殿受朝禮畢引至
御座前
諭曰朕頃廵幸寧夏所以命爾等來朝者盖欲天下生靈
各得其所此朕本懷朕富有四海率土皆臣固不在爾
等之来否此後宜仰體朕意各遂安全即噶爾丹亦非
朕先加征討因彼屢侵邊境擾害邊民然後致討朕性
從不以威武臨人惟願與天下共享太平之福耳
康熙三十七年戊寅正月庚寅
上召策妄阿喇布坦之使彭蘇克喇木扎木巴多爾濟寨
桑至前問以疏恭第巴之故彭蘇克等奏曰第巴
行事不端有乖道法是以參奏
上諭之曰休息兵戎令宇内昇平始云道法若以護法為
辭必生釁端如爾等雖招撫回子遏止其教亦能令其
皈依佛法跪拜喇嘛乎今天下太平之時惟令各行其
道若強之使合斷不可行四十九旗扎薩克蒙古等迄
今六十餘年朕視如一家初喀爾喀厄魯特搆兵時朕
曾諭逹頼喇嘛令從彼處遣人往解朕亦於此處命大
臣等前往諭之使其相和不意逹頼喇嘛之使竟偏向
厄魯特彼時朕即知逹頼喇嘛當已物故矣若彼尚存
決不為此第巴之搆釁噶爾丹人盡知之又假託逹頼
喇嘛之言令將澤卜尊丹巴胡土克圖土謝圖汗擒拏
解赴噶爾丹今者澤卜尊丹巴胡土克圖土謝圖汗親
身皆在此處前土謝圖汗於鄂羅海地方為噶爾丹所
敗比時曾遣一寨桑来奏云臣等係歴來進貢請安之
國若蒙主上憐恤收養我等即投順前來等語今不但
澤卜尊丹巴胡土克圖土謝圖汗等即七旗之喀爾喀
數萬蒙古歸順前來朕皆收養離散者使之完聚危殆
者使得生全令其各得恒業至於澤卜尊丹巴胡土克
圖土謝圖汗朕皆待以優禮無稍替焉衆蒙古以第巴
為達賴喇嘛𫝊戒之人皆緘口不敢議朕曾以敕諭往
責第巴彼甚心服具疏認罪朕因宥之嗣後第巴若改
前行敬奉班禪達賴喇嘛則已若怙終不悛不但爾等
請征第巴即其所屬青海台吉等朕亦不寬貸也前者
青海台吉等聞朕出師寧夏之信盡皆震怖遊牧移營
而去今日青海台吉等以噶爾丹平定親來慶賀伊等
竝無過端朕豈忍加兵朕統馭天下總願宇内羣生咸
各得所豈有使爾兩國生釁之理惟期爾等安謐而已
七月壬午
御製海運賑濟朝鮮記曰朕聞救災拯患王政所亟是以
夙夜求莫雖在遐荒絶域猶若痌瘝乃身矧屬在藩維
苟有疾苦何忍一日置也康熙三十六年冬朝鮮國王
李焞奏比歲洊饑廪庾告匱公私困窮八路流殍相續
於道籲懇中江開市貿榖以甦溝瘠俾無殄國祀朕深
為惻然立允其請遂於次年二月命部臣往天津截留
河南漕米用商船出大沽海口至山東登州更用雞頭
船撥運引路又頒發帑金廣給運直緩徵鹽課以鼓勵
商人將盛京所存海運米平價貿易共水陸運米三萬
石内加賚者一萬石朝鮮舉國臣庶藜藿不飽獲此大
倉玉粒如坻如京人賜之食莫不抃舞忻悦凋瘵盡起
該王具表陳謝感激殊恩備言民命續於既絶邦祚延
於垂亡盖轉運之速賑貸之周亦古所未有也朕念朝
鮮自
皇祖撫定以來奠其社稷綏其疆宇俾世守東藩奉職修
貢恩至渥矣兹者告饑不憚轉輸數十里之勞不惜糜
費數萬石之粟環國土而戸給之非獨一時救災拯患
實所以普澤藩封而光昭
先德也是烏可以無記
康熙三十八年己夘二月丁未
御舟泊楊柳青地方扈從大臣等會議商南多爾濟等奏
請禁止第巴遣人貿易應如所請
上諭曰前扎海保住等來奏第巴與達賴汗魯會同商議
以為今年乃班禪胡土克圖本命之歲不便前去請俟
來歲三月遣之而阿南達等以為此係推諉之言欲遣
二郎保扈木德同彼前去催令速來并駁其奏章朕思
阿南達之謀亦失之輕率即使二郎保等前去能令班
禪胡土克圖速來耶第巴以匿其奏章禁其貿易藉為
口實彼所屬之人皆賴貿易為生朕為天下主何必以
班禪胡土克圖之故泥於小見集其貿易絶其生計乎
第巴既稱來歲使班禪胡土克圖前來且待至三月如
仍不遣來則曲在彼矣我朝惟圖理直凡事豫為斟酌
然後行之亦不為遲朕巴遣扎海等作速回京傳諭尚
書班第令其移文阿南達等倘第巴有奏章前來即行
轉奏母得攔阻商南多爾濟等竝不計此即請止第巴
貿易之人殊為未當爾等准其議亦失之矣
八月己巳
上駐蹕烏喇岱昂阿
諭大學士等曰朕軫念蒙古生計曾遣官教養已各安生
理無有不樂業者近聞巴林人等饑荒離散朕甚憫之
此係公主所居若令微員前去恐亦無濟著護軍綂領
鄂克濟哈學士蘇赫納至彼會同扎薩克等將巴林所
存米一千石賑之勿僅給公主人員也其離散之人令
其招徠若人衆米少再將坡頼村米糧速行輓運至彼
可速議以聞
康熙三十九年庚辰十月丙寅福建浙江總督郭
世隆奏稱紅毛國英圭黎被風飄至夾板船請遣
回本國
上曰英圭黎船隻遭風飄來可憫著該地方官善加撫恤
酌量資助給足衣食乘時發回本國以副朕柔遠之意
康熙四十一年壬午正月丙午
上命郎中舒圖員外郎鐵圖等往打箭爐地方監督貿易
諭之曰爾等至彼即將奉差情由移文第巴須文辭明悉
令彼速遣大喇嘛來監督貿易倘若遲滯將我等撤回
永遠不得貿易矣侍郎滿丕督師彼處與爾等事各不
同務各勤爾事其番人最貪見小利便喜税銀勿取於
彼只就我國商人徵之不可專以税額為事若立意取
盈商賈不至與禁止何異此項錢糧不多勿以此注念
至彼處尤當熟諳地方情形有應奏之事即行具奏
五月丁亥戶部題喇嘛商南多爾濟養育銀兩令
地方官捐助
上諭曰商南多爾濟食用之物若令捐助重為地方之累
著動支正項錢糧不必捐助仍移文商南多爾濟飭其
日用飲食務從節儉所用錢糧數目明晰以聞
九月戊午浙江廵撫趙申喬奏稱琉球國進貢使
臣遭風船壊救出二人
上諭曰琉球失水二人拯救復甦著該地方官加意贍養
俟便船資給發還此等船隻損壊人被溺傷皆因修艌
不堅所致嗣後琉球貢使回國時該督撫須騐視船隻
務令堅固以副朕矜恤遠人之意
十二月壬寅厄魯特丹津阿喇布坦来朝
上召入面諭曰爾厄魯特為人多疑朕親率師至克魯倫
屢遣使諭噶爾丹歸降彼不肯從故致交戰失利其時
設若歸欵朕亦已矣前厄魯特来歸者朕皆授以大臣
之職爾等尚不之信有言此必是計後定誅戮今厄魯
特為大臣者現在已養至十年矣計耶非耶至於喀爾
喀人材庸劣不及爾厄魯特厄魯特来歸者雖未遇從
征立功其扈從巡哨亦甚盡力今觀爾體貌健壮他日
得力可知念爾遠涉勞乏且善調攝暇日更與爾言也
康熙四十三年甲申十一月戊午禮部題朝鮮國
王李焞議將其國越境殺人之金禮進等立斬該
管人員革職流徙應如所議
上諭大學士等曰覽朝鮮國王奏章其所議甚為敬慎周
詳越境殺人者依該國王所議正法固其宜也其餘罪
犯内尚有當恕者爾等可參酌原宥議奏凡外國之事
輕忽者多處置少有不當即不能以服其心所關甚大
朕必慎之而又慎焉尋大學士等將事内應宥人員酌
議具摺奏請
上曰内地被殺之人皆偷採人參者非良民也即為内地
擒獲亦當從重治罪但朝鮮國人越境而来殺人行劫
法所不宥應將金禮進等立斬其該管官員當寬以處
之李有白等俱從寬免罪朴錫昌等俱革職從寬免流
徙如此則盡得其當矣
康熙四十五年丙戌十月丁未
上諭大學士等曰觀朝鮮國王凡事極其敬慎其國人亦
皆感戴聞其國有八道北道與我瓦爾喀地方土門江
接界東道接倭子國西道接我鳳凰城南道接海猶有
數小島此等地方
太宗文皇帝定朝鮮之役我兵無處不到以已破之國我
朝為之重加營建俾安堵如故是以其國人於
太宗文皇帝駐軍之地樹立石碑備書更生之德累世感
戴以至於今且彼更有可取者明之末年彼始終未嘗
叛之猶為重禮義之邦也
康熙四十六年丁亥十一月丁卯理藩院議外藩
諸王供應折給銀兩事具奏
上曰爾等所議殊不均平少者太少多者太多蒙古護衞
及喇嘛等供應俱如所議行公主每日食物折價銀兩
可稍裁減至公主等来未嘗攜如許随從今當據彼来
人實數酌量給發如果随来人多再照爾等數目供給
勿得逾額昔年外藩蒙古来部院必濫開浮數冐支錢
糧朋分肥已此弊已久今如此行則錢糧不致妄費而
事務亦易清楚爾等再議具奏至外藩蒙古来京有當
住五日者亦有當住七日者今一概俱五日一次給發
銀兩則住七日者不得不將所餘兩日另作一次支領
矣今爾等可將五日者五日一次給發七日者七日一
次給發如是則於外藩蒙古其便爾等辦理之事亦不
至繁瑣也
康熙四十八年己丑正月乙未理藩院題阿禄科
爾沁固山額駙巴特瑪之妻縣君以所属人丁進
獻
上曰此等人斷不可受縣君乃中朝下嫁者也所獻之人
乃阿禄科爾沁之番兵豈可取乎爾等將朕諭旨明諭
蒙古諸王照土默特蘇克圖爾之妻所獻八佐領一例
暫遣官至彼處管理事務日後仍將所獻之人安插彼
旗内可也
康熙四十九年庚寅五月丙子江蘇巡撫張伯行
疏報朝鮮國商人高道弼等被風壞船請候朝鮮
國使來交付遣回
上曰若俟朝鮮國使來為日遲久著高麗通事一人自部
給文驛送前去
康熙五十年辛夘十月戊寅
上諭禮部朕綂御寰區撫綏萬國中外一體保育維殷惟
期遐邇咸寧共享昇平之福至於藩邦有能仰體此心
修明厥職者朕尤加意優待之兹朝鮮國王李焞自襲
爵以來慎守邦圻恪循儀度歲時貢獻方物克殫悃忱
四十餘年未嘗少懈其國中之事稍有關係者必奏明
仰請定奪㒺敢隐諱每於欽差人員竭盡小心倍加敬
禮且撫䘏國人善於愛養所属靡不悦服朕用是甚為
嘉美既嘗曲示恩誼值彼地饑饉又自海洋運米賑濟
故舉國人衆至今猶深感戴朝鮮貢物朕屢次裁减以
至甚輕但國小地隘其年例貢物内有白金一千兩紅
豹皮一百四十二張猶恐艱於備辦嗣後將此二項永
停貢獻又聞朝鮮國使沿途館舍盡皆傾圮難以止宿
歴年進貢奏事人員甚為勞瘁著令各該地方官作速
修葺堅固用副朕加惠遠人至意
康熙五十二年癸巳正月戊申
上諭理藩院班禪胡土克圖為人安静熟諳經典勤修貢
職初終不倦甚属可嘉著照封逹頼喇嘛之例給以印
册封為班禪額爾得尼
康熙五十三年甲午六月乙亥
上諭領侍衛内大臣等曰朕想拉蔵汗二子一往策妄阿
喇布坦處娶親一現在青海地方駐劄往策妄阿喇布
坦處娶親之子倘彼託詞愛壻留住數年不令之歸再
如駐劄青海之子朕復憐愛留住則伊處竟至無人豈
不孤危可憫况拉蔵汗年近六十自當為其身計伊處
人少土伯特人甚多而又秉性兇惡可保安常無事乎
拉蔵汗將兇惡第巴殺死朕加褒奬封為翊法恭順汗
伊傾心内嚮不但朕知之即各處人皆知之但厄魯特
秉性猜疑又甚疎忽倘或事出不測朕雖憐伊伊雖倚
朕此間相隔萬里救之不及徒貽後悔耳凡事當為遠
大之計伊亦係曉事之人是以朕為伊時常留意若不
深謀防範斷乎不可
康熙五十五年丙申二月丙子禮部題安南國進
貢禮物請交内務府察收
上諭大學士等曰安南國年例進貢犀角象牙等物物既
沉重道復遥遠運送未免勞苦非所以柔遠之意嗣後
著將犀角象牙免其進貢
康熙五十六年丁酉九月己巳禮部題朝鮮國王
李焞因目眚甚劇遣人來購空青應准其採買
上諭翰林院侍讀學士阿克敦鑾儀衛治儀正張廷枚曰
朝鮮國王李焞安静奉法人民愛戴四十餘年伊國中
享太平之福未有如此之久者朕甚嘉之覽禮部奏請
王因病目来購空青朕聞王病深為軫念特簡爾等齎
空青往賜此係格外之恩凡一應禮節爾等到時令王
不必拘於成例随處可以相見并𫝊諭之
康熙五十七年戊戌五月戊午侍衞阿齊圖疏奏
蘇爾扎之妻與從前属下人等現在若可以餬口
聽其自為生理若不能餬口請令青海寨桑等酌
量養濟
上諭曰據奏蘇爾扎妻既云我係婦人屬下人等不能養
育且恐他人欺壓亦未可定著翰林院侍讀學士花色
領銀一千兩前往波羅重可克地方給與蘇爾扎之妻
令其辦理生業且朕差官照看伊等必無有敢行欺壓
之人矣
康熙五十九年庚子九月甲申
上諭理藩院朕巡視土默特喀喇沁等旗分見今年禾稼
著霜微早来年恐致米貴應𫝊諭伊等各旗分務宜節
省米糧不得耗費
戊子翁牛特喀喇沁土默特王貝勒等奏臣等所
属旗分因亢旱歉收請借支倉米賑濟
上曰各旗分設倉貯米原以備水旱賑濟之用前蘇尼特
阿霸垓等旗分荒旱之年朕曾令發帑賑濟其翁牛特
等所属之人朕視之均係一體該王貝勒等以此奏請
極合朕心著卽照所請行如尚有不敷之處仍著再行
陳奏
十月甲辰朝鮮國王李焞薨世子李昀遣使奏聞
兼貢方物
上曰朝鮮國王李焞襲封將五十載自来伊國從未有似
此歴爵年久者且襲封以來奉藩至為敬謹進獻方物
極盡誠款未嘗稍懈又防禦伊國邊疆安靖克享太平
伊舉國老幼靡不感戴具見事上恭順撫民慈愛深為
可嘉忽聞患病溘逝朕心不勝痛惻除遣大臣往唁外
其所貢禮物著即交使臣帶回以示軫念之意應得䘏
典該部察例具奏
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷六十
