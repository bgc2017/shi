欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十二
文教
康熙八年己酉四月戊寅
上臨雍釋奠
敕諭國子監祭酒司業等官曰朕惟聖人之道高明廣大
昭垂萬世所以興道致治敦倫善俗莫能外也朕纘承
丕業文治誕敷景仰先哲至德今行辟雍釋奠之典將
以鼓舞人才宣布教化爾等當嚴督諸生潛心肄業諸
生亦宜身體力行朝夕勤勵若學業成立可禆任用則
教育有功其或董率不嚴荒乃職業爾等係師生難辭
厥咎尚其勉之毋忽
康熙十六年丁巳三月庚寅
上諭翰林院掌院學士喇沙里等曰治道首崇儒雅前有
旨令翰林官將所作詩賦詞章及真行草書不時進呈
後因吳逆反叛軍事倥偬遂未進呈今四方漸定正宜
振興文教翰林官有長於詞賦及書法佳者令繕寫陸
續進呈
康熙十七年戊午正月乙未
上諭吏部自古一代之興必有博學鴻儒振起文運闡發
經史潤色詞章以備顧問著作之選朕萬幾餘暇游心
文翰思得博學之士用資典學我朝定鼎以來崇儒重
道培養人材四海之廣豈無竒才碩彦學問淵通文藻
瑰麗可以追蹤前哲者凡有學行兼優文詞卓越之人
不論已仕未仕令在京三品以上及科道官員在外督
撫布按各舉所知朕將親試錄用其餘内外各官果有
真知灼見在内開送吏部在外開報督撫代為題薦務
令虚公延訪期得真才以副朕求賢右文之意爾部即
通行𫝊諭
康熙十九年庚申四月己夘
上諭翰林院掌院學士葉方藹曰尚書紀載帝王道法關
切治理朕留心研究期於貫通講幄諸臣講解明晰深有
禆於典學著將尚書講義刊刻頒行
康熙二十一年壬戌十二月壬辰
上諭大學士覺羅勒德洪等曰國子監乃國家養育人才
之所近聞司教之官不將監生嚴加約束教誨縦之游
戲又其甚者閒雜之徒任行出入竟以國子監為游戲
之地矣爾等𫝊祭酒司業等官嚴行禁止
康熙二十三年甲子三月癸巳
上諭大學士等曰滿漢文中書筆帖式係旗員進身之階
應加選擇嗣後部院各衙門中書筆帖式缺出俱令考
試補授如是則人人鼓舞勤於誦習而學問優長之人
必衆矣
四月丁巳翰林院刊成日講易經解義進呈
御覽
上曰易經闡發天人理數道統攸關朕朝夕披玩冀造精
微講幄諸臣殫心剖析有裨典學其即頒行用廣勵臣
庶期臻一道同風之治
乙丑
上諭講官等曰講章辭取達意以確切明晰為尚如本文
敷衍太多則篇末未免重複大約詮次本文原在了徹
聖賢意旨而篇末該括數語又貴闡明理道務去陳言
朕閱張居正尚書四書直解篇末俱精實之義無泛設
之詞今後所撰詩經講章亦須體要備舉期於盡善
八月庚戌吏部題補國子監助教員缺
上曰助教官員職掌教習廕監官生應選優於文學者補
用若用文學庸劣之人何以表率生徒以後著吏部考
取仍將試卷送内閣閱看具奏
十一月丙子
上諭大學士等曰闕里係聖人之地秉禮之鄉朕幸魯地
致祭
先師特闡揚文教鼔舞儒林祀典告成講明經書文義
窮究心𫝊符合大典應行事宜爾等會同各部院集議
以聞
己夘
上過曲阜將詣闕里先
命國子監祭酒阿禮瑚致祭於啟聖公祠黎明
上御輦設鹵簿進曲阜南門詣
聖廟至奎文閣前下輦由甬道旁行至大成殿行三跪
九叩首禮四配十哲兩廡從官分獻樂舞間作禮
畢
上幸詩禮堂衍聖公孔毓圻等行禮畢監生孔尚任進講
大學聖經首節舉人孔尚鉝進講易經繫辭首節
講畢
上命大學士王熙宣諭衍聖公孔毓圻等曰至聖之道與
日月並行與天地同運萬世帝王咸所師法下逮公卿
士庶㒺不率由爾等遠承聖澤世守家𫝊務期型仁講
義履中蹈和存忠恕以立心敦孝弟以修行斯須弗去
以奉先訓以稱朕懷其祗遵勿替又
諭大學士等曰至聖之德與天地日月同其高明廣大無
可指稱朕向來研求經義體思至道欲加贊頌莫能名
言特書萬世師表四字懸額殿中非云闡揚聖教亦以
垂示將來又
諭曰歷代帝王致祭闕里或留金銀器皿朕今親詣行禮
務極尊崇至聖異於前代所有曲柄黃蓋留供廟廷四
時饗祀陳之以示朕尊聖之意
是日
上駐蹕兖州府西關
諭大學士明珠曰周公大聖人制禮作樂垂示萬世今廟
在曲阜應行致祭此係重大典禮其遣恭親王長寧及
禮部尚書介山偕往以示朕尊崇元聖之意
十二月辛丑浙江道御史梅鋗條奏科場事宜
上諭大學士等曰疏中所言發榜太速似屬有理凡人精
神有限卷牘浩繁豈能一一徧閱竟有試卷未經考官
點閱者倘致實學淪棄豈不可惜况弊之有無亦不在
發榜之遲速宜令展寬日期細加校閱以無虚國家求
才至意
康熙二十四年乙丑二月丁酉
上諭吏部國家設立翰林院衙門原以儲養人材嫻習文
學以備顧問必淹貫經史博極羣書方克諳練體裁洞
悉今古敷詞命意典贍弘通悉登制作之林用佐右文
之治始為稱職今將翰林各官特行考試朕親加詳閱
分别次第以示勸懲
康熙二十五年丙寅四月甲午
上諭禮部翰林院自古帝王致治崇文典籍具備猶必博
採遺書用充祕府蓋以廣見聞而資掌故甚盛事也朕
留心藝文晨夕披覽雖内府書籍篇目粗陳而裒集未
備因思通都大邑應有藏編野乘名山豈無善本今宜
廣為訪輯凡經史子集除尋常刻本外其有藏書祕錄
作何給值採集抄寫爾部院會同詳議務令搜羅㒺軼
以副朕稽古右文至意
閏四月戊午
上諭大學士等曰世間全才未易得但能於性理一書稍
加觀覽則愧怍之處甚多雖不能全依此書以行亦宜
勉強研求明晰義理若祗泥辭章字句有何裨益
庚申
上諭禮部翰林院自古經史書籍所重發明心性裨益政
治必精覽詳求始成内聖外王之學朕披閱載籍研究
義理凡厥指歸務期於正諸子百家泛濫詭竒有乖經
術今搜訪藏書善本惟以經學史乘實有關係修齊治
平助成德化者乃為有用其他異端詖說槩不准收錄
甲子
上諭浙江提督陳世凱曰自古武職名臣如郭子儀李靖
等皆讀書明理熟諳經史乃能保守功名克全臣節嗣
後武職官員應閱覽書籍講明忠孝大義著該管官勤
加勸諭
康熙二十六年丁夘十月壬戌
上諭大學士王熙等曰鄉試為掄才大典出題理宜詳慎
今年各省鄉試主考朕未盡知於開列中酌量分遣今
覽各省所進題名錄中其題目多有未當如福建三場
策問臺灣事宜一道於地方情形事勢毫未通曉乃茫
昧命題殊為悖謬其餘各省亦未盡當爾等詳加校閱
察出參奏於是察看福建雲南河南三省第三場策問
命題詞義多有未當均屬悖謬部議將主考王連
瑛等分别各降級調用從之
康熙三十二年癸酉四月壬辰
上諭大學士等曰翰林官以文章為職業今人好講理學
者輙謂文章非關急務宋之周程張朱何嘗無文章其
言如是其行亦如是今人果能如宋儒言行相顧朕必
嘉之即天下萬世亦皆心服之矣𫝊諭翰林官知之
康熙三十六年丁丑十月己酉
上諭宗人府禮部國家樂育人才振興文教將使海内英
雋之士靡不蒸蒸蔚起矧宗室子弟系託天潢豈無卓
越之姿足稱令品允宜甄陶奬拔俾克有成考諸前史
以公族應舉入仕者代不乏人今屬籍所載日益繁衍
除已授爵秩人員外閒散子姓素無職業誠恐進取之
途未闢致嚮學之意漸隳嗣後八旗宗室子弟有能力
學屬文奮志科目應令與滿洲諸生一體應試編號取
中如此則賦質英異者咸服習於詩書而學業成就者
不阻抑於仕進凡屬宗支人人得以自效而於朕興賢
睦族之至意亦用是以允愜焉
康熙三十九年庚辰六月丁亥
上諭大學士等曰考試舉人進士特為得人耳若行賄夤
緣而得之本源不清欲冀他日為忠臣良吏得乎今朕
意欲凡係大臣子弟另編字號令於此中較閱選擇其
文之優劣則大臣子弟之堪中者既得入選又不致妨
孤寒之路如此則於考試一事大有裨益爾等議奏
康熙四十一年壬午五月丁亥禮部議覆五經博
士程衍祀請給程子祭田應不允
上諭曰程子宋之大儒祀典不可有缺但給與祭田或為
其子孫之不肖者變鬻則祀典仍缺其令該巡撫藩司
善為酌處務令程氏子孫世世奉祀永遠無缺
六月戊午
御製訓飭士子文頒發禮部命勒石太學其文曰國家建
立學校原以興行教化作育人才典至渥也朕臨御以
來隆重師儒加意庠序近復慎簡學使釐剔弊端務期
風教修明賢才蔚起庶幾棫樸作人之意乃比來士習
未端儒教罕著雖因内外臣工奉行未能盡善亦由爾
諸生積錮已久猝難改易之故也兹特親製訓言再加
警飭爾諸生其敬聽之從來學者先立品行次及文學
學術事功源委有叙爾諸生幼聞庭訓長列宫牆朝夕
誦讀寧無講究必也躬修實踐砥礪廉隅敦孝順以事
親秉忠貞以立志窮經考義勿雜荒誕之談取友親師
悉化驕盈之氣文章歸於醇雅毋事浮華軌度式於規
繩最防蕩軼子衿佻達自昔所譏苟行止有虧雖讀書
何益若夫宅心弗淑行已多愆或蜚語流言脅制官長
或隠糧包訟出入公門或唆撥奸猾欺孤凌弱或招呼
朋類結社要盟乃如之人名教不容鄉黨勿齒縦倖逃
褫扑濫竊章縫返之於衷能無愧乎况乎鄉會科名乃
掄才大典關係尤鉅士子果有真才實學何患困不逢
年顧乃標榜虚名暗通聲氣夤緣詭遇㒺顧身家又或
改竄鄉貫希圖進取囂凌騰沸網利營私種種情弊深
可痛恨且夫士子出身之始尤貴以正若兹厥初拜獻
便已作奸犯科則異時敗檢踰閑何所不至又安望其
秉公持正為國家宣猷樹績膺後先疏附之選哉朕用
嘉惠爾等故不禁反復惓惓兹訓言頒到爾等務共體
朕心恪遵明訓一切痛加改省爭自濯磨積行勤學以
圖上進國家三年登造束帛弓旌不特爾身有榮即爾
祖父亦增光寵矣逢時得志寧俟他求哉若仍視為具
文玩愒勿儆毁方躍冶暴棄自甘則是爾等冥頑無知
終不能率教也既負栽培復干咎戾王章具在朕亦不
能為爾等寬矣自兹以往内而國學外而直省鄉校凡
學臣師長皆有司鐸之責者並宜𫝊集諸生多方董勸
以副朕懷否則職業弗修咎亦難逭勿謂朕言之不豫
也爾多士尚敬聽之哉
己未
上諭禮部訓飭士子文若令各府州縣學宫一體勒石恐
有不産石州縣地方或致借端擾派應俟國子監勒石
後以搨本彙頒各省轉發所屬學宫一體遵行
九月壬子禮部議覆外簾監試御史節什等題監
生莊令輿俞長策試卷作五經文字與例不合應
無庸議
上諭曰所作五經文字若俱浮泛不切自不當取中若能
切題旨文理明順一日書寫二萬餘字實為難得莊令
輿俞長策著俱授為舉人准其會試嗣後作五經文字
不必禁止作何定例著九卿詹事科道詳議具奏
康熙四十二年癸未四月庚辰讀卷官等以殿試
卷進呈
御覽
上諭曰較定前後名次必須憑文論定若稍存私意人心
即不悦服况爾諸臣從考試出身回思當日考試之時
本心更不可失
康熙四十三年甲申三月庚戌
上諭吏部教職官員必文義明通方稱厥職近見直隸各
省教職官内不諳文義者甚多如此何以訓士著行文
直隸各省該撫將各屬教職官通行考試分别具題嗣
後俱照此例不時考試
康熙四十四年乙酉三月壬戌
上諭提督江南學政張廷樞曰朕比臨幸松江道經青浦
據該邑貢監生員孫鋐等奏稱青浦之北地名孔宅自
漢時至聖苗裔避地至此奉至聖衣冠環壁葬焉懇請
頒賜匾額朕念
孔子乃萬世之師既有遺跡亟宜表彰因於萬幾之暇
親書聖跡遺徽匾額以示尊崇
先師之意可選良工摹刻頒發
康熙四十九年庚寅正月庚寅
上諭侍衛拉錫等曰滿字既有清文鑑蒙古字書亦應纂
輯著交與教習唐古特書之官員阿爾必特祜乾清門
侍衛拉錫等翻譯會同蒙古侍讀學士中書等修成滿
洲蒙古合璧清文鑑一部一邊寫滿洲字一邊寫蒙古
字其引經處俱行裁去若有伊等不知之處著問八旗
年老通曉蒙古書之人
康熙五十年辛夘十月甲子吏部議覆順天鄉試
𤼵榜過期有違定例應將正主考都察院左都御
史趙申喬等各罰俸三月
上曰直隸各省生員舉人增額既多赴試者較前倍衆考
試官不能細心徧閱草率錄取以致遺失佳卷此皆因
出榜之期太近故耳如出榜多展數日則考試官得以
詳閱試卷庶不致有遺珠之嘆爾等問九卿具奏趙申
喬等著免議處
康熙五十一年壬辰二月丁巳
上諭大學士等曰朕自冲齡篤好讀書博覽載籍每見歷
代文士著述即一字一句於義理稍有未安者輒為後
人指摘惟宋儒朱子註釋羣經闡發道理凡所著作及
編纂之書皆明白精確歸於大中至正經今五百餘年
學者毫無疵議朕以為孔孟之後有裨斯文者朱子之
功最為弘鉅應作何尊崇爾等會同九卿詹事科道詳
議具奏
康熙五十二年癸巳四月甲寅
上諭大學士九卿等曰主試之人衡文取士必當除去偏
見選拔佳士若以偏見閱文則人心不服上科京闈鄉
試雖無交通賄賂之弊而所中之卷不佳且有少年稚
子徼倖入彀即題目應出各種乃得佳文今歲京闈鄉
試所出七題皆係理致士子偶有一二語合主司之意
者遂獲登錄其同考官選文薦閱又皆揣摩主司之意
場中士子未能各展其長而實學之人多被擯不錄者
職是故也
十月乙酉
上諭讀卷官大學士等曰三年鄉會試原期得實學真才
自必以研究經書義旨為根本盖四書五經皆聖人講
理明道之書貫始徹終無非精意近見鄉會試俱擇取
冠冕吉祥語出題每多宿搆倖獲致讀書通經之士漸
少今後闈中題目應不拘忌諱庶難預作揣摩實學自
出著九卿會議具奏
康熙五十三年甲午四月癸酉
上諭吏部教官有教養士子之責員缺甚屬緊要嗣後掣
選教官者應取至京師令大臣面試方可補授
七月己酉
上諭禮部直隸各省學臣文武鄉試兩關後閒居候代毫
無所事嗣後新學臣於鄉試之年秋間點出限十月終
到任則舊學臣免曠職之愆新學臣得以從容考試矣
康熙五十四年乙未正月甲子
上諭大學士九卿等曰科場中不可出熟習擬題朕常講
易及修定天文律吕算法諸書人人皆知必預擬此類
題目若闈中亦以此命題則人皆可以擬題倖進實學
何由而得再房官亦屬緊要若房官有弊主考亦無如
之何今可將一房卷令不同省房官二人同閱如一人
有情弊發覺後二人並坐則各知畏慎互相糾察矣部
院司官凡進士舉人出身者例應分房若學問不堪何
以衡文取士伊等宜加考試近來五經中式殊無實學
不過手敏多寫數千字耳十七八歲童子皆能之甚無
益也可著停止
二月己丑
上諭直隸巡撫趙弘燮曰朕每年春間行幸水淀近見民
生雖不能家給人足比之往時似覺差勝但村莊之中
誦讀者尚少朕思移風易俗莫過讀書况畿輔之地乃
王化所先宜於窮鄉僻野皆立義學延師教讀以勉勵
孝弟可望成人矣爾即遍示村莊俾皆知朕崇文好學
之深意特諭
康熙五十五年丙申三月丙辰
上諭大學士等曰朕觀今人皆能勤於讀書昨將各部院
司官輪班引見出題考試完篇者甚多即不能詩文之
人所書出身履歷亦甚明順若不知文義如何居官辦
事今讀書之人甚多大是好事
(附)武科
康熙三十二年癸酉四月壬辰
上諭兵部武鄉會試舊例射的以八十步為則太遠善射
者不能多中人才或致遺棄嗣後改為五十步以中二
箭為合式
康熙三十三年甲戌九月丁亥
上諭大學士等曰朕閱今年武闈試錄江浙人中式者多
山西河南兩省各中一人如此恐致遺失人材武進士
之文不過熟記成語抄寫舊套而已論文取中必致不
均而人材亦多遺漏必以馬步箭俱優人材出衆者為
佳耳
十月庚子
上諭大學士等曰天下武舉會試者或其人材可用騎射
亦優而以不合式之故遺而不錄者有之朕意殊為憫
恤令兵部宣示有願效力再試者具呈候該部請旨再
行考試遴選交火器營令其熟習戎事於會試時照常
考校既悉知其人亦便於拔取有超羣者即與錄用如
此則人材不致遺棄於考試良有裨益矣
康熙四十八年己丑十月壬寅
上閱試武舉騎射技勇
諭大學士及兵部大臣等曰八旗漢軍以文職用者多以
武職用者少嗣後武科鄉會試當令八旗漢軍應考即
增額無多而精壯技勇者可得矣
癸夘
上諭大學士及兵部大臣等曰考試武舉進士乃國家大
典視近科所取之人武藝勇力漸不如前此事所關甚
大當擴考試之典以備用即今在内部院司官筆帖式
兼武職而歷陞堂官者不少在外提督總兵官由行伍
出身者甚多何地無才現今八旗監生為護軍驍騎者
俱有入文場考試之例直隸各省綠旗營兵千總把總
及年滿千總不但人材壯健善騎步射其中有兼通文
藝願入場就試者可分别令就武鄉會試即於某人充
伍為弁之地就近鄉試不必令回原籍至雲南貴州廣
西等遠省赴京會試者亦酌定中額不使虚費跋涉以
示鼓勵如此則綠旗官兵内有才力者俱得入彀而武
舉進士亦得實有才力之人其於武鄉會試大有裨益
矣至福建廣東兩省不拘舉人進士生員監生兵民内
深諳水性熟習水師營務之人有願附巡哨船艦出洋
效力擒斬盜賊建立功名者著該督撫查明保奏
康熙四十九年庚寅七月庚寅兵部議覆肅州總
兵官路振聲請增陜西武舉中額一疏
上諭大學士等曰陜西人材壯健者甚多又令兵丁一體
鄉試武舉額數若少則有才者不免遺漏以致壅滯著
將武舉中額照原數增二十名
九月辛亥兵部議覆太原總兵官馬見伯疏請選
定武經七書又祭
文廟時武臣請照文臣一體行禮俱不准行
上諭大學士等曰武經七書朕俱閱過其書甚雜未必皆
合於正所言火攻水戰皆是虛文若依其言行之斷無
勝理且有符呪占驗風雲等說適足啟小人邪心昔平
三逆取臺灣平定蒙古朕料理軍務甚多亦曾親身征
討深知用兵之道七書之言豈可全用孟子云仁者無
敵又云天時不如地利地利不如人和此是王道與其
用權謀詐偽無稽之言不若行王道則不戰而敵兵自
敗矣王道二字即是極妙兵法從古窮兵黷武皆非美
事善戰者皆時至事廹不得已而後用兵也昔吳三桂
反時江南徽州所屬叛去一縣將軍額楚往征之有人
獻策於賊云滿洲兵不能步戰若令人誘至稻田中即
可勝之矣豈知滿洲兵強勇爭先未及稻田已將誘者
盡殺之此獻策之人亦為我兵所殺今於武經七書内
作何分别出題及論語孟子一併出題之處著九卿定
議具奏嗣後祭
先師孔子時令武臣與文臣一體行禮於理甚合著照
馬見伯所請行
康熙五十二年癸巳十一月壬子
上諭大學士等曰近見直隸各省考取武進士額數或一
省偏多或一省偏少皆因不知其弓馬武藝止憑文章
取中以致騎射嫻熟諳習韜略之人多有遺漏嗣後考
取進士不必拘定額數俟天下會試武舉齊集京師令
該部將各省赴試到部武舉照例考試弓馬將合式武
舉等實數查明預行奏聞朕計省之大小人之多寡照
考取文進士例按省酌定取中武進士額數考取時就
本省卷内擇佳者照所定數取中如此則學習武藝弓
馬優長者不致遺漏矣
甲寅
上諭大學士等曰文武考試雖曰兩途俱係選拔人才而
習文之内亦有學習武略善於騎射者習武之内亦有
通曉制義學問優長者如或拘於成例以文武兩途不
令通融應試則不能各展所長必致遺漏真才嗣後文
童生生員舉人内有情願改就武場考試者武童生生
員舉人内有情願改就文場考試者應各聽其考試如
此則各得施其所學文武兩途皆得真才矣著九卿詹
事科道議奏
十二月辛夘禮部等衙門遵
旨議覆文武生員舉人有願改考者准其互考
上曰改考亦屬佳事但恐武生記文數篇希圖僥倖者多
學臣於文生員不敢全賣至武生全無公道此弊朕皆
知之嗣後武考文舉不中者若再令考試則弊生矣將
朕旨𫝊諭督撫等官考一次不中者即著停止互考令
歸原學考試
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十二
