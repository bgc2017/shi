欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十二
恤民二
康熙三十四年乙亥正月戊寅
上諭大學士等曰興永朝奏請丈量湖南田地有累於民
否治國之道莫要於安民或有不肖州縣官將田地竟
不行丈量而輙稱餘田加賦者亦未可定安有加增田
賦而全不累民之理著湖廣總督吳琠詳察具奏
四月庚子戶部題天津開河工程行文附近州縣
派夫定限挑濬
上曰若行文各州縣定限派夫必至苦累民間著停止行
文即發與僱價令天津等處僱民挑濬如此則公事既
得告成而窮民亦可資以度日矣
五月壬戌朔
上諭戶部尚書馬齊曰爾傳諭廵撫噶爾圖平陽等處地
震房舍倒壞人民壓斃伊應親身於彼處設厰居住將
被災百姓救護候朕諭旨乃遽回省城殊屬不合除噶
爾圖所奏外有地震重處爾可詳察閱視加恩賑給本
年應徵錢糧停其徵收爾到彼處即曉諭衆民皇上為
爾百姓深切軫念特遣大臣賑救爾衆民毋妄遷徙離
散且恐因地震地方不良之人及鎮標兵丁借端搶奪
擾害生民傳諭總兵官周復興親身率領官兵將此一
帶地方善為防護其平陽府洪洞縣被災百姓爾會同
廵撫噶爾圖親身到彼處賑濟務令均沾實惠
六月癸卯
上諭大學士等曰時值久雨連綿乍止復雨將不利於田
稼朕甚憫焉亟宜祈晴其傳禮部速議以聞
康熙三十五年丙子七月庚申
上諭戶部朕親征時聞宣化府牧養三旗駝馬所需草豆
甚急皆先派龍門赤城蔚州百姓供用後給價值恐小
民不能如數支領著該撫委地方賢能官查明照價估
給務令小民得沾實惠以副朕撫恤至意此地百姓供
應軍需修治道途勞苦可憫俟冬間當免其來年之賦
九月丁丑
上諭大學士阿蘭泰等曰右衛兵丁馬匹若在大同一處
喂養恐累小民著侍郎阿爾拜前去與監喂内大臣酌
量於附近州縣分養務給實價毋苦百姓
十二月辛亥
上諭大學士等曰去歲覇州等處州縣曾運通州之米與
被災百姓減價平糶閭閻甚為得濟今年水災更甚應
如去歲運米於各州縣平糶可敇直隸廵撫沈朝聘何
州何縣當運米若干與民懋遷之其作速具摺奏聞勿
緩俟開印時也
康熙三十六年丁丑二月乙未
上諭大學士伊桑阿曰修理道路專責之地方官恐至太
過可遣鄉導官法保布逹修一車可行之道足矣山西
道路著按察使巴什道員王輔鳩工督修令侍郎常綬
前去按站備辦草料柴薪渡黃河後陜西路闊無庸大
修或有宜略修處著常綬等驗視令地方官修之若修
路太過勞及百姓責在法保布達與地方官無涉也
戊戌
上諭右衛將軍宗室費揚固曰山西廵撫倭倫等頃給發
右衛官員兵丁米豆草價值較時價減少以致窮兵苦
累亦未可定又詢察大同府所屬州縣衛所之民運送
右衛官兵馬匹所用草束殊為苦累可將官兵之馬各
留一匹於右衞餘馬發附近州縣衞所酌派官員兵丁
看守飼養小民可免運送之苦此後每草一束作何給
價著議政大臣大學士在事官員會同爾等議奏
辛丑
上諭山西廵撫倭倫陜西廵撫党愛甘肅廵撫郭洪等曰
朕比年出師𠞰寇總期乂安邊徼永輯民生兹厄魯特
噶爾丹勢蹙力窮畏死悔罪遣使具奏乞降朕特親統
六師再臨邊塞相機𠞰撫因乘便廵覽邊境形勢察視
軍民生業遂發禁旅取道邊外朕自大同從内地前赴
寧夏一路地方見緣邊州縣地土瘠薄軍民生計艱難
朕心深切軫念一切御用所需皆自内廷措辦不以煩
民扈從簡少市易之物悉依時值誠恐有強取抑價等
事己令都察院及科道官逐日稽察糾劾其經過城堡
衢市輙多結綵殊覺擾累嗣後著通行禁止乘輿廵幸
本為安民豈可反勞民力爾等務嚴飭有司不得借端
科派仍張示曉諭俾窮簷編戶咸悉朕曲體民依至意
閏三月甲午寧夏紳衿兵民人等聞
駕起行齊集
行宫前叩懇
皇上駐留數日以慰羣情
上曰朕欲掃蕩寇氛以安黎庶特幸寧夏經理軍務駐蹕
十有餘日曩者南廵凡所廵幸之處未有駐蹕至三日
者且邊地磽瘠民生艱苦朕甚憫之朕扈從人衆恐多
留一日即滋百姓一日之擾朕己定於十五日起行爾
等誠懇之意朕已知悉又向者曾欲使禁軍駐防此地
恐民間居處狹隘己命將房舍查明給還本主爾等即
回故居可也
五月丙申
上諭大學士九卿等曰朕前廵幸直隸山東江南浙江見
地方人民皆各安生業大小官員恐朕不時臨幸咸兢
兢守法奉職以為他省𩔖皆如此頃由大同歴山西陜
西邊境以至寧夏觀山陜民生甚是艱難交納錢糧其
火耗有每兩加至二三錢不等者前曾面問總督吳赫
據言西安等府距省甚近收耗尚輕若沿邊所在地方
火耗不免加重矣至於山西特一小省聞科派竟至百
萬民何以堪科道官因朕已經訪問始行參劾竝未有
言於未發覺之前者亦屬何益
戊戌
上諭吏部等衙門朕頃以狡寇噶爾丹未滅調度軍務親
莅塞外因念切民依廵歷邊境所至咨訪目擊山西陜
西緣邊一路地皆沙磧難事耕耘人多穴居𩔖鮮恒業
其土壤磽瘠固已生計維艱而地方遼遠疾苦無由上
聞大小官吏不能子愛小民更恣横索遂使里井日漸
虛耗比年用兵以來一應軍需芻糗俱動支正項錢糧
儲偫供應從不取辦閭閻乃各府州縣官員借端私徵
重收火耗督撫布政使等官又不仰體朝廷恤民至意
糾察貪汙禁革加派反多瞻徇曲庇又或督撫庸懦懈
弛因而筆帖式及衙門人役無所忌憚擅作姦弊以致
民生滋蹙朕心深切軫惻今外寇已經蕩平惟以綏乂
地方拊循百姓為急務山陜兩省關係緊要應作何撫
恤休養著九卿詹事科道詳議以聞
六月戊寅山西廵撫倭倫疏請建
萬壽龍亭恭勒
聖諭
上諭大學士等曰何事建立龍亭若果善民自感頌大同
田薄民窮其建龍亭著停止倭倫奏稱大同地方飼馬
萬匹全不費民力自朕觀之前大同養馬不過六千未
始不用民力朕因民勞苦故將康熙三十六年錢糧盡
免朕凡事俱務實行不尚過譽爾等可曉示之
康熙三十七年戊寅二月庚午
上諭大學士等曰山東廵撫李煒居官不善地方饑饉百
姓乏食竟不奏聞及至言官參奏始行具疏朕為人君
於國計民生日切存心詳加審慮李煒身任廵撫不知
撫恤百姓朕又何頼焉著革職
五月甲申戶部議覆總督倉場侍郎德珠等疏言
直隸朝鮮等處米貴將各省漕糧截留一十五萬
石賑濟請令有漕各省督撫於本年秋收時買補
帶運還倉應如所請
上曰此截留賑濟等項所費米石若令有漕省分採買帶
運則小民運丁必致苦累京倉米石充裕所用之米無
多採買補額著停止
康熙三十八年己卯九月戊申
上諭大學士等曰各省採買物件科派累民不若折色解
京官買總之累民之事雖纖毫亦不可行向日口外蒙
古困窮人不聊生朕近年來任人經理多方撫育培植
之今己家給人足樂業安生可見治民之道全在休養
也
康熙三十九年庚辰二月乙酉湖廣總督郭琇奏
稱
皇上命臣選奏丈量地畝官員但湖南民稀地廣恐清丈
後錢糧較前減十分之二
上曰果於民有益所減雖倍於此亦有何害若不清丈以
荒田著落他人徵收錢糧有累羣黎斷不可也此事綦
重保題丈量官員爾具疏來照所請行
三月甲午朔
上諭大學士等曰修築永定河夫役雲集人多則需米穀
價必致騰貴遣戶部賢能司官二員截山東河南漕米
二萬石留於信安柳岔二處會同地方官照前稍減時
價平糶至附近信安修河諸處屯莊米石亦令糶賣有
益於民令内務府總管查明具奏
康熙四十一年壬午閏六月癸未戶部議覆山西
廵撫噶禮疏言右衞駐防官兵浮給康熙三十六
年分草束折色銀兩請交各旗追還
上曰此浮給官兵草束折色銀兩復行追賠殊為可憫若
向誤給官吏追補必致派累小民其免之
康熙四十二年癸未正月壬申
上廵閱南河駐蹕長清縣界首舖
諭大學士等曰昨夜大風南村失火朕遣大臣侍衞撲滅
之小民遭此深為可憫著傳諭廵撫布政使察明被災
房數并議作何行賞之處大學士等遵
旨令廵撫王國昌等察眀并議每房一間賞銀三兩
上曰專委地方官行賞小民未必盡沾實惠著交近御侍
衞海青等監視散給
二月丙子朔
上諭山東廵撫王國昌曰朕自泰安州見新泰蒙陰沂州
郯城等處城郭鄉村黎民被災甚苦雖蠲免正賦兼行
賑濟猶恐未能大有裨益如以養蒙古之例施於山左
庶青黃不接之際小民得以度日命在京滿漢大學士
九卿會議無論官民有情願效力者作速遣往山東不
拘銀米同地方官分界賑濟以及降級革職人等有情
願贖罪者亦准其贖罪俟秋成之後視其果有裨益酌
量議敘至該撫尤宜董率屬員善為撫綏勿致流離務
期副朕視民如子之至意即將告示刊刻遍行曉諭
八月甲申刑部尚書王士正等因山左被災奉
旨截留漕米并派八旗官員領帑往賑具疏奏謝
上曰朕四次經歴山東於民間生計無不深知東省與他
省不同田野小民俱係與有身家之人耕種豐年則有
身家之人所得者多而窮民所得之分甚少一遇凶年
自身並無田地産業少壯者流離於四方老弱者即死
於溝壑此等情由爾省大臣庶僚及有身家者亦當深
加體念似此荒年雖不能大為拯濟若輕其田租等項
各贍養其佃戶不但深有益於窮民爾等田地日後亦
不致荒蕪如果民受實惠豈不勝謝恩千百倍耶
十月庚寅理藩院議覆扎薩克大喇嘛綽朱兒喇
穆扎木巴奏將伊所原居洮州衞卓柰克依特之
廟伏懇開廣修造應如所請
上曰取邊氓之地以廣修廟宇關係民生嗣後凡有廣廟
宇與民間田廬有關者永行禁止
康熙四十三年甲申三月辛酉
上諭大學士等曰朕因山東及直隸河間府等處饑民流
至京城者甚多特命八旗諸王貝勒大臣總管内務府
各官及漢大臣官員於數十處立粥厰日煑粥賑濟務
使流移之人得所酌量賑給數月但此等饑民棄其家
業聚集京城以餬其口實非長策應作何料理始復舊
籍得安生計爾等會同九卿詹事科道等確議具奏
康熙四十四年乙酉三月己亥
上諭山東廵撫趙世顯曰朕為兩河告成特來廵閱道經
山左見民生自去歲休養之後漸有起色朕心甚慰夾
岸黃童白叟懽呼載道感恩叩謝者日有數十萬今仲
春之時麥苖未長未致妨農至回鑾之際正值農忙麥
秀恐妨稼穡爾即曉諭百姓概免叩謝各務農事可也
癸丑
上諭兵部侍郎貝和諾江寧將軍鄂羅舜等曰自江寧至
蘇州坐臺兵丁可令撤去各回本汛今當麥秀之時倘
軼路而行恐致踐傷隴麥且御舟所泊亦時與坐臺處
相左隨駕人員自足環衞爾等轄下兵丁固當在此效
力朕非謂其勞苦而遣歸也但係農時不比冬令耳其
兩岸護送綠旗兵鎮江坐臺兵丁一併撤去
壬戌
上諭江南江西總督阿山江蘇廵撫宋犖曰朕為兩河告
成楊家莊新河建閘特來閱視爾等復偕地方官民再
四懇請故渡江而南見百姓雖不能比戶豐饒幸安居
樂業無憔悴之色朕心少慰編氓皆朕赤子休養生息
已數十年民雖至愚亦所深悉故扶老㩦幼日計數萬
隨船擁道歡聲騰沸此皆由中而發非假飾也但人多
路隘菜蔬苖麥瀰漫田野不無踐傷朕甚惜焉爾等即
出示曉諭萬勿踏壞田禾有負朕恤民之意
康熙四十六年丁亥七月戊寅
上諭大學士等曰浙江廵撫王然江南江西總督邵穆布
奏報旱災以此揆之被旱之處甚廣朕屢幸南省其地
方山川形勢及小民生業鮮有不知者南方溝洫最多
水之出入固易然亦只可備平常小旱而已若至大旱
河蕩盡涸惟近大河之處猶可薄收若田高河遠之處
水不能到必至全荒且小民有田者少佃戶居多豐年
則納糧之外與佃戶量其所入分之一遇歲歉則佃戶
竟無策可施矣南方卑濕民間難以蓋藏故比戶而居
有米者少凡飲食諸物每日見買此數年幸遇豐稔可
以無虞今遇大旱所關匪細奏聞之後若能得雨不必
言矣如未有雨不早加詳議殊非朕保民如赤子之心
矣著九卿詹事科道會同速議具奏
十一月己未
上諭大學士等曰福建内地之民居住臺灣者甚多比來
洊罹災祲米穀不登若土著之人猶可採捕為生内地
之民在彼者糧食缺少難以自存欲歸故土則又隔大
洋誠為可憫著行文該地方官察明情願復歸本地者
或遇兵丁換班之船或遇公務奉差之船令其附載帶
回原籍
康熙四十八年己丑七月乙亥
上諭大學士等曰湖廣江西稻穀豐收沿江之米甚多而
近日江浙米價愈貴朕為民生計時切憂勞輾轉思之
上江之米不禁其沿江而下者特欲使江浙米價平耳
今富豪之家廣收湖廣江西之米囤積待價於中取利
雖米船沿江而下而糶賣之米愈少此事關係貧民甚
大爾大學士及九卿諸臣皆國家倚頼之人所以為民
生憂慮者必與朕同當何如有濟於民著公同詳議速
奏
己卯大學士九卿等遵
旨議覆湖廣江西産米甚多但恐富商囤積圖利應嚴查
禁止
上諭大學士等曰朕因湖廣江西之米商販由江而下者
多而江浙米價不減故命爾等會議若將囤積米石定
例禁止則借此横查不過利於胥役而已百姓不但無
益反致受害矣爾等但言其枝葉未究其本源朕意以
為必於本源之地清查自無收買囤積之弊湖廣江西
之米或江浙客商或土著人民某人於某處買米若干
清查甚易應行文湖廣江西督撫委賢能官將有名馬
頭大鎮店買賣人名姓及米數一併查明每月終一次
奏聞并將奏聞之數即移知江浙督撫湖廣江西之米
不往售於江浙更將何往此米衆所共知則買與賣不
待申令而米之至者多即大有利於民也
康熙五十二年癸巳二月丁丑
上諭吏部尚書兼管倉場事務富寧安等曰朕聞京城近
日米價較往年稍貴想因直隸各省人民今歲來京甚
衆之故應發倉米一萬石照時價減糶則米價可平於
民生大有裨益若一萬石不敷即再發一萬石平糶
四月辛亥
上命都察院左都御史趙申喬往廣東平糶倉穀
諭之曰朕覽廣東奏銷冊内見存米二萬餘石以之減價
平糶似屬有益爾至廣東詳查如所糶穀石尚不足用
即速奏聞朕令動正項錢糧買米平糶江西湖廣二省
不禁商人販米良有益處前江浙米貴朕諭將湖廣江
西米船放下江浙米價遂平廣東督撫若於正月間早
行奏聞則海運可及今風信不順海運尚難行也
五月庚辰
上諭大學士等曰提督康泰奏稱蜀省一碗水地方聚集
萬餘人開礦隨逐隨聚見在差官力行驅逐朕念此等
偷開礦厰者皆係無室可居無田可耕之貧民每日得
錙銖為養生之計若盡行禁止則伊等何以為生果如
滇省礦厰所出頗多亦可資助兵餉此處所出無多應
令該地方文武官員盡心設法使窮民獲有微利養贍
生命但不得聚衆生事妄行不法耳
六月己丑
上駐蹕熱河行宫
諭大學士等曰從來壬辰癸巳年分雨水應多去歲幸而
未澇觀此兩日雨勢連綿此處山水或發亦未可定東
邊之隄因城牆所逼水必洶湧東邊廵守之人在河灘
中者若不小心則無走避處矣應預為之備至於貿易
人民所居之屋凡當澗口之處亦各應防備若山水夜
發當水處恐致被衝將此曉諭
辛卯
上諭大學士等曰連日之雨朕甚恐致澇今晴甚佳人居
高處尚無妨但田禾可惜耳昔人謂壬辰癸巳年澇去
歲獲免倘今歲五月初十間雨至此時可奈何朕記
太祖皇帝時壬辰年澇大饑另戶人家以致賣身
世祖皇帝癸巳年霪雨大澇京城内房屋牆垣傾頽不堪
明成化時癸巳年澇城内水滿民皆避居於長安門等
處後水至長安門復移居端門前至棋盤街今歲朕未
來時雨水甚大老人有言後澇不及前澇但霪雨不止
則田禾倒青矣朕甚慮之
九月辛未戶部等衙門題廣東廣西總督趙弘燦
浙江福建總督范時崇等言將江南浙江米石運
至廣閩備用於地方民生大有禆益應將江南省
捐納米十萬石令總兵官穆廷栻總管船隻運至
閩省廣東督撫撥船至閩省接運往廣東浙江亦
報被災將五萬石仍留浙省將五萬石令總兵官
吳陞運至閩省
上曰浙省今歲歉收十萬米石仍留備用江南十萬石内
將五萬石運至福建五萬石運至廣東米到日即行平
糶勿致浥爛
十月庚寅
上問戶部尚書張鵬翮曰錢糧之數若何張鵬翮奏曰此
數年因
皇上所免錢糧甚多今見動用至四十九年錢糧
上曰即動至五十年錢糧亦無妨爾等為戶部故如此奏
耳朕心惟百姓為重今廣東福建沿海之府州縣等處
正青黃不接之時尚宜酌量免其錢糧張鵬翮奏曰頃
皇上特加殊恩已令運米賑濟矣
上曰米雖運去但足餬口耳不能辦錢糧也張鵬翮奏曰
至彼時再行請
旨
上曰不可遲延今即其時矣
康熙五十三年甲午三月乙巳
上諭戶部甘肅一帶地方去年春麥失收秋田亦歉經該
督撫奏報甚明其地俱係山田稍遇天旱易致荒歉是
以舊歲特沛恩澤蠲免租賦見在雖據該督撫設法賑
濟給與牛種此外更應作何籌畫使小民得所永有裨
益著遣工部右侍郎常泰大理寺少卿陳汝咸到彼會
同該督撫詳查地方百姓情形確議具奏
癸丑
上以甘肅被災
命工部右侍郎常泰大理寺少卿陳汝咸前往察勘
諭之曰朕曾至寧夏其地方有似蒙古所種惟青稞遇歲
不收民即流散爾等到彼應與總督鄂海廵撫岳拜計
議教百姓牧養牛羊蓋甘肅地方不比直隸山東與蒙
古同宜畜牛羊雖遇荒歲食乳亦可度日矣又其地産
肉蓯蓉天門冬煮食之味似山藥又一種沙米亦可食
被災諸處爾等悉親身往勘會同督撫酌議以聞
六月丙戌
上諭領侍衞内大臣等曰天氣甚熱貿易人等多夜行者
伊等但知為利不顧其身朕甚念之嗣後有緊要事方
許夜行朕視商民皆如赤子無論事之鉅細俱當代為
熟籌也至於一應隨行官員兵丁執事人等如有公事
不必過亟緩緩前行將此交與兵部自喀喇和屯以至
口上俱遍張告示併於各該管處通行曉諭
十月壬辰甘肅廵撫綽竒疏言甘肅寧夏等處今
歲被災窮民請計口散賑至來年夏收時停止
上諭曰甘肅地方被災流移各處就食之民見令招回本
處但時尚沍寒本處竝無糧米招回無益俟來年春耕
時送回方有益也
康熙五十五年丙申閏三月壬午
上諭大學士等曰直隸廵撫趙弘燮因順天永平兩府所
屬地方米價騰貴民多乏食奏請借帑銀差官貴買賤
賣再借莊頭積貯之米減價糶賣朕思治天下之道以
養民為本當此太平之際而使民乏食可乎從前如福
建廣東遠處偶遇災荒猶海運賑濟况京師畿輔之地
乎去年順天永平保定河間宣化五府因雨水過多米
穀歉收已將錢糧盡行蠲免積貯之米減價糶賣見今
閭閻積貯無多若又以銀買穀則米價益加騰貴今京
倉通倉之米甚多將倉内所貯之陳米發二十萬石遣
堂司官運至各處地方不論旗民確查賑濟窮民始得
均沾實惠且直隸北四府地方有水路可通即由旱路
運去亦不甚遠不過在人區畫而已至於運米脚價以
米給之亦可煮粥之柴以米易之亦可近京之地減價
糶賣今又發陳賑濟則小民斷無乏食之虞矣又
諭曰朕聞今年直隸南四府地方麥苖甚好但麥收時亦
止有地之人得食而己未種麥之人何由而得朕意此
番賑濟須至九月民方不致乏食每歲五城煮粥施濟
至三月即止今尚未停止於民大有裨益古之人君居
深宫之中不知民間疾苦者甚多朕廵行各處曾目擊
之故知之甚確又於直隸各省年穀豐歉時加訪問地
方大吏所以不敢隠瞞朕凢事但求實濟不務虛名即
如積貯之事聞之似善行之甚難從前連歲豐收朕曾
諭地方官令民間節省積貯但窮民一年所得餬口之
外别有費用何得餘剰至於社倉一事李光地任直隸
廵撫時曾以此為有益卒不能行今太平已久生齒日
繁而田土未增且士商僧道等不耕而食者甚多或有
言開墾者不知内地實無閒地今在口外種地度日者
甚多朕意養民之道亦在相地區處而已陜西臨洮鞏
昌等地方雖不可耕種若於有水草之地效蒙古牧養
則民儘可度日而百姓但狃於種地不能行此昔年去
山東賑濟人員曾云或有人在牛旁不知取乳而食坐
以待斃此皆不習之故耳爾等將趙弘燮所奏之事會
同九卿確議具奏
五月壬戌
上諭大學士等曰京畿地方至今雨未霑足朕心不勝焦
勞自密雲至口外田禾甚佳及問各處來人俱云雨水
尚有不足之處念京城人民輻輳就食者多且太平日
久人口滋生多至數倍以此平素間諄諄以此事面諭
諸大臣今值暵旱之際若再不亟為籌畫朝廷之上所
理者何事乎閱此次報内米價又長八旗官兵糧米定
例於八月内支放今若候至八月米價必愈加騰貴著
於五月初十日起即行支放至京城米石若仍行減糶
甚為有益著再發米三萬石交與原派賣米官員減價
糶賣爾等轉諭戶部
康熙五十六年丁酉六月丙戌
上諭大學士等曰今年雖旱然得雨之後或連綿陰雨亦
未可定應傳八旗軍民人等將危圮房屋牆垣修理滲
漏之處早行苫蓋并潮濕朽壞物件移置高處凡事豫
則易備朕凡經歴之處心思所到即行傳諭即不連綿
陰雨平常豫備亦可也
十月癸卯
上諭大學士等曰朕理事五十餘年無時不以民生為念
凡廵行所至之地即加訪問故於民之疾苦無有不知
各省奏事之人伊所過地方年景豐歉米價貴賤無不
詳悉問之故總督廵撫提督總兵官等一切事皆無敢
隠匿者今年各處皆豐收河南連年大熟朕念切民生
爾諸臣當體朕恤民之意凡有聞見之處即當奏聞不
可佯為不知也
康熙五十七年戊戌八月庚子
上諭大學士等曰聞今年安徽所屬地方出蛟發水甚是
傷民前日曹頫家人來奏晴雨錄詢問是實總督廵撫
雖未啟奏朕既聞知心切軫恤京中有安徽地方官員
著九卿速行問明
康熙六十年辛丑四月己酉
上諭大學士等曰去冬雪大所以今春雨澤甚少大約冬
雪多則春雨必少春雨少則秋霖必多此非有占驗而
得知者也朕六十年來留心農事較量雨暘往往不爽
且南方得雪有益於田土北方雖有大雪被風飄散於
田土無益今歲山東得雨河南山西陜西未甚得雨備
荒最為緊要不可不預為籌畫若直隸山東河南已難
料理至山西陜西其補救尤難古人云三年耕則有一
年之積九年耕則有三年之積言雖可聽行之不易如
設立社倉原屬良法但從前李光地張伯行曾經舉行
終無成效至於各省積貯穀石雖據報稱數千百萬實
在存倉者無幾即出陳易新之法亦不為不善第春間
僅有所出秋間竝無所入州縣官侵蝕入已急則即以
折銀掩飾此等積弊朕知之甚詳其報荒之真偽虛實
朕亦無不洞悉如熱河所積穀石每年減價平糶秋收
糴補還倉數目無多稽查頗易所以每有餘糧語云大
兵之後必有凶年昔征𠞰三逆時豐收足以供給竝無
一州一縣貽悞及平定以後間有歉收之年不可不綢
繆於未雨也邇來稍覺暵旱或者政事有缺失應行改
正之處亦未可定爾等會同詳議具奏
五月甲申
上諭戶部朕御極六十年自冲齡時惟以黎庶為重宵旰
圖維勤勞至今今春朕之子孫暨六世孫輩與舉國官
兵人民請行大慶典禮在朕固所應受衆亦咸以為宜
朕意昔年辛丑係
皇考賓天之歲今歲又值辛丑况西陲用兵事尚未竣是
以堅辭不受今年朕躬自四月違和五月初旬又復感
寒遂覺甚病以致面色稍減或稍行動或多言語便不
勝倦乏目今直隸山東河南山西陜西麥已無收民多
饑餒屢令大學士九卿議奏茫無頭緒似此尚忍而不
言將來不知作何底止也諸大臣皆受高爵厚祿應視
萬民如一身一家各抒拯救之法若必俟朕降諭旨推
諉於朕則大臣所任何事耶今朕躬甚弱心思亦短易
倦善忘惟諸大臣是頼救民之策不可不急為籌畫著
大學士九卿等速行詳議甚勿輕視倘再遲時日被災
之民不能待矣
九月辛亥
上諭近御侍衞等曰爾等日侍朕側於朕心憂勞之處差
知大槩若百官萬民何從而知朕日理萬幾其他姑置
勿論即每年春時為雨水田禾時刻不忘留心究問直
至秋成始稍釋念至於冬日内地常恐雪少口外地方
又恐雪大此等苦心惟身歷方能知之即爾等日侍左
右者亦未必悉知也
康熙六十一年壬寅二月乙酉
上諭吏部侍郎張廷玉内閣學士勵廷儀曰去歲秋冬雨
雪頗少今春已届清明尚覺亢旱民以食為天朕以萬
姓為念雨暘不時朕心豈能安乎見今各處為朕祈福
不如祈雨倘得大沛甘霖朕即以為福矣
六月壬戌
上諭大學士等曰盛京地方屢歲豐收米穀價值甚賤民
間或致濫費著令盛京米糧不必禁糶聽其由海運販
賣可傳諭盛京將軍府尹知之
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十二
