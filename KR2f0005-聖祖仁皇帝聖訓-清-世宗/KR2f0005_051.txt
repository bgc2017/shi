欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十一
卹舊勞
康熙元年壬寅正月庚寅
上諭吏部原任大學士希福范文程甯完我額色黑皆自
太宗文皇帝時歷任内院贊理機務效力最久勤勞素著
其子宜加擢用以示鼓勵范文程子范承謨額色黑子
塞思赫已補内院學士希福甯完我各一子亦著以學
士用
康熙二年癸卯五月甲戌
上諭禮部滿漢官員卹典已有定例其一品官員與諡者
宜加優異以示酬庸以後一品官員曾經與諡者除造
墳外仍著予立碑
八月庚子
上諭兵部綠旗官員任滿三年病故有加贈等第滿洲官
員病故者無加贈等第今滿漢俱應一體爾部議奏
康熙八年己酉五月己亥内祕書院學士禪布奏
伊祖達海巴克式蒙賜諡文成請立石碑以光永
久
上曰達海巴克式通滿漢文字於滿書加添圈點俾得分
明又照漢字增造字樣於今賴之念其效力年久著有
勞績著追立石碑
六月壬申
上諭吏部兵部蘇克薩哈奉
皇考遺詔輔政雖係有罪罪止本身不至誅滅子孫後嗣
此皆鰲拜等與蘇克薩哈不和挾讐滅其子孫後嗣深
為可憫其白爾黑圖等竝無罪犯因係族人連坐誅戮
殊屬冤枉其蘇克薩哈原官及白爾黑圖等官職俱應
給還爾二部將此案所革官員俱行查明議奏
七月壬寅
上諭吏部朕閱處分原任戸部尚書蘇納海等原案竝無
大罪鰲拜等但以為撥地遲延遽行拏問多端文致誣
陷不按律文任意將無辜處死原任總督朱昌祚廵撫
王登聯於撥換地畝時見民間旗下困苦因有地方之
責具疏奏聞輒以為非其職掌越行干預亦不按律文
冤枉處死伊等皆國家大臣竝無大罪冤死殊為可憫
理應昭雪以示仁恩作何恩卹予諡及廕子入監讀書
爾部詳議以聞
康熙九年庚戌二月丁丒先是内國史院大學士
衛周祚引疾乞歸
上念其勤勞有年給祿如故俟病痊起用至是衛周祚以
在籍支俸三年受恩過當具疏辭俸
上曰卿在任著有勞績回籍調理特給祿以資頤養可仍
遵前命祗受勿辭
乙酉
上諭吏部兵部向來包衣佐領下官員子弟不准為廕監
生其筆帖式亦無品級今思内外官員效力相同加恩
豈宜有異嗣後包衣佐領下官員子弟應否為廕監生
及筆帖式應否授品級爾部定議以聞
康熙十一年壬子六月辛丒先是兵部尚書王弘
祚引年乞休
上念其舊勞命乘傳歸籍仍令滇省藩司給俸至是王弘
祚疏辭
上曰卿在官著有功績引年乞休特給俸祿以資頤養其
仍遵旨祗受不必控辭
康熙十二年癸丒二月辛酉
上諭致仕耆舊大臣等曰國有耆舊大臣規模甚覺可觀
其大臣等有疾若必俟奏明請醫恐致遲滯嗣後有疾
者於藥房諸醫中惟其所擇延往調治不必奏聞朕亦
即傳諭諸醫知之
康熙十三年甲寅六月甲午朔
上諭兵部耿精忠之祖耿仲明於
太宗文皇帝時航海歸誠優錫王爵效力行間勞績茂著
及其身故睿親王不令承襲
世祖章皇帝追念舊勲特允其子耿繼茂仍襲王爵令兩
鎮巖疆為國藩屏爰及朕躬惓懷勲裔恩寵有加後覽
其病終遺疏有地方兵民凋敝賊寇未滅死不瞑目等
語忠義肫篤深切軫念且因耿繼茂之子耿精忠自幼
曾為近侍予襲王爵仍鎮閩省朕以耿精忠必能紹祖
父遺訓殫竭忠猷無忝先烈乃不意近為逆賊吳三桂
誘惑煽亂地方棄累世之忠貞搆一旦之狂悖既干國
法復墜家聲朕猶念其祖父前功耿精忠係一時無知
墮人狡計與吳三桂不同故將吳三桂子孫正法耿精
忠在京諸弟照舊寬容所屬官兵竝未加罪今遣寧南
靖寇大將軍多羅順承郡王勒爾錦由湖南進兵鎮南
將軍尼雅翰由廣西進兵安西將軍赫業及西安將軍
瓦爾喀等已克七盤朝天等關直抵保寧尅期恢復全
蜀三路攻取雲南吳逆指日授首定南將軍希爾根由
江西進兵平南將軍賴塔由浙江進兵平寇將軍根特
巴圖魯由廣東進兵三路攻取福建又遣揚威將軍阿
密達鎮西將軍席卜臣安南將軍華善鎮東將軍喇哈
達等各領大兵駐扎江南京口等處調度征𠞰耿精忠
殲滅亦在旦夕但念耿精忠祖父宣力累朝今及其身
遽至覆亡宗祀斬絶朕心深為不忍且吳三桂乃本身
投誠之人背恩反叛自取誅戮耿精忠自祖父以來受
恩三世四十餘年非素蓄逆謀首倡叛亂者比爾部即
傳諭耿精忠果能追念累朝恩德及伊父忠藎遺言革
心悔禍投誠來歸將侵犯内地海賊速𠞰圖功即赦前
罪視之如初朕以至誠待天下誥諭昭如星日俾其善
自審度勿負朕保全勲舊之意爾部即遵諭速行
七月辛卯
上諭兵部耿精忠身雖背叛念其祖父投誠效力累世舊
勲朕豈肯以耿精忠之罪及其先人大兵平定閩省之
日其祖父骸骨仍許收葬
十一月庚辰
上諭兵部平南王尚可喜孫女嫁為耿精忠子婦年未二
旬忽遭事變王係勲舊大臣為國勤勞忠藎茂著其孫
女理宜保全我兵𠞰平閩省之日大將軍王等務留心
察救給王團聚又
諭曰平南王尚可喜疏奏續順公沈瑞眷屬尚多淪陷閩
中念沈瑞亦係勲舊眷屬宜與保全其令大將軍王等
一體留心察訪勿致失所
康熙十五年丙辰二月癸丒朔
上諭平南王尚可喜曰王累世勲舊竒猷重望久鎮巖疆
勞績懋著自逆賊變亂以來王篤守忠誠殫抒籌略訓
練士卒保障地方𠞰禦賊寇朕所倚毗今覽王奏稱年
老漸衰身嬰疴疾請遣大臣經理廣東事務具見王實
心為國計慮周詳朕與王情同父子誼若手足覽疏未
竟朕心惻然但王屬官兵駐鎮日久地方寧謐措置咸
宜軍民依賴若别遣大臣前往恐該省之事一時未能
周知所關匪細王可於諸子中擇才略素優者遣赴潮
州整理軍務大將軍平南王尚之孝回省城侍王左右
扞衛封守王其加意調護期於平復以慰朕憂慮眷念
至意
七月壬辰
上諭兵部吳逆背叛以來潛布偽書煽惑人心原任提督
陳福妻子雖在四川毫無瞻顧篤志忠貞𠞰禦賊寇恢
復城池功績茂著及率兵進𠞰固原中途為參將熊虎
等所害前因變出倉猝不能救之兵弁俱釋不問今既
察明熊虎等四人實係首惡斷難寬恕即行正法以懲
姦宄其餘兵弁各守汛地毋得牽連嗣後再有首告者
即以其罪罪之其徧諭寧夏提標官兵知悉
八月丙子
上諭吏部兵部撫遠大將軍都統大學士圖海器識老成
才猷練達贊襄機務宣力累朝以文武之長才兼忠愛
之至性勞績懋著倚毗良殷前察哈爾布爾尼背恩反
叛命圖海為副將軍率兵征𠞰運籌决勝克振軍威未
及一月捷功立奏逆賊纖滅疆圉敉寧近以平涼阻兵
日久屢命𠞰撫罔有成效特簡圖海為大將軍統率大
軍節制各路果爾謀略淵深調度得宜軍鋒所至一戰
克捷更能體朕好生之心宣布恩威開誠招撫遂使平
涼慶陽固原等處文武官員兵民傾心向化悔罪歸誠
生靈免於塗炭邊境賴以保安數日之間關隴悉定皆
因籌畫周詳布置神速勦撫竝用克建膚功圖海以心
膂大臣膺秉鉞重寄實心為國克副倚任朕心深為嘉
悦於軍功議敘外應從優加恩封三等公以示朕眷注
忠勤酬答勲庸至意又
諭兵部自逆賊煽亂以來姦徒附和侵擾地方關隴以西
疆域遼闊大兵一時未集人心不無動摇靖逆將軍侯
張勇提督王進寳總兵官孫思克一聞蘭州之變即率
兵星馳渡河𠞰禦收復城邑條奏機宜舉發偽劄緝獲
姦諜綏定邊陲厥功甚大及大兵攻取平涼專任靖逆
將軍侯張勇等鎮守秦鞏復殫心籌畫調度合宜𠞰禦
川賊屢奏捷音紓朕西顧之憂功尤茂著伊等皆宿將
重臣矢志報國同心協力展布謀猷兼以訓練士卒忠
義素孚故能身先行陣所向克捷其所屬將卒亦皆效
力共建功績朕甚嘉之於軍功議敘之外應從優加恩
以示朕奬勵忠貞酬答勲勞至意張勇著為一等侯襲
十次王進寳加一等阿思哈尼哈番襲八次授為奮勇
將軍仍兼管平涼等處提督事務孫思克著授為一等
阿達哈哈番提督涼州軍務
康熙十七年戊午四月丙申
上諭兵部提督九門步軍統領費揚古自任事以來夙夜
勤勞殫心料理緝獲盗賊搜捕姦宄使里巷寧謐輦轂
肅清向來效力有年今尤克稱厥職應行議敘以示鼓
勵著議奏
十二月甲戌
上諭大學士等曰滿大臣有喪特遣大臣往賜茶酒滿漢
大臣俱係一體嗣後漢大臣有喪亦應遣大臣攜茶酒
往賜
康熙十八年己未十一月乙未
上諭議政王大臣等曰鄂爾多斯多羅郡王古魯當榆林
總兵官遣使請兵不及候旨即調兵應援及聞神木變
叛又即遣其子統兵先行嗣復力疾親往為國效力撫
降神木縣古魯可封和碩親王
康熙二十年辛酉四月丁酉
上駐蹕和爾和地方
諭喀喇沁杜楞郡王扎錫等曰喀喇沁故塔布囊和濟吉
爾出征時最著勤勞今朕至此地遣散秩大臣鄂齊兒
等攜茶酒往奠
康熙二十一年壬戌二月壬辰
上諭學士張英曰爾素性醇樸侍從有年朝夕講筵恪共
盡職兹以爾父未葬具疏請假朕念人子至情忠孝皆
出一理准假南旋賜白金五百兩表裏二十疋既旌爾
勤勞兼資墓田之用爾其欽悉朕惓惓至意
八月乙未原任拖沙喇哈番祁塔特叩閽稱自幼
從征得官與子都爾壽承襲緣事革職今年踰七
十乞一養贍地部議不允
上曰祁塔特效力戎伍得官與子承襲今其子革職襲次
已完而祁塔特乃身得世職者竟無資生之計朕心憫
之以後此等革去承襲之官其襲次已完者原得世職
人員應給與半俸
辛丑
上諭講官牛鈕陳廷敬曰大學士馮溥效力有年請老歸
里今特賜詩一章篆章一方墨刻一冊爾等往宣朕旨
朕聞山東之仕於朝者大小固結互相援引凡有涉於
已私之事不顧國家往往造為議論彼倡此和務使濟
其私心而後已又聞居於鄉者多擾害地方朕皆稔知
其弊馮溥久在禁密之地歸里後可教訓子孫務為安
靜故大學士衛周祚居鄉謹厚在閭里中若未嘗任顯
秩者必如此人方副朕優禮之意
九月乙巳朔
上諭大學士等曰王進寳趙良棟當逆賊竊據漢中四川
時悉力固守在外領兵諸將咸以恢復為難因特遣學
士禧佛馳往傳諭從來漢人地方猝有變亂即用漢兵
戡定竝無藉力滿兵之事爾等皆封疆大臣久歷戎行
應各率所隸部曲將士相機進取時趙良棟即首先倡
議恢復隨允所議令刻期進𠞰於是二人協力克取漢
中至蘭州失陷時王進寳遂率兵乘筏渡河恢復蘭州
鞏昌等處𠞰禦賊寇所向奏功及同取漢中之後二人
意見不合嫌隙漸生遂分路進兵趙良棟直取成都王
進寳恢復保寧若成都不下則雖攻保寧未易即拔若
保寧未克則雖下成都難以固守勢必至於復退是二
人功績俱著封疆使能公爾忘私和衷共濟即統士卒
乘勝長驅則滇黔賊寇可以計日殄滅何復遷延歲月
遲至一二年之久耶且二人既克成都保寧賊衆畏懼
遂悉其精銳入川抗拒雖彼中路空虛大兵得乘機進
取沅州鎮遠貴陽等處而川中賊勢復張已恢復之疆
土幾至再陷此皆由不能和衷之所致也二人賦性鹵
莽不諳大體各懷私忿互相攻訐交圖陷害朕當二人
訐奏之初即已洞悉情事念二人功績並茂惟欲保全
絶無究察之意且一切投誠人員有免其前罪者有仍
加錄用者况此建立功績之人耶今二人俱在京師如
欲治罪何難逮問重處但朕意終以保全為念將二人
互訐章奏俱行發還概不究問其遲於救援失䧟地方
關係軍機等事仍照例察議此非為二人調解盖深惟
國家大體務欲保護勞臣用全終始故行申飭自今以
往二人須洗心滌慮各改前愆消釋私嫌共矢忠藎以
副朕優待功臣至意
十二月癸未九卿議覆雲南貴州總督蔡毓榮題
土司承襲事
上曰所言承襲事似亦近理昔吳三桂未叛時征討水西
曾滅土司安坤其妻率所屬奔於烏蒙生子安世宗今
尚幼穉朕觀平遠黔西威寧大定四府土司本屬苖蠻
與民不同仍以土司專轄甚便且大兵進取雲南此土
司曾來接應著有勤勞爾等可傳出征大將軍貝子章
泰都統賴塔等詢明情形奏聞
康熙二十三年甲子二月庚戌
上諭福建提督靖海將軍侯施珢曰進𠞰臺灣官兵衝冒
險阻遠涉波濤效力甚久今海逆方平即行裁去殊屬
可憫應行文展界尚書杜臻學士席柱并料理錢糧侍
郎蘇拜等公同會議將閩省陸路官兵内裁汰老弱者
即以征𠞰臺灣官兵補額務令得所
九月甲戌
上諭大學士等曰纂修
太祖高皇帝實錄朕已敬覽畢滿漢文義俱符不失本意
其
實錄内勲舊及諸臣後裔可察明另列一單進呈如無後
者亦註明備覽
康熙二十四年乙丑五月甲申
上諭戶部原任廣西廵撫郝浴前差兩淮廵鹽潔已奉公
恤商裕課後經簡任廣西廵撫清廉愛民克稱厥職其
所動錢糧非係入已從寬悉免追取以昭朕優恤廉吏
至意爾部即遵諭行
康熙二十七年戊辰七月乙酉
上諭福建提督靖海將軍侯施琅曰爾前為内大臣朕特
加擢用爾果能竭力盡心不負任使舉六十年難靖之
寇殄滅無餘誠爾之功也邇來或有言爾恃功驕傲者
今爾來京又有言當留爾勿遣者朕思寇亂之際尚用
爾勿疑况天下已平反疑爾勿遣耶今命爾復任自此
宜益加敬慎以保功名從來功高者不克保全終始皆
由未能敬慎之故爾其勉之更須和輯兵民使地方安
靜以副朕愛兵恤民并保全功臣至意
康熙三十年卒未七月壬子
上諭大學士等曰杜立德在
世祖時著有賢聲禀性厚重行事正大非若他人徒務虛
名如遇事得其情理不但不苟隨同列即於朕亦不曲
從曩議政王大臣將尚之信議以正法朕以尚之信向
受封爵一旦正法誠屬不忍欲令伊自裁杜立德奏曰
尚之信乃背國叛逆若不加之顯戮以正國法非臣所
能知也執奏甚力其他事類此者多誠可謂賢臣矣
康熙三十二年癸酉十二月癸未
上諭大學士等曰兵弁被創殘廢者雖已給身價之半而
不食錢糧則貧者無以為生此等皆奮力行間至於殘
廢良可憫惻兹後若此殘廢中尚可支持者充南苑門
兵倉庫諸地老人缺給以錢糧前為護軍校驍騎校今
猶可支持者諸館之正副首領缺出用之
康熙三十三年甲戍九月甲申
上諭兵部凡地方防守官兵擒賊之時受傷身故者著給
與身價銀兩著為令
康熙三十六年丁丑三月戊午
上駐蹕高家堡南昭武將軍馬思喀疏報原任勇略將軍
趙良棟病故
上召隨駕總兵官白斌等諭曰趙良棟偉男子也行間著
有勞績但性躁心窄每與人不合有時奏事朕前亦言
語粗率朕保全功臣始終容之後有疾朕嘗遣賜藥食
彼所奏無不准行此特欲有疾者喜悦而速愈耳今聞
奄逝朕殊為惻然聞趙良棟存日與總兵官王化行不
相能朕至寧夏務為其妻子區處使之安生斷不使受
害於其仇也
丙子
上自横城渡黃河駐蹕河崖
諭大學士伊桑阿曰趙良棟乃為國立功之人今已身故
明日過其門著遣皇長子允禔部院諸大臣弔之賜祭
一次陳福亦為國效力之人現經此地亦賜祭一次
丁丒
上駐蹕寧夏
諭大學士伊桑阿曰朕臨此地著查寧夏官兵去年在昭
莫多翁金地方陣亡者兵丁賜之卹銀官員著遣官致
奠
康熙三十七年戊寅四月甲寅
上諭大學士等曰右衛西安陣亡撥什庫及披甲人等其
子著給與應得品級若令來京則貧者有移居之累著
停其前來仍留原處供職
六月丁卯兵部議奏原任步軍校雅母泰等因有
功牌應給半俸
上曰該部但以殘廢之人議給半俸其陣傷告退何以竝
未議及若輩於行間被創不能供職深為可憫宜加特
恩
十月戊午
上駐蹕盛京
諭内大臣等曰開國佐運勲臣楊古利費英東額亦都三
人效力甚可嘉尚此三人墓朕祭
昭陵之日親臨奠酒其餘諸臣效力亦屬可嘉康熙二十
一年曾經祭奠者照前舉行穎親王薩哈廉克勤郡王
岳托等墓各遣大臣致祭尋楊古利費英東額亦都之
子孫公福善等奏曰
皇上欲親臨臣等之祖墓奠酒臣不勝惶懼伏祈
皇上停止
上諭之曰
太祖
太宗開國定鼎爾祖輔佐勲勞爾等未必詳悉朕比年來
觀閱
實錄知爾等之祖於開創時功績懋著深屬可嘉朕既親
來竭
陵必當臨爾祖墓奠酒爾等母庸再奏
康熙三十八年己卯九月戊午
上諭大學士等曰大學士阿蘭泰效力年久品行清純辦
事敬謹朕聞其病篤先遣皇長子允禔往視朕尚欲親
臨及皇長子允禔回奏業已昏迷隨聞其溘逝朕深用
震悼即遣皇長子允禔等臨其喪賜鞍馬四匹白金千
金大臣病故雖無輟朝之例朕心不忍特停辦事一日
康熙三十九年庚辰八月己卯
上諭兵部將軍孫思克謀勇素裕居官甚優效力行間克
奏膚功久鎮巖疆勤勞茂著允稱良將其從前所革世
職著給還以示優眷
康熙四十年辛巳十月壬申
上諭大學士等曰前曾諭襲職之人如有殘疾將其職另
襲他人但殘疾不准承襲無以養贍其先立功之人亦
屬可憫嗣後應襲之人雖有殘疾仍令襲職但不與食
俸止給每月錢糧俟其子孫應襲之年再令承襲若無
子孫俟其本身故後始准另襲則公差無悞其先立功
之人亦得沾恩該部詳議
康熙四十一年壬午二月己巳
上駐蹕真定府
諭大學士等曰此城十餘里外有原任大學士梁清標墓
凡朕廵幸所及遇已故大臣墓俱遣大臣致奠爾等其
往奠之
四月甲戌
上諭予告大學士王熙曰卿耆年舊德歷官最久自去歲
告病在家朕無日不注念老臣也近日九卿皆求匾額
字對想卿身雖在告心未嘗一時不在朝中故特書匾
對各一并臨米芾書一幅賜卿卿其勉強餐食輔以醫
藥慰朕不忘舊臣之至意
十二月壬午
上諭大學士等曰原任吏部侍郎額星額因詿誤革職非
有大過今年已衰老朕比來廵歷所至凡以詿誤罷職
年老官員在籍者皆給與原官職銜以示朕優遇老臣
之意額星額著以原銜給之
康熙四十二年癸未四月戊戌兵部議覆土司田
舜年疏請以伊職令其嫡子田昞如承襲其次子
田旻如願入京備使令所給敕命免繳部俱無庸
議
上諭曰逆賊吳三桂作亂之時田舜年一心效力頗有勞
績著依所請令伊長子田昞如襲職原領敕命亦著免
繳部其次子田旻如著來京效力
是日
上諭大學士等曰頃朕往察河工原任侍郎任克溥於山
東途次迎駕見其年將九十現在諸臣未有如其久者
朕深為眷念著加刑部尚書銜以示優遇老臣至意可
諭吏部知之
五月戊申
上諭兵部直隸各省所有世職官員皆因彼祖父有功故
給以世職著召來引見如有馬步射俱優人才堪用者
及其年少補用
十一月戊申
上諭山西廵撫噶禮曰朕年少時衛周祚曾任大學士朕
今經過其地已令大臣往奠其墓爾可傳諭地方官將
伊孫照看俾讀書成立
丁巳
上駐蹕西安府閱駐防官兵射皆精練
上甚嘉悦因命記其善射之尤者
諭大學士等曰朕為西土兵民生計不辭地方遥遠冒涉
嚴寒躬行廵狩見西安右翼舊兵效力行間著有勞績
防戍頻仍不計其數人多帶傷其父與伯叔兄弟親戚
亦有陣亡者朕心深切軫念且皆循循奉法騎射熟嫺
軍容整肅朕甚嘉之較之各省之兵尤為超出應大沛
恩澤以示朕不忘勞勩人員之意隨賞賚銀兩有差
己未
上閱西安府兵召原任將軍佛尼勒之子額倫特賜酒
諭之曰爾父效力行間爾亦由兵丁效力以至協領因此
親賜飲表異於衆又以鑲藍旗協領辛泰由步軍效力
以至恊領竝副將康泰韓忠俱人材矯健皆召至
階上令侍衛等飲之
康熙四十三年甲申十一月辛亥四川陜西總督
博霽疏參凉州總兵官魏勲年老
上諭大學士等曰魏勲於軍前甚有勞績兵民亦皆愛戴
此等人材今西陲亦復有幾如果年邁令具呈請休可
也何必題參原本發回又
諭曰魏勲及師帝賓麥良璽俱係舊臣詎可輕言參劾前
者佛倫任總督時亦欲參師帝賓曾面奏朕前朕不之
許如此等人若皆劾而罷之恐其餘寒心設有任用之
處若等俱非易得者也提督潘育龍亦好武臣中一介
不取操行俱全者實難得之但不犯法不貪冒即已矣
且本朝邊疆武臣在地方不生一事與文臣同心效力
兵民協和誠為自古所少今經歷軍陣之大臣已漸零
落至於海戰又不得比於江湖前從福建海島來降者
皆知海戰之法今亦少矣此可不留意乎
康熙四十四年乙酉二月辛巳
上諭大學士等曰原任刑部右侍郎勵杜訥向在南書房
效力二十餘年為人敬慎積有勤勞竝無過譴其品級
雖不及予諡之例曩者原任侍郎沈荃曾經予諡今勵
杜訥亦著賜諡爾等會同禮部議奏
三月壬戌
上諭大學士等曰原任禮部侍郎高士竒在南書房效力
年久頗著勤勞其品級不至予諡朕軫念舊臣原任刑
部侍郎勵杜訥已照侍郎沈荃例予諡今高士竒亦應
予諡以示特恩爾等會同禮部議奏
四月己丒
上諭江南江西總督阿山等曰朕昨往雨花臺曾見原任
總督傅拉塔祠堂傅拉塔居官甚好其參劾之人雖多
總無怨者大有氣節實心效力朕因是特書匾額賜之
爾等刊畢可親懸其祠堂此匾額之字宜善加封裹給
與其子
康熙四十五年丙戌六月丁亥朔
上諭修國史諸臣曰開國功臣作傳當因其事蹟先後以
定次第若視功績分次第或有本人功績少而子孫功
績多者反置子孫於前列可乎今應分别
太祖
太宗
世祖三朝功臣以何人居首請旨再定至逮事
三朝功臣各於本人傳内通行開載事蹟其子孫有立功
者附載於下俟作傳畢可錄出分給其子孫各一通令
藏於家
七月丁巳兵部議覆原任雲南貴州總督巴什請
將進征紅苖陣亡被傷官兵加恩一疏應俟該督
分别議奏到日再議
上諭大學士等曰進征紅苖陣亡被傷官兵席爾達所奏
極明何俟督撫具題遲延日月彼時之督撫俱已更換
若俟伊等分别議奏其事必致遲久官兵不得沾實惠
矣
康熙四十六年丁亥五月戊寅
上諭吏部朕廑念河防屢行親閱凡自昔河道之源流及
歷來治河之得失按圖考蹟靡不周知粵從明末寇氛
决黃灌汴而洪流横溢歲久不治迄於本朝在河諸臣
皆未能殫心修築以致康熙十四五年間黃淮交敝海
口漸淤朕乃特命靳輔為河道總督靳輔自受事以後
斟酌時宜相度形勢興建隄壩廣疏引河排衆議而不
撓竭精勤以自效於是淮黃故道次第修復而漕運大
通其一切經理之法具在雖嗣後河臣互有損益而規
模措置不能易也至於創開中河以避黃河一百八十
里波濤之險因而漕輓安流商民利濟其有功於運道
民生至遠且大朕每莅河干徧加諮訪沿淮一路軍民
感靳輔治績者衆口如一久而不衰夫人臣有大建樹
於國家者奬勲酬庸宜從優渥雖賜卹易名已循彝典
尚應特予褒敘賁以殊恩靳輔著加太子太保仍給世
職拜他喇布勒哈番用彰朝廷追美勞臣之典為矢忠
宣力者勸
是日
上諭兵部國家綏輯兵民乂安海嶠必資威望素重之臣
以畀干城之寄有能久鎮巖疆實彰勞績者則錫命酬
庸宜加顯秩福建水師提督吳英當王師初定八閩即
親履行陣歷四十餘年比任提督以來益殫壯謀克修
軍紀目前諸將中明習水性訓練舟師者罕與嫓倫是
用特賁殊恩俾膺異數著授為威略將軍仍管水師提
督事務以示朕優眷勞臣至意
康熙四十八年己丑八月乙巳
上諭兵部國家慎簡武臣專膺閫寄惟是敉寧疆圉和輯
軍民斯於地方大有裨益而酬庸奬勲之典宜加優渥
陜西提督潘育龍久履戎行蔚有勞績歷試重鎮克殫
謀猷自擢任西秦以來御兵飭伍有勇知方邊境肅清
閭閻安堵既威望之茂著亦年齒之日增兹特晉加顯
秩用彰異數著授為鎮綏將軍仍管陜西提督事務以
示朕隆眷老臣至意
十一月己夘
上諭吏部漕運總督職任至為重要桑額自簡任治漕以
來老成持重謹厚寬平殫力轉輸悉心經畫每歲身親
儹運俾漕艘依期抵通十餘年間從無稽遲貽誤之事
且馭衆有法恤下有恩所屬運官旗丁無不感頌愛戴
不愧為地方大吏今年齒已長而精力未衰久任勤勞
良可嘉尚著特授兵部尚書兼都察院右都御史仍加
太子太保以示朝廷崇奬老臣酬庸褒勲至意
康熙四十九年庚寅三月乙亥吏部以提督四譯
館太常寺少卿員缺請補
上諭大學士等曰今觀漢大臣俱已年邁繼此可用者難
得其人至於直隸現為大臣者無一人矣昔如魏裔介
李霨杜立德王熙梁清標等俱優任大學士始終恪慎
懋著勤勞今李霨嫡孫工部主事李敏啟著越格陞補
提督四譯館太常寺少卿以示朕崇奬舊臣優錄後嗣
至意
十二月辛巳
上諭吏部朕每因朝列舊臣漸次衰謝時切軫懷特命内
閣查順治年閒進士罷職在籍者已無多人其王士正
江臯周敏政葉矯然徐淑嘉宋慶遠皆以公事詿誤屏
廢里居今年臻耄耋深可憫念著復還原職以示朕格
外加恩至意
康熙五十年辛夘五月丁未
上諭大學士等曰朕自幼讀書見大臣多不能保其初終
故立志待大臣如手足不論滿漢蒙古非大姦大惡法
不可容者皆務保全之五十年來如大學士蔣赫德衛
周祚李霨杜立德馮溥黃機吳正治王熙李之芳宋德
宜梁清標李天馥張英熊賜履吳琠陳廷敬皆以年老
告辭林下怡養保全名節朕亦未嘗少忘常使人存問
始終如此凡在朝諸大臣朕待之甚厚伊等亦矢忠盡
力歷數十年之久與朕同鬚髮皤然矣
康熙五十二年癸巳三月壬寅
上諭大學士等曰年老諸大臣内曾於
世祖章皇帝時居官者惟宋犖田種玉而已今以年齒老
邁閒居林下宋犖現有尚書品級在身田種玉著給與
工部尚書銜俱准給誥封宋犖田種玉著酌加宫保以
示朕不忘耆舊之至意
康熙五十八年己亥正月辛丑
上諭議政大臣等曰有本人立功授職後因年老或染病
解任襲與兄弟子姪承襲之人若經病故即不准承襲
立功之人現在而遽謂承襲世次已完不准襲職殊屬
可矜嗣後立功授職之人本身若在理宜再准承襲一
次爾等會議具奏
康熙五十九年庚子四月戊午戸部尚書趙申喬
以衰疾乞休
上諭大學士等曰覽趙申喬奏疏朕深憐之念其操守清
廉始終一轍性雖暴躁而為人樸直年近八旬病勢料
難全愈倘一時不保亦未可定趙申喬乃革職留任之
官可復還原職仍令在任調理其應賠之銀亦著從寬
免追爾等將此旨速行發去使病人早知一日五内安
寧便於調攝頤養也
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十一
