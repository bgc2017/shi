欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十三
武功一
康熙十二年癸丑十二月丙辰
上諭議政王大臣等曰今吳三桂已叛荆州乃咽喉要地
關係最重著前鋒統領碩岱帶每佐領前鋒一名兼程
前往保守荆州以固軍民之心并進據常德以遏賊勢
前往官兵若沿途住歇秣馬必至遲悞著派戶部賢能
司官於每日宿處齊備草豆應付
丁巳
上諭西安將軍瓦爾喀曰四川與滇接壤今吳三桂已反
爾可率副都統一員悉領騎士選撥將領星馳赴蜀凡
自滇入川險隘之地俱行堅守大兵不日進𠞰雲南俟
我師臨境賊勢漸分倘有可乘之機爾即與提督相機
進討至西安等處朕當刻期遣發禁旅前來駐防
康熙十三年甲寅正月己丑
上諭兵部湖南鄖陽地界三省中多曠土山谷阨塞姦民
易於嘯聚且逆賊或乘間侵犯應預防之著於鄖陽特
設提督一員駐兵彈壓
二月乙巳
上諭都統覺羅朱滿等曰前諭爾等統兵鎮守武昌岳州
等處兹念長沙乃武昌咽喉又為武岡寳慶等州郡水
陸要路接壤粤西爾等若進駐長沙既兼防水陸之衝
更可壮粤西之勢爾等啟行日可即移檄廣西將軍提
撫使知我兵已赴長沙保固湖南令伊等亦各守疆土
朕遥度兵勢似宜如此至軍中情形或有難行之處當
相機調度不必拘泥慮違朕旨
甲寅湖廣總督蔡毓榮疏報長沙副將黃正卿參
將陳武衡以城叛降賊
上諭寧南靖寇大將軍多羅順承郡王勒爾錦曰都統覺
羅巴爾布護軍統領伊爾度齊額司泰等兵抵荆州是
時常德澧州尚未有變理應稍休馬力速赴常澧以戢
兵民乃遲久不前以致常澧相繼皆陷今長沙亦有變
可俟都統鄂内等兵至荆州令其鎮守荆彝諸處即令
都統巴爾布等進兵攻取常澧又襄陽為我師來往之
衝蜀寇必窺之地王軍前漢軍都統副都統可酌率官
兵留鎮襄陽
庚申
上命都統覺羅朱滿守岳州諭之曰岳州為水陸衝要亟
宜固守令都統尼雅翰等率水陸兵竝進以備應援爾
前往岳州竝趣尼雅翰等速行
辛酉
上諭吏部兵部陜省係邊陲要地西控番回南通巴蜀幅
員遼闊素號巖疆兹逆賊吳三桂煽亂滇黔四川從逆
秦省地處隣封恐有奸徒摇惑以致人心不寧雖督撫
提鎮等官各盡乃職但軍務繁重必須專遣大臣假以
便宜相機行事方可綏靖中外保固邊疆刑部尚書莫
洛前任秦督深得軍民之心諳曉地方情形兹特授為
經略率領滿兵駐劄西安一切應行事宜不由中制兵
馬糧餉悉從調發文武各官聽其選用吏兵二部亦不
得掣肘其廵撫提鎮以下官員悉受節制
三月壬申
上諭寧南靖寇大將軍多羅順承郡王勒爾錦等曰朕覽
都統覺羅巴爾布等奏議於八月進兵恢復疆土朕思
雲貴地方尚未可輕進必俟四川全定始可進取其湖
南地界南連粤西東抵江右近聞長沙副將降賊戰船
盡為賊有今當相機速取常德以斷長沙後路使賊兵
彼此不及應援我師進逼長沙則賊非来降即棄城遁
矣如此不但使賊兵膽落百姓亦早得歸耕也若不及
今進兵使賊勢漸增妨民稼穡將來我兵深入芻糧轉
運區處倍難朕據理揆度如此兵在千里之外豈能一
一指示但民心易致動摇廣西音信阻隔倘江西更有
賊警勢必遣發禁旅不惟饋餉浩繁且恐兵民之心又
生叵測爾等前出師時皆言進取雲貴之期不過八月
今賊猶未至而已叛之長澧常德諸處亦欲待至八月
設各處再有變者王將分兵以討否乎分之則兵單以
次𠞰取則馬疲今惟先取常德長沙以寒賊膽方為制
勝王宜集衆議以行
又
諭曰比聞逆賊吳三桂身至常德王所統兵馬進取常澧
之時狡寇知不能敵或出全力冒死以犯岳州武昌亦
未可料王若進兵當密示將軍尼雅翰都統朱滿各於
所向之地酌其遠近約期共舉庶幾萬全其荆州武昌
兩地軍機互相關白務宜回顧武昌王等仍相機以行
四月丁未
上諭大將軍多羅順承郡王勒爾錦等曰鎮南將軍尼雅
翰奏前使雲南大臣還至武昌攜吳三桂奏疏報順承
郡王朕思吳三桂素行狡詐此中疑有詭計如吳三桂
服罪請降王及將軍等仍議招致之益加警備毋墮奸
謀即吳三桂束身歸命其官屬當益加防範毋分兵力
務相機前進
五月己巳
上諭大將軍多羅順承郡王勒爾錦等曰岳州水陸諸路
兵力單弱可於荆州甲兵每佐領再撥二三名擇大臣
經戰者領之星夜赴援岳州如尼雅翰朱滿巴爾布等
尚未破敵須援兵既集始可進攻非謂伊等不能擊賊
正欲兵多力厚大創賊衆耳若四川已平當分兵三路
進取雲貴賊中兵將有來歸者赦其前罪厚加恩養其
以此徧行曉諭至賊兵各路入犯分我兵勢又聲言渡
江狡情叵測恐我兵偵探日久或致懈弛雖賊所不至
之處亦宜嚴加防禦
壬辰
上諭平南王尚可喜總督金光祖提督馬雄等曰逆賊孫
廷齡奏稱督提二臣誘其都統王永年謀為不軌故不
得已剪除王永年此係潛通吳逆故飾辭誣奏耳然孫
延齡雖叛其所部兵曾隨定南王效力國家豢養有年
恐大兵到日槩行誅戮朕心不忍前有旨如孫延齡改
過來降亦從寬宥爾等不可因此遂緩進𠞰機宜必孫
延齡果悔罪歸誠爾等仍受降具奏其所屬弁兵感念
國恩或殺孫延齡或率衆迎降者從優議敘即隻身歸
者亦收留恩養其出示曉諭之
六月甲午朔
上諭平南將軍賴塔浙江將軍圖喇總督李之芳廵撫田
逢吉提督塞白理等曰耿精忠作逆蹂躪地方大干國
法已遣發大兵於浙江江西廣東三路進𠞰但念其祖
父曾宣力累朝洎耿精忠之身遽至覆亡宗祀斬絶朕
心殊為不忍因遣人齎敕往諭如耿精忠乞降赦免前
罪仍恩遇如初爾等不可因此遂悞進𠞰機宜必耿精
忠果悔罪輸誠爾等乃受其降若仍執迷不悛其藩下
官兵有心存忠義者或擒斬耿精忠或率衆來降俱優
加恩賞即隻身自歸者亦收留撫恤
壬子
上諭經略莫洛曰朝天關諸處關係最要應撥兵防守以
為犄角且糧艘至彼遞相護送似乎有益至漢中雖有
滿兵猶恐單弱又朝天關外尚有别路可通漢中倘我
兵深入奸宄竊發據守鷄頭關諸險亦屬可慮一切機
宜經略當酌量以行念保寧未復我師恐益加勞頓糧
餉實係要務當相繼輓運勿使匱乏
戊午
上諭兵部浙江四川宜遣王貝勒貝子公等前往𠞰賊所
以遣王等行者非謂從前在川在浙諸將軍才不及也
以諸王貝勒皆朕懿親臂指可使足壯聲威耳其授和
碩康親王傑書為奉命大將軍同固山貝子傅喇塔率
兵往浙江授多羅貝勒董額為定西大將軍同固山貝
子都統温齊輔國公綽克託率兵赴四川
八月丁酉
上諭福建總督郎廷佐曰入閩之日海寇宜用撫耿精忠
宜用𠞰或用間其相機以行
辛亥
上諭護軍統領桑額曰江右為粤東咽喉江浙唇齒所關
綦重今兵民之心尚持兩端若不先滅地方小醜大兵
難以前進至袁州吉安贛州尤屬要地應令滿洲兵駐
袁州相機進取長沙否則固守地方庶三府可保無虞
將軍當親統重兵以行毋使兵力單弱致有疎失
己未
上諭議政王大臣等曰聞岳州三面臨湖賊於陸路一面
浚濠築壘拒守頗堅難以進取應令將軍尼雅翰率兵
赴江西與副都統甘度海合兵并率袁臨鎮兵由袁州
進取長沙夾攻岳州相度機宜以行
九月戊辰
上諭寧南靖寇大將軍多羅順承郡王勒爾錦曰朕手諭
與王者再所言似合機宜又兩遣侍衛往未見王回奏
滿漢兵宜加撫恤餽餉亦不易若何進戰一在於王今
所在蠢動豈不可虞大將軍出征進止調度必待中旨
於古未聞因王等與賊相持朕不自暇逸屢有敕諭冀
或有一當耳非朕欲從中制也王等始出兵時兵亦不
為不足今四路進討王亦知之四川兵取朝天關平陽
關在保寧與賊相距與岳州同王等勿以四川兵將抵
貴州湖南兵可緩進保寧較岳州城更堅也康親王進
𠞰閩賊雖屢奏捷朕不為喜吳三桂乃賊渠惟破岳州
澧州方可喜耳王等初至軍前言馬未肥又言天熱多
雨難行今當可行之時王等規取岳州或渡江取澧州
或令將軍尼雅翰往江西取長沙此三事王與貝勒諸
將帥熟議以聞勿惟朕諭與議政大臣之議是從勉建
良策欣聞捷音
十月丁未
上諭兵部工部武昌漢陽一帶沿江之地俱屬重要防禦
之策不可不豫宜於沿江要害多築墩臺環列火礮令
諸軍更番汛守以固省會又武昌臨江所在湖汊甚多
宜亟設江汛戰船多製火礮并召募鳥鎗兵一千名為
戰守之用
十一月庚申朔
上諭兵部河南府乃四達之地距潼關鄖襄皆近駐師其
地則所在有警俱可策應其遣副都統四格等率每佐
領驍騎三名往駐河南府
十二月丙申
上諭定西大將軍貝勒董額等曰覽將軍赫業等奏經略
莫洛於十一月二十八日帥兵啟行莫洛所統係綠旗
兵巴蜀山路險惡滿洲大兵若不相繼進𤼵恐賊輕視
漢兵首尾互擊難以策應此諭到日爾等即兼程進兵
接濟莫洛所統之兵速定昭化勿得遲緩貽悞大計又
大兵糧餉關係甚重其令陜西督撫多發官兵水陸防
護以次相繼勿悞軍需運至廣元交將軍席卜臣等轉
運軍前毋得怠忽
乙巳
上諭陜西總督哈占曰適據貝勒董額等報提督王輔臣
標下官兵叛變隨即遣官齎諭招撫爾身肩重任加意
安輯應通行曉諭念伊等倡亂官兵皆因蜀道險遠糧
餉不繼以致畏死情迫頓生變亂誰肯甘心從逆自造
釁殃其不得已之情朝廷具已洞悉今特遣官前來安
撫諭旨明如皦日伊等各有父母妻子恒産如能遵旨
來歸官職如故願為兵者仍許入伍願歸農者令回原
籍安插爾哈占係信任特用之臣務體朕至意速行撫
諭早定地方
戊申
上諭議政王大臣等曰陜西興安州西近漢中北接潼關
東南直逼鄖襄最為要地今秦中有警特遣大臣鎮守
其令雲貴總督鄂善副都統希佛率兵一千赴興安保
固漢中諸處至襄陽與興安地係接壤應令張犄角之
勢有警則互相應援如襄陽穀城兵力單薄著大將軍
順承郡王等酌量增兵協守
壬子
上諭王輔臣曰近據總督哈占奏稱進𠞰四川軍中譟變
爾所屬部伍潰亂朕聞之殊為駭異朕思爾自大同隸
於英王後歸入正白旗
世祖章皇帝知爾賦性忠義才勇兼優拔於儔伍之中置
之侍衛之列繼命爾隨經略洪承疇進取滇黔爾果能
殫心抒忠茂著功績遂進秩總戎寵任優渥迨及朕躬
以爾勲舊重臣巖疆攸賴特擢秦省提督來京陛見面
加訊問益悉爾之忠貞天禀猷略出羣朕心深為嘉悦
特賜密諭言猶在耳想爾猶能記憶也去冬吳逆叛變
所在人心懷疑觀望爾獨首倡忠義舉發逆札擒捕逆
差遣子王繼貞馳奏朕召見爾子面詢情形愈知爾果
不負朕知疾風勁草於今見之後爾奏請入覲面陳方
略朕以爾忠悃夙著深所倚信且邊疆要地正資彈壓
是以未令來京經略莫洛奏請率爾入蜀朕以爾與莫
洛和衷共濟毫無嫌疑故令爾同往建功兹兵變之後
面詢爾子始知莫洛於爾心懷私隙頗有猜嫌致有今
日之事則朕之知人未明俾爾變遭意外忠藎莫伸咎
在朕躬於爾何罪朕之於爾誼則君臣情同父子任寄
心膂恩重河山以朕之惓惓於爾知爾之必不負朕也
至爾所屬官兵被調進川征戍困苦行役艱辛朕亦悉
知今變起倉卒情非得已朕惟加矜恤竝勿致譴頃已
降諭令陜西督撫招來安插并遣爾子往宣朕意恐爾
尚懷猶豫茲特再頒專敇爾果不忘累朝恩眷不負平
日忠忱翻然悔悟斂戢所属官兵各歸隊伍即令率領
仍還平涼原任已往之事槩從寬宥或經略莫洛别有
變故亦係兵卒一時憤激所致竝不追論朕推心置腹
決不食言勿心懷疑畏有負朕篤念舊勲之意
康熙十四年乙卯正月辛酉
上諭兵部逆賊吳三桂據守岳澧諸處恃有長沙衡州之
粟耳今安親王率師往江西令一到南昌即簡江西軍
中馬匹由袁州取長沙斷賊糧道夾攻岳州又
諭曰今日事勢先滅吳逆為要安親王宜留兵守江西親
統大兵或由袁州或由吉安乘便進𠞰湖廣攻取長沙
倘未易下即令此兵擾賊耕種截其輓運取資於敵不
但我兵無轉輸之勞而岳州糧盡賊可坐困吳逆自不
能久據常澧矣其移文安親王速行
壬戍
上諭議政王大臣等曰王輔臣兵變雖下赦詔招撫猶恐
未即歸誠擾害百姓今將軍席卜臣等兵已抵漢中送
詣軍前馬匹留漢中者亦甚多貝勒董額等其固守要
害簡諸軍中願自效力者付賢能大臣躡王輔臣後如
王輔臣歸順即令此兵仍回漢中倘或抗拒則相機𠞰
定
癸酉
上諭總督哈占廵撫杭愛曰據爾等奏稱王輔臣兵變致
經略標下綠旗兵丁驚潰等語朕思秦省兵士舊在行
伍者戍守著勞新行召募者驟經調遣今俱隨征遠出
深軫朕懷事出意外必非無因念其變起倉卒情非得
已未忍加罪爾等即宣諭朕意速行招撫願歸營者隨
便入伍願歸農者加意安插前罪一槩不究其官兵人
等父母妻子現在原籍者俱行宥釋竝不株連念伊等
皆朕赤子特布寬典予以自新勿得執迷不悟自貽伊
戚爾等廣行曉諭以副朕撫綏招徕之意
是日
上諭兵部先因王輔臣兵變令岳州官兵速進今王輔臣
既具疏悔罪雖未即降而大兵雲集秦地已可無虞宜
行文貝勒尚善若岳州可取即速進兵如勢有未便不
宜輕動前已敕安親王由袁州取長沙度其將到相機
前進
是日
上諭貝勒董額總督哈占曰王輔臣雖具疏悔罪正恐借
此以緩我師乘間為固守計若王輔臣果聽命待罪我
兵但守疆界脫或揚言投誠而仍肆擾害勢將蔓延爾
等即相機𠞰禦
丁丑先是
上諭議政王大臣等曰蘭州近邊要地應速遣兵駐守今
保寧大兵已回西安達里善巴圖魯兵亦將至西安其
將西安現在兵每佐領下撥四五名以上令將軍阿密
達副都統鄂克濟哈夸代率赴蘭州𠞰禦逆賊併防階
州文縣諸處至是大將軍貝勒董額奏稱蘭州宜遣兵
防守但保寧還卒鎧甲不備達里善巴圖魯兵兼
程而來恐難驟遣今將西安兵發往倘王輔臣由
陳倉斷我棧道自秦州平涼一時來逼深為可虞
上諭曰據報逆賊已逼蘭州若不遣兵速援賊將猖獗臨
鞏被陷勢難猝定蘭州距秦州不遠我兵若往蘭州則
秦州便可襲取而平涼諸賊亦可首尾夾攻阿密達等
以文到之日即速赴蘭州保固三邊倘逆賊中道阻截
即攻取平涼或奪路前赴蘭州其相機以行貝勒等速
備馬匹器械給保寧回兵其達里善巴圖魯之兵應給
與馬匹以備𠞰禦
乙酉隨征總兵官黨塞上京告興安兵變
上命黨塞齎敕往諭興安軍士曰據黨塞面奏王懷忠平
日待下貪苛行事乖戾衆心不服以致激變朕以爾等
隨征四川𠞰殺賊寇戮力勞苦今倉卒之變出於萬不
得已非夙圖悖亂者比是以未忍加罪特頒寬典嘉與
維新已降敕大將軍貝勒總督宣諭今又令總兵官黨
塞齎敇明布朕意將爾等從前罪愆槩行赦宥其各歸
營伍𠞰賊樹功以圖後效勿懷疑懼以負朕寬宥恩撫
至意倘仍觀望稽遲或聽奸宄煽誘之言肆意妄行則
國有明法勿遺噬臍之悔
戊子大將軍安親王岳樂奏稱江西所在賊擾臣
若帥師前往長沙則江西兵單可慮今或進取長
沙或先滅江西諸賊請
旨遵行
上諭曰逆賊吳三桂久據湖南奸宄乘勢竊發滇黔川閩
遂爾淪陷廣西陜西逆孽猖獗湖南一隅為賊根蒂四
方羣寇所觀望必速滅吳三桂底定湖南則各地小醜
聞風自散今荆州兵未能渡江而岳州兵又難驟進王
抵江西宜由袁州直取長沙一以斷賊餉道一以分賊
兵勢一以扼廣西咽喉一以固江西門戶烏合之衆自
當瓦解荆岳大兵即可乘機直進況寧羌告變川賊必
通楊洪二賊窺我鄖襄擾我南鄧侵我荆州後路揆其
大勢進兵湖南斷不容緩且南方卑濕延至夏月霪雨
連綿大兵坐守日久不但戰馬多斃糧餉亦恐不繼是
進取湖南不再計決矣王宜將江西要地速行整理稍
稍就緒即進取湖南勿得坐視致悞機會
五月甲戌
上諭兵部欲平陕西諸寇必先取秦州欲取秦州必須大
礮今海爾圖等率兵護送紅衣礮與賊相持於仙逸關
恐諸將各自擁兵互相推諉致悞軍機其令周有德海
爾圖為統領前赴貝勒軍又
諭曰時方炎暑安親王酌留官兵固守建昌等處率大軍
暫回南昌養馬俟秋涼或取湖南或攻福建候旨以行
將軍額楚副都統席布等應速平廣信賊臨分水關陽
為前進斷仙霞後路斯時康親王即令將軍賴塔等兵
攻取仙霞或康親王兵與額楚等兵兩路竝進夾攻江
山縣賊寇二王亦宜遥為聲援以赴機會
七月丙午
上以叛逆王輔臣再疏陳奏有蒙恩念及兵民槩從赦宥
但如何安撫天語未及在事兵將未免瞻顧等語
特諭諸將曰前頒敕諭炳若日星且秦州等處投誠官兵
已安插得所逆賊王輔臣豈不知之若果歸順當遣伊
子王繼貞或標員齎奏乃槩不遣發而本内詞語又復
驕倨明係借端推諉希冀緩兵著將軍侯張勇速赴秦
州會同大將軍貝勒董額等酌量留兵防守秦鞏等處
速行進取平涼提督陳福速取固原夾攻平涼將軍畢
力克圖統領官兵速往會將軍阿密達軍前都統海爾
圖等速運紅衣礮赴平涼仍固守隴州斷賊後路
癸丑靖逆將軍侯張勇奏稱聞大草灘夷人乘虛
窺伺乞回駐莊浪以便兼轄
上諭曰秦州鞏昌蘭州諸處雖次第恢復而底定全陜惟
在速取平涼逆賊王輔臣一日不滅則秦省百姓一日
不安將軍侯張勇應同大將軍貝勒董額等會商速定
平涼不宜回駐莊浪如夷人果顯然作惡擾害邊民即
令總兵官孫思克回甘州防禦
八月己未陜西總督哈占奏稱興安叛兵與蜀寇
合將逼西安請分諸將軍兵應援
上切責之曰始王輔臣叛朕以蘭州要地關係三邊令哈
占發兵鎮守哈占稱西安要地不便分兵致蘭州諸處
淪陷三邊摇動繼哈占復以西安要地屢疏請兵因將
荆州大兵陸續調赴西安遂致荆州彝陵兵力單弱又
延安為諸路要衝曾命鄂善周有德等駐守哈占又誑
奏鄂善等兵少留之西安致延安陷沒哈占封疆大臣
每當議事不一體籌度但於已身所在常欲重兵自衛
不求速定地方貽悞匪小今又稱叛兵與蜀寇合欲分
諸將軍兵悉赴西安是哈占但知有西安置他處於度
外矣且蜀寇何能便與興安叛兵合即至西安不過因
諸將齊赴平涼故為聲揚欲亂我軍心分我兵勢耳諸
將當益急攻平涼勿得稍緩王輔臣未滅西安潼關亦
宜增兵𠞰禦
十月甲戌
上諭兵部頃大將軍貝勒董額等報興安賊衆犯商州大
峪口川賊譚弘救平涼皆因王輔臣未滅我兵俱集平
涼故諸賊乘隙侵犯欲分我兵力以援王輔臣今董額
等官兵至平涼日久自宜作速攻取設使平涼未破而
四川與興安之賊俱至大兵往來路阻後雖恢復平涼
亦復何益若平涼破王輔臣滅則賊應援之念絶而窺
伺商州之計亦阻陜西無可虞矣由平涼南山俯視城
中甚悉若據南山放紅衣礮城中賊衆自不能支董額
等速奪南山以取平涼可也
十二月戊午定西大將軍多羅貝勒董額以官兵
攻平涼溝深地險城未能速下具奏
上諭曰逆賊久踞平涼皆因有糧可恃若斷其餉道則賊
自窮平涼西北通固原要路大將軍貝勒等宜速斷截
以困斃之
壬戌
上諭安親王岳樂曰招徕逆賊克取福建令大將軍簡親
王副將軍希爾根將軍額楚總督董衛國等相機以行
至於進攻長沙𠞰滅吳逆惟王是賴但恐逆賊覘知我
兵進取長沙固守袁吉阻我兵行王或揚言取道别路
出其不意或合兵前進或兵分數道在王必有定見其
悉心籌畫萬全務速行之
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十三
