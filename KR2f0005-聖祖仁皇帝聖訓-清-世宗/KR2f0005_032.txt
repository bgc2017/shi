欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十二
省方
康熙八年己酉十月甲子
上諭戶部朕廵歷所至凡御用器物皆係所司由京城供
辦毫不取於地方除内廐之馬不用飼秣即部撥馬匹
所需芻豆亦屬無多向聞地方官指稱御用私派民間
預為儲備既不銷算又不還民貪汚官吏侵肥入已苦
累小民重違法紀嗣後務加嚴禁倘有仍前借端科派
者所司官嚴察參奏重懲如匿不上聞事發一并治罪
康熙二十三年甲子九月乙亥
上東廵諭戶部工部光禄寺朕凡廵幸一切需用之物皆
從節儉今廵幸之處需用草豆木炭食物概勿令地方
官派取民間擾害百姓爾等衙門各委員前往按每程
所用照時價採買供給倘有擾民者著該督撫指名題
參
癸未
上諭戶部朕軫念蒼生勤求治理邇年以來於畿輔郡縣
時行歷覽補助兼施今俯允廷議諏吉東廵正欲體察
民情周知吏治一應沿途供用皆令在京所司儲備毫
不取之民間猶恐地方官役不能悉體朕懷借端支應
妄行濫取今特加申飭如有悖旨私徵一經發覺定行
從重治罪更念此番廵歷原以撫恤編氓問俗觀風於
閭閻休戚務期洞曉凡經過地方百姓須各安生業照
常寧處毋得遷移遠避反滋擾累爾部即行令該地方
官於府州縣城市村莊窮鄉僻壤大張告示遍行曉諭
務令通知以副朕惠愛元元至意
丁亥
上以東廵特頒恩赦
詔諭天下曰帝王誕膺景命統御萬邦道重觀民政先求
莫是以虞廷肆覲肇舉省方周室懷柔式歌時邁詩書
具在典制丕昭朕仰荷
天庥纘承
祖烈撫兹兆庶期底時雍夙夜孜孜懋求治理以富以教
靡敢怠遑猶慮蔀屋艱難罔由上逹故於直隸郡縣周
覽廵行勤施補助更念山左等處土宜俗尚不加循省
曷克周知矧歷逢甲子世際昇平聿圖泰運之恒新在
措芸生於豫大乘時命駕咨彼民依但樂利祗慰夫一
方而德澤未敷於九有朕心歉焉用是特昭公普以弘
仁庶奏諴和之盛治時臻熙皥彌隆寬恤之恩戶樂清
寧丕篤綿長之慶布告天下咸使聞知
康熙二十四年乙丑二月庚戌
上諭大學士等曰朕夙興夜寐勤求治理無非欲使小民
遂其生計故每次廵幸必帶科道官或有不肖之人強
行買賣擾害百姓者令其稽察此番因在近畿未經帶
來著爾衙門學士不時嚴行稽察參奏
三月丙寅
上諭大學士等曰朕廵省南服見經過地方城垣圯壊者
所在多有夫城垣者生民之保障所以衛吾人者也亟
宜修築之其令地方官作何葺治著工部詳議以聞
康熙二十八年己巳正月庚午
上諭吏部等衙門朕統涖寰宇二十八年於兹早作夜思
勤求治理務恤黎庶永圖乂安如黃運兩河運道民生
攸係朕日切心勞比年工役雖漸就緒而應修應塞議
論紛紜曩歲廵幸曾允淮揚士民所請疏濬下河前已
興工尚稽底績屢經廷議請朕親行閱視今特諏吉南
廵躬歷河道兼欲觀覽民情周知吏治所至沿途供億
皆令在京所司儲偫一切不取之民間即有日用應需
該衙門於所在地方照市估平買不許錙銖抑勒小民
猶恐地方官吏不能悉體朕懷借名科派供應今特頒
諭嚴敕如有悖旨借端私徵者察實即以軍法從事地
方文武大小官員不許與扈從官員指稱交戚輙通饋
遺違者餽送收受人員並以軍法從事其扈從大小官
員及隨往僕役如有横行生事擾民者一并從重治罪
朕兹廵省原以軫恤編氓咨諏風俗凡經過地方百姓
各安生業務令㕓無廢市隴不輟耕毋得倉皇驚避輙
滋煩擾其軍民人等懷奸挾詐希逞私憤擅於駐蹕處
所瀆行告訐者一概嚴禁倘有妄控除所告事不與准
理外仍嚴加治罪爾部即傳諭扈從大小官員人等並
各該督撫於府州城市村莊窮鄉僻壤徧懸告示備行
曉諭務令通知以副朕惠愛元元至意
壬午
上諭山東廵撫錢珏曰朕軫恤民隱載舉時廵懋宣德化
勤求疾苦比至山東所經城邑百姓扶老攜幼夾道歡
迎朕問知連歲順成民生稍得安業第思百姓足則國
家充裕若期比屋豐盈必以蠲租減賦除其雜派為先
邇年以來各省地丁錢糧已經節次豁免山東地丁正
賦意欲來歲蠲免今因廵幸至此特先諭該撫速行曉
示日傳三百里遐村僻壤咸使聞知以副朕省耕問俗
之意
癸巳
御舟泊山陽縣京河
諭江南江西總督傅拉塔江蘇廵撫洪之傑安徽廵撫江
有良曰朕南廵以來軫念民依勤求治理頃至江南境
上所經宿遷諸處民生風景較前次南廵稍加富庶朕
念江南財賦甲於他省素切留心因尚有歷年帶徵錢
糧恐為民累出京時曾詢戶部知全省積欠約有二百
二十餘萬今親觀歷兹土訪知民隱無異所聞除江南
正項錢糧已與直隸各省節次蠲免外再將江南全省
積年民欠一應地丁錢糧屯糧蘆課米麥豆雜稅概與
蠲除自此民免催徵官無參罰爾督撫務須切實奉行
俾均沾實惠副朕愛恤民生至意如有以完作欠侵收
肥已等弊一經發覺定行從重治罪夫民為邦本足民
即以足國朕平日躬行節儉一絲一粟未嘗輕費所以
如此簡約者無非愛養物力為優恤元元之地在民間
惟正之供軍國所需豈易驟言蠲免邇年國用稍裕故
能頻沛恩施總期藏富於民使家給人足則禮讓益敦
庶漸臻雍穆之治著速行傳諭咸知朕意
丙申
上諭江南江西總督傅拉塔福建浙江總督王隲江蘇廵
撫洪之傑浙江廵撫金鋐曰朕因省察黎庶疾苦兼閱
河工廵幸江南便道至浙江觀風問俗簡約儀衞鹵簿
不設扈從者僅三百餘人頃經淮揚民間結綵歡迎盈
衢溢巷雖出自恭敬愛戴之誠恐至糜費物力甚為惜之
朕視宇内編氓皆吾赤子惟使比戶豐饒即不張結綵
幔朕心亦所嘉悅前途經歷諸郡邑宜體朕意悉為停
止又見百姓老幼男婦奔走雜遝瞻望恐後未免諠譁
擁塞念此行原以為民不嚴警蹕但人衆多高岸水次
或有傾跌之虞一夫不獲其所足軫朕懷此後止於夾
道跪迎毋得紊亂追趨致有諸患著即詳加曉諭使知
朕愛民切實之意咸為遵行
二月己酉
上諭扈從部院諸大臣曰朕稽古省方咨求治理閱視河
道期底平成凡有利於民生必令羣沾實惠兹行次浙
省禹陵在望念大禹功德隆盛萬世永頼應行親詣以
展企慕之忱其致祭典禮所司即察例舉行政治所先
在崇文教江南浙江為人文萃集之地入學額數應酌
量加增永昭弘奬江寧鎮江杭州駐防滿洲漢軍兵丁
鎮守要地久歷歲時深用軫念應加恩賚以彰優恤又
諭曰朕南廵以來所經過地方官員除八法處分及列款
糾劾外凡因公詿誤降級留任者俱准開復降級調用
者帶所降之級留任其經過地方見在監禁人犯除十
惡及詔款所不赦等罪并官員犯贓者不宥外其餘自
康熙二十八年二月十一日以前死罪及軍流徒罪以
下已結未結俱准寬釋以示朕赦罪宥過之意備辦船
隻地方各官效力勤勞著該督撫會同奉差官員確查
具題各加一級縴夫供役勞苦亦著該督撫查明人數
量給恩賞朕廑念民依特蠲租賦總期潤澤蒼生近見
民間有建立碑亭稱頌德意者雖出羣黎愛戴之誠但
恐各郡皆然未免致損民力誠使閭閻殷阜則裨益良
多碑亭何與焉嗣後亦宜停止江浙錢糧既經蠲豁猶
慮有不肖有司借端詞訟朘削民生著該督撫嚴行禁
飭至各處𣙜關原有則例朕舟行所至諮訪過關商民
每不難於輸納額稅而以稽留關次不能速過為苦𣙜
關官員理宜遵奉屢頒諭旨恤商惠民豈可反貽之累
自今應力除積弊凡商民抵關交納正稅即與放行毋
得稽留苛勒以致苦累違者定行從重處分朕早夜孳
孳惟冀官吏軍民士農商賈無一人不獲其所故於民
生吏治圖維區畫務極周詳爾等可即傳諭俾一體奉
行稱朕意焉
癸亥
上駐蹕江寧府城
諭刑部尚書圖納等曰朕廵行所過見兵民相安地方寧
靖村居稠密然猶恐比屋不登小民有不得其所者且
兵民雖享太平之福尚慮無知或抵觸法禁用是大沛
恩澤蠲免錢糧赦宥罪犯以至官兵商民咸加恩恤至
於舟楫不通之所令營馬預備以應一時之需并綠旗
兵丁護從隨行此皆伊等分内專責但兵丁備馬勞苦
馬亦稍疲宜示軫恤一體加恩爾等將綠旗兵丁備馬
來者察明人數奏聞酌量給賞朕以綠旗兵止官馬一
匹恐隨行備用日久疲乏已令各回汎地駐防滿洲兵
所有馬匹業已足用揚州所備者亦著停止爾等即傳
諭通知
康熙三十六年丁丑二月戊戌
上駐蹕大同
諭大學士伊桑阿曰自古人君廵狩凡所過地方前代帝
王陵寢先賢墳墓及名山大川無不致祭朕此行沿途
所經古帝王陵寢先賢墳墓及名山大川著查明具奏
應祭者遣官致祭
三月戊寅
上駐蹕寕夏
諭四川陜西總督吳赫曰朕廵幸沿邊地方詢察閭井生
聚及土田沃瘠之狀自晉及秦經行二千餘里直抵寕
夏所以勤求民隱至殷且切朔方資大河之灌溉疏渠
溉田宜於稼穡當兹春氣暢遂正三農盡力南畝之時
誠恐有司官員不體朕懷因車駕經臨調遣師旅借辭
供億擾累小民東作有妨西成奚望今一切軍需芻糗
俱儲偫足用至扈從簡約馬悉放牧並不以供辦草豆
動煩民力爾可傳飭有司勿借端科派違者治罪務使
地方百姓各安本業㕓無廢市隴不輟耕以副朕親歷
邊圉軫恤民依之至意
康熙三十八年己卯正月辛卯
上諭吏部等衙門朕撫馭寰區乂安中外孜孜圖治宵旰
勤民期於天下咸遂生成物無不得其所今邊烽永靖
四方無事獨是黃淮為患衝決時聞下河地方田廬漂
没朕軫念民艱曩曾屢遣大臣督修不惜數百萬帑金
務期早綏黎庶乃歷年已久迄無成功今水勢仍復横
溢浸漫城閭沉没隴畝以致民多失業董其役者未有
上策可以宜民時廑朕懷未嘗少釋在内諸臣咸請親
臨指示為一勞永逸之圖方今春時雨水減少正宜講
求疏濬以遂安瀾爰諏吉南廵親加勘閱更以吳地襟
帶江湖乃東南重地勵俗省耕兼行臨視凡一切往返
供億皆備辦於京師即途次日用所需亦令各衙門照
本地時值採買總於民間一無所累仍恐沿途官吏藉
名科派致累閭閻故特頒諭嚴行申飭如有悖旨假托
派索者察實即以軍法從事該地方大小文武官員不
許與扈從官員藉稱親舊擅相餽遺違者與受人員並
以軍法從事其扈從大小官員隨行僕從人等如有横
行生事者一并從重治罪凡經過地方百姓各安生業
皆如常時務令㕓無廢市隴不輟耕毋得惶遽引避其
軍民人等懷挾私怨受人指使擅於駐蹕處所輒行告
訐者一概嚴禁不准仍照衝突儀仗例嚴加治罪爾部
即傳諭扈從大小官員人等并行各該督撫於各府州
縣城市鄉村徧張告示務令億兆通知以副朕體恤惠
愛至意
二月丁未
上駐蹕楊柳青地方
諭領侍衛内大臣等曰朕念切民依往閱河工凡隨駕官
兵執事人員量供使用減少攜帶酌其人數分給官船
仍恐沿途或有紛擾爾等再詳議裁減以副朕愛民至
意
三月壬午
上諭吏部朕以勤求民隱閱視河工特行廵省一切供御
之費皆自内廷儲偫不煩有司而經過山東江南地方
各官備辦夫船等項效力殊屬勤勞此等官員有因公
詿誤罰俸住俸降俸降級革職留任者著察明悉從寬
免
戊子
上駐蹕蘇州府
諭吏部等衙門朕以黃淮衝決為患兼欲周知東南民生
風俗特行廵省比親歷隄堰詳加相度以疏導修築之
法指授河臣刻期興作隨南涉江表徧察民依頃至蘇
州府駐蹕有浙江文武官吏及在籍官員迎謁於行在
言浙民望幸之心至殷且切合詞諄懇不啻再三朕勉
徇輿情揚旌前發以三月十九日啟行自出京師以來
一切供御之需皆出儲備其沿途日用令該衙門照各
地方時價採辦一無所累於民如有官吏借名科派致
擾閭閻者察實以軍法從事地方大小文武官員與扈
從官員私相餽遺及扈從大小官員隨從人等有横行
生事者並以軍法從事凡經過地方百姓各安生業皆
如常時務令㕓無廢市隴不輟耕毋得惶遽引避方今
正届農時所過田畝勿令踐踏其軍民人等懷挾私怨
受人指使擅於駐蹕處所輒行告訐者一概嚴禁不准
仍照衝突儀仗例嚴加治罪爾部即傳諭扈從大小官
員人等并行該督撫於各府州縣城市鄉村徧張告示
悉行曉諭務令億兆通知以副朕體恤惠愛至意
四月辛丑
上諭戶部禮部朕子育黎元勤求治理日孜孜以施德澤
厚民生為急務而江浙二省尤東南要地朕時切軫念
比歲以來蠲豁田賦賑濟凶荒有請必行無災不恤雖
漕項錢糧向未蠲免者亦曾特旨蠲免愛養之道備極
周詳庶幾民生日益康阜用是乘輿時邁於視河事竣
廵歷江浙諮訪民間情形見淮揚一路既困潦災而他
所過州縣察其耕穫之盈虛市㕓之贏絀視十年以前
實為不及此皆由地方有司奉行不善不能使實惠及
民所以小民雖懷愛戴之誠而朝廷恩澤卒未下究朕
目擊厪懷亟思拯恤截留漕糧寬免積欠另有諭旨惟
各鹽差關差向因軍需繁費於正額外令在差官員以
所私得贏餘交納充用今思各官孰肯自捐私槖必仍
行苛取商瘠民困職此之由著將加增銀兩一概停罷
以紓商民之累其兩淮鹽課康熙十六年曾加增四十
萬兩今恐商人辦課維艱有漸至匱乏者著減去二十
萬兩此外有應行應革事宜朕還都以後仍加商確次
第舉行該督撫藩臬皆地方大吏亦著悉心體訪凡有
可為民興利除害者作速勘實陳奏嚴革雜派禁止刁
訟俾胥吏不能作奸良民得以安業倘官吏有悖旨妄
行者許商民首告該督撫察出即行參奏朕視民如傷
惟恐一夫不獲其所兹值海宇昇平兵革不事正當與
民休息之時故特渙沛德音減徵寬稅以為閭閻留有
餘之力至於江南浙江人文稱盛入學名數前已酌定
增額今著於府學大學中學小學各增五名舉行一次
以示奬勵人才至意爾部即遵諭行
五月丙戌
上諭大學士等曰朕兹南廵見地方官員誠心為民者甚
寡一切務虛名而無實效甚無取焉朕觀河工亦非難
事任事者果皆竭誠效力加意奉公何難告厥成功耶
若刷河底極深徑趨入海諸水仍出清口歸海則高郵
等處不告水災而下河亦可無虞矣又見沿途鈔關已
極頽敝皆由關差監督未經簡選但較俸差往其中貧
窮卑猥者或將親戚家僕或傭僱人役挈之而往任此
輩恣意妄行自有害於商賈且盤詰關津亦有害於百
姓嗣後關差俱令本衙門堂官保舉始行差遣
康熙四十一年壬午九月甲子
上諭吏部等衙門朕念黃淮兩河為運道民生所係屢次
南廵親臨閱視以疏濬修築之法指授河臣閉六壩以
束淮敵黃通海口以引黃歸海比歲以來工程次第告
竣修防漸有成效昨年冬月河臣張鵬翮曾以河工善
後之策及應修之處請朕親閱指示兹當農事之隙減
約從員輕裝南下自徐州一路循視隄堰沿途皆設營
幄不御屋廬日用所需悉已儲偫經過地方一切供帳
宜通行禁止倘有官吏藉名科派累及小民或指稱預
辦擅動庫帑察出定嚴加治罪地方大小文武官員與
扈從官員託言親舊私相餽遺及隨從人等有妄行生
事者俱以軍法從事閭閻百姓各事本業不須引避有
懷挾私怨於駐蹕處所告訐者一概不准仍照律治罪
該部即傳諭扈從人員并行各該督撫於所屬府州縣
徧張告示務令通知以副朕體恤民生至意
康熙四十二年癸未二月丁酉
上駐蹕蘇州府
諭大學士等曰觀近日南方風景較之昔日似覺稍寒江
北之竹盡皆黃色即此可知蘇杭潮濕較前亦大減康
熙三十八年南廵時潮濕即少差今更減矣民間生殖
亦較前豐裕大約任地方督撫者安静而不生事即於
民生有益倘徒事才幹不體下情以此爭先出衆民必
受其殃矣所以朕於扈從人等恐其生事時厪於懷諸
事惟務謹慎不時嚴禁倘朕欲將州縣官員日加驅使
未為不可所以不忍為者亦因體恤微員耳今總督廵
撫能如此體恤者甚少也
十月丁丑
上諭吏部等衙門朕統御寰區勤求治理鑾輿時邁省方
觀民春月閱視河工自畿輔山東以及江浙地方皆經
廵幸兹兩河漸已底績所至之地民生風俗亦因以周
知念陜西省為巖疆重地當出師塞外時曾經歷其邊
境而西安一路未及親莅頃陜西督撫諸臣言秦民望
幸之心至殷至切合詞陳奏河南山西廵撫等亦諄切
具請乘此冬令農隙之際觀覽民風詢察吏治簡閱禁
旅整飭軍營實為要務用是輕裝簡從諏吉西廵沿途
一切供御皆由内廷儲備纖毫不取辦於地方即偶有
市易之物亦敕所司依時價給值不許錙銖抑勒所過
大小官吏宜體朕愛民德意勿借詞供億私派閭閻如
有悖旨科斂者察出即以軍法從事地方官不許與扈
從人員指稱交戚私相餽遺違者並以軍法從事其扈
從人員宜約束僕役勿使妄行如不遵法紀生事擾民
一并從重治罪朕視民如子凡乘輿所至市㕓隴畝宜
各安生理米豆薪芻等物民間照常貿易不必禁止惟
懷私挾詐衝突告訐者所告事不准理仍嚴加治罪爾
等即傳諭扈從官員人等并行各督撫令於經過府州
縣城市村庄徧示曉諭俾咸悉朕懷
戊戌
上駐蹕太原府城内
諭山西廵撫噶禮曰朕君臨天下四十餘載無一刻不以
蒼生為念近因西省望幸甚切故於冬時農隙減從輕
騎由晉以及秦入境以來觀風問俗見民生略有起色
閭閻之間俗樸尚儉朕心少慰朕自弱齡讀書往往以
不知窮簷僻壤之疾苦為歎息所以留心於官方凡有
往來者必先諮詢民情豐歉偶有失時定加蠲賑且思
晉省不通水運歲或不登即難籌畫雖有州縣存貯之
米穀未必實數具在今歲山西收成頗佳爾等仰體朕
愛民如子之至意曉諭民間若豐歲用奢則荒年必致
匱乏教之以禮義導之以守法重農務本藏富於民則
朕無西顧之憂矣凡朕所經之處必大沛恩澤因今歲
東省災甚已蠲四十三年地丁錢糧又免雲貴廣西四
川地丁錢糧所以不能施惠但將四十二年以前山西
所屬州縣未完銀兩米草盡行蠲免以示朕加惠黎元
之意
十二月丁丑
上駐蹕衞輝府城内
諭河南廵撫徐潮曰朕念西土兵民生計乘冬令農隙之
時特事西廵返轡京師道由豫省自入潼關見閿鄉以
及河南府民生甚艱而懷慶少裕至衞輝府則又艱苦
頼薄有秋成尚能餬口倘遇歉歲必至流亡此皆大小
官吏互相容隱雖有衰老病廢懶惰退諉之員仍使在
任以致貽悞地方河南百姓質樸愚魯輸賦從未稽遲
而今歲所欠甚多顯係州縣官聞朕蠲除秦晉積欠錢
糧希冀恩免於中漁利見今民欠俱免催徵著將河南
通省俸工銀兩補足所欠之數如有不完停其陞轉俟
完日開復
庚寅
上西廵回京
諭大學士等曰前南廵多由舟行官民羣集兩岸迎駕頃
西廵皆由陸路凡臨幸郡邑官民無不扶老攜幼懽騰
道左每清問及之又令在乘輿左右備諮地方利弊彼
皆輸誠披瀝暢所欲言是以風俗民情靡不洞悉朕廵
幸七省畿輔秦晉民俗豐裕江浙則較三十八年時更
勝山東近因水旱大異疇昔河南百姓生計甚艱此二
省之民深厪朕懷又聞各省火耗俱是加一錢糧最少
者惟有甘肅通計正額共二十八萬有竒加耗亦止二
萬八千州縣官錢糧既少加耗無幾不敷用者宜或有
之其餘賦額皆多如一州縣正額有二三萬加耗即至
二三千宜敷用矣而州縣官仍有以艱難告者其故安
在朕隨地諮訪督撫雖有不受餽遺者然餽藩臬者若
干餽道府者若干豈可盡云廉吏乎
康熙四十三年甲申十一月戊午
上諭大學士等曰凡車駕廵幸之處一切需用從不取辦
於民而各省不肖官員指稱修理行宫供備器物並建
造御書碑亭等項名色輒行動用正項錢糧借詞捐還
究無償補及至虧空數多復加倍私派科斂肥已以致
重貽小民之累種種弊端不可勝指嗣後凡建造碑亭
等事宜嚴行禁止
康熙四十四年乙酉正月戊午
上諭吏部等衙門朕厪念民生加意河道屢行親閱一切
疏濬修築事宜悉經周詳指畫獲告成功前黃河之水
往往倒灌清口者皆由仲莊閘與清口相對駱馬湖水
勢湍急遂逼黃流灌入青口朕視河時躬臨相度命河
臣移仲莊閘改建於楊家莊之下工竣之後河臣報稱
黃水暢流入海絶無倒灌清口之患朕尚未經親閱今
欲特莅其地察騐形勢用籌善後之規其中河黃河運
河有應加修防者亦隨宜指示以圖經久至於山東洊
饑之民頼兩年極力賑贍繼以有秋幸皆得所其民間
生聚果否殷阜並於沿途親行周覽焉乘兹仲春解凍
減從輕裝循河南下往返皆用舟楫不御室廬經過地
方不得更指稱繕治行宫妄行科歛其日用所需俱自
内廷供御從無纖毫取辦於民前此屢次南廵閭閻皆
所深悉倘有不肖官吏借名預備擅動官帑並圖日後
加派補償以為巧取侵漁之地者事覺嚴行治罪决不
寬宥所在官吏私餽扈從人員及隨行人役生事擾民
者俱如前旨以軍法從事奸民挾私控訐者從重坐罪
爾各部即通行傳飭仍令各該督撫張示徧諭俾小民
咸知朕意
二月庚寅
上諭大學士等曰朕不意山東之民遽能如此前者南廵
見閭閻失所不堪屬目今乃大異往時皆由承平日久
國帑富饒故能蠲數年錢糧遣官贍飬賑濟耳凡罹災
荒倘預行奏報無不可賑救者止因山東各官匿災不
報故大致饑饉向日陜西饑荒亦由於匿不報聞朕曾
以地方官匿災不報之故詢之於民據云民一罹災朝
廷即蠲歲賦則火耗無徵故地方官隱而不報也自古
弊端匿災為甚誠預為奏報即設法賑濟矣民豈遽至
饑饉耶
三月壬子
上南廵駐蹕蘇州府城内蘇州府屬萬民以恭逢
萬壽節奏進諸品食物
上諭曰朕因閱視河工廵訪風俗而來非為誕辰也且朕
來時一切應用之物俱備自内府所過地方秋毫無犯
今爾兆民中心篤摯朕已知之即如朕受之矣爾等可
攜去
康熙四十六年丁亥正月丁卯
上諭吏部等衙門朕念淮黃兩河工程為東南要務屢次
躬臨河上相度指示一切修防疏濬業已次第奏功昨
歲河漕督撫諸臣詳勘地形請於溜淮套别開河道直
逹張福口以分淮勢此係創建之事合詞請朕親閱九
卿等集議再三陳請以諸臣之言奏聞
皇太后祗遵
慈命擇於本年正月二十二日啟行閱河舟楫往返不御
室廬日用所需取辦内府經過府州縣毋得更以預備
行宫供設御用冒侵庫帑科斂閭閻倘有不遵事覺定
嚴加治罪其文武官員私自餽贈隨從人役生事擾民
及奸惡挾私告訐者俱重處不宥爾部即轉行各該督
撫通飭所屬張示徧諭俾咸知悉
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十二
