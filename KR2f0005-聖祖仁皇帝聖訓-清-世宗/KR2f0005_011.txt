欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十一
法祖
康熙八年己酉六月戊子
上諭宗人府自古帝王建國親親賢賢義在並重我
太祖
太宗
世祖以來篤念本支敦睦九族咸加愛惜欲其成立以共
膺福祿也朕思罪有大小法有輕重宗室犯罪遽行革
除宗室朕心不忍除
世祖章皇帝時定案外自順治十八年以後凡宗室有犯
罪革除宗室者著將情節一併查明具奏
九月己未
上諭理藩院昔我
太宗皇帝遣發王師獲額哲等以歸念其為察哈爾林丹
汗之子乃元朝苖裔不忍廢絶特沛殊恩加封和碩親
王迨額哲既沒以其弟阿布柰襲封王爵阿布柰宜思
世受恩眷竭誠圖報乃上負國家豢養之仁累失外藩
朝賀之禮情罪重大理宜削封但念
皇祖太宗
皇考世祖優容撫恤之意不忍奪其封爵其以阿布柰之
子布爾尼仍襲封和碩親王
康熙十年辛亥四月乙酉
上諭内閣翰林院致治之道無過法祖鑒於成憲乃㒺有
愆欽惟
太祖高皇帝開天垂統
太宗文皇帝式廓鴻圖規模弘遠啟佑無疆朕御極以來
景仰
先猷時切儀型之念
世祖章皇帝時曾命儒臣纂修
太祖
太宗聖訓雖具藳進呈未經裁定頒布兹特命總裁纂修
各官悉以前式分别義類重加考定勒成全書朕得以
朝夕觀覽是訓是行亦俾子孫率由無斁爾等膺兹委
任須恪恭勤勵務期早竣以副朕覲光揚烈至意
康熙十七年戊午五月甲寅
上諭大學士等曰朕觀古來帝王如唐虞之都俞吁咈唐
太宗之聽言納諫君臣上下如家人父子情誼浹洽故
能陳善閉邪各盡所懷登於至治明朝末世君臣隔越
以至四方疾苦生民利弊無由上聞我
太祖
太宗
世祖相𫝊以來上下一心滿漢文武皆為一體情誼常令
周通隠微無有間隔一遊一豫體恤民情創作艱難立
萬世不易之法朕雖涼德上慕前王之盛事凛遵
祖宗之家法思與天下賢才共圖治理常以家人父子之
誼相待臣僚㒺不兢業以前代為明鑒也
康熙二十一年壬戌十二月壬午
上諭兵部國家撫定寰區削平逆亂必資將士之力我
太祖
太宗訓詰戎兵申嚴紀律信賞必罰懲勸維彰其時行間
將帥爭自奮勵所向奏功後因歷年既久奉行少寬人
情不無怠弛朕御極以來恪守
祖宗成憲每於戎政兵機加意整飭自逆賊叛亂各路將
帥統兵征𠞰行間功罪屢經奏報朕念我國家軍法自
昔嚴明稽核殿最務從詳確頻頒詔旨炳如日星今逆
賊殄滅武功告成振旅班師正分别功罪昭示懲勸之
時因思軍法固不可寬功罪自宜相抵必酌量重輕情
法允協庶俾羣心悦服激勵將來凱旋將帥内見在應
議者有直抵雲南建立功績人員應詳察功過准其相
抵雖未至雲南果立有大功亦應准抵其未至雲南及
並無大功者仍照軍法處分爾部即遵諭行
康熙二十四年乙丑五月庚午
上諭兵部侍郎勒布等曰從來國家承平軍事不宜廢弛
太祖
太宗時兵器整齊堅銳今器械雖鮮明恐用時未必堅利
此係爾部職掌嗣後可詳加點閱以副朕不忘武備之
意
康熙二十八年己巳五月壬戌禮部右侍郎張英
等以編纂孝經衍義告成進呈
御覽
上曰孝經一書
皇考世祖章皇帝以孝為萬事之綱五常百行皆本諸此
命儒臣博採羣書加以論斷名曰孝經衍義朕繼述先
志特命纂修今書已告成著刊刻頒發以副
皇考孝治天下至意
九月戊戌
上諭大學士伊桑阿等曰昔
太宗皇帝以次收定四十九家蒙古復欲全收喀爾喀未
及行而
太宗皇帝賓天今聞喀爾喀國内饑荒互相殺掠朕欲普
天萬國皆得其所一體加恩特遣大臣收集流亡使之
安插得所
康熙二十九年庚午三月乙未
上諭禮部等衙門
太祖
太宗肇造丕基永垂謨烈神功聖德千古莫倫
世祖綂一寰區弘開景運治化綦隆光昭天壤且當時勲
舊翊贊勤勞若不及時彙輯成書恐歲久人湮諸臣事
蹟致滋闕略應即行編纂昭示奕䙫應行事宜著内閣
翰林院會同詳議具奏
四月乙丑
敕諭纂修
三朝國史總裁官大學士等曰朕惟帝王肇基垂統綏御
萬方峻業弘謨必勒諸簡册𫝊示無窮所以炳耀豐功
宣揚至治甚盛典也我
太祖高皇帝誕膺寳籙鼎命維新締造丕圖規模弘遠
太宗文皇帝道隆作述運啟休明式廓禎符燕貽景祚
世祖章皇帝統一寰區化成治定中和懋建聲教遐敷惟
列祖之相承冠百王而首出鴻猷峻德巍煥難名緯武經
文昭垂無斁舉凡戡亂安邦之略立綱陳紀之宜用人
行政之方牖民成俗之本布於方策歷久彌新創制顯
庸燦然明備即當時勲舊諸臣翊贊王室宣力四方亦
莫不託附風雲懋彰勞績唯從龍而應運信昭代之多
才朕夙夜紹庭思闡
先烈爰命儒臣恭修
三朝國史爾等其督率在館諸臣薈萃琅函博蒐掌故折
衷至當裁訂成書毋尚浮夸而乖情實毋徇偏見而失
公平毋過質略而意不周該毋務鋪張而詞多繁縟務
期事歸確核文極雅馴勤以董成敏而竣事庶幾垂型
萬世𫝊信千秋以覲耿光以揚大烈稱朕意焉
康熙三十五年丙子四月乙未領侍衛内大臣索
額圖等奏𫝊聞噶爾丹遠遁請
皇上班師
上召領侍衛内大臣公舅舅佟國維等諭曰朕以噶爾丹
侵擾喀爾喀及外藩蒙古故秣馬厲兵整軍運餉分路
進𠞰曲盡籌畫告祭
天地
宗廟
社稷務期𠞰滅噶爾丹而還自兵丁以至厮役無不思滅
噶爾丹者况爾大臣俱係情願效力告請從軍之人乃
不奮勇前往逡巡退後可乎倘有存退後之心者朕必
誅之爾等視朕為何如人我
太祖高皇帝
太宗文皇帝親行仗劒以建丕基朕不法
祖行事可乎我師既至此地指顧間噶爾丹可擒可滅而
肯㢲懦退縮乎且大將軍費揚古兵與朕軍約期夾擊
今朕軍失約即還則西路之兵不可問矣還至京城何
以昭告
天地
宗社乎佟國維等叩首謝罪
康熙三十六年丁丑九月乙未理藩院題喀爾喀
故貝子阿南大之妻欲將貝子與其第三子丹津
承襲今其長子滚楮克又呈請效力相應請
旨
上曰蒙古人欲各為扎薩克不相綂屬朕意伊等若各自
管轄愈善昔
太宗皇帝招徠蒙古隨得隨即分旗分佐領封為扎薩克
各有所綂是以至今安輯宜如阿南大之妻所請令其
第三子承襲貝子其長子滚楮克倘欲另為扎薩克亦
可封之
康熙三十八年己夘六月辛酉理藩院題盜馬賊
犯圖薩應擬正法
上諭曰往者塞外多盜近朕遣人教養蒙古申嚴法禁盜
賊屏迹四十八旗各獲生理風俗稍醇而圖薩獨先犯
禁决不可恕且此法非朕創之也
太宗文皇帝時因蒙古等無房舍牆垣法令若輕則馬匹
難養故爾定法以警匪類耳
康熙四十二年癸未七月乙巳朔
上臨和碩裕親王福全喪哭奠畢自蒼震門入景仁宫諸
王大臣齊集宫門奏請
駕回乾清宫少息
聖體復幸塞外避暑
上諭曰朕但恐
皇太后過哀朕心不安耳俟王殯後朕再起程至於居便
殿者非自朕始乃
太祖
太宗之舊典也
丙午
上𫝊諭次日臨裕親王喪諸王大臣齊集後左門叩首再
四勸止
上諭曰
太宗時穎親王之喪
太宗親臨數次載在
實錄此皆爾等所知穎親王係
太宗之姪况裕親王乃朕之親兄乎此朕效法
祖宗並非太過朕昨因暑天勞頓今日未往明日必當再
臨爾等不必懇奏
康熙四十七年戊子九月壬午
上諭大學士等曰朕閱
實錄
太宗皇帝綂大軍抵北京擊敗明兵凱旋之時諸大臣競
進曰臣等隨從至此本圖建立功業今奈何薄城而不
取
太宗皇帝曰今取此城甚易當視天意何如嗣後北京為
流賊所據我諸王佐
世祖皇帝直取北京統一寰宇逮於朕躬歷二代六十五
年今天下治安率土人民咸享太平之福此亦朕恪守
祖業夙夜勤勞之所致也
康熙四十九年庚寅四月乙巳
上遣都統蘇滿等往蒙古會盟
諭之曰會盟之事肇自
太宗文皇帝三年一次遣大臣會盟朕遵行已久爾等前
往不得生事蒙古漸次皆已富饒亦無大事或有小事
來訴爾等但從公審理而已至蒙古餽爾等馬匹勿得
收受亦不得買其馬匹
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十一
