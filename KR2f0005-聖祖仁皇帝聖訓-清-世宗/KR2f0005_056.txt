欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十六
禮前代
康熙十四年乙夘九月庚子
上諭禮部往代帝王陵寢所在地方理宜守護以安神靈
朕近行幸湯泉道經昌平見明朝諸陵殿宇雖存戶牖
損壊附近樹木亦被摧殘朕心深為憫惻爾部即嚴加
申飭守陵人戶令其敬謹防護仍責令該地方官不時
稽察勿致仍前怠玩以副朕優禮往代之意
康熙二十二年癸亥八月己酉刑部題發掘故明
廢藩墳墓盜案
上諭大學士等曰部議照盜發常人墳墓律擬絞盜發藩
王等墳墓何得與平人一例凡歴朝俱應稱某代必稱
故明深覺未當以後本章凡故明廢藩字樣應悉除之
其盜發墳墓與撥人看守之處著九卿詹事科道議奏
康熙二十三年甲子十一月甲子
上諭江南江西總督王新命江蘇巡撫湯斌曰明太祖天
資英武敷政神明芟刈羣雄混一區宇肇造基業功德
竝隆其陵寢在鍾山之麓係江寧所屬地方向已有旨
令有司各官春秋致祭嚴禁樵採并設有守陵人戶朝
夕巡視但為日已久不無廢弛今朕省方江寧親詣拜
奠見墻垣傾圮林木凋殘皆係無知民人不遵約束恣
肆作踐往來行走殊干法紀嗣後爾等督令地方各官
不時巡察務俾守陵人役用心防護勿致附近旗丁居
民仍前踐蹋所有春秋二祭亦必虔潔舉行以副朕崇
重古帝王陵寢至意
康熙二十八年己巳二月己酉
上南巡駐蹕杭州府城
諭扈從部院諸大臣曰朕行次浙江禹陵在望大禹功德
隆盛萬世永賴朕親詣行禮祭文内書朕名乃親撰文
致祭其詞曰惟王精一傳心儉勤式訓道由天錫啓皇
極之圖疇功在民生定中邦之井牧四載昔勞腁胝永
賴平成九叙早著謨謀惟歌府事行其無間德遠益新
朕省方東南道經吳越覩長江之浩渺心切溯洄瞻高
巘之嵯峨企深仰止幸矣松楸伊邇儼然律度可親特
薦馨香躬修祀事惟祈靈爽尚克來歆
是日
上諭禮部祭以敬為主禹陵僻處荒村恐致䙝慢凡供獻
粢盛禮儀諸事令左都御史馬齊與侍郎席爾達同往
省視
甲寅
上諭福建浙江總督王隲曰朕巡幸江表𬗟懷禹德躬率
羣臣展祭陵廟顧瞻殿廡傾圯禮器缺略人役寥寥荒
涼增歎愚民風俗崇祀滛祠爼豆馨香奔走恐後宜祀
之神反多輕忽朕甚慨焉在昔帝王陵寢理應隆重培
護况大禹道冠百王身勞疏鑿奠寧率土至今攸賴特
書地平天成四字懸之宇下令地方官即加修理詳備
儀物守祀人役亦宜增添俾規模弘整歲時嚴肅兼賜
白金二百兩給守祀之人此後益令敬慎守土之臣亦
須時為加意副朕尊崇遐慕之懷其各凛遵毋忽
康熙三十一年壬申正月丁丑
上諭大學士等曰前纂修明史諸臣以所撰本紀列傳數
卷進呈朕詳晰披閱并命熊賜履校讎熊賜履於洪武
宣德本紀訾議甚多朕思洪武係開基之主功德隆盛
宣德乃守成賢辟雖時殊事異然皆勵精著於一時謨
烈垂諸奕世為君事業各克殫盡朕亦一代之主也銳
意圖治朝夕匪懈綜理萬幾孳孳懋勉期登郅隆若將
前代賢君搜求其間隙議論其是非朕實無此意也朕
於古之聖君尚未能逮何敢輕議前代之令主耶若表
揚洪武宣德著為論贊朕尚可指示諸臣重加稱美倘
深求刻論非朕意所忍為也至於開創佐命諸臣各著
勲績列傳内紀文臣事蹟優於武臣則議論失平難為
信史纂修史書雖史官之責而當朕之時修成此書稍
有未協咎將歸朕明代實錄及紀載事蹟諸書皆當蒐
羅藏弆異日明史告成新史與諸書俾得竝觀以俟天
下後世之公論焉
康熙三十六年丁丑正月甲戌
上諭大學士等曰觀明史洪武永樂所行之事遠邁前王
我朝現行事例因之而行者甚多且明代無女后預政
以臣陵君等事但其輓季壞於宦官耳且元人譏宋明
復譏元朕竝不似前人輙譏亡國也惟從公論耳今編
纂明史著將此諭增入修明史敕書内
康熙三十八年己卯四月庚戌
上南巡駐蹕句容縣
諭大學士等曰明代洪武乃創業之君朕兩次南巡俱舉
祀典親往奠醊今朕臨幸當再親祭大學士等奏曰曩
者
皇上兩次南巡業蒙親往奠醊今應遣大臣致奠不必親
臨
上曰洪武乃英武偉烈之主非尋常帝王可比著兵部尚
書席爾逹致祭行禮朕親往奠
御製祭文曰帝天錫勇智奮起布衣統一寰區周詳制作
鴻謨偉烈前代莫倫朕曩歲時巡躬修醑薦仰其遺轍
不囿成規兹因閱視河防省方南邁園陵如故睇松柏
以興思功德猶存稽典章而可範溯懷彌切奠酹重申
靈其鑒兹尚期歆享
壬子
上駐蹕江寧府詣明太祖陵奠爵閱視陵寢
諭大學士等曰朕今日詣明太祖陵寢致奠見其圯毁已
甚皆由專司無人朕意欲訪察明代後裔授以職銜俾
其世守祀事古者夏殷之後周封之於杞宋即今本朝
四十八旗蒙古亦皆元之子孫朕仍沛恩施依然撫育
明之後世應酌授一官俾司陵寢俟回都日爾等與九
卿會議具奏九月二十八日大學士等議得明亡已久
其子孫急難查訪今
皇上隆禮前代恩澤有加臣等愚見應委該地方佐貳官
一員專司祀典俟查訪得人再行奏聞從之
康熙四十一年壬午十一月壬申工部議覆浙江
巡撫趙申喬題請修葺禹陵應令捐修
上曰凡古帝王陵寢地方官應不時修葺今禹陵必頽壊
已極趙申喬始行題請著杭州織造會同地方官動用
歴年節省錢糧即行修理以稱朕尊崇前代聖王之意
康熙四十二年癸未十一月丁巳
上駐蹕西安府翰林院以撰擬周文王武王祭文進呈
上曰文王武王皆古之聖君非他帝王可比且向以孔子
聖人已書朕名致祭矣此祭文内亦須書名
康熙五十五年丙申十一月乙酉刑部題盜犯韓
七等偷掘明朝陵寢為首之韓七現在脱逃獲日
另結為從之王五等擬絞監候秋後處決
上曰偷掘明朝陵寢即與掘伊祖父墳墓相同韓七著該
管官嚴緝務獲到日著即處斬王五等著立絞
康熙五十六年丁酉正月己卯
上諭諸皇子及領侍衞内大臣等曰
世祖章皇帝曾以禮殯葬崇禎念太監王承恩盡忠并命
大學士為之殯葬諸帝陵寢皆躬親奠酹命人看守歲
時祭祀垂為定例近日拏獲偷掘明代陵寢之賊部議
將為從者擬以充發朕思今日之百姓皆明代所遺之
百姓也此與掘伊祖父之墓何異是以降旨將首從諸
賊俱行處死但明代諸陵年久或看守之人不謹亦未
可定爾等往各陵祭奠務詳細查明具奏
四月丙申禮部題
皇上命諸皇子及領侍衞内大臣等拜奠明朝諸陵請宣
付史館
上曰明朝十三陵朕四十年前曾經親往今已多年恐看
守人等疎忽陵寢或有毁壊之處故遣諸皇子等往奠
據回奏宫殿與一切屋宇修葺堅整歴年雖久毫無動
壊看守人等亦俱謹慎此所奏已知之
康熙六十一年壬寅四月辛酉禮部遵
旨會議自伏羲氏以逮有明應入廟崇祀帝王及從祀功
臣詳開一摺偏據一方不入正統及不應崇祀者
詳開一摺具疏陳奏
上諭大學士等曰此所議應崇祀處皆是但其中尚有宜
詳細斟酌者從前所定配享功臣大槩開國元勲居多
如明之徐逹不過一草莽武夫劉基係元之進士遭遇
成功遂以元勲配享耳其有治安之世輔佐太平有功
軍國者反不得與配享之列是皆未為允當也又如有
明天下皆壊於萬歴泰昌天啓三朝愍帝即位未嘗不
勵精圖治而所值時勢無可如何明之亡非愍帝之咎
也朕年少時曾見明耆舊甚多知明末事最切野史所
載皆不足信愍帝不應與亡國之君同論萬歴泰昌天
啓實不應入崇祀之内爾等會同九卿將此詳細分别
確議具奏
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十六
