欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四
聖德三
康熙四十一年壬午十二月壬辰諸王貝勒貝子
公滿漢文武大臣官員及直隸各省士民以
皇上五十萬夀請上
尊號
上諭曰朕即位四十餘年無刻不以民生休戚為念遠邇
安寧為本雖慶雲景星嘉禾瑞草天書麟鳳之竒總無
關於黔黎亦無係於朕心侈言祥瑞貽譏史冊何裨治
理朕以實心為民天視天聽視乎民生後人自有公論
若誇耀功德取一時虛名大非朕意不必數陳
康熙四十二年癸未十二月乙酉山東巡撫王國
昌疏言東省水災蒙
皇上截漕發帑差官賑濟萬姓懽呼籲請代題謝
恩
上曰王國昌疏稱小民感戴祝頌等語朕自御極以迄於
今但以民生為念未嘗一刻不廑諸懷民無災傷各得
其所小民雖不行祝頌朕心自懌聞今山東直隸河南
榖價騰貴朕方切軫念此所奏已知之
康熙四十三年甲申八月庚午
上諭大學士及講官等曰臣下如有欺蒙朕斷不姑宥此
外若為朕躬服食諸事從未笞責一人昨往釣魚處饍
房所備止有肉肴竟忘攜帶飯食諸皇子及近御侍從
俱欲笞之朕止之曰彼無心偶忘攜帶耳此乃小事可
寬宥之
十一月壬戌
上諭大學士等曰朕嘗閱書史自古大臣得始終善全者
少朕今御極四十餘年大學士衞周祚馮溥杜立德李
霨宋德宜王熙等俱得全功名而考終命者皆朕竭力
保全所致也朕從不多生一事但穆然清静處之以和
平故諸臣皆得享其福也
康熙四十五年丙戌二月丁巳
上諭大學士等曰今歲山東河南山西等省雨水均調已
經奏報惟近京一帶去歲三冬少雪今春復無雨澤頃
二十七日地又微震一切政事或有當更改處爾等與
九卿會同酌議具奏爾諸臣行事若有缺失亦當各自
反已力加省改
三月丙寅
上諭大學士等曰朕觀前史漢因災異而重處宰相此大
謬也夫宰相者佐君理事之人倘有失悞君臣共之竟
諉之宰相可乎或有為君者凡事俱付託宰相此乃其
君之過不得獨咎宰相也
十月乙巳
上諭戶部國家錢糧理當節省否則一遇災荒蠲免其軍
餉河工等項經費必致不敷前光禄寺一年用銀一百
萬兩工部一年用銀二百萬兩因朕力崇節儉今光禄
寺一年止用銀十萬兩工部一年止用銀二三十萬兩
矣
康熙四十六年丁亥十月乙酉蒙古諸王貝勒貝
子公台吉等各率所部進獻馬駝
上命却之諭曰朕今教養爾等人皆富庶物盡蕃滋爾等
竭誠進獻朕心嘉悦即與收納無異嗣後爾等其益勤
生計圖維滋息始副朕愛養至意
康熙四十七年戊子八月辛未
上命侍衞伍什常夀等傳諭諸大臣曰近日聞諸阿哥常
撻辱大臣侍衞又每尋釁端加苦毒於諸王貝勒等諸
阿哥現今俱未受封爵即受封後除伊屬下人外凡有
罪過亦當奏聞候朕處分何得恣意妄行乎朕為天下
元后凡事但遵大義而行無罪之人未嘗枉法處治八
議内三品以上官員雖犯死罪不遽擬絞而必奏聞者
所以敦國體非但恤臣下也伊等不遵國憲横作威勢
至令臣僕無以自存是欲分朕威柄以恣其行事豈知
大權所在何得分毫假人如裕親王恭親王皆朕兄弟
也於朕之大臣侍衞中曾敢笞責何人耶臣僕有獲罪
者朕並不輕宥然從未有輕聽人言横加僇辱之事且
太祖
太宗曾降訓旨戒勿濫行捶楚荼毒無辜煌煌
實錄紀載甚明嗣後諸阿哥如仍不改前轍許被撻之人
面詰其被撻之故稍有冤抑等情即赴朕前叩告朕且
欣然聽理斷不罪其人也至於爾等有所聞見亦應據
實上陳若一切隱而不奏即爾等之罪矣
十月甲辰
上親書諭旨示諸皇子大臣等曰昨日諸大臣侍衞等奏
請調養朕躬朕念君臣一體有懷宜即盡言故特舉朕
素念及不遂朕意之處一一明諭朕每思自古帝王撫
世承平歴年久遠未有如朕者朕無日不向皇太子允
礽言治理天下愛育黎庶維繫人心之事慕宋孝宗之
孝養高宗語允礽曰將以政事付汝朕當擇處水土佳
處時聞汝之令名以優游養性迨後見其所行不善難
託重器遂絶此望古來為君甚難兢兢業業猶有錯悞
今朕年已老幸際衆心胥戴萬國咸寧之時愈加畏懼
宗廟社稷天下黎元皆繫朕躬朕寧敢不慎重弘業置諸
磐石之安乎迨至彼時衆自知有所倚賴也此意極深
即朕亦不自喻豈可徧喻衆人乎爾諸臣知朕精誠無
私深加體念各勤職業不妄生事則朕易於圖治而天
下庶績亦咸理矣所謂各勤職業者即文臣盡忠不愛
錢武臣為國不惜死之𩔖爾諸臣誠能如是則朕懷自
暢朕體自安矣若不敬慎所行而欲朕懷寬慰此非忠
愛之實心也特諭
康熙四十九年庚寅四月辛酉九卿等議覆僉都
御史屠沂條陳節儉一疏
上諭大學士等曰禁止奢僭而崇尚節儉極當於理朕近
查宫中人數
皇太后宫及朕所居正宫不過數百人較之明代宫人則
減省多矣先是光禄寺供應宫中用度每年用銀七十
萬兩有餘朕漸次節省不使濫溢一年止需七萬兩矣
理藩院向來每年賞賜供應外藩賓客用銀八十萬兩
今裁減浮費一年止需八萬兩矣戶工兩部前此每年
所用錢糧其數過多今十日一次奏聞用過數目所需
錢糧已極少矣朕用錢糧節省如是因臣民僭用妄費
從前屢有禁約今若又行禁約徒有法令滋繁而已究
無補於事也蓋法令非不詳盡皆由臣下奉行不善而
然步軍統領順天府府尹地方該管官員果實心遵行
何至如此乎
十月癸未
上諭大學士九卿等曰江南虧空錢糧兩次命張鵬翮察
審朕意地方雖有不肖之官侵蝕錢糧未必多至數十
萬兩前朕南巡時曾有諭旨凡沿途所用之物悉出内
帑預備未嘗絲毫取諸官民督撫等官不遵朕旨肆意
那用以致虧空朕若不言内外諸臣誰敢言者但彼任
事之人離任者已多若將因公那用責之新任官賠補
朕心實不忍也至俸工銀兩有限即逐年扣補亦難清
理且官無俸禄役無工食必致私派以累民朕為天下
生民計蠲免各省錢糧已逾萬萬免此四五十萬之銀
何足惜乎朕總理機務垂五十年事無大小凡臣下情
隱無不灼知洞鍳朕屢次南巡地方官員預備縴夫修
理橋梁開濬河道想皆借用帑銀原冀陸續補足而朕
三次南巡為期相隔不遠且值蠲免災荒所徵錢糧為
數又少填補不及遂至虧空如此之多爾等皆知之而
不敢言也即如縴夫一項雖取用於田畆而所用既多
伺候日久勢必給與口糧工價安得無費至於修造行
宫亦必借用帑銀前者朕廵視溜淮套工程至彼處見
有舍宇三間雖云俸工銀兩所造然必先借用庫項後
方抵補爾等豈肯明言其故乎至欲將三年俸工抵補
虧空夫三年之内地方官員或陞遷或調用或革退或
亡故以從前各官那用之虧空而將後來者之俸扣補
於理不順朕心實為不忍至於胥吏賤役若不給與工
食此輩何所資生必至累民今部中每遇一事輒議令
地方官設法料理皆掩飾美名實則加派於地方耳朕
非但為百姓亦為大小諸臣保全身家性命朕南巡時
聞龍潭地方建造行宫恐致累民曾諭總督阿山令其
拆毁至他處建造行宫朕皆未之知也總之此不欲累
民之念可以自信亦可見信於天下後世朕歴年蠲免
天下錢糧至數萬萬有餘今此項虧空若令補墊亦不
為多然豈忍以此累地方乎至於查明欵項亦非難事
錢糧冊籍皆有可考地方官借因公那用之名盈千累
百餽送於人若加嚴察隱情豈不畢露朕意槩從寬典
不更深求今海宇昇平國用充足朕躬行節儉宫中用
度甚為省約計明朝一日之用足供朕一月之需今即
因數次巡幸用錢糧四五十萬亦不為過明後年天下
錢糧以次盡行蠲免若留此虧空之項以為官民之累
甚非朕寬仁愛養嘉與維新之至意也
康熙五十年辛卯三月辛卯諸王貝勒貝子公滿
漢文武大臣官員及直隸各省士民以
上御極五十年請上
尊號
上曰朕自幼讀書歴觀經史持身務以誠敬為本治天下
務以寬仁為尚此心此念恪守五十年夙夜無間即纖
悉細務不敢稍有怠忽嘗觀古昔帝王君臨天下之久
能持終者蓋鮮朕今春秋漸高血氣漸衰而朝乾夕惕
實與日俱增正當恪慎保終孜孜為萬姓圖治安之時
也蓋朕之御極年久皆
祖宗厚德景福積累貽留之所致至於請上尊號特虛文
耳於朕躬毫無裨益史書所載加上尊號等事徒為先
儒所譏有何善處而欲行之也
康熙五十一年壬辰七月丁酉戶部題原任西安
正藍旗驍騎校巴布叩閽言伊兄薩爾布善曾撫
養和碩安親王之子塞稜額田産家人等俱為塞
稜額佔踞入在包衣佐領下審問皆虛應將巴布
枷責以年老折贖
上諭大學士温達曰此事所議不明
世祖皇帝時將裕親王恭親王付與殷實官員撫養及至
分封將撫養官員産業給與二王具題朕未允行大阿
哥曾付與内務府總管噶魯三阿哥曾付與内大臣綽
爾濟撫養分封時擬將伊等産業給與具題朕俱不准
行蓋主上子孫付與屬下人員撫養者特欲令其成人
長大並非欲佔其産業也撫養之人將主上子孫兢兢
業業侍奉撫養能成人長大即其功也及長大成人之
後又佔其産業籍其人口不但於理不合即受彼撫養
之人亦於心不安五旗多有此事此風斷不可長凡事
當以理斷之不可圖小利圖小利則與大體有礙設令
將朕子與爾撫養之及長成分封時將爾産業給與將
爾人口給為奴僕爾心服乎前下嫁與阿禄科爾沁巴
特麻之縣君曾啟奏獻伊三佐領朕諭云朕乃天下之
主在彼在此俱為朕之臣庶若取至京師反損壞其旗
分故不准行蒙古王等聞之無不感激流涕土默特有
七佐領該扎薩克無後至今朕豢養閒居彼處前曾奏
請編在察哈爾旗下朕未允行後又奏請陪送公主朕
亦未行此皆朕至公無私之意今薩爾布善將宗室塞
稜額撫養成人反將其産業佔踞人口入在包衣佐領
下為奴可乎原本著發還
十月己巳禮部題康熙五十二年恭遇我
皇上六旬大慶中外臣民莫不欲竭尊親之戴上無疆之頌
其應行典禮臣等謹會同大學士九卿詹事科道
詳議具題
上曰朕御極以來惟欲萬國乂安上則敬
天法
祖下則垂令名於後世歴盡憂勤蕩平險阻自古帝王在
位不久論者往往歸於别故不知帝王一日萬幾實不
堪其勞憂懼所廹以致享年不永也昔帝堯固辭華封
之祝朕在位五十餘年夀屆六十今憂勞倍增血氣漸
憊惟恐愈久而力不支願不遂惟日兢兢惕勵而已並
無祈天永命之意也覽禮部所奏悉屬虛文朕惟願臣
清子孝兄友弟恭人人皆讀正書勉盡職業國安民治
盜賊寧息各以至誠實意為朕六袠慶祝朕心甚喜此
外儀文朕無所好所奏不准行
康熙五十二年癸巳二月庚戍
上諭領侍衞内大臣大學士九卿等曰趙申喬陳奏皇太
子為國本應行冊立朕自幼讀書凡事留意纖悉無遺
况建儲大事朕豈忘懷但關係甚重有未可輕立者昔
立允礽為皇太子時索額圖懷私倡議凡皇太子服御
諸物俱用黃色所定一切儀注幾與朕相似驕縱之漸
職是之故索額圖誠本朝第一罪人也宋仁宗三十年
未立太子我
太祖皇帝並未預立皇太子
太宗皇帝亦未預立皇太子漢唐以來太子幼沖尚保無
事太子年長其左右羣小結黨營私鮮有能無事者人
非聖人誰能無過安得有克盡子道如武王者今衆皇
子學問見識不後於人但年俱長成已經分封其所屬
人員未有不各庇護其主者使即立之能保將來無事
乎且為君難為臣不易古來人君窮兵黷武者有之崇
尚佛老者有之任用名法者有之朕御極五十餘年朝
乾夕惕上念
祖宗遺緒之重下念臣民仰望之殷乾綱獨斷柔遠能邇
體恤臣庶毫無私心當吳三桂叛亂時已失八省勢幾
危矣朕灼知滿漢蒙古之心各加任用勵精圖治轉危
為安是以數十年來海宇寧靖今欲立皇太子必能以
朕心為心者方可立之豈宜輕舉即臣僚為國為民念
兹在兹先憂後樂者實不易得太子之為國本朕豈不
知立非其人關係匪輕朕將允礽從幼教訓迨後長成
變為暴虐無所不為不知忠孝不識廉恥行事乖戾有
不可言者推其故皆由風狂成疾迷惑所致此疾有二
十餘載矣如人醉後傷人醒時知悔今以長醉不醒所
為過惡身不自知伊之儀表及學問才技俱有可觀今
一至於此非風狂而何自廢而復立以來朕尤加意教
訓心血耗盡因伊狂疾終不痊愈故又行廢斥孟子云
父子之間不責善責善則離離則不祥莫大焉大學云
人莫知其子之惡盖父之於子嚴不可寬亦不可誠為
難事如朕方能處置得宜耳爾諸大臣俱各有子凡人
幼時猶可教訓及至長成一誘於黨𩔖便各有所為不
復能拘制矣立皇太子事亦未可輕定特召集爾衆大
臣明示朕意趙申喬所奏著發還
三月戊寅朔
上諭諸王貝勒貝子公大學士九卿詹事科道等曰朕昨
回宫見京城内外為朕六十夀誕慶賀保安祈福者不
計其數朕實涼德自覺愧汗若先知之必諭令停止今
雖難違衆志而因此夜思達旦朕為天下萬國蒼生之
主萬姓安即朕之安天下福即朕之福若雨暘時若家
給人足則朕安寢飽食可以却病延年此朕所求之福
也爾等傳諭凡有祝延萬夀者必以雨暘時若萬邦咸
寧為先朕雖年老然夙夜匪懈履薄臨深之念與日俱
增豈敢稍自滿假乎
乙酉
上諭大學士等曰朕聞各省民人祝萬夀來京者甚衆其
中老人更多當春時寒暖不均又人非土著或不服水
土亦未可定爾等可傳諭漢官等老人中倘有一二有恙
者即請撥太醫調治以稱朕愛養耆老至意
十二月甲午兵部題臺灣換班官兵遭風壊船及
溺沉兵器應令地方官速行賠補
上曰海洋寬廣遭風壞船非人力所能為也若遇賊時船
被燒奪理應賠補若此等遭風損壞亦令賠補太為冤
抑嗣後有遇賊不能擒殺船壞被奪捏報遭風者除弁
兵議罪外照例賠補若果被風損壞沉溺之船應免其
賠補其沉溺兵丁等因公身死即幸而登岸者亦死中
倖脫之人殊可憫惻著地方大臣酌量加恩以示鼓勵
康熙五十三年甲午六月癸未
上諭刑部朕避暑塞外駐蹕山莊素稱清涼之地尚覺煩
熱想京師自然更甚朕時以民生疾苦為念今天下承
平農商樂業惟有罪之人拘繫囹圄身被枷鎖當兹盛
暑恐致疾疫軫念及此不勝惻然應將在京監禁罪囚
少加寬恤獄中多置冰水以觧鬱暑其九門鎖禁人犯
亦著減其鎖條至枷號人犯限期未滿者暫行釋放候
過暑時照限補滿爾部即遵諭速行以副朕法外施仁
至意
十二月戊子
上諭大學士等曰直隸各省州縣官或革職或被參觧任
或身故者妻子尚能回籍其縣丞主簿典史驛丞等微
員革職觧任身故者無力回籍羈留異鄉不免凍餒以
致累及妻子即使犯罪至死亦與妻子無涉殊屬可憫
且如各地方鰥寡孤獨不能度日尚設立養濟院以育
養之此等微員理應撫恤嗣後將伊等作何令回原籍
爾等與九卿會議以聞
康熙五十五年丙申五月壬戌
上諭署理内務府總管事務散秩大臣關保曰去年直隸
所屬地方水澇未得豐收目今京師又旱朕心深為憂
慮自明日為始朕於宫中每日進膳一次先人而憂後
人而樂庶可感召天和也
甲子大學士嵩祝摺報京師下雨日期
上曰宋儒有言求雨得雨旱豈無因此意甚深今雖下雨
但雨勢未必遠及有何可喜之處求雨斷不可止必處
處霑足方可停止也
康熙五十九年庚子正月己卯諸王大臣等奏
皇上御極六十年請行慶賀典禮
上諭曰朕在位五十九年皆由
上蒼眷佑
列聖福德之所致也見在西陲用兵軍民勞苦去歲正月
朔日食海洋颶風飄沒官兵船隻山左東三府黎民饑
饉人心風俗未盡淳官箴政事未盡理此正君臣孜孜
求治之時慶賀之事著停止
康熙六十一年壬寅十月戊寅大學士九卿詹事
科道等以來年恭遇
萬夀七旬大慶詳議慶賀典禮合詞具疏奏請
上諭大學士等曰覽所奏皆過於實事朕以沖齡即位賴
世祖章皇帝定鼎以來深仁厚澤建不拔之業至今八十
年四海昇平有自來矣朕自幼讀書每覽前代帝王忿
懥憂患累其内機務紛紜勞其外年歲不久景祚不長
者未嘗不拊髀長歎朕涼德亦不過如此幸得歷逾花
甲年登古稀鬚眉皓白總理萬幾當此之際翼翼小心
惟恐善後之策不能預料保泰圖安夙夜冰兢況今西
陲用兵士卒暴露轉運罷敝民生乏食物價騰貴正宜
君臣同寅協恭乂安萬姓永致太平自古慶賀多者後
人不取況實無益乎朕御極六十餘年元旦之外未嘗
受賀惟六十夀時三月十八日進表行禮今卿等所請
無庸多議
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四
