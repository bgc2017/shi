欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十一
蠲賑四
康熙四十八年己丑十月壬戌
上諭戶部今歲入夏以來朕因南方二麥不登北地微潦
宵旰軫念甚切焦勞繼而畿輔稔收三吳秋熟兼以四
方奏報咸獲有年朕心始為稍慰夫水旱災傷雖事所
時有而小民皆如赤子一以疾苦見告即不忍恝置於
懷今念江南淮安府揚州府徐州三屬地卑積水被災
獨重秋禾未播種者甚多本年錢糧業經全免又遣官
分賑而失業之民更宜加格外之恩以弘愛養康熙四
十九年淮揚徐三屬之邳州等二十二州縣衛額徵地
丁銀五十九萬三千八百兩有奇著悉與蠲免又河南
省歸德府屬商邱等六縣山東省兖州府屬濟寕等四
州縣或被夏災或被秋災雖已各依分數例免額賦竝
宜更施膏澤用厚民生康熙四十九年商邱等六縣應
徵地丁銀二十萬二千四百兩有奇濟寧等四州縣應
徵地丁銀十四萬六千六百兩有奇俱著蠲免州縣有
舊欠未完錢糧亦著停徵一年諭旨到日各該督撫務
嚴飭有司體朕殷殷恤災至意張示徧諭悉心奉行俾
窮鄉僻壤均沾實惠如有不肖官吏借端私徵者即行
察參
十一月庚辰
上諭大學士等曰本朝自統一區宇以來於今六十七八
年矣百姓俱享太平生育日以蕃庶戸口雖增而土田
竝無所增分一人之産供數家之用其謀生焉能給足
孟子曰無恒産者無恒心不可不為籌之也朕意欲將
康熙四十九年應徵錢糧預配各省用度為之抵算至
五十年將天下應徵錢糧一槩蠲免如近省有支用之
事則以戶部庫銀給發應用
康熙四十九年庚寅八月乙亥
上諭戶部福建將軍祖良璧奏稱福建泉州漳州等處被
旱未收福建民多田少不可不急為拯救雖總督梁鼐
曾疏請借銀買米平價糶賣但所買米數不多且一時
不能運至曩昔山東江南等處被災朕一聞知即為拯
救天下人民皆朕赤子應即遣部院大臣會同江浙督
撫截留本年起運鎮江漕糧十萬石松江湖州漕糧各
十萬石鎮江之米運至狼山松江湖州之米運至乍浦
著福建督撫提鎮不拘一人率領福建戰船將運往狼
山乍浦三十萬漕米轉運至福建賑濟被災之民務期均
沾實惠雖此米不能速至而被災之民聞朕此旨即歡
悦而定矣其泉州漳州今年未完錢糧亦著暫行停徵
十月甲子
上諭戶部朕恭膺
天眷祇承
列祖鴻庥統御萬方子育兆庶廑懷至治宵旰靡寧幸際
海宇同風邊隅向化遐邇中外帖然衽席之安是皆仰
荷
天地
祖宗福祐之所致也方朕八齡踐阼之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心未
嘗一日稍釋每思民為邦本勤恤為先政在養民蠲租
為急數十年以來除水旱災傷例應豁免外其直隸各
省錢糧次第通蠲一年屢經舉行更有一年蠲及數省
一省連蠲數次者前後蠲除之數據戶部奏稱共計已
逾萬萬一無顧惜百姓足君孰與不足朝廷恩澤不施
及於百姓將安施乎朕每歲供御所需槩從儉約各項
奏銷浮冒亦漸次清釐外無師旅饟饋之煩内無工役
興作之費因以歷年節省之儲積為頻歲渙觧之恩膏
朕之蠲免屢行而無國計不足之慮亦恃此經畫之有
素也比來省方時邁經臨七省南北人民風俗及日用
生計靡不周知而民生所以未盡殷阜者良由承平既
久戶口日蕃地不加增産不加益食用不給理有必然
朕洞矚此隱時深軫念爰不靳敷仁用甦民力明年為
康熙五十年思再沛大恩以及吾民將天下錢糧一槩
蠲免因衆大臣議奏恐各處需用兵餉撥解之際兵民
驛遞益致煩苦朕因細加籌畫自明年始於三年以内
通免一周俾遠近均沾德澤直隸奉天浙江福建廣東
廣西四川雲南貴州所屬除漕項錢糧外康熙五十年
應徵地畝銀共七百二十二萬六千一百兩有竒應徵
人丁銀共一百一十五萬一千兩有竒俱著察明全免
竝歷年舊欠共一百一十八萬五千四百兩有竒亦俱
著免徵其五十一年五十二年應蠲省分至期候旨行
民間舊欠既經豁免嗣後每年額徵錢糧務如數全完
倘完不及額或别有虧空託稱民欠則負國甚矣即責
令督撫以下官員償補仍從重治罪夫地方大吏以及
監司守令皆與吾民誼均休戚者也誠克體朕孳孳保
赤之懷實心愛養力社侵漁脧削則閭閻咸得衣食滋
殖無有失所而為官吏者亦身名俱泰豈非昇平樂利
之盛事歟爾部移文各督撫諭旨到日即刊刻頒布徧
示窮簷咸令知悉
十一月辛卯朔兵科給事中高遐昌疏言凢遇蠲
免錢糧之年請將佃戶田租亦酌量蠲免著為例
上諭大學士等曰蠲免錢糧但及業主而佃戸不得沾恩
伊等田租亦應稍寬但山東江南田畝多令佃戶耕種
牛種皆出自業主若免租過多又虧業主必平均無偏
乃為有益著交部議奏
康熙五十年辛夘十月戊午
上諭戶部朕誕膺大統撫育寰區夙夜孜孜不自暇逸凢
以為民生勤圖利濟休養安全即無水旱之虞時布寬
仁之政蠲租除賦務使遐方率土無不均沾或值雨暘
偶愆出帑發粟多方賑恤其有益於吾民者靡弗備舉
而亟行之朕慇&KR2950;周祥之至意前康熙四十九年所頒
諭旨甚明原欲將五十年天下錢糧通行蠲免以諸臣
集議恐需用兵餉撥解之際兵民驛遞益致煩苦故自
五十年為始三年之内全免一週除將直隸奉天等九
省康熙五十年地丁錢糧一槩蠲免及歷年舊欠錢糧
一併免徵外山西河南陜西甘肅湖北湖南各撫屬除
漕項外五十一年應徵地畝銀共八百四十萬四千兩
有奇人丁銀共一百二十萬八千一百兩有奇著察明
全免竝歷年舊欠共五十四萬一千三百兩有奇亦俱
著免徵其康熙五十二年應蠲省分至期候旨行民間
舊欠既經豁免嗣後每年額徵錢糧務如數全完倘完
不及額或有虧空託稱民欠即責令督撫以下官員償
補仍從重治罪該督撫須實心力行期副朕惓惓愛民
之意如有指稱事故侵欺科派事發之日必嚴行究治
諭旨到日徧示城郭鄉村深山窮谷咸使知悉
康熙五十一年壬辰十月癸丑
上諭戸部朕宵旰孜孜勤求民瘼永惟惠下實政無如除
賦蠲租除每歲直隸各省報聞偶有水旱災傷照輕重
分數豁免正供仍加賑恤外將天下地丁錢糧自康熙
五十年為始三年之内全免一週使率土黎庶普被恩
膏除將直隸奉天浙江福建廣東廣西四川雲南貴州
及山西河南陜西甘肅湖北湖南康熙五十年五十一
年地丁錢糧一槩蠲免歷年舊欠錢糧一并免徵外所
有江蘇安徽山東江西四省除漕項外康熙五十二年
應徵地畝銀共八百八十二萬九千六百四十四兩有
奇人丁銀共一百三萬五千三百二十五兩有奇俱著
察明全免其歷年舊欠銀二百四十八萬三千八百二
十八兩有奇亦并著免徵計三年之内總免過天下地
畝人丁新徵舊欠共銀三千二百六萬四千六百九十
七兩有奇各該督撫務須實心奉行體朕軫念民生至
意如有侵欺隱匿使惠不及民借端科派者該督撫嚴
行察參督撫失察事發之日亦嚴加究治
康熙五十二年癸巳三月庚子
上諭大學士九卿等曰朕聞廣東米價騰貴朕軫念天下
民生無間遠近雖邊徼之外視之猶輦轂之旁也粤地
素號産米之區今米價驟增小民必致艱食督撫係封
疆大吏凢有關地方事務隨所見聞應即據實陳奏朕
處深宫已周悉萬里之情形而伊等漫無奏報殊屬懈
忽前福建歲歉米貴朕令截留江浙漕米由海道轉運
賑濟諭旨方頌市價立平於地方大有禆益今廣東亦
宜照福建截留海運朕詳詢投誠海賊陳尚義等見今
截留江南漕糧由海運八九日可至福建自福建八九
日可扺廣東值今風勢不順不可轉運必至八九月後
北風漸利始可轉運朕意於八九月後將水師營戰船
装載米石運送易於到廣而兵丁亦可熟練水勢其天
下地丁錢糧前已於三年之内全免一週今粤地米貴
若將本年地丁錢糧仍行催徵則民力維艱不免輸將
之苦應將本年地丁錢糧停其催徵遣趙申喬前往廣
東會同督撫將朕軫念民生至意刊示宣布以慰輿情
恩詔内有賞賫綠旗兵丁一欵即令趙申喬動支廣東
庫帑親行核實按名賞給使各沾實惠又
諭曰國家幅員甚大水旱豐歉勢有不齊凢遇歉收之年
督撫等但據實速報則或蠲賑或停徵先期酌行於百
姓乃有裨益至所奏地方官員捐捧賑濟皆虛名而已
何益之有
十月庚寅
上諭九卿等曰朕念福建廣東沿海州縣值此青黃不接
之時宜酌量蠲免張鵬翮奏曰頃蒙
皇上特加殊恩已令運米賑濟矣但連年蠲免甚多見今
動用至康熙四十九年錢糧矣
上曰即動用至五十年錢糧有何妨礙今米雖運去但足
餬口不能辦錢糧也朕心惟以百姓為重蠲免之事不
可遲延
十一月庚戌
上諭戶部朕勤求民瘼無間遐邇雖在邊徼遠省偶有旱
澇災傷無不訪察情形殫思賑救今歲直隸各省地方
俱獲收成惟廣東三水清遠高要高明四會五縣福建
侯官縣福右衛二處甘肅靖遠衛環縣鎮原縣固原州
固原衛平凉縣平凉衛崇信縣慶陽衛靈州所會寧縣
寧夏中衛寧夏所古浪所一十四處今歲夏秋被災各
督撫已經奏聞雖各省地丁錢糧新經全免然一方災
歉悉厪朕心艱食之際重以追呼朕所不忍其明年應
徵廣東省三水等五縣額銀七萬七千七百兩有奇米
一萬七千六百石有奇福建省侯官縣等二處額銀三
萬六千六百兩有奇米六千四百石有奇甘肅靖遠衛
等十四處額銀四萬七千七百兩有奇米八萬八千五
百石有奇草八十四萬三百束有奇悉與豁免爾部即
行文各督撫務須實力奉行徧為曉諭俾民間無催徵
之累肆力東作用稱朕撫恤災黎至意
康熙五十三年甲午十一月庚戌
上諭戶部朕撫御寰區勤求民瘼凢地方水旱災傷必詳
加咨詢先事預籌其有荒歉上聞蠲賑頻施務令得所
五十餘年來夙夜孜孜如一日也前因甘肅靖遠衛等
處年歲不登民艱粒食已多方賑濟本年錢糧或蠲或
停而山地磽瘠民鮮蓋藏若不大沛恩施目前已自艱
難來歲更何倚恃此被災二十八州縣衛所康熙五十
四年額徵銀九萬七千八百七十兩有奇糧二十三萬
九千四十石有奇草二百五十三萬七千八十束有奇
俱著通行蠲免行文甘肅巡撫實心奉行務使比屋均
沾實惠用副朕撫恤災黎至意
康熙五十四年乙未三月己亥先是
上以蒙古地方大雪
命理藩院遣官閱勘牲畜倒斃缺食窮困人等至是回奏
上諭曰散賑之事勢難速達吳喇忒等旗居近黃河蒿齊
忒阿霸垓阿霸哈納蘇尼特等旗有達爾諾爾郭果蘇
泰察罕諾爾諸水可先教其捕魚為食每處派新滿洲
三十人并造船人等遣理藩院司官帶網前去教導蒙
古人等其作何運給米糧及給與牲畜養瞻之處著速
議具奏
庚申
上諭阿霸垓輔國公達爾漢德木楚克等曰從前四十九
旗田禾不收以致大饑朕施恩給以米糧又賞牲畜嗣
因大雪牲畜殆盡朕復施恩如前爾等三年内已漸致
富又七旗喀爾喀為噶爾丹所敗牲畜帳房全無單身
來歸者朕賜米糧牲畜等物不令死傷一人拯濟以後
富逾舊日今爾等十餘扎薩克蒙古縱多不過萬數令
爾等富足甚易但爾等目今窮困救濟宜速而運米勢
需時日故先教以捕魚資食以待米至給散至其後施
恩養瞻處朕見在籌畫二三年内可使致富也爾等徧
諭衆蒙古知之
五月甲辰
上諭理藩院聞被雪各蒙古因朕贍濟竝未傷損一人朕
甚喜悦蒙古等已知捕魚可將漁船及網給與伊等令
其仍在澤旁捕魚而食將所給米糧節省留以度冬又
所給牲畜不久蕃息即可漸致富饒矣
是日
上諭議政大臣等曰哈密為策妄阿喇布坦所侵恐不能
生理著甘肅巡撫遣官運送米糧牛羊往賑
六月庚辰
上諭大學士等曰甘肅地方被災之民應作何賑濟著九
卿詹事科道會同速議具奏賑濟饑民之事較之征勦
策妄阿喇布坦為更緊要爾等可速𫝊諭
十月壬辰
上諭戶部朕早夜孜孜軫懷民瘼四方水旱時勤咨詢惟
恐閭閻之蓋藏未裕一遇歉歲收穫失望窮黎即無以
資生也直隸順天保定河間永平宣化五府所屬地方
今歲雨水過溢田畝被淹者甚多糓耗不登民艱粒食
見今緩徵賑濟雖惠澤頻施而來春應徵錢糧若仍行
徵收恐匱乏之民輸將難繼著將五府州縣康熙五十
五年地丁銀八十五萬五千八百兩有奇糧米豆糓一
十一萬五千五百石有奇草九萬四千九百束有奇悉
與蠲免爾部即將此旨行文該督令徧飭所屬州縣官
員務須實心奉行俾窮鄉僻壤均沾朝廷德意倘有不
肖官吏私徵侵蝕者察出從重治罪
十二月乙酉
上諭戸部朕統一寰宇宵旰孜孜惟以年糓順成民生康
阜為念故凢地方水旱情形必時加諮詢其有歲偶不
登即詔所司即行蠲賑五十餘年來未嘗稍懈前因甘
肅靖遠衛等處年歲歉收既已多方籌畫蠲賑頻施復
將甘肅被災二十八州縣衛所康熙五十四年額徵銀
糧草束通行蠲免但被災之餘民鮮蓋藏若非再沛宏
施恐來歲辦賦猶艱將寧州隴西渭源狄道臨洮五州
縣衛康熙五十五年額徵銀糧草束悉行蠲免外其靖
遠二十八州縣衛所康熙五十五年額徵銀九萬七千
八百七十兩有奇糧二十三萬九千四十石有奇草二
百五十三萬七千八十束有奇亦盡與蠲免諭旨到日
該督撫即通行曉諭俾遐陬僻壤莫不周知務期均沾
實惠以副朕軫恤邊民至意
康熙五十五年丙申十月癸巳
上諭戸部朕統一寰宇無分中外皆欲久安長治共樂昇
平宵旰孜孜五十餘年未嘗頃刻去懷也策妄阿喇布
坦前曾頻行請安遣使來往近忽狂悖侵優哈密哈密
已經編置佐領即與内地無異若不遣發師旅置之不
問斷乎不可故特徵兵備邊一切飛芻輓粟悉支正項
毫無累及閭閻然而行軍置驛及諸凢輓運皆由邊境
今歲山陜二省雖年歲豐收喜登大有但邊民效力轉
輸在所宜恤兹特大沛恩膏將山西屬前衛右衛大同
懷仁馬邑朔州保德等州縣衛陜西屬府谷神木安寨
綏德米脂安定吳堡保安榆林保寧常樂雙山魚河歸
德嚮水波羅懷遠威武清平甘肅屬山丹高臺古浪莊
浪西寧肅鎮寧夏左屯中屯平羅中衛靈州寧州平凉
固原鎮戎西安慶陽阜城甜水河州蘭州洮州等四十
一州縣衛所堡康熙五十六年額徵銀六萬六千一百
兩有奇糧米豆糓三十一萬七千七百二十五石有奇
草一百七十六萬五千九百束有奇悉與蠲免并將從
前積年逋欠亦悉與蠲除諭旨到日該督撫即徧行張
示使遐陬僻壤莫不周知仍嚴飭所司實心奉行以副
朕加厚邊民至意其或陽奉隂違澤不下究該督撫題
參從重治罪
十二月壬子
上諭戶部朕御極以來念切民生時勤宵旰凢巡歷所至
必以編氓疾苦備悉詢問蓋欲比戶之蓋藏恒裕三時
之水旱無虞斯民氣和樂聿成豐享豫大之休也頃者
朕巡幸口外經過三河等州縣暨永平府交界地方見
今歲秋成豐稔米價稱平惟是去年雨水過溢田畝間
被淹没朕深加軫恤蠲賦平糶轉漕分賑貧民斯不失
所今者雖復有秋然僅足支一歲之用恐來年之輸將
尚多難繼是必再沛恩膏始可大培民力著將順天永
平兩府大興宛平通州三河密雲薊州遵化順義懷柔
昌平寶坻平谷豐潤玉田良鄉涿州武清永清香河霸
州大城文安固安東安房山保定延慶梁城盧龍遷安
樂亭灤州撫寧昌黎山海等州縣衛所康熙五十六年
地丁銀二十六萬四千三百三十六兩有奇米豆高粱
二萬一千六百四十六石有奇草九萬四千九百五十
束有奇俱通行蠲免所有歷年積欠銀九萬三百九十
六兩有奇米豆高粱一萬六千三百七十五石有奇草
八萬四千四百七十束有奇亦竝與豁除
康熙五十六年丁酉十一月丙子
上諭戸部朕撫馭寰宇五十餘年夜寐夙興為小民勤求
生遂凢率土遠近皆期共享樂利聿成家給人足之休
未嘗一日去諸懷也數十年以來各省正賦屢經全免
歷年積欠亦已蠲徵偶有雨澤愆期或發倉廩散給或
截漕糧賑救不惜億萬金錢米糓頻沛恩施誠恐窮詹
艱難或至於顛連失所耳近者民力雖已稍紓然念分
年帶徵銀兩若不格外優免則小民一歲之所獲分納
二年之賦以其贏餘養贍室家斷難充足朕每念及此
軫惻良深宜更加殊恩通行豁免今將直隸安徽江蘇
浙江江西湖廣西安甘肅等八處帶徵地丁屯衛銀二
百三十九萬八千三百八十兩有奇槩免徵收其漕項
雖例不准免亦著破格施恩將安徽江蘇所屬帶徵漕
項銀四十九萬五千九百五十餘兩米麥豆一百十四
萬六千六百一十餘石内免徵各半爾部即行文該督
撫嚴飭所屬實心奉行徧行曉諭俾民間無徵催之累
均沾實惠用稱朕撫恤羣黎至意
康熙五十七年戊戌閏八月戊辰
上諭戸部朕臨御五十七年凢師行轉餉及災祲偶見靡
不廑懷憂切蠲免賑濟稠疉加恩蓋治安天下惟期民
生得所而欲民生得所必以敷恩寬賦為急也三年以
來因策妄阿喇布坦狂逞跳梁遣發大兵屯駐西邊一
切軍興征繕雖動支正供錢糧不使累及閭閻而轉輸
輓運陜西百姓勞苦急公實堪憫恤又莊浪等處地震
隨經特遣部院堂官馳往察賑而用兵之後尤宜格外
施仁撫綏黎庶應將陜西巡撫甘肅巡撫所屬通省各
府州縣衛所錢糧米豆草束悉予蠲免目今係有軍務
之時除米豆草束外其康熙五十八年應徵地丁銀一
百八十八萬三千五百三十六兩有奇并歷年積欠銀
四萬七百五十七兩有奇著一槩蠲免爾部速行文該
督撫通行曉諭實心奉行務俾均沾德意以副朕篤念
民勞拯恤災傷至意
康熙五十八年己亥十二月辛酉
上諭戸部朕惟治天下之要務首以乂安民生為先故自
御極以來於閭閻疾苦無不博諮廣詢渙敷庥澤其有
動用民力之處尤惻然軫念刻不能忘蓋六十年如一
日也比年因策妄阿喇布坦狂逞跳梁興兵征勦遠歷
邊陲其沿邊數處師旅屯駐一切雖皆支用正項錢糧
而協辦轉輸行齎運送之事民力勞瘁朕心時切憫念
曾將陜西甘肅所屬康熙五十八年額徵地丁銀一百
八十八萬兩零歷年舊欠銀四萬兩零特沛恩綸悉行
蠲免而沿邊各州縣衛所軍行既多飛輓之勞辦賦復
滋催科之擾若非格外加恩小民恐致失業所有沿邊
一帶陜西所屬府谷神木安塞綏德米脂安定吳堡保
安榆林保寧常樂雙山魚河歸德嚮水波羅懷遠威武
清平葭州龍川鎮靖鎮羅寧塞靖邊柳樹澗安邊磚井
定邊饒陽水堡高家堡甘肅所屬山丹高臺古浪莊浪
西寧肅鎮寧夏左屯中屯平羅中衛靈州寧州平涼衛
固原鎮戎西安阜城甜水河州蘭州洮州寧夏前衛平
涼縣固原衛河州衛蘭州衛慶陽涼州衛永昌衛鎮番
衛甘州左衛右衛肅州衛鎮彜所等六十六州縣衛所
堡康熙五十九年錢糧米豆草束俱宜蠲免但目今係
有軍務之時除米豆草束外將康熙五十九年額徵銀
九萬八千一百兩零盡行蠲免爾部行文該督撫通行
曉諭實心奉行務俾均沾德惠以副朕曲軫邊民至意
康熙五十九年庚子六月丙辰
上諭大學士等曰朕聞保安懷來等處地震宜速遣大臣
前往賑濟若俟部中啓奏恐致遲延著副都御史楊柱
屠沂速自京城出居庸關前往延慶保安懷來沙城等
處查閱一面奏聞加恩并查騐蔚州廣昌渾源等處如
果被災著一并加恩直隸守道李維鈞亦著量帶地方
官數員前往賑濟
七月丁卯
上諭副都御史楊柱等曰保安等處地震爾等前往散賑
毋得愛惜銀兩有不足用即以奏聞務使百姓均沾實
惠不可速回俟民情安定再行回奏其保安等處本年
錢糧及次年錢糧俱著蠲免
十月戊申
上諭大學士等曰朕臨御以來凢事惟以實心行實政務
俾羣黎均沾實惠從未諱言災傷崇尚虚文今歲江南
浙江湖廣等省大稔豫省微覺歉收朕已頒諭旨將漕
糧停止起運令於彼處收貯但陜西地方見有軍務又
年歲歉收故朕預頒諭旨著總漕施世綸協同總督鄂
海辦理除陜西歷年錢糧屢經蠲免并明歲錢糧另頒
諭旨蠲免外見令動支倉糓散賑而地方官員大半悉
在軍前辦事之人殊少應照從前賑濟山東百姓之例
差官往賑著九卿詹事科道會議具奏
庚戌
上諭戸部朕自御極以來無日不以民生為念凢閭閻疾
苦必詳加諮訪至於地方偶遇災傷一有所聞即行蠲
賑撫恤備至務期黎庶遂生樂業優游化日六十年來
夙夜孜孜未嘗稍釋也邇年因西陲用兵師行糧從雖
芻粟悉支正供絲毫無擾民間然轉輸必需民力勞苦
宜恤曾將康熙五十八年陜西甘肅所屬額徵地丁銀
一百八十八萬兩零歷年舊欠銀四萬兩零康熙五十
九年沿邊各州縣衛所額徵銀九萬八千一百兩零屢
沛恩綸盡行蠲免近聞二年歉收民有艱於粒食辦賦
急公力何能支若非渙敷德澤無以培養窮民是宜特
頒浩蕩之恩用申勤求民瘼之念著將陜西甘肅所屬
各州縣衛所除應徵米豆草束外康熙六十年應徵地
丁銀一百八十八萬三千七百四十兩零通行蠲免爾
部速行文該督撫徧行曉諭實心奉行務俾均沾實惠
如有不肖官吏陽奉隂違澤不下究該督撫嚴察題參
從重治罪又署撫花善奏稱甘肅地方數年歉收糧草
價值騰貴兵丁採買維艱朕念兵丁效力行間勞瘁堪
憫准預給半年兵餉著即行文附近省分撥銀三十萬
兩速觧甘撫頒發以副朕篤念民勞優恤軍士至意
康熙六十年辛丑四月丙辰
上諭戶部朕覽京畿所報米價甚貴著將京通倉米石交
與侍郎張伯行比時價酌減糶賣内務府莊頭所交榖
石見在州縣收貯亦著派滿漢賢能司官照此糶賣正
值榖價騰貴之時恐有偷盜倉内米石者著提督不時
緝拏
五月乙酉
上諭大學士等曰朕因陜西歉收雖將錢糧蠲免動給倉
糧又發庫帑特差官員散賑百姓尚未安堵今施世綸
亦束手無策此皆係地方官員不切實留心為民設法
綏理以至百姓流離聞得山西陜西富戶積藏米石甚
多若有賢能官員勸諭糶賣可以多得著將内庫銀發
五十萬兩令左都御史朱軾往山西光禄寺卿盧詢往
陜西再派部院賢能官員隨往每處銀二十五萬兩勸
諭富戸照時價糶賣米石庶乎易得將此旨𫝊示九卿
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十一
