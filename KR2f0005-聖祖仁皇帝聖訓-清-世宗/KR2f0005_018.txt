欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十八
武功六
康熙三十六年丁丑二月丙戌山西道御史周士
星疏言噶爾丹計日就戮請
御駕不必再臨沙漠
上諭大學士等曰覽周士皇條奏雖臣子之情當然但周
士皇未知其中之故耳噶爾丹兇惡一日不可姑畱前
在烏闌布通地方猖狂肆逆朕已遣兵敗之猶不悔過
復竊伏我克魯倫地方朕親統大軍𠞰除略盡今窮困
已極故乘此機會親臨塞外酌量調度前三逆反叛吴
三桂煽惑人心遂致滋蔓竟至榆林等處朕日夜綢繆
調遣大兵幾費心力方得撲滅今蕩平年久人遂視為
易事且窮兵黷武好大喜功朕所深戒朕亦曾作詩發
明此意著諭明周士皇伊所奏雖不當朕亦不罪也
壬辰
上諭撫遠大將軍伯費揚古曰朕二月初六日出行十一
日至宣化府觀此際情形噶爾丹窮困已極雖欲降何
易得至此地寧夏地方去噶爾丹所在薩克薩特呼里
克之南格格特哈朗古特地方甚近故遣參領車克楚
近御侍衞僧圖等授以西安寧夏兵一百探視至於伊
克敖拉伊等報二月初三日已起程矣為此諭知朕意
以為將軍孫思克博濟等率兵三千出嘉峪關或進哈
密或進巴爾庫爾之路俟車克楚歸如可行則一路三
千兵出寧夏進新勘之路如不可行則以兩路為一路
擇地而進殆可成功矣朕欲往寧夏視軍中糧餉及諸
情形爾之意何如為此諭爾商之主事保柱使於第巴
報文併發爾知之
癸已
上諭議政大臣等曰前既陣斬噶爾丹之妻阿奴喀屯今
又生擒其子賊之本根已斬噶爾丹雖各處偷生其年
老邁能延幾何其子為我所獲是乃天之所賜也凡用
兵之道要在乘機噶爾丹窮迫已極宜乘此際速行𠞰
滅斷不可緩朕今親臨寧夏相度機宜調遣軍士賊聞
之必魂魄俱喪其部屬亦必張皇而别部蒙古聞朕親
臨寧夏各欲見功扼噶爾丹而圖之彼若不自盡亦必
為人擒獻克成大事正在此舉矣又
諭曰朕親歴行間塞外情形知之甚悉自古以來所謂難
以用兵者是也其地不毛間或無水至瀚海等砂磧地
方運糧尤苦而雨水之際樵㸑頗難區畫不周豈可妄
動朕今親臨寧夏凡有可用兵之地必詳察行道水草
全備馬駝糧糗等物然後起程稍有可疑雖諸臣勸行
朕亦不允也
庚子
上諭撫遠大將軍伯費揚古曰朕於十七日抵大同分析
兵馬十九日由邊内起行赴寧夏今噶爾丹如此窮蹙
斷不至於用兵萬一有噶爾丹前來聲息須星速報聞
朕當從寧夏進襲其後如噶爾丹屬下人來降或遣使
來當訊明速奏
三月丁已
上諭議政大臣等曰朕至寧夏後方調甘肅兵前行似乎
稍遲此時噶爾丹窮極之際西安滿兵二千甘肅綠旗
兵一千俱久在甘肅馬亦肥矣機會不可失宜速進薩
克薩特呼里克之地搜𠞰噶爾丹此滿漢兵各帶百日
糧嘉峪關至薩克薩特呼里克地方甚近不必運糧如
噶爾丹已遁此軍計糧而歸各賞銀十兩此外另有當
行當奏之事孫思克博濟阿南逹等公議具奏其哈密
擒獻之俄摩克圖哈什哈遣至伊等軍中倘有可行之
機即行進𠞰如噶爾丹已遠遁則差俄摩克圖哈什哈
往諭之言我軍非来征討實来招撫爾可速降至遣寧
夏兵駐郭多里巴兒哈孫地方備禦之事當檄將軍孫
思克知之
壬戌
上諭議政大臣等曰凡調遣外藩兵馬之事俱已交大將
軍費揚古如皆請旨而行則有倉卒軍機必致遲悮嗣
後俱聽大將軍便宜調遣
癸酉振武將軍孫思克疏言奉
旨令臣等乘噶爾丹窮困之時帶百日糧速往薩克薩特
呼里克一帶地方進𠞰但馬匹未能齊備祈
敕兵部不論何項馬匹速解甘州
上諭曰機會不可失孫思克博濟等兵著即取伊附近綠
旗兵之馬如可不悮即令啓行一面奏聞如不能得則
扣糧減兵即取所減兵之馬䭾糧而行自寧夏進𠞰之
兵朕意不過二千或二千五百伊等如謂減兵則寡而
難行著一處駐扎止令寧夏之兵進𠞰
閏三月辛卯
上諭議政大臣等曰朕曾以轉運糧餉及隨軍安站之事
與鄂爾多斯貝勒松阿喇布議之彼奏言當此有青草
之候以臣等帶來兵三千足供運糧安站之用應將白
塔以外運糧安站事交松阿喇布同于成龍等商議而
行白塔以内運糧安站事交總督吴赫管理其西安副
都統阿蘭台兵三百亦交與于成龍又馬思喀帶來之
兵若祗自齎口糧一月則其餘三月之糧及隨軍所運
之糧為數甚多船運一次未必能完勢必再運一次大
兵豈能空坐久待應令馬思喀兵各齎兩月口糧外所
餘之米船装以運船装不盡者令大小官員均派帶往
若復有餘令于成龍竭力運至白塔隨軍遞運之米應
至何處應止何地著大將軍費揚古議政大臣與于成
龍等會同詳議具奏
壬辰
上諭内大臣等曰大兵起行之前當遣人招撫噶爾丹丹
濟拉此差不必遣本朝之人前與塞卜騰巴兒珠爾同
擒者有噶爾丹乳母之子丹濟扎卜再撥願往之厄魯
特人齎敕而往一面遣使一面進兵達頼喇嘛身故已
十有六年矣第巴指達頼喇嘛之語以誑噶爾丹彼信
其誑自言為達頼喇嘛之教而恣肆横行以此等事明
開敕内照樣刊刻多印付丹濟扎卜等遍行𫝊示併遣
使諭策妄阿喇布坦令乘此機會亦興兵𠞰滅之
敕諭噶爾丹曰去冬命爾早降則予以富貴給以資産眷
顧煦育之即爾所屬厄魯特之衆亦各得見其妻子遂
其生業故遣使偕格壘沽英往宣敕旨今使者喇木扎
卜至覽爾所奏謂未明朕旨觀爾辭意一無真實而請
給還来奔之厄魯特豈惟厄魯特之衆雖爾子塞卜騰
巴兒珠爾及爾乳母俱已被獲今皆恩養與徽特和碩
齊同居爾若來歸即令爾子與爾相聚否則爾有何功
遂還爾厄魯特之衆爾欲歸降應及早来若不歸順徒
遷延時日何益况達頼喇嘛已故朕亦知之曾嚴敕第
巴第巴又遣尼麻唐胡土克圖上表來賀捷且奏稱逹
頼喇嘛已沒十六年其再生後身年已十五歲則爾之
指稱達頼喇嘛以為護法欺誑衆人者已顯露矣爾所
逃匿之地厄魯特來降者多朕已悉知即使遁入洪郭
羅險固之地諸路皆可進𠞰爾困迫若此尚何力拒守
即今已無歸所矣今歲即不擒汝來歲當即發兵追討
必不中輟汝其詳審之
敕諭丹濟拉曰朕為天下元后善善惡惡乃至理也去歲
遣格壘沽英等歸敇内開載爾名復使格壘沽英𫝊諭
今格壘沽英等来爾之辭意皆已備陳爾今能致噶爾
丹來降必當封為貝勒畀以殊榮如不能致爾一身歸
順亦能不失富貴况爾以下之人先降者皆釋其罪顯
榮優養爾當悉聞已往之過槩不介意爾曾密奏若宥
臣罪臣請投降故特專賜敕旨盡宥前罪敕到其速降
朕為大君豈改成命特諭
敕諭厄魯特之台吉寨桑哈什哈并其衆人曰朕無分中
外皆欲其各安生理樂育昇平至於誅戮征伐原非本
懷爾厄魯特等附從噶爾丹所在侵掠雖有所得於人
而已之祖父戰死妻孥被掠者亦云衆矣今所餘之人
不被創受傷者甚鮮死亡之餘其存幾何因從噶爾丹
之故以至窮迫無歸困苦已極屢頒諭旨命噶爾丹前
來歸順則凡爾厄魯特之衆朕必俱加養育使之各得
其所乃噶爾丹怙惡不悛並不以爾衆為念不思歸順
他日兵臨則爾衆難免俘戮故特諭厄魯特之衆爾若
能各攜族屬妻子來降者朕皆養育使得其所前所降
者已加豢養爾衆亦當聞之矣特諭
命工部侍郎常綬等齎
敕諭策妄阿喇布坦曰爾歷來請安納貢克恭克順朕亦
加眷顧恩施頻及噶爾丹奸詭性成雖彼至戚靡不嫉
害即將厄魯特之四部喀爾喀之七旗致令破亡分裂
又以追襲澤卜尊丹巴土謝圖汗等為名侵我邊境屢
擾不已朕因於去歲數道遣兵親行征𠞰直抵克魯倫
土喇地方大破噶爾丹陣斬甚衆其妻□被誅戮冬間
復遣兵西出哈密地方獲其子塞卜騰巴兒珠爾等今
窮迫已極所屬大小寨桑哈什哈等相繼来降者不絶
其餘附從之人及寨桑等流離逃散俱欲投順密報前
來今噶爾丹僅餘孑身率領數人隨處飄遁爾當亦聞
之矣爾前奏稱噶爾丹若近逼我土必竭力擒𠞰又言
隨聖上指示效力盡瘁等語噶爾丹兇惡已極有如魑
魅斷不可留今數道遣發大兵搜討夫噶爾丹與爾素
有深仇乘其困迫應起兵復仇進𠞰且達頼喇嘛久故
第巴詐飾其尚在之狀故嚴敕第巴而第巴大懼遣尼
麻唐胡土克圖來言達頼喇嘛亡故已十六年其再生
後身已十五歲據實陳奏則噶爾丹所稱護達頼喇嘛
之法者其為欺誑衆人也明矣欲爾明悉故遣工部侍
郎常綬内閣侍讀學士伊道侍衞克什圖等齎敕諭爾
特諭
四月庚戌朔
上諭議政大臣等曰此地至兩狼山一百二十里無水應
於于成龍等未到之先集軍中駱駝送米過此無水之
地令内大臣明珠都統噶爾馬王永譽押去到後著噶
爾馬王永譽留彼守米著明珠帶回駱駝舊歲中路進
兵各驛備米供給兵厮商販故人不至飢此次進兵所
關甚要凡事不得不周詳籌畫朕已遣往寧夏取米五
百石矣俟到後留貯於此隨運兵丁亦酌量留之著一
大臣駐此管轄將此米從驛站陸續緩運每驛量留米
俟回師之兵厮商販乏糧者給之上駟院趕來馬一千
四百餘匹亦留於此擇水草善地牧放肥壯俟回師之
兵有乏馬者給之鄂克濟哈仍駐寧夏凡馳報之事由
新設邊外驛站遞送則路近而無悮總督吴赫船站照
常安設船站以外令設蒙古驛站馳報軍機
甲寅
上諭議政大臣等曰今諸事俱畢惟噶爾丹僅存各處逃
竄大兵前進搜𠞰不久旋師路必由此當逐站置米師
回乏糧者以米給之來降之厄魯特青海來朝之台吉
等俱由此来米糧馬匹已留扵此則駐此而理事者尤
為緊要朕本欲駐此親理其事但天下事大是以回鑾
著留領侍衞内大臣索額圖并都統阿錫坦噶爾馬王
永譽護軍統領蘇赫副都統巴賽等於此
甲戌厄魯特降人諾爾布寨桑等以𠞰滅噶爾丹
奏請行慶賀禮
上諭曰往者噶爾丹以追逐喀爾喀為名直入我扎薩克
烏闌布通地方故朕命裕親王及皇長子率師往𠞰之
噶爾丹大敗使濟隆胡土克圖往復陳說自今以往不
敢再犯邊陲噶爾丹頭頂威靈佛以誓此爾衆所共聞
者也嗣後無故過土喇潛處巴顔烏闌地方掠我臣服
之納木扎爾陀音故朕親率六師聲罪致討然猶不忍
遂加誅滅再四遣使諭以和好而噶爾丹怙惡朕故整
師進𠞰噶爾丹不能當我軍威驚潰奔逃遇我西路大
兵奮擊大敗之此皆噶爾丹違天背盟以致禍患及身
國隨以亡朕但思掃除殘暴拯救羣生誠悃懇懇求符
天理故大軍所向無水之方靈泉觱沸不毛之地瑞草
蕃滋山川效靈百神顯佑聞噶爾丹所至之處必有烈
風暴雨災異頻逄驚聞我軍之來寢食俱廢反復思維
無計能逃窮急仰藥而亡由此觀之天可違乎其助順
惡逆亦顯然矣夫與朕為敵者惟噶爾丹而已與衆何
涉不惟噶爾丹在日爾等降者必加恩撫恤即今噶爾
丹已死凡有降者朕亦如爾輩恩育豈忍異視耶然噶
爾丹之滅朕之大小官員當奏請慶賀爾輩素皆受恩
於噶爾丹之人不當奏請
五月丙申
上諭大學士九卿等曰塞外情形不可臆度必身歴其境
乃有確見昔朕欲親征噶爾丹衆皆不欲惟費揚古與
朕欲討之後兩次出師衆愈不欲若非朕親統大軍追
襲噶爾丹使之少留餘息彼必復聚難以遽滅矣明時
為恢復河套議論紛紜致大臣夏言曾銑受戮自朕觀
之此地無甚關係若控馭蒙古有道則河套雖為所據
安能為患控馭無道則何地不可為亂蒙古游行之地
防之不可勝防專言收復河套亦何益乎至行師之道
調軍轉餉必一人兼綜其成事乃易濟前西路進兵時
將軍博濟孫思克等專管軍務不與輓運專責地方廵
撫等官轉餉迨後糧餉稽遲兵丁困餒致有道殣頃朕
自白塔至船站猶見有遺骸皆遣鄉導沿途掩埋朕統
大兵由中路進時多方籌畫催督運餉比及旋師無一
人受餒且支給西路之兵俱獲全還又令沿途各站多
貯米糧雖隨營貿易之人皆不乏食此役寧夏之行料
理糧餉悉有次第然後進兵所以直至回軍供應皆足
無或稍悮以此觀之兵食兩事斷宜一手區畫此後倘
遇行師當永以為法朕又觀塞外運糧最難昔唐宋及
明嘉靖時皆用兵西陲不知當日作何轉運之法朕此
次寧夏之行不用車輛所需駝馬騾驢悉自京城發往
恐有不敷復給公帑採買預備一切什物皆由官運略
不累民
癸卯禮部題請平定噶爾丹武功告成典禮
上諭曰喀爾喀厄魯特原皆納貢之國因其交相不睦屢
諭和好乃仍搆釁致起兵爭噶爾丹曾破回子中之薩
馬爾漢布哈爾哈薩克布魯特葉爾勤哈思哈爾賽拉
木吐魯番哈密諸國其所攻取降服者一千二百餘城
乃習於戰鬭之國也喀爾喀焉能抵敵是以七旗數十
萬衆一歲之中喪亡略盡喀爾喀之汗諾顔台吉等知
朕豢養蒙古夙有厚恩悉皆款塞來歸其時若不允其
内附恩養得所必皆淪入於厄魯特則爾時噶爾丹之
勢力不言可知矣允其内附而恩養之噶爾丹必假此
釁端與我朝搆難凡此情事皆經熟籌受納喀爾喀非
漫然而為之也噶爾丹假索取喀爾喀為名遂犯我汛
界尚書阿喇尼率蒙古兵逆戰於烏爾會之地我師大
北噶爾丹乘勢遂直抵烏闌布通距京師未及七百里
斯時諸大臣及國家諳悉軍務之人不在行間者少矣
適朕躬以違和還京左翼軍雖能勝敵而右翼軍不能
制勝大臣而下以至軍士陣亡被創者甚衆噶爾丹亦
自知其無濟歸路遭罹瘟疫得還科卜多者不過數千
人耳當是時即豫知其勢雖大損必復稱兵犯境六年
以來烏闌布通之役時廑朕懷因是訓練軍旅諮訪形
勢正經理武備之時噶爾丹果復舉兵寇掠喀爾喀之
納木扎爾陀音於克魯倫之地朕思此賊不可以尋常
寇盜視之詔武臣三品以上咸陳滅賊方略會同詳議
舉朝皆以為難其言賊當討滅者不過四人朕以為此
賊斷當亟圖遂宣昭大義祭告於
天地
宗廟
社稷之靈克成厥勲倘事或未成則受喀爾喀之内附致
厄魯特之兵爭糜中國之脂膏事朔荒之邊塞窮兵黷
武其名恐未能免矣今我師所至
上天佑助無水之地而靈泉湧出不毛之土而庶草蕃蕪
事悉稱意者此皆國家之福將士之勞所致也今西北
永遠寧謐其不致蒙咎者即幸矣自今以往務益殫勵
精始終如一治安之日愈求治安其祭告諸典禮俱依
議行徽號不必上
六月甲戌
上諭大學士等曰四川總兵官馬子雲欲率回子襲噶爾
丹之後回子生性無義曾三擒其主以獻噶爾丹其兵
豈可用乎本朝之兵所向無敵若有事時已不可勝用
矣安用外國之兵古來用外國兵鮮有善者宋用金兵
滅遼復用元兵滅金金既滅元遂滅宋此其明驗也初
噶爾丹幷吞吐魯番葉爾勤薩馬爾漢哈薩克等千餘
部落本朝並不之問當厄魯特與喀爾喀戰時本朝若
助厄魯特今如何能破噶爾丹乎噶爾丹既克喀爾喀
直侵内地朕始領兵𠞰滅前定海總兵官藍理曾請率
所屬籐牌兵進𠞰沙漠地寒冰凍與南方迥别籐牌兵
雖強夏尚可用自八月以至三月豈但交戰即籐牌亦
不能執此皆人地不相宜所謂紙上談兵者也馬子雲
粗鄙不識大義可曉示之
七月丁酉
上御太和殿王以下文武各官以平定朔漠幷太和殿告
成上表行慶賀禮
詔諭天下曰朕君臨天下早夜孳孳勤求治理惟恐一夫
不獲其所初未嘗有岐視中外輕事兵戎遠伐異域之
事厄魯特噶爾丹向與七旗喀爾喀同奉職貢嗣因兩
國交郄搆兵喀爾喀汗等為所敗衂叩關内附噶爾丹
乃借辭追擊闌入我邊境恣行狂逞朕屢頒敕諭令其
悔悟自新而狡寇不知省悟益肆鴟張其逆謀不測實
有偪處近塞窺伺内地之漸朕思此寇包藏禍心倘不
即行撲滅則異日必緣邊設防重滋民困何如及時聲
討立靖根株於是昭告
天地
宗廟
社稷躬統禁旅不憚勤勞三出塞外去年夏賊於克魯倫
地方自度力不能抗倉皇宵遁朕親追至土喇河適西
路大兵遮截其後擊敗之於昭莫多賊勢大挫冬月復
駐蹕鄂爾多斯收撫其降衆遏絶其外援而賊益困蹙
機會所在刻不可失遂以今年春西廵邊境從寧夏出
塞遣發大兵兩路進𠞰而青海烏思蔵人等皆先後輸
忱自效哈密國人又俘獻噶爾丹之子於行在噶爾丹
窮迫已極一聞大軍壓境計無復之隨於阿察阿穆塔
台地方飲藥自盡揆之料敵成謀適相符合自此寇氛
盡滌邊圉永安而朕為民除害不得已而用兵之意亦
可曉然共喻於天下臣民矣武功告成之會正太和殿
鼎建工竣巍煥方新臨御伊始協氣集於九重觀瞻肅
於萬國是用覃敷慶澤以上荅
郊
廟
社稷之靈下協中外人心之望懋武功而敷文德聿臻熙
皥之風建宸極而鞏皇圖永慶平成之治誕告中外咸
使聞知
十月乙卯理藩院題厄魯特丹津俄木布使彭楚
克車陳白克阿兒逹爾俄木布来言丹津俄木布
與策妄阿喇布坦不合今已無所歸矣應遣人招
之使來
上遣羅卜臧丹巴齎
敕前往
敕曰朕前聞爾與噶爾丹分析游行故差黑色馬尼圖捧
敕諭以來降必使富貴優加恩養爾如同阿喇布坦往
歸策妄阿喇布坦朕亦不究著明白覆奏如兩無所歸
欲於額黑阿喇兒洪郭羅等處據險竄伏朕斷不容必刻
期破之爾使人諾顔格隆臧布額爾克俄木布阿旺達
什等來奏云倘噶爾丹至我近地必擒而殺之歸降聖
朝又以敕書使諾顔格隆臧布齎去諭爾雖不能擒殺
噶爾丹而身率屬下来降亦必使之富貴而優養之毋
疑毋阻今爾竟不往歸策妄阿喇布坦仍另自游行豈
因爾向與策妄阿喇布坦不睦有歸噶爾丹之事故不
便復歸策妄阿喇布坦乎今噶爾丹身死國亡生擒其
子塞卜騰巴兒珠爾又擒伊拉古克三胡土克圖今爾
不速來漸至日久則爾生計亦漸迫若爾率屬下星速
來降朕必加以厚恩優待愛養目下丹濟拉車陵等来
降俱使得所而愛養之爾亦當聞之詳矣今軫念爾無
所歸生計窘迫欲使得所之意爾當籌之速来歸降毋
貽後悔為此特遣爾幼時服役識認之人羅卜臧丹巴
齎敕往諭
十二月甲寅
上諭大學士等曰朕屢次出兵看来為將誠難一應軍務
惟在相機而行固不可急亦不可緩如阿喇尼紀爾他
布過於急而為賊所敗馬思喀等又過於緩而致伊拉
古克三胡土克圖逃脱去年中路出兵時雖以衆論俟
大將軍費揚古然以此為至論亦屬不可彼時費揚古
於五月十三日若不到昭莫多則噶爾丹豈不脱逃乎
故為將者必相機調遣方能濟事其餘庸流則多有失
策矣
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十八
