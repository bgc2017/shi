欽定南巡盛典卷六十七
祀典
乾隆二十六年十二月初二日禮部奏言明春
聖駕南巡所有山東省
元聖周公
先師孔子闕里
東嶽岱宗江南省
河瀆
淮瀆
江瀆
明太祖陵請照例遣祭以昭盛典其浙江省
禹陵
南鎮會稽山
海神
聖駕兩次南巡俱有祀典應請一體遣祭如禮至渡江
渡河或
親詣拈香或遣官拈香之處屆期(臣)部具奏請
旨再
御路經行三十里内應祭
先賢名臣勲臣祠墓乾隆十六年二十二年二次
皇上南巡均
遣官致祭此次應請將從前致祭處所照例致祭祭文
交翰林院撰擬祭品交地方官備辦香帛由太常
寺帶往遣官屆期(臣)部於扈從大臣内奏派奏入
報
聞
乾隆二十六年十二月二十七日太常寺奏言恭
查乾隆二十二年
皇上南巡渡黃河淮河揚子江點香應遣官致祭各處
所用香帛祭品蠟燭拜褥桌案等項内應地方官
備辦者行文江南總督敬謹預備應帶往者(臣)寺
臨期行文兵部咨取人夫車輛船隻並護送兵丁
派辦理廳官帶領鋪排人等前往運送指示陳設
預備點香祭祀事務今此次
皇上南巡拈香致祭各處所用香帛祭品等項内應地
方官備辦者仍行文江南總督敬謹預備外應帶
往者(臣)等遵照乾隆二十二年之例預備行文兵
部咨取擡夫二十名車一輛派辦理廳務之贊禮
郎訥清額讀祝官德明帶領鋪排前往運送指示
陳設預備奏入得
旨俱交地方官敬謹預備
乾隆二十七年正月初八日禮部奏言此次
聖駕南巡先經(臣)部奏請致祭
山川
先聖先師並請將乾隆十六年二十二年致祭過先儒
名臣等祠墓照例遣官致祭(臣)等伏思先儒名臣
究非
嶽鎮海瀆
先聖先師可比理應分别辦理(臣)等酌議除
嶽鎮海瀆
先聖先師
歴代帝王陵寢仍照舊例奏遣扈從大臣讀文致祭外
其餘先儒名臣等祠墓二十七處前於
聖駕南巡己經兩次邀
恩致祭今次毋庸讀文致祭屆期(臣)部將扈從大臣名
籖進
呈恭候
欽點拈香奠酒以昭優卹至兩江總督尹繼善於乾隆
二十六年十二月二十五日續報到銅山縣
河神廟係乾隆二十二年
勅建亦應照祭
山川之例遣大臣讀文致祭(臣)等謹繕清單恭
呈
御覽奏入報
可
乾隆二十七年正月二十八日行在禮部奏言乾
隆十六年二十二年二次
聖駕南巡渡河渡江時往返俱
親詣拈香惟淮河乾隆十六年
起鑾時在武家墩
親詣拈香
回鑾時在惠濟祠
親詣拈香此次
皇上渡河渡江渡淮或
親詣拈香或遣官拈香之處伏候
聖訓奏入得
旨朕親詣拈香
乾隆二十七年二月初四日行在禮部奏請致祭
河瀆
淮瀆河臣靳輔等合祠遣官讀文致祭拈香得
旨祭河遣雙慶祭祠遣程巖
乾隆二十七年二月十四日行在禮部奏言先經
(臣)部奏准江省
江瀆之神遣官讀文致祭周泰伯吳季扎言子游宋
臣宗澤韓世忠范仲淹
本朝大學士臣張玉書尚書臣趙申喬總河臣陳鵬
年巡撫臣湯斌張伯行潘思榘祠俱遣官拈香今
謹將扈從文武大臣職名繕寫名籖進
呈伏候致祭
江瀆之神
欽點一員各祠拈香
欽點四員奏入得
旨祭江遣雙慶拈香遣張成勲永福程巖張映辰
乾隆二十七年二月二十五日行在禮部奏言先
經(臣)部具奏浙省
海神廟
禹陵
南鎮會稽山神遣官讀文致祭
江海潮神唐臣陸䞇錢鏐張巡許遠宋臣岳飛明臣
于謙
本朝大學士臣徐本蔣溥尚書臣徐潮等祠墓遣官
拈香奠酒今謹將扈從文武大臣職名繕寫名籖
進
呈恭候
欽點二員致祭三員拈香奠酒奏入得
旨讀文致祭遣永福介福拈香奠酒遣張成勲程巖張
映辰
乾隆二十七年三月十七日行在禮部奏言先經
(臣)部奏准江寧府
明太祖陵遣官讀文致祭晉臣卞壼宋臣曹彬祠明臣
李文忠祠徐達墓常遇春墓再方孝孺等一百十
八人合祠
本朝總督臣傅臘塔祠于成龍祠等八處遣官拈香
奠酒今謹將扈從之文武大臣職名繕寫名籖進
呈恭候
欽點一員往
明太祖陵讀文致祭
欽點二員各處拈香奠酒奏入得
旨承祭遣永瑋拈香奠酒遣雙慶程巖
乾隆二十七年四月初九日行在禮部奏言先經
(臣)部具奏徐州府銅山縣
勅建河神廟遣官讀文致祭謹將扈從之文武大臣職
名繕寫名籖進
呈恭候
欽點一員前往致祭奏入得
旨遣阿里衮
乾隆二十九年十二月初四日禮部奏言恭照明
春
聖駕南巡有應行致祭
陵墓祠宇(臣)等詳查乾隆十六年二十二年二十七
年三次
南巡於
明太祖陵或
聖駕親詣致祭或
親詣奠酒仍
遣官致祭或
遣官致祭照
歴代帝王之例
親詣行禮此次
南巡應照何年舉行之處謹開清單恭候
欽定至
夏禹王陵查乾隆十六年
親詣致祭一次二十二年二十七年俱
遣官讀文致祭其
元聖周公
先師孔子及
嶽鎮海瀆河神等九處前次
南巡俱
遣官讀文致祭此次
南巡所有
夏禹王陵及以上九處應請照上次舉行又先賢勲臣
名臣等祠墓三十二處查乾隆十六年二十二年
俱
遣官讀文致祭二十七年
遣官拈香奠酒此次
南巡應請照上次舉行所有應祭各處謹列清單一併
恭
呈
御覽(臣)部行文各該督撫飭令地方官備辦祭品香帛
并行文翰林院將致祭
夏禹陵諸處撰擬祭文奏入得
旨照二十七年舉行梁詩正亦宜添入
乾隆三十年二月初二日禮部奏言恭查乾隆二
十七年
聖駕南巡往返渡河渡江
皇上親詣彩棚拈香惟渡淮
起鑾時
皇上親詣武家墩拈香
回鑾時
皇上親詣惠濟祠拈香此次
皇上往返渡河渡淮渡江或照上次
親詣拈香或遣官拈香之處伏候
聖訓奏入得
旨朕親詣拈香
乾隆三十年二月初八日禮部奏言先經(臣)部具
奏江南省
河瀆之神
淮瀆之神遣官讀文致祭
本朝河臣靳輔齊蘇勒嵇曾筠高斌等四人合祠遣
官拈香謹將扈從文武大臣職名繕寫名籖進
呈恭候
欽點一員承祭一員拈香奏入得
旨遣五福全奎
乾隆三十年二月十七日禮部奏言先經(臣)部具
奏遣官讀文致祭
江瀆之神江南省丹徒縣
本朝大學士臣張玉書祠宋臣宗澤祠陽湖縣周吳
季扎祠武進縣
本朝尚書臣趙申喬祠巡撫臣潘思榘祠遣官拈香
謹將扈從文武大臣職名繕寫名籖進
呈恭候
欽點一員致祭
江瀆之神
欽點二員各祠拈香奏入得
旨致祭江瀆之神遣五福各祠拈香遣張若澄孫灝
乾隆三十年二月二十三日行在禮部奏言恭查
乾隆二十七年
聖駕南巡欽奉
特旨大學士陳元龍陳世倌蔣溥等墓俱遣官奠酒今
大學士史貽直墓請照上次之例謹將扈從文武
大臣職名繕寫名單恭
呈
御覽伏候
欽點一員前往致奠奏入得
旨遣蔣檙
乾隆三十年二月二十六日禮部奏言先經(臣)部
具奏江南省長洲縣言子游祠宋臣韓世忠祠范
仲淹祠
本朝撫臣湯斌祠張伯行祠河臣陳鵬年祠吳縣周
泰伯祠常熟縣
本朝大學士臣蔣溥墓等八處遣官拈香奠酒謹將
扈從文武大臣職名繕寫名籖恭候
欽點三員各處祠墓拈香奠酒奏入得
旨遣富德張若澄温福
乾隆三十年閏二月初一日行在禮部奏言先經
(臣)部具奏紹興府
禹陵
南鎮會稽山神遣官讀文致祭秀水縣唐臣陸䞇祠
錢塘縣
江潮神
海潮神唐臣錢鏐祠宋臣岳飛明臣于謙祠墓
本朝尚書臣徐潮墓大學士臣徐本梁詩正墓九處
遣官拈香奠酒謹將扈從文武大臣職名繕寫名
籖恭候
欽點一員致祭二員拈香奏入得
旨致祭遣雙慶拈香遣張若澄孫灝
乾隆三十年閏二月初二日行在禮部奏言先經
(臣)部具奏浙江省
海神祠遣官讀文致祭唐臣張巡許遠祠
本朝大學士臣陳元龍墓陳世倌墓遣官拈香奠酒
謹將扈從文武大臣職名繕寫名籖進
呈恭候
欽點一員前往致祭拈香奏入得
旨遣范時紀
乾隆三十年閏二月二十六日禮部奏言先經(臣)
部具奏江寧府
明太祖陵遣官讀文致祭江寧縣晉臣卞壼祠宋臣曹
彬祠明臣徐達墓常遇春墓李文忠墓方孝孺等
一百十八人合祠
本朝督臣于成龍祠傅臘塔祠等八處遣官拈香奠
酒謹將扈從文武大臣職名繕寫名籖恭候
欽點一員致祭
明太祖陵
欽點二員各處拈香奠酒奏入得
旨遣簡親王致祭遣温福范時紀拈香奠酒
乾隆三十年三月十四日禮部奏言先經(臣)部奏
准此次
聖駕南巡恭照乾隆二十七年之例
先師孔子闕里諸處請遣官讀文致祭
御路所經三十里以内
江海神廟先賢名臣勲臣祠墓各等處請遣官拈香
致祭奠酒今
聖駕回鑾由水路至德州(臣)部行文山東巡撫將
御舟經過三十里以内所有應行致祭等處詳查報部
以憑議奏兹據山東巡撫崔應階報稱濟寧州有
先賢仲子祠任子祠汶上縣分水口有
禹王廟
龍神廟明臣宋禮祠俱係瀕臨運河附近
御路應否致祭查汶上縣分水口
禹王廟
龍神廟瀕臨運河應請遣官拈香再查宋禮係明代
尚書治河濟運著有功績雍正四年
欽定封號為寧漕公春秋致祭其祠亦在汶上縣分水
口瀕臨運河與例相符又先賢仲子由任子不齊
俱從祀
孔廟列入祀典其祠在濟寧州
御舟所經三十里以内亦與例相符應請一體遣官拈
香以光祀典奏入報
可
乾隆三十年三月二十四日行在禮部奏言先經
(臣)部具奏徐州府銅山縣
河神廟遣官讀文致祭山東省汶上縣分水口
禹王廟
龍神廟明臣宋禮祠濟寧州先賢仲子由祠任子不
齊祠等五處遣官拈香謹將扈從文武大臣職名
繕寫名籖進
呈恭候
欽點一員致祭徐州府銅山縣
河神廟派一員前往
禹王廟等五處拈香奏入得
旨致祭徐州府銅山縣河神廟遣五福山東汶上縣分
水口禹王廟五處拈香遣范時綬
乾隆三十年三月三十日河道總督李宏奏言竊
查白英老人建築戴村壩遏汶水出南旺利濟漕
運功垂不朽前明萬歴年間曾賜建祠戴村春秋
祭祀並蔭其子孫一人給以八品冠帶奉祀香火
載在誌乘嗣於雍正四年蒙
世宗憲皇帝勅封白英為永濟之神其子孫承襲八品之
處我
朝定鼎以來未經奉有
諭旨而父子相承仍循前明舊例(臣)等伏思
國家崇德報功給以世職例應出自
皇恩今永濟神白英導汶濟運一時奏分水之功萬世
獲通漕之利合無仰懇
聖恩俯念永濟神白英生前未得一命之榮仍准其子
孫一人承襲八品頂帶奉祀香火如蒙
俞允(臣)等確查永濟神白英嫡派子孫另行取結咨部
承襲以崇祀典奏入得
旨允行
欽定南巡盛典卷六十七
