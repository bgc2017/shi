欽定南巡盛典卷二
天章(辛未)(浙江)(江南)(山東)(直隸)
詩
入浙江境
午臨於越曉勾吳一水何曾易舳艫爾界此疆人縱别
民胞物與我寧殊敢忘求莫心常切且喜行程春與俱
萬姓尊親盈蹕路豈辭膏澤以時敷
烟雨樓用韓子祁詩韻
春雲欲泮旋濛濛百頃南湖一棹通迴望還迷隄柳綠
到來纔辨榭梅紅不殊圖畫倪黃境真是樓臺烟雨中
欲倩李牟擕鐵笛月明度曲水晶宫
舟過嘉興
徐牽錦纜過嘉禾隠隠時聞款乃歌慢陟高樓傳八詠獨
欣舊館號三過油花香入青葱町毛芷新浮澹沲波
夾岸桑林數十里果然蠶事此邦多
賜浙閩總督喀爾吉善
巡吴于越便中過恐悮農桑候正和完賦自綠民俗美
不須重勉善催科(今南巡免江南積逋二百餘萬而浙江向無逋欠特加恩蠲免本年正賦)
(三十萬兩以示奬勵)
尚書梁詩正之父夀屆八旬特加恩晉封一品詩
正適以扈從南還因許給假留侍甸月詩以賜
之
錫類榮加五色封扈隨侍養許從容膝前喜勝三特備
身畔先看一子從(其長子翰林梁啓心請告家居侍奉)盛世祥膾炙桑梓
高年人伯仲喬松教忠優老巡方志越水吳山瑞靄濃
三月溯日車駕至杭州駐蹕之作
今春初度茁初□恰值餘杭翠輦停展義省方欽
祖烈承歡祝嘏奉
慈寧
三朝休養繁滋息萬里提封在戶庭覽彼就瞻心實切慚
兹懷保德非馨人文舊地風猶樸禮樂名邦教易型明
聖湖重瞻
聖藻飛来峯已送来青昌昌艷裔差無負濯濯林泉信有
靈即漸風光臨上已便當觴詠賞蘭亭
巡幸杭州恭依
皇祖詩韻
銅龍不異日詢
安掖輦吳山賞大觀烟火萬家來問俗春風三月暫遊鑾
承顔悦志期無忝咨吏安民要在寬秀麗湖光豈無助
每成佳句亦增歡
恭依
皇祖吳山詩韻
崇巘襍江復帶湖俯臨萬井樂亨衢百年休養
三朝澤繼述予懷凛永圖
吳山大觀歌
我遊名山亦已多吳山大觀今作歌興安大嶺及長白
嵩泰臺麓田盤窩諸山未兼江海勝此間曠覽俱遮羅
南北高峯走龍脈蜿蜒入郡成嵯峨琳宫梵宇許居下
不許牆宇盤尖螺平列坎石鎮火患風從其俗無煩訶
第一峯頭縱遐矚壯哉所見真無加(叶)左江右湖互環
抱海氣蓊匌含羲娥維水有四三已具故富魚族蛟黿
鼉天吳陽候時出没列缺豐隆相盪摩吳顛越躓閱興
廢宋遷元伐紛誵訛只賸吳山青不磨吳山大觀今作
歌
聖因行宫即景
離宫
當日詠眷阿春暮巡方此重過遙岫開雲飛翠嫩叢蘭經
雨送馨多平陵塔矗玲瓏影俯瞰舟迴㶑灧波陶冶惟
靈欣始遇遠風何處遞笙歌
檀欒修竹澗巖紆極頂軒亭俯碧湖真副其名非謬也
不孤我詠則然乎請看春物因時鬯能使神心與静俱
承志宫中養天下千秋萬歲奉
慈娛
放鶴亭
谿亭閱古坐斯須千載孤山信不孤豈必鶴歸識丁令
恰因梅放緬林逋贏將白髮還蘇守留得青山與碧湖
葛嶺當前漫相傲頑仙未必及潜儒
題小有天園
佳處居然小有天南屏北渚秀無邊如依妙鬟雲中佳便
是超然劫外仙幾曲澗泉纔過雨一園梅柳欲生烟
坐來拈句渾難得不落空還不涉詮
淨慈寺
沿緣蘇氏隄霽景斷烟低遂造白禪所閒尋碧篆題堂
圍曲屏嶂地是古招提翠竹籠僧戶芳蘭引客蹊巖扉
如有約井木或無稽(相傳建寺時木取之井中此附會語也)策馬因還去
鐘聲隔嶺西
題敷文書院
松岡迴首望祗園講舍層階喜得門氣助湖山鍾遠秀
道傳孔孟有真源清遊祗欲心無逸名教何非樂所存
嘉爾青衿真濟濟嗣音實行勉相敦
題西湖十景
蘇堤春曉
通守錢塘記大蘇取之無盡適逢吾長隄萬古傳名姓
肯讓夷光擅此湖
柳浪聞鶯
那論清波湧金(柳浪橋宋時在清波門外聚景國中康熙三十八年於湧金門南創建亭榭)
(御書聖祖仁皇帝賜今額名)春來樹綠隂深間關幾囀供清聽還
似年明步上林(圓明園四十八景中亦有是明)
花港觀魚
花家山下流花港著魚身魚嘬花最是春光萃西子底
須秋水悟南華
曲院風荷
九里松旁曲院風荷花開處照波紅莫驚筆誤傳新榜
惡旨崇情大禹同(九里松旁有宋時麯院地多荷花遂有麯院荷風之名康熙三十八年構)
(亭疊石為盤曲之勢風為御書匾額易麯院為曲院荷風荷)
雙峯插雲
高不畏風雙髻垂天衣幾縷稱身披畫師若與開生面
想見淡妝濃扶時
雷峯西照
何處高峯無夕照斜陽此地獨標名錢王遺跡猶堪指
愛是山頭塔影横
三潭印月
湛淨空潭印滿輪分明三塔是三身禪宗漫許添公案
萬劫優曇現聖因
平湖秋月
春水初生綠似油新蛾瀉影鏡光柔待予重命行秋棹
飽弄金波萬頃流
南屏晩鐘
淨慈掩映對南屏斷續蒲牢入夜聲却憶姑蘇城外泊
寒山聽得正三更
斷橋殘雪
想像銀塘積素餘湖光山色又何如近從趙北橋邊過
一例風光入翠輿
錢塘觀潮歌
向聞錢塘潮最竒江樓憑几今觀之更聞秋壯春弗壯
弗壯已匪夷所思兩山夾江龕與赭亹束長流逼東瀉
海潮應月向西來恰與江波風牛馬江波畢竟讓海波
迴瀾退舍如求和洪潮拗怒猶未已却數百里時無何
於今信識海無敵苞乾括坤浴淵魄何處無湖此處雄
雄在奔騰旋蕩激蓂茁三葉及落三皆最勝日期無淹
我來正值上已節晴明遥見尖山尖須臾黯雲容作似
是豐隆助海若天水遥連色暗昏倏見空際横練索旁
人道是潮應來一弹指頃堆銀堆疾於風檣白於雪寒
勝冰山響勝雷砰硡礌硠礴礚紞紞哼哼吼噦噦流離
頓挫無不兼迴斡旁噴極滂沛地維天軸震撼掀天吳
陽侯挾飛廉蛟龍鼓勢魚蠏遯長鯨昂首嘘其髯榜人
弄潮偏得意金支翠旗簫鼔沸忽出忽入安其危但過
潮頭寂無事因悟萬里在人為持志不定顛患隨遲疑
避禍反遭禍幾不見笑於舟師
竹素園
縱目湖山景游心竹素園社過春正麗(園在湖山春社西隣)西與
道俱存黛重雲根古淙鳴水樂喧沈思堪致遠得句異
常言
清漣寺(即玉泉觀魚)
清漣山裏寺泉石勝其餘坐近琉璃沼言觀翡翠魚噞
喁花湧浪潑剌玉濺裾遊客欣初見山僧道不如(僧謂人來)
(觀魚者擕饝以飤嘆己不如魚也)舊曾見王畫(内府有王淵畫魚頗得其妙)可以悟
莊書無慮投竿者鱗中大隠歟
雲林寺
水盡山幽趣轉竒中宏恰當闢檀維明珠仙露垂乎
聖(寺内存御筆皇祖)布襪青鞵始者誰(用杜甫句意)僧足高閒宜
遠俗佛無揀擇曷居斯尋巖步屧吾原慣更覺雲深意
與遲
飛來峯歌
武林山高九十丈迴巒複壑含萬象舊時靈隠今雲林
(靈隠寺康熙年間賜今名)月地雲居虚且朗天龍八部共諮議宜
有竒嵐作屏障(叶)調御丈夫破顔笑何須爾力勞鞅掌
惟西天竺靈鷲峯弹指飛来大方廣飛来閻浮人不識
碧眼胡僧識非誑(叶)恒河沙數無量物仍坐峯頭白毫
放但看相好及手印一一不異梵銅像劫萬億不飛去
鎮以佛力信無爽我來徒訝未前逢玉削雲鏤相偃仰
怪石斜墜掛天紳異木倒生謝土壤猿吟鶴唳演摩訶
不雜人間絲竹響竒境至此無更竒大士如如不動想
賜浙江學政雷鋐
衡文慎辨偽兮真兩浙湖山近八閩為汝便因養老母
即斯推可教都人晷膏良苦母驕貴藜藿曾甘莫忘貧
佇見賓興皆碩彦近名宜戒致諄諄
翰林院侍講劉起振年一百三歲自粤東來浙迎
駕詩以賜之
迨背聳隆肩來瞻路邊成名後梁灝(向聞起振老於場屋乾隆元年彼已)
(八十七歲矣因時恩賜以進士仍命選館至十三年夀躋百歲督撫以聞故特賜今職)得夀擬彭
籛人瑞今猶古經傳後繼前越都無慮遠應是地行
仙
題冷泉亭子
不礙静中喧看取動時定小坐忘萬緣湱然滿清聽
韜光
雲林境已幽韜光幽更極蜿蜒盤雲逕仰視天一隙琅
玕輪尺圍過雨翠欲滳蔥蒨交風枝似掃行人迹野禽
送春聲可見不可識猶嫌山寂歷間以泉淙石攀陡造
其巔長烟一空白稍待烟旋消千里來几席近湖遠者
江由江達海直足力不能窮結攬須臾得譬如虚空光
其通乃在寒留兹片晌興酬彼萬古客
天竺寺
屈曲流泉繞石林到來竺宇暢幽尋了知說法無多子
且喜入山不厭深七佛總空身語意三生誰話去来今
未能習静催歸轡已聽鐘流雲外音
水樂洞用蘇軾韻
君不見三郎未辨涇與渭却厭絲桐淡於水又不見興
公作賦強出頭目空一切低九州持示榮期高位置擲
地金石聲應流都官别開聞思竅創名水樂俗人笑俗
人笑博雅人喜致使東坡契清照錢塘春月駐巡轅烟
霞嶺下鳴鈞天更道東陽亦有此相去不過兩郡間偶
聞謂是招在徵即景成吟亦堪喜歸来跋馬蘇公隄至
今想像知音耳
理安寺
路盡九溪十八澗境竒三竺兩高峯香臺聽講來馴鴿
静室安禪制毒龍法雨淙常空色相岩花放不論春冬
歸鞭却恐留清戀倩取白雲一片封
丁家山(又名蕉石鳴琴)
綠蕉白石足天然勝李差桃鬭麗妍三日春光兩日雨
一溪明水半溪田憑高恰喜逢初霽望遠何妨泮曉烟
鳥語泉聲間喧静絲桐不鼓亦成連
虎跑泉
溯澗尋源忽得泉淡如君子潔如仙餘杭第一𫝊佳品
便拾松枝烹雨前
象教開兹泉眼開共傳跑得藉牛哀感通亦自尋常耳
記得前身曾飲來
開化寺
高嶺度南屏澗谷遵曲折出峽忽開豁川雲景復别蘭
若枕石磯葱蒨扶屼&KR1885;佛宇既莊嚴精廬亦清潔結習
未能忘隨喜試禅悦憑軒俯江濤似演廣長舌
登六和㙮作歌
我遊西湖率三日樂矣慮非凛無逸會稽南望舉精禋
宣命明當發清蹕穹塔鎮江久所聞到此不登孤良因
振衣拾級陟其頂耳飫天籟衣濕雲海眼龍宫寂寥鎖
江花雁堵香花妥之字長流寫向東月峯朝靄攬於左
壯觀至是真空前那更息心安四禪杜甫添憂我添喜
境移所遇理則然
雲棲
一碧萬竿翠雙流百折澄竹泉行盡處門徑得來登罄
禮悲心佛疇咨苦行僧鐘魚守本色拳拂謝多能矮屋
常妨帽明珠不斷燈蓮池家法在六字括三乘
渡錢塘江
斛土千錢詭就塘風恬日暖綵舟方一江吳越分疆界
三月煙花正艷陽航葦誰曾見神異射潮未免話荒唐
漲沙南徙民居奠(海潮向逼北岸海寧仁和二邑塘工頗以為患近年来北岸漲沙潮汐南)
(徙遂慶安瀾)永賴神庥敬倍常
謁大禹廟恭依
皇祖元韻
展謁來巡際
憑依對越中傳心真貫道底績莫衡功勤儉鴻稱永儀型
聖度崇深惟作民牧益凛亮天上
禹廟覽古
得涖稽山峻言瞻禹廟崇碑文擬衡嶽井穴達龍宫問
訊傳工部栖遲遇義公錞于尋豈在窆柱恨難窮帆石
終隣誕梁梅久付空惟應敷土跡天地並鴻功
蘭亭恭詠
皇祖撫帖御筆
真膺操戈互詆攻
聖多能以不同同右軍設使瞻
仙藻定早傾心拜下風
自紹興一日渡江至聖因寺行宫
朝辭餘暨暮錢塘片刻長江穏渡航未免情殷戀西子
不殊風便送滕王快晴乍覺烘山翠弦月遥疑釣水光
十畝行宫遊不足憩閒命筆玉蘭堂
閱杭州旗兵
承平世恐軍容弛文物邦應武備明已向會稱陟禹迹
便教浙水詰戎兵羽林舊將今誰是(州閱皇祖駐蹕杭武詩有羽林)
(舊將分防重之句)七萃材官古莫衡四十年重逢盛典行間踴
躍倍常情
登北高峯極頂
南北兩高峯北勝南始捨適除天氣佳峯頭一駐馬琅
霄拂仙籟吳山皆在下江海一杯水向我眼前瀉滌盡
萬慮塵何有閒愁惹巡檐古作無曲高和者寡
再至韜光題壁
前日坐韜光觀海窮境遠今日登高峯韜光又平坦以
此識萬理進界無止滿徒愛境致幽輙復紆畫䍐嵐翠
度重重逕險遵踠踠山鳥及山花夾道紛不斷松翻綠
雲濤竹帶碧琅粉不歷百磴艱安知十里近山僧縱慣
經和南笑而莞
雲林寺二十韻
靈隠古禪林佳稱乃自今(康熙二十八年御賜今名)佛原泯名象
天與闢幽深竒絶驚初見清閒試重尋嶤巒(北南峯)先陟
頂静室(韜光菴)一開襟自内尤綜要居高總照臨澄懷参
月相對面賞雲岑稍憩塵中跡聊清物表心冷侵泉潄
玉静聽澗調琴乍啓玲瓏竅憑吹金石吟(冷泉亭畔石竅人吹則鳴)
呼猿時踔洞招鶴早鳴隂辨茗傳初火(是日偶閱採茶炮焙之法)攀
松騐五鍼洞天窮窈窕乳竇注渟涔路盡忽開豁巖攅
復鬱森綫光常漏日鳥道欲捫參丹閉仙人竈草生王
母簪栖嵓鏨龍象鎮海協祥祲蘿薜蒙櫹蔚雲霞護嵂
嶔認峯垂羽翼續句美球琳誰識西來意徒嗤門外音
便當旋翠蹕無逸以為箴
天竺
天竺近雲林便途因再至溪溯源更清竹當春益翠秀
潤挹明湖澹泊標初地泠然磬魚聲颯爾烟霞意
湖心亭
無地樓臺鏡影空仙居蓬閬許舟通四圍景物蜃忩外
三面山光雉堞東俯檻閒看魚畫水捲簾低引燕裁風
坐看省識無邊樂奚必幽遐一一窮
觀採茶作歌
火前嫩火後老惟有騎火品最好西湖龍井舊擅名適
來試一觀其道村男接踵下層椒傾筐雀舌還鷹瓜地
爐文火續添乾釡柔風旋旋炒愣炒細焙有次第辛苦
工夫殊不少王肅酪奴惜不知陸羽茶經太精討我雖
貢茗未求佳防微猶恐開竒巧防微猶恐開竒巧採茶
朅覽民艱曉
開化寺再作
春事日以佳春遊興無斁蘇隄桃李芳所玩近几席度
嶺尋梵宫略取幽趣適穹塔鎮吳江隔岸越山碧顧步
挹清芬騁懷寄寥寂境亦安能窮樂亦胡可極明當整
歸轡留詩勒蒼壁
重訪雲棲即景雜詠
山寺雖多此寺幽持教清蹕重来遊洗心亭别仙凡界
萬騎紛闐合著留
綠王參天逕幾迴石門烟月鎖莓苔蓮池塔院自千古
奚事花幢坐墨胎
修篁深處小延俄又覺簷隂幾許過山鳥啅林還太古
野花繪壁自春和
淨土香光慧業薰弆蔵法寳玩顔筋(是日觀寺中所蔵董其昌書金剛經)
(真蹟)蘭亭昨過相衡較真蹟何如王右軍
西湖行宫八景
四照亭
臨孤山對葛嶺山光塔影倒漾明湖舊有額曰雲
峯四照因以名亭
孤山最高處更據聖湖中峯色迴環翠花光澹蕩紅隄
虹遥飲練波縠淨披風方喜竒全攬翻牽興莫窮
竹凉處
業篁深翳戛玉㧿金塵氣為之盡滌
日遥方過雨意入更逢凉聲是戛寒玉境還生静香萬
竿籠日照一線漏天光却羡山僧逸坐消九夏長
綠雲逕
由竹凉處曲逕西行喬柯石目不給賞雲氣時起
步屧間
逕紆探絶勝森秀入蒼雲苔迹時留印樵斤未許聞濛
濛濕鶴毳濯濯潤螺紋謝傅東山好微嫌絲竹紛
瞰碧樓
樓俯全湖晴波綺縠搖蕩几牖有一碧萬頃之概
覽景不嫌高山樓瞰碧濤雨晴皆合賞俯仰更無勞洗
滌塵氛氣差排歌舞曹悠然會心所摛句亦因豪
貯月泉
水月清光互相暎發平湖既以標勝山半一泓亦
先得月豈以大小殊觀
乳竇貯天池嫦娥小浴之一泓清且淺滿魄静相宜未
許魚龍混還欣松桂披廣寒合雲表消得夜眠遲
鷲香亭
老桂森庭宛然臯塗精舍爰取鷲嶺天香句意顔
之
山水清暉藴挺生仙木芳徒觀葉蔚綠因憶粟堆黃雅
契惟期月敷榮却待凉何當秋宇下滿意領天香
領要閣
湖山幽邃不可勝窮略觀大意差領其要
嵐靄朝晡碧湖山趣不窮一時期領要千古有高風借
問雙峯側何殊六法中惟觀其大略靖節許相同
玉蘭舘
春巡至止值辛夷盛放即景紀事未知與輞川舊
館何若
對峙白琳樹迎階為我開判春標雅致名館稱清裁一
晌教神往他時待客來舉王非慕藺自分謝吟才
經嘉興問蠶事未興因而有作
杭嘉湖三府蠶事最盛者夾岸種女桑彌望無高下時
節未榖雨攤烏尚早也三眠已不誤何慮繅絲寡周禮
禁原蠶豈為桑與馬利戒不遺餘深意存非假時巡厪
農桑勸課及春社插秧候正遥菜麥早遍野我更何所
事拈吟清興惹
迴鑾至蘇州駐蹕
稽山修祀罷浙水省方迴道便舟重駐春深花盡開與
情多眷戀我意亦徘徊懷保相關處兹游益信哉
聽雪閣再題
據勝嘉其信美哉雪重此嬉春大珠小珠落澗徵招角
鳴鈞境寂早寒衣袂景清迥謐心神新見桃花貼水却
喜人非避秦
華山翠巖寺
鳥道夤緣上微風蘭蕙馨天花試禪意澗水演真經鴿
下講堂白蓮擎佛鉢青千竿綠雲裏又得小延停
和沈德潛山居雜詩十首韻
德潛蘇人也家居葑門而搆别業於靈巖之陽適
駐蹕於是山行宫欲訪其廬而未果兹當迴鑾故
和其山居雜詩書以賜之且誌别也
遂初纔就賦選僻早成居香火聯新社承明憶舊廬對
山開月戶問景入烟墟不可食無肉豈還經帶鋤曉達
頭先白旁求姓早聞銅龍勞課子金馬重研文暫閱京
華景歸眠震澤雲省方欣便晤底事又重分雅稱幽人
里常臨香水溪梁春看燕入塒曉報雞啼漫憶著簮舊
堪醒巖電速齊眉鮮同老况汝賸梅妻碧海鯨魚掣老
成許爾真隂鏗似竒句王翰卜佳隣支俸教終老持粱
漫嘆貧優游林屋下可以答良辰江山數千里不隔在
知心力豈勝簪紱閒堪校詠吟巖扉白雲迥門逕綠苔
侵阿那北忩下無絃好蓄琴得友樂三益卜居號四宜
有竒酬問字無病謝求醫雨後冬郊日春前西崦時籃
輿惟一子便倩里中兒門茶傾石銚載菊泛蘭船鶴侣
宵談月鷗心波穏烟松姿依巘古鐘韻帶霜傳探勝無
多挈惟將筆硯前吳下業書傭居然八十翁嗤枝鹿野
曾侍玉鸞宫茒屋千山裏溪田一水通課耕時復出蓑
笠雨絲濛盤石聊宜坐飛泉亦入聽來禽橅舊帖相鶴
續遺經寄興屬霄漢搜題窮杳冥時詩人今古有誰占
此巖靈雄談每抵掌豪詠即雕肝意與高秋潔心如具
水寬坐言行豈負時出處還安應有玉堂夢寸心寧改
丹
題高義
天平山之下范文正之祠在焉其旁有園一區子
孫世守其業行蹕偶臨因名之曰高義而賜以詩
紆登下靈巖天下秀迎目即夷度溪町菜黃春麥綠入
松復里許山莊清且淑林泉迥明净蘭茝紛芳馥葱蒨
入忩戶雲烟潤琴牘午橋義何取涑水樂非獨經臨望
祠宇徘徊慕高躅文正之子孫家風爾其勖
白雲泉和白居易韻
雲包白石石包泉無色聲天太古閒聊步天平問泉脈
喜逢白傅話雲間
法螺寺
取勝多因僻入山不厭深巖花標法喜埭竹空(去聲)禪心
雲態任舒卷泉聲自酌斟華峯忩戶裏曾倚笠亭吟
支硎山恭依
皇祖詩韻
支硎占斷古臨硎為愛寒泉謖入聽韶景無邊富度松
巖不改是曾青
再題寄暢園
雨餘山滴翠春暮卉争芳搴薜盤雲際披松渡石梁鳴
湍空塵意列岫淡烟光更許傳佳話遮留詩債償(秦孝然年)
(九十乞詩故書賜之)
詠惠泉
石甃淙雲乳何從問来脈摩娑幾千載滌蕩含光澤澄
澈不受塵豈雜溪毛碧鴻漸真識味高風緬疇昔
北固山
北固當年戰守衝嶤峯今見有喬松蘭舟来往纔經月
翠黛新添幾叠濃
金山行宫即景
勾吳於越省方還解澤何稽載道頒重舉明禋謁鍾阜
便紆清蹕駐金山樓臺入水紅翻浪楊柳當春綠掩關
逾月風光異来往摩空塔影只閒閒
江寧駐蹕恭依
皇祖詩韻
下民疾若厪清諏晏處遑安慎一游
祖德巍巍期仰法俊才濟濟切旁求(試江南生監於會城將加錄用)六朝
文物資憑攬數日
慈寧奉豫留問俗平康宜正直無須式克用剛柔
過明故宫
六朝崇構早摧殘基剩明宫煙草寒木鳳已聞翔北闕
(明至今四百餘年且在明則猶南京也不宜荒廢至此傳聞成祖建北京時移宫殿鉅材北上以備營建故柱)
(礎石甃無恙惟木則無存或或信然盖别有深意云)石鯨無恙枕春欄胡寬巧思
具重都(宫殿規制無不與北京同盖北京本取式於此猶新豐之不改市肆也)鄒緝忠言
信不刊(諫成祖遷都者)周監在殷殷監夏凛然動念慘然
看
報恩寺六韻
路問長千里聲傳古寺鐘城頭瞻塔鳳溪口渡橋龍宛
識清凉近真看瑞靄濃金輪三國始雁堵九霄重祝
嘏香花列(南省紳士於此建壇恭祝皇太后萬夀)攄誠紳佩從
慈寧無量夀長願過喬松
登報恩塔作歌
登㙮有會心成句從㙮下借問登時何不書攀躋應接
真無暇我懷杜老登慈恩仰穿始出步步真當年筆硯
誰供奉英雄未免還欺人七星北戶江西流天風入耳
聲颼飀金陵自昔帝王州至今遺蹟歸浮休怪底禪林
標窣堵應令心空萬古愁
雨花臺
崇岡跋馬晩春晴憑覽遺臺觸慨情便果雲光致花雨
可能末路救臺城
謁明太祖陵
金陵莅止為巡方展謁龍蟠奠桂漿保護遺規崇勝國
紹承
家法禮前王開基洵是過唐宋繼葉無能鑒夏商形勝不
須矜壮麗惟
天佑德慎周防
閱兵
曣㬈晴午麗光春暎日晶晶組練陳天塹長江稱地刊
省方要務重安民放牛歸馬承平久踞虎蟠龍指顧新
我適孝陵禋謁罷當時創業想艱辛
登雞鳴山即事
鍾阜西去堆翠崖丹梯宛聽天雞喈元武湖光上眉睫
金陵春色怡胸懷江山不厭城郭占閭閻半與桑麻皆
曠觀臺畔瞻
天藻烈並崇峯詎可階
清凉山
宛然溪流反徑長青雲五里夾松篁凌虚金覽秣陵景
過刻剛消貝葉香城枕石頭低野色渡連桃葉澹烟光
徵名無實兼名冺參到清凉意亦㤀
題太平箭
金陵太平門其左扇一箭飲羽又餘箭痕者二為
順治年間取江寧時澹臺都統所射駐防人不忍
湮其跡故常整緝存之經過朅覽輙成近體
人心天命向清時江表安能一木支况復處堂仍燕樂
(福王于明亡之際南奔金陵仍與阮大鋮等日以聲伎為樂云)豈能怒臂拒雄師膺揚
三箭皆飲羽烏合千軍盡例旂應勝天山樹邊續英名
長共石城垂
元武湖即景雜詠
太平門外進蘭舟元武湖中撰勝游款乃漁歌出蘆渚
冶怡花影漾沙洲
鏡涵春水一篙深白芷青蒲刺碧潯却怪横峯礙蘭棹
雞籠晴翠落波心
璿池昔亦號昆明遺跡蕭齊入品評留得六朝風月在
鷗波依舊照人清
燕子磯
當年聞說遶江瀾撼地洪濤足下看却喜漲沙成綠野
烟村耕鑿久相安
永濟禪院花笑軒小憩
梯巖白閣静籠戶綠筠幽花事春將暮樹姿隂已稠生
憐早鶯囀聊為老僧留(默默和尚年一百一歲)屬念於何許雲停
江水流
觀音山
玲瓏懸峭壁漩澓帶長江幕府遥開嶂樓船正掛䉶濤
聲在几席烟景罨軒忩葦渡西来意長明珠殿釭
靈谷寺六韻
蕭梁靈谷寺昔據獨龍中明卜元宫址新移碧嶂東於
今四百歲不改八禪風壘甓攅雲殿雕瓊敞月宫蟠階
松益翠倒井菂消紅佛地何興廢憑教萬慮空
閱織機者有作
皇祖勤民務早題耕織圖親看成帛者更惜授衣夫經緯
絲無紊朱黃素後殊雲門土鼓始大布慢嫌麤
寳華山慧居寺
松徑霏花雨香臺靄法雲笵銅輝傑閣鏤玉穏蜚文寳
誌名長在梁皇籖尚聞芳飈舞錦卉仙籟韻瓊篔誰識
隆昌舊從来名象紛澄觀㤀萬慮小坐亦堪欣
麥秀
數日好晴催麥秀南方候早信今徵茒檐自覺收堪待
蒸肆遥知價不增比隴懷新承露潤望秋欲實帶烟凝
花村柳陌尋常攬愜意今朝喜絶勝
高資港
孝陵未讀柳州論繼世旋看禍亂紛詎可長江恃天塹
早教高港覆舟軍金川守禦終無濟瓜蔓誅夷不忍聞
一死齊黃難贖罪獨憐氣節在斯文
渡江
吳越巡方兩月周長江迴汛木蘭舟風恬北指瓜州渡
天朗西窮巫峽流花有繁紅識津口樹多佳蔭出城頭
高旻寺行宫即事
㙮影遥瞻碧水隈北来駐蹕又南来風光一日更春夏
俛仰幾時經往迴燕促殘紅點瑤席鶴行濃綠印蒼苔
江城晼晩猶牽興隄外蘭舟且慢催
過淮安
檣烏五兩順瞬息將百里郡城臨清淮蜿蜒聳堞雉土
堤興城齊一綫束流水切近俯閭閻意外虞艱恃讓水
勢不能保障惟藉此甃石費雖鉅為民無惜理爰以命
河臣形勢大端指歸舟相(去聲)設蕝稍慰勤民意(叶)來來
司水土欽哉聆從後旨有孚我弗問匪懈汝其矢令堅
比墉母俾穿於螘
洪澤湖
具區昨遥望澔汗含咸池洪澤兹重臨澒洞撼地維尾
閭有籌畫駕言親閱之西瞻天無際南睎山一絲蘋末
息微風濤聲萬馬馳須臾排雪山拍岸還嵾嵳漁舟及
賈舶出沒銀雲堆觀者為膽寒爾乃忘其危熱中名利
人吁嘻可以思
觀打魚
洪湖之水納百川仰流鱗集多鱧鰱水鄉民計欲一悉
打魚早見來魚船烟波浩渺舴艋集施罟潑潑羣魚急
適口但取庖厨充跳身寧惜波濤失揚子銀鰣節尚早
徐州秃尾未覺好鮮腥况匪性所嗜水族傷生殊不少
岸旁朅覽命罷之首夏正育鯤鮞時
閱高堰壩示河臣
建堤以衛民民安賴堤利設仍民受災堤存亦何濟洪
洪湖實巨浸高堰為障蔽猶虞盛漲時莫禦汪洋勢三
壩建尾閭節宣原有制何人倡邪說強與安名字云開
天然壩每歲成故事吸川所不恤澇田所不許惟保石
堤固河臣能事畢(叶)以此云稱職夫誰不能逮高斌覺
此非力排向浮議戒以隣為壑下河實受惠但尚虞意
外添壩請予示予謂三多多况五可輕試是與開天然
實同名略異因與定恒規率視昨歲例仍舊貫者三更
新為者二三猶漲不減許可及次第下河數縣民庶免
飢溺累昨過清江浦名宦堤旁祀皆昔保堤人對民能
弗愧
久聞
久聞黃河尾漸淤審然民瘼亟宜慮去歲春月閱永定
騎牆行水吁可懼不啻尾淤河半淤夏霖堤濆果旁騖
泛濫空懷瓠子歌至今未涸憐沮洳爾時南望增戚憂
未識金堤何以護兹來兩度剪黃流水由地中直東注
迴斡奔騰勢雄放雲梯達海須臾赴盛漲云或時拍岸
要亦歸川得其故人言紛紜難盡信解疑要在親目覩
(叶)因思永定原無尾不疏則淤理所固九曲源從天上
来宋元以後奪淮據(古之黃河在齊冀為歸墟自宋元以来漸南徙奪淮水之路並行入)
(海云)齊驅赴壑有歸墟葦蕩寬深延套巨(自雲梯關以下葦蕩延袤南岸)
(為十巨北岸為十套而清口淮水暢流會黃東注趋海之勢既專攻沙之力益勁矣)迥異渾流善
變更去歲過憂今始悟(去歲閱永定河有未臨先懷憂之句)
閱豆班集堤工
中河之水来青齊漕儲浮送輸京師春常苦弱夏苦壯
節宣有道貴合宜去歲霖雨成異漲六塘達海疏洩遲
河臣束手窘無策遂致蟻穴穿長堤哀哉吾民罹水患
廬舍飄蕩田淤泥蠲租賑粟縱不惜豈始樂業免溺飢
茭楗并力亟堵築宣房速就頗得之設堤本以禦民患
不免衝决患益滋補偏救弊賴無隠博施膏澤何稽時
臨堤東望增吁嘻
桃源耕者
桃源耕者存古風千畝合作衆力攻彼此借助相通融
不勞長官頻課農鳴鑼召呼羣来從閭閻親睦和氣濃
渡河經川舟可通閱堤策騎欣初逢兩浙三吳迴憶中
山容水態春翹經不無寄興吟題重未若兹者愜予衷
不知有漢敦厖崇泉明記豈徒鑿空寰宇如是信大公
垂裳南面正巳恭但思民欲難強同力田任恤俗化隆
為爾更切祈年豐
過宿遷縣
宿遷去歲灾加賑早降旨南巡春月過閭閻色未起憑
與惄予愁是皆吾赤子鳩形或伶仃露肘多藍縷(叶)未
見切厪懷况乎親見此不亟令安全豈其勤民理加矣
寧再加庶乎免轉徙承宣有職司供帳何藉爾留兹總
大綱庶吏爾任使賑貸便宜行毋遺寧濫矣更戒忽遐
陬惟飾經途邇迴鑾忽兩月被野麥秋美民心賴以定
吾亦因之喜進詢方伯臣三縣率如是(見前詩謂宿遷桃源清河)元
氣詎易復稍救燃眉耳黃童及白叟駢肩道旁跽言謝
爾莫頻尚冀歌盈止
入山東境
南巡經兩月北上入三齊綠重雲千頃黃滋雨一犁馳
驅戒緹騎瞻就任黔黎樹影連村暗烟光羃野低寒輕
柳藏絮露重草含荑迴望江鄉渺無須惜解擕
麥
青齊麥為秋民食兹攸繫南郡處下游衆水所歸地惟
恃夏收稔粗具終歲計去歲秋復潦抛荒畊未備春巡
悉民艱切切愁弗置蠲租早施恩加賬豈稽惠迴鑾重
經過田功覘次第來牟撲隴青懷新暢生意民心賴以
定吾意亦因慰
雨
北方春末夏初時強半愁腸盻雨遲獨喜今年飛絮候
似逢南國熟梅期度川乍惜青山失霏隴偏欣綠麥滋
却為多人跋泥淖眼前真境繪蘇詩
喜晴
麥禾阡陌播耕齊近遠新霑雨一犁更值快晴風日好
旅人跋涉免衝泥
麥秀
江南見麥秀已遲春之杪(江南人謂今年春寒故麥秀稍遲不然尚應早旬日)青
齊見麥秀正及初夏早冀北風候夙所知麥秀孟夏婪
尾時更聞閩粤當此際早充餅餌供晨炊自南自北皆
吾民乘時因地力作勤歉多豐少良苦辛歉為憂愁豐
為欣欣不藉人慰愁亦無人分控轡見此含含者不令
蹂躪馳車馬老翁鞠&KR1743;道旁跽停鞭一問資生計翁言
昨歲被偏災幸望麥收無麥税
謁岱廟
岱宗遥望謝重登岱廟森嚴玉陞升只有豐年祈帝貺
愧無明德荅神憑唐槐漢柏形容古時景民風氣象增
迅矣三年成瞬息向来欣戚總難勝
賦得麥浪
非烟非水蹙紋如高下層層卷復舒生意肯教蔵化蝶
祥苻瑞合兆維魚三山碧海乘風近九穗黃雲湧雪餘
便泛虚舟詎憑險田農將以傲溪漁
渡運河即事
濃露暄曦初夏天虹橋迤邐緩鳴鞭運河重渡踰三月
衛水遥源溯百泉(百泉即衛源去歲曾至其地)東國漫留西去馬南
風仍送北来船青郊麥秀搖晴浪所幸占秋兩省連
紅杏園
别館迥巡蹕閒齋書史陶偶然半刻逸無乃衆人勞紫
燕營化棟頳魚簇錦濤新題成舊什邈爾憶含毫
讀通鑑綱目
三五以前蹟沓茫三五以後滋益詳編年事例自涑水
正紀褒貶推紫陽列眉指掌示法戒四千餘年治亂彰
武帳幾餘一繙閱豈因巡狩懈就將但經觸目心輙驚
不為博覽供詞章
雨
低野繁雲傍晩濃為霖疎密復舂容清塵解熱頗宜旅
飽麥滋禾實利農北地希逢慰心切南江遥望寄懷重
又因盼霽歌漸石人欲奚能天盡從
晴
平效快霽景暄妍絶勝江鄉潤溽連最愛懷新高下意
綠疇行處緩催鞭
迴鑾趙北口駐蹕
綠柳護堤修(鄭州北名萬柳堤)南巡返翠斿鏡光倏改觀(去聲)駒
影信如流渚館聊停蹕芸齋一縱眸遠帆忩裏度永漏
座中留即景思江國連程指帝州明當辰弗集預命罷
龍舟(節近午日有司陳競渡之戲以詰旦日食先期修省巳之)
恭奉
皇太后南巡迴鑾之作
凊温序乍更春夏往返程將歴六千法
祖娱
親殷念遂省方問俗惠心宣所期赤縣足衣食頗慮南邦
尚管弦百歲修和匪易致勤思保泰益欽旃
欽定南巡盛典卷二
