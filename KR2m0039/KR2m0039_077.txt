欽定南巡盛典卷五十二
河防
恩縣四女寺減水壩係明臣白昂治張秋決河於
四女寺涵洞鑿河分洩衛河之水至九龍口入老
黃河歸海雍正八年建設石壩寬八丈壩脊高衛
河底一丈一尺乾隆二十七年河臣張師載撫臣
阿爾泰奏展寬壩門三丈大學士劉統勲直隸督
臣方觀承撫臣阿爾泰奉
命查勘此壩坐當衛河頂冲分水減溜最為得力奏再
行展寬一丈落低一尺六寸與下游哨馬營減壩
两處分消以減衛漲移駐德州州判於邊臨鎮專
司河捕並責成山東糧道稽查疏築歲事增修二
十八年河臣張師載撫臣崔應階因全漳歸衛以
二十餘丈之河受直豫東三省之水又河流迂迴
曲折易漲難消奏再展十二丈共寬二十四丈較
舊時加倍德州以北得收減洩之益
武城縣境内地勢最窪運河两岸坡水東由沙河
滙注西由黃潞河蔡河滙注俱為運堤所隔淹浸
民田歲須開堤放水未有善策乾隆二十九年河
臣葉存仁撫臣崔應階於東岸牛蹄窩祝官屯西
岸馮家灣等三處建洩水石閘各一座運河水大
下板以防倒灌深秋水落啟板以消積潦遵守章
程相機啟閉
黃水至清口與淮水會清水力弱不能敵黃每有
倒灌之患洪湖既已停淤運道亦即受病矣運河
之在黃河以北者取給于汶泇泗諸水在淮以南
者取給于淮湖諸水而淮安之山阜塩揚州之高
寳興泰東諸州縣形如釡底謂之下河一遇洪湖
異漲清口宣洩不及不得不由五壩分洩以為保
固高堰計而高寳諸湖既溢下河往往受險司河
者每苦不能兼顧我
聖朝保愛蒸黎奠平水土每以東南河務為要政發
帑頻修我
皇上睿智天錫洞矚機宜
翠華南幸周歷河堧
親授方略著有成效
睿謨獨運永為治河金鑑乾隆四十一年挑濬陶莊引
河加築攔黃大壩尤為全河關鍵仰惟
皇上成矩在心多方
指示煌煌
聖訓無非洩淮以刷黃引湖以濟運總蘄上游下河安
流循軌四十五年
南巡迴蹕奉
命將堰盱徐城堤岸石工一律加高四十九年
聖駕六幸江浙復
諭將子堰尾土普律培厚他如攔黃順黃二壩填平塘
土臨河集天然閘等處開挑引河以及添築土壩
加帮縷堤凡所以籌河務而衛萬民者無不至詳
且備慶德水之安瀾頌金堤之鞏固考之史冊夐
乎莫與京矣
乾隆三十九年河臣姚立德以微湖來源缺乏近
處無可挹注奏于江南徐屬之潘家屯開挖引河
引黃助湖奉
諭令兩江總督高晉迅速妥辦以引黃助湖是亦有益
無損之一道且潘家屯原定徐城水誌消至六尺
始行開放俾過水二尺入湖俟徐城誌樁長至七
尺以上即行堵閉非若毛城舖于大汛水漲時開
放分洩異漲可比擬照毛城舖作法建立碎石滚
壩兩牆砌石外築束水堤並鉗口草壩以為重門
關鍵原為慎重啟閉一經水漲則將引渠層層堵
築不致有吸溜之虞辦理工竣後將引河頭開放
進水由倒勾而入過壩下注導引入湖頗資接濟
並奏嗣後如遇微湖需水接濟于霜降之後桃汛
以前一面奏
聞一面知會江南河臣並委員來江會同豊碭廳營查
明徐州水誌若在八尺以下冄為開放以昭慎重
徐州南岸逼近城垣北岸民居稠密河行至此一
束愈加湍悍堤工在在受險乾隆四十四年奉
諭將該堤卑矮處所加砌石塊次年
聖駕南廵特遣大學士嵇璜兩江總督薩載查勘確估
將韓家山起至石工頭止補砌石工長四百五十
丈工頭二十丈計石十二層其餘砌高十七層又
自奶奶廟起至四大王廟止加高石工長六百五
十四丈加砌石三四層不等又東門外關帝廟起
至拐角樓舊石工止長二百四十一丈加砌石二
三層不等梓潼閣至石磯嘴止舊石工長六十一
丈二尺加砌石二三層不等梓潼閣起石工外又
砌碎石工長五十九丈五尺東門外至石磯嘴止
上加築子堰長三百零二丈從此城郭民居均資
擁護利賴無窮
唐家灣倒勾引河減洩黃河盛漲之水由毛城舖
石壩下注每年伏秋大汛以徐城水誌長至一丈
一尺五寸開放下游洪河濉河兩岸並下江之蕭
縣上江之宿州靈璧虹縣往往受險乾隆四十二
年河臣高晉以該處水大之由皆緣唐家灣引河
在徐城上游相距有二百餘里待徐城水誌長至
一丈一尺五寸上游水已逾誌冄為輾轉知會刨
挖又需工夫迨至開止一丈一尺五寸是以開放
之後流行不及以致下游難以容納查上游河勢
寬闊下游徐城兩岸窄狭遡考歷年水勢如上游
唐家灣長至九尺下游徐城誌樁水長至一丈以
外經酌定以唐家灣水誌長至九尺五寸時即令
開放循軌安流下注洪濉二河並未出槽兩岸堰
工均甚稳固即定為章程以垂久遠嗣後水誌以
唐家灣為凖一俟長至九尺五寸即將倒勾引河
開放循序下注下游可免漫溢之虞矣
黃河當盛漲時分洩之路固欲其多尤欲其近多
則洩之廣近更洩之速徐州河面寬止八十餘丈
形勢最窄黃河至此一束伏秋大汛水平堤岸雖
上有毛城舖蘇家山下有峰山閘等處分洩而距
徐稍遠總未得隨長隨消之力徐州迤上南岸舊
有天然閘減洩黃漲近而且速水由五湖入洪澤
湖出清口歸海緣閘下引河年久淤墊一經開啟
去路不暢經過之蕭縣宿州靈璧等州縣民田易
於淹浸故未敢輕議啟放乾隆四十九年河臣相
度機宜奏
允將天然閘下引河一律挑濬深通以偹盛漲之年開
放分洩水由引河而下各州縣民田既無虞淹浸
而黃河多此分洩去路不但徐州可期永保奠安
即通工亦得免危險之慮矣
黃河至睢寧縣南岸有峰山龍虎山北岸有鯉魚
山河行中央两岸夹束恐致驟漲為患康熙二十
三年河臣靳輔因山鑿建石閘四座以減洩黃水
由焦管營入孟山等湖逹於洪澤乾隆三年循四
閘故蹟量加修整上游毛城舖等處節宣有制水
非異漲不致旁洩所以黃河日漸深通暢流下注
河深則閘高現在二閘三閘俱仰於河面其頭四
两閘雖地勢稍下然亦過水無多十一年以該閘
洩水無多不遇盛漲之年無庸啟放河道民田两
資禆益
宿遷縣運河之十字河竹絡壩係康熙二十八年
挑浚中河告成堵閉支河口之後因駱馬湖水直
刷黃河北岸堤工經河臣王新命請建竹絡石壩
一道以偹湖黃溢漲三十五年河臣董安國因黃
水盛漲將壩衝卸題請堵築未竣三十九年經河
臣張鵬翮復請堵築以禦黃河因旋閉旋衝亦未
竣事四十二年
聖祖仁皇帝南巡指示竹絡壩口門宜留口門北通湖南
通黃運河横亘其間形如十字故名十字河迨雍
正初年黃河形勢變遷大溜北徙刷去外灘直逼
竹絡壩口門灌入十字河淤墊駱馬湖河臣齊蘇
勒於竹絡壩口門外建築箝口壩并汰黃壩以挑
黃溜將十字河北口堵閉另於迤上之王家溝地
方建造五孔石閘以便宣洩湖水俾黃河不致有
灌湖之患惟黃河由竹絡壩入運勢漸湍激妨於
運道河臣高斌於乾隆六年議奏現在情形黃水
入運勢盛則衝囓堤岸溜緩則淤墊運河而下游
之鹽河亦受其患且黃河勢漸北徙與運河僅隔
一灘應將竹絡壩堵閉使黃水歸黃得以併力刷
沙而運河又可專受上源之清水實有禆益惟是
黃水常患其盛清水常患其弱又不得不權宜啟
閉於一時以為補救之計若遇各省重運經臨適
值清水過弱則暫啟此壩引黃以助清濟運若遇
黃水過盛宿遷以下工程險要亦暫啟此壩以洩
黃漲更遇清強黃弱之時又得藉以洩清以固下
游中河一帶工程閉於常以守其經啟於暫以行
其權得以相濟為用庶於
聖祖仁皇帝口門宜留之諭旨相符至於蓄洩啟閉之宜
惟在臨時相機辦理
徐城北岸蘇家山舊有明季所建石閘乾隆二十
四年河臣白鍾山改建石滚壩一道長五百二十
丈如遇黃水異漲由滚壩入水線引河分洩嗣因
外灘淤高不能過水三十八年豫東二省河水陡
長下游水勢驟湧各廳工程受險毛城舖滚壩雖
經開放而大河盛水未減經两江總督高晉展寬
至十二丈以洩上游來水其分洩之路則由荆山
橋及潘家河靳家口彭家口等河入運
宿遷縣迤東黃河北堤舊有朱家閘河臣靳輔挑
浚運河緣與黃河逼近遂廢其閘而不用至今仍
循其名乾隆五年秋汛異漲黃河坐灣頂衝直刷
堤根隨水塌卸堤外運河相隔咫尺河臣下埽帮
堤上緊搶護仰頼
皇上洪庥保護無虞當即奏鑲做埽工二百一十丈又
經加築越堤格堤重重保障迨後水勢下徙工叚
漸生於十一年秋汛河臣顧琮引水放淤地勢淤
高十二年河臣周學健於兜灣處疏挑引河長二
百七十丈河頭下唇築壩逼溜以趨引河順性下
注正河現在引河溜勢通行即值冬令水緩之時
並不停淤大溜全歸引河朱家閘隄埽工程既資
稳固而對岸陳家道口並迤下五堡舊有埽工之
下游俱可漸次淤閉化險為平
黃河自豫省虞城縣入江南境奔騰千里至清口
會淮以逹於海桃源地方居徐邳之下游在清口
之上首水勢盈聚險工較多北岸九里崗工程又
為桃源之首工掃灣頂衝切近中河運道尤為險
要之地歷經題建埽工以資抵禦康熙四十二年
聖祖仁皇帝南巡指示方略於大王廟東上水頭建挑水
埽壩又於四十四年
親臨指示舊龍門處建埽壩二叚以挑溜勢保護安全現
在埽工長七百餘丈歲加鑲修以禦三汛江南地
窄民稠两岸縷隄相去甚近與水争尺寸之地黃
河數里一曲埽灣頂衝恐刷坍堤岸淹浸地方勢
不容已而下埽以資捍禦一有埽工則塌卸者自
應鑲補蟄䧟者自應加修又勢不容已而有歲搶
二修之工程黃河一灣生一險工南省黃河容易
掃灣所以埽工亦多九里崗為黃河最險之工自
蒙
聖祖仁皇帝两次臨工指示建築埽壩河臣遵守修防克
臻平稳矣
聖人所過者化所存者神隨在皆然而
翠華臨幸之處
指示均關機要宿遷縣皂河之夏家馬路内運外黃两
堤相隔僅三十餘丈中間空塘積水甚深素稱危
險節年放淤尚未坦平乾隆四十五年恭逢
聖駕南巡
勅令一律填實與堤面相平埽後得此數十丈寬堤有
恃無恐洵屬
王道蕩平矣
洪澤湖西岸祥符五瑞二閘康熙三十九年河臣
張鵬翮題建原由白洋河涵洞分洩洪澤湖水入
黃如湖水微弱亦可洩黃助清乾隆四十年河臣
吳嗣爵以湖水缺乏籌洩黃水改由陳工東首河
形宣洩自閘南束水堤至河形築堰長一千一百
四十五丈閘北臨黃外灘挑倒勾岔河長四十七
丈閘東開挑引河長三百八十五丈两閘上各做
鉗口壩並雁翅防風南挑河長八百一十五丈北
築子堰以護縷堤四十四十一二等年黃水異漲
俱行啟放
桃源黃河向趨北岸之九里崗本係險工自乾隆
三十六年南岸陳家道口漫溢之後溜往南趨九
里崗埽工淤閉河勢即由臨河集下注該處素稱
崗淺砂礓性甚堅凝横亘千餘丈溜勢不能冲刷
水行至此為之梗阻四十六年大學士公阿桂會
同河臣相度情形復按土性在於北岸坐灣處奏
請取直開挑引河一道長一千數百丈深以二丈
為度奉
旨宜速為之是年夏照估挑竣大汛水長相機啟放因
勢利導河身已刷滌寬深嗣因曲家樓決口大河
水涸又於臨河集上下接挑河長數千丈從此梗
阻之患盡除實全河扼要之關鍵也
欽定南巡盛典卷五十二
