欽定南巡盛典卷八十一
名勝
(臣)等謹案方域之内山為積德川為積形而扶輿
清淑磅礴之氣又必獨鍾靈秀以表異於山水之
間頌為奥區目為福地圖繪景物美諸形容此亦
嶽貢川珍之一驗也禹貢冀兖徐揚之域都會星
羅於山見泰岱之高於水見黃河之深帶以長江
清淮達於具區漸水其間巖谷森秀花木清妍據
四達之衝而復擅登覽之美者所在多有豈獨如
歐陽修所舉金陵錢塘為東南勝境歟然以
擬
聖天子勤民育物之本懷則不在是溯自
鑾輿未駕即以率由舊章毋或踵事增華
諄諄垂誡迨夫
入疆伊始劇易周知時未經旬庶政備舉即偶值
幾暇登臨亦無非
軫念民依形諸
歌詠盖
帝心所繾注者惟河工海塘之永慶安瀾而不在問水
尋山之足供
睿覽所欣慰者惟農夫蠶婦之咸安耕織而不在尋幽
選勝之偶惬
宸襟是以
德澤涵濡山川增潤一卉一木莫不共效珍異同副
昌期斯誠極千載一時之嘉會矣矧夫
駐蹕之所於以敷政覲侯復屢奉
訓言務從簡樸大河以北安設帷宫僅列梐枑間備屋
宇礱斲不施自揚州江寧而至蘇杭則多就名藍
左近略為搆葺敬奉
宸遊居頌有那
夀同無量至是而知朝會之地與名勝之區胥沐
光榮要非剏建(臣)等所由彙載一編而無所容其侈叙
者也謹志名勝苐十一
欽定四庫全書
欽定南巡盛典卷八十一
名勝
乾隆十五年十一月初五日
上諭内閣曰朕明歲巡幸江南随駕人員已經派定左侍郎秦
蕙田自行奏請以臨幸惠山必至秦園為辭秦園在惠山之麓
聖祖嘗經臨駐
留賜御書朕清蹕所經自當瞻仰然不過名山古蹟偶爾
登臨初非因朝臣林園之勝足供遊覽致煩供帳秦
蕙田已不准隨駕並令軍機大臣等諭知朕意但恐
秦蕙田指稱臨幸𣲖累闔族人衆出資脩理而伊獨
居其功且以餘資自潤此則不可著傳諭黃廷桂令
其留心查察至園亭既有
皇祖御筆即動用商捐公項官為脩理俾得世世承守豈
不更沾愷惠乎
乾隆二十年六月十九日
上命軍機大臣傳諭兩江總督尹繼善曰朕明歲南巡
一應務從簡樸之處已屢降旨曉諭該督等矣兹據
尹繼善奏稱從前未及登臨之地如寒山别墅石湖
石佛寺棲霞山等處一併酌量興修以備省覽等語
此等處所皆與行宫相去不遠間或登臨眺覽俱可
即日往返無庸駐蹕只當就山寺内原有屋宇可以
憩坐之處量為掃除不可耑搆行軒以滋糜費其修
葺費用一併于普福所奏商捐銀内動支
乾隆二十七年三月初九日
上諭内閣曰朕奉
皇太后安輿涖兹南服所以省方觀民勤求治理其各處
舊有行宫清蹕所駐為期不過數日但須掃除潔净
以供憩宿足矣固無取乎靡麗飾觀也而名山勝蹟
尤以存其舊規為自然之趣從前屢降諭旨至為明
晰乃今自渡淮而南凡所經過悉多重加修建意存
競勝即如浙江之龍井山水自佳又何必更興土木
雖成事不說而似此踵事增華伊於胡底轉非朕稽
古時巡本意且河工海塘為東南民生攸繫朕厪懷
宵旰時切紆籌地方大吏果能加意修防永資捍禦
則兹之親臨閱視其欣慰當何如耶而田疇豐潤井
里熙恬所以博朕惬覽不在彼而在此也嗣後每屇
巡幸之年江浙各處行宫名勝處所均無庸冄事增
葺徒滋糜費即圬墁裱飾至年久剝落亦可悉任其
舊此寔為愛惜物力起見也該督撫等其各善體朕
諭敬相遵守
乾隆二十九年十月二十日
上諭内閣曰崔應階前奏該省魏家莊大營有四賢祠
陳家莊有晏子祠其建祠時代始末及諸賢姓氏事
蹟並費縣之萬松山有無故實可稽俱著確切查明
詳悉具奏
乾隆四十五年正月十九日
上諭内閣曰朕因東南黎庶望幸情殷爰舉舊章五巡
江浙所以省方觀民勤求治理清蹕所經各處舊有
行宫祗令掃除潔淨以供憩宿毋得踵事增華致滋
糜費屢經降旨諄切曉諭封疆大臣自能仰體朕心
遵旨辦理苐念直省行館近京數程屢經駐蹕即圬
墁裱飾為費尚属無多其自山東以至江浙所有行
宫則自乙酉南巡至今未經臨莅閱時既久不免&KR0008;
舊剥落地方官修理葺治不無所費且山東江蘇二
省俱有添建座落此項用度聞各省俱係捐廉辦理
在地方大吏養廉豐厚分年扣捐以抒忱悃尚属可
行况朕又復加恩賞給庫銀用示體恤伊等辦理儘
足敷用若更因此𣲖累閭閻致滋苛擾則斷不可且
非朕念切民依行慶施惠之意也苐恐不肖有司或
有藉辦差為名暗中科歛而窮鄉僻壌未及周知亦
有帮貼差費者一經察出必將該督撫等重治其罪
以昭警戒其各遵凛朕旨慎勿自干嚴譴也
乾隆四十七年十二月二十七日
上諭内閣曰浙省上屇辦理南巡於杭州西湖等處添
設座落點綴甚多繁費無益殊非朕省方問俗之意
屢經降旨訓飭而此内葛嶺一處鑿山開道建盖屋
宇尤属無謂且所費不貲朕心寔所不取是以上屇
即未往臨幸此皆王亶望王燧借辦差為名肆行糜
費外博見長之巧隂遂貪縱之私其罪寔由於此著
傳諭福崧於葛領座落斷不必冄加脩整但係已成
之局竟任其自然可也
乾隆四十九年五月初一日
上諭内閣曰仿宋板五經著於直隸趙北口絳河山東
德州白鶴泉泮池泉林江南天寧寺高旻寺金山焦
山寄暢園蘇州靈巖山江寧徐州柳泉浙江杭州聖
因寺龍井安瀾園等處各陳設一部其平定凖噶爾
回部兩金川得勝圖亦著一併陳設
欽定南巡盛典卷八十一
