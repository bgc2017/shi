欽定南巡盛典卷四十九
河防
乾隆四十八年三月十一日两江總督兼署河道
總督薩載奏言竊照江南黃河北岸通連微山湖
及運中河一帶上年經臣與河(臣)李奉翰遵
旨酌籌先後將潘家屯張家莊蘇家山之水線河并十
字河顧家莊河北鎮等處開放分洩入黃均属暢
達今豫省南岸引河告成
欽差大學士公阿桂會同河撫諸臣商酌擬于清明以
前開放𨗳引黃流順軌下注河(臣)李奉翰與(臣)督飭
南河各廳營將北岸各水口興工堵築業經(臣)於
督辦各廳春修工程摺内聲明奏
聞嗣據各廳營陸續禀報潘家屯張家莊以及蘇家山
之水線河十字河之臨運黃各壩均經堵閉堅寔
惟中河顧家莊一處口門較寬相距臨黃之河北
鎮口門亦近洩水本暢口門收窄溜勢愈覺湍急
堵閉稍難經臣耑委淮揚道師彦公淮徐道劉錫
嘏河營參將鄭永泰駐彼督率中河桃源廳營各
於金門下埽分投儧堵兹於二月二十九日將臨
運臨黃兩處壩工俱已一律堵合斷流現各追壓
以期到底並接手趕辦内澆土戧外廂防風可期
堅實穩固此外黃河兩岸春修埽工亦俱鑲做完
整足資抵禦豫省如期放水下注自可循軌暢達
歸海至目前微山湖洩下之水綂歸運中河不無
稍長上年經
欽差大學士公阿桂會同臣勘籌預將運河北岸增挑
引渠三處并因劉老澗閘底較高復於閘旁開挑
引渠一道滙入閘下引河均歸駱馬湖六塘河分
洩去路甚暢是以中河内自顧家莊堵閉後僅長
水二尺餘寸不致盛漲其海州境内漣河展挑寬
深各工現據具報已有九分工程日内即可完竣
下游添一分洩之路歸海又必迅速若上游豫省
黃水歸復故道則微湖運河之水更必日漸消落
(臣)現在確探一俟黃河水頭下注再行星馳奏
聞仰慰
聖懷奏入
上諭曰覽阿桂已奏黃河歸故道何尚未至江南境乎
乾隆四十八年四月十二日大學士公阿桂河東
河道總督何裕城山東巡撫明興奏言竊照豫工
合龍後東省各處坡水從上而下以次就消湖水
亦漸見消動其運河堤岸(臣)明興率同前任藩司
陸燿運河道沈啟震等逐一查量隨時登記各緣
由業經恭摺奏蒙
聖鑒(臣)阿桂(臣)何裕城先後自豫起程由山東之菏澤
鉅野嘉祥取道至濟沿途察看各該縣境内漫水
已經全涸其濟寧西北一帶(臣)阿桂上年冬間所
見被水之區現涸出四五十里田畆耕種者頗多
至江南之藺家山壩前據河(臣)李奉翰札知及河
員等禀報自三月十六日見消起至二十八日共
消水一尺八寸(臣)阿桂復派軍機章京舒濓直至
荆山橋查看水勢據該員禀稱該橋一百九十餘
孔現仍孔孔過水其中泓水勢八九尺至一丈不
等流行甚駛運河内落水八九寸至一尺餘寸不
等而微湖水誌自上月初一日豫省放河後迄今
止消水三寸仍深一丈八尺一寸者臣等悉心體
察緣各湖地勢本属最窪微湖又為各湖之歸宿
水勢從西北向東南收束是以湖面日覺收窄而
湖口誌樁仍未見速消目下各路坡水日漸減涸
荆山橋仍前暢達且駱馬湖自上月十九日䦕放
運河後水勢亦應消動則江境運河之水又可由
臨湖王柳各閘分洩是上游来源既截下路復多
路分消微湖水勢自不難於早符定誌至運河堤
岸自乾隆四十六年豫省曲家樓漫水下注濟寧
以南湖河相連汪洋一片其下則直注八閘其上
則倒漾至趙村石佛閘一帶東西兩岸土石堤工
淹漫者幾及二百餘里其正閘单閘橋壩各工亦
俱漫於水底屢奉
諭旨廣籌宣洩水勢得以陸續消退臣阿桂臣何裕城
抵濟後復會同臣明興乘船上下察看自濟寕在
城閘下起至江境黃林莊止綂計两岸土石堤工
共長五萬三千二十餘丈現已出水者二萬八千
九百七十餘丈未出水者二萬四千四十一丈民
捻共長五萬五千八百五十餘丈現已出水者五
萬十丈零未出水者五千八百四十丈零正閘二
十三座已出水者二十二座惟六里石閘一座舊
制本低現與单閘橋壩涵洞等工俱漫水中今就
現在情形約加估計除地形最高未經漫水及雖
經漫水不致殘損之堤埝均毋庸估計責令額夫
平墊外其堤根水淺汕刷無多之各叚均照舊式
估加修補至逼臨湖坡水深之處堤身收分丈尺
亦照舊制估計惟堤頂高處若按叚估辦未免低
昂不一查出水之堤有現高至四尺者即照此勘
估總以高出此時水面四尺為度以期一律整齊
平坦計興工時堤根已涸乾者純用土方堅築如
堤根尚存積水土工難以站立者照老堤舊制添
估碎石坦坡其缺口水勢較深者則用排樁廂埽
俾土工可期堅實又魚臺汛東堤向来僅高五六
尺許應加高土頂二尺以偹縴道其西岸排樁工
及韓莊一帶大石工仍照舊估辦不必增高以節
帑項再運河正閘底石板已損之處方可拆修其
餘或補修數層或止加鈎抿惟現漫水中之单閘
橋壩涵洞等工殘損既多均應拆估重修舊閘之
下跌有深塘者酌為移建築堤之後往常壩内坡
水難以立消者則於最窪處酌添单閘以洩之又
各閘及滚水壩等工俱應於水中簽樁鋪底必湏
先築圈壩以便動工其韓莊大石工數千丈西面
逼臨大湖亦宜照舊制於該工之外先築圈壩將
根盤堅築至兩岸民埝前奉
恩旨概歸官辦埝身寬窄不一兹照官堤稍窄之工酌
估而頂高之處則與官堤相平庶上下堤埝相連
倍加平整以上各工除將堤身舊土及尚可應用
之舊石通盤核抵外計两岸土堤及加築碎石坦
坡工共需銀十萬七百三两零民埝土掃及排樁
等工共需銀三萬六千三十四两零排樁碎石堤
工並填築土心及上加頂土共需銀二十八萬八
千八十九两零大石壩工共需銀十萬六百六十
八兩零修做閘座橋壩涵洞裹頭並築圈堤等工
需銀十二萬四千二百七十四两零通共估需銀
六十四萬九千七百七十两零此係就現在水勢
約略估計但水底探量究恐不能甚凖仍俟秋令
動工時逐一再查如尚有可減之工即歸節省核
實請銷如實有關宣洩必湏量為增改之處(臣)何
裕城等另行具
奏或因取土遥遠以及風雨守候(臣)明興酌量辦理
毋庸復請䦕銷致滋糜費之漸再查官堤舊制道
路已属綿長今民埝統歸於官辦則叚落更為遥
遠(臣)等於酌估之便復公同商酌所有自濟寕在
城閘下起至新店閘上止一段長三十里自珠梅
閘下白家水口起至彭口閘下止一段長五十里
並將望湖亭至黃林莊一段長八十餘里均係地
形稍高現可取土自當派員即行修辦則秋令以
前可先得工程十分之三其餘水深各工仍照前
奏於大汛時將採買已到之木石料物分運工次
並多𣲖人員認明段落一俟秋令水退普律興工
分投趕辦斷可不致遲悮其運河正閘應送漕艘
而滚水壩等工亦資宣洩未能同時並舉查本年
糧艘抵東各帮較之上年已早半月况河湖水勢
日減更可銜尾遄行而江西省蠲免漕糧重船又
經減少約至九月以内回空定可全出東境維時
將届冬令水勢全涸閘壩各工次第儧辦計於四
十九年春令以前一律完竣概復舊制奏入
上諭曰如所議行用項足否
乾隆四十八年四月二十三日两江總督薩載河
道總督李奉翰奏言竊照江南黃河地處下游两
年来凢河身淤淺之處及露出灘嘴節經督臣薩
載隨時勘估屢次挑切以期寬深順勢今黃水復
歸故道必湏上下相度溜勢之趨向預為防範臣
自豫省蘭陽新河一帶查勘回南督同總兵銜左
營副將李永吉上由虞单交界至清口一帶沿河
探量黃河水面寬九十餘丈至一百三四十丈不
等一律深通流行迅疾毫無阻滯大溜仍循舊軌
東注惟豐碭北岸石林地方從前溜走中泓二十
年來舊工淤閉今黃流下達溜勢稍向北趨現在
尚存灘面三十餘丈恐將來或致生工(臣)已飭令
該管廳員運貯料物以為有偹無患之計其餘形
勢如常並無改易至外河順黃壩南岸一帶乾隆
四十六年六月内大學士公阿桂覆奏河工圖内
於
御樁亭之西仰蒙
皇上硃筆點記飭令詳加籌畫當經(臣)與督(臣)薩載會
同履勘
奏請在於該處築做磨盤大壩以資挑護奉到
硃批此非目前急務矣俟新工合龍後妥為可耳欽此
今黃水下注溜勢仍由西南坐灣臣到彼察看現
在塌崖自應在於該處用柴土廂做磨盤壩工使
河勢不至卧進有碍木龍既可保護南岸灘崖又
可挑溜東趨實属两有禆益現已督飭道廳確切
估計造冊具詳核實興工奏入報
聞
乾隆四十八年五月初九日河道總督蘭第錫山
東巡撫明興奏言竊查東省濟寧以南運泇两廳
属堤岸工程先經(臣)等會同大學士公阿桂確切
勘估需銀六十四萬九千餘两奏蒙
俞允並荷
聖慈垂念大工用項
特賞撥部庫銀五十萬两到東俾資應用(臣)明興因興
工在即飭令藩司孫士毅於餘剩
恩賞商捐項下先撥銀二十萬两發交運河道庫先行
支給其運道两岸工段(臣)等惟有率同辦工司道
等慎重撙節上緊籌辦以期得尺則尺漸復舊制
兹查月餘以來各湖水勢已共消落一尺有餘兩
岸堤形露出更多所有原估土石工程除各閘座
橋壩等項現在尚漫水中應俟水勢減落再行確
核情形分别修舉外其東西两岸堤埝内有出水
漸高之處如運河廳境内自濟寧在城閘下至新
店閘一段及泇河廳境内自珠梅閘下至彭口閘
上一段又嶧汎八閘内一段均可遵照前奏先行
赶辦其餘各段落雖應俟秋令䦕工而通計湏用
木石料物為數甚多上年採辦之樁木大石計數
尚属不敷至碎石一項亟湏䦕採必湏乘此數月
内一一辦齊陸續運貯各工以便臨時取用不致
稍有停待(臣)等就工程之難易定銀數之多寡遴
𣲖地方河工各員酌定段落分投承修共計將两
岸堤工分為四十九叚内属運河廳境者計二十
九段委令運河道沈啟震在濟寕一帶督催其属
泇河廳境者計二十段即派前任布政使陸燿駐
夏鎮一帶督催其隨同分催之員復委在工效力
之李封陳淮並東昌府知府興安兖州府知府王
祿朋及丞倅等官分路查催以期迅速(臣)等俟部
撥銀两解到時飭令孫士毅再行按時續撥由運
河道轉發承修各員陸續領辦所有現在應行先
辦之三段即令分得該工之員飛即集夫興築已
於四月二十八日䦕工(臣)明興現赴濟寧一帶上
下督催趕辦秋令以前先行辦畢迨一交八月以
後水勢更落各工物料亦已偹辦齊全即可次第
興修一律妥完不致遲悞(臣)等仍不時往來查察
務期併力同心要工畢舉以仰副我
皇上慎重河防漕運之至意統計此次工程按照漕規
已属敷用或尚有例外支給(臣)明興即當通融籌
辦以資接濟奏入報
聞
乾隆四十八年五月十三日两江總督薩載奏言
竊臣於徐州交卸河篆後即遵
旨前赴沛縣勘籌移建城工均經恭摺奏蒙
聖鑒嗣(臣)帶同各道府自徐至淮將淮北各處
行宫詳細確勘凛遵
聖訓祗將舊有房間粉飾裱糊見新其新添之黃巚
行宫移建之楊家庄
行宫亦各撙節估辦不敢稍事增華至金山對岸之師
古灘至棲霞一帶前經臣
奏請䦕挑河道以通舟楫以避長江之險仰蒙
聖恩俞允撥發帑金當即確估派委十三州縣分段承
挑(臣)今春
陛辭回南暫駐清江督辦河務所有師古灘河道責成
江寧總局司道就近督催赶辦嗣據禀報河已挑
成其河頭河尾以及两岸尚湏建設閘座酌開涵
洞以資蓄洩禀請勘籌到(臣)查該河既已開通即
為商賈往來要道自應籌計萬全庶可一勞永逸
應添閘洞亦湏熟諳人員確估此時河工事簡加
總兵銜之副將李永吉素稱諳練現在無事臣即
帶同該員渡江與司道等由師古灘以至棲霞挨
工查騐該河員已照估挑挖其中尚有應行收拾
之處而原估口底逢灣處尚覺稍窄两岸縴堤亦
覺卑矮該河南岸一帶多山遇雨則山水下注盡
歸新河北岸則多汉港通江潮汐往來夾沙而行
均不免於停積自應於两岸多設涵洞河頭河尾
亦應建設閘座相機啟閉則山水江潮出入節宣
有制可無壅遏停沙之患惟是此河現已挑通壩
基尚未起除(臣)體察輿情商民亟思通行舟楫臣
隨將两岸應行收拾之處指示各工員上緊收拾
並將建設閘座涵洞處所勘定交李永吉等詳細
確估一面即令各工員將壩基先行起除淨盡使
江潮灌注水勢通流聽民舟楫往來試騐仍於水
平之後潮小之時測其何處寬深何處淺窄逐一
插立標記俟本年霜降後水落潮平時再行築壩
展挑寬深並將两岸縴道加培高厚其應建閘座
涵洞現在委員購料次第分投趕辦務於霜降後
一律完工則來年春水長發開放通行商民更可
永資利賴(臣)騐籌事畢即由棲霞勘工回省其李
永吉於各閘洞估計核定已令仍回河工辦事奏
入報
聞
乾隆四十八年六月初六日河東河道總督蘭第
錫山東巡撫明興奏言東省濟寧以南運河工程
仰蒙
皇上特發帑金乘時修復因两岸工段綿長計程三百
數十里分段派委需員甚多現在(臣)等將水勢消
落易辦工段先行興修已於四月二十八日動工
業經奏蒙
聖鑒其餘各段先令領銀辦料以偹臨時應用所有丞
倅州縣佐雜及廳汎等官已派有一百餘員一至
秋令水落工程齊舉加以協辦分催在在需員未
免不敷派委現有來東投效之候補候選等官情
願各認工段捐資承辦又有革職降調等員亦情
願一面自行出貲分段承修一面照例呈請捐復
原官紛紛具呈到臣(臣)等伏思運道工段較長必
湏多員承辦此項投效人員果能奮勉出力則工
程既得尅期早竣而正佐等官便可減派數員更
於地方有裨可否准其在工效力之處出自
皇上天恩如蒙
俞允(臣)等即於两岸堤工内添出數段令其自行出貲
承辦無庸動支
帑項除查明各該員履歷分别䦕列職名另行具
奏外所有呈請投工效力人員應否准行(臣)等謹先
會同請
旨奏入
諭部速議
乾隆四十八年七月初九日河道總督蘭第錫山
東巡撫明興奏言竊照東省濟寧以南運河两岸
縴道工段綿長計程三百數十里分段派委需員
甚多現在丞倅州縣佐雜及廳汛等官已派有一
百餘員一至秋令水落工程齊舉加以協辦分催
在在需員未免不敷派委現有來東投效之候補
候選等官情愿各認工叚捐資承辦可否准其在
工效力之處經臣等恭摺具
奏經部議覆准其留在東省捐貲承辦查明人數止
湏足敷差委毋任濫收併將人數履歷報部存案
奉
硃批依議速行欽此行知到(臣臣)等查投工效力人員
現在來東具呈者自丞倅而下至佐雜等共三十
六員内有本應即用者有議叙分發者有止應雙
月選用者資格既有不同工程之難易亦属不一
若不量加限制聽其自行佔認不特散漫難稽亦
易啟趨避之弊(臣)等公同斟酌量其班次之遲速
以定出資之多寡按照原估工程派出次難者三
段責成該員等分段承修仍𣲖委熟諳工程之員
協同辦理務湏材料堅實工程穩固不得草率從
事希圖將就完工令原派之督辦分催各員輪流
稽查毋許稍有偷減懈怠臣等仍不時查考稽其
分數勤惰以定將来之優劣如有辦工不如式者
立即掣去除將人數履歷造冊報部存案外(臣)等
謹䦕列各該員簡明清单恭呈
御覽奏入
上諭部知之
乾隆四十八年七月十一日江南河道總督李奉
翰奏言竊照江南黃河地處下游河形窄狭今歲
黃流歸復故道恐大汛水長時溜勢或有改移必
湏留心防範先事綢繆(臣)於四月内自豫回江沿
途察勘河溜趨向情形見豐碭北岸石林地方河
勢坐灣溜往北趨止存灘寬三十餘丈即慮生工
當經飭令該管廳員運貯料物以為有偹無患之
計並經恭摺奏
聞兹查前月以來黃水漸次加長該處大溜趨逼刷灘
迅速情形喫緊(臣)隨督令道將廳營一面儧築壩
臺加帮裡戧一面趕緊䦕槽預辦下埽旋即溜勢
刷至堤根半月内已接續做成新埽七十餘丈趕
緊追壓到底一律廂做堅實現在埽外水深二丈
五六尺至三四丈不等(臣)上下相度大勢已定專
委總兵銜副將李永吉在工督辦所做新埽隨時
保護足資抵禦可免他虞又邳睢廳属黃河南岸
瓦房工從前大溜䦕行上中下三段舊埽工長二
百餘丈已&KR0782;閉多年前歲溜向南趨下叚先已生
工今黃水加長溜復上堤(臣)與道將等勘籌商酌
若上段中段同時廂做不但緩不濟急並用料較
多徒滋縻費隨于上段督令趕做挑水大壩一道
挑䦕溜勢中段即經平穩可以毋庸搶辦動用料
物錢糧現令淮徐道核實造冊請銷不使稍有浮
冒再外河老壩口至紅幅莊一帶堤長四百七十
餘丈外係埽工内係深塘情形既属单薄而溜勢
又係頂冲不得不早為籌計若將後塘一律填平
需費浩繁(臣)再四思維惟有將堤工加帮寬厚以
資捍衛就堤工臨溜之緩急定帮寬之丈尺共需
土方銀一萬一千餘两如此斟酌辦理庶錢糧不
至多糜而堤工實資鞏固奏入
上諭曰覽奏欣慰
乾隆四十八年七月二十一日山東巡撫明興奏
言竊照濟寧以南運河两岸工程最關緊要屢奉
諭旨嚴催重運船隻迅速抵通並令回空各帮速出東
境以便運河工程及早興修查運河自六月以來
湖水日漸消減(臣)查看情形彭口閘至十字河向
係涸淺處所南陽棗林新店以及石佛趙村等閘
两年来因湖水浸漫未經大挑两岸堤工坍刷入
河未免淤淺恐江廣各帮船重難行(臣)督飭地方
河員齊集人夫設法疏濬一面多撥剝船隨時起
剥漕(臣)毓竒押送尾帮来東又復親身督押上下
往來照料儧行并押令旗丁多加縴夫日夜趕挽
各帮船隻俱依限行走並無遲滯六月二十四五
及七月初一等日各属又普得透雨閘河水勢連
日增長足資浮送兹江西各帮已於本月初四日
全行過濟較之上年實早五十五日漕(臣)毓竒即
督押尾帮沿途催儧北上諒可遄行無滯現據具
報豫東回空漕船已次第入境已飭沿河各委員
迅速嚴催俾回空各帮接續南下早出東境一俟
秋汛過後水勢消落所有两岸各工即可普律興
修現在所辦各段(臣)往來工次逐段查看運河廳
所属在城閘以下第一第二分已修完一千六百
二十餘丈泇河廳所属珠梅閘以下第一第二分
又嶧汎閘内第二十分已修完三千九百三十餘
丈(臣)親加查騐俱属合式完整稍有夯築不如法
者(臣)即面加指示務令一律堅實鞏固至两岸土
石堤工自四月以來續行涸露者又有二萬三千
餘丈其間段漫水之處通計尚有六千二百餘丈
所有涸出之處可以施工者(臣)已飭令原派各員
酌量地勢即行趕修總期得尺則尺現在微山湖
水量深一丈五尺南陽湖水現深六尺四寸昭陽
湖水現深七尺五寸獨山湖水現深七尺一寸將
來汛水過後下流暢消間段漫水之處自可全行
涸出一律動工尅期完竣所有應用土石物料現
在陸續督催運貯各工以偹臨時應用以期無悞
奏入報
聞
乾隆四十八年八月初二日两江總督薩載河道
總督李奉翰奏言竊查黃運湖河伏汎安瀾情形
業經(臣)等恭摺奏
聞嗣據河南陜州呈報萬錦灘黃河内七月初四初七
初九等日三次共長水一丈二尺又據黃沁同知
呈報沁河内初八日長水六尺三寸滙歸下注南
河交秋以後黃水有長無消徐城誌樁現長至一
丈三尺七寸查南岸之毛城舗峯山四閘先經次
苐啟放其北岸之蘇家山滚壩普面過水一尺及
一尺五六寸不等四路分洩而水勢未消上下各
廳工程在在報險如桃源廳属之七里溝宿虹廳
属之化村舗夏家馬路朱家閘邳睢廳属之七壩
魏工或溜勢下移異常湍激或埽工塌卸傷及堤
坡急需搶辦(臣)李奉翰即由桃源宿虹以至邳睢
挨工查勘督飭參遊廳營分頭搶護淮徐道劉錫
嘏在豐碭一帶巡防據報亦星飛馳至下游料理
或轉運料物或跑簰買土晝夜赶辦各工現俱搶
廂平稳保護無虞(臣)薩載自東省會勘運河工程
事竣回徐接據銅沛廳營禀報張家馬路溜勢頂
冲舊埽塌卸潰傷堤頂當即委令加總兵銜副將
李永吉并銅山縣知縣田文龍酌帶銀两星夜前
赴該工會同該廳營實力搶護(臣)薩載亦即到工
察勘查張家馬路一工最為緊要乾隆四十二年
八月内因水長工險曾經前督臣高晉查勘該工
内塘寬深越堤綿長當經加帮高厚䦕挖進黃出
清溝槽放淤保護平稳嗣即逐漸淤閉本年因溜
勢上堤直射該工刷去外灘將上壩舊埽二十三
段計長一百六十二丈全行塌去潰傷堤頂幸内
塘淤高尚有後靠但係迎溜頂冲必湏摟護惟隨
廂隨塌舊料業已用盡無可措手轉運緩不濟急
所幸新料已經登場買運交工接濟無如工叚綿
長所費不貲隨與李永吉等面為商酌該工越堤
寬長尚属可恃第年久恐有隙漏隨即跑簰買土
帮築裡戧一面將上壩掃工趕緊補廂挑護一面
在於下壩挑挖進黃溝掣其溜勢順流下注則上
壩不致着重并將大王廟後撑堤挑開使水勢灌
滿下塘澄淤由四道溝渠出清仍歸正河下注以
水禦水可無冲囓之虞開放水戧後仰賴
聖主洪福
河神默佑溜勢順行業已化險為平至該工
大王廟前後皆水則廟宇自難保全現已敬謹移請
神像在高阜處所安置俟該工淤定再為遷盖其越
堤仍飾加謹保守不使稍有疎懈奏入報
聞
乾隆四十八年八月二十五日两江總督薩載河
道總督李奉翰奏言竊臣等前奏黃河水勢盛漲
搶護各工及張家馬路酌放水戧平穩情形一摺
奉到
硃批以手加額覽之秋汛即至敬之慎之欽此又摺内
張家馬路放淤將廟後撑堤挑䦕使水勢灌滿内
塘句上奉
硃批此法甚好欽此又接准乾隆四十八年七月二十
七日
上諭據薩載等奏黃河水勢盛漲搶護各工及張家馬
路相機酌放水戧平穩情形一摺已於摺内批示矣
此次伏汎黃水連前共長至一丈三四尺大溜奔騰
浩瀚實為盛漲上下各廳工程如夏家馬路張家馬
路等處在在險要該督等督率在工員弁人等或趕
緊搶護或酌放水戧仰賴
上蒼嘉佑
河神默助得以化險為平各工保護安稳以手加額欣
慰覽之朕感荷之餘益深虔敬現在秋汛即至新河
下游在在喫緊薩載等尤宜倍加謹慎督飭工員晝
夜防守保護各工俟秋汎奏報安瀾後再降諭旨將
該督並河東江南两總河及在事出力員弁交部議
叙以示奬勵再閱圖内張家馬路堤後塘内清水深
八九尺至一丈一二尺不等恐傷及堤根亦為可慮
此時如能放淤使水去泥澄壅護堤根固為盡善否
則亦湏設法疏消毋令清水積存堤外致貽後患上
届南巡時閱視河工亦見數處堤後尚有積水彼時
曾諭設法疏消放淤該督等並宜逐一留心查勘一
律妥辦或放堤外以為鞏固堤工之計至薩載等另
摺所奏李家莊口門外黃水漸次增高恐致漾入淤
墊新河已於六月二十八日堵閉等語楊家莊口門
出水既暢自無湏李家莊新河分溜該督等相時堵
閉所辦甚合機宜但何以未經奏及計彼時薩載已
赴東省會勘運河工程李奉翰何以亦未具奏直至
降旨詢問始行奏覆伊等豈未知朕厪念河防昕夕
懸注耶着傳諭該督等此後凡有關河務事宜俱着
隨時具奏以慰厪念將此由四百里諭令知之欽此
(臣)等跪讀之下感悚交集查李家莊口門前經相
機堵閉未能仰體
聖心隨時奏
聞實切惶恐時當秋汎(臣)等理應督飭工員加謹保護
且頻年河務上厪
宵旰殷勤感荷
天庥今河流復歸故道(臣)等更當竭力修防以期安瀾永
慶仰慰
宸衷此(臣)等職分應盡之事乃蒙
皇上先事施恩飭俟秋汎安瀾降
旨將臣等並河東河(臣)及在事出力員弁交部議敘聞
命自
天感激無地臣等敬將奉到
恩諭傳宣在工文武各員咸知感戴倍加奮勉晝夜在
工敬慎防守不使一刻少懈並經札會河東河臣
蘭第錫一體欽遵督飭防護以副
聖懷張家馬路新放淤工塘内清水較深誠如
聖諭恐致傷及堤根仰蒙
指訓應使水去泥澄或設法疏消毋令清水積存堤外
致貽後患
聖慮周詳至明至當(臣)等查該工下壩内塘自清水灌
滿以後由五道水溝而出仍歸正河進黃出清逓
行灌注内塘清水原深八九尺至一丈一二尺者
今測量止水深一二尺至四五尺不等計已澄淤
六七尺至丈許進黃口門水勢平緩出清溝五道
水深自四五尺至八九尺不等塘内仍在澄淤今
秋可望淤平大堤内帮裡戧外護埽工均甚穩固
上壩埽外溜勢日漸開行該工可保無虞至此外
舊有數處堤後積水或空塘之處上届恭逢
聖駕南巡時
親臨閱視指示設法辦理如順黃壩並夏家馬路等處
(臣)等已凛遵
聖訓用土填平其外河老壩口一工因係從前漫水冲
成深塘寬闊積水過深放淤既不放心若將積水
放於堤外而周圍俱属民田並無可通引渠且車
水填土不惟需費浩繁附近亦無處取土(臣)等前
經面加籌畫惟有將堤工加帮寬厚以資捍衛估
需土方銀一萬一千餘两當於本年六月十三日
繕摺具
奏並繪圖貼說恭呈
御覽七月十一日奉到
硃批覽奏欣慰欽此查該處加帮堤工飭令層土層硪
修築堅實現已儧辦將次工竣足資穩固其餘各
處現在督飭道廰詳加確勘(臣)等惟有凛遵
聖訓留心勘籌相機妥辦務使堤工一律鞏固以仰副
我
皇上慎重河防之至意再(臣)等前
奏各工搶護平稳後大河已消水二三尺不等臣等
業於七月二十九日恭摺由驛奏
聞嗣於八月初二日至初八日復又陸續長水二尺五
寸徐城誌樁仍長至一丈三尺七寸與上月相等
各工加謹修守仰賴
聖主洪福天氣晴爽風勢寧静河流循軌暢行通工俱
属穩固今水已平定三日時交白露可望漸消(臣)
現惟嚴督各工員倍加保護以冀秋汎安瀾上慰
聖懷奏入報
聞
欽定南巡盛典卷四十九
