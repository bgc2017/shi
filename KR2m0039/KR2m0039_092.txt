欽定南巡盛典卷六十
海塘
乾隆四十五年三月初一日閩浙總督三寳浙江
巡撫王亶望奏言竊照仁和海寧二州縣一帶海
塘工程沙水情形例應按月繪圖恭
進兹據布政司國棟杭嘉湖海防道董世寧將二月
分望汛情形禀報到(臣臣)查得時屆仲春潮汐尚
屬平緩西塘張家庵至潮神廟之西一帶老沙現
長五百四十餘丈東塘韓家池塘外陰沙現長八
十餘丈尖山石壩東南面老沙現寬一十五丈外
接陰沙寬二十餘丈計斜長一百餘丈底層中層
竹簍各二百個俱係陰沙擁護上層竹簍顯露二
百個均與上月奏報時相同再塔山口從前起有
中沙一道計長二千五百餘丈今春水稍旺逐漸
刷低八百餘丈現長一千七百餘丈其餘南岸各
沙水情形並無增減一切柴土石塘暨石壩坦水
各工悉皆穏固謹將二月分海塘各工沙水情形
並查明上月沙水丈尺逐一比較另繕清單繪圖
貼說恭候
聖駕親臨閱視奏入報
聞
乾隆四十五年三月十一日三寳王亶望奏言竊
照海寧州塘工現蒙
皇上親臨閱視
特頒恩旨改建魚鱗石塘仰見
聖主保衞民生永定安瀾至意除欽遵勘估另行具
奏外惟查海塘工程浩大帑項攸關估計興工在在
需員專司經理庶工料不致浮冒保固各有責成
而地方官既有應辦公務即一二閑曹及試用候
補人員亦時有委署委解事務不敷差委伏查本
年
翠華重幸一切應辦差務遇有丞倅州縣中丁憂等項
事故伊等踴躍急公籲懇留工效力藉抒誠悃者
有潘安成等十四員(臣)等因其曾任浙省熟悉風
土人情且察其平日才具可資任使又有鄰省捐
納運副及就職州判遞捐分發情愿赴浙自備資
斧協辦工程之王炳等二員(臣)等亦因差委乏人
均各據情允准俟差竣酌量核辦兹遇修建海塘
要工約計興修之期該員等經手差務錢糧已可
銷算清楚與其另籌揀發更易生手不若留此熟
練之人就近分資委任較為便易(臣)等公同商酌
合無仰懇
天恩將各該員仍准留浙接辦塘工則伊等自必益加
感激奮勉且並無本任兼顧事務更可常川在工
安心任事於工程實有禆益統俟大工告竣容(臣)
等將該員前後所辦差務逐一確核其實在奮勉
出力著有勞績者據實具奏請
旨俟有相當缺出酌量補用以示鼓勵(臣)等為要工需
人起見謹繕摺恭
奏並另繕各員職名清單敬呈
御覽奏入
上諭部知之
乾隆四十五年三月二十九日督辦海塘(臣)王亶
望奏言竊照海寧仁和二州縣海塘蒙
皇上親臨指示改建魚鱗石塘查此次改建石塘四千
餘丈工繁任重計(臣)往返尚需時日一切工料若
非預為勘估採辦恐致遲延其應動欵項尤需預
為籌撥以便給領購料庶可趕緊興工(臣)即檄行
藩司會同杭嘉湖道先行勘估將應需銀兩動支
欵項詳請
題撥一面將石料木樁等物飭令各屬出產地方及
早購辦運工備用查石料尤為塘工第一緊要浙
省出產石料惟紹興湖州二府屬向有宕戶但需
用浩繁斷不敷用從前興作大工俱於附近之江
蘇省洞庭山等處委員採辦協濟今應預為妥籌
循照辦理並將一切預備事宜咨明督臣三寳新
任撫臣李質穎兩江總督臣薩載江蘇撫臣楊魁
一體轉飭遵辦奏入報
聞
乾隆四十五年五月二十四日三寳奏言竊照浙
江海塘老鹽倉一帶柴塘四千二百餘丈荷蒙
聖主親臨閱視
諭令改築石工實為萬年經久之至計前撫臣王亶望
交印起程暫行回籍(臣)随委布政司國棟等前往
相度情形(臣)又親往逐一覆勘緣此時正屆大汛
現在柴塘實資抵禦(臣)沿塘察看各工俱屬穏固
惟海神廟前大盤頭西藏字號起舊時柴塘朽腐
外沙將已坍盡潮水臨塘殊關緊要現在石工採
辦物料興建尚需時日應將此處趕緊鑲修柴塘
一百丈以資保護估需工料銀共二千三百八十
五兩零已飭司委員趕辦不日告竣至四千二百
餘丈柴塘改建石工自應籌度萬全現今柴塘既
臨大汛固未便稍有更動而退後多係民田廬舍
(臣)與司道等面加籌酌似應緊靠柴塘之内下樁
築砌石工既可以柴塘為外護則捍衞更為得力
居民亦屬相安惟是石工四千二百餘丈所需石
料甚多辦理不宜稍緩現已於本省紹興湖州二
府出產地方招集宕戶酌發料價承領委員上緊
督採恐本省不敷另行派員前赴江蘇洞庭山等
處採辦一俟運抵工所彼時秋汛已過前撫臣王
亶望早已來浙即可擇日興工不致遲滯又
諭旨内指示應修繞海寧城之石塘内有工二十九丈
地勢較高兩旁魚鱗舊塘原係十六層其城東八
里文將字號至陳文港密字號一百五十餘丈地
勢稍低兩旁魚鱗舊塘原係十八層今應各照原
舊層數築砌以期一律鞏固所添二處坦水即以
所拆舊時條塊石料抵用其應添樁木條石亦經
派員先行領項購辦因屆大汛不便拆動亦俟秋
汛平後一律興工(臣)随時督催趕辦料物備貯外
所有現在相度酌籌情形理合恭摺具
奏奏入報
聞
乾隆四十五年七月十六日三寳奏言本年五月
二十六日接奉
上諭前因浙江海塘改建石工恐該處居民或視柴塘
為可廢任意拆毁竊用致有損壊於城郭田廬甚有
關係曾明降諭旨令該督撫嚴飭地方文武各官將
現有柴塘照前加意防護以為重關保障將來石工
告竣之時此塘亦可留為外衛此旨尚未據三寳奏
到兹據三寳奏到摺内乃與司道等面加籌酌緊靠
柴塘之内下樁築砌石工既可以柴塘為外護則扞
衛更為得力等語三寳此摺與朕前降諭旨適相符
合其是否業經接奉前旨遵辦何以摺内又無遵旨
籌辦字樣著𫝊諭三寳即將前旨曾否接到之處據
實覆奏欽此(臣)伏查(臣)前因此案石塘鉅工伊始諸
當倍加慎重(臣)飭該管廳備悉心查勘先據禀請
從柴塘退後數丈建築石工須拆去民房八百餘
間(臣)思遷移民舍殊非仰體
聖恩保護田廬至意(臣)即率同司道親往逐一履勘因
時屆大汛目擊柴塘緊要情形随與司道等面加
熟籌似應於緊靠柴塘之内築砌石工庶捍衛較
為得力亦可免動民居是以將查勘酌籌緣由於
四月二十二日恭摺具
奏嗣於五月初六日在邸抄内恭讀
諭旨杭州老鹽倉一帶改建石塘仍留柴塘以作重關
保障旋於五月十二日接准工部咨恭錄
上諭行知到(臣)跪讀之下仰見
聖明先機燭照於(臣)未經籌及具
奏之前已邀
睿慮周詳無微不至(臣)當即欽遵嚴飭地方文武將柴
塘加意保固勿任居民私自拆毁竊用致有損壊
是(臣)前次具
奏時尚未接奉
諭旨謹據實恭摺覆
奏奏入報
聞
乾隆四十五年八月十九日王亶望奏言竊照(臣)
前於自浙回籍將應行勘估石塘各事宜檄行司
道及咨會江蘇浙江各督撫(臣)并恭摺奏
聞兹(臣)於六月二十日抵浙據藩司國棟等禀陳辦理
一切情形随率同各員前赴海塘逐一履勘查改
建石塘即緊靠柴塘之内石塘得柴塘捍蔽不特
易於施功并免潮汐衝刷誠如
聖明先幾之燭以為重關保障於海塘愈資鞏固統計
應改石塘四千二百餘丈工段綿長勢難同時並
舉(臣)與督撫二臣詳加商㩁勘得仁和縣境内柴
塘天字號以東工二百丈塘外尚有沙塗擁衛可
暫緩建築擬自辰字號起至伏字號止先估辦二
千丈據海防道王燧間段開槽扦試可以下樁所
需條石照部頒營造尺每丈疊砌十七層計用折
正石一百一十三丈零共工二千丈應需條石二
十二萬七千五百丈已經(臣)與督撫二臣檄委本
省產石之山陰會稽德清武康四縣分辦一千丈
石料十一萬三千七百五十丈業經陸續給領脚
價銀兩嚴催趕運其一千丈石料在於江蘇洞庭
等山分頭購備(臣)與督撫二臣先後咨明復於過
蘇時與撫臣吴壇藩司瑺齡面加商酌飭屬上緊
開採并據吴壇議令就地一手鑿光既省重做之
繁又節運脚之費現委妥員分解脚價銀十萬兩
赴蘇交兑又所需樁木共約估三十萬根並飭本
省金華衢州嚴州三府屬產木各縣領銀購辦并
一應需用物料亦陸續採買以上二千丈工料價
脚約共估銀三十三萬六千三百餘兩據藩司詳
請酌撥地丁項下銀兩業經督撫二臣飭令一面
借欵先行動用一面
題撥歸欵至承辦收料監工往來催儧并稽察匠役
先儘於
奏留辦工各員内按段分派以專責成臨期不敷委
用與督撫二臣於現任人員内再行遴選其自伏
字號迤東並老鹽倉各段俟此二千丈辦有頭緒
即行照估接築以仰副
聖主宵旰疇咨為沿海生民一勞永逸至意除俟石
料樁木物件運有成數秋汛一過即日督率在事
各員尅期敬謹興工並將確估銀欵會同督撫恭
疏
題報外所有(臣)現在勘辦塘工緣由理合繪圖貼說
恭呈
御覽再時值伏汛舊有柴石各塘均屬穏固業經撫(臣)
繪圖具奏秋汛瞬屆(臣)督同工員随時勤加防護
合并陳明奏入報
聞
乾隆四十五年九月二十六日王亶望奏言竊照
仁和海寧二州縣改建海塘石工先行估辦二千
丈所需條石最為緊要除於浙省產石各縣採辦
一千丈石料十一萬三千七百五十丈其尚少一
千丈石料於鄰近江蘇省洞度山等處採辦俱先
後咨明江蘇督撫(臣)並委員齎銀十萬兩交收緣
由業經恭摺奏
聞嗣准江蘇撫(臣)吴壇咨稱據吴縣知縣陳烈具詳據
採石宕戶禀稱江省採石地方不一開鑿難易不
同需費較繁各路遠近運脚亦不一律現已批飭
悉照江省章程辦理移咨到(臣臣)伏思塘工首重
石料而浙省與江省開採情形原難畫一現在兩
省各地方官皆仰體我
皇上保衛民生至意無不踴躍急公上緊趕辦至江省
石料本有部定成例即一切運脚遠近不齊亦可
按程核計(臣)與撫(臣)李質穎面商已咨明江蘇督
撫(臣)轉飭地方官將購辦浙江塘工石料并做光
工價悉照江省准銷定例給領所需夫船並令該
處地方官就近僱辦運至仁和縣之施賀兩壩及
海寧州之長安壩交浙江委員接運工所其自江
省至壩應給運脚俱照江蘇之例按程計算總期
加緊採辦按期運工應用不致遲延於
勅建要工實有禆益所有現在咨明辦理緣由恭摺具
奏奏入報
聞
乾隆四十五年十月十三日王亶望奏言竊(臣)於
六月二十日自籍到浙業將海塘估辦二千丈並
督辦本省木石及江蘇省協辦石料各事宜恭摺
奏蒙
聖鑒(臣)與撫(臣)李質穎上緊督催料物並據布政司國
棟等具詳將分段承辦及騐收石木往來督察各
員逐一飭委已定旋於七月下旬至今據山陰等
縣禀稱採就石料共計一萬六千餘丈陸續起運
解工又據金華等府報稱起樁木已有五萬餘根
統共約計可敷開工需用随行據該司道敬謹選
擇於八月二十八日開工(臣)會同撫(臣)李質穎親
詣工所於
海神前致祭敬宣
聖主軫念濱海民生
勅建鉅工永資保障至意虔誠禱告即督同承辦監工
各員按照分定界址自辰字號起遞行建築惟是
大工經始第一緊要惟底樁為最重亦惟打樁為
最難查海神廟翁家埠一帶現在開槽見底多係
沙土下樁微覺澀滯必須加工簽釘倘稍有苟簡
則雖築砌嚴緊鈎灌整密而根底鬆浮塘身總難
堅固今到工樁木雖必照原估徑圍尺寸方准量
收而釘樁之時或匠役希圖省力或工員防範稍
疎致有私行削截之弊(臣)嚴加查察諄切告誡監
委各員當此開槽伊始必須親身量記點騐入槽
目覩如式簽釘俾寸土必皆入土百密總無一疎
加以安砌條石一切做法並令實料實工在在堅
好庶塘身上下永資鞏固俟築有成數随時
奏報外所有石塘開工日期理合繕摺具
奏奏入報
聞
乾隆四十五年十一月初三日浙江巡撫李質穎
奏言據浙江鹽道陳淮詳據商人何永和等呈稱
竊照仁和海寧二州縣濱臨大海潮汐靡常一帶
塘工最關緊要屢蒙
睿慮念切民依特沛
恩綸不惜帑金改建魚鱗石塘永資捍衛商等世業浙
鹽仰沐
皇仁至優極厚且塘堤以内灶舍毗連商等辦運源源
長荷
恩施樂利淪肌浃髄難報高深情願捐銀二十萬兩稍
佐塘工之用惟是商等資本營運在外一時不能
凑齊懇請先於藩庫内借撥交工應用商等分作
五年按引輸繳道庫彙解歸欵少申微末下忱伏
祈詳請代
奏由該鹽道轉詳到(臣)随即𫝊詢該商等跪稱荷蒙
聖諭改建石塘工程浩大帑費甚多原不需此絲粟之
添用商等實因受
恩深重感戴情殷共願稍抒螻蟻微忱於萬一(臣)恭惟
我
皇上眷念海疆建此萬年鞏固之宏規沿海商民永獲
安居樂業今該商等同聲跪懇願稍輸將(臣)察看
情形實出誠悃不敢壅阻謹代為陳
奏合無仰懇
聖主俯鑒商等微末之忱
恩准所請於藩庫借撥銀二十萬兩先行交工應用俾
於五年内按引共輸歸欵則該商等益深感激
洪慈於無既矣奏入
上諭曰此係有益彼桑梓之事可行耳
乾隆四十五年十一月二十四日王亶望奏言竊
照浙省海塘十月望汛水勢平緩及辦理柴塘各
工緣由前經(臣)恭摺奏
聞自十月下旬潮勢漸減兼之連日晴霽各工均屬穏
固惟章家庵一帶對面新漲陰沙日漸寬闊距塘
僅二里有餘其迤西頭圍地方又新漲陰沙一塊
以致潮水轉成灣勢直射塘身洄溜搜刷根脚所
有黃宇等字號竟屬頂衝甚關險要探量該處水
深二丈有餘木櫃恐難穏固今柴塘雖已搶築冬
令自可無虞但轉瞬即交春汛萬一難資抵禦
則仁和海寧嘉湖下游民田廬舍關係匪輕今春
仰蒙
皇上諭令改建石塘實為現在緊要工程(臣)於六月底
到浙彼時天字號以東二百丈塘外尚有沙塗擁
衛先經
奏請從辰字號起至伏字號估辦石工二千丈今自
九月十月以来天字號以東外沙業已坍盡水刷
塘根(臣)目擊緊要情形不敢因己經
奏定開工字號稍存拘泥随飭令各工員即從天字
號柴塘以内先行趕辦石工並察看形勢必須於
天字號以西酌量添建石塘數十丈以備險工上
下擁護之計庶工程較為周密查老鹽倉至章家
庵一帶柴塘四千二百餘丈先於乾隆五六年間
經前督臣德沛兩次
奏請改建石工并築塘樣二十丈嗣經節次
欽派大臣来浙勘視議
奏或緩或停緣其時塘外護沙寬廣未即舉行是從
前本已定有章程並非不可辦之工今值勢當險
要與昔日情形迥異尤為不可遲緩兹督(臣)富勒
渾業已抵浙(臣)會同履勘意見相同(臣)蒙
皇上天恩至深至重當此工程緊要惟有竭盡血誠随
時相度悉心籌辦於柴塘各工不敢稍存岐視并
不敢依違瞻顧坐失機宜務使工程周妥俾海濱
黎庶長慶安瀾以仰副
聖主委任鉅工之至意所有石塘籌辦情形謹恭摺具
奏并繪圖貼說敬呈
御覽奏入
上諭曰是勉力為之
乾隆四十五年十一月二十六日王亶望奏言竊
(臣)於九月内具
奏海塘開工日期及督辦情形一摺奉到
硃批好知道了欽此又於根底鬆浮句奉
硃批此斷不可慎之若實遇浮沙不能下樁亦不可迴
護前旨將實情奏来欽此又於致有私行削截句奉
硃批此更不可實汝之要事慎之欽此又於點騐入槽
句奉
硃批總以親身往來查看為要莫圖安逸且汝今更有
何别事耶欽此跪讀之下仰見我
皇上慎重要工至意(臣)以庸愚荷蒙
聖恩訓勉策勵敢不崇實認真上副
鴻慈委任伏查石塘開槽打樁土性愈結實則樁木愈
堅牢若土係鬆浮即樁難著實誠如
聖明洞鑒倘實遇浮沙即當據實奏請
訓示遵行不敢稍存迴護今辰字等號所開各槽(臣)細
加查騐土性澀滯並不浮鬆正須多用人力現已
簽樁三千餘根皆係寸節築打入土根脚實為堅
固至下樁之際誠恐工員防範稍疎致有私行削
截之弊俱經(臣)親自往來察看自無從稍滋弊端
(臣)受
恩深重具有天良斷不敢稍萌安逸旁諉之念惟下樁
之後即需砌石查浙省產石之山陰等四縣先後
據報採就石料二萬餘丈運抵工所者止三千餘
丈僅敷二十丈塘工之用若先行儘力開槽石料
未能應手浙省陰雨較多倘槽底積水泥濘轉多
未便其江蘇省採辦石料已准江蘇撫(臣)来咨飭
屬趕辦尚無採就成數及起運日期(臣)現會同撫
(臣)李質穎分别嚴催運工以濟急需一俟石料充
裕即可多集人夫上緊趕辦(臣)今春叨沐
殊恩節次跪聆
慈訓兹又欽奉
硃批勉勵切至惟有仰體
聖心從實妥辦處處親身督率不遺餘力成此鉅工以
冀稍酬
高厚於萬一所有塘工實在情形恭摺具
奏奏入報
聞
乾隆四十五年十二月初八日王亶望奏言竊照
十月望汛海塘水勢平穏及辦理柴石各工緣由
經(臣)等先後奏
聞並因黃宇字號已成頂衝即於天字號柴塘以内趕
辦石工又經(臣)王亶望恭摺具
奏兹十一月初旬以来天氣和暖潮汛長發如常因
范家埠對面所漲陰沙日漸寬闊北岸頭圍地方
又有新漲陰沙夹峙以致潮溜轉成灣勢直射塘
身迴溜搜刷根脚其頂衝黃宇字號新築柴工於
初三日復有衝刷矬陷之處随經(臣)王亶望督率
各員下埽搶護並知會(臣)富勒渾(臣)李質穎赴工
公同逐處細加相度探量頂衝處所現在水深三
丈有餘較前又深丈餘上下洄溜湍激加添之竹
簍木櫃亦被衝去趕緊下埽搶築已獲平穏此時
冬令防護自可無虞但轉瞬即交春汛恐難抵禦
惟有在於柴塘以後儧砌石工以為重關保障之
計第查魚鱗石塘每丈需用條石一百十三丈有
零現在運抵工所者僅有四千餘丈祇敷三十餘
丈魚鱗之用且查現在搶修石塘處所土性澀滯
每丈下樁一百五十餘根亦未免有需時日(臣)等
再四籌酌查乾隆元年大學士嵇曾筠辦理海塘
曾有搶險石工外用條石疊砌内用石塊填堵計
每丈所用條石樁木可減魚鱗石塘之半(臣)等以
勢當險要迫不及待未敢拘泥前
奏公同定議仿照辦理以期施工少易而成事較速
復察看頂衝上下關鍵應於柴塘以内自天字號
起直至辰字號以東趕砌條塊石塘二百數十丈
再於天字號迤西添砌數十丈共合三百丈以為
後護一面嚴催條石陸續做運以便趕砌務於来
年春汛以前報竣俟此項條塊石塘辦竣倘或溜
有改移尚可相機添築如勢已平穏即從辰字號
以東接辦魚鱗石工與從前間段築砌之案亦屬
相符(臣)等因預備来年春汛急工酌籌意見相同
恭摺具
奏奏入報
聞
乾隆四十五年十二月二十四日王亶望奏言竊
照海塘黃宇字號己成頂衝前於十一月初三日
該處新築柴工復有衝刷矬陷之處當經(臣)王亶
望在工率員搶護並知會(臣)富勒渾(臣)李質穎到
工會同督率下埽搶築平穏随公同酌議在於柴
塘以後趕辦搶險條塊石塘三百丈以備春汛業
經恭摺奏
聞(臣)等一面嚴催條塊石料迅速儧運一面督飭工員
上緊開槽打樁(臣)等伏查前督(臣)嵇曾筠所辦東
塘搶險石工下築長樁四千六十餘根用石十四
層成築外係條石疊砌内用塊石填堵每層各留
收分底寬八尺頂寬四尺五寸現在俱屬緊固每
丈用條石二十六丈零今(臣)等仿照辦理必須較
辦工程酌加高寬堅實務令搶險之工足抵魚鱗
石塘之用公同悉心籌畫於塘底外打排樁四十
根裏用散樁四十根共八十根空處俱用塊石填
築後接築塊石六尺使一律平坦其第一層加砌
石板二路進深八尺後砌塊石六尺第二層順砌
條石四路其餘各層分别條石丁順收分成砌後
俱逐層用塊石鑲砌灌用灰漿鬭縫緊密面蓋條
石一路計上下十七層成做底寬一丈四尺頂寬
四尺較前所辦條塊石塘加高三層底加寬六尺
每丈用條石三十五丈零再於後面加培土戧現
令工員照式趕辦(臣)王亶望親身督辦務使料實
工堅足資捍禦查開槽打樁每塘一丈僅能安樁
架一副該處土性澀滯計每日樁架一副打樁止
二三根前因柴塘矬陷搶築並補築添建柴塘七
百餘丈當將樁夫移築柴工現又上緊添僱務足
三百副計搶險塘脚三百丈底樁二萬四千根按
每日每副下樁計四十日加以陰雨暫停日期約
計兩月樁可打完随時夯築逐層砌石計至開春
三月内即可辦竣三百丈彼時春汛將臨柴塘頂
衝處所後有石工擁衛周防保護自不致稍有疎
虞并察看大溜有無改移應否添築随時相機辦
理另行奏
聞所有現在趕辦搶險石塘情形恭摺具
奏謹繪具圖說敬呈
御覽再查十一月望汛海塘水勢平緩合併陳明奏入
上諭曰諸凡用心為之以實可也
同日大學士公阿柱等奏言本日面奉
諭旨令(臣)等將浙江省海塘工程情形公同酌議仰見
聖主虚衷集益慎重要工之至意伏查前奉
諭旨將柴塘改建石工原為保護民生一勞永逸之計
至老鹽倉一帶難以下樁從前
聖駕巡幸親臨閱視久邀
洞鑒其餘四千餘丈曾經奉
旨將可以下樁處所一律興工今(臣)李質穎在工目擊
釘樁之難若改照從前嵇曾筠所辦條塊石塘每
丈可減樁木數十根并可將釘樁入土尺寸減短
數尺辦理較易(臣)阿桂等查樁木既可減少減短
即非全不能釘若徒為目前節省起見減短減少
誠如
聖諭或致有搜根汕刷之虞何以永資鞏衛再(臣)李質
穎之意與其多費帑項辦理石工而柴塘土塘仍
須歲修保護不若於現在柴塘外一律改築坦水
實與柴塘有益(臣)阿桂等查改建石塘原為每年
柴塘需料甚多或致不敷採購於民間殊多不便
且不如石塘之經久堅固是以不惜帑金興工改
築俾沿海民生永資樂利若果如(臣)李質穎所奏
改建石塘後仍須歲修柴塘自屬徒費無益之舉
但以上情形(臣)阿桂等均未經目睹難以懸斷即
(臣)三寳雖離浙未久而於現在沙水情形亦未敢
確持定見容(臣)阿桂到浙後與富勒渾及李質穎
虚衷採訪公同熟籌詳勘目下實在形勢應如何
辦理之處再行妥悉議奏請
旨遵行奏入
上諭曰依議海塘工程關係重大必得廣集衆思以期
經理妥善陳輝祖於此等事務尚能留心講習現在
薩載已回兩江總督之任所有南河總河印信暫交
薩載兼署陳輝祖俟大學士阿桂經過清江浦時即
會同前往海塘與富勒渾公同履勘籌酌詳悉妥議
具奏
欽定南巡盛典卷六十
