欽定南廵盛典卷九十
奏議
乾隆十五年十一月十二日鴻臚寺奏言查定例
凡遇
皇上行幸沿途地方文武官員百里内接送明歲
皇上南廵所有沿途地方文武官員幾十里以内接送
之處謹奏請
旨奏入
上諭曰著在三十里以内接送
乾隆十五年十一月十三日總理行營事務和碩
莊親王允禄䓁奏言恭照明春
皇上南廵江浙所有應行預備事宜令(臣)等定議具奏
伏查
皇上駕幸五臺嵩山等處曾經奏准𣲖侍衛三班前鋒
護軍一千名其各處官員兵丁各就本處差使酌
量派往所需官馬由京全數散給其大營尖營道
路橋梁一應預備事宜交與地方官照例預備隨
往之官員兵丁等所需米糧柴草等項令地方官
聚集商賈公平交易明春
翠華南邁遵
聖祖時廵之典慰臣民望幸之心問俗省方行慶施惠一
切事宜仍循舊例但江浙二省自
聖祖仁皇帝廵幸以來歷今已數十年未邀
萬乘寵臨至現在辦差及扈從官員人等俱未躬逢
盛典凡一應預備事宜若不議定章程恐致臨時有悮
(臣)等公同酌議三吳兩浙帶水縈紆非平原陸路
可比
皇上聖駕南廵羽衛固宜嚴肅若隨從官兵太多則舳
艫相接縴挽不易必宜量為酌減方可遄行無滯
除扈從文武大臣等應行中途留住及隨往江浙
已蒙
欽派此次自京起程時侍衛仍派三班其所派三班統
於六班中揀選足額至兵丁應派八旗六百名健
銳營四百名共一千名但此次隨往兵丁中途應
行减派其江浙一路又俱乘船行走健銳兵久不
操練恐致生疎應請停其派撥所有兵丁統於八
旗内遴派前往其各處官員兵丁執事人等仍照
例交各該處視其差使之繁簡酌量揀派至江南
登舟時除差使緊要必應全行隨往外其各處官
員人等一槩量為酌減但取差使無悮而衙門執
事足敷承應餘俱令其留住其前鋒護軍等兵減
派五百名合之江寧迎
駕兵二百名共有七百名亦足備水營差使之用其章
京視兵丁之數擬派四十員以資管轄虎鎗侍衛
兵丁一百三十七員名内揀選四十員名以供虎
鎗差使其餘侍衛入於三班侍衛數内兵丁入於
前鋒護軍五百名數内一體揀派其備帶銀兩縀
疋等項交與戶部内務府其奏備帶上船後祗須
酌量敷用隨營載往所有應騎官馬人等按照應
給馬匹數目仍於京中全數給發俱先支與兩箇
月路費途間約計日期再行找給至江浙路程往
返&KR2198;有五千七百餘里而由京至江南登船旱路
不過一千四五百里且馬匹俱應留住喂養儘足
歇息毋庸再行更換隨
駕大臣官員應領明年春季俸銀俱扵今冬十二月内
先行支放以便料理行裝至屆時
皇太后
皇上旱路劄營所需大城蒙古包帳房等項俱照今秋
河南之例帶往二分工部應備黃城樁橛䒭項亦
令照例帶往所用駝隻及茶膳房等處應需駝隻
車輛交與各該處照例預備
皇上至徐家渡過河至直隸厰地方留駐旱營一日
閱視高堰堤工所用大城蒙古包帳房等項應先期運
往劄營等候至
皇上登舟後照(臣)等減定之數帶往隨行之大臣官員
等駝隻馬匹等項亦俱不必過河令與留駐之官
兵一體留駐仍着總管大臣哈逹哈等加意管束
並酌量於黃河迤北寬曠處所或分作二處或合
住一處安静守候毋許稍有滋擾至
皇上回鑾時總管大臣率領留住官兵於就近地方恭
迎
聖駕其留住官兵之馬匹自行拴養外隨往江浙人等
所領官馬或交與留駐之人托其代喂或伊等各
留家人照管聽其自便官用駝隻交與山東廵撫
分給附近各州縣及綠旗官弁等喂養俟
皇上回鑾時先期趕赴等候總管大臣會同兵部照數
散給其回京所用車輛前經(臣)等議奏奉
旨派出侍郎蒋炳前往會同該地方官經理僱備自可
無悮再查徐家渡至直隸厰
閱視堤工自小五臺至揚州平山堂高旻寺等處由錢
家港至江寧府由蘇州至靈巖鄧尉虎邱等處由
杭州至西湖由紹興至
禹陵南鎮等處俱係旱路應需馬匹除預備
皇上所乘御馬用船載往一切必應隨帶官物交與該
督撫等預派人夫擡運隨從人等所需馬匹康熙
年間皆取用於地方每大臣一員給馬五匹章京
侍衛官員等每員給馬三匹護軍緊要執事人等
每人給馬二匹其餘人等每二人給馬三匹現在
江南浙江二省駐防官兵所拴官馬共九千八百
餘匹綠營六千八百餘匹驛馬三千九百餘匹除
驛馬應酌留一半以供驛遞差使外合計共有一
萬八千七百餘匹此次隨往江浙大臣三十三員
章京侍衛官員等六百一十一員拜唐阿兵丁等
二千五百五十九名合計需馬六千六百九十餘
匹除自錢家港至江寧自杭州至西湖自紹興至
禹陵等處所需馬匹均應全數散給其由徐家渡至
直隸厰旱營由小五臺至揚州平山堂高旻寺由
蘇州至靈巖鄧尉虎邱等處非係緊要差使必須
隨往者俱可留於舟次不必全行此三處所需馬
匹俱應減備十分之四約計備馬四千匹即可敷
用應交與江浙督撫及京口杭州將軍等扵旱路
應散馬匹之處照數預備在就近地方散給每馬
十匹之外仍多備一匹以便臨時添用其散給馬
匹時交與領侍衛内大臣兵部會同分派至上船
交馬後該地方文武官即將馬匹由陸路趕至前
途通融預備或分作二起輪流更替應付交與該
督撫酌量辦理其官員兵丁人等隨身行装等物
有應用人夫擡運者俱令地方官聚集民夫聽其
自行僱用再查總督黃廷桂等奏請
聖駕南廵隨從人等需用船隻數目應備若干并何項
人員於
御舟前後何處行走之處請分别定議預行知會遵照
備辦等因一摺奉
硃批總理行營王大臣等議奏欽此臣等公同酌議此
次隨往江浙官兵人等雖經大加酌减若所用船
隻稍令寬裕猶恐擁擠難行擬將派出之一品大
臣三員二三品大臣九員及
御前大臣領侍衛内大臣等四員
御前乾清門行走大臣十二員鑾儀衛武備院堂官四
員或每員給船二隻或給船一隻均按其品級分
别給與其侍衛官員等或每二三人給船一隻或
每四五人給船一隻拜唐阿兵丁人等或每八九
人給船一隻或每十數人給船一隻皆酌量其差
使之緩急行檔之分合船隻之大小分别勻派除
装載物件之便民船二十五隻外統計共需沙飛
馬溜船四百四十一隻即可敷用仍令其船十隻
之外多備一隻以便臨時添補之用現在該省或
有預備多餘船隻俱即令其各覓生理不必守候
屆期仍請特派大臣二三員前往會同兵部及地
方官經理其事先期各給印票按照派定船數一
一散給如有不遵定數擅行搶奪者即行恭處至
所派船隻頭號者居多或有不敷准其大小酌量
抵算通融乘座其各項船隻行走先後次序
御前大臣領侍衛内大臣軍機大臣
御前侍衛皆係
皇上親近侍從之臣其船隻應在
御舟之前上駟院侍衛官員人等皆有伺候馬匹差使
其船隻應與装載
御馬船隻一併在前行走批本奏事軍機處侍衛處内
閣兵部官員等皆係承辦緊要事件之員亦應令
其在前行走其餘大臣侍衛官員等船皆照舊例
在後行走若有承辦事件必應在前行走之處俱
令臨時自行奏請再管理
御舟及稽查各項人等船隻應需專管之人俟臨時奏
請於隨從之大臣内派出一二員協同護軍統領
等專司管理凡各項船隻行走及停泊之時各按
派定次序毋令擁擠再查
皇上由江南舟行至浙江應用縴夫已經遵
旨傳諭江南河道總督及江浙督撫令於河兵内撥用
該督等自應遵照辦理臣等毋庸另議至
皇上駐蹕行宫隨從官兵除應行該班值宿外其餘官
員人等如離水次在十里以内者俱令仍回各船
住宿若離水次甚遠令地方官於附近寺院歇店
及民間原有之空閒房屋酌備數處以便住宿不
許佔住民房以致滋擾冄隨從官兵所需米糧柴
草等項俱交與直隸山東督撫於
駐蹕之處廣聚商人貿易不許在京客販隨營賤買貴
賣并令提督衙門及該地方官嚴行查拿至登舟
之後所需物件若往各村市購買未免往返阻滯
應交與江浙督撫等派地方官招集商販於行營
左近公平售賣至於黑豆一項前據尚書蒋溥所
奏經(臣)等議令山東廵撫酌量採買運送沂州一
帶以免價值昂貴至江浙地方需用無幾或有應
行撥濟之處令咨明東撫撥運業經奏准現據準
泰奏稱酌買黑豆三萬石運貯沂州一帶以供東
省支糶再買二萬石運貯臺莊水次以備接濟江
浙聽其委員領運其留養馬匹並酌買麩草高糧
以備支糶奉
硃批總理行營王大(臣)等議奏欽此查該撫所奏酌買
黑豆運貯沂州等處分别支糶接濟之處與臣等
原議相符應如所奏辦理其留養馬匹所需麸草
高糧亦應如所奏令其酌量數目預期購買運至
官兵留住處所以備支糶統於事竣歸還原欵所
有經過地方大營尖營及舟行水營并道路橋梁
一切應行預備之處俱著直隸山東浙江各督撫
照例辦理又(臣)等伏查從前原議
皇上至順河集登舟由水路至徐家渡過河是以(臣)等
於議覆蒋溥蒋炳等條奏豆石車輛摺内俱即照
此定議今該督黃廷桂又奏請將順河集迤南三
站縴路改為
御路由旱道至徐家渡過河雖據稱商之兆惠等亦以
為然但是否果屬妥協應俟兆惠等回京之日奏
明請
旨遵行如有應行改換事宜(臣)等再行定議奏入報
聞
乾隆十五年十一月十五日閩浙總督喀爾吉善
署浙江廵撫永貴奏言本年十月十八日接准部
咨欽奉
上諭朕明春廵幸江浙所過道路橋梁該地方官現在
以次預備應遣嚮導大臣覆加查看著兆惠努三就
近自開封府馳驛前往并傳諭該督撫等一切供頓
料理務從簡樸毋得徒尚紛華以致糜費欽此(臣)等
遵即自省前往交界會同嚮道大臣查看於十一
月二十九日嚮道大臣兆惠努三抵浙界(臣)等迎
赴前途跪請
聖安後兆惠謹將面奉
諭旨備細宣示(臣)等一一跪聆訖兆惠努三復將沿途
道路橋梁各項俱應聽從民便不必過於開廣經
由街市止須打掃潔淨不可動民房寸椽片瓦告
知(臣)等(臣)等即會同兆惠努三聯銜出示宣布省
事便民之
聖心咸使知曉隨順道查看於初一日抵省徧閱各處
行宫景亭并西湖
御舫即渡江閱看紹郡道路暨行盤
御舟事宜畢旋省即于初八日起程回京復
命(臣)等恭查浙省自蒙
聖恩俯順輿情
翠華臨幸臣民無不踴躍急公願效子来之義(臣)等凛
遵
聖訓凡有應行修建工程與應預備什物事事委員動
支公項撙節辦理即如省城各項工匠因部定日
給工價實不敷匠夫日食曾經
奏明照民間之例增給仰邀
睿鑒俞允浙江寔無科斂民財以致糜費情事至於一
應工程浙省現任各員與閩省調来各員領銀承
辦各員皆志切急公倍求堅固整飭自願捐資加
工承辦者有之(臣)等因其出於奉公敬事之誠加
以奬勵俾抒誠悃其沿塗修做道路
營盤有必湏藉用民力之處鄉民皆荷鋤舉鍤踴躍
赴工(臣)等尚令地方官各給與飯食之資不令枵
腹從事此皆浙省辦理之實在情形也至浙省預
備修整之道路
營盤綵牌綵亭等項(臣)等因杭嘉二郡遍地桑麻惟
恐有礙民業道路止就舊有縴道平治並未開闢
寬廣其看定
營盤處所有用民地修築者量其所獲花利按畝償
給俾免失業沿途綵牌綵亭等項屢據士民呈請
欲效巷舞衢歌之意(臣)等恐過於糜費但令就城
市總滙處所間或搭盖業經附摺奏
聞惟是輿情難以槩行禁遏致伊等踴躍忭舞之忱無
由上逹(臣)等惟當剴切曉諭士民切勿過於華麗
繁多以仰副我
皇上崇儉斥奢之至意再杭城内外兩處
行宫前經(臣)永貴在京
陛見面奉
諭旨與大學士忠勇公(臣)傅恒會商繪定圖式恭呈
聖覽遵即回浙與(臣)喀爾吉善遵照會辦雖現在一切
規模制度悉照原圖而房間門戶以及進深寬闊
丈尺不無因地制宜稍為變通處所現已將次告
竣所有(臣)等欽遵
聖訓并浙省實在情形謹繕摺具奏仰慰
睿懷奏入
上諭曰覽奏俱悉一切辦理妥協
乾隆十五年十一月二十四日鑾儀衛奏言恭照
明春
皇上南廵經總理行管王大臣議奏内稱
御前大(臣)領侍衛内大臣軍機大臣
御前侍衛
乾清門侍衛皆係
御前隨
皇上親近侍從之(臣)其船隻應在
御舟之前上駟院侍衛官員人等皆有伺候馬匹差使
其船隻應與装載
御馬船隻一併在前行走及批本奏事處軍機處侍衛
處内閣兵部官員等俱係承辦緊要事件之人亦
應令其在前行走如有承辦事件必應在前行走
之處俱令各該處臨時自行奏請查(臣)衙門隨從
轎輿係預備
皇上内廷并下船上岸之用所有儀仗必須(臣)在前排
設於早晚仍行奏樂更鐘每在
御營内預備務湏在前行走始可無悮如令在後行走
船隻甚多擁擠一處不能無悮伏乞將(臣)衙門隨
從轎輿儀仗樂器更鐘等項并執事人等船隻亦
與上駟院官員等一例在前行走奏入報
聞
乾隆十五年十二月十一日允禄等奏言總督黃
廷桂奏預備
南廵馬匹縴手一摺奉
硃批管理行營王大(臣)議奏欽此據稱明歲
南廵一切
扈從官員人等所需騎坐馬匹今於江寧鎮江兩處
駐防旗兵拴養馬匹並督撫提鎮標營額馬内共
酌調二千餘匹以之分布預偹至沿途臺站業經
兵部派出司員自宿遷縣起至蘇州平望勘定正
腰各站共三十七處約設馬二千一二百匹現在
咨部酌定俟部覆至日於上下兩江州縣驛馬内
抽調足用以備傳遞本摺文報之需又應用船隻
亦經預為雇備俟定有數目行知到日即於年底
新正飭令齊抵直隸厰迤南水次庶便臨時散給
至縴手人等除河兵恭備
御舟需用外其扈從人等應用縴手將通省不辦差州
縣之民壯鹽快通融調用其不敷者再於沿途州
縣雇備民夫恭查明春
皇上南廵所有應行隨往江浙之大(臣)官員兵丁人等
需用船隻馬匹業經(臣)等酌定應需數目于本年
十二月十三日具奏奉
旨依議欽此當即行文該督撫等遵照預備其縴手一
項亦屬水路必湏
皇上御舟縴手已遵
旨傳諭該督撫等於河兵内撥用此外沙飛馬溜船隻
雖本船原有水手人等以供縴挽但
御舟遄行迅速隨從各船若不酌添縴手難免遲悮今
該督奏稱將通省不辦差之州縣民壮鹽快通融
調用其不敷者於沿途雇備民夫辦理已屬妥協
但在
御舟之前行走各船自應多添縴手俾其前行無滯其
在
御舟之後行走各隻僅須酌添數人即可於一日之内
挨次陸續抵泊不必多為預備應令該督酌量分
别妥辦以省僱偹之繁至於沿途安設臺站以備
遞送本報等項事隸兵部既據勘定正腰各站咨
部酌定應聽該部照例辦理奏入報
聞
乾隆十五年十二月十二日兵部侍郎兼管順天
府府尹蒋炳奏言竊照明春恭遇
聖駕南廵所有
回鑾時需用車輛(臣)欽奉
諭旨前往順河集會同江南山東督撫董率地方官備
辦(臣)當將兩省作何分派料理咨商兹准兩江督
(臣)黃廷桂山東撫臣準泰覆稱兩省應各分派一
半至所需車價或由江南山東給發或由内務府
給發(臣)伏查
回鑾時所需車價約銀萬餘兩今車輛既在兩省備辦
似應即由該督給發照例報銷再查兩省辦車(臣)
應先期到彼預行料理擬即隨
駕前往合並奏明奏入
上諭曰知道了蒋炳不必隨往俟應去之時冄酌量前
去
乾隆十五年十二月十三日兩江總督黃廷桂奏
言竊查明春扈從官兵所需各項食物其程站如
在陸路者自應於
大營附近一里外設立買賣街以便就近買用惟水
路行走兩旁均係河堤縴道之外即係水田溝塍
交錯舉步維艱别無隙地堪設貿易之所若於五
六里或七八里之外勉強擇地設立而官兵船隻
必待停泊之後始行登岸覓買時已傍晚不特往
返遥遠有悮食用且恐昏暮歸船難以識認將有
終夜尋覓而不得者轉屬未便(臣)與司道等再三
籌計如米麺柴炭原可隨船載装不妨多貯查沿
途如清江浦揚州鎮江蘇州均有
駐蹕日期且此四處相隔不過四五站及二三站不等
一切隨從官兵人等應請于此四處將米麺柴炭
量其足用上岸購買一次即可為數日之需至葷
素蔬菜䒭類難以久貯必須每日買用者查南省水
路城市相接村鎮毗連凡經過之處均有舖戶出
賣應聽官兵隨地購買無虞缺乏臨時(臣)再大張
告示曉諭兵民各按本處市價公平交易不許高
擡價值抑勒強買仍揀派文武官弁所在稽查弹
壓以杜争端所有水路難設買賣街緣由謹繕摺
奏
聞恭俟
命下(臣)咨會總理行營處冄行一體遵照奏入
上諭曰諸凡皆妥欣悦覧之
乾隆十五年十二月十八日喀爾吉善等奏言竊
照辛未年春恭逢
翠華南幸所有沿途驛站最為緊要前經(臣)等詢商直
隸山東江南等省及飭行總理司道等分别查勘
彙奏謹查南北情形不同道路遠近各異自須因
地制宜變通籌辦自江省交界至杭州城内
行宫計程二百七十里分設杉青閘石門鎮塘棲鎮杭
城正站四處王江涇石門鎮安樂橋拱宸橋腰站
四處每處相離二十餘里至三四十里不等若照
直隸山東等省正站設馬百匹腰站設馬五十匹
未免過多今按康熙年間舊例正站各設馬七十
匹腰站各設馬三十匹共設快船四十隻又自杭
城渡江由蕭山江干至紹興府城麓湖村
大營計程一百里分設轉塘村麓湖村正站二處江
干板橋腰站二處每處相離不過二三十里其路
較近為時亦暫擬照杭嘉一帶再為酌减正站各
設馬四十匹腰站各設馬二十匹共設快船二十
隻惟浙江站馬有限通省不過百匹祗敷本處差
遣之用是以貼站馬共五百二十匹悉調營馬派
值其餘一切乘騎備差之馬尚多亦均于滿漢各
營撥用所有沿途一切棚厰槽棧以及草料遞夫
等項久經預為安頓貯備不致臨期缺乏除安設
營站事宜已委温處道張九鈞樂清協副將王(臣)
會同部員勘明報部外所有(臣)等辦定驛站并調
撥營馬及選用塘兵民壮緣由理合繕摺具奏奏入
報
聞
乾隆十五年十二月二十二日江蘇廵撫王師奏
言恭照辛未年春
聖駕南廵一切預備事宜經塩臣吉慶會同督臣黃廷
桂具摺
奏明道路橋梁馬頭營尖茶棚等項例應報部者動
藩庫錢糧由撫臣稽核報銷
行宫名勝及附近上山道路并鋪墊陳設䒭項不報部
者動支運庫商捐銀兩由鹽臣稽核登簿奏
聞奉
硃批好知道了欽此續准工部咨令將道路營尖馬頭
橋座供應器具什物船隻縴夫飭令預備將現在
作何辦理之處先行報部俟差竣日核實造冊報
銷當即轉行遵照妥辦兹據布政使永寧等詳稱
道路橋梁河道馬頭營尖茶棚教場製辦縴夫水
手衣帽等項及屯駐馬騾地方并設買賣街應備
麥豆等物添雇騾頭船隻摃縴等夫均係應動司
庫錢粮備辦但欵項繁多必須隨時隨事酌核辦
理難以預定銀數應請仿照直隸山東辦過成例
隨時動辦事竣核實報銷再查司庫耗羡存公銀
兩不敷支給請於司庫雜税及驛站餘剰等銀内
暫行動用俟事竣核明應銷者報部請銷應賣還
原價者照數歸欵如此辦理庶免稽悮經(臣)與督
臣一面如詳確核妥辦一面分案咨明戶工二部
今准戶部咨覆雜税耗羡等銀例應奏明動用相
應遵照部文具奏伏祈
皇上睿鑒飭部查照俟事竣時(臣)等核實報銷冄查金
山
行宫對渡之錢家港係康熙年間
御舟停泊之所今年久淤墊應加挑濬深通以便停泊(臣)
等檄行司道詳加勘估約需銀二千餘兩現在興
工挑濬俟工竣一併確核報銷奏入
上諭部知之
乾隆十五年十二月二十三日允禄等奏言黃廷
桂奏請酌減馬匹一摺奉
硃批總理行營王大(臣)速議具奏欽此又喀爾吉善等
奏籌辦馬匹緣由一摺奉
硃批原議大(臣)速議具奏欽此據黃廷桂奏接准
廷議應備馬匹數目(臣)隨於通省滿漢標營内均勻
抽調照數預備派員管領又因浙省止有馬五千匹
不敷應用(臣)酌備馬二千餘匹屆期趕赴浙省協濟
但查此次應用正餘馬匹為數衆多沿途並無平
原空曠及寬展村鎮可以安頓此數千馬匹之地
以便飼餵者且揚州蘇州人稠地狭若安置四千
餘匹馬擁擠喧囂阻滯道路殊多未便似應請將
無緊要差使之官員兵丁並跟隨人等所需騎馬
再為酌減再查由焦山過江至象山起旱至甘露
寺等處回至
駐蹕之處需用馬匹似應照揚州之例一體備辦又此
次經嚮導大(臣)勘定沿途如淮安寳應高郵丹徒
丹陽常州無錫等處
車駕進城廵幸隨從官員所需騎馬因
廷議在先勘定在後未經議定統請一併定數以便
遵照於前項馬内輪流預備又據喀爾吉善等奏
稱由杭州至西湖由紹興至
禹陵南鎮蘭亭名勝等處各陸路原止備
皇上遊幸所經
御道近不過二三里至十餘里惟雲棲一處最遠亦僅
二十餘里原非按站行走之旱道更鮮空曠地場
可以屯扎數千馬匹且馬多道窄恐致擁擠喧雜
(臣)等因南方城市馬匹䭾載什物難以行走已預
備人夫擬將
御用什物敬謹摃擡下至官兵行李亦用人夫搬運所
需騎乘馬匹(臣)等擬于杭紹調集通省營馬五千
匹以供乘用查(臣)等原議應行預備事宜以隨從
人等所需馬匹康熙年間皆取用於地方每大臣
一員給馬五匹章京侍衛官員等每員給馬三匹
護軍緊要執事人等每人給馬二匹其餘人等每
二人給馬三匹現在江浙二省駐防官兵所拴官
馬共九千八百餘匹綠營六千八百餘匹驛馬三
千九百餘匹除驛馬應酌留一半以供驛遞差使
外合計共有一萬八千七百餘匹此次隨往江浙
大臣三十二員章京侍衛官員等六百一十一員
拜唐阿兵丁等二千五百五十九名合計需馬六
千六百九十餘匹除自錢塘港至江寧自杭州至
西湖自紹興至
禹陵等處所需馬匹均應全數散給其由徐家渡至
直隸厰旱營由小五臺至揚州平山高旻寺由蘇
州至靈巖等處非係緊要差使必應隨往者俱可
留於舟次不必全行此三處所需馬匹俱應減備
十分之四約計備馬四千匹即可敷用應交與江
浙督撫等於旱路應備馬匹之處照數預備在就
近地方散給每馬十匹之外仍多備一匹以便臨
時添用其散給馬匹交與領侍衛内大臣兵部會
同分派至上船交馬後該地方官即將馬匹由陸
路赶至前途通融預備或分作兩起輪流應付該
督撫酌量辦理業經奏准行文知照今黃廷桂既
於通省滿漢標營内均勻抽調照數預備派員管
領臨期自可無悮至所稱江南無平原空曠及寬
展村鎮可以飼餵數千馬匹及揚州蘇州人稠地
狭若安置四千餘匹馬擁擠喧囂殊多未便應請
再為酌減之處(臣)等恭查
皇上此次廵幸江浙上船之後水程居多若遇舍舟遵
陸之地
聖駕既由陸路至行營駐蹕隨從官兵若非必應隨行
者已在酌減並留住之列所有大臣官員兵丁人
等均有應辦差使或應先往伺候或應隨侍行走
若不給與馬匹仍令乘船前往實屬緩不及事徒
步追隨更恐貽悮是以(臣)等酌量數目分别定議
於鎮江至江寧及杭州紹興等處均令全給其餘
各減去十分之四不過僅取無悮差使並無多令
預備之處今黃廷桂既已遵照所定馬匹數目如
數預備獨因地方狭窄奏請酌減(臣)等查照康熙
年間舊例合之現在隨從人數似不便遽行議減
以致臨時周章但黃廷桂既為此奏亦必實有
難于照數預備情節(臣)等再三斟酌應將原議每
馬十匹之外多備一匹之處准其量為減省其餘
應需馬匹令其隨處儘數預備如遇地方實在狭
隘不能多備者或臨時將非緊要差使之大臣官
員應需馬匹每員酌減一二匹兵丁人等亦各分
别減給仍照原議派領侍衛内大臣會同地方官
均勻分派如此通融辦理庶差使不致有悮而地
方官員亦無掣肘之虞矣其由焦山過江至象山
等處及續經嚮導大臣勘定所過各州縣
車駕進城廵幸所有隨從大臣官兵人等需用馬匹現
在定議一二百匹已可敷用又喀爾吉善等所奏
於杭紹二處預備馬五千匹之處查現據黃廷桂
備馬二千匹赶赴浙省協濟是該省馬匹亦可如
數預備但江浙二省情形略同今江省既准臨時
酌減浙省自應照例一體辦理俾得從容應付至
所需馬匹僅供騎乘並無議及䭾載若一切隨帶
官物原議令該省督撫預備人夫擡運已經行知
其喀爾吉善等所奏預備人夫以備摃擡之處毋
庸再議俟
命下之日(臣)等行文黃廷桂喀爾吉善等遵照可也奏
入報
可
欽定南廵盛典卷九十
