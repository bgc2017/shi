欽定四庫全書
欽定南廵盛典卷二十一
天章(甲辰)(江南)
詩
金山寺六依
皇祖詩韻
六臨浮玉又春和弗少
虞巡亦弗多(敬遵度南皇祖亦六巡)時邁治河遵
舊制瞠乎莫及愧維何
遊金山寺六疊蘇東坡韻
岷峡濫觴詎本源其源更在剛底海(自禹貢言岷山導江厥後桑經酈注及漢宋諸)
(儒並云江出岷山皆囿扵内地見聞惟胡渭着禹貢錐指引明徐宏祖傳稱其平生好遠遊作溯江紀源萹萹以岷山導江特汎濫)
(中國之始其發源則自昆崙之南其說寔得之目擊云按昆崙即今西藏所謂剛底斯又通典稱阿耨達或曰崑崙漢語都龍王也)
(兹詢之西藏敏珠爾瑚圖克圖堪布桑齋鄂特則爾稱剛底始在西藏阿里克之西週圍有大海名瑪璩巴係四大部洲衆水之源)
(難陀龍王所居等語難陀即通典所稱阿耨達也據此則江源在剛底斯由金沙江會入蜀江歴歴可據其源並不止出扵岷山義)
(復何疑向賦四瀆詩亦曾詳志辨識之)入中國此近東瀛湧出砥柱惟斯在妙足
如現兜率陀德水四繞無雄波鹿苑雁塔羅高下包山
之屋由來多為憶坡翁維桂楫應是離朝往南日相於
佛印一談禪不妨飲酒酡顔赤牢騷志記攄文魄江心
炬火照深黑(&KR1357;括蘇句)深黑片時為朗明用遷意耳無湏驚
(盖用司馬遷屈原傳王明並受其福之意)當面率失後始識蒸民有則亦有
物終古鎮此氐父山介甫有權難笑頑青苖新法論不
已祗今亦付東流水
鏡治齋作歌
昆明有閣曰治鏡此地有齋曰鏡治胥以俯澄而得名
治鏡鏡治非二義鏡之於古誠未逮鏡之於今實增愧
未逮增愧之不遑何可腆顔云治遂然而時存此愧心
庶幾無大隕越致
題文宗閣疊庚子詩韻
庚子南巡閣已成香楠為架列函盛(庚子南巡時金山文宗閣已成貯古)
(今圖書集成全部)鈔胥聊待數年閱數(上聲)典應看四庫呈(先是辦理)
(四庫全書分庋文淵文溯文源文津四閣嗣因辦有就緒可以指期蕆事於壬寅秋復降諭旨發内帑催覓書)
(手再繕全書三分安置江浙之文滙文宗文瀾三閣俾東南士子得就近觀摩且許鈔錄以光文教)書借
一瓻寧酒器册蔵二酉富芸甍惠嘉南國崇文地尚勖
尊聞知所行
金山五疊舊作韻
瓜步遥瞻曉岫青到時仙境悦神形甲辰六度巡斯蕆
(自辛未丁丑壬午乙酉庚子迄今甲辰敬遵皇祖六舉南巡之典)庚子迴途
佑藉靈(庚子南巡二月駐蹕時勑加號金山靈區安瀾恒佑宏仁廣濟至德尊神封有平風静浪歌)
(回鑾復至金山登妙高臺詩有是日渡江迴風平浪不起之句往來順適實邀神靈護佑)昔去今來
觀造化水流雲在孰遷停
奎文贔屭重欽讀(金山有是以皇祖御碑每渡江駐蹕必先欽誦辛未詩有拱讀穹碑欽)
(世聖孝法貽百慎聰聽之句)萬古輝輝照紫冥
萬千劫裏天接水一大圓中水上天(昨歲為雲上於天解為雲即水也音)
(義家讀上為上聲因有雲氣上升於天之語是雲仍在天之下矣盖上字應作去聲讀為上下之上天為圓體)
(元氣運之以行日夜一周而不息知地之在水上則可知天之在水下天無不包此至平至易之理不必求諸)
(神竒也兹因駐蹕金山益恍然於水天相接之義)於此自然能遠俗到斯誰不
曰登仙抹塗已具十二首來往忽經卅四年(自辛未初次南巡越)
(今甲辰凡三十四年金山二首凡五疊舊作韻亦十二首矣)閣筆合哉興猶勃還當
坡韻重賡連
太古堂
太古堂前一株梅步來滿院香風起斯之幾度致弗一
或逢未開或謝萎今番所遇實正佳深白淡紅萬枝委
和而不同具秀野冶以為韻非綺靡或有意博詩與畫
古稀無暇且老矣
於金山禮塔五疊登塔詩韻
此番塔頂未登尖年至古稀有四兼何必陟攀誇勝濟
祗宜安靜飬心恬江山槩亦全供覧詩句篇原取次添
一佛名該千億佛下層禮已悟花拈
自金山放舟至焦山六疊蘇東坡韻
弗肯深居九戶耽載言于邁江之南翕河觀民法
聖祖巡數(去聲)亦符兩其三曰耕候未逮浸種曰織時亦遲
育蠶未妨民務民坌集歡欣瞻就憐以慙昨日金山駐
巡楫今朝焦山問林潭大江中矗䨇玉柱千古永荅吟
情酣順流一舟到頃刻調御默座無言談三乘十二部
包括莊嚴豈在琉璃龕而况左廂行館麗質之焦隠應
非甘固知商力非民力冀檀白足寧辭貪即景欲詠詠
則恧促賡蘇韻歸棹堪香牋佳墨懋勤供書之粘壁留
松庵
清寄堂
𣑽王宫左廂行館建昔歲每來實未駐片時聊息憩松
栢既蒼舊庭徑致深䆳乃知天然佳夫何勞點綴言忘
塵益遠神謐清自致五字泐書堂萬古於斯寄
竹樓
迤東步步入琳瑯拾級登樓聊騁望我有憂民心不了
豈能高志學黃岡
海門菴
海門東望接扶桑不擬求仙路渺茫此地古今無别慮
一心遥繾浙江塘
遊焦山作歌四疊舊作韻
採薪汲水僧兩三(用東坡語)爾時有山未有屋世忠(韓)世傑
(張)屯其軍(見宋史)亦以邀敵伏山腹南渡稱姪過於兄金
源原是揚靈聲至今都付東流水何足甲此而乙彼孫
吴曹魏更小哉如彼交蘆遞眠起即境詠古則且置放
舟問景亦莅止梵寺行館胥熟路山色江聲故如是昔
来辛未今甲辰(自辛未至今甲辰)凡茲六度巡蹕勤卅四年間
事已夥静觀底是紛而紜古鼎歌(焦山寺中古鼎相傳為周時器辛未南巡)
(曾和沈德潜韻作焦山古鼎歌又山麓瘞鶴銘原刻文多剥蝕丁丑南巡曾手書一通勒石)瘞鶴文
何殊流水與行雲青玉塢尚青林氲塢出幽僻曲逕分
民居僧舍互吐呑焦山之遊止於此泐石翠巖以待千
載遊客聞其聞
甘露寺三用張祜韻
枕嶺有高寺過江無點埃陡思庚子别復此甲辰来佛
鳥窺經冊天花落講臺清詩讀承吉心地一時開
策馬過鎮江府
古稀露冕尚鳴鞭為洽民情瞻比肩大有義焉非惠小
後斯樂矣本憂先因他愛似勝於畏致我觀之益切憐
天塹長江南北界一家今可此言捐
登城霞閣四疊舊作韻
傍岸駐舟蹕層樓近水衢曰遊因舊蹟其建匪新劬(城霞)
(閣在丹陽縣上有董其昌題額盖明季所建矣)景概宜詩句山川入畫圖天晴
遥見海民俗已為吳鳬藻来老幼鴿歡任笑呼副予懷
保意施惠法春蘇
古實兩孫邑(謂孫策孫權)今為異姓衢(俗又名三義閣中祀漢昭烈帝左右祀關)
(帝及張桓侯)有譽三代直足荅幾年劬蜀據懷遠略魏征韞
永圖奈天不祚漢惜地盡歸吳爼豆依然列精神若可
呼歴賡六十韻(是詩五言六韻二首四疊舊作則六十韻矣)别舫指姑蘇
夜雨(三月初三日)
上巳無湏脩稧為惠風河露畫圖披蒸看過午一川暖
釀作濃雨四野垂入夜連纖欹枕聽間(去聲)時作止打舲
遲江鄉雨弗雨胥可北省遥祈渥澤滋(江浙䓁省新春雪澤霑足此時)
(雨弗雨皆可惟山東河南及直隸迤南各府現盻雨澤晚来北望雲氣甚濃惟冀甘霖普渥耳)
遊寄暢園三疊丁丑舊作韻
那能此地目飛鴻境古而幽與理通山色泉聲清賞外
昔年今日默思中問他王(紱)顧(愷之)畫曾擅便是杜(鎬)倪
(瓉)句豈工促就詩休論巧拙右廂去禮梵王宫
惠山寺五疊舊作韻
梁溪開舫見遥螺稍近叢雲梵宇羅寄暢園尋幽徑暫
惠山寺入繚垣多禪林不礙獅音唱古稀依然鳳尾娑
五疊韻成詩六度止斯適可厭過那
圓池
圓池圓象天泉源清冷然豈必拘上下易象稱為編(謂乾)
(上坤下)
方池
方池方象地折旋産玉粹九龍昔在兹樂饑俯洋泌
過無錫縣
得句九龍騁暢觀梁溪順水下清瀾徘徊因命暫維舫
矍鑠依然遂據鞍踵接肩摩真是庶衣豐食足為思難
古稀天子猶乘馬老幼就曕益忭歡
至蘇州策馬入城據鞍得句
庚子南巡正七旬今来有四度芳春維舟策馬仍康健
露冕觀民一切親俾畏如何斯俾愛忘懷那肯便忘仁
黃衣問歲八十六(一老民著黃衣命侍衛賜銀牌問其歲曰八十六歲矣)似汝歲
方歸政辰
凝懷堂四疊舊作韻
明璫司織造三處貢龍衣革矣兹供職(明季以内監司織造擅作威福)
(擾累滋弊不可勝言我朝則江寕蘇州杭州織造雖仍明朝舊制而弗用宦寺惟以内務府司員簡用其職止)
(司税及供尚衣御用與各項賞賚縀疋之事一切地方事務概不許與聞也)殊乎彼擅機官
衙作行館體憩騐心微五字留别什千年依德輝(六度南巡)
(之事既蕆亦不冄擬命駕矣)
遊獅子林三疊舊作韻
粉本石渠藏手蹟(倪瓚舊有獅子林圖已入石渠寳笈曾倣其筆意重摹一本弆藏吴中)
寫雖應手運因心眞山古樹有如此勝日芳春可弗尋
然豈耽哉斯灑灑所堪嘉者彼林林出遊圖便民瞻就寧為
夾途絲管音
題虎邱雲巖寺
一卷平地起林閭遺蹟難尋吳越書劍氣金精久寂寂
禪枝慧草祗如如休稱應接眞無暇可識虚空自有餘
調御丈夫巍相(去聲)好去来今合掌相於
静觀齋
静觀齋額耀
奎文訓及千秋
聖意殷歌舞叢中其莫繫饑寒念裏要於勤
含暉山館
寺側接山館遊餘小憩便含暉復今日題句憶前年駒
隙一何速蜂臺本不遷試看無住住大士坐如然
虎邱寺六疊蘇東坡韻
蘇城建平地本自少山嶺一卷矗武邱作鎮俯閭井我
来凡六度六疊蘇韻耿頗惬水與乳詎論鼃和黽故事
徵率遍金總不離礦茲覧五人墓實足嘉義猛魏璫擅
焬竈其志無窮騁緹騎為家奴順昌氣頽哽五人攘雄
臂奪取以俄頃終焉飲屬鏤頸血灑風冷身縱一時亡
名乃千秋永静言觀其時國政成何景羣小恣意為捕
風更捉影天啟真童騃楊漣徒奏請
遊支硎山三疊丁丑舊作韻
增山趣固以山泉勝數(上聲)支硎亦有年落瀑響宣梵宗
偈平池照徹鏡光禪拈花提冺全和半食密甜同中與
邊喚起上人擬一問適來七字否乎然
支公菴
山光樹色無今古流水行雲有送迎馬去鶴飛消息絶
巖菴猶紀遁公名
題寒山别墅
宦光當日傳名别墅水秀山清充隠雖非皇甫樂饑殊
異淵明
綠雲樓
山樹及田麥均堪稱綠雲樹惟供攬結麥實係耕耘一
因時所發一因力之勤收用亦自異資食(麥)娛觀(樹)分
登樓聘目間高下殊品云
飛魚峡四疊舊作韻
飛魚長一尺即似翼生然息便?深水奮能躍上(上聲)天
人稱有縮地物亦可登仙寄語傳竒者慎哉紀實賢
戲題馳烟驛
馳烟驛本寓幽人隠亦當徵其假真吳下富翁樂山水
宦光曾此會嘉賓
按朱彛尊明詩綜稱趙宦光字凡夫吳人饒扵財卜
築城西寒山之麓淘洗泥沙俾山骨畢露高下泉流
凡遊扵吳者靡不造廬談讌廣為樂方云云宦光託
名隠逸而梯巖架壑搆築精雅甚且倚其貲財廣結
交遊因以欺世盗名豈可與陶潛司馬承楨之流同
日語哉
對瀑四疊前韻
於此悟道源石皮泉則髄復笑涉多言水那以水洗
寒山千尺雪五疊舊作韻
吳中多水少者山山已佳復加有泉是謂合撰乘最上
乘最上者真之源即今我来凡六度無不長言其妙詮
然而其妙豈昜盡永為萬古遊人緣宦光别業固好在
屏以秀嶂帶以淵嫌淵自淵嶂自嶂聯為一氣瀑落巒
妙斯盡矣觀宜止欲冺尺宅與寸田長韻五疊東坡效
笑東坡遊此未然題罷擲筆聽泐壁付他蘿曼苔侵間
聽雪閣五疊舊作韻
雪花落自天安能至澗底聽雪閣之雪直透不窮耳名
雪勝實雪似較一籌美所以世間人求名無底止那顧
其實非徒騖其名喜溪閣一静觀格物致知始然不出
煩言點筆亦宜已
法螺寺
法螺致幽閴徑路亦䆡窱其傍精舍添乃自宏謀造(法螺)
(寺在寒山向年舊有梵宇壬午年陳宏謨為江蘇巡撫復扵其傍增置精舍有今来殊所觀亦頗事點綴鳩工)
(非庶民施檀云大吏之句)殊弗以為韙成事不說告此後每頻来頗
堪暢吟眺菴中坐調御拈花亦微笑却匪示别傳似笑
莊嚴閙
遊高義園
名園弗一足高義獨稱薌豈不因行(去聲)懿寧惟擅景芳
座陪梅馥細隄拂柳絲長春色已如許農工厪悮忙
駐驆靈巖五疊舊作韻
虎阜華山此據中行齋久慙(去聲)禹卑宫到来左側花龕
謁施轉右廂松逕通映座太湖一片碧繞階雜卉幾叢
紅何當望夕斯来憩(是日始三月朔日)滿月先瞻湧海東
臨湖榭
寝閣西邊更近南廓然虛榭搆盈三到来必此片時坐心
與太湖一片涵
水天上下澄無盡心目空明静有存今古寧湏徵故事
忘懷那更說㤀言
穹窿山上真觀再疊乙酉韻
道書撰述真不真敬
天瞻拜宜躬親高居絳節吟昔日(謂杜甫)重到玉臺謁此辰
求福豈緣為一已祈年祗以利萬民扈蹕大小隨疆吏
思艱遂用諮臣隣
鄧尉山恭依
皇祖松風水月四疊舊作韻
四字貽
宸藻五言首咏松每教神會别那避句儓重友處香非遠
映来翠更濃陶家樓上者此景可存胷
右松
李諤薄時態惟稱雲與風看吹香雪白似勝軟塵紅一
缶戶為隔幾枝春自融錦嚢未拈得空說鑿崆峒(李賀惱公)
(詩有今日鑿崆峒之句)
右風
韻宜滃濛風影定横斜水詩傳林氏仙賦薄曹家子(謂洛)
(神賦)品固超草木神自通表裏弗言梅概梅敬識
愛梅旨
右水
青邱擬美人謂是特輕月静對香水溪那𬋩曾来越得
句鄙玉肌引興惟冰骨擲筆尋廻途此後吟應歇
右月
鄧尉香雪海歌五疊舊作韻
婆娑遊興不淺吾歡新未可忘其初庚子西蹟經綴景
云鄰鄧尉言近誣(庚子南巡時前江蘇巡撫楊魁奏進西蹟山程園圖云在鄧尉西北山蹊)
(窈曲泉石殊勝且南去太湖不百步可供眺覧等語彼時即覺其踵事增華而成事不說若不一至未免孤其)
(誠懇因往返九十餘里中途䟦馬比還行舘時已過午轉以時刻匆遽未獲細領香雪海之勝随諭該撫將程)
(園給還原主有園應還故主吾弗更去矣之句)是日往返九十里弗輿而馬鞭
䄂舒翻嫌忽遽捨此去未曾細領香雪模明諭其園歸
舊主一臨不再行鑾紆茲来乃得畢勝槩得門而入原
熟途化人寺裏瞻相好減從底用七萃趋石側精舍甚
幽絶適可片刻憩幾餘筆墨精良妙五合一缶恰在供
吟娛遥看萬雪堆銀湖近領鼻觀參清殊若遠若近豈
有别曰色曰香任彼輸昨為文解雲上需(昨歲作雲上扵天觧以上)
(字應作去聲讀是坎在上而天在下也盖天為圓體元氣運之以行日夜一周而不息知地之在水上則可知)
(天之在水下其在水下之時非坎上乾下之需乎知天有在水下之時則若地若雷若風火山澤均有在天上)
(之時此八卦本然之象包含萬里一以貫之然則香雪海之在地上亦大圓鏡中一自然之象矣)包含
萬里何親疎眼見雪海會一貫好竒豈我論剏孤速成
長歌命蹕返記予六度来臨吳或擬獲麟亦可夫
上方山楞伽寺
寺據上方山楞加額久顔登来極頂表遊趁一朝間誰
觧三乘義難參八見還太湖萬頃碧祗在俯臨間
石湖八絶句三疊王寵題周臣畫箑頭韻
橋過行春春可憐許公麗句宛如前韶光有脚紅匝地
湖水無邊碧接天
山半石湖滀下流微風拂處亦瀾浮却嫌前後屋圍護
未肯飄然下野鷗
幾朵桃花照水開那論千瓣與重臺間吟七字相看處
真是不孤此往廻
石湖號以石湖成參政誠看富貴輕幾百年猶薌姓氏
江山却亦未孤情
保障由来勝繭絲訓官此義不輕移夹輿試看黔黎意
總是懷中女與兒
海潮菴後石崖強崖頂佛宫宛若翔生面别開周氏畫
不從倪范問津梁
曾倣東邨畫箑歸(周臣號東邨畫箑有王寵題八絶句弆存石湖行館乙酉庚子及今甲辰)
(每至必展閱凡三疊韻向曾倣其畫意以歸今置圓明園之池上居)每當展閱興軒飛在
前真者兹親炙未免遜他具體微
雅宜八首詠烟花書法那論泥與沙(張旭云用筆如印泥畫沙貴藏鋒也)
(王寵書得鍾王法故云)窄韻促成以拙速偶然借用紀年華
謁
孔子廟
甫經廟貌拜闕里復此宫墻謁古蘇堯舜心傳真接彼
君師責重並殷吾遷隅文正(范)蹟可考作記常宗(王)事
不誣道塞乾坤神宇宙底湏南面論區區(末句反王彛記意按明徵)
(士王彛字常宗嘉定人作蘇州府孔子廟南門記大指以孔子之道使萬世帝王因之而不革廟貌當擬王者)
(舊廟畫扵鄰垣徑而之東弗稱南面向明之義自宋范仲淹遷于錢氏南園之㢲隅後復屢加展拓至明洪武)
(問始自櫺星門極于南城之隂表文廟之道于洗馬池南又謂此一區為孔子南面之地范公所未得為者云)
(云其所稱孔子道在萬世是矣而區區較量門徑以南面為尊崇則猶未免拘墟之見耳)
過紫陽書院口號
院長應延學行醇德?竟以假亂真於予改是宣尼語
昔實失之未識人(書院掌教必湏學行醇粹方足為多士師表向年沈德潜為紫陽書院山)
(長雖工于詩文而品行實卑後因為徐述夔作詩序允廷臣議削奪爵謚是以庚子過紫陽書院有知人信難)
(哉於予改是懼之句)
遊滄浪亭
滄浪亭是延賓所點綴湖山其水清大法小廉應視此
憩扵此者合循名
南方
南方苦雨多恒弗苦雨少今歲過江来逾旬逢日皛問
稱正二月渥膏霑已早(江浙正二月間&KR1308;督撫等屡次奏報雨雪霑足茲畺吏来覲詢)
(以農田情形據奏春膏早渥目下並未缺雨)麥苖實芄芄亞隴青而好設使
冄潤根餅餌可期飽觧之者於傍慰我意誠巧霽景凑
遊山此語見何小况我繾北省希霈徒久禱(直隸山東河南春雨)
(未能霑透屡經降旨馳詢該督撫並令虔誠祈禱)邇日雲每作閣雨旋晴了南
猶覺似難北甚惄如𢷬
玉蘭臺(在蘇州行宫内)
靈巖兩日問山迴曰白辛夷花尚開(紫者為辛夷白者為玉蘭本一種也)
(以玉蘭接枝於夷辛則開白花否則開紫花然未見以玉蘭接枝于玉蘭者亦其明騐向屡於詠玉蘭詩詳考)
(之冇原是辛夷種接植之句)昨日虎邱識為最(虎邱山隂王蘭一株本高數丈枝葉茂盛)
(花開甚繁)茲因玉磬得其陪(文徵明所居有玉蘭堂茲蘇州行宫所植玉蘭於春巡時盛開)
(因即以此名之)文家堂下想荒矣行館階前正菀哉即境無端
一數典恐他璧老笑重儓
夜雨(三月十一日)
夜雨打船窗恰值清夢醒入耳適宜聽披衾不覺冷即
南已增潤憶北牽懷永(時北省正望雨之際未知此澤遍及否)湏臾聲漸
稀無眠以耿耿
欽定南巡盛典卷二十一
