欽定南巡盛典卷八十六
名勝(浙江嘉興杭州)
烟雨樓在嘉興府城東南滮湖中吳越錢氏建澂
湖如鏡萬瓦鱗次雉蝶周遭晨煙暮雨杳靄空濛
漁唱菱歌與欸乃聲相間洵晴雨皆宜之境乾隆
壬午
御書聯曰船泛春波天上坐樓稱烟雨霽中來
安瀾園在海寧州拱辰門内初名隅園前大學士
陳元龍之别業也鏡水淪漣樓臺掩映竒峯怪石
秀削玲瓏古木修篁蒼翠蓊鬱乾隆壬午
御書額曰安瀾園曰水竹延清聫曰妙香文室花飛雨
寳相圓光月印川乙酉
御書聫曰筠含籟戞金石韻花湛露霏錦繡香庚子
御書額曰筠香館聫曰成隂喬樹天然爽過雨閑花自
在香甲辰
御書聯曰翁之樂者山林也客亦知夫水月乎
鎮海塔院在海寧州春熙門外下臨海塘建自明
季舊名占鰲塔高一百五十尺廣周九十六尺左
有平臺覆以巍榭拾級凭欄滄溟在目每逢朝潮
晚汐雪浪排空洵為鉅觀
尖山在海寧州城東南四十六里突出海岸正當
潮汐之衝凡石壩柴塘竹簍坦水各工防禦要處
俱在尖山以西
皇上情殷保赤靡遠不届自壬午以迄甲辰
翠華幸浙必先登臨審察江海全局籌辦石塘俾瀕海
黎庶永措袵席之安古稱神禹盡力溝洫何足專
美於前哉壬午
御書
觀音殿額曰補陀應現聫曰耳觀海潮音非彼非此
心源甘露品大慈大悲又
御書
潮神廟額曰恬波孚信聫曰池通潮汐安江裔川障
東南護海門乙酉
御書觀海閣額曰海闊天空聫曰臺臨上下空無際舟
織往來波不興
杭州府為全浙省會南跨吴山北兜武林左帶長
江右臨湖曲山川秀麗井邑浩穰斯范仲淹所為
東南巨屛者也康熙二十八年
聖祖仁皇帝南巡即府治太平坊織造官廨恭建
行宫我
皇上法
祖勤民
六巡浙省大吏重修恭駐
清蹕
奎章焕彩雲物舒妍松棟雲楣直與浙水吴山水光奕
&KR1124;乾隆辛未
御書額曰觀風浙水曰雅宜清致又額曰熙春仙館曰
明秀澄觀聫曰煙火萬家添勝概江山千里引遥
情又聫曰臨憩名區欣富庶咨諏善俗識游歌乙
酉
御書額曰琅玕瀟照又額曰韻玉館聫曰梅香聞不厭
竹静望偏深庚子
御書聫曰寕誇池館消閒暇雅意詩書悦性靈又聫曰
泉石燒天趣琴書養性和又聫曰謀目惟芳潤因
心得静陪又聫曰心田净洗全如水臭觀清芬豈
必蓮又聫曰圖畫竒參忩戶裡筑琴响逓榻床邊
又聫曰誰云城市無三島即聽松篁有八瑯甲辰
御書聫曰對時真惬農桑慶寕道非關聽視娱又聫曰
雲白松青山自静花香鳥語物皆怡又聫曰問景
詎寕欣若繢甄心益覺慎惟幾
宗陽宫在杭城新宫橋東即南宋德夀宫遺址宋
時亭榭多規仿靈鷲諸勝今尚存石丈許玲瓏娟
秀與飛來峯相似孝宗有題德夀宫飛來峯詩即
指此石也咸淳中改為道院曰宗陽宫雍正九年
重修規制宏敞為杭城道院之最
觀梅古社在宗陽宫東即德夀宫别圃明時為南
關𣙜使公廨建社祠曰觀梅社舊有苔梅芙蓉石
相傳為藍瑛畫橅鐫於碑乾隆乙酉歲
皇上親臨審視始知梅為孫杕所畫而瑛惟畫石
御製詩并記以正其訛又
灑翰橅梅石恭勒碑亭甲辰
御書聫曰名蹟補孫藍還斯舊觀清風况梅石寓以新
題
吳山大觀在紫陽山巔崇臺秀峙左江右湖近在
几席而環城三十里煙火萬家與山光雲影相為
映射洵一郡之大觀也
聖祖仁皇帝臨幸
御製詩章
皇上御製吴山大觀歌又恭依
皇祖詩韻俱勒石山上
西湖即古明聖湖以在郡西故名西湖湖分裏外
其間一嶼聳立旁無聫附是為孤山聖因寺在其南
聖祖仁皇帝省方南服屢經
駐蹕於此迨
皇上翠華臨幸全浙臣民就寺址中界為二恭建
行宫有
御題八景曰四照亭曰竹凉處曰綠雲逕曰瞰碧樓曰
貯月泉曰鷲香庭曰領要閣曰玉蘭館
萬幾之暇即景題詠山色湖光倍增明秀矣辛未
御書寺額曰超諸有境聫曰長見日華臨寳掌依然帝
釋駐香臺
御書行宫齋額曰明湖福地曰月波雲岫曰繡壁空青
聫曰雲嵐静對自高秀城郭遠映餘青蒼壬午
御書行宫額曰鏡治澄懷聫曰曰遊曰豫所無逸樂水
樂山亦静機乙酉
御書寺額曰慈雲徧蔭聫曰嶼雲連竺境湖月澄潮音
又聯曰林端浥甘露峯際現青蓮
御書行宫聯曰表裡湖山含動静虚明今古印羲娥又
聫曰霽見山容凝翠黛風披水面皺冰紈庚子
御書行宫聯曰峯姿濯翠入澄照鏡影含虚愜曠懷甲
辰
御書閣額曰文瀾曰敷文觀海又額曰月臺曰趣亭又
行宫聫曰常含古往今来月不異雲容水色天又聫
曰春色芳菲入圖畫化機活潑悟魚鳶又聯曰好
是足山兼足水自然宜畫也宜詩又聫曰境是天
然贏圖畫理含理要入精微又聫曰鏡水雲岑標
道趣輕荑嫩蘤繢春光又聫曰湖光檐上下山色
鏡沉浮
平湖秋月在孤山路口宋時有水仙王廟在蘇堤
三橋之南明季移建於此曰望湖亭
聖祖仁皇帝巡幸西湖
御書平湖秋月匾額建亭其地前為石臺三面臨水旁構
水軒蝉聫金碧當清秋氣爽水痕初收皓魄中天
玻璃澄澈恍若瓊樓玉宇弹指應現也
三潭印月在湖心亭南三塔鼎立相傳湖中有三
潭深不可測故建浮屠以鎮之塔影如瓶浮漾水
中月光映潭影分為三繞潭作埂為放生池内置
高軒傑閣度平橋三折而入空明窅映儼然湖中
之湖
聖祖仁皇帝御書三潭印月匾額並建碑亭扵池北
雷峯西照在淨慈寺北峯自九曜山來逶迤起伏
為南屛支脈相傳郡人雷就居此故名雷峰吴越
時建塔峯頂所謂黃妃塔也林逋詩云夕照前村
見故十景有雷峯夕照之目
聖祖仁皇帝御書易夕照為西照每當日輪西映亭臺金
碧與山光互耀如寳鑑初開火珠半墜雖赤城霞不
是過也
柳浪聞鶯在湧金門外即宋時豊豫門也沿堤植
柳地名柳洲上有柳浪橋
聖祖仁皇帝臨幸
御書柳浪聞鶯匾額並建亭構舫平臨湖曲架石梁扵堤
上柳絲踠地輕風搖颺如翠浪翻空春時黃鳥睍
睆其間流連傾聽與畫舫笙歌相應荅也䨇峰插
雲在行春槗湖上層巒叠嶂蜿蜒蟠結列峙爭雄
而南北两峯特為秀出每當雲氣蓊鬱時露䨇尖
故有两峯插雲之稱
聖祖仁皇帝御筆題額易两峯為䨇峰構亭於行春槗側
春秋佳日憑欄四眺儼如天門䨇闕拔地撑霄五
色絪緼隨風舒卷益徵太平雲物之瑞應云
斷橋殘雪出錢塘門循湖行入白沙堤第一槗曰
斷橋亦曰叚家槗界於前後两湖之間水光㶑灔
橋影倒浸如彩虹明鏡
聖祖仁皇帝御書斷槗殘雪匾額建亭橋上每當六出飛
霙葛嶺東西悉瓊林瑶樹晶瑩朗澈不啻玉山上
行迨至條風將届春雪初消遥巖近岫餘光尚積
洵為百榖兆豐之慶矣
蘇堤春曉宋元和間蘇軾以學士出知杭州築堤
湖上自南山至北山夾道植柳嗣守林希榜曰蘇
公堤康熙三十八年
聖祖仁皇帝臨幸
御書蘇堤春曉為西湖十景之首並構曙霞亭於左榱
桷凌雲簷牙浸水春時晨光初起宿霧未散雜花
生樹飛英蘸波紛披掩映如列錦鋪繡攬勝者咸
謂四時皆宜而春曉為最
曲院風荷在跨虹橋西宋時取金沙澗之水造麴
以釀官酒名麴院中多荷花稱麴院荷風
國朝因其舊址平臨湖面環植芙蕖引流叠石為盤
曲之勢
聖祖仁皇帝親灑宸翰改為曲院風荷並構亭於跨虹橋
之西軒檻玲瓏池亭&KR0772;窱花時香風四起水波不
興綠盖紅衣陂塘披拂穆然如見南風解愠時也
南屛晚鐘在清波門外南屛山與孤山遥對層巒
聳列翠嶺横披宛若屛障凌空而中峙者為慧日
峰其下即淨慈寺每當雲歸六瞑萬籟俱寂寺鐘
一鳴山谷皆應康熙三十八年
聖祖仁皇帝御書南屛晚鐘匾額而名山古蹟益著人寰
矣乾隆辛未
御書額曰正法眼藏聫曰慧日高擎猊座自安圓覺相
慈雲近接蕊幢時轉妙明機丁丑
賜寺僧明中聫曰片石孤雲窺色相清池皓月照禅心
花港觀魚由蘇堤第三橋曰望山與西岸第四橋
斜對水通花家山故名花港因宋時廢園鑿池甃石引
湖水注其中畜異魚數十種並建樓于花港之南
飛甍倒水重簷接霄方池一奩清可見底揚鬐鼔
鬛之状纖悉畢陳雖濠濮之間無以踰此
聖祖仁皇帝臨幸
御書花港觀魚匾額建亭安奉焉
雲林寺在北高峯下即古靈隠寺晉僧慧理始駐
錫於此唐宋名人多有題詠
國朝重修大雄殿及諸堂宇樓閣
聖祖仁皇帝賜名雲林寺
皇上南巡屢經
臨幸梵宇盤空香雲繞地洵為禅林最勝而
宸翰留題長萹短律超邁古今宋之問白居易李紳諸
人皆在下風矣乾隆辛未
御書額曰鷲嶺龍宫曰湧翠披雲聫曰峯從天竺來雲根
無往泉自上房出月印常圓甲辰
御書堂額曰七葉
冷泉猿嘯在雲林寺山門外飛來峯下峯有呼猿
洞六朝時僧智一善嘯嘗畜猿山中臨澗長嘯聲振
林木則衆猿畢集其下有泉清瑩寒澈沁人心脾
唐時作冷泉亭扵水中宋時改建於岸上今仍其
舊
蓮華峯在飛來峯稍西即靈鷲峯也状如蓮華故
名峯之南麓有天竺靈山教寺是為下天竺其間
古蹟曰繙經臺曰夢謝亭皆宋謝靈運遺蹟曰神
尼舍利塔隋仁夀年建曰三生石唐李源訪圓澤
相遇處曰七葉堂隋僧真觀建曰西嶺草堂唐僧
道標建曰月桂亭宋僧慈雲建曰曲水亭宋蘇軾
與周燾倡和有詩曰連雲棧宋郭祥正有詩曰瓔
珞泉元時所濬乾隆壬午
御書寺額曰法鏡庚子摩崖
御書曰秀拔曰無不竒
韜光觀海從雲林寺而西山徑屈曲松篁夾道草
樹蒙密晨曦穿漏如行深谷中約三四里始達韜
光菴懸崖結屋勢若凌空五六月中無暑氣上至
寺頂有石樓方丈正對錢江雲濤浩渺直接海亹
唐宋之問詩樓觀滄海日門對浙江潮即其地也
乾隆辛未
御書額曰靈岑日觀庚子
御書寺額曰韜光
北高峯在雲林寺後為湖上諸山最高之峯石磴
數百級曲折三十六盤乃至峯頂憑高俯瞰羣山
培塿湖水杯盂雲光倒垂萬象在下遥望浙江如
匹練横亘振衣騁目超然塵壒之表
皇上御製登北高峯極頂詩恭勒石上
天竺香市天竺寺在白雲峯南晉天福間建以奉
普門大士寺有上中下三院故稱三竺而上天竺
香火尤盛春時遠近鄉民駢肩接踵焚香頂禮以
祝豐年
聖祖仁皇帝御題法雨慈雲及靈竺慈緣匾額
世宗憲皇帝賜帑重建大殿
御製碑文
皇上南廵叠蒙
臨幸乾隆辛未
御書上天竺寺額曰法喜又額曰寳陀飛觀聯曰繞座
法輪明寳月盈階甘雨散天花乙酉
御書中天竺寺額曰法净
蕉石鳴琴在丁家山當湖之西上有岡阜俯瞰全
湖與北岸之烏石峯棲霞嶺相拱揖竒石林立状
類芭蕉題曰蕉石山房其下有池泉從石罅出㶁
㶁作琴筑聲磴道之南有石壁高丈許卓立如屛
遂稱蕉屛内庋石牀石几瑩潤無滓可以撫琴乾
隆甲辰
御書聫曰明月松間照清泉石上流
虎跑泉在大悲寺相傳唐元和中僧性空棲禅所
山苦難得水忽有二虎跑出山泉甘冽異常因名
虎跑泉宋時名祖塔院蘇軾蘇轍均有詩
聖祖仁皇帝臨幸西湖
御製詩二章
皇上六度經臨每有
題詠且叠和蘇韻於是勝蹟名泉益擅湖山之美矣
法雲寺在赤山舊名慧因禅院宋元豐時僧静源居
此疏釋經義傳播遠域有高麗國王子以金書華
嚴經三百部并捨經閣之貲附貢舶以進因呼為
高麗寺寺前為慧因澗乾隆丁丑歲
聖駕臨幸
御書寺額曰法雲
龍井在風篁嶺泉自崖腹湧出相傳有蛟龍居之
唐時建寺井上宋改名夀聖院僧辨才居此與蘇
軾秦觀米芾輩唱和芾書方圓菴記今存寺中内
有八景為湖山佳勝之冠乾隆壬午
御書額曰龍井曰湖山第一佳又額曰篁嶺卷阿曰清
虚静泰曰不著一相又八景額曰過溪亭滌心沼
一片雲風篁嶺方圓菴龍泓澗神運石翠峯閣又
額曰振鷺曰聽泉又池額曰浴麟曰浣花又聯曰秀
翠明湖游目頻來過溪處腴含古井怡情正及採茶
時又聯曰欣於所遇何空色樂在其間足古今又聫
曰玉毫珠頂無離即皓月清池得證因
湖山春社在金沙澗北有泉發自棲霞山涓涓下流
伏榛莽中上多桃花舊名桃溪雍正九年創建祠宇
祀湖山之神闢地為園徧植卉木中構高軒恭懸
世宗憲皇帝御書竹素園額右為溪流屈曲環繞作流觴
亭亭西置舫齋曰臨花舫迤南為水月亭後有樓
曰聚景最後為觀瀑軒為泉香室恭遇
皇上春巡屢停
鑾輅攷正祀典廟貌聿新永為村人報賽之所焉
玉帶晴虹在金沙堤上堤有槗曰玉帶槗中設三
洞以通裏湖舟楫南即丁家山隔湖眺望林壑深
窅恍如蓬闕槗西飛閣撑空迴廊繞水朱欄畫栱
金碧澄鮮橋畔花柳夾映灣環如帶宛若長虹卧
波横亘霄漢
玉泉魚躍在清漣寺内泉發源西山伏流數十里
至此始見甃石為池方廣三丈許清澈見底畜五
色魚鱗鬛可數投以香餌則揚鬐而來吞之輒去
有相忘江湖之樂泉上有亭曰洗心旁一小池水
色翠綠以白粉投之亦成綠色
聖祖仁皇帝賜名清漣寺
皇上翠華莅止
御製詩章恭摹勒石
大佛寺在錢塘門外石佛山以巨石得名相傳秦
時䌫船石也宋宣和間僧思淨就石鐫開佛面并
露肩頂一若湧地化現滿月初升構殿覆之遂名
大佛禅寺石壁下有沁雪泉四時澄澈不涸乾隆
乙酉
御書額曰大佛寺
瑪瑙寺在葛嶺之麓舊有瑪瑙寳勝院宋高僧智
圓所居本在孤山紹興間徙築於此先是智圓於
孤山課僕藝竹得泉名僕夫泉及寺徙之後元僧
芳洲亦於階下開鑿得泉因名後僕夫泉水極清
冽張雨有記乾隆庚子
御書額曰香臺普現曰禊亭餘韻聫曰法界湛虚明梵
聲指月淨因超色相旛影参風
葛嶺在寳雲山以晉葛洪所居故名其巔曰初陽
臺山半曰仙翁祠祠畔有丹井有寳雲泉皆稚川
遺跡山有古刹二一曰智果寺吴越時建宋蘇軾
守杭州延僧道潛號参寥子者居之因名其泉曰
参寥泉且為撰銘一曰夀星院亦建於吴越有寒
碧軒此君軒觀臺杯泉諸勝蘇軾所題夀星院四
景也乾隆四十五年
皇上臨幸賡和蘇韻勒石山間
黃山積翠在棲霞嶺後宋淳祐間僧慧開說法吴
興黃龍山後卓錫扵此忽雷震有泉出洞色紺而
冽人以為龍隨錫至因名黃龍洞洞中鑿石為
佛像旁有禅院院前層崕聳峙長松修竹互相掩
映望之蒼翠欲滴
石屋洞在石屋嶺下洞口刊石屋二字稍東為小
石屋刊石别院三字西北為石隩上刊滄海浮螺
四字西偏有石鐫虚谷二字又一窟上通天光是
為石樓四壁皆鐫羅漢像舊有僧舍遊亭乾隆四
十八年稍加式廓恭偹
宸覧
水樂洞在煙霞嶺下四望林巒聳秀巖石蟠結有
洞深窈莫測夏凉冬温清泉自洞底出奔赴磵谷
泠泠然作金石聲宋守鄭獬題曰水樂蘇軾為詩
紀之其旁僧居乃吴越時所創名西關淨化院今
為點石菴
湖心平眺在外湖之中央明嘉靖間建本宋時三
塔之一因其基築而廣之平臨浩漾南北两峯左
右對峙羣山遥列如屛前築石臺後啟舫軒中構
層樓周遭雜植花柳雕欄畫檻金碧掩映波恬翠
繞天影涵虚極水光山色之勝
聖祖仁皇帝
御題亭額曰静觀萬類樓額曰天然圖畫
皇上六度時廵均蒙
臨幸
天章稠疊即景會心洵愜知仁山水之趣乾隆壬午
御書額曰光澈中邊
瑞石洞在瑞石山麓有宋米芾書第一山三字由
半山亭而上為觀音洞夀星石青芙蓉石再上即
瑞石洞洞頂有飛來石旁為丁仙閣元道士丁野
鶴棲真於此秀石玲瓏巖竇&KR0772;窱清幽徹骨空翠
撲肌湖山奥區罕有倫匹
六一泉在孤山西麓宋蘇軾守杭時與僧惠勤為
方外交適有泉出惠勤講堂下因感懷歐陽修取
以名之惠勤亦歐陽修素交也南渡後歸入延祥
觀其蹟漸湮明夏時正訪得始重表之
皇上六度臨幸
睿藻聫翩偹有古今諸體從此歐蘇遺跡永垂不朽矣
乾隆乙酉
御書額曰六一泉甲辰
御書額曰光明普印
梅林歸鶴在孤山之隂宋處士林逋隠此構放鶴亭及巢
居閣又於孤山植梅三百本歲久不存後人補植者多今已
成林早春雪霽梅花盛開輙有白鶴翩&KR1473;翔舞其庭
聖祖仁皇帝臨幸
御書放鶴二字又
御臨董其昌書舞鶴賦勒碑亭上
皇上六次臨幸萹詠尤富又得蘇軾題林逋詩帖真跡
賡和其韻刻石亭前遂使真隠高蹤亘數百年猶有光
寵孤山從此不孤矣
述古堂在六一泉左蘇軾有栢堂竹閣詩即此地
也舊址久廢乾隆庚子歲稍加葺治復其舊觀
御書額曰述古堂曰柏堂曰竹閣聫曰妙悟契魚鳶風
披水面澄懷凝紫翠霽見山容
吟香别業在孤山放鶴亭之南舊稱勾留處前浙
江撫臣范承謨去杭時取白樂天未能抛得杭州
去一半勾留是此湖句書勾留處三大字揭於湖
心亭後移額建亭於此亭臨方塘清瑩如鑑塘内
栽荷花花時風來四面香滿一亭𬗋的綠房足供
吟賞
小有天園在净慈寺西慧日峯下舊名壑菴後闢
為園上構南山亭以供遐眺拾級而登有幽居洞
歡喜巖石壁摩崖刻米芾琴臺二字及司馬光隸
書家人卦俱稱名蹟乾隆辛未
御書額曰小有天園壬午
御書額曰勝閣聫曰每聞善事心先喜或見奇書手自抄
乙酉
御書額曰入雲
留餘山房在南高峯隂里人陶驥别業竒石峭拔
因山高下架屋數楹上為聽泉亭泉從石罅出瑽
琤不絶如奏琴筑每遇雨餘則飛瀑直注宛同匹
練下瀦為池澄澈可鑑中構平橋以通步屧亭後
循磴而上為流觀亭振衣俯視縈清繚白江湖皆
在舄下乃南山勝地也乾隆丁丑
御書額曰留餘山居壬午
御書額曰聽泉乙酉
御書額曰流觀聫曰鑿開石徑通雲徑搜出真山作假
山甲辰
御書聫曰綠柳紅桃春繪冶飛泉怪石地吟清
漪園在雷峯西照亭下舊名白雲菴乾隆二十年
重葺長廊繞閣鏡水通湖魚鳥親人雲山入畫一
邱一壑之勝亦足助湖山秀色乾隆丁丑
御書額曰漪園又額曰香雲法雨
昭慶寺在錢塘門外晉天福間吳越王錢元瓘建
名菩提院宋太平興國三年築萬善戒壇七年改
今額天禧時僧圓净嘗倣廬山慧遠結社於此王
禹偁有昭慶寺華嚴社詩
國朝康熙五十二年重建倚郭面湖稱為名刹有綠
野堂碧玉軒藏經閣諸蹟乾隆辛未
御書額曰深入定慧
敷文書院在鳳凰山之萬松嶺舊為萬松書院康
熙五十五年
聖祖仁皇帝賜浙水敷文匾額因名敷文雍正十一年
世宗憲皇帝特賜帑金以資諸生膏火延掌教講學其中
日有程課恭逢我
皇上六次南廵右文
臨幸
御製詩章令士子恭和
作人雅化洵與雲漢昭回矣乾隆
御書額曰正誼明道曰養士求賢聫曰瀠洄水抱中和
氣平遠山如藴藉人乙酉
御書聫曰正其誼不謀其利明其道不計其功
普圓院在資巖山之塢宋元嘉時僧慧琳開山吴
越時號資巖院宋大中祥符間始易今名院有石
筍峯高數仞圓峭如筆亦名卓筆峯又有金沙銀
沙二泉分繞左右合流為池乾隆庚子
御書額曰香界霏春聫曰寳月光圓妙不可思議鬘雲
香普真如是吉祥
理安寺在南山十八澗舊名法雨寺綠嶂百重清
泉萬轉異木靈草四時敷榮宋理宗時改為理安
國朝康熙五十三年
聖祖仁皇帝發帑重建置寺山千畆齋田二百餘畆
御書石磬正音及理安寺匾額雍正五年
御賜慈悲自在匾額寺有松巔閣法雨泉最為清勝恭遇
皇上時廵每停
清蹕焉乾隆辛未
御書額曰樹最勝憧乙酉
御書額曰識安心竟
六和塔在錢塘江岸宋開寶三年僧智覺於龍山
月輪峯開山建塔以鎮江潮名六和塔塔下為開
化寺
國朝雍正十三年奉
勅鼎建乾隆十六年
聖駕南巡厪念海塘
親登塔頂悉江流之曲折東望龕赭二山陽侯順軌海
若不驚
聖情悦豫爰
親灑宸翰為文紀事兼
御書額凡七曰初地堅固二諦俱融三明净域四天寶
網五雲扶蓋六鰲負戴七寳莊嚴分懸於塔又
賜開化寺額曰净宇江天聫曰潮聲自演大乘法塔影
常懸無住身
潮神廟在海塘上章家菴東乾隆四十五年
聖駕南巡
申命築老鹽倉一帶魚鱗石工而沙性澁汕樁木難施
忽有老翁言以大竹扦定沙窝同時齊下梅花樁
必無搖動試之果然及尋老翁莫知所向此皆
皇上勤求民瘼上格
天心是以百神效靈鉅工速蕆乾隆癸邜冬奉
勅重修廟宇
欽頒
御製聫額詩章以荅靈貺勒之貞珉並
命將壬午
御製觀海塘誌事詩鐫於碑隂丁丑
御書額曰保障東南聫曰神祐安瀾曲折三江潮有信
人占利涉澄清萬里海無波壬午
御書額曰澄瀾保障聫曰百谷歸墟澤滙江湖資利濟
三亹循軌潮平龕赭慶安恬甲辰
御書額曰福佑靈宣聫曰昭貺順南亹信符朓朏恬瀾
安子位利普農桑
鳳凰山在鳳山門外有左右两峯綿亘數里形如
鳳翥因以得名其右麓有勝果寺剏自吴越由寺
側取径而上曰中峯又上曰月巖又上曰排衙石
吴越錢氏所名也峯頂地平如掌舊名四顧坪乾
隆乙酉
御書額曰澄觀臺曰江湖曠覧聫曰花含春意冶石戴
古皴竒
梵村
閱武樓在五雲山南地本名范村見神州古史考近
志以其地近雲棲時聞梵唄改今名乾隆辛未以
後
翠華幸浙皆
閱福建水師於觀潮樓之江滸甲辰歲臣僚以其地沙
漲水淺難於駕駛因於是村恭建
行殿並重樓數楹以偹
法駕臨視焉
雲棲寺在錢塘江上五雲山之西舊傳山上時有
五色瑞雲飛集遂名雲棲前繞大江沿江取路而
入行萬竹中延緣十餘里轉入轉深山半有洗心
亭為遊人憩息之所寺建於吴越時後名棲真院
明季有釋祩宏號蓮池者居之復名雲棲
聖祖仁皇帝南巡疊蒙
臨幸
御書雲棲及松雲間匾額
皇上翠華頻莅喜其地僻而幽緇流猶能守其家法
吟咏之間三致意焉乾隆辛未
御書額曰香門净土曰修篁深處曰南無阿彌陀佛又
亭額曰悦性聫曰山深獨闢清净界竹翠常飛妙
鬘雲壬午
御書額曰西方極樂世界安養道場乙酉
御書聫曰水向石邊流出冷風從花裡過來香
浙江秋濤按浙江亦名曲江潮汐自海入江為龕
赭二山所束激而為濤一日夜再至應候不爽而
秋八月為尤盛
祖祖仁皇帝两幸江濱
御製恬波利濟四字匾額我
皇上法
祖勤民疊蒙
臨幸
宸章璀璨照耀江潯自是川靈效順潮汐以時利涉興
歌安瀾永慶焉
欽定南巡盛典卷八十六
