欽定南巡盛典卷四十三
河防
乾隆二十九年四月十三日江南河道總督高晉
奏言竊(臣)由徐州至清口查勘黃河各廳工程料
物前經恭摺奏
聞伏查清口為淮黃交滙之區清口以上宿桃等廳專
受黃水自清口東壩以下則淮黃合流計程二百
餘里至雲梯關迤東歸海比年来(臣)仰遵
皇上聖訓將清口東西壩預為啟拆大加展寬俾湖水
暢流東注不致由五壩旁洩業已著有成效惟下
游山海二廳以二瀆之水合為一河兼以伏秋盛
漲或遇海潮相抵每致水勢平堤拍岸工程險要
(臣)前於荆山橋工次據山安海防廳營稟北岸之
五套南岸之陳家浦近日溜勢趨逼漸次坐灣將
成頂冲入䄂之勢舊有土堤卑矮單薄請估帮高
厚添築魚鱗越堤方能抵禦估需工料銀二萬餘
兩(臣)隨于查工時親赴各該處往来周歷細加察
勘如雲梯關之内南岸阜寧縣馬起營等工北岸
安東縣佃湖等工均屬逼近城垣更多民舍村庄
凡迎溜頂冲之處所謂尺地必争自應將現有埽
壩工程加謹防護隨時修築堅實以資鞏固至雲
梯關以外南岸至灶工尾北岸至六套俱係蘆葦
蕩地離海甚近即間有樵採漁戸散處其間亦遷
徙無定是以舊制本無堤岸因一朢平灘水勢易
於散漫曾設卑矮土堤約攔水勢與雲梯關内緊
要堤工形勢迥别每年汛水長發海潮倒漾出槽
漫灘内外皆水無關緊要自應不與水争地無事
生工檢查舊案乾隆十年南岸陳家浦漫溢因海
灘土性浮沙樁埽旋築旋塌不能施工直至水落
掛淤填土補築其北岸五套於乾隆十八年及二
十五年亦經兩次漫灘過水旋即掛淤並無妨礙
今若因溜勢坐灣乃復添築越堤勢必又將卑矮
土堤加帮高厚修築埽工昔年之陳家浦前車可
鑒不特虚糜錢糧而海灘地面埽工難期穏固實
屬無益(臣)與淮揚道吴嗣爵率同各廳營詳加相
度冄四講求陳家浦五套二處與其築堤束水致
生新工不若讓地與水以順其性查現在黃河距
堤尚有八九十丈以至一百二十丈不等此時可
以緩辦將来伏秋汛内冄看刷崖情形如溜勢仍
然兜灣向裹則舊有卑薄土堤不必加帮亦不必
添築魚鱗越堤只湏預于舊堤上首另做斜長子
堰一道俾地勢展寬約攔漫灘之水使之滙歸正
河暢達入海而所築子堰夫工約估需銀不過數
千金即在該二廳歲搶修庫貯内撙節辦理毋庸
另請錢糧如此則山海二廳雲梯關下游既可不
致生工而清口東西壩每年大加拆展湖水滙黃
歸海尾閭寬闊於就下之勢益資暢達矣奏入
上諭曰覧奏俱悉餘有旨諭
乾隆二十九年五月十九日江南河道總督高晉
奏言竊(臣)接准
廷寄欽奉
上諭朕前歲南巡在徐州閱視河工見北岸有隄身單
薄高晉奏稱應行放淤培護先挑倒勾引河俟應放
時放淤等語今閱時已久未見該督摺奏及此其曾
否相度籌辦並現在該處情形若何著傳諭高晉可
即詳悉具奏欽此(臣)跪讀之下仰見我
皇上垂念河防工無鉅細莫不時厪
宸衷(臣)伏查徐屬宿虹廳之黃河北岸夏家馬路一工
係在運河縷隄外正當黃河頂冲築做壩臺鑲埽
保護縷隄與壩臺兩相交峙中隔二三十丈全是
坑窪深塘工程素稱險要(臣)從前協辦河務時曾
與前河臣白鍾山以放淤相商事未果行乾隆二
十七年春恭逢
聖駕南巡
親臨閱視該工隄身單薄經(臣)將該處應行放淤培護
先挑倒勾引河俟水長時相機放淤之處面奏請
訓仰蒙
聖鍳俞允(臣)於跪送
聖駕回鑾後即赴該工相度將工頭工尾應開進水出
水倒勾引河如法辦竣然放淤必待黃河水勢盛
長開放始克有濟是年伏秋汛内黃水盛長兩次
䦕放後計澄淤五六尺至八九尺不等(臣)於該年
奏報查勘徐属各工情形附摺聲明未經耑摺具
奏上年(臣)於勘辦春工時復將該處倒勾引河挑挖
修慗迨伏秋黃水盛長又經疊次䦕放因工長四
百四十餘丈尚未一律淤成夲年(臣)督辦徐州荆
山橋河往返該工查勘數次詳加測探現在上叚
長一百餘丈下段長九十餘丈已澄淤八九尺不
等通身坑塘亦俱墊平惟中段計長二百丈許止
澄淤二三四尺仍湏設法接續辦理未便使其功
虧一簣隨與道廳參遊等冄四講求細心籌計查
放淤引河形取倒勾是以進水勢緩工頭則水過
淤停工尾則倒漾之水淤亦易積惟中段所過之
水沙停兩頭積淤甚少今應於該工中段磨盤埽
迴溜處另挑倒勾引渠一道俾黃水自中段引入
由上下兩頭分流而出則中段進水停淤必多可
期與兩頭所澄之淤一律相平庶隄埽培護堅厚
工程得資鞏固現在督飭廳營照此辦理(臣)原擬
今年夏秋放淤工竣恭備明春
鑾輅經臨奏請
皇上閱視今奉
諭旨垂詢所有(臣)歷年相度籌辦並該處現在情形理
合繪圖貼說詳悉具
奏奏入報
聞
乾隆二十九年五月二十七日山東廵撫崔應階
奏言竊(臣)因直隸全漳歸衞東省沿河州縣及直
屬下游一帶恐致漫溢已照裘曰修所奏將四女
寺壩口支河展寬一十二丈以資分洩並將沿河
兩岸堤堰勸民加高培厚辦理完竣(臣)往来查勘
如沿河之武城縣境内地勢最窪運河東岸有沙
河一道遇伏秋雨多臨清夏津等處坡水皆由沙
河滙注武城之牛蹄窩祝官屯一帶為東岸運堤
所隔不得入運常至淹浸民田雖牛蹄窩舊有涵
洞因地勢外高内低運河漲發反至倒灌民間每
年加築護堤俟秋後運河水消䦕堤洩水民田方
得消涸又武城縣境内運河西岸有蔡河一道西
通黃潞河遇伏秋雨多則上游臨清並直隸清河
䓁處坡水俱由黃潞河蔡河滙注武城之馮家灣
為西岸運堤所隔不得入運浸灌民田每年亦俟
秋後運河水消開堤洩水(臣)查武城東西兩岸坡
水不能入運民間每年秋後開堤春間堵築出於
萬不得已且時堵時開堤不堅固運道攸關任民
開挖恐失緩急機宜况開堤之處水勢旁刷每年
以數十萬之土冲入運河多費撈濬(臣)與布政使
梁翥鴻運河道李清時濟東道尹嘉銓履勘詳籌
擬於東岸之牛蹄窩祝官屯西岸之馮家灣䓁三
處各建石閘一座設板啟閉遇運河水大則下板
以防倒灌深秋水落則啟板以消積潦較之䦕堤
顯有節制内如馮家灣坡水甚盛一閘不足以資
宣洩擬將閘門展寬分為兩空中設磯心開槽下
板則水勢得以暢洩以上三處閘座除將牛蹄窩
舊有涵洞甲馬營舊有廢閘選舊石可用者凑用
外其應添工料飭令據寔確估叧取估冊咨報於
耗羡項下動用似此辦理庶得大消坡水直東民
田均免淹浸又免民間每年䦕堤有悮運道似属
一勞永逸之事(臣)謹會同河(臣)葉存仁恭摺
奏明並將該處情形繪圖貼說恭呈
御覧奏入
諭如議行
乾隆二十九年九月十九日江南河道總督高晉
奏言竊查宿虹廳属夏家馬路放淤工程伏汛内
新淤尺寸業經(臣)繕摺奏蒙
聖鍳交秋以来黃河水勢節經加長(臣)又兩次飛飭該
廳營䓁如法䦕放旋據廳營稟報該工中段業已
淤平應否接續辦理請示到臣兹(臣)前赴上游徐
属查工隨親至該處逐一履勘查該工計長四百
四十餘丈從前自兩頭進水上段一百餘丈下段
九十餘丈兩年来已澄淤八九尺不䓁中段之二
百餘丈只澄淤二三四尺本年伏汛内改由中叚
進淤雖又增淤二三尺然較兩頭所澄之淤尚少
一二尺今秋汛内又經兩次進淤二三尺已與兩
頭一律淤平測量現在淤高水面三尺是當日埽
後深塘已成平地從此頂冲要工得有後靠化險
為平(臣)復再四相度該工淤高水面三尺雖已著
有成效然而淤益高則工益固自應接續辦理以
期一勞永逸(臣)隨面交該管廳營督率兵夫在新
淤中間接挑溝槽寬以一丈深以三尺為率挖起
之土分鋪淤面並將上中下三道倒勾引渠如式
修慗目下秋汛未過若遇水長仍可進淤即或水
不再長亦可為明歲伏秋放淤之計(臣)並在工上
下看定安設馬頭地方明春
翠華南幸届期敬謹預備恭請
聖駕臨工閱視若得仰蒙
指示臣更知有所遵守矣奏入報
聞
乾隆三十年二月十三日江南河道總督高晉奏
言本月十二日恭逢
聖駕親臨閱視清口木龍工程荷蒙
聖明指示應于四架木龍迤下與陶庄積土相對之處
再添木龍一架庶挑溜更為有力大溜全歸北岸
則陶庄積土自可冲刷淨盡以收清黃並流之效
(臣)遵即測量地勢蒙
皇上指示之處在四龍迤下相隔一百九十丈正與北
岸陶莊積土緊對應遵
旨即於該處添建木龍一架擬長五十丈挑溜全趋北
岸寔属有益除現在委員核寔確估辦料俟料物
到齊儧辦務於伏汛前完竣奏入
上是之
乾隆三十年二月十四日兩江總督尹繼善江蘇
巡撫莊有恭奏言據協辦大學士陳宏謀奏請將
常鎮二府港汊圩圍責成司道大員前往查勘有
阻塞破損者疏濬培補其通江尾閭如孟河之類
如有淤塞大加挑挖期於有蓄有洩奉
旨俟到江南時交該督撫查辦欽此准軍機處移交到
(臣)䓁竊照農功必藉乎水利而水利之興修全在
溝洫流通圩隄堅固方足以資灌溉而衞田疇伏
查江南一省恭逢我
皇上疊舉時巡盛典
翠華所遇指示機宜如徐海淮揚一帶河道溝渠俱大
發帑金次第疏瀹並於工竣之後督率民力每年
歲修不使稍有淤塞其蘇松太䓁處前歲亦經
奏明將淞江婁江河道一體開濬現在宣洩以時旱
澇有備豐亨屢慶成效可稽至常鎮二府地土寬
平河流坦易本不至如淮揚蘇松各郡之低窪惟
是地近江邊潮汐往来不無淤沙停積如鎮江府
之城河臣䓁已于上年飭令該道府勸諭紳士設
法開疏報騐竣工又如金壇縣之運河亦據該縣
紳士呈議集費經(臣)䓁批准定於今歲農隙築埧
大挑原俱仰體
聖主重農興利至意量民之力因天之時次第辦理今
據陳宏謀所奏皆属應辦之事(臣)䓁伏查該二府
支河汊港圍蕩堤塘所在皆有向俱民間自為經
理但恐心力不齊彼此諉卸自應官為督辦至通
江尾閭如孟河之類淤塞年久工煩費重非可苟
且圖功且東作將興大江以南民勤力作届期即
刻無寧晷断不能即時興工(臣)䓁擬請先委常鎮
道督同常鎮二府親往各處逐一查勘分别先後
舉行如支河汊港圍蕩堤塘坍塌淤滯工費無多
者即立督各業佃&KR0008;期挑挖培固至通江尾閭如
孟河之類應大加挑濬者先測量高下淺深工費
需用若干諭令民間公同議辦或一時民力難於
集費則酌借公帑分年徵還俟查明之後冄另委
大員覆勘分定段落預選紳耆多派官員先定規
模俟本年農隙齊力大舉務期節節疏通農田永
頼以仰副
聖懷奏入
諭依議行
乾隆三十年三月二十八日江南河道總督高晉
奏言切查徐州豐碭廳毛城舗原設砕石滚壩為
宣洩黃水盛漲之水啟閉機宜最關緊要乾隆二
十七年恭逢
聖駕南巡臨徐閱視北門外誌樁水勢仰蒙
睿謨廣運因時制宜欽奉
諭旨毛城舖迤東之唐家灣引河視徐城水誌長至一
丈一尺五寸以上䦕放宣洩俟漫灘水落即行堵閉
仍令督撫河臣於按誌應放時一面奏聞一面辦理
欽此臣敬謹遵守二十七八兩年伏秋汛内徐城
水誌加長逾誌將唐家灣草埧依時啟閉二十九
年未經漫灘唐家灣亦未開放俱經臣先後具摺
奏
聞(臣)數年以来留心察勘該處從前漫灘係在唐家灣
迤下二十七年漫灘正對唐家灣引河二十八年
漫灘又在唐家灣迤上察其所以上下無定之故
盖漫灘一次則河唇必高仰數寸以至尺餘不䓁
水性就下乘低而漫理勢固然惟是唐家灣漫灘
形勢既已自下而上河崖袤延二三十里地方廣
闊若聽其自然不加修治將来漸徙漸上正與蔣
家營傅家窪䓁處逼近恐過水較多致有掣溜之
虞臣查毛城舗下游濉河每年秋汛後如有淤墊
俱經勘估挑濬今唐家灣引河外灘既因沙淤高
仰自應比較
欽定徐城水誌尺寸將該處河灘新淤浮沙剷去一遇
水長逾誌即䦕放唐家灣引河以資宣洩方合機
宜臣于上年冬間親往查勘督飭道廳將該處河
灘新淤測量剷平地勢高下悉仍其舊總以徐城
水誌為凖似於節宣下游減洩盛漲均有禆益奏
入報
聞
乾隆三十年四月十三日河道總督李清時山東
巡撫崔應階奏言竊查德州城外衞河因西方菴
形勢偏趋城垣受險于乾隆二十七年十一月内
經前河臣張師載前撫臣阿爾泰會同
奏明在於對岸魏家庄挑挖引渠長四百九十五丈
分洩溜勢嗣因新挑引渠河身窄狭䦕放之後舊
河内西方菴險工仍不能盡除又經前河臣張師
載
奏明將舊河口門堵築攔河大壩令全流悉歸引渠
冀其冲刷寬深臣䓁屢至其地逐一勘騐舊河原
寬三十五六丈今引渠僅口寬十二三丈引渠兩
崖全係膠淤兩年以来水勢不能冲刷現在口底
寬深仍與原挑丈尺不相上下伏查衞河之水滙
合汶漳每至伏秋大汛勢甚浩瀚在河面較寬之
慮尚慮出槽盈岸今以十餘丈之引渠承受全衞
之水咽㗋既束勢必益增其漲上年汛水安瀾至
此處因引渠窄狭水勢擁高浸及攔河壩上竭力
搶護始保無虞此其明騐也查舊河現寬三十五
六丈若將引渠大加展寬與上下舊河一律水勢
非不可以下達而核計土方銀兩需費較多若䦕
壩分水不加約束則舊河勢順溜復偏趋險仍未
除臣䓁公同商酌可否將攔河壩挑開酌留舊河
口門二十丈聽其分流壩之兩頭用草柴褁護并
於西方菴頂冲迎溜之處修築挑水草壩以挑溜
勢其舊日埽工酌量應修之處相機辦理庶水勢
分行俾得有節制舊河内不致盡吸全河之水而
迎溜之處復有壩工挑護河流暢順于河道城垣
均属有益奏入報
聞
乾隆三十年九月二十六日大學士管兩江總督
尹繼善䓁奏言竊照常鎮二府港汊圩圍通江尾
閭前據協辦大學士陳宏謀奏請修培挑挖經(臣)
等議奏先委常鎮道府查勘如支河港汊圍蕩堤
塘坍塌淤滯工費無多者應督業佃尅期挑挖培
固至通江尾閭應大加挑浚者諭令民間公同議
辦或一時力民難以集費酌借公帑分年徵還奉
旨依議欽此當即飭委該道府逐一詳查確勘兹據常
鎮道陳大化䓁勘明該二府通江尾閭支河汊港
多属深通圍埂堤岸亦俱完固其武陽宜荆四縣
聮界之南運河暨金壇丹陽兩邑交界之七里橋
河冬令水涸均有淤淺現據各該縣士民按田集
費自行興挑外惟常州府属武進縣之孟瀆德勝
兩河南通運道北達大江關係數邑水利蓄洩民
田萬頃咸資灌溉緣吐納江潮流沙停積河身淤
墊亟湏築壩大加挑濬孟瀆河計長一萬五百餘
丈約估工價銀三萬一千九十餘兩德勝河計長
六千六百餘丈約估工價銀二萬二千七百五十
餘兩其孟瀆河旁舊有小河一道分流入江較正
河近便直捷潮退盡由小河洩瀉正河水緩沙停
易致淤墊應于小河分流處添建石閘一座責成
小河司巡檢同孟河舊閘一並管理依時啟閉使
潮退全歸正河以免停沙壅滯所有建閘工料約
估需銀五千六百九十兩零通計孟瀆德勝兩河
挑浚建閘共約估工料銀五萬九千五百四十餘
兩工費浩繁民力一時難以措辦據武進陽湖兩
縣士民呈請備動公項于今冬築壩分叚儧辦按
兩邑田畝騐派分作四年徵還又鎮江府属丹陽
縣之九曲河亦係通潮濟運灌溉田疇年久淤塞
應行挑濬計河長九千五百餘丈内有橋閘坍塌
均湏修慗共約估工料銀一萬三千七百九十餘
兩據該縣士民呈請借項于今冬興挑按照沾用
水利田畝騐派分作三年完&KR0819;詳報到(臣臣)䓁查
常鎮二府属孟瀆德勝九曲三河均係通江尾閭
攸關水利農田今既年久淤塞自應一律挑濬深
通以資宣洩灌溉現在行司遴委幹員于秋深水
涸時再行詳細覆勘核寔一面選擇誠寔士民分
派段落酌定章程於冬間興舉勒限完竣其孟瀆
河添建閘座一並選擇紳士購料承修仍遴委諳
練河員分段督催責成道府随時稽察工竣委員
騐收務期處處如式工歸寔在惟是三河所需工
料多至七萬數千兩民力不齊仰懇
聖恩俯准於司庫公項銀内借給儧辦仍按所借銀數
丹陽縣分作三年徵還武進陽湖二縣分作四年
徵還庶民力稍紓大工得以尅期告竣數邑水利
農田永資利頼億萬民人感沐
隆恩於靡既矣奏入
諭如所議行
乾隆三十年十月十四日河道總督李宏山東巡
撫崔應階奏言竊臣䓁接准乾隆三十年七月初
五日
廷寄欽奉
上諭前因微山湖蓄水過多遇夏秋漲溢之時瀕湖窪
地每多淹浸經崔應階䓁奏請宣洩微湖以誌一丈
為度於韓庄添建新閘以殺其勢並挑荆山橋以暢
其流辦理以来漸著成效今歲南巡回鑾時舟行所
經詢悉該處情形知濱湖漥地近多涸出農田耕作
有資但湖水暢消既久瀦蓄未充亦恐艱于濟運事
難兩利深厪熟籌今據楊鍚紱奏稱湖内之水湏存
一丈二尺用至五月八閘底水尚可得四尺餘寸足
供挽運若止存一丈則五月八閘底水止存二尺六七
寸重運難以遄行請交山東河撫二臣將現在各處
出水口門地勢高下水勢深淺尺寸與湖口滚水壩
是否相䓁及可否量改水誌之處確切定議如水誌
難以議改或將湖口以下至頓莊閘數十里河底一
律挑深五尺以為調劑䓁語所奏于漕渠轉輸自有
禆益但水誌改加二尺於低窪地畝有無妨礙及挑
深河底是否可行著崔應階同李宏李清時詳悉確
勘定議具奏期於漕運民田均得利頼可將此傳諭
知之楊錫紱摺並抄寄閱看欽此臣崔應階接奉
諭旨後即于九月十四日自省城𧺫程前至濟寧會同
(臣)李清時馳赴韓庄䓁處臣李宏亦于十九日到
工隨會同悉心相度詳加籌議遵查濟魚䓁處向
因微湖水大不能消掣致淹民田上厪
宸衷屢荷
聖慈欽差大臣會同河撫諸臣勘籌妥辦加意疏消近
年以来積水暢洩歲獲有秋臣䓁細查水誌濟魚
濱湖地勢高于滚壩無幾如消水至一丈濟魚民
地方能播種若將滚壩加高二尺則濱湖地畝未
免浸淹歷冬及春未能速涸越至次年舊水未消
新水又至民田消涸寔属難期惟是漕運民生均
關緊要不得不反覆籌熟如漕臣所稱八閘水勢
至五月止存二尺六七寸正值天晴日久上源放
水過弱之際誠為不足查現在湖水深九尺九寸
時届蓄水入湖湖口雙閘未經啟放而目下八閘
運河之水現存四尺五寸不等即最淺之處亦有
二尺臣䓁探量湖水現高於運河水面二尺餘寸
来春䦕放雙閘河淺處可有五尺餘寸之水歷查
微湖滚壩每月消水六寸重運經行約有三月之
久除消水一尺八寸迨江廣重運入境尚可存水
三尺四五寸江廣船身重大三尺餘寸之水實難
浮送(臣)䓁冄四圖維將滚壩内磯心每空安砌石
槽設立板片如今歲水小之年加板攔束多收一
尺設遇隂雨連綿水勢日增即將所下板片盡行
啟除俾得及時暢洩至于八閘河㡳多係砂礓難
於開鑿若自湖口以下至頓庄五六十里悉行挑
深五尺不特工力浩大糜費帑金而且韓庄以上
運河亦恐抽掣過甚反至淺阻惟應將八閘運河
確加勘估不必拘定五尺之數凡有新經淤墊沙
泥盡行估挑務至舊時河底而止如此則水小之
年滚壩之上既經加水一尺八閘河㡳又復挑深
於漕臣增水二尺之數儘可相符而濟魚民地亦
不致有浸淹之患矣至于各處支河出水之口如
小梁山内華山蘭家山伊家河䓁處較量河底俱
低于滚壩今既于該壩設板攔水所有各處水口
應悉堵閉以俟應行宣洩之時立即啟放臣䓁再
查韓庄以下地勢西高東窪勢若建瓴所以舊制
於數里之内建閘至八座之多原欲節節關攔以
資瀦蓄年来因江南泇口猫兒窩䓁處間有淺澁
不得不亮八閘之板以為接濟之用督臣高晉覆
奏漕臣條奏案内已將盧口亂石壩拆寬五丈沂
河之水得以引導入運而江南河定河清河成䓁
閘與山東八閘毗連亦可以下板(臣)李宏已飭令
管閘官員照山東八閘之例會牐啟閉其泇口猫
兒窩淺澁之處逐一測量于冬底流濬一律深通
是運河水勢来路增多而山東八閘既無虞淺阻
而江南邳州一帶足資浮送有餘矣(臣)䓁凛遵
聖訓周詳因時斟酌惟在洩所當洩蓄所當蓄務期民
田無淹浸之患漕渠無淺澁之虞庶幾仰副我
皇上重農利漕至意添設滚壩石槽閘板及疏濬八閘
所需銀兩即在運河道節省項下通融辦理毋庸
另請錢粮奏入
上諭曰所議甚妥依議行
乾隆三十年二月二十四日河道總督李清時奏
言竊照德州城外西方菴運河逼近州城兜灣迎
溜年年修做埽工所費不貲乾隆二十七年經原
任河臣張師載陞任撫臣阿爾泰来往勘籌會同
奏明在於對面魏家庄改挑引河一道以免城垣之
險復將舊河口堵築令全流悉歸引河彼時籌辦
之初原寬十二三丈深與舊河一律足資粮艘冬
春運行俟伏秋水盛使兩崖自行刷寬因年来漳
衞水勢未經盛漲河底雖較舊河刷深而兩崖俱
係膠泥未能大刷嗣經調任河臣李宏以新河窄
狭水盛之時恐不能吞納全河于三十年四月内
奏請將所築舊河大壩仍行挑䦕鑲做挑水壩褁頭
復將西方菴埽工附請鑲做各在案臣来往勘工
見該處自開挑舊壩以来水勢旁分恐冬春水弱
運河未免淺澁且舊河既已䦕通伏秋冰長西方
菴䓁埽工仍湏年年修做以衞城垣(臣)查此叚運
河自西南直射西方菴折而東北形如灣月該處
運堤外臨大溜内趺深潭情形備極緊要當年創
挑引河以免城垣受險最為妥協惟原挑河身未
免過於窄狭再三熟籌仍當將舊河大壩照舊堵
截其河身窄狭之處再加展寬與上下舊河約略相等
核計土方共需銀三千餘兩細為核算西方菴及
挑水壩兩褁頭歲有搶修所費亦三千餘金今展
挑引河需用之銀不過搶修之數一年一經告成
不獨該處堤工可以化險為平德州城垣可以永
資保障西方菴䓁各埽工亦可以永停修做至估
需銀兩仍在運河道属歲搶項下通融動用毋需
另請司庫錢粮除確核細數造册送部外所有(臣)
籌辦情形謹繕摺恭
奏奏入報
聞
欽定南巡盛典卷四十三
