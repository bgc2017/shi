欽定南巡盛典卷九十五
奏議
乾隆二十八年十二月十七日两江總督尹繼善
等奏言竊惟時邁省方自古載為典禮我
皇上俯從輿望三次南巡江浙
殊恩疊沛
愷澤覃敷蔀屋茅簷莫不感戴
皇仁淪肌浃髓是以
翠華所至衢歌巷舞夹道懽迎此雖周詩之頌懷柔夏
諺之稱遊豫未足比擬
隆規也且以河防重大屢邀
鑾輅親臨閱視指授機宜凡在前人籌議之所未周臣
等經營之所未及悉荷
宸衷裁制
睿訓精詳故連年以来淮黃並奏安瀾澤國均安袵席
濱水沮洳之地皆成沃壤膏腴歲慶豐登羣資利
賴無論黃童白叟僉謂
聖主勤民無逸到處蒙庥倘逢
御輦頻来更多
錫福臣等備員江省博採與情當此年豐人樂之時益
深就
日瞻
雲之願計至後年乙酉已越三載之期恭懇
皇上允降綸音即定南巡吉日再光鉅典以洽億兆歡
心所有一切事宜臣等仰體
聖意既已確核章程務去繁華撙節預備惟望
六飛早届吳山越水同欽
至德輝光欣看萬姓尊親華祝嵩呼永誌
熙朝盛事臣等敬謹恭摺奏請奏入
上諭恭載
恩綸
乾隆二十八年十二月二十日閩浙總督楊廷璋
等奏言欽惟我
皇上以法
祖愛民之
聖心行省方問俗之
盛典前自乾隆十六年以来三次恭奉
聖母皇太后安輿南巡幸浙
錫類推仁
殊恩疊沛凡属臣民無不均沾普慶喜溢歡騰自乾隆
二十七年春
聖駕回鑾以後至今又隔三載浙省年糓豐登地方寧
謐白叟黃童飲和食德隨地隨時俱各感戴
帝澤瞻
天仰
聖之忱倍加誠切伏查歷次
鑾輅經由之地絲毫不煩供億即杭城内外
行宫及各處古蹟名勝以及
營盤道路節經辦理著有章程並無糜費臣等職任
封疆體察輿情竊見羣黎望
幸之殷實属肫誠懇擎不敢壅于上
聞仰懇
皇上天恩再舉
時巡之典
頒示啟鑾諭旨以慰億萬萬黎庶蒼生之望再查浙省
海塘乾隆二十七年春月仰蒙
皇上親臨指示臣等敬謹遵奉辦理一切柴土石各工
俱慶穏固惟是塘工關係重大沙水坍漲靡常臣
等究恐才識未周更求
聖駕再賜臨幸尖山石壩暨仁寧等處將一帶塘工
面加訓誨俾臣等欽奉仰體黾勉遵辦永慶安瀾臣等
實感激無地謹合詞恭摺春請奏入
上諭曰昨尹繼善等奏已有旨矣
乾隆二十九年四月初九日尹繼善奏言恭照
聖駕巡幸江南沿途應需分設臺站接逓文報用馬衆
多臣于乾隆二十二年在通省州縣額設驛馬内
通融協撥尚慮不敷各属仍自備餘馬應付乾隆
二十七年因江南驛馬已奉裁七百匹較二十二
年額數更少𣲖應益属不敷若不酌量加增必致
貽悮差務經臣奏請將裁馬七百匹暫行復額應
差仰邀
聖恩俞允今次
翠華載幸所有江省驛馬應循上届之例暫照從前原
額加增馬七百匹分𣲖沿途經過各州縣准其于
驛站項下借支採買自本年十一月初一日為始
照依額設驛馬一體支給草料至差竣日停其支
給仍將所買馬匹照數變價歸還原欵如此斟酌
辦理則暫增馬匹既于差務甚有禆益而差後仍
行照數變價還項亦于錢糧並無虧缺奏入
諭如所議行
同日尹繼善奏言恭照
聖駕南巡所有隨從官兵執事人等應需乘騎馬匹歷
次俱于綠營各標營及江寧京口駐防馬内各撥
馬四千匹分屯江南江北伺應查綠營額馬止有
四千四十餘匹于𣲖撥應差四千匹之外所餘無
幾臣恐臨期貽悮向于江西營驛馬内酌調數百
匹来江協濟今次仍應照辦外惟江寧京口駐防
額馬本有六千匹因上年奉裁京口駐防兵丁有
甲馬二千名即減馬二千匹現在駐防額馬祗有
四千匹儘數當差沿途設遇疲乏無馬添换自應
預購馬匹以防缺悮現據將軍臣容保于貯庫馬
價内委員赴口購馬四五百匹備用酌須冬間赶
至江南既恐尚有不敷且慮新馬到江相去差期
不遠喂養未久難以應差惟有撥協隣省馬匹方
克有濟查乾隆二十年江省需用差馬先准軍機
處議請於軍營凱旋馬内領取亦因新馬不能應
差復經奏准在于豫省旗營馬内調撥二千五百
匹赴江應用今次八旗駐防應需預備之馬仰懇
聖恩俯照乾隆二十年之例在於豫省旗營馬内酌撥
六百匹協濟江省惟是前項協濟馬匹應差之後
即多疲乏難以再還豫省查旗營之馬每年倒斃
缺額者原應買補應將此馬即交江寧京口駐防
作為補額之需一面照原撥數目觧價還豫聽其
自行購買以補撥缺之數但江省往年赴口買馬
合計馬價同沿途喂養盤費每匹約需銀十七八
两豫省採買馬匹大約亦需此數自應公平還價
使豫省易于買補應俟
恩准之後臣與豫撫臣商定會同將軍臣容保扵存貯
馬價内照數移還臣緣差馬緊要專摺奏懇如蒙
聖恩俞允應令豫省于本年十月内預備撥送在于两
省交界地方交收所需沿途料草及撁夫飯食等
項各歸本省照例報銷合并聲明奏入報
聞
乾隆二十九年七月十九日尹繼善奏言恭照明
春
聖駕南巡一切扈從人員應需乘騎馬匹于江省綠營
並駐防八旗馬内各以四千匹分江南江北𣲖撥
伺應前因八旗馬匹不敷經臣奏請借撥豫馬六
百匹仰蒙
聖恩允准為數已属寬餘而綠營應差之馬通省額數
止四千有零雖經臣酌量𣲖撥現已足用但馬匹
應差日久不無倒缺若不籌辦多備臨時設有貽
悮所關匪細臣與提鎮諸臣再三商酌必湏再購
餘馬數百匹預備接濟而此時無項可動查存貯
司庫内有各官養廉馬價一項可以酌動現于此
内借支銀六千餘两委員出口採買馬匹回南加
料喂養以為明年差所臨時倒缺之用其借支養
廉馬價銀两仍于各營明歲例領大報馬價内按
分領馬匹營分照數扣還歸欵至漕河撫各標營
臣亦移咨酌購餘馬以備差所撥補奏入報
聞
乾隆二十九年九月二十二日總理行營事務和
碩簡親王豐納亨等奏言明春
皇上南巡所有一切應行備辦事宜臣等按照上次
皇上南巡旱路扎營所需大城蒙古包帳房等項俱帶
往二分工部應備樁橛等項亦照例帶往所用駝
隻及茶飯房等處所用駝隻車輛俱交各該處照
例預備其拉船縴夫由河兵内揀用應行備帶銀
两縀疋等項令戶部内務府具奏帶往其侍衛㨂
𣲖三班兵丁揀𣲖一千名各處官員拜唐阿等酌
量㨂𣲖再至江南登舟之時兵丁減𣲖五百名章
京𣲖四十員虎鎗侍衛兵丁一百三十七員名内
㨂𣲖四十員名其餘入于三班侍衛及五百名護
軍數内㨂𣲖其扈從大臣官員俱于歲前預行支
給春季俸銀應騎官馬人員俱照應領之數全給
俱先支給两個月盤費途間再行補給登舟後大
臣官員各留家人喂養馬匹其拜唐阿兵丁等乘
騎馬匹並官用駝隻交與山東巡撫分給就近各
州縣及綠旗各營喂養留住之兵丁家人委𣲖大
臣管轄約束回京所用車輛
欽點大臣會同地方官僱覓備用喂養存留馬匹所需
麩豆草料等項令山東巡撫酌量採買以備支糶
至浙江地方豆石短少或有應行撥濟之處令咨
明東撫令其酌量採買運送至沂州一帶以備支
糶再沿途安設臺站由兵部騐明正腰各站令該
督撫于通省驛站馬匹内抽撥備用至經過地方
應行辦理營盤道路橋梁一切事宜俱令該督撫
照例先期預備伏查明年
皇上南巡旱路扎營自山東德州以南間站業已盖造
行宫而江南陳家莊亦盖造
行宫其大城蒙古包帳房等項帶往一分儘可敷用不
必仍帶二分所需駝隻及撁駝兵丁亦約敷一分
之用辦理應𣲖兵丁一千名減𣲖三百名著𣲖七
百名其餘俱請照上届之例辦理至留住之兵丁
跟役應𣲖大臣彈壓管束及經理回京所用車輛
大臣俟臨期再奏請
欽派再查照登舟後所需馬匹北北㨂選綠營馬四千
匹江南㨂選旗營馬四千匹至江寧等處時應添
備馬二千匹放給之處令兵部交該督仍照上次
之例辦理其隨從
御船及督催拉船縴夫需用馬匹亦令該督仍照上次
辦理所用船隻令各該處將人數報明總理行營
處合計行文該省辦理其散給船隻令兵部照上
次辦理
御前大臣領侍衛内大臣軍機大臣
御前侍衛
乾清門侍衛船隻與載
御馬船隻及上駟院侍衛官員批本奏事軍機處侍衛
處内閣兵部官員等船隻俱照上次令其在前行
走其餘船隻俱令在後行走若有承辦事件必應
在前行走者俱令臨時自行奏請其江南河路狭
窄理宜嚴禁擁擠應令管理船隻大臣協同護軍
統領于行走停泊之處嚴加管理其在浙江放馬
等項亦照上次江南一同辦理
皇上巡幸畢
回鑾時
皇太后
内廷各主位仍至張家灣下船
皇上至德州下船由旱路行走所有經過地方應行辦
理營盤道路橋梁一切事宜俱令該督撫備辦俟
命下之日行令各該處遵奉辦理奏入報
聞
乾隆二十九年十月十七日尹繼善奏言恭照
聖駕南巡沿途管押馬匹船隻以及巡防站道等項均
需官兵分𣲖差遣而外出應差一切衣装盤費在
所必需上届節次
南巡俱經奏明酌借俸餉两月以資製備于差竣後俱
已全數扣還清欵明春
翠華再幸江南其各營承應差使官兵據請酌借盤費
等項似應循照上届之例將綠營官兵一律公借
两月俸餉江寧京口八旗官兵亦照此酌量動借
俟差竣之後從明年夏季起分作二年照數公扣
還欵其江西省管理協濟馬匹及来南辦差官兵
亦應一例借給奏入報
聞
乾隆二十九年十一月初二日江蘇巡撫莊有恭
奏言恭照明春
聖駕南巡一切應備事宜臣等率同司道等官敬謹備
辦所有各項動支正耗銀欵上届係先期奏明今
據江寧布政使彰保蘇州布政使蘇爾德會詳稱
上届乾隆二十七年
翠華南幸所有扈從官兵人等船隻需用縴夫
聖駕經由旱路需用扛擡旱夫
回鑾需用車輛䭾載
御用什物等項需用騾頭均于司庫正項銀内動支又
扈從官兵馬駝需用豆草麥麩均于司庫雜税及
正項銀内借支再
行宫名勝備辦器物并修浚道路橋梁河道等項均係
動支司庫耗羡匣費銀两料理各于事竣據實造
冊分别核實請銷今次均應循照舊例辦理所有
動用銀欵相應詳請核奏臣覆查無異除飭取估
冊分咨戶兵工三部備案外臣謹會同大學士管
两江總督臣尹繼善具奏奏入報
聞
同日莊有恭奏言竊照明春恭逢
聖主重舉巡方之典一切差務現在敬謹辦理惟查北
来扈從官兵人等需用錢文均應預備臣先經扎
行蘇州布政使蘇爾德查議籌辦旋據該司詳覆
歷届需用官錢約九萬五千餘串向係加鑄以供
兑換今擬請乾隆二十九年循例加鑄一十四卯
可得錢四萬七千餘串又現有收買局内爐匠工
料錢二萬三千五百餘串並積存局庫餉錢三萬
六千餘串足敷分發各属兑换以供北来扈從官
兵之用除臣據詳咨部查核并批令將一切發兑
事宜預行酌定妥辦外謹會同督臣尹繼善具奏
奏入報
聞
乾隆二十九年十一月初十日大學士公傅恒等
奏言本月初七日據護軍統領慶泰奏請將旗下
家奴指稱帮辦差務希圖漁利人等查觧来亰管
束等因一摺奉
旨軍機大臣議奏欽此據慶泰奏稱八旗滿洲俱賴家
生僕人當差行走近日家奴内稍有伶俐能事者
竟至棄其舊主情愿跟隨外任官員前往者並有
因過活艱窘佯許給伊舊主銀两騙支前往者且
有因伊主親族局騙妄希射利潛行前往者殊属
大關風紀臣慶泰隨
駕臨幸江南竊見沿途備辦差務之地方漢員帶領旗
僕行走者甚多詢之俱稱帮辦差務揆厥所由大
抵俱因不諳事體之地方漢員以為此軰習知旗
人性情尋覓帶往使令易得一切信息是以僱令
跟隨甚或大加任用帮辦差使此等旗僕一得機
會于中漁利必致藉端滋擾民間大為地方之害
應請飭交直隸山東江南浙江等省各督撫查明
除旗員現任某地方官准將已僕隨帶外其餘大
小漢員等所僱旗僕俱著詳細查出于
皇上啟鑾之前盡行觧送回京交各該旗嚴行管束如
地方官員仍得隠徇存留此軰不行舉報上司或
經總理行營事務王大臣等查獲或經在京御史
等風聞參奏必將該員從重治罪以示懲儆臣等
伏查歷次
皇上巡幸地方均蒙
特旨飭諭各該省督撫嚴禁匪徒指稱辦差從中取利
復飭總理行營王大臣等沿途嚴密稽查地方官
員各宜凛遵將此等匪徒查挐管束但恐漢員中
智愚不等或以旗僕諳習旗人之性于辦差有益
僱倩伊等跟隨使用藉為耳目自不能保其必無
應請如慶泰所奏飭交直隸山東江南浙江等省
各督撫詳切曉諭如漢員有僱用旗僕者于
皇上啟鑾之前盡行自行檢搜觧送来京交付各該旗
給伊原主嚴加管束即旗人為地方官者亦祗准
其存留寔係已僕其所僱用跟隨之僕並著一概
查觧如各該員等仍復有意容留不行舉報至被
總理行營王大臣等查出將該員一并參奏治罪
再慶泰摺内奏稱凡有旗人均著查出觧送来京
交該旗管束之處查旗人内另戶人等原不准出
京其出旗為民之人業蒙
皇上加恩聽其各往外省謀生若有一併查不惟該旗
難于管束且使伊等亦復不得生路應請免其一
併查觧来京仍飭各該督撫于此項人等飭知地
方官只許留在署中當差凡于
蹕路經由之處不得聽其外出妄生事端臣等仍同總
理行營王大臣留心嚴查如一經查獲即行審訊
治罪並將該地方官一併查參庶各知所警惕伏
候
命下即行令各該省督撫欽遵辦理奏入
諭依議行
乾隆二十九年十一月十二日倉場侍郎温福蔣
炳奏言恭照
聖駕南巡所有乘用
御舟向𣲖坐粮廳一員先期駕赴清江浦伺候乾隆二
十六年經臣温福奏請帶同坐粮廳德風跟隨
御舟照料行船事宜仰蒙
聖恩俞允嗣于乾隆二十七年五月内欽奉
上諭天津所有一應船座收貯經管各事宜著長
蘆鹽政就近管理欽此明春
翠華南幸應用
御舟已據該鹽政高誠奏𣲖長蘆運同永貴先期駕赴
清江浦伺候自毋庸復𣲖坐粮廳前往辦理惟是
皇上回鑾由水路至德州起旱進京
皇太后至張家灣起旱進京所有
御舟經行之處河道理宜肅清而東省閘河正在粮艘
盛行之際其應如何停避須隨時料理伏乞
皇上于臣温福臣蔣炳二人内𣲖出一人隨
駕前往奏入
上諭曰著𣲖温福
乾隆二十九年十一月十二日鴻臚寺奏言向例
凡遇
皇上行幸沿途地方文武官員于百里内接送查乾隆
二十七年
皇上南巡臣寺將經過沿途地方文武各官于幾十里
以内接送之處具奏奉
旨著三十里以内接送欽此此次
皇上南巡經過沿途地方文武各官于幾十里以内接
送之處恭候
命下臣寺行文知照各該督撫遵奉奏入
上諭曰仍著三十里以内接送
乾隆二十九年十一月二十日總管内務府大臣
奏言伏查乾隆二十六年十二月二十八日欽奉
上諭向來巡幸所需車輛例由順天府用官價預為僱
覓應用其中胥役人等多有乘機藉名抑勒需索諸
弊為累閭閻此次南巡啟鑾伊邇順天府自已照例
預備著步軍統領衙門簡𣲖員役查察如有滋事情
弊即行挐究以儆刁猾嗣後有應備車輛著交内務
府總管大臣交會計司所属大粮莊頭等設法官辦
既可供應無悞又可永斷因差滋弊根株其悉心妥
議具奏欽此當經臣等詳細酌議每年
皇上巡幸木蘭内務府各等處備差約需大車七百餘
輛擬備官車八百輌每車一輛騾馬四匹給價銀
一百二十輛分𣲖大粮莊頭及口外莊頭等拴養
以備
巡幸之用平時聽其營運生息查向例每車一輛每日
行程脚價銀七錢二分守候住宿給銀五錢二分
今此項官車係領價備辦平時既不碍其營運則
應差之時未便與民車一例多給僱價嗣後行程
每輛每日給脚價銀五錢住宿四錢足敷喂養馬
騾之用再車輛日久馬騾不無倒斃應酌定以三
年之後每車一輛馬騾四匹准倒斃一匹官給銀
十两以為買騾之用奏准遵行今據拴車莊頭楊
之連等呈稱竊莊頭等自奉拴車以來業經三載
每次備差未敢違悮但莊頭等散居各州縣地方
遠近不一每遇傳差往返途次守候費煩且莊頭
等惟知種地當差原不善于營運所有官車出差
俱賴僱工車夫在外應差不能親身隨往經理以
致備車一次騾馬倒斃賠補羸瘦不堪應用恐悮
官差關係非輕莊頭等不得不將實在不能拴養
官車賠累情由據實呈明懇祈查照辦理紛紛逓
呈伏查
皇上巡幸所需車輛向發官價僱覓應用原無累于地
方乃蒙
特恩猶恐胥役藉端滋擾為累閭閻特設官車備用自
拴官車三年以来每遇
巡幸雖承應官車未至遲悮今據拴車莊頭等將不能
備辦情形具呈臣等伏查從前僱覓民車價銀行
程七錢二分住宿五錢二分守候二日每車給銀
一两四分回空按住宿五錢二分七扣合算每日
給銀三錢六分四厘今官車價銀行程五錢住宿
四錢守候回空俱不給價原令其平時善為營運
以為津貼之資今留心體察莊頭人等散居各州
縣地方近者數十里遠者或至數百里應差之日
藉有價銀而赴京回屯往返之間均需自行貼補
辦理不無竭蹶然以一年計之應差之日少空閒
之日多苟其善于營運原可以有餘而補不足無
如莊頭等勤惰不齊于種地交差之外善于營運
者本少是以只覺其艱而難期其效今臣等詳細
籌畫每年
皇上巡幸木蘭内務府各等處備差回車六百餘輛需
脚價銀一萬二千餘两至一萬五千餘两不等若
以原發拴車價本銀九萬六千餘两並平餘銀四
四千两共銀十萬两再請發銀十萬两共銀二十
萬两以此滋生利銀按一分核算每年可得利銀
二萬四千两如入每年所需車脚銀两合算計照
官庫脚價行程五錢住宿四錢之數行程增價五
錢每日給銀一两住宿增價四錢每日給銀八錢
僱覓應用不惟足用尚有餘剰利銀可以陸續歸
還原本况民間有耑以拴著車輛為生意之人伊
等久慣喂養騾馬精壮拉運得力若官用時增價
僱覓不但不致賠累且可獲利諒無畏避不前之
患所有莊頭等拴養官車應請停止令其繳回原
車價本銀两以為滋生之用嗣後凡遇
巡幸所需車輛請交與順天府照增定價銀行程一两
住宿八錢僱覓其守候回空仍照從前僱覓車輛
之例給發辦理嚴飭該地方官不得混行挐𣲖民
車擾累閭閻並請
勅交步軍統領及五城監察御史等嚴行查訪倘有挐
獲或經首告嚴行參奏從重治罪如蒙
俞允由廣儲司銀庫先請發銀二十萬两分交與两淮
長蘆鹽政于商人内㨂選家道殷寔借給聽其酌
量經營按一分生息每年觧交廣儲司銀庫以為
車脚價銀之用其莊頭等應交脚價本銀著限一
年令其完歸欵項至明歲
皇上巡幸江浙及往木蘭應用車輛所需脚價由廣儲
司銀庫先行動給俟两淮長蘆两處觧到利銀之
日照數扣還如有餘剰銀两陸續歸還原項可也
為此具奏請
旨奏入報
聞
欽定南巡盛典卷九十五
