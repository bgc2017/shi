欽定四庫全書
欽定南巡盛典卷二十七
恩綸
乾隆二十三年九月三十日
上諭内閣曰兩江總督尹繼善等以河工告竣年榖豐
收臣黎望幸情殷請于庚辰之歲再舉南巡令典等
因合詞具奏朕惟東南河道民生時縈宵旴前者翠
華載莅每切咨詢不敢自逸兹當大工既蕆澤國安
瀾於焉攬轡觀風上以驗曩時往来指畫之勤下以
考在事大臣宣化承流之績理亦宜之顧各督撫等
前後奏報工程披章如睹而嵇璜裘曰修等又以親
承指示甫經復命回京條析敷陳情形頗悉乃者大
江南北年榖順成民氣和樂封函疊至仰見
上蒼福佑額手為南黎稱慶此意與封疆諸大吏共之猶
念積潦初除汙萊日闢正宜乘時勸諭俾瘠土盡化
膏腴以培元氣已降旨各督撫勘明濱河地畆有秋
穫雖登而小民牛犂籽種不能接濟致曠土尚有未
耕者並予格外加恩官為借給使得資東作而厚西
成其果盈寧之象與歲俱增則機杼倉箱熙恬滿目
其足以佐時巡風景者不更多耶且明歲車駕臨幸
索約爾濟又平定伊犂後若左右哈薩克東西布魯
特及回部各城以次平定歸降不無覲謁宴賚之典
車馬之煩所當少恤且歲屇辛巳即恭逢
聖母皇太后七旬大夀普天同慶如於是年敬奉
安輿重臨江浙庶幾省方問俗嘉地利之畢登喜生民之
益懋于以仰悦
慈懷夀祺康豫當推
恩錫福俯慰元元望幸之忱俟臨期另行降旨所有庚辰
年南巡之奏暫停舉行毋庸具摺固請先將此通行
曉諭知之
乾隆二十四年十月十八日
上諭内閣曰前據陳宏謀奏請截撥京銅五十萬觔加
鑄偹用一摺部臣以未經分晰聲明業經議駁但念
錢法關係閭閻日用前請五十萬之數原屬過多若
酌量增加卯數以裕鼓鑄于地方亦屬有益著加恩
酌半給撥二十五萬觔俾官錢流通以裕民用該部
即遵諭行
乾隆二十四年十月二十二日
上諭内閣曰雍正五年恭值
皇考五十萬夀因會試舉人請于京城寺廟設立經壇以
申頌祝欽蒙
頒諭禁止並
勅各直省督撫母得因萬夀進獻玩好
聖訓有云朕心惟以民安物阜為美薦賢舉能為貴倘督
撫等秉公察吏實心為國行一利民之政勝扵獻希
世之珍薦一可用之才勝於貢連城之寳仰見我
皇考恭儉聖德實為萬世訓行朕嗣服以來屢諭各督撫
等不得於方物之外别有進獻諒内外大小臣工無
不明體朕意開歲八月為朕五十誕辰惟恐臣僚中
或以萬夀聖節欲購覓珍竒共申祝嘏其各省士民
或且有設立經壇建立碑亭之事非先期詳悉傳諭必
將競事浮華徒滋糜費甚非所以勵官常惜物力也
朕心深所不取其飭禁之至在籍年老諸臣如尚書
沈德潜侍郎錢陳羣等若以隨班叩祝䟦涉遠来亦
非朕優體老臣之意况歲届辛巳恭遇
聖母皇太后七十大慶以新春敬奉
安輿時巡南服諸臣就近迎
鑾相見不遠又何必僕僕道路為耶著將此通行傳諭知
之
乾隆二十四年十一月二十六日
上命軍機大臣傳諭兩淮鹽政高恒曰據尹繼善奏辛
巳年應辦差務尚有上届賞給銀十萬兩未經動用
現在存貯等語著傳諭高恒再扵兩淮鹽庫公項内
酌撥銀三十萬兩交與該督尹繼善令其偹辦充裕
母致絲毫派累民間可也
乾隆二十五年八月初八日
上諭内閣曰獻歲恭逢
皇太后七旬萬夀於新春敬奉
安輿時巡南服俯慰士民顒祝之忱並順道閱視徐州石
堤及海寧塘工因降旨令該省地方官修整道路橋
梁照例預偹今歲大江以南在在豐收惟夏間雨水
稍多河湖甚長高寳興泰一帶低窪處所頗有漫溢
前因河臣等先後摺奏特傳諭尹繼善查明下游被
水之區預籌撫綏復恐地方有司承辦南巡差務轉
于賑恤事宜不能盡心經理是以諭令該督將實在
情形確查具奏候朕降旨酌緩巡幸今據奏到高寳
等處被水較重該處既現已成災亟宜以賑務為切
要南巡一事原不妨酌量改期該督身任封疆自當
權其緩急早為奏請何必待朕詢及始行入告耶所
有南巡應辦差務暫行停撤改于壬午春恭奉
慈輦以慰輿情仍可攬民風而昭盛典大差既經停止自
可耑心辦理賑務該督等務宜仰體朕懷董率僚屬
確按災地情形實力妥辦勿使窮黎稍有失所以副
朕痌瘝在抱之意該部即遵諭行
乾隆二十六年九月初三日
上諭内閣曰朕前降旨扵乾隆二十六年恭奉
聖母皇太后南巡適江省各屬去秋偶被偏災因展期于
二十七年今秋高寳數邑入秋遇有風暴窪下田禾
不無傷損恐地方有司查賑辦差難以兼顧傳諭該
督尹繼善令其查奏毋得稍事粉飾今據該督撫奏
稱江省今歲秋收大勢豐稔高寳等處早稲已有收
穫被水亦較去歲為輕應賑恤者不過數州縣儘可
從容辦理而差務一切事宜早經預偹
聖母七旬萬夀之後行慶施惠望幸彌殷等語所有明春
南巡典禮着照例舉行
乾隆二十六年十月初三日
上諭内閣曰朕明春恭奉
皇太后聖駕南巡著照丁丑年例于江浙兩省冬兑漕糧
内各截留十萬石于水陸駐蹕地方分厰平糶著漕
運總督及各該督撫會同妥協辦理該部遵諭速行
乾隆二十六年十月二十七日
上諭内閣曰今年恭逢
聖母皇太后七旬大慶在籍諸臣來京叩
祝具見悃忱獻歲之初朕恭奉
安輿時巡南服諸臣甫及旋里復當出境迎鑾僕僕道途
于林下高年諸多未便可諭諸臣今冬曾經赴闕者
明春毋庸越省候接在浙江者不必至江南在江南
者不必至東省如沈德潜即于蘇州錢陳羣即于嘉
興餘均視此為例副朕體惜至意
乾隆二十六年十一月二十日
上諭内閣曰高恒奏兩淮商人等呈稱世享昇平受恩
優渥明春恭遇省方盛典行慶施惠情愿公捐銀一
百萬兩以偹賞賚等語明歲朕恭奉
聖母安輿巡幸江浙一應推
恩錫賚俱經各衙門照例動用正項預偹苐該商等奏稱
踴躍急公今既抒誠籲懇情詞肫切著于此内撥銀
三十萬兩交于尹繼善辦理差務即賞給兩淮二十
萬兩為伊等修理行營等項之需酌留十萬兩以偹
賞賜其餘四十萬兩著觧交河南巡撫胡寳瑔偹充工
程賑恤之用該商等並著交部議叙以示嘉奬
乾隆二十六年十二月初四日
上諭内閣曰朕恭奉
皇太后鑾輿巡幸江浙于明歲正月十二日起程
乾隆二十六年十二月二十八日
上諭内閣曰向来巡幸所需車輛例由順天府用官價
預為僱覓應用其中胥役人等多有乘機藉名抑勒
需索諸弊為累閭閻此次南巡啟鑾伊邇順天府自
己照例豫偹著步軍統領衙門簡派員役查察如有
滋事情弊即行拿究以儆刁猾嗣後有應偹車輌著
交内務府總管大臣交會計司所属大糧莊頭等設
法官辦既可供應無悞又可永斷因差滋弊根株其
悉心妥議具奏
乾隆二十七年正月二十日
上諭内閣曰去歲山東被水偏災各屬雖不如豫省之
重現在時當青黃不接例賑又應停止小民生計未
免拮据因傳諭該撫阿爾泰令將各處被災分數查
明具奏今據奏到被災較重之曹縣城武德州濟寕
魚臺五州縣著加恩無論極貧次貧俱行加賑一個
月其濱河次重之齊河金鄉嘉祥菏澤单縣定陶鉅
野濮州范縣臨清邱縣館陶恩縣夏津武城等十五
州縣成災在八分以上所有貧民及衛地貧軍亦著
加恩展賑一個月以資接濟該撫其董率屬員妥協
經理務俾閭閻均霑實惠副朕軫念窮黎之意
乾隆二十七年二月初三日
上諭内閣曰上年曾降旨于兩淮運庫内撥銀三十萬
兩交與總督尹繼善辦理差務但恐尚有不敷著高
恒于運庫内酌量再撥銀二十萬兩以為添補辦差
之用
乾隆二十七年二月初五日
上諭内閣曰上年江省被災各州縣已叠頒諭旨加
恩賑䘏但念時值春和東作方興恐民力不無竭蹶
著再加恩將高郵寳應甘泉泰州山陽安東桃源清河
銅山沛縣睢寧等十一州縣無論極次貧民俱加賑
一月至安徽省之太和亳州阜陽潁上靈璧五州縣
亦著一體加賑一月以示惠養黎元至意該部遵諭
速行
同日
上諭内閣曰宿遷一帶州縣地方濱臨大河向來歲收
率多歉薄現在巡行省視見閭閻氣象較前似覺稍
舒而生計未能優裕時值春和農功肇舉尚須加恩
接濟著該督等從優酌借籽種俾得從容東作以冀
有收該部遵諭速行
同日
上諭内閣曰朕巡省江浙所過地方並未禁止行旅將
來旋蹕時
皇太后御舟由水路進京程途尤為穏便昨巡漕給事中
洋海廼先期奏請自通州南下船隻悉令廻避所見
甚屬紕繆運河為南北通津舟楫往來相望即届
聖母御舟經過時旁有支河港汊自可暫行引避設其地
别無可避亦苐附泊傍岸不致妨碍縴道足矣若豫事
盡行飭禁則自春涉夏為日頗長以千里長河使行
者久羈道路于事理全未通曉已傳旨申飭並傳諭
經行各處一切如常放行但江浙二省水程更多有
司不能曉事或有似此拘泥辦理者並著各該督撫
即飭知沿河地方官凡商民船隻均行照常行走毋
得稍有禁阻將此通諭知之
乾隆二十七年二月十八日
上諭内閣曰向来巡幸所至地方大吏預備燈船烟火
頗覺繁俗頃在揚州適以哈薩克陪臣入覲聊示内
地民情和樂之意是以聽其預備倘蘇杭等處悉仿
而行之更屬不必朕省方觀民勤求治理即以幾暇
適情則山川名勝儘足以供吟眺之資又何事徒資
繁費為耶著將此傳諭知之
乾隆二十七年二月二十一日
上諭内閣曰扈蹕南巡之漢大臣籍隸江浙二省者著
于迴鑾時酌量道路所便請假歸省
乾隆二十七年二月二十九日
上諭内閣曰朕稽古省方乘春布令而清理庶獄矜恤
尤深用沛德音式照盛典所有江蘇安徽浙江三省
軍流以下人犯俱著加恩各予減等發落凡親民之
吏其諄切告誡俾知改過自新共享太平之福
乾隆二十七年三月二十三日
上命軍機大臣傳諭兩江總督尹繼善曰凡各馬頭地
方只許鋪棕毯不許鋪紅黃等氊
乾隆二十七年三月三十日
上諭内閣曰朕巡幸所至凡地方預偹一切飾觀之具
殊覺繁俗已屢降旨槩行斥禁因念回鑾直隸時節
令適近端午恐地方官不無點綴節景或于趙北口
有供備龍舟之事著方觀承先期實力飭禁毋得稍
踵靡文以副朕意
乾隆二十八年四月十一日
上命軍機大臣傳諭閩浙總督楊廷璋等曰工部議覆
楊廷璋等奏銷南巡動用欵項一本因該督等籠統
開報未將應用各項詳細聲明駁令據實刪减現已
明降諭旨加恩准其報銷矣此係出自朕之特恩不
可視為常例奏銷銀欵原宜慎重例係將前後動用
各項暨物料尺寸細數逐一分晰造報該部方可據
以察核若但籠統開銷何以信其並無浮冐且奏銷
時既可籠統則動用時必不能加意撙節此在督撫
大臣可保其必無染指司道大員受恩簡用即不致
因辦理差務混冐肥槖而其往来食用或不免藉端
取給至于承辦之佐雜等官藉此含糊弊混以為冐
銷之地更勢所必有若以從前尹繼善奏銷江南辦
差銀兩既降旨准銷今楊廷璋此本又得一例降旨
將來遂至視為故事並不按照成例詳晣造册仍前
籠統開銷以至不肖官吏得以從中取利一經察出
則惟該督撫是問朕巡省所至凡行宫預偹等項已
屢經詳諭該督撫等一切務從簡樸從前三次辦理
已不免踵事增華倘將来彼此效尤日甚一日何所
底止且如朕在京及圓明園每日視事之所雖細如
頂槅糊飾之類不過隨時粘補不求一律鮮華此亦
廷臣所共知若以偶然駐頓之地當上届已經整葺
而小有渗剥不過略加補苴便已妥恊何必更增繁
費前此地方官知朕絲毫不肯累民動以商捐藉口
殊不知官取給于商而商人所捐孰非民用所給自
後該督撫惟應實力約省凡有所需用只許支取例
給之項及前此賞用所餘據實冊報查核其商捐一
節亦儘可停止又扈從官員並已給船乘載何須預
偹公館在扈蹕大臣等朝夕侍直該班既不能四出
居停其各衙門官員差使稍緩者即泊舟稍遠亦無
難從容退食乃有司等輒以此為名致不肖胥役保
甲等佔貼民房勒索滋弊此風斷不可長亦著嚴飭
禁止無得稍為寬假或大臣官員等自需住宿則聽
其出資僦賃不許地方官代為購覓以杜擾累此後
公館一事竟宜停止
欽定南巡盛典卷二十七
