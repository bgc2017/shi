欽定四庫全書
欽定南巡盛典卷三十五
河防
(臣)等謹按周頌般言允猶翕河敷天裒對而時邁舉懷
柔之盛亦河為稱首誠以四瀆莫大於河制備時巡則
敷土惠民澤國益資利顧近世治河之法不外乎以隄
束水以水刷沙而尤莫善於以水治水河治而江淮湖
澤無不治所關於民生漕運者非淺鮮也溯自
聖祖仁皇帝六幸江南
指示興修河湖循軌
世宗憲皇帝特頒帑幣增築高堰諸工立法極為詳備
皇上睿謨廣運丕纘
前功六駕
鑾輿
親授方略炳燭於幾先疇咨於事後者固紀載所不勝
書而臚舉其要則如十六年之添建淮安城外石
磡加增洪湖智信二壩閉天然閘定過水誌二十
二年之疏濬荆山橋水加築徐州石工二十七年
之落低金灣壩尺寸挑濬駱馬諸湖渠三十年之
增設清口木龍培濬常鎮圩汊綱舉目張釐然就
理迨至四十二年陶莊引河告成清水永無倒灌
而四十五年四十九年又叠邀
臨視於舊堤腹則用土填實於九里崗則别開引渠於
徐城則加高石工於高堰則改磚為石他如二套
外之修補縷堤雲梯關外之不必建閘江南錢家
港之便民河山東運河之修補堤埝並次第施工
一勞永逸
勤求於
法宫宵旰之中而觀成於
雲旱巡行之候
祇貺屢昭百神奉職河湖翕治糧艘遄輸億萬年無
疆之利濟洵為摹繪叙述之莫能罄者已謹志河
防第四
欽定南巡盛典卷三十五
河防
乾隆十六年二月十四日
上諭内閣曰朕經過淮安見城北一帶内外皆水雖有
土堤為之防禦而人烟凑集之區設經異漲其何以
堪甚覺怵然亟應改建石工以資保障著總河高斌
等會同總督黃廷桂確勘詳估及時建築毋忽
乾隆十六年四月初六日
上命軍機大臣傳諭河道總督高斌曰朕閱視高堰山
盱工程沿堤柳株稀少著於堤面堤坡寬空之處多
為栽種該官員加意培植俾之暢茂庶堤工既資鞏
固而工料亦得有備該總督即遵諭行
乾隆十六年四月初十日
上諭内閣曰洪澤湖上承清淮泗潁諸水滙為巨浸所
恃以保障者惟高堰一堤天然壩乃其尾閭伏秋盛
漲輒䦕此壩洩之而下游諸州縣胥被其患冬月清水勢
弱不能刷黃往往濁流倒灌在下游居民深以䦕壩為懼
而河臣轉藉為防險秘鑰二者恒相持朕南巡親臨高堰
循堤而南越三滚壩至蔣家閘周覽形勢乃知天然壩斷
不可䦕夫設堤以衛民也堤設而民仍被其災設之何用
若苐為掣流緩漲自保上游險要各工而隣國為壑田廬
淹没弗復顧惜此豈國家建立石堤保護生靈本意耶為
河臣者固不當如此存心也天然壩當立石永禁開放以
杜絶妄見近者河督大學士高斌副總河巡撫張師載於
䦕天然壩之說亦深以為非而請於三滚壩外增建石滚
壩以資宣洩朕親臨閱視謂增三為五即以過水一二
尺言之向過三尺者即為五尺向過六尺者增而至
丈是與天然壩名異實同人必有議其巧避䦕壩之
名而隂襲其用者自當為之限制上年滚壩過水三
尺五寸天然壩仍未䦕放應即以是為準俾五壩石
面高下維均以仁義禮智信為之次仁義禮三壩一
如其舊智信二壩則於石壩之上加封浮土必仁義
禮三壩已過水三尺五寸猶不足以減盛漲則啟智
壩之土仍不減乃次及於信斯為節宣有度較之開
天然壩之一往莫禦者懸殊矣再高堰石堤至南滚
壩以南舊用土工石堤有首無尾形勢不稱應自新
壩北雁翅以北一律改建石工南雁翅以南至蔣家
閘水勢益平則石基甎甃如此方首尾完固屹如金
湯永為淮揚利賴至洪湖束水藉以刷黃而上游宿
虹鳳潁諸邑歲被水患議者謂洪湖盛漲諸邑先被
其災洩洪湖仍於上游無補自朕觀之漲減則上游
之漫溢者亦減此固在封疆大吏於未被水時先事
綢繆而司水土者亦未可以閭閻休戚非已職掌所
在而專以束水保堤為得計也河工宿弊不可枚舉
而無益之費尤多或明知無用而因循弛廢或隂以
為利而妄事興修高斌張師載於此雖能持正如茆
家圩頭二草壩固已廢所當廢而此外無益之費即
以朕巡視高堰一壩之内已不勝屈指數然屬員已
議其不發帑不興工矣朕觀河臣管領河漕數千里
民命所繫視督撫綏緝一二省者為難冐涉風雨守
護隄防亦視督撫坐辦案牘者為勞而督撫職在刑
名錢榖事有實據是非難掩河臣遵守章程可以福
命苟安無事則其任較易歴年河臣不乏表表尸祝
之軰而糜帑養患有罪無功其識機宜得關鍵實著
功效者幾人哉果使全不興工則置民瘼於不問河
臣幾於虛設固無此政體如其糜脂膏以擲虛牝則
蠧弊之最巨者總之河不可不治而勿循其虚名工
不可不興而必歸於實用斯為至要昔我
皇祖聖祖仁皇帝屢幸南河
躬親指示平成睿略萬世永賴朕何能仰企一二即經臨
視有所籌畫亦不敢自信為必不可易惟愛養黎元
揆理度務崇實敦本兢兢業業之衷可共白耳將此
詳悉宣諭中外臣民其庀材興工一切應行事宜河
臣會同督臣按例確估具題
乾隆二十二年正月初三日
上命軍機大臣傳諭白鍾山等曰據白鍾山等奏稱濟
寧迤南積水未消請緩開汶河大壩保護縴道民田
並數咨江南河臣疏濬下游茅村河荆山橋之彭家
河以及猫兒窩墊高處所等因一摺前據署山東巡
撫楊應琚奏荆山橋河身淤淺出水甚少以至滕嶧
等縣積水難以宣洩等語曾經降旨令白鍾山親往
悉心查勘奏聞辦理山東江南連界處所積水未消
亟宜相度疏濬現在尹繼善愛必逹經理南巡差務
兼有交辦承審事件於河工事務不能兼顧所有白
鍾山等奏内緩䦕汶壩及疏濬下游等事即著白鍾
山親往確查妥協辦理其南河文武官員均一體聽
其調遣不必更分疆界總期於運道民生兩有禆益
乾隆二十二年二月二十一日
上命軍機大臣傳諭白鍾山等曰據白鍾山張師載所
奏淮徐湖河疏築事宜一摺其所稱河身淤淺之處
切難挑渠並增築堤工及堵築北岸支河以防冲刷
奪溜二條實為此時第一要工自應急為籌辦而駱
馬湖居六塘河之上游受水既多湖隄殘缺必應修
築堅厚方足以資捍禦以朕視之亦非可緩之事也
若謂工程派委乏員不獨安徽州縣佐貳可以檄調
即河南山東二省佐貳官亦何不可酌調者而宿遷
一帶貧民甚多朕車駕經臨得之目覩則以工代賑
在工程既不致稽延於窮黎更屬有益亦何無人應
募之足慮耶荆山橋挑濬工程現有侍郎夢麟在彼
督辦頃據張師載奏稱人夫雲集竣工自易其淮徐
湖河各工白鍾山嵇璜身任總河自當悉心商辦現
又令高晉前往會同辦理張師載雖赴濟寧但運河
現無可辦之事自當仍來荆山橋駱馬湖等處伊等
當同體朕軫念民生至意公同酌議每最要處分一
人獨任其事同時並舉而分任之中又宜和衷共濟
聯為一體不可稍存自了之意當使各處只如一處
而諸人只如一人方見伊等實心出力不負朕之倚
任也已於摺内批諭可再詳悉傳諭知之
乾隆二十二年二月二十二日
上諭内閣曰淮徐湖河各工億萬民生攸擊朕宵肝憂
勤時殷軫念頃者翠華南邁再莅江南於清黃交滙
處及高堰石工雖已親臨閱視而徐州一郡地處上
游南北兩岸相距甚廹遠承陜豫諸水一遇盛漲時
有潰決之患是以特命白鍾山張師載嵇璜高晉前
往確勘形勢妥速籌辦俾城垣民舍永獲安全今據
白鍾山等奏於河身淤淺之處切灘挑濬並增築隄
工及堵築北岸支河為南北分籌之議夫河工一事
自石林口之漫溢張家馬路孫家集之冲奪黃流勢
弱不能刷沙直趨致河底沙停大溜側注其受病已
非一日為今之計舍此亦别無良策朕巡省所至首
在勤民而河湖要工所關尤鉅一切應濬應築奏牘
批答自不如親臨相度又得以隨處指示也擬於回
鑾渡淮後由順河集前往徐州即由徐州取道至山
東之曲阜展謁
孔林用伸仰止之忱
皇太后鑾輿仍由順河集先至泰安府之靈巖山駐蹕所
有自宿遷至徐州及山東一帶營尖道路俱務從簡
約但取足供行走頓宿而已不必過求齊備以副朕
厪念民瘼親閱河工之本意
乾隆二十二年二月二十七日
上諭内閣曰前因淮徐湖河工程關係億萬生靈是以
降旨於回鑾時親往閱視其一切道路營尖已令愛
必逹前往辦理所有辦差之員應自蘇州帶往沿河
辦工之員斷不可復令辦差庶得專一在工迅速集
事倘致顧此失彼于河工稍有遲悞殊非朕軫念河防
之意至於米糧草豆不必多為儲偫將來隨
皇太后鑾輿行走各官兵仍由原路至靈巖此外各部院
衙門亦俱令由原路先至曲阜等候即應隨往徐州
侍衛官兵緊要差使之人亦僅令足供本職現在酌
定數目另行寄知該撫不必過為張羅也至毛城舖
離徐城不遠亦當就近閱看道路營尖亦略為除備
一併傳諭愛必逹知之
乾隆二十二年三月二十九日
上命軍機大臣傳諭夢麟等曰張師載奏稱南陽至韓
莊之淹漫縴道俱用草土填築高出水面二三尺糧
船銜尾前進並無阻礙等語運河之水雖較黃河未
見加長但現今荆山橋既已疏通則彼處積水直趨
南下恐運水復有長發治河之道有疏必有洩既已
疏其上流而不洩其尾閭則水無所歸勢必有泛濫
之虞矣著即傳諭夢麟白鍾山張師載高晉等速行
共為商酌將微山湖六塘河以下應行洩放之處預
為籌度即速疏濬先事預防無滋後患仍著一面辦
理一面即行奏聞將此傳諭伊等知之
乾隆二十二年四月初三日
上命軍機大臣傳諭圖爾炳阿曰前據夢麟等奏蔣家
營支河需用物料移咨豫東之曹儀等廳將本年貯
備者撥運協濟昨經張師載奏報已遣官役管送但
現在該處需用甚亟張師載現又在徐州工所著即
傳諭圖爾炳阿速飭委員迅將所運物料催䟎南下
即赴工所毋得稍有濡遲
乾隆二十二年四月初四日
上諭内閣曰河工為運道民生所繫朕宵旰憂勤時深
厪念兹者翠華南幸於高堰清口及徐州等處工程
親臨閱視並與司河務諸臣詳加籌酌現今伏汛將
屆且近河皆積歉之區貧民甚多以工代賑於窮黎
有益而於工程亦易集事白鍾山身任總河工務自
其專責但以目今時勢所有應疏應築事宜同時並
舉朕意分任大臣以專其事當可速收實效黃河至
徐州漸窄北岸蘇家山一帶又復廹束大溜近城石
壩誠為最要從前已有者應加幫以培其勢從前所
無者應接築以重其防著尚書劉統勲率該道王鴻
勲錢度善為經理加緊督催務於伏汛前竣工以資
防護而備料集事尹繼善亦不得辭其責其六塘河
以下為沂沐諸水下游現有餘潦停積桃源宿遷諸
縣阻黃臨運為堤堰所隔積水無由宣洩窪地多成
巨浸農民失業堪憫或應添建滚壩或應酌建涵洞
或䦕導溝渠瀦為陂澤水減一分則民間受一分之
益著侍郎夢麟率該道吳嗣爵同知李宏等速行確
勘次第妥協辦理至下河高寳諸湖之水入江入海
各有分途小港支渠排比行列但或淤或淺以致水
無所歸不特沿海興鹽七邑被其患而高寳首當其
冲城垣廬舍亦重為可慮當使近江者入江近海者
歸海條理井然深通暢逹不致泛濫田畆則所全實
多嵇璜前奏請於昭關設滚壩一座滚壩之下復䦕
支河南關舊壩改建滚水石壩此項工程並一應支
河即著嵇璜率同何煟董其事諸臣當仰體朕焦勞
至意諸事公同商酌和衷共濟聯為一體毋稍分畛
域各持意見盖治河非他政務可比非卓識遠慮明
於全局又不執已見廣咨博採而能應機決策其委
用河汛員弁則一本大公好惡毫無偏徇備此數者
庶或有濟顧安得斯人而受之重任耶且所興建埽
壩各工率以意增益一經准建歲歲加修其以險化
平停止者百不一二此或因河臣沿襲因循漫不省
視更或故留為河員養贍計所謂帑歸實用者固如
是乎即欲為河員計與其留此無用之工何不移之
有用之地亦可資其搶護不致潰决成災此皆不能
慮患於事先惟求苟免於無事一經决裂雖悔何追
此司河務諸臣所當銘刻提撕奉為烱戒也徐城南
北各工現今培厚加高者仍令張師載高晉分辦務
於四月完竣後交白鍾山收工各回本任現今各工
應需一切物料並著會同總督尹繼善巡撫愛必逹
高晉等酌辦其有需豫東二省協濟者即行知圖爾
炳阿鶴年隨時撥運總期迅速鳩工疏瀹得宜於運
道民生兩有裨益以副朕慎重河防至意
乾隆二十二年五月初九日
上諭内閣曰朕此次南巡親涖河工相度險要指授在
工諸臣并特派侍郎夢麟會同總河白鍾山疏荆山
橋一帶總河張師載巡撫高晉協辦徐州府黃河兩
岸堤工其徐州護城石工則委之副都御史德爾敏
下河諸工則委之副總河嵇璜六塘河以下各工復
委之侍郎夢麟分任責成各有專屬凡以為積歲被
災羣黎籌疏洩之方捍禦之策者宵旰糜寧冀收實
濟業經屢頒明旨矣近據山東巡撫鶴年奏報山東
之金鄉魚臺等州縣未涸地畆尚有一千餘莊因思
此地積潦再經伏雨秋霖將益苦汎溢而上江之宿
虹靈璧等處河南之永城夏邑等處在在皆有積水
計漫渰地界不下數百里此其受病非一朝一夕驟
至蔓延盖其始皆由於地方官漫不經心偶遇小災
不亟為籌度日復一日因循釀害積水日益增渰地
日益廣以致高下田廬盡成巨浸及至受害既深自
非大動帑項厚資工力不能奏效而大小臣工又莫
能深悉受害之由確得祛患之術惟恐議疏議築虧
帑貽累遂爾噤口束手坐視其民為魚而莫展一籌
現今水患已不可勝言若不及時徹底籌辦將來其
何所底止耶此亦朕南巡未了之事著侍郎裘曰修
馳驛前往山東河南上江現在積水各州縣往來周
視寬以時日熟察情形諮詢輿論勿憚再三其在山
東者與鶴年會商在河南者與圖爾炳阿會商在上
江者與高晉會商其地方官有熟悉水道之員聽其
酌量差委務在通盤籌算無分疆域凡可以登民袵
席計安全而謀樂利者果歸實用毋惜多費帑金朕
痌瘝一體南顧疇咨輾轉憂勤之意皆諸臣所共悉
其深體而共勉之以副委任
乾隆二十二年六月二十日
上諭内閣曰據白鍾山奏洪澤湖水勢長發仁義智三
壩過水甚多現將清口束水東壩量行寬展俾清水
暢流會黃入海等語白鍾山此舉已遲矣清口原淮
水故路東西兩壩古人具有深意所為淮流力弱資
其堵束迸力刷黃至淮水既當盛漲之時西壩不動
東壩當早為宣洩以減其勢此固操縱由人非可膠
柱五壩則不得已而設此尾閭也欲洩水勢當在清
口清口洩一分尾閭便減七八分清口壩不早為展
拓毋怪乎水勢全注五壩而高寳諸邑行被水患矣
此朕今春親臨相度時所欲言而未及言者可傳諭
白鍾山嗣後清口東水東壩當秋冬淮弱時仍照舊
修築束清敵黃其春夏之交一遇水漲即行展拓䦕
闊至盛漲時三壩等處過水一寸則東壩便可䦕寬
二丈過水二寸則開寬四丈俾得疏洩通暢不致奔
赴尾閭此最要之著所當永遠遵行又黃河水勢於
五月下旬陡長其力既盛自能刷沙現在徐州一帶
沙淤處所可冲刷加深否亦著白鍾山具奏摺并發
乾隆二十二年六月二十四日
上諭内閣曰嵇璜奏湖河宣導機宜並應疏應修各工
一摺頗中綮要運河減洩之水歸海路遠歸江路近然
亦有不能歸江之處此皆南巡得之目擊者今分别
緩急因勢利導俾田畆資其灌溉水漲不受渰漫所
言頗合朕意但向來地方各官州縣局守一隅不能
通盤籌畫而大吏又因循草率憚於動帑興工每致
臨期竭蹷節節補苴迄無成效今會全局而熟籌之
綢繆於先事其中改紆為直移遠為近濬淺為深所
奏應疏應修各工甚有條理不必更行交議著照所
請交與尹繼善白鍾山普福等會同嵇璜於應動工
時次第興舉所需帑項照例分别動支該督等其董
率屬員悉心妥協辦理俾下河民生永有禆益嵇璜
摺並發
乾隆二十二年七月十三日
上諭内閣曰今日召見陳宏謀詢及各水災據奏皆因
上游為衆水所滙而下游無所歸宿必當會同通盤
籌辦方為有益等語其言頗中肯綮江南山東河南
壤地相接數年以來頻罹水患而今年為最朕早見
及此於閱河時即已諄切訓諭並分命欽差及督撫
河臣相度籌辦而時已首夏不及措施竣事者荆山
橋上下百餘里及清河積水而已豫兖之境則被災
之地較廣人戶田廬撫䘏者不下數十州縣南望為
之惄然傷懷轉瞬秋冬正工作可施之候若不先事
而亟圖之徒坐視其年復一年横流四出直至臨時
張皇補苴何所底止耶山東之水逹於鳳潁該督撫
等雖各守封疆要不得各分畛域况此嗷嗷災黎皆
朕赤子人臣公忠體國之謂何而忍稍存分别見乎
在今日言之會三省之全局而川澮以疏之隄防以
禦之工費誠屬浩繁然一舉而使千百里内之田疇
民舍可以永獲安全則生民之利孰大於是即多需
帑金所不當惜况統屢年賑恤所用計之為數果孰
多孰寡耶在國家蠲賑未嘗不動盈數百巨萬而小
民已先受蕩析之苦即使為督撫者皆能體朕愛民
之心郡縣之吏又悉良有司撫䘏極其周經理極其
善而災黎所得日纔以升合計度命而已何如無災
而得終歲盖藏稍裕之為能自樂其生耶且水非旱
比赤地千里待澤
上蒼非人力所及有吁嗟籲禱而已水則治之耑藉人工
所難者治之當得要領及任事當求忠實勇往之大
臣耳前曾以此諄切傳諭尹繼善伊於地方情形非
不熟悉其才力亦非不能辦此特惜費省事之意膠固
於胸中而又惟恐辦之或無成效動曰地處窪下而
治之亦不能保其不被水患夫治之而仍受水患此
則未得治之之道耳豈終不可治耶乃以是藉口而
委之不治是正因噎而廢食矣為地方興大利除大
害詎可沾沾為一身功過計是豈朕委任意耶江蘇
巡撫陳宏謀安徽巡撫高晉山東巡撫鶴年河南巡
撫胡寳瑔等皆能任事之大臣所有三省積年被水
之由應如何相度形勢從長計議俾可永弭水患之
處著該撫等各於所屬境内悉心查勘仍復彼此會
同詳籌妥辦侍郎裘曰修夢麟往來查閱隨時商酌
其應會兩總河者亦著會閱詳議陳宏謀著即由河
南歸德一路前赴江蘇沿途逐一先行審視與高晉
等會奏請旨諸臣膺兹委寄務各矢實心和衷共濟
以慰朕念切民瘼宵旰憂勞之至意
乾隆二十二年七月十六日
上諭内閣曰尹繼善奏籌沛縣疏濬事宜一摺内稱山
東湖口閘與韓莊閘相近雖為蓄水濟運實亦洩水
尾閭而該閘僅寬丈餘不足宣洩又沂河自北而南
流入駱馬湖近因水大於邳州之盧口向西散漫入
運與荆山橋洩下之水相阻以致不能通暢皆為沛
縣受病之由等語尹繼善此言頗中近日形勢而沂
水不使入運尤為切要盖諸湖向以濟運而邇年運
河之水不患其少惟患其多良由横決之水散漫入
湖以致湖不能容溢而入運運溢不能容併為巨浸
運艘阻滯旁邑為災皆緣於此不可不亟為籌辦其
應如何設法堵築使沂水各歸駱馬湖及湖口一閘
應如何添建滚壩俾得暢為宣洩而不致横流微山
入運之處著該督等通盤詳加勘閱繪圖具議以聞
朕昨經降旨交陳宏謀高晉鶴年胡寳瑔等四人經
理河務裘曰修夢麟往來相度其尹繼善原係該省
總督白鍾山張師載身任總河事均一體此九人者
當合為一人庶克有濟今歲黃河順軌中泓刷汕較
前深通實為
上蒼庥祐但荆山橋一帶仍需廣為疏通要知此橋如許
空洞皆應過水若如今歲經由時情景則但為虚設
矣此事仍須責成夢麟令再加開濬總之尾閭多減
一分則上游少一分灌浸朕於河務一事宵旰厪念
諸臣務宜共體朕懷協力同心和衷集事以副朕委
任至意尹繼善摺併發
乾隆二十二年八月初五日
上諭内閣曰據尹繼善奏稱湖口閘應添滚壩及河清
河定河成三閘應開挑越河等各項工程現已咨商
白鍾山張師載等次第籌辦等語所奏並圖中所指
工叚於該處情形頗中肯綮惟是近年受患全因湖
流宣洩未暢所有關係宣洩機宜既經查勘明確該
督即當會同欽差及河督等速行相度興工盖此數
百里中久遭泛溢災黎待拯刻不可緩雖籌畫不厭
精詳而興作不容濡滯咨商往返坐躭時日轉不免
築室道謀圖中應舉工程甚多轉瞬冬令必須乘此
時動工庶可於歲前竣事稍或遲延則明年春水方
生又妨工作且該處民田久被淹没無西成可望更
無慮傷及秋禾亦復何所瞻顧而不亟亟為之耶著
裘曰修夢麟尹繼善白鍾山嵇璜張師載及各該撫
等凡有先後勘明各工通盤籌算權其輕重緩急就
中最要者分任責成速即同時並舉餘亦次第興修
均於歲内告成以收實效總之各工早竣一日則水
患早弭一日諸臣其同心協力奮勉趨事副朕奠安
民生至意
乾隆二十二年八月初六日
上命軍機大臣傳諭方觀承鶴年等曰近年山東頻被
水患而今年南運河更屬異常泛漲因思東省境内
如徒駭馬頰及老黃河等皆古九河故道原為河水
分注之區其遺迹故在特因循日久遂至湮塞若將
南運河之水從此宣洩想當淌注迅速方觀承當往
來德州一帶閱視堵築第三屯決口或即乘便前赴
山東會同鶴年將徒駭馬頰等舊日河身循行履勘
核其現在形勢如可由此放運河之水似亦一宣洩
之法但今昔異宜亦不必存膠柱之見現今秋分已
屆海受衆水之時應酌量導之入海俾有所歸天津
一帶凡有可䦕支河分洩水勢之處亦即相度情形
妥恊籌議一併具奏總期廣為疏濬使尾閭通暢則
水患自可漸消要在師古人之意而不泥其迹斯得
之耳著將此傳諭方觀承鶴年等知之
乾隆二十二年八月十二日
上諭内閣曰裘曰修高晉等奏會勘宿靈虹積水情形
籌辦疏濬事宜一摺於該處水勢之來源去路頗為
明晰所言歴年受病之由及目前利導之法已俱得
其要領前曾降旨令在事諸臣將勘明工程及時辦
理現奏宿靈虹等處疏濬各工應興舉者即行興舉
不必會商往返致稽時日朕為百姓生計並不惜費
惟期用之於實永遠消患而已總之侍郎裘曰修夢
麟河臣白鍾山嵇璜張師載並各督撫受命同事祇
如一人原無分此疆彼界所見既確即應一力擔承
務期歲前竣事始於河工有禆而不悞明春耕種為
要至毛城舖為濉河上游欲濉河之無淤墊計惟有
堅閉毛城舖苟非盛漲不得開放萬不得已如今歲
之自行漫溢即當於斷流之後將黃水淤沙盡力挑
濬若少因循則今年淤一尺明年即淤二尺河身墊
高節節阻礙年復一年其淤更盛故逐年挑濬深通
是為要務河臣當永久奉行其濉河下游皆逹於洪
澤湖而洪澤湖以清口為去路前經指授河臣於汛
前將草壩拆䣃俾得暢流已有成效嗣後即以此為
成法不待盛漲一遇水勢長發隨時酌量拆䣃草壩
預為洩水之地從前惟恐運河水少故需蓄以濟運
今則惟患其多情形迥異此所當因時審度不可執
一而論者也向來河員習氣欲保堤工則以䦕毛城
舖為長策至於下游之清口則又墨守舊規憚於拆
䣃草壩以致出水不暢啟閉兩失河工日就敝壊而
沿河州縣歲受其災河臣能於此等肯綮處恪遵所
示機宜以時蓄洩常無後艱所有現議應開支河趕
辦竣工去累年淤阻泛溢之積患不特宿靈虹等州
縣漸有起色上游豫東諸積水皆有所歸民生利賴
所關甚鉅諸臣其共勉之摺併發
乾隆二十二年八月十七日
上命軍機大臣傳諭裘曰修等曰據夢麟奏微山湖積
淤處所應行挑濬及彭家河應再加䦕濬深通等語
所見俱中肯綮微湖迤北金鄉一帶之水皆因湖身
仰側不能下注荆山橋雖䦕放寬展所洩者不過微
湖迤南之水而於東省積水終不能十分宣洩自應
設法挑濬以期寬暢舊聞黃河刷沙有用鐵掃帚等
物者朕意黃河寬廣此無濟實用湖水原無撈濬之
法不知此等器具用之有濟否如可資其瀼刷或亦
撈濬之法朕偶思及此該督等酌量情形惟求有裨
實用不必拘泥也其荆山河入運去路不多雎邳界
口既有彭家河可以䦕濬目下即應速為動工不必
歸入淮徐水利案内輾轉坐視以致稽延時日至七
月内黃河中泓較前刷深前已據尹繼善白鍾山等
奏較上年刷深二尺今夢麟又奏刷深二尺四五寸
此所刷深尺寸或係河身新停之沙抑係較數年來
舊停之沙更深二尺有餘亦著再行查明詳細具奏
以慰馳念向來河員積習總以䦕毛城舖為保守堤
工之上策並不計減洩既多貽患滋大不知毛城舖
若不䦕放則河流疾走刷沙自易現在蔣家營等處
未開而河流冲刷得力實其明效矣嗣後非萬不得
已斷不可輕言開放減洩以致仍蹈前轍再夢麟既
經到徐與尹繼善等面晤何以未同列銜總之一督
四撫三總河均有河工專責而裘曰修夢麟二人奉
命往來商酌並宜同心協力數人如出一人一面定議
奏聞一面分叚興工揀委員弁派料迅速興舉以期
早竣方不負朕委任之意耳可傳諭裘曰修夢麟尹
繼善白鍾山張師載陳宏謀高晉鶴年胡寳瑔知之
乾隆二十二年八月十八日
上命軍機大臣傳諭夢麟等曰昨據夢麟奏䦕濬微山
湖積淤一摺已有旨諭矣湖身既屬仰側致金鄉一
帶之水不能歸入荆山橋自應於霜降水落後設法
挑濬以期暢流無滯但向來未聞有治湖之法即朕
昨所諭及鐵掃帚混江龍等器具或亦止於黃河挾
急溜之勢可以刷沙而於積年淤塞之湖身未必有
效現今微湖填淤既多若於水落時先就仰側處䦕
濬河身倣洪澤清口之意逼令自為汕刷似屬善策
其餘一應湖中淤積處廣為䦕濬支河以引迤北之
水一律歸入荆山河當可源源宣洩著傳諭夢麟等
察勘情形酌量定議具奏辦理奏中所稱今年十一
月内不能完工不但金鄉一帶乾涸無望並礙明歲
糧艘其言切中在事諸臣均當以此為程奮勉趨事
積水災地庶有起色至夢麟所奏黃河中泓刷深二
尺四五寸之語從前黃河停沙淤至五尺今春朕南
巡時已刷去三尺七月中又據尹繼善白鍾山等奏
刷深二尺是現在河身已復其舊今夢麟又奏刷深二尺
四五寸此所刷之數是否於河身復舊之後更加刷深二
尺有餘若果如此則更善矣仍著查明詳悉奏来以慰厪
念至下河一帶今歲秋成俱稔朕心深為慰藉此皆由歸
海之路各得暢流可見果能實力籌辦自有禆益也
乾隆二十二年八月二十四日
上命軍機大臣傳諭方觀承鶴年等曰鶴年所奏堵築
三屯決口及挑濬支河一摺内稱四女寺哨馬營二
處皆運河歸海之路現已興工挑濬等語朕前以運
河異漲非洩之入海不能消減是以降旨方觀承鶴
年等令於徒駭馬頰等處相度歸海之路設法疏濬
原非欲復九河故道總期於洩運河之水使之入海
不必存膠柱之見今鶴年所奏四女寺哨馬營等處
既為洩運尾閭此即朕諭中所及該撫等自當及時
開濬以收疏導之益至此外或尚有可資宣洩者亦
應留心查勘次第辦理總之多一入海之路即多一
洩運之路不必拘泥也著將此諭令方觀承鶴年等
知之
乾隆二十二年九月十三日
上命軍機大臣傳諭方觀承等曰據方觀承鶴年奏稱
張秋運河兩岸東高西下東岸所設之三空五空二
橋及減水各閘口門皆高運河一丈至丈二尺水勢
不能暢消請於東岸地名八里廟建滚水石壩一座
高運河八尺遇八尺以上之水即可減洩等語運河
東岸地勢既高舊設之橋閘皆不足資宣洩自應另
行酌建滚水壩以減盛漲但該督等所奏有底高八
尺以及一丈者尚覺太高運河有七尺之水於糧艘
即可浮送所有酌建水壩及諸舊壩應均令高於運
河底七尺或慮運河僅高七尺遇有淤淺處不免阻
滯此則當於每年撈濬時實力挑挖務使一律深通
不得有名無實再滚水壩既建運河自是減洩然壩
以外河身若高則運河所減之水又不免倒漾旁溢
為地方害該督等並當設法疏濬深通毋致下游受
害將此傳諭知之
乾隆二十二年十一月初六日
上諭内閣曰據嵇璜奏高郵運河東堤添建石壩已經
完竣並請酌定水則如上游五壩過水漸多車邏南
關二壩過水三尺五寸開放五里中壩若車邏南關
二壩過水至五尺再䦕放新建石壩視水勢之大小
以為啟閉自無壅潰之虞等語此所見深得蓄洩機
宜盖湖河水勢以五壩為來源以江海為去路而歸
江之路近於歸海况下河一帶地本卑窪必視歸江
諸閘壩實有宣洩不及之勢始可以次啟放今春南
巡時親臨指示令將車邏南關二壩常行䦕放俾河
水得以隨時減洩而又早闢歸江之路以逹其流下
河田畆遂獲豐收此已試之明效自當酌定水則以
時啟閉者著照嵇璜所奏過水尺寸立誌壩旁以垂
久遠然此時專就下河言之耳若論湖河全局則五
壩之水洩自洪湖但使洪湖之水從清口暢流會黃
入海則黃水不致有倒灌之虞而五壩之過水自可
稍減向以河臣惟恃護堤轉致湖漲遂有一潰難收
之勢而清口則收東廹隘託言濟運不知近日運河
之水患其多不虞其少前曾降旨白鍾山等以清口
東西二壩古人具有深意惟淮水力弱則資其堵束
迸力刷黃淮水盛漲之時則早為宣洩以減其勢至
於五壩則不得已而設此尾閭也因令於五壩過水
一寸則東壩開寬二丈過水二寸則䦕寬四丈以期
疏洩通暢不致奔溢五壩以為下河之患昨據裘曰
修夢麟白鍾山高晉奏稱今值冬令應照例束壩蓄
水向來口門僅留十八丈至二十丈今擬酌留三十
丈湖水可以暢出等語是清口之水已不患其不暢
流而會黃入海矣至春夏盛漲之期則仍遵前旨立
為水則視五壩過水之分寸以加展拓如此通盤籌
辦操縱得宜則湖河全局自可永奏安瀾之績矣但
河官積習惟以因循守前規為事可將旨泐石於清
口及運河東壩俾治河諸臣永遠遵行焉
乾隆二十二年十二月二十三日
上諭内閣曰據夢麟等奏稱淮揚徐海等處滙湖入海
幹支各河暨高寳下河歸江歸海之河港統計五十
餘道俱先後告竣等語數郡烝黎積困已久今春省
方之便目擊情形特指授諸臣動帑興工廣為疏導
兹數月以來遂能陸續報竣諸臣仰體朕意悉心經
理迅速集事甚屬可嘉夢麟尹繼善白鍾山嵇璜陳
宏謀俱著交部議叙裘曰修往來會商實力籌辦亦
著一體交部議叙其在工承辦各員該督等查明分
别咨部議叙以示奬勵
乾隆二十三年正月初三日
上諭内閣曰據高晉奏報上江鳳潁泗所屬水利要工
均於上年歲底一律完竣安省河道淤墊頻年被水
特命裘曰修夢麟等會同督撫河臣和衷籌議發帑
興修廣為疏濬自䦕工以來諸臣能仰體朕懷悉心
經理所在要工俱能迅速集事甚屬可嘉裘曰修夢
麟尹繼善嵇璜已於下江各工告成疊予議叙外高
晉著交部議叙其在工承辦各員並著該督撫等查
明分别咨部議叙以示奬勵
乾隆二十三年四月三十日
上諭内閣曰據巡漕給事中海明奏稱東省水患由微
山湖之漲溢而微山湖之南圈築攔黃堤工即以取
土方塘挑成順堤河形導入荆山橋出猫兒窩入運
並於内華山西建築通湖閘座以備宣洩等語具見
悉心籌畫黃河由豫入徐兩岸夾束河身甚狹不潰
決為銅山諸邑害則漫衍而入於金鄉魚臺今徐城
已增築石工足資捍禦而山東之濱湖州縣民舍田
廬不免仍成巨浸孰非吾赤子而忍坐視果使民生
永獲安全即多費帑金朕所不惜且年年蠲賑所費
不更無已耶但是否實有禆於東省而於徐郡兩岸
亦不致另生險工或究不如於北岸無堤處所接築
堤工之為得計著尚書劉統勲馳驛前往會同尹繼
善白鍾山逐加閱勘詳籌妥議請旨辦理夢麟裘曰
修尚在河干著一併會同查辦
乾隆二十三年五月初三日
上諭内閣曰據嵇璜尹繼善等奏報上下江水利各工
陸續全竣各就所分工叚逐一丈量並無偷減浮冒
情弊等語江省上江之鳳潁泗下江之淮揚徐海等
處濱臨湖河地勢窪下連年頻被水患特命廷臣會
同督河諸臣協力商辦分濬支幹各河俾上下游節
節疏通以期積水全消永資利賴去冬興工以來諸
臣皆能仰體朕心奮勉集事並各分工叚悉心丈勘
雖有一二偷減浮冒者皆微末工員已據實參處現
在續辦各工俱已迅速完竣尚無大員作弊者今經
保結奏聞具見實心經理朕自信之嵇璜夢麟裘曰
修尹繼善白鍾山託恩多高晉高恒俱著交部議叙
其在工承辦各員弁並著該督等查明分别咨部議
叙以示奬勵
乾隆二十三年五月十一日
上諭内閣曰據嵇璜奏稱芒稲一閘為諸湖入江之路
宣洩通暢下河州縣自可永免水患等語此實經理
下河之要鍵朕去春南巡時所諄切指示令早闢歸
江之路者正為此也芒稲一閘乃歸江第一尾閭向
因淮南鹽艘皆由灣頭河轉運必湏芒稲閘門下板
方可蓄水遄行以致不能啟放合宜前據該督等奏
閘東有舊越河一道應令鹽艘由越河直走金灣北
閘是洩水與運鹽已自分為兩途芒稲閘自可常為
啟放矣但恐終狃於蓄水運鹽之習仍不免因循觀
望夫蓄水運鹽不過少省縴挽之勞所費在富厚商
人而下河數州縣之民生攸繫此其輕重豈不較然
耶嗣後芒稲閘應永遠不許再下閘板俾得暢洩歸
江則諸湖積水自可減退遇伏秋大汛亦足以資容
納而下河一帶得永蒙樂利之休矣該督等將此旨
泐石閘畔俾後來司事者知所遵守焉
乾隆二十三年五月二十日
上諭内閣曰據劉統勲等奏會勘黃河北岸應接築堤
工現在委員發帑儹辦等語伊等既經勘定情形自
可次第興舉劉統勲即著回京不必在彼看視興工
所有該處工程著德爾敏馳驛前往督辦
乾隆二十三年六月初三日
上命軍機大臣傳諭尹繼善等曰據裘曰修等奏被水
地畆已多涸出所有從前奏請於湖口閘上添建閘
座之處應行停止等語從前尹繼善以運河水漲亟
應疏濬是以奏請於該處添建閘座以資宣洩今復
奏請停止其意盖以積水已消若建出水閘轉恐於
蓄水濟運之法有礙此未免過計現在積水雖退而
運河諒不慮無水接濟該處閘座雖不必添建或酌
量運河蓄水尺寸將閘口迤上之堤留為滚水壩俾
蓄水俱有所資殊更為有益著傳諭尹繼善等即妥
協查勘辦理再摺内有安山湖已成平陸之語此湖
既成平陸民間自必耕種現在曾否已經陞科著一
併傳諭該督等查明具奏
欽定南巡盛典卷三十五
