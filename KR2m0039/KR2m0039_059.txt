欽定南巡盛典卷四十二
河防
乾隆二十四年二月二十五日兩江總督尹繼善
江南河道總督白鍾山奏言竊照揚州府属寳應
縣城居運河東岸當淮泗下游地勢本属低窪加
以運河北來之水兜灣頂冲僅賴一線土堤為之
保障每遇汛水漲發城社民生實属危險乾隆二
十二年恭逢我
皇上
聖駕南巡(臣)尹繼善面奉
諭旨飭令建砌護城磚工以資捍衛今據江蘇布政使
等委員確估自城北太平菴起至城南宏濟閘止
創建磚工長七百八十六丈連築壩並修補尾土
共需工料土方銀三萬八千二百五兩零造冊詳
請題估(臣)等復核無異恭疏具
題奏入
上諭部知之
乾隆二十四年十月二十六日江南河道總督白
鍾山等奏言竊查洪澤湖上承淮河七十二山泉
之水全賴堰盱一帶堤工保障全淮蓄清敵黃最
關緊要自武家墩以南至蒋家壩計長百餘里俱
係磚石工程其武家墩迤北至湖口濟運壩向係
土堤每遇水大之時搶修柴工搪護乾隆二十二
年
聖駕經臨閱視陞任副總河(臣)嵇璜同(臣)尹繼善随侍
之下面奉
聖訓指示應建石工並奉
諭旨將来做工當先儘此石料用現在徐州石土各工
併舉俟將来次第辦理欽此仰見我
皇上睿謨廣運洞悉機宜慎帑重工安愈求安之至意
兩年以來徐城兩岸興舉土石工程淮揚徐海各
處有急辦續辦水利大工(臣)等欽遵
聖諭俟各工告竣於今秋汛工平之後(臣)白鍾山親赴
該處率同各道等詳加勘閱查武家墩迤北至濟
運壩止計堤長一千六丈正當洪湖下游每遇汛
水長發風浪撞擊原舊土堤易於汕刷塌卸自不
若改建石工以資鞏固庶可一勞永逸惟是工段
綿長應需石料繁多入山採取路遠運艱甚費周
章而堰盱各工所存乾隆十九年分大修石工案
内餘剩石料除陸續撥用並於二十二年秋間堰
盱風暴案内補修石工儘數選用無存兹復於沿
湖一帶逐細搜尋弔撈計得面裡石塊四千餘丈
(臣)等與各道細加商酌如普例建石實不敷濟用
再四審度武家墩南首原係磚工擬請於該處一
律建做磚工其面底蓋鋪石塊並將搜尋之石儘
數估砌少辦河磚通共估需銀五萬八千餘兩既
可經久抵禦且與南首磚工接連一律更得節省
錢糧從此洪澤全湖大堤俾得一律鞏固永資保
障實於河防大有禆益如蒙
聖恩鍳允(臣)等即飭該管道廳逐細確估遴委妥員分
段承修(臣)白鍾山就近率同淮揚道等不時往来
實力稽查勒限照估儧辦除俟工竣核實具
題造冊送部查核奏入
上諭曰好如所議行
乾隆二十五年三月二十六日工部奏言工科抄
出江南河道總督白鍾山等疏稱裡河高堰二廳
所属山清交界一帶土堤自武家墩迤北起至濟
運堤止計長一千零六丈坐當洪澤下游每遇汛
長風浪撞擊危險堪虞乾隆二十二年春恭逢
聖駕南巡
親臨指示
諭建石工以資捍衛復經(臣)查勘奏明照武家墩南首
一律建做磚工底面鋪蓋石塊搜尋舊石儘數估
砌既可經久抵禦更得節省錢粮欽奉
俞允當經轉飭遵照確估今據淮揚河務道何煟將裡
河高堰二廳應建磚石工程除運用沿湖一帶石
塊并舊河磚不請錢糧外共估需物料夫工運脚
銀五萬八千八百七十四兩四錢五分五釐一毫
零造冊詳請題估臣復核無異除冊結送部查核
外相應會題一疏查先據該督白鍾山等奏稱裡
河高堰二廳属武家墩迤北濟運壩止正當洪澤
下游每遇汛水長發原舊土堤易於汕刷欽遵
皇上指示不若改建石工以資鞏固但工段綿長採石
艱難即於沿湖搜尋吊撈餘石如普例建石實不
敷用於武家墩一帶建做磚工面底盖鋪石塊並
將搜尋之石儘數估砌少辦河磚既可經久且與
南首磚工接連一律更得節省錢糧奏准咨部經
(臣)部行令作速確估造冊具題查核今據該督將
前項建做磚石工程除運用沿湖一帶石塊并舊
河磚不請錢糧外共估需料物夫工運脚銀五萬
八千八百七十四兩四錢五分五釐一毫零造冊
具題應如所題辦理以資捍禦仍令該督俟工完
之日將做過工段用過銀兩照例核實造具清冊
題銷可也奏入
諭依議行
乾隆二十五年十月初八日禮部尚書嵇璜奏言
竊(臣)於九月十三日至清江浦見河臣白鍾山得
知督(臣)尹繼善等因下河時厪
宸衷悉心籌畫議得運河東西二堤勘修堅固以資捍
衛挑濬淮揚運河酌辦西堤港口疏通諸湖引河
俾湖水暢達歸江以為保護下河之計督臣現在
會摺具
奏恭請
聖訓遵循辦理惟歸江之路尚有應行籌辦之處查運
河東堤之金灣滚壩口門寬四十丈而尾閭仍歸入
六閘河内未能暢注且易淤阻應請於金灣壩下
開挑引河一道正對董家溝滚壩並將董家溝淺
窄之處量加疏挑以注於江則尾閭更為寬暢又
查廖家溝石羊溝董家溝三壩壩面尚高應請改
低三尺以芒稲西閘為凖使就下之水益加暢利
歸江去路既多則歸下河之水自少矣(臣)謹繪圖
貼說恭呈
御覧伏乞
聖明訓示
勅下督河撫諸臣一併勘議辦理奏入
上諭曰此係卿在京曾奏之事原以待明年南巡舉行
今既改期且督河諸臣已有挑濬之舉則及時此奏
實為允當有旨交尹繼善等勘議
乾隆二十六年三月初十日高晉陳宏謀奏言竊
(臣)等接准
廷寄尚書嵇璜奏請於邵伯運河東岸之金灣滚壩
下開挑引河并將廖家溝石羊溝董家溝三壩改
低三尺使歸江去路既多則歸下河之水自少等
因欽奉
諭旨交尹繼善等勘議欽此經(臣)等會委淮揚道何煟
勘估詳候覆勘因督臣尹繼善前赴江西審案河
(臣)白鍾山患病尚未會勘今(臣)高晉自京回南(臣)
陳宏謀正在淮徐接准督臣尹繼善来札以江西
甫回又現在奉
旨進京不及會勘查時届仲春汛水將至不宜再遲(臣)
高晉與(臣)陳宏謀随即會同親往查勘金灣壩上
承諸湖之水為歸江要道緣壩下引河仍滙入金
灣六閘河内宣洩不暢且易淤阻(臣)等細按地勢
情形應如該尚書所奏於金湾壩下另開新河一
道俾减下之水由董家溝直捷注江又董家溝石
羊溝廖家溝等三壩均屬歸江尾閭現在壩底尚
高亦應如所奏將壩底各改低三尺與芒稻西閘
之底相平則尾閭更為通暢(臣)等復上下相度悉
心籌議南關等壩現議封土三尺將運河東西兩
隄量為修補以資防護則是高郵等湖水歸海之
路既已節减必應將歸江尾閭多方開展以達其
暢流之勢今金湾壩以下既已另開新河其原設
之舊壩僅止四十丈不獨壩面覺小且形勢亦覺
背流并請於壩北展寬十丈連舊壩面共寬五十
丈以順其吸川建瓴之勢則洩水更多又迤下東
灣西灣地方舊設有滚壩兩座减洩湖河之水直
注石羊溝歸江緣西灣壩下引河短促僅長二百
二十餘丈即與東灣河相合非特水噎不流亦且
阻遏東灣之水倒漾出運今應將西灣壩下引河
取直加挑三百二十丈至太平橋始與東灣之水
合流則流長而勢順庶西灣滚壩方為有益再迤
下鳳凰橋引河洩水係由廖家溝歸江因年久未
修河内間有淤灘水勢不能通暢亦應挑濬寬闊
以資宣洩至金灣壩下既開新河壩面又擬展寬
則就下之董家溝壩面并應展寬十二丈連舊壩
共寬三十丈石羊溝壩舊有耳閘兩孔實属無用
今應將磯心拆去即以閘墻為滚壩裹頭計展寬
五丈四尺連舊壩共寬三十七丈四尺廖家溝壩
面原寬十六丈連年刷寬三十八丈應就現寬丈
尺於東墻修建裹頭共寬四十四丈各壩俱經改
低又復展寬其壩下引河凡有高仰淤灘積土酌
量水平挑切寬深如此一律辦理庶幾歸江之路
暢而南關車邏東注之水自少矣以上各工約需
銀一十四萬兩因係急辦之工(臣)等一面咨會塩
政高恒在於運庫銀内如數觧交河庫道應用一
面分定段落𣲖委附近之同知通判州縣并河員
中幹練工程之員按段承修尅期興工并委揚州
知府孔傳炣原任蘇州府姜順蛟往來監工責成
淮揚道何煟常鎮道錢琦上下稽查定限汛前完
工(臣)等仍随時留心督催務期工歸實濟不容草
率浮冐以副
皇上垂念湖河保護民生至意除飭司道造具估冊確
核會
題外所有(臣)等勘議飭辦并請動運庫銀兩緣由理
合繪圖貼說會同兩江總督(臣)尹繼善江南河道
總督(臣)白鍾山恭摺具
奏奏入
上諭曰諸凡皆妥如所議行
乾隆二十六年六月初三日高晉陳宏謀奏言竊
照揚州府属之高寳興泰等下河地方積年被渰
荷蒙
皇恩准將高郵之南關車邏等壩封土三尺於金灣壩
下加挑新河分流暢洩俾水歸江現在俱已完工
另摺奏
聞自此洪湖運河之水不致漫過三壩而東注則高寳
興泰等處可免西来之水患矣惟是下河各州縣
境内支河汊港及田間積水向来俱滙入串場河
北流二百餘里於塩城境内之石䃮天妃等閘始
行歸海道遠紆迴驟難消涸民間雖挑溝築圩不
足以資捍衛歷来每有西水不至而雨多水積亦
足為患者是下游被渰之故固應杜其来源而本
地積澇之區亦當籌其去路此閘下舊有歸海之
引河不可不加疏治也而議者有謂海潮勢大近
海挑濬恐内水未出外水先進者又或謂雨多水
漲各處滙集即分疏引河不能洩水歸海者(臣)等
伏查范公堤綿亘六百餘里串場河自南而北向
建石閘十八座每閘俱有引河專為洩水歸海之
計嗣因洪湖之水由高郵各壩東注下河形如釡
底水未到閘地已被渰是以不暇計及閘下之引
河今南關等壩既已封土金湾復又開河經始既
有成模則善後必規全局查現在塩城境内石䃮
天妃閘引河寬深由新洋港歸海洩水甚暢又興
化境内之白駒青龍八竈大團等閘引河於乾隆
二十二年經前副總河臣嵇璜
奏准挑濬由鬭龍港歸海雖不能如石䃮等閘之通
暢而閘水現由外趨頗資宣洩其餘迤南之丁溪
小海迤北之上岡北草堰陳家冲等五閘緣彼時
尚可通流列入緩工未及挑濬年来水渰沙停有
竟成平陸者各閘亦常閉而不用(臣)等先後親往
各該處上下查勘現有王家港水深八九尺至一
丈二三尺寬十四五丈又有射陽湖寬深更甚(臣)
等凛遵籌辦下河諸務之
聖訓悉心討論並與常鎮道錢琦河庫道李宏淮揚河
務道吳嗣爵等再四講求若將丁溪小海二閘引
河疏濬深通順勢再開一引河滙入王家港歸海
又將上岡草堰陳家冲三閘各引河疏濬深通順
勢亦開一引河滙入射陽湖歸海就其阻塞之途
因勢利導俾散漫之水裁灣取直順軌安流滙歸
深通之海口庶更併力趨海總以海為歸宿並非
另疏海口當不致有倒灌之慮至謂引河不能洩
水歸海則從前所開之白駒等閘引河現在洩水
歸海已得濟用歷有明徵盖積水之區若得多一
尺去路即可早消一尺積瀦並可早涸一尺田地
數州縣之積水增此五閘之引河節節疏通源源
宣洩小民見水易消涸自必齊心合力各挑河溝
加築圩圍蓄洩兼資旱澇有備將見沮洳漸成沃
壌仰沐
皇恩永資樂利(臣)等為下河通籌全局起見用是合詞
備陳恭請
聖訓倘蒙
俞允容(臣)等於本年封土以後夏秋之間再看下河各
州縣水勢情形詳籌審度將應需銀兩撙節估計
另行妥議請
旨遵行謹先行繪圖貼說恭呈
御覧奏入
上諭曰甚應行之事妥協辦理可也
乾隆二十七年三月二十六日劉統勲兆惠高晉
陳宏謀奏言(臣)等仰蒙
皇上訓示前往高寳甘泉運河相度疏洩機宜沿途查
勘測探運河水勢現在深通至湖河之水以五壩
為来源以江海為去路而歸江多一分之水即下
河受一分之利臣等遵
旨查勘運河歸江之路自邵伯以下向設有灣頭閘壁
虎橋鳳凰橋西灣壩東湾壩金灣滚壩金湾六閘
共七處俱係宣洩湖水由塩河歸廖家溝石羊溝
董家溝芒稻閘等四河分流下注兹細加查勘内
如湾頭閘洩水最暢壁虎橋河僅長一百餘丈即
與湾頭閘河相連鳳凰橋河兩岸陡崖歷来積土
甚高難以展寬且該處磚木橋三道河面已寬十
餘丈足敷分洩均不必另行辦理外查金灣壩引
河係上年新挑該處緊接六閘地居上游由董家
溝下注宣洩湖河最為便捷惟是滚壩五十丈測
量河身寬十五丈河底寬八丈尚覺未能暢達又
金湾六閘舊有塩河由芒稻閘歸江最為寬深從
前原係與金灣壩之水滙歸入江去路甚暢今金
湾滚壩既另挑新河該處六閘金門尚存其舊僅
寬十丈八尺未免來源過窄又東湾滚壩先於乾
隆二十二年落低三尺西湾壩未經並落宣洩不
暢以上三處(臣)等公同商度酌議將金湾壩新挑
引河再行量為展寬以河底十丈為率河身下游
地勢稍仰亦應一律再加挑濬深通使有建瓴之
勢六閘塩河舊為歸江水道向設南中北各二閘
河頭築堤分為三路滙歸一處其北閘二門為運
塩要津南中二閘閘底較高原係相機蓄洩較之
滚壩過水尚覺遲滯應將北二閘仍留以濟塩運
自中閘迤南添建石壩三十丈并將中閘照舊存
留與北閘相隔二十四丈閘下土堤再行量為接
築加長并酌挑引渠以順水勢其下注之水既與
塩運並無妨礙而盛漲之時湖水得以暢達西湾
滚壩照東灣一體落低三尺并於西湾河頭酌挑
寬深以導引水勢如此則高寳諸湖歸江之路益
增宣洩之形益暢實於下河民田廬舍大有禆益
(臣)等於查勘後即星往六塘河等處查勘宿遷等
州縣河道情形將現議建壩挑河處所交淮揚道
吳嗣爵揚州府知府楊重英將工段界址插標立
誌恭候
聖駕順道閱視如蒙
允准所有應辦工程督撫河臣詳細確估奏
聞請
旨俟秋汛水落即遴委妥員分頭儧辦(臣)等謹繪圖貼
說恭呈
御覽奏入
上諭曰所議甚合朕意應如是者圖留覽
乾隆二十七年四月初九日河道總督張師載山
東巡撫阿爾泰奏言竊照東省運河荷蒙
皇上睿謨廣運閘壩堤堰次第興修節宣有制年來濟
運行之已有成效但逢上年汛水異漲(臣)等細察
情形尚有應行籌辦者如下河廳属之德州有哨
馬營滚壩一座恩縣有四女寺滚壩一座壩下各
有支河一道均係減洩漳衛汶異漲之水由老黃
河入海漳水渾濁挾帶泥沙每遇伏秋易致淤墊
乾隆二年曾經題定歲修年年疏濬動用德州河
灘地租銀两如有不敷於司庫存公項下動撥募
夫辦理自乾隆二十三年大工挑濬之後每年留
淤無多勸諭民力疏濬迨至上年伏秋水漲倍於
往年(臣)等細勘情形現在哨馬營壩門寬三十丈
足資宣洩惟四女寺壩門僅寬七丈宣洩不暢應
將壩門展寬三丈以資吞納其壩下支河亦應一
例展寬至哨馬營支河河身既寬為渾水經過停
沙較厚處處淤墊祇湏募夫挑濬應與四女寺滚
壩展寬工程俱請仍照舊例動用灘租及司庫存
公銀兩辦理庶壩門展寬而河身又足容納即遇
盛漲宣洩更属有益又如捕河廳属有五空橋一
座係洩沙趙二河之水由大清河入海橋面寬十
一丈五尺底高運河一丈二尺乾隆二十三年添
建八里廟滚壩之時欽奉
諭旨均令高運河底七尺嗣將各壩落低水勢平稳曾
經奏明暫請停緩俟酌看来歲水勢情形請
旨辦理連年以来河水俱平無庸興辦上年水勢既大
仍應照舊落低七尺為度庶沙趙二河易於減洩
而東阿夀張東平一帶民田亦深有禆益又如運
河廳属魚臺縣西堤辛莊橋北舊有洩水口二處
每年秋水盛漲由此分洩入昭陽湖逓入微山湖
迨至春間必湏堵閉蓄水以濟漕運不特歷年需
費而口門過水日漸刷深有二丈在運河既難以
節制而兩湖受水過大亦非長策臣等公同詳勘
兩水口各寬十數丈應照兩頭碎石堤工之法填
築堅實另擇就近堅硬處所修建滚水壩一道寬
二十丈壩脊全高運河底六尺為度如遇汛水浩
大至六尺以外可以滚洩入湖六尺以内留為濟
運即使春夏水小亦無旁淺之虞較之每年築壩
拆壩實為一勞永逸且入湖之水有此節制亦不
致有過大之患矣以上哨馬營四女寺展寬疏濬
工程所需錢糧仍歸歲修辦理其五空橋落低並
辛莊橋建壩工程所需錢糧應請在於運河道庫
酌撥節省項下銀兩咨部動用毋庸請動司庫地
丁錢糧(臣)等現飭該司道督同廳汛等官確估速
辦奏入
諭如所議行
乾隆二十七年五月初一日大學士劉統勲直隸
總督方觀承山東巡撫阿爾泰奏言竊(臣)等面奉
諭旨直隸景州地方連年被水本處溝渠河道無可疏
消上游德州運河每遇伏秋大汛一有泛漲即波
及景州田畆運河東岸之四女寺哨馬營原有減
水壩座
命(臣)等前往查勘如有應行修濬之處詳查確議請
旨遵行(臣)等前往恩縣四女寺地方騐看現有壩座其
金門寬八丈中間磯心二座高一丈四尺四寸龍
脊高河底一丈一尺現在壩下運河水深七尺五
尺其壩下口門間段停淤減水河亦為地形所束
運河湏水長至三尺五寸以上始行過水(臣)等查
此壩座落形勢分水減溜最為得力而壩門窄狹
壩底較高壩下減河亦未通暢(臣)阿爾泰於本年
四月内會同河臣請展寬三丈已蒙
諭允尚未興工(臣)等酌請於原奏之外再行展寬一丈
合之原有尺寸共寬一十二丈此處壩底較下游
哨馬營壩面高一尺六寸請將此高出尺寸一律
落低多有減洩至哨馬營壩座金門寬三十丈建
築之時龍脊高出河底一丈五尺後於乾隆十三
年落低二尺其高寬丈尺與過水情形甚為得力
但使引河通順此壩即為減水關鍵不湏更議修
改(臣)等復查四女寺哨馬營兩處壩座俱藉壩下
支河減水必湏一律深通下游始無阻礙(臣)等按
行支河兩岸積土甚高係民間歲修未克挖土遠
送是以日積日高易於流墊河内下游漸次寬深
總滙於玉泉莊地方由老黃河至海豐之大沽河
口入海亦係民間歲修工程惟此壩下支河一段
(臣)阿爾泰擬於回途會河臣再行相度遴委妥員
詳加勘估
奏請挑濬俾得水無阻礙以收宣洩之益(臣)等更有
請者山東運河自臨清以上疏洩閘壩共計八處
而臨清迤北惟藉四女寺哨馬營兩處宣洩此兩
壩必宜疏通以防盛漲浸漫波及下游誠如
聖明洞鍳但宣洩機宜向無專員管理(臣)方觀承(臣)阿
爾泰因德州衛守備不足以任修防曾經
奏請將兩岸堤工分属德州恩縣地方官承辦今已
有章程至此兩壩支河均會老黃河入海綿長三
百餘里經由山東直隸十數州縣並無廳汛河員
管轄愚民各頋其私遇有淤灘地段即希種植獲
利河身易致淤塞一處阻礙不通兩岸即致漫溢
所關誠為緊要查有兩支河交滙之德州邊臨鎮
應請將德州州判移駐於此該員在德州並無專
管而邊臨鎮附近德平商河民情刁健向議設員
弹壓請即將此州判專司河捕俾不時兩岸巡查
遇有應行修治之處即移會河道坐落之州縣公
同辦理但州判官職微小河道關係兩省恐致呼
應不靈查山東糧道駐劄德州哨馬營四女寺近
在德州數十里之内管理甚易該道押運赴通經
由道路皆係運河稽查亦便請將一切疏築事宜
責成該道管理在直隸原係天津道管轄地方遇
有關會事件即令兩道移文商辦免致隔省膜視
董率既係大員汛官復有專責庶壩座河道辦定
之後歲歲增修永無頹廢德州上游河勢平緩下
游景州免受漫溢之患(臣)等公同查勘謹將原圖
貼說恭呈
御覧奏入
諭依議行
乾隆二十七年六月初七日尹繼善高晉陳宏謀
高恒奏言乾隆二十七年四月初六日欽奉
上諭駱馬湖水由永濟橋東注為六塘河源流既遠所
受支河甚多河中淤埂阻滯溜勢一遇暴漲猝難容
洩田廬易致漫淹應視兩岸中間窄狹者再加寬展
切去河中淤埂俾游波寬緩不致出槽堤身殘缺单
薄者量為修補以資捍禦其六塘河尾閭横經塩
河由東岸武障等河下洩入海原設條石滚壩為
過水之凖其旁並設草壩水小則蓄水運塩水漲則
拆壩消水商利蓄而民利消彼此各争其便當每年
權其緩急利害立定限期以時啟閉庶於渠政有禆
其草壩以下各有引河及六塘河北岸之丁家溝南
岸之馬家河鮑營河形勢紆曲阻塞者均如諸臣所
勘估挑辦理務使通流以達於海苐六塘河修防事
宜向無專設之員即塩河各壩亦非塩務微員所能
相機經理該督撫於通省事簡同知通判缺内議移
一員置高家溝適中地方仍應捒選能勝此任者奏
聞補授俾耑司水利及修防啓閉之事地方水利各
員聽其調遣仍歸淮徐海道總轄亦聽總河節制務
令宣防無悮而蓄洩合宜此皆朕目擊深維集衆議
而取裁定制如此地方大吏其善體朕意實力奉行
所有應添石壩土堤及一切挑挖疏濬各工該督撫
河臣會同塩政悉心確估核議以聞欽此仰見我
皇上軫念民生永弭水患之至意(臣)陳宏謀於送
駕之後即親赴六塘河將勘定應修之工逐一丈量明
白竪立封堆簽釘誌樁會委淮揚河道吳嗣爵淮
徐海道瑭琦督同工員逐段確估並將六塘河尾
閭各河應行挑濬之處一併勘明估計據該道等
會禀前来(臣)尹繼善正在蘇州秋審面同(臣)陳宏
謀覆加確核除塩河内啓閉草壩例應商辦者仍
歸商辦外通共估需銀十八萬九千餘兩現在另
造細冊會疏
題報惟是目下已届伏汛水勢漸長挑河切灘難以
施工湏俟秋後興舉至六塘河展寬堤岸培修堤
工乘此上游水未漲發之時即應上緊儧辦(臣)等
遴委明白工程之管工河廳及沿河附近各州縣
分段承修專委吳嗣爵瑭琦為總理大員又委淮
徐兩知府協同兩道查催稽察如承修人員不照
估妥辦侵冒錢糧及怠玩遲悮者立即揭報嚴參
(臣)等輪流前赴該工督辦工完逐細騐收倘有偷
减草率者即將該管道府及承修人員一併嚴參
重處但前項應辦急工亟湏發帑應用若俟
題准動給未免濡遲(臣)等查蘇松糧道庫内現貯漕
項銀二十四萬兩尚未觧部仰懇
聖恩即於此項内就近酌撥銀十九萬兩觧交河庫存
貯給發濟用因目下已經動工刻難緩待一面恭
摺
奏明一面先酌撥銀十萬兩以便趕辦其餘銀兩俟
奉
旨允准之日再行照數撥足其六塘河移駐經管人員
(臣)等現在㨂選另疏具
題奏入
諭部速議
乾隆二十七年十二月初二日山東巡撫阿爾泰
奏言竊(臣)赴武定濟南東昌等處查勘一切所有
沿途辦理情形業經奏蒙
聖鍳(臣)於十一月初五日由東昌赴兖州所属之夀張
縣地方查該縣境内有沙趙二河上承荷澤濮范
之水南由趙王河積水閘歸運北由沙河道人橋
歸運伏秋坡水滙流沙河出水勢當頂冲雍正四
年於沙河會流之處修建大壩以禦其勢此沙河
大壩之所由来也(臣)查今昔情形不同沙河出水
之處已於乾隆二十二年八里廟既建有滚壩積
水閘以北道人橋以南又挑引河一道俾之分洩
而五空橋又遵
旨落低來源雖廣去路亦多(臣)察看情形商同河臣飭
令該縣酌將大壩挑開口門使沙趙二河之水暢
流入運則夀張一帶窪地水患似可少減至聊城
陽榖東平東阿沿河堤堰伏秋大雨之後間有单
薄殘缺(臣)先經飭令該州縣加高培厚現俱一律
修整完固而東平州尤為出色又該州地畆低窪
之處於乾隆二十五六兩年開濬金線等河渠十
四道疏消坡水滙入大清河歸海年来禾稼豐收
皆成沃壌農夫咸知水利有禆農田争相踴躍其
州北之榖家莊州西之馮家等莊地勢均属低窪
今各開渠引水入會全大清等河現俱興挑完竣
(臣)逐加查勘頗合機宜於窪地民田有禆又汶上
縣稻屯地方查可開稻田之處該縣董勸鄉民將
馮莊等泉疏濬深通現在開漏築塍并覓善種稻
田之農夫教以耕耨所需稻種亦俱購辦以備来
春借給即行布種俟開有成數另行奏報再濟寕
州之馬場湖上承寕陽等縣坡水并資蓄以濟運
緣湖堤殘缺水難容納前經(臣)飭令該州加高培
築堅固現已完工則蓄水濟運有資而旁溢可免
(臣)至嶧縣之韓莊查滚壩過水仍二尺九寸與前
所查無異至伊家河仰蒙
聖訓河身尚需寬展(臣)親至查勘凡可展寬以及砂礓
石塊較少之處酌量開挑總期河水暢流俾無淺
阻(臣)自兖至沂查嶧縣臺莊至郯蘭交錯之馬頭
地方計程一百二十里不通車路(臣)相度情形飭
令該縣等兩旁開溝取土疊道並將橋座用石帮
寬既可行車以便商旅而溝深通廣兼消坡水以
利田疇已於十一月初八日具報完工至蘭郯二
縣地勢低窪自乾隆二十三年以迄於今開挑河
渠六十餘處分疏坡水引入沂河以及芙蓉燕子
等河年來窪地疊獲豐登地方日有起色(臣)復加
諄嘱諸凡疏築創始幸有成效善後尤為喫緊務
湏歲歲留心妥辦以期永保前功(臣)復自沂至泰
查各府所属興修水利地獲有收固已餬口有賴
有因種植桲欏現據飼蠶收繭以供紡織復被體
有資凡所以為斯民計者(臣)當率属竭力籌辦以
仰副
聖主懷保斯民之至意奏入
上諭曰諸凡留心本務實属可嘉
乾隆二十七年十二月十七日江南河道總督高
晉奏言竊查清口淮黃交會為河工最要關鍵從
前因黃河北岸陶莊漲出沙灘逼溜南行直趨清
口每致倒灌為患康熙三十八年
聖祖仁皇帝南巡
親臨指授方略建設
御壩挑溜北趨并於陶莊開挑引河以順水勢誠千古不
易之良模乾隆五年(臣)叔高斌推廣
聖意奏請
皇上訓示建設木龍自此南岸各壩掃工之外俱長沙
灘數十丈至數百丈不等北岸陶莊積土日見刷
去已著明效本年春間恭逢
聖駕南巡臨工閱視
指示機宜於現存三架木龍迤下一百二十丈處添建
木龍一架挑溜直趨陶莊以期積土盡刷欽此(臣)遵
即𣲖委署外河同知克爾圖購辦木料復委候補
通判馮焜騐收齊全秋汛後(臣)察看水勢情形督
令於九月十一日開工(臣)與淮揚河道吳嗣爵仍
時常往來稽核查催兹據該員禀報十一月十一
日儧辦完竣(臣)随率同道廳前赴該工確勘查該
處舊設木龍三架保護淤灘雖甚有益但三架迤
下距清口之西壩尚有四百六十餘丈隔陶莊之
積土亦有二百九十餘丈未免木龍力弱挑溜不
能及遠黃河全勢尚未北趋今新添木龍計長五
十丈寬六丈地勢較前移近一百二十丈陞關挺
入河身挑溜正與陶莊積土斜對其積土外灘現
已刷去長三十六丈寬一丈至一丈二尺不等木
龍之下新生淤灘長九十丈寬二丈至三丈有餘
西壩以外亦已新生淤灘十一二丈此時乃水落
歸槽之候溜勢平緩其新添木龍已覺得力如此
若至明春汛水長發溜勢湍急更必大有成效(臣)
惟當凛遵
聖訓倍加謹守務期陶莊積土漸次刷净黃河大溜全
趨北岸湖水暢出清口並行東注歸海以仰副我
聖主慎重河防永奠民生至意奏入奉
上諭欣慰覧之
乾隆二十八年正月二十九日江南河道總督高
晉奏言竊照上年春恭逢
聖駕南巡經臨運河
指授方略特頒
上諭高寳一帶應宣導歸江者邵伯以下西灣壩洩水
情形至為便捷將壩底落低四尺河頭亦加挑寬深
以資利導金湾滚壩新挑引河應再展寬以河底十
丈為率迤下地勢稍仰並一律深通俾成建瓴之勢
金湾六閘應折去南二閘添建石壩接築土堤并挑
引渠以備盛漲湖水自無閼壅之患欽此(臣)等敬沐
聖訓將西湾壩落低工程遵
旨於汛前辦竣其金灣河應行展寬挑深并六閘改建
石壩各工擬俟汛後儧辦緣由俱經會摺奏蒙
聖鍳(臣)於秋汛霜降後會同督撫塩臣將金湾河等工
於附近廳營州縣内遴委署江防同知福隆阿等
十員分段承修於上年十月初二日興工并委淮
揚道吳嗣爵常鎮道姚成烈揚州府知府楊重英
往来工所查催(臣)與督撫塩臣随時督察仰賴
聖主洪福天氣晴和工員人夫咸知踴躍嗣據各委員
於十二月初一二等日陸續具報依限完工(臣)随
親往騐收桉照原估丈尺段落并上下形勢細加
確核金灣引河河底俱一律挑寬十丈面寬自十
餘丈至二十餘丈不等迤下地勢稍仰之處亦皆
挑深自二三尺至六七尺連前深一丈餘尺至二
丈餘尺不等形如建瓴將来水由董家溝歸江可
期暢達其金灣南二閘改建石壩寬三十丈其壩
脊高下即照西灣滚壩落低四尺之制為凖並接
築土堤挑濬引渠由芒稻河歸江以上各工均属
如式辦理並無草率偷減情弊現將用過錢糧再
加核實飭道另造細冊詳送分别會疏
題估題銷(臣)復查芒稻河舊設十閘向例冬春閉板
夏秋酌定水誌啓板續於乾隆二十三年經尚書
嵇璜
奏明塩船由舊越河直達金湾北閘將芒稻閘常川
開放并聲明如遇水小之年再行相機辦理數年
來每值冬春下游通泰河流淺涸即在芒稻閘迤
東築壩蓄水以資農田灌溉并通糧運塩艘直至
汛水長發方始開放今金湾南二閘業經遵
旨改建石滚壩照西灣滚壩一律落低壩下引渠又經
加挑寬深與從前形勢不同是伏秋大汛固已暢
洩無阻而冬春水小又應因時制宜酌量變通(臣)
再四熟籌冬春之際與其在芒稻閘迤東築壩蓄
水不獨多費錢糧且啓拆之時倘壩底稍有未净
轉於宣洩有礙嗣後應將芒稻閘每年冬春水小
時酌量下板數塊於灌溉農田糧塩運行既可兩
有禆益一交夏令汛水將發即全行開放於減洩
盛漲仍可不致阻礙從此操縦由人相機啓閉則
水小水大均資利賴矣奏入奉
上諭覧奏俱悉
乾隆二十八年二月初一日江蘇巡撫莊有恭奏
言竊照揚州府属之高寳興泰等州縣下河地方
節年被渰仰荷
皇恩准將高郵南關車邏等壩封土三尺又於金灣壩
下加挑新河分流暢洩下游州縣俾免西来水患
惟是來源既杜而本地積潦之區亦當籌其去路
乾隆二十六年五月内經前署督臣高晉調任撫
臣陳宏謀凛遵籌辦下河之
聖訓與司道等審度形勢悉心討論請將泰州之丁溪
小海二閘引河疏濬深通順勢再開一引河滙入
王家港歸海又將塩城阜寕二縣境内之上岡草
堰陳家冲三閘各引河疏濬深通順勢亦開一引
河滙入射陽湖歸海俾積水可以早消等因會摺
具
奏欽奉
硃批甚應行之事妥協辦理可也欽此欽遵随經高晉
陳宏謀轉飭淮揚河道等督同淮揚二府并分委
佐雜各員勘估議詳(臣)抵任後復查案行催兹據
淮揚河道吳嗣爵等會同各司道等詳稱覆查此
案工程專為開通閘下引河歸海起見自應先將
閘下引河挑濬深通再為閘上引河之計現據覆
估塩城阜寕泰州三州縣境内通共估需銀八萬
九千四百二十七兩七錢七分零其間工程多係
裁湾取直順流歸海之道按照估冊確核無浮酌
擬委𣲖工員另詳飭辦所需前項銀兩應請於運
庫正欵銀内動支給發并聲明上岡草堰二閘金
門㕍翅及兩墻石塊脱落之處俟挑河築壩時確
估另詳造具估冊會詳請
題到(臣)伏查丁溪小海上岡草堰陳家冲等五閘引
河自乾隆二十二年挑濬白駒青龍等閘引河時
前項河道尚可通流是以列入緩工未及挑濬年
来水漫沙停竟成平陸一經漲潦四面漫溢自應
恪遵
硃批諭旨妥協辦理早為挑濬以仰副
聖主惠愛瀕海蒼黎之德意除已照例會同督臣尹繼
善河臣高晉恭疏具
題估冊送部查核外惟查江南地方每届春深即多
雨水如俟部覆到日再行興工誠恐有稽時日應
請酌動五分銀兩容(臣)與督河二臣遴委妥員分
定段落檄令領銀儧辦餘俟部覆到日再行給發
(臣)於明年正月上旬自浙江查勘海塘回江即前
赴淮揚二府工所督率指示以速要工奏入報
聞
乾隆二十八年四月十七日工部奏言工科抄出
兩江總督尹繼善等奏六塘河一切挑濬建築等
工通共估需銀十八萬七千六百八十九兩零先
後撥蘇松糧道庫貯漕項銀十九萬兩照估動用
餘銀即留河庫一䟽乾隆二十八年二月十七日
奉
旨該部議奏欽此(臣)等覆查修築六塘河及挑濬尾閭
各河一切建橋築壩等工先據該督等遵
旨勘議興修奏請酌撥蘇松糧道庫項銀兩解交河庫
動給辦理經戶部覆准知照(臣)部今據該督將前
項工程通共估需工料土方銀一十八萬七千六
百八十九兩零造冊具題應如所題辦理仍行該
督俟工完之日將做過工段用過銀兩照例核實
造具清冊題銷至酌撥蘇松糧道庫銀十九萬兩
先據該督等奏請酌撥經戶部議覆應於漕項銀
内先撥銀十萬兩觧交河庫備用其餘銀兩俟工
部核准後再於漕項内照數就近撥給今既據將
工料估報工部核准應准其於蘇松糧道庫内再
撥銀九萬兩觧交河庫除給發前項工料外其餘
剰銀二千三百十兩九錢零應令江南總河照數
貯庫留為别項工程之用仍造入歲報庫貯冊内
報部查核可也奏入
諭依議行
乾隆二十八年十月初七日河道總督李宏山東
巡撫崔應階奏言竊臣等接准工部尚書阿爾泰
吏部侍郎裘曰修咨開東省四女寺減河形勢最
為得地而下游老黃河寬暢足資容納若將四女
寺壩門大加展寬則東省多減一分直省便少受
一分已於
行在
召見時口奏現在亟須辦理計湏再加寬二十丈或十
五丈以外其口門以下亦須一律寬展接到老黃
河為度(臣)等親赴恩縣四女寺地方會同查勘由
壩口勘至歸入老黃河之處計長十四里壩口及
壩下支河俱寬十二丈自上年奏明挑濬後現今
一律深通(臣)等察看形勢查溯來源若將此處壩
口及支河再為展寬實與直東兩省有益緣衛河
發源於河南蘇門山之百門泉會合大丹小丹淇
湯洹等水至東省之南館陶復有豫省清濁二漳
全流注入東北達於臨清歷程九百四十里沿途
並無支河旁洩至臨清板閘又與汶水會合北流
計二百四十里至恩縣之四女寺始有此減水壩
洩水由支河入老黃河歸海臣等查昔年清濁二
漳在直隸境内原有支河分洩由威縣寕津達天
津入海並非全漳歸衛近年直隸沙莊地方挑築
土壩攔截漳水分流之路是以全漳歸衛查衛河
以二十餘丈之河身受直豫東三省之水而河流
又復紆迴曲折易漲難消遇伏秋雨水盛行各河
會注衛河常至陡長丈餘盈堤拍岸東省州縣固
有冲溢之虞直隸下游更有漲漫之患誠如部臣
阿爾泰等所見東省多減一分直隸便少受一分
也(臣)等詳加斟酌衛河正流面寬二十六丈今四
女寺壩門及支河現寬十二丈若再展寬二十丈
未免支河寬於正河恐致奪溜掛淤於漕渠有碍
雖德州之哨馬營支河現寬三十丈但查哨馬營
壩口係在運河旁側瀉水而四女寺壩口係迎溜
項冲是以部臣阿爾泰等以為形勢最為得地兩
處情形不同寬窄自當酌定(臣)等擬將四女寺壩
門及壩下支河再行展寬十二丈共寬二十四丈
已較舊時展寬加倍儘足以分洩盛漲所挑之土
即於兩岸築成堤堰以資扺禦遇伏秋盛漲先由
此處掣消則德州景州以北水既少而勢亦平實
與直東均有裨益至老黃河形勢雖属寬大但河
底一律平坦水難暢流是以歷年於河心挑濬子
河一道現寬四五丈不等今支河既已展寬則老
黃河中心子河亦應一律加寬方足暢其入海之
路(臣)等謹將會勘情形恭摺
奏明如蒙
俞允(臣)等將壩口及支河土石各工撙節確估另行題
報其老黃河下游應挑之處並咨直隸督臣轉飭
辦理奏入
諭如所議行
欽定南巡盛典卷四十二
