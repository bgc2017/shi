欽定南巡盛典卷五十
河防
乾隆四十八年九月初九日山東巡撫明興奏言
竊照濟寧以南運河兩岸堤工先經
奏明興修運河廳所属之在城閘以下第一第二分
泇河廳所属之珠梅閘以下第一第二分嶧汛閘
内之第二十分已將次竣工所有稍高涸出之處
可以施工者應酌量地勢即行趕修方不致冬令
擁擠(臣)先經飭令運河道沈啟震率同兩廳按照
情形逐一親履查勘據該道具報運河廳境接連
先修一二分之第三四五六七分及二十八九分
泇河廳境接連先修一二分之第三四五分共工
十叚均已涸出高水面三四五尺不等可以先行
動工已催令工員募夫集料於八月初八日開工
(臣)查涸出地叚既已陸續興工所有應用土石樁
料俱應早為備貯以資臨時應用(臣)已飭工員趕
緊運送貯工不致稍有遲悮其餘地叚如一有可
以施工者即應隨時趕辦(臣)現在出闈日内即親
往濟寧一帶查勘督催仍于揭曉前趕回入闈會
同填榜亦可無悮至微山湖水截至本月十二日
計深一丈三尺九寸昭陽湖計深四尺七寸南陽
湖計深三尺六寸獨山湖計深四尺六寸近日各
湖消水甚為迅速所有間段深水之處將来自可
全行涸出一律動工尅期完竣以仰副
皇上厪念要工至意奏入報
聞
乾隆四十八年十月初七日河道總督蘭第錫奏
言竊查運河濟寧以南應修堤岸工程綿長數百
里荷蒙
皇上大發帑金五十萬兩次第興修係(臣)職任專責臣
因防汛在豫雖節次檄催究不克親身督辦兹據
運河道沈啟震禀稱原派工程四十九分除四月
至八月先已動工修葺之十五分外其餘三十四
分時逾白露堤岸均已涸露俱可一律趕辦酌定
于二十二日普律動工(臣)查大工一時齊舉(臣)急
須親往率同查辦現在黃河兩岸舊工接添搶辦
之處(臣)逐一查勘一律稳固連日水勢長落不過
數寸蘭陽以下新工三處分溜漸次平緩埽工不
復報蟄其正河溜形愈覺迅駛至寧陵商邱一帶
堤根澄淤更厚大溜由中泓直達河尾奔騰東注
形勢至為暢順(臣)與撫(臣)面為商酌就近督率該
道廳營縣照舊巡防可冀永慶安瀾現在秋分已
過(臣)即扵二十七日由山東曹單黃河下游一帶順查
工程即由碭山一路取道馳赴山東臺莊八閘泝
流而上率同該道廳按段稽查以臻妥速其續涸
工叚内節據該道禀稱逐細確估尚可撙節銀數
萬兩容(臣)與撫(臣)明興核定另行奏請
聖訓再南糧回空船隻已進臨清口者截至八月二十
日之宿州二帮止共有四十八帮已過濟寧者截
至二十二日之淮安頭帮止共有三十帮已出東
境者截至十六日之常州白糧帮止共有五十帮
其未進臨清口之船祗有二十八帮較上年此時
重運尾帮尚未出口實為非常迅速本年輪届大
挑攸關緊要將来南旺煞壩之日期自可趕早無
悮奏入報
聞
乾隆四十八年十月十五日河道總督蘭第錫山
東巡撫明興奏言竊查運河濟寧以南應修堤岸
工程本年三月間大學士公阿桂與前河(臣)何裕
城會同撫(臣)明興督率運河道沈啟震等逐加探
估運泇二廳境共堤工五萬三千二十餘丈民埝
五萬五千八百餘丈内除未經漫水及雖漫而不
致坍損之堤埝無庸估計祗責令額夫平墊外至
堤埝出水卑薄者量估高寬按照彼時水痕以出
水四尺為度維時淹沒之堤埝尚有二萬九千餘
丈水深一二尺至四五尺不等約計至秋令動工
時可以消水三尺其餘未必盡能涸露因於排樁
碎石工段之外酌量增添其堤根積水之處添估
碎石坦坡并將各缺口水深處所廂填樁埽至韓
莊大石工并上下閘座橋壩涵洞裹頭等工分别
估修其坍塌過甚者則估計拆修移建復于大石工
外估築臨湖圈壩以便興築統計各項工程共需
銀六十四萬九千七百七十餘兩擬將已露之三
大段先行動工餘於秋令普律興辦但各工係就
彼時水勢約略估計而水底探量究不能甚凖應
俟秋令動工時逐一再查如尚有可減之工即歸
節省如有關蓄洩必須增改之處另行具奏仰邀
俞允(臣)蘭第錫于抵任後會同催辦已將先修之三大
段趕辦完工其餘各段亦即于八月初八日及二
十二日次第普律動工均經奏蒙
聖鑒查濟寧以南各湖漫水俱滙注于微山一湖上年
七月盛漲時深至二丈五尺六寸自豫工堵合以
後四月間尚深一丈八尺餘寸詢查乾隆二十二
三年間江南孫家集漫口漲水入運消落甚遲且
每年伏秋必有汛水長發是以前于估工時就彼
時湖水情形約計自春徂秋消長相抵祗可消水三
尺因即照此逐加估計今荷
聖主洪福本年伏秋間消水甚速而去路更復大暢現
在微湖水深一丈二尺八寸計自估工至今又消
水五尺餘寸各處堤埝除水口深塘之外已盡行
涸露所有土石工程均得乘時趕辦按日計工定
于明春一律全完凡工次人員以及沿河居民並
赴工力作人等無不鼓舞歡欣喜出望外因查兩
岸堤埝此時普律顯露既可一目瞭然即大石閘
壩等工其水中根脚亦正可探量確切(臣)等先經
叠飭運河道等將應改應減之處逐細確查務歸
切實(臣)等于往來查工之時復率同覆勘如原估
排樁碎石工内已經堤根涸露即減去樁石改為
土工其水勢雖退而地形窪下處所則減去排樁
祗留碎石坦坡以資攔護至大石工内查明底石
己未損各層數及該工應築之臨湖圈壩一併量
為節減其拆修各閘座内亦有因根脚尚堅改估補
修之處此外有稍為請添者亦就水落情形酌量修
做並經(臣)蘭第錫
奏明將魚臺汛東岸十八水口歲修工程歸入估辦
其餘悉照原估辦理通共復估土石各工實需銀
五十五萬六千八十兩零比較原估之數除增減
相抵外計共節省銀九萬三千六百八十九兩零
(臣)等現照此次估定工程飭知承修各員各就所
分定段落乘時趕辦以期来春妥速完竣除俟工
竣後將修辦各工銀數照例確核造冊具
題奏入報
聞
乾隆四十八年十月二十三日河東河道總督蘭
第錫奏言竊(臣)據運河道沈啟震禀稱上河廳属
板閘外汶衛交會之處向建挑水雞嘴草壩一道
以挑溜勢俾免渾流倒灌淤墊口門本年河勢變
遷該壩未能得力應請酌量加修以資抵禦並該
廳属東昌迤北之永通戴灣磚板等閘歴年久遠
閘墻閘底多有損壞應即分别拆修補修昨漕(臣)
毓竒過濟時亦諄諄以板閘外應將挑壩籌商以
免停淤嘱(臣)勘明酌辦今(臣)率同明幹廳員逐一
詳加察看查臨清板閘以下汶衛合流自乾隆二
十八年上游直省堵築沙莊大壩漳河别無分減
全入衛河每當汛漲挾帶泥沙奔騰湍激閘内汶
水不足相抵凡遇啟板渾水即借勢倒灌是以磚閘
至板閘兩旁二里之内歷年挑出沙土高阜成山
夏間重運行走時有水中撈濬之事從前乾隆二
十五年於板閘下順崖建做挑水壩順流外挑助
汶敵衛歷年廂修以免直灌口門之患今查板閘
外衛河已向西北坐灣並不直注閘口自閘口至
衛河河崖新長淤灘六十餘丈灘高水面四五尺
不等汶水出閘六十丈外方與衛河合流現在形
勢尚順惟淤灘頗厚衛河河底亦漸淤高汶水不
克建瓴冲刷所有雞嘴壩工未能挑溜得力祗借
以護崖保閘惟應照常酌量加高以備盛漲(臣)與
熟諳河員及老民土兵詢謀商酌實無一勞永逸
可免倒漾停淤之法擬俟明春挑工完竣閘河鋪
水後酌于口門外汶水將會衛水之處在汶河兩
崖對築箝口草壩中留三丈金門隨時酌量安置
挨牌既不使衛水散漫倒漾而汶水借資箝束下
注有力可以攻衛刷沙即板閘啟板之時閘内水
勢亦可無虞過洩如此酌辦需費無多如果辦有
成效再為加廂高厚来年恭逢
皇上南巡經由該處容(臣)另行繪圖貼說恭請
聖駕閱視
指示機宜敬謹遵照辦理再查磚板二閘為汶衛門戶
當衛水發時須多下板蓄汶俟衛力緩後啟放今
磚閘下截數層及板閘閘面閘耳多有殘損臣委
員確切估計逐一修補所費亦属無幾歸于明年
歲修造報至板塊向係按年抽換三年一週今即
令全行更換新板俾無漏縫仍俟三年後方許照
舊抽換至永通戴灣兩閘建自前明嗣經拆修迄
今已歴四五十載或閘墻坍損或閘底蟄裂均應
拆修而現當濟寧迤南衆工畢舉各處大挑工程
亦較往年為多不便同時興修且開春挑工竣事即
須鋪水以待新漕亦恐趕辦不及(臣)即責令該道
廳認真粘補不許草率有悮啟閉俟明年重運過
後再行另估拆修以垂永久(臣)現即由甲馬營一
帶馳赴戴村壩查勘壩工並將現估大挑土方銀
數及煞壩日期再與該道詳細核定另摺具
奏奏入報
聞
乾隆四十八年十一月二十八日兩江總督薩載
河道總督李奉翰奏言竊(臣)等承准乾隆四十八
年十月二十三日
廷寄欽奉
上諭據薩載等奏黃河形勢兜灣刷成新河一摺内稱
郭家堂一帶黃河坐灣溜勢偏趨南岸田家樓埽工
係頂衝迎溜正擬於老灘挑挖引渠引溜直趨現在
興工尚未挑成而河溜日見塌進勢甚迅速當即乘
勢啓放河頭河尾共刷寬一百數十丈全河大溜暢
達所有田家樓埽工現經淤閉等語覽奏忻慰已於摺
内批示矣郭家堂老灘正在挑挖引渠仰邀
河神默佑乘勢塌寬全河大溜忽然取直歸中自係
善機朕心深為嘉悅但閱圖内郭家堂逼近新河該
處現有居民房屋向来堤外灘地其距河稍遠之
處原准民間居住惟不准私築堤堰致碍水道例禁
本明前經降旨命河臣會同地方官妥協經理但恐
日久廢弛小民各護田廬仍不免私自圈築竟侵佔
河形以致汛水長發時有碍溜勢於河務大有關係
除將此摺交軍機處存記俟明春南巡若就近亦可
親臨閱看外著傳諭薩載李奉翰蘭第錫何裕城明
興於南北兩河灘地留心實力查辦毋得視為具文
將此諭令知之欽此(臣)等跪讀之下仰見我
皇上念切河防諄諄
訓示永期順軌安流之至意伏查堤外灘地距河稍遠
之處雖聽民住居但不准私築堤堰有碍水道誠
如
聖訓例禁本明乾隆四十六年欽奉
諭旨飭查(臣)等曾經通飭查禁并於往来勘工之便留
心察看凡民間住居之所皆在高阜老灘為溜行
不到之處若汛水長發溜勢所經民早遷移是以
近年以来堤外灘地尚無私築圈堰之事郭家堂
地方在平日距河稍遠本有民居今該處挑直成
河民居較近(臣)等現在飭令道府廳縣隨時查看
相度形勢如河漸塌寬即督令居民遷讓毋許私
築圈堰侵佔河形致碍溜勢此外南北兩岸或有
似此民居距河較近之處(臣)等惟有凛遵
聖訓留心實力查辦不敢視為具文至該處新河明春
恭逢
聖駕臨幸徐州若就近仰邀
閱視指示(臣)等更知有所遵守惟該處相距徐城較遠
其里數實有若干當即行令道府確查兹據淮徐
道劉錫嘏並徐州府知府錢金殿查明禀覆(臣)等
查新刷引河在徐州以上蕭縣境内北岸名郭家
堂南岸即田家樓埽工若南岸雲龍山起由蘇堤
韓家山一帶至田家樓計程九十五里再由田家
樓起至外灘新河頭十四里計程共一百零九里
若自雲龍山出徐州北門外渡黃由北岸至李家
樓計程九十五里再由李家樓至郭家堂外灘新
河頭十六里計程共一百一十一里由郭家堂至
柳泉
行宫須由山徑取道荆山橋總路行走計程有一百四
十里核計南北兩岸距徐總在百里以外不惟一
日不能往回即做兩日往回程站亦覺稍遠(臣)等恭繹
諭旨若就近亦可
親臨閱看今郭家堂新河相距徐城既遠明春
聖駕幸徐是否
親往閱視謹繕摺由驛覆
奏並繪圖貼說恭呈
御覽奏入
上諭曰如此可以不必往視又徒勞爾等修葺也届
期再奏或差一人往視亦可
乾隆四十九年閏三月十八日兩江總督薩載河
道總督李奉翰奏言竊照江南河工一應脩防蓄
洩機宜仰荷
聖明洞鑒隨時
指示凡關緊要土石工程每逢
翠華南幸
親臨閱視
指示周祥固已金堤鞏固共慶安全茲逢
聖主
厪念河防
六巡江浙廣諮博採以期安益求安(臣)等職司水土自
當仰體
聖心再加籌畫查江南黃河自豫省開放新河以来水
勢建瓴直注上年伏秋大汛異常盛漲溜勢上提
下坐各工在在險危(臣)等往来督率搶護仰賴
聖主洪福幸獲平稳揆厥所由蓋因徐州河面寬止八
十餘丈形勢最窄黃河止此一束雖上有毛城舖
蘇家山下有峯山閘等處分洩相距徐州較遠總
未能得隨長隨消之力是以徐城上下各工搶護
頗費周章查徐州以上南岸舊有天然閘一座原
為減洩黃水之路亦由五湖會入洪澤湖出清口
歸海緣閘下引河年久淤墊一經開放去路不暢
則經過之蕭縣宿州靈壁等州縣民田易致淹浸
故多年未敢輕易啟放而下游引河淤墊較甚所
費煩滋亦未敢遽請興挑(臣)等愚昧之見黃河伏
秋兩汛水勢大小不一如可容納自毋庸藉此引
河分洩設遇盛漲有此引河實可減其壅盛之勢
且與其倉皇於既漲之後又莫若籌减於未漲之
先是此道引河寧可備而不用庶不致臨時周章
合無仰懇
聖恩將天然閘下引河一律挑浚深通以備盛漲之年
開放分洩水由引河而下附近民田亦可無虞淹
浸如此多一去路不但徐城可期永保奠安即通
工亦不致有危險之虞至該閘減下之水歸入洪
澤湖所有高堰山盱臨湖石工上届恭逢
聖駕
南巡欽奉
諭旨加高改建一律修整石工層數已高惟堤外子堰
尾土尚矮只須普律加高培厚則淮揚數州縣民
生更資保障再外河老壩口堤工後有深塘上年
(臣)等會
奏加帮寬厚以資捍衛欽奉
硃批此非長策明歲至彼爾可提奏面議欽此(臣)等凛遵
訓諭先行勘籌審度該處後塘寬闊積水過深設法宣
放無可通之路若戽乾積水用土墊平約需銀三
十萬兩未免多費就現在堤工而論底寬十七丈
頂寬十丈至十二丈不等往後逓年酌量加帮足
資抵禦此時似可毋庸改辦惟查外河順黃壩一
帶空塘
河神廟後前歲已遵
諭旨用土填平其攔黃壩内塘尚有積水若一併填平
則前後聯成一氣更屬萬年鞏固所有三處情形
謹繪圖貼說恭摺具
奏如蒙
聖恩
俞允仰懇
皇上
特頒
諭旨以便欽遵估辦所需錢糧並懇就近在于兩淮運
庫
勅撥應用更沐
皇仁於無既矣奏入
上諭曰即有旨諭
乾隆四十九年閏三月二十日河道總督蘭第錫
山東巡撫明興奏言竊查東省運河堤岸自濟寧
以南至黃林莊計長三百四十里從前豫省漫水
下注湖河一片東西兩岸土石閘壩工程多有淹
漫經歷三次伏秋風浪撞擊為時既久坍損益多
查微山湖水勢最大之時計深二丈五尺六寸比
常年多至一丈四五尺仰蒙
皇上厪念河防廣籌宣洩分路疏消漫水日漸減落自
上年春間豫省工程堵竣經大學士公阿桂會同
前河(臣)何裕城撫(臣)明興督率運河道等逐加查
勘維時微山湖水仍深一丈八尺三寸計尚有漫
水六七尺未經消退所有兩岸土石堤埝并閘壩
橋洞裹頭等工尚多淹漫水中當經逐節探量就
水勢之淺深定施工之先後除未經漫水及雖漫
而不坍損之處毋庸估計祗令額夫平墊外其漫
損堤埝酌估修復或用土工或加樁埽或于湖坡
著重之處堆砌碎石簽釘排樁至韓莊一帶大石
堤工及各處正閘单閘并橋壩涵洞裹頭等項分
别估修拆修概復舊制約估需銀六十四萬九千
餘兩聲明俟秋令水落再行確核一面將先涸之
三段即行動工(臣)蘭第錫自上年五月抵任會同
(臣)明興催辦至秋間水勢大消堤形間段涸露即
經查照原奉撙節覆估共節减銀九萬三千
六百八十餘兩實需銀五十五萬六千八十兩零蒙
聖鑒綂計運泇兩廳境工程共分為四十九段派委河
工地方丞倅以下等官及投效各員承修於上年
八月間普律動工(臣)等飭令運河道沈啟震暨濟
東道楊鍾嶽住工經理並委留工效力之李封陳
淮及廳汛佐雜各員分頭催儧並多派委員續辦
一切木石料物源源運工以資接濟(臣)等互相往
來親加督辦當將稍易工段先行辦完其最難段
落(臣)復率同該道等上下查催並隨時體察情形
設法添員帮辦兩月以来亦據陸續報竣(臣)等逐
處查騐凡有稍不如式之處均令重加修築務期
一律堅實現查修復兩岸官堤共長五萬一千八百
十七丈内土堤一萬七千七百十六丈九尺埽工
八十六丈大石工三千八十二丈四尺碎石坦坡工
一萬三千七百二十二丈八尺湖河排樁碎石工
二萬九百七十五丈八尺至兩岸民埝本應民間
自為修理上年欽奉
恩旨此次概歸官辦計長一萬四千五百六十三丈二
尺内土工一萬三千八百一十四丈二尺樁埽碎
石等工七百四十九丈又修補大閘二十四座单
閘十九座三空橋二座滚水壩二座水口褁頭四
十二座洩水涵洞十二座俱於閏三月十一日普
律完工所用例價銀兩(臣)等因工段繁多復於查
催之時就其修做情形逐細察看務歸切實其中
有原估土石各方較之實在工程其零星尺寸稍
有未符即經隨時更定計又節省銀一萬六千六
百三十兩零以重錢糧通計兩岸土石等工共實
用銀五十三萬九千四百四十九兩零(臣)等伏思
東省運道惟濟寧以南地勢本低而昭陽微山兩
湖之間河坡各水連為巨浸向係於水中築堤簽
樁堆石以通縴挽在昔年創建鉅工興修不易迺
自漫流入運數百里之縴道久被浸淹雖竭力經
營漕船尚能行走迨既經涸露水無堤束節節淺
淤運道河工大有關係仰蒙
聖明厪注
特沛恩膏大發帑金又幸漫水疏消迅速得以大施工
作凡有關於蓄洩啟閉機宜者無不復還舊制不
特縴路通連漕行無阻而沿河兩岸從前被水居
民藉資力作口食充裕莫不懽忻鼓舞感戴
皇仁是以數月之内堤岸一新民居復舊(臣)等於各工
完竣之後次第騐收均屬整齊堅實其堤身高寬
尺寸亦悉與原估相符從此濟運有資自可長期
鞏固欣幸之餘倍深感激奏入報
聞
乾隆四十九年四月十二日河道總督蘭第錫山
東巡撫明興奏言本月初十日奉
上諭山東運河前因豫省漫水下注湖河一片縴道閘
壩俱被淹浸上年合龍河復後特降諭旨將東省
運河官民堤埝土石各工一律興修通共用銀五十
三萬九千四百餘兩今因例價不敷加用津貼銀五
十三萬餘兩據該撫明興奏請分年按廉歸欵毋庸按
例攤徵等語向来黃運兩河間遇緊要工程採辦物
料雇募人夫官發例價本屬優厚即或因料物昂貴
限期稍緊一時難以取給于例價之外復有津貼不
過加至十分之二三至多亦不過十分之五儘足敷
用况運河堤岸工程尤非若豫省之堵築壩工可比
加價銀兩何以較正項增至一倍恐其中不無藉端
分潤之弊但朕軫念羣黎如河南江南等省一切河
務關係民生者不惜數千百萬帑金興工修築以期
永資捍衛又何靳此數十萬津貼銀兩致官民竭蹷
耶所有此次東省運河津貼銀五十三萬餘兩若按
例攤徵民力固不免拮据即地方官捐廉歸欵亦恐
不肖之吏有所籍口致滋派累竟加恩准其一體作
正開銷以示朕惠愛黎元有加無已之至意即使工員
等果有侵蝕浮開等弊將來别經發覺時必當按律
懲治所謂與其有聚歛之臣寧有盗臣自不肯因恐
有弊端轉致恩澤不能下逮也將此通諭知之欽此
(臣)等跪讀之下不勝感悚竊查東省運河堤工前
因河流下注致被淹浸蒙
皇上厪念運道民生大發
帑金無論官民堤埝土石各工俱一律興修祗因工
程稍難購料昂貴取土運石遠近不同夫功亦有
多用酌加津貼遂至五十三萬餘兩此皆例外加
增為數過多自應本省官民稍效悃忱自行籌辦
是以(臣)明興奏請分年捐廉歸欵毋庸按例攤徵
乃蒙
皇上格外隆施念此項津貼銀兩若按例攤徵民力固
不免拮据即地方官捐廉歸&KR0833;亦恐不肖之吏轉
滋派累
恩准此項津貼銀五十三萬餘兩俱作正開銷仰見
聖主睿慮周詳防微杜漸
惠養黎元無微不至(臣)等謹即刊刻謄黃遍行曉示俾
官民人等咸知
皇仁浩蕩
恩加無已之至意並嚴飭各工員永遠存記此後一切工
程不得例外多用至(臣)等及各工員辦理工程即
不能力圖樽節又復安享厚廉夙夜自思寤寐難
安伏查用項既已充裕則保固自應加展(臣)等酌
議此次工程内有例應保固三年者請加為六年
例應保固五年者請加為十年限内如有殘缺坍
卸即責令承辦之員自行修補不准再行開銷歲
修錢糧其有事故實在無力者即著落原派之總
催分催各員及(臣)䒭名下分别代修以重
帑項以昭平允奏入報
聞
乾隆四十九年六月初七日河東總督蘭第錫山
東巡撫明興奏言竊(臣)等前於四月初一日恭奉
上諭山東運河堤岸各工前經發帑興修現已一律完
整辦理甚為妥速蘭第錫何裕城明興俱著交部議
叙其道府以下各官著蘭第錫明興查明實在奮
勉出力者交部從優議叙其次出力者交部議叙其
餘隨同在工未經出力者亦不必濫行叙入至效力
各員或留河工委用或留地方差遣並著蘭第錫明
興分别查明酌議具奏欽此(臣)等跪讀之下感激悚惶伏
查此次東省運河工程因段落綿長期限緊迫其
在工承修及僱工辦料各員派用人數未免過多
必須詳加查察就其出力之等差以定列名之先
後(臣)等凛遵
諭旨公同查議計總催司道三員分催知府同知等官
八員辦料官三員辦工優等官二十二員内除布
政使陸耀甫經開工即赴新任不敢仰邀議叙又
原任布政使今授知府李封原任按察使今授知
府陳淮均已蒙
恩簡用及現已降調通判之原任知府王祿朋均無庸
復予議叙外其餘道府以下沈啟震等三十一員
均屬辦理妥速奮勉出力應請
旨交部從優議叙又承辦工程應列為次等之濟寧州
知州王道亨等三十一員及委催工料出力之候
補布政司經歷馮津等十員均請交部議叙此外
辦工黽勉及需員帮辦始能完竣者計十三員并
隨辦工程及協催工料之佐雜官二十八員雖均於
要工無悮然僅隨同辦事應同新投效之四十員
均無庸概請議叙以致稍有冐濫再查上年投效
各員捐資辦工均已一律妥竣其應歸於河工地
方之處(臣)等就其才具分别酌議如捐復知府李
濤等二員業於
行在引
見奉
旨仍留東省補用又捐復直隸州知州許承蒼一員應
俟引
見後請亦留地方差遣又候選知州許紹錦等七員均
應留于地方計應留地方之府州縣佐雜等官共
十員至原任同知魏逢堯本係河員出身其承辦
工程早經完竣應俟捐復後仍請留於河工委用
又候選同知何元度等二十九員均請留於河工
其應留河工之丞倅佐雜等官共三十員以上各員(臣)
等往来工次留心體察随時分晰登註今復遵奉
恩旨詳加察核往返札商意見相同謹將辦工人員出力
等第及應留河工地方之投效各員查明酌議具
奏並分繕清单恭呈
御覽奏入
上諭部議之
乾隆四十九年七月初六日吏部奏言議得内閣
抄出署理河東河道總督蘭第錫等奏稱竊(臣)等
凛遵
諭旨公同查議謹將辦工人員出力等第及應留河工
地方之投效各員查明酌議具
奏並分繕清单恭呈
御覽於乾隆四十九年五月二十五日奉
硃批該部議奏欽此欽遵抄出到部除山東布政使陸
燿四川寧遠府知府李封山東青州府知府陳淮
兖州府降調知府王禄朋淄川縣參革知縣孫功
烈該督等既稱不敢仰邀議叙應毋庸議至河東
河道總督蘭第錫山東巡撫明興(臣)部業經淮其
加一級在案毋庸再行辦理外應將總催工程之
運河道沈啟震濟東道楊鍾嶽等二員分催工程
之東昌府知府興安等五員辦料官武定府同知藍
嘉瓉等二員承辦工程列為優等之濟南府同知
繆暉吉等二十二員應請照例從優各准其加一
級承辦工程列為次等之濟寧州知州王道亨等
三十員委催工料出力之候補布政司經歷馮津
等十員應照例各准其紀錄二次投效辦工請留
地方差遣之捐復知府李濤知縣郭德平業經引
見奉
旨准其捐復原官仍留該省補用辦工已竣之捐復直
隸州知州許承蒼業經捐復尚未引
見應俟引
見後准其留於山東地方委用投效辦工請留河工委
用之原任同知魏逢堯應俟該員捐復引
見後准其留於河東河工委用候選知州許紹錦等七
員俱准其留於山東地方差遣委用侯選同知何
元度等二十九員俱准其留於河東河工差遣委
用仍令該督撫詳加察看如果始終奮勉出力遇
有相當缺出分别題咨補用再查各省差委需員
奏請㨂發例由(臣)部帶領引
見發往向來河道總督奏請將候補候選正佐雜職等
官留工差委者(臣)部俱議令該督給咨送部引
見今試用知州許紹錦等投效河工未經引
見應行令該督等分别給咨送部引
見恭候
欽定奏入
諭依議行
乾隆四十九年十二月初一日兩江總督薩載奏
言竊照江南揚州至金山向由運口入江該處江
面較寬且迴瀾一帶係屬大溜往來對渡未免涉
險應將瓜洲城内外舊有河道挑浚深通由此渡
江至金山江面僅止三里較為便捷又自鎮江至
龍潭棲霞一帶向係經由陸路若從長江行走必
須經由黃天蕩舟行不便應自錢家港起挑河一
道直達棲霞一水可通又金壇境内漕河淤淺亦
應挑浚此三處河道經(臣)與撫(臣)閔鶚元於乾隆
四十七年九月初十日繕摺繪圖具
奏聲明請動金壇于時和入官銀五萬七千餘兩辦
理不敷之銀再行籌撥等因奉到
硃批好知道了欽此旋接
廷寄内開乾隆四十七年十二月初八日奉
上諭昨福長安到京奏及伊過江南據薩載告稱江南
運河入江口門距金山行宫較遠今查有舊河身一
道若加挑濬止有三里經過更覺便捷且可避中泓
溜勢之險而於商賈舟楫往來亦為利便又往棲霞
向係經由陸路不免捨舟登岸今亦擬挑河一道直
達棲霞一水可通以省往返䟦涉之勞等語並將圖
說呈覽此議可行俱應亟為者著傳諭薩載閔鶚元
即將此二處於明春迅速興工挑濬先動張鸞玉案
留江銀兩應用但念四十九年南巡粘補行宫等費
未免不敷現已傳諭富勒渾等於賞給浙省辦差多
餘銀兩内撥解江南二十萬兩薩載等自能仰體朕
意妥協辦理也將此由四百里諭令知之欽此查前
項河道(臣)與撫(臣)閔鶚元督同總局司道並調到河
工熟諳估計之員往来查勘逐細確估派員分段
承挑瓜洲金壇兩處河道尚易辦理惟自錢家港
至龍潭棲霞一帶河道綿長南岸臨山北岸通江
山水江潮互相灌注兩岸即以挑河之土築做縴
堤並酌開汊河以資蓄洩臣等隨時察看指示工
員妥辦於四十八年四月内工竣騐收後開壩通
流聽民舟楫往來試騐因原估口底逢灣處尚覺
稍窄縴堤亦覺卑矮又經
奏明於上年霜降水落潮平後復行築壩展挑寬深
加培縴道並酌添橋座增修駁岸涵洞於今春一
律完工恭值
聖駕南巡
御舟經臨仰蒙
皇上沿途閱視奉
聖諭以此河於商民往来稱便
欽定該河之名為便民港遵即勒碑表竪現在江水通
流隨潮長落大小舟楫多由此河行走以避長江
黃天蕩之險而渡江船隻悉走瓜洲城河江面甚
近商民莫不感頌
皇恩永慶安恬核計開挑便民港河道並分築兩岸縴
路建設橋座涵洞原估續估共用銀一十二萬九
千三百三十七兩一分四釐挖撥民田拆遷房屋
照例給價共用銀一萬六百九十四兩九錢五分
四釐又開挑瓜洲城河築壩並修建木石橋座水
關共用銀一萬八千六兩二錢三分三釐又挑浚
金壇漕河用銀三千八百二十一兩一錢七分七
釐以上三處河道統共用銀一十六萬一千八百
五十九兩三錢七分八釐除金壇漕河動用銀兩
另行造冊咨部報銷外所有開挑便民港并瓜洲
城河因差務案内開挑遵
旨動用
恩賞各欵銀内辦理除分晰造冊咨送軍機處核銷外
(臣)謹會同江蘇撫(臣)閔鶚元繕摺具
奏奏入報
聞
欽定南巡盛典卷五十
