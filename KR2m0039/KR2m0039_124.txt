欽定南巡盛典卷九十一
奏議
乾隆十五年十二月二十六日兵部奏言(臣)部查
向來
皇上巡幸各處沿途安設臺站調撥馬匹原期一切本
報事件馳逓迅速不致稍有稽延明春恭逢
皇上巡幸江浙應設臺站業經(臣)部派員查勘安設正
站四十九處腰站四十九處除直隸山東俱係旱
路一切本報皆由馬上馳逓毋庸另議外惟江省
前據該督黃廷桂咨報蘇常鎮三属因旱路窄狹
雨水過多丹徒等六驛原各設站船十五隻以代
驛馬淮揚徐三属旱路稍寬馬行尚易向未設立
站船來春
聖駕經臨臺站馬匹請照山東之例正站安設九十匹
腰站五十匹或一時雨水過多則旱站之外當有
水站請於丹徒等驛站船内共撥四十隻分泊於
宿遷等處以備代馬之用至船隻行駛窮日夜之
力不過百餘里若非過於泥濘所有本報等項仍
當由馬馳送又近據該督咨報江省非産馬之地
此番差務需馬繁多臺站馬匹若照前議安設則
别項差使殊費周章請照康熙四十六年之例正
站安馬七十匹腰站三十匹至前議船隻尚可酌
添請每處總偹船十五隻所有丹徒等處原設站
船十五隻者毋庸議外至宿遷等十處向無站船
每處僱備快船十五隻則水陸兼備緊要本報等
件無虞遲滯(臣)等伏查江南地方該督既稱馬匹
短少此番差務需馬繁多請將臺站馬匹照康熙
四十六年之例正站安設七十匹腰站三十匹是
按該省馬匹之多寡酌量安設自應如該督所議
辦理務期臨時不致貽悮至所稱安設水站雇備
船隻以備代馬之用並稱船隻行駛窮日夜之力
不過百餘里查本報事件關係緊要向例皆由馬
上馳送每一時限行三十里計算晝夜限行三百
六十里原以杜稽延遲滯之弊向来各省即有崇
山竣嶺冰凝雪滑之地俱能按時逓送今該省雖
雨水過多亦不過一時泥濘未可因此另雇船隻
僱用且據稱晝夜只行百餘里則船隻逓送更不
若馬行之便捷一設船隻勢必避勞就逸概欲登舟
轉致遲滯該省既設站馬儘可供本報之用應將
該督所請安設水站雇備船隻之處毋庸議奏
入報
聞
乾隆十五年十二月二十七日總理行營事務和
碩莊親王允禄等奏言臣等議得據努三奏稱一
届期
皇上座船行走
御前乾清門侍衛前引四副撒袋併帮助縴繩侍衛俱
應在沿岸乘騎馬匹或令若干人騎馬行走
皇上船前
御前乾清門侍衛等坐小船如何前引行走之處俟
御前大臣等定議時將馬匹小船交與該督預備(臣)等
會同
御前大臣敬謹酌議
皇上座船時派
御前乾清門侍衛各二員
皇上船前前引船隻派出兩對在兩邊行走
御前乾清門侍衛等酌量乘座
皇上船旁令一人騎馬在河沿行走以備
皇上差遣拉船帮縴侍衛等酌派四員四副撒袋令在
拉船帮縴侍衛後行走此項人員令
御前大臣臨時具奏在
御前乾清門侍衛内酌量派出輪班行走前引船隻應
用馬匹令該督合算人數預備一查得經由府州縣
城俱臨河相近河岸窄狹且兼水田地方甚屬難
行(臣)等酌量離城門一二里或三四里之間定擬
馬頭交明地方官自船上岸由岸登船馬頭令其
修理外
皇上經由各城當日
回鑾之處應各備馬一百五十匹給隨行大臣侍衛拜
唐阿乘騎拏馬時派出侍衛什長等帶領親軍由
地方官取領預備
皇上登舟時侍衛什長等將馬匹收回照數交與地方
官太監等乘騎馬匹交上駟院人等拏給各城街
道窄狹難執馬上儀駕且道路不甚遠令校尉等
執步下儀駕章京等令其騎馬
皇上城内巡幸畢及至馬頭登船時大船不能趕到如
預備等候地方窄狹且江南既有預備
皇上升座如意快船即將此項船隻先行令其前往馬
頭地方等候
皇上升如意船後或登大船或緩行等候皆可查據努
三既稱
皇上經由府州縣城臨河相近河岸窄狹難行地方酌
量交與地方官自城門一二里或三四里之間
修理馬頭毋庸另議外所稱
皇上經由各城當日
回鑾等處隨行大臣官員拜唐阿等必需乘馬應交該
督每處各備馬一百五十匹至拏馬交馬經由各
城道路窄狹難執馬上儀駕令執步下儀駕章京
等令其騎馬之處俱照所奏外至
皇上巡幸城内時既稱大船不能趕到如預備等候地
方窄狹江南既有預備如意船隻令其先行在馬
頭等候亦照所奏行一存留人等俱令在徐家渡
等處駐扎地方窄小草豆難以購買或令伊等在
楊家莊宿遷縣山東郯城縣沂州等處可得草豆
地方散住俟
皇上回鑾時仍令迎至黃河北徐家渡營盤等候查從
前(臣)等以
皇上登船後存留官兵令在黃河北寬厰地方或分二
處駐札或在一處駐札之處交令管轄大臣等加
謹約束具奏行文今努三雖稱徐家渡地方窄小
將存留官兵令在楊家莊宿遷縣山東郯城縣等
處散住可以無悮但官兵若令數處星落散住不
免鞭長莫及難以管轄應交管轄大臣哈達哈等
酌量存留官兵在徐家渡等處尚可居住易得草
豆時仍照前奏或在二處或在一處駐札外若徐
家渡等處難容駐札或有難覓草豆緣由管轄大
臣臨期籌酌散住可也一恭届
皇上過黃河至真隸厰駐驆之日黃河南岸至直隸厰
有旱路數里俟
皇上至黃河渡口前二三日派出大臣會同該督將隨
往人等行李先期料理渡過黃河在直隸厰分給
船隻等候令其多備黃河渡船在運河内外沿邊
等候可以無悮至數里旱路並令多備摃夫運送
内廷行李衆人輜重亦交該督先期酌量籌辦預備
人夫等候查本年
皇上巡幸河南時(臣)等因渡河奏派大臣先期運渡官
兵行李此次前往江南仍照從前俟臨近時奏派
隨往大臣會同該督兼管運渡衆人行李過河至
直隸厰分給船隻等候其十里旱路仍照(臣)等議
奏一切官物交該督多撥人夫運送外官兵行李
等物多集人夫各聽其隨便僱用可也一分船大
臣等分船完畢時除大臣船隻外每船委署頭目
一名管理委署頭目之處即交分船大臣等派往
查(臣)等從前以查船應需專管人員俟臨時大臣
内奏派一二人會同護軍統領管理奏准行文今
每船一隻復委頭目一名反滋煩擾應將努三所
奏毋庸議一布城奏帶二分須倒替轉行方能無
悮其水營布城蒙古包帳房觔重人數令各該處
開明行知該督預備快船装載二起船隻前後倒
替换用或穿營行走之處明白曉諭護軍統領武
備院查該督黃廷桂以水路装載布城等物船隻
難越
皇上座船應預備二分船隻装載至
駐驆處穿營時用夫挑騾䭾武備院上駟院俱經行文
所奏不必另議外布城等物倒替行走用夫騾挑
䭾穿營行走之處交護軍統領等令管城章京護
軍校護軍等加謹管理不致貽悮可也一明春
皇上已渡黃河即
駐驆水次衆人俱在船住宿其揚州之高旻寺
行宫坐落河沿金山寺
行宫在江之中高旻寺
駐驆時衆人仍回船住宿外金山寺
駐驆時入班大臣侍衛護軍拜唐阿之外
御前乾清門行走大臣侍衛軍機處内閣大臣官員内
大臣兵部大臣官員令其在山前兩旁僧房住宿
其餘人等令往從南岸往宿蘇州杭州江寧
行宫俱在城内令覓民房住宿聖因寺
行宫在西湖北岸地方狹窄衆人令在附近民房俱在
船上住宿靈巖山龍潭
行宫附近人民稀少難以駐札應令該督豫備綠旂各
營帳房分給隨往護軍拜唐阿等起程時仍令明
白交回如有遺失損壊查明治罪侍衛官員如有
領取帳房者亦著應付查近經(臣)等以恭届
皇上駐宿
行宫時除隨往官兵入班人員外其餘人員若離船十
里以内俱令回各本船住宿若相離甚遠交該地
方官酌量就近廟宇店房或民間空房預備數處
令其住宿奏准行文令努三所奏高旻寺金山寺
聖因寺等處
行宫衆人令在附近民房或回船住宿之處與(臣)等原
議相符應(口)所議外又稱靈巖山龍潭
行宫附近人烟稀少令該省預備綠旂帳房如有遺失
損壊查明治罪亦属可行應令該督預備辦理奏
入
上諭曰儀駕不必帶往其因賞賜耆民沿河兩邊行走
御前乾清門侍衛應騎馬匹著一邊預備二匹餘依
議
乾隆十五年十二月二十七日署浙江巡撫永貴
奏言恭照明春欣逢
聖主巡方盛典杭嘉湖等府属運河之内皆須預為清
蹕庶足以盡臣子敬謹之誠每年二三月間正當
漕艘北上之時運河祇有一路又無别道可通若
不催令趲行前進必致壅塞
御河殊多未便向來各属收糧必俟歲底方得竣事而
納戶尚多零星掛欠抵兑不清以故漕船領運未
能迅速本年徵漕之前先經(臣)預行頒發告示諄
諄勸諭士民早為完納并立法稽查嚴禁官胥勒
掯浮收等項積弊漕政于以肅清糧戶争先輸納
本月初間通省漕糧即已具報全完較諸往年幾
早一月實為從来未有之事此皆
聖德涵濡民情踴躍故能無事催科莫不輸將恐後現
在漕船均已陸續兌竣開行又浙鹽半多行銷江
省之蘇松常鎮等四府兩浙之商資本微薄遠非
淮商可比向例商船過掣之後所有課費不能一
時完納鹽船每仍停泊河干必俟陸續輸完課費
方由運河内源源領運以濟民食春夏菜醬二
市正當鹽斤廣銷之候非預為運貯賣地不特沿途
經行有礙抑且民食攸關尚有缺乏不肖舖戶得
以昂價貧民私販梟徒更可乘機侵越勢不得不
設法變通(臣)經飭將各商配掣之鹽槩於今冬分
别賣地遠者預運十分之五近者預運十分之三
先行運往以資接濟惟是商本有限若令一併預
為完納課費實恐力有不繼(臣)仰體我
皇上惜商爱民之至意暫令先納正課即行准其領運
所有例輸引雜公費尚非正項可比統于來年四
月内後運一半之鹽全數扣足完項則民無食淡
引得疏消仍於課費無虧公事似有禆益奏入
上諭曰諸凡皆妥欣悦覽之
乾隆十六年正月初六日禮部尚書伍齡安奏言
查每逢
皇上巡幸例有鴻臚寺帶領地方官迎送
聖駕從前原任鴻臚寺少卿查斯海因在途騷擾乾隆
七年九月内奉
特旨將查斯海觧退少卿以旂員補用伏思近地而尚
如此滋事今歲
皇上南巡隨往之少鄕趙之垣係漢堂官帶領鳴贊等
官沿途演習地方官迎送
聖駕禮儀日與地方官接見若不預行嚴禁其帶往各
員内保無有在途需索生事如不許居住地方官
預備之房令其各自扎營則地方官難以尋覓且
礙難演禮(臣)愚見鴻臚前行之員請由(臣)部行文
該督撫只令預備房屋外一切飲食供應槩行禁
止倘有不肖官員仍有需索生事者該督撫即行
咨明
行在禮部(臣)指名糾恭交部嚴加治罪不惟互加防
閑而於禮儀亦易整肅至太常寺運送祭器指名
陳設官員内如有需索生事者亦照此辦理奏入
報
聞
乾隆十六年正月十五日兩江總督黃廷桂奏言
恭照
聖駕巡幸江浙
回鑾所需四大套騾馬車四百輛查江南王家營不過
渡黃馬頭並非聚集之所勢難僱覓山東之濟寧
臺莊雖係商旅往来之地然求其四大套馬騾堅
車一時欲得數百輛之多其勢亦有不能惟有將
順天府原来之車留住一半交與江南一半交與
山東備用至留住守候期内應給車戶之飯食騾
馬之草料酌議樽節辦理會同山東巡撫凖泰另
行具奏奏入報
聞
乾隆十六年正月十六日署浙江巡撫永貴奏言
(臣)等伏查辛未年春恭逢
翠華南幸率土歡忭普天同慶江浙雖属兩省而(臣)等
籌辦諸事無不會同商酌以期和衷共濟不敢稍
有畛城之心即如運河内恭備
御舟業經(臣)黃廷桂等會商直送至杭
内庭扈從各船亦由江省僱募浙省祗給貼水脚均
未另行備辦前已恭摺奏
聞惟縴夫一項因浙省向例係属僱夫是以酌定河兵
僅到交界地方浙省亦另擬於海塘標兵及各属
民壮衙役内挑選應用祗以辦差公務俱属(臣)等
應盡之職守未經上凟
宸聰今奉
聖恩訓諭復思自江省交界以至杭城計程不過二百
餘里所有更换之浙省兵役縴務非所素習即使
勤加教演終不若河兵在江經行已久自必益就
&KR0827;嫻誠有如
聖明洞鑒令其隨至浙江彼此均覺妥便(臣)等欽遵
諭旨會同通融籌酌查江省原擬於河兵内挑選三十
名分為上下兩班供奉
御船及
内庭各船帶縴之用各兵行坐口糧每兵每日給與
飯食銀五分自宿遷至瓜洲江口應由河庫給發
自鎮江至浙江交界應由蘇州藩庫給發其自平
望至杭州應由浙省給發上班縴兵沿途搭蓋棚
厰以為造飯住宿之用下班縴兵併押縴官員人
等俱給與小船乘坐其到杭之後自應恭候
聖駕回鸞所有在杭守候坐粮亦均由浙省給發以供
各兵資斧惟是長途往返屯聚日久江省河標之
兵必得江省河標之員約束稽查方為妥協臨時
擬派河道一員河標恭將一員同行至杭會同浙
員督率拘管其沿途押縴官弁仍聽兩省各自派
撥至浙省西湖紹河錢江等處係用水縴所有槳
縴人夫均已久經預備毋需再用河兵除一切未
盡事宜(臣)喀爾吉善(臣)永貴現與(臣)黃廷桂等詳
細會商總期仰遵
聖訓務使公務有禆妥協籌辦斷不敢存此疆彼界之
見奏入報
聞
乾隆十六年正月二十五日大學士公傅恒等奏
言尚書舒赫德具奏南省水次相近經由州縣大
村委派提督衙門官員會同地方官稽查及旱路
臨幸地方隨往人員乘騎馬匹預請先遣派大臣指示
存站之處一摺奉
旨總理行營事務大臣議奏欽此該(臣)等議得舒赫德
奏稱(臣)自水路往江南一路看得經由州縣大村
馬頭離水次甚近約束隨來官兵跟役不無進州
縣城内買取物件往觀熱閙此次
皇上巡幸江南非同
行幸過省分可比自應嚴加稽察管束(臣)愚見
皇上登舟後每日於起
鑾之先令本衙門筆帖式帶領步軍副尉步軍校會同
地方大員一員先往經由州縣城内加謹稽察母
令旗民生事如有生事者係民即交同往地方官
辦理外如係兵丁跟役即行拏究酌量辦理
皇上起鑾後令步軍總尉富僧格在後亦會同地方官
一員尾後行走管束務令一人不可存剩如有存
留生事者亦分别辦理(臣)事竣即趕迎
聖駕到日令富僧格在前稽查(臣)在後尾行管束如遇
歇駐地方(臣)同富僧格輪班帶領官兵查管街道
不令生事伏查此次
皇上初巡南省非已經
行幸省分可比水次相近州縣大村閙熱地方甚多隨
往兵丁跟役亦衆若不預行曉諭臨期嚴行稽查
不肖之人在後進城入村強買鬭毆生事俱不可
定今尚書舒赫德所奏派委該衙門官員帶領地
方官先往水次相近經由州縣大村閙熱地方稽
查令步軍總尉富僧格在後尾行管束如遇歇駐
之日提督與步軍總尉輪班稽查不令生事應如
所
奏辦理外(臣)等預先傳諭各處敬謹遵行如不遵行
違背者係兵即交該管官員頭目從重處治係跟
役除重責之外將伊主一併恭奏交部查議又奏
稱南省旱路俱窄凡有
皇上臨幸地方隨往人員乘騎馬匹於
皇上未到之先或領侍衛内大臣或總理行營事務大
臣護軍統領應預派一二員指示下馬站馬地方
臨期不致擁擠(臣)與富僧格酌量前後管查查南
省地方旱路俱各窄狹凡有
皇上臨幸地方隨往人員乘騎馬匹若不預先派員前
往指示管理臨期必致紛舛擁擠應如所奏臨近
將應派大臣職名進呈請
皇上酌量派出一二員指示管理奏入報
聞
乾隆十六年正月二十九日漕運總督瑚寳奏言
正月二十八日准戶部咨開乾隆十六年正月十
六日内閣奉
上諭直隸上年偏災州縣現在降旨加賑有需用米石
之處著將河南本年運通粟米截留十萬石交總督
方觀承酌量辦理該部遵諭速行欽此(臣)遵查河南
省今歲起運正耗粟米共一十一萬石有零除前
次欽遵
諭旨截留五萬石外止存應運通粟米六萬餘石不敷
截留再查山東省今歲起運粟米除前次欽遵
諭旨截留五萬石外尚存仍應運通粟米十二萬石有
零所有此次欽遵
諭旨截留粟米似應仍請在於河南山東二省起運粟
米内各截留五萬石以符十萬石之數除一面移
咨直隸督臣倉場督臣及豫東二撫臣外謹將欽
遵辦理緣由恭摺具
奏奏入報
聞
乾隆十六年二月十一日瑚寳奏言竊照直属上
年偶被偏災蒙
皇上念切民依將本年豫東二省粟米截留十萬石以
資賑糶(臣)等接准部咨隨檄行坐糧廳於東豫二
省起運帮船内各截撥五萬石兹於本年正月二
十七日准直督臣方觀承咨准
行在戶部咨欽奉
上諭將河南省本年運通粟米截留十萬石以為加賑
之需仰見
皇仁普被
睿慮周詳(臣)等伏查河南省本年運通之粟米共一十
一萬三千四百餘石除前次欽奉
上諭截留直隸五萬石并應運薊糧五萬石外僅餘剩
米一萬三千四百餘石其不敷米八萬六千五百
餘石(臣)等通融辦理已檄坐糧廳於山東省先進
帮船内找截以足十萬石之數除一面移咨直隸
督臣查照辦理外理合恭摺具奏奏入報
聞
乾隆十六年三月十四日傅恒等奏言查徐家渡
等處留養上駟院之馬俱係預備各太監等乘騎
及膳房茶房䭾載物件關係最要今據該院侍衛
托雲等呈稱原帶來馬一千五百六十六匹内除
沿途疲乏例缺遺失一百四十九匹外其餘陸續
收到馬匹一千四百一十七匹此内五分臕馬三
十二匹四分臕馬二百六十三匹三分臕馬七百六
十六匹打瘡疲乏馬十七匹又經雨雪陸續倒馬
三十六匹外餘剩馬一千三百八十一匹因原定
徐家渡地方窄狹泥濘槽䥷不敷職等向委派辦
理喂馬事務道員知縣等令將馬匹移至王家營
喂飬該地方官所備草束並不敷用每馬只得通
融一半喂飼屢次行催地方官始將草豆送到雖
經分給各羣頭目等加謹喂養但
皇上回鑾在邇今未及一月所備草豆即不敷用再至
數日勢必不能接續請速轉咨該督上緊運送草
豆毋致缺乏是該道王德階並不加緊辦理顯係
疎忽現交王德階辦理僱騾頭事務俟辦完之日
視其所辦何如之處另行辦理具奏外其王家營
留養上駟院馬匹原來時沿途疲乏倒缺及留養
之際因地方預備草豆等物不能敷用是以陸續
又有殘傷若不即為通融辦理臨期必致有悮(臣)
等酌議除嚴飭王家營喂養馬匹侍衛托雲等令
其此際加謹喂養以備應用外查東省所有營驛
馬匹據凖泰奏明通融四千匹預備抵補隨來拜
唐阿兵丁倒斃疲乏官馬今若又調山東馬匹難
得許多(臣)等詳加商酌直隸營驛馬共有二萬五
千餘匹此際並無别差俱係拴喂之馬請
旨令直督方觀承於直東接壤相近地方營驛馬内酌
挑一千匹預行趕赴順河集等處以備抵補上駟
院馬匹之用俟馬匹到順河集時請令該大臣會
同兵部將原留喂養馬匹再加查看將可乘騎者
挑出應用外其不敷者即將直省預備一千匹内
照數給與乘騎上駟院不能全用一千匹應將餘
剰之馬俱令預備抵换順河集留存拜唐阿兵丁
疲瘦馬匹之用俟
命下之日交兵部飛行直督將馬匹照數辦理即速趕
赴順河集等處以備應用奏入報
聞
乾隆十六年三月十八日兵部侍郎兼管順天府
府尹蒋炳奏言竊(臣)於二月十九日自京起程赴
順河集會辦
回鑾車輛於二月二十八日至山東之齊河縣會商撫
(臣)凖泰據稱東省應分辦車二百輛將原来京車
留住一百二十二輛尚少七十八輛現飭僱辦足
敷應用至倒缺駝隻需車抵補亦現飭預備但東
省需車甚多不能協濟江省(臣)於三月初八日至
順河集據江省辦理車輛之淮徐道王德階禀稱
江省應分辦車二百輛將原来京車留住一百十
八輛尚少八十二輛現在遣人往各處僱備(臣)查
内務府
鑾儀衛原用車共三百四十九輛内除沿途回空及
馬騾疲乏外計江南山東兩省留住原車二百四
十輛督辦之各該道等日給守候銀兩(臣)復飭令
加意喂養務期臕力壮徤應用其短少一百六十
輛現在僱覓(臣)逐加指示飭催僱辦共足四百輛
之數限於三月内到齊順河集一帶預備
回鑾之用奏入報
聞
乾隆十六年四月初六日傅恒等奏言總督方觀
承奏預備馬匹趕赴順河集應用等因一摺奉
硃批原議大臣速議具奏欽此查(臣)等前因上駟院之
馬俱係預備各處太監乘騎及茶膳房䭾載物件
原來時沿途疲乏憊瘦留養後陸續又有殘傷東
省營驛馬匹業已通融四千匹抵補隨來拜唐阿
兵丁憊瘦疲乏官馬是以酌議於直隸附近東省
營驛馬匹内挑備一千匹趕赴順河集等處抵補
備用奏准行文今據該督奏稱於各驛内撥肥壮
馬五百匹標營内挑撥肥壮馬五百匹又另備餘
馬一百匹差遊擊王曰信等管押分作三起限於
四月初四五等日趕到順河集應用是此項馬匹
現在將次已到臨期自可不致有悮至到齊之後
業經奉
旨派(臣)舒赫德前往將原留喂養馬匹再加查看可以
乘騎者挑出不敷者即照數補給如有餘剩預備
抵换順河集留存拜唐阿兵丁疲瘦馬匹之用至
所稱此項營驛馬匹似應即行開除另籌買補足
數請將所撥之驛馬扵留二項下動銀買補所撥
之營馬於朋抽項下動銀買補餘馬照此辦理並
請於出直境之日即將營驛應支馬乾草料均行
扣除其山東江南境内所支草豆即由該省報銷
毋庸直隸另議還項之處查營驛馬匹有差操各
務最關緊要况直隸為畿輔重地郵寄殷繁非他
省可比馬額尤不便久懸此項缺額之營驛馬一
千匹自應即待籌辦應如該督所請所撥之驛馬
五百匹即於留二項下動銀照數買補營馬五百
匹即于朋扣項下動銀照數買補餘馬一百匹如
有换用亦准照此辦理至馬額既已開除所有馬
乾草料亦應如所請於出直境之日即行扣清其
山東江南境内沿途所支草豆據稱恐委員呼應
不靈已移咨轉飭經過州縣備辦自應令該省查
明照例核實報銷母庸直隸另議還項以致牽混
此項馬匹業已抵補上駟院其上駟院換下之馬
該督雖稱于東江二省就近撥補查東省業已籌
備馬四千匹所有换出拜唐阿兵丁疲瘦馬匹自
應存留東省撥抵至上駟院應换之馬自應於江
省籌辦因江省馬匹疲乏憊瘦者多是以議令于
直隸協濟直隸之馬既已代江省支應所有上駟
院換下之馬自應令專留江省以補營驛缺額之
數再據該督奏稱於奉文之前預備營馬一千五
百匹令撥去營馬六百匹尚存馬九百匹趕赴德
州或景州聽用辦理極為妥協應令先期趕赴臨
時如上駟院及拜唐阿等之馬有應更換者聽侯
更換俟
命下之日(臣)等行文該督遵照辦理奏入報
聞
乾隆十六年四月初七日黃廷桂等奏言恭值
御輅南巡大小各官承辦差務俱應殚力奔走勉盡職
分即有微勞原無足數但文武賢愚不一人心勤
惰各殊若不分别勸懲恐無以鼓示將来(臣)等愚
見除司道大員及已經奉
旨陞補並降級奏請
恩准留任暨尋常供職之員均毋庸置議外所有實在
出力與衆不同之員江省有所難得謹繕列名單
恭呈
御覽應否
賞予記名恭候
皇上恩裁至臨事退謹並不急公之劣員事竣查確嚴
加恭處庶使不肖者知所儆戒急公者益思奮勉
兩江省官常舊習可得振肅矣奏入
上諭曰著於行宫前帶領引見
乾隆十六年四月初八日兵部奏言查得原交與
山東喂養拜唐阿兵丁等乘騎馬六千三百七十
三匹陸續憊瘦馬一千二百三十三匹除疲乏難
以帶往留養馬五百七十四匹外實在趕往順河
集馬四千五百六十六匹尚可乘騎三四分不等
臕馬㨂選二千一百四十四匹從山東巡撫凖泰
所奏預備馬匹青州將軍属下旗馬共四千一百
四十五匹内㨂選四五分臕馬三千九百二十九
匹合并六千七十三匹放給原交馬之拜唐阿兵
丁等查得尚不敷用馬三百匹上駟院為換給馬
匹原議調來直省馬一千匹内如上駟院用足餘
剩馬匹换給拜唐阿兵丁等乘騎現今從直省趕
來馬一千匹又多備馬一百匹查看得因遠路趕
來兼之稍為緊急故馬臕不甚肥壮然而㨂選三
四分臕可以乘騎馬六百六十二匹除换給上駟
院疲瘦缺空馬三百六十二匹外將尚可乘騎馬
三百匹即照原議足數放給拜唐阿兵丁等此項
調换放給缺空馬匹從山東留養馬匹内撤出瘦
馬三百匹直省選足餘剩馬四百三十八匹合并
上駟院所换馬三百六十二匹共馬一千一百匹
除交與該省總兵官保住道員王德階遵照原議
辦理外山東選足餘剰馬匹疲乏難以帶往留養
馬共計二千九百十二匹亦俱交與山東兖州鎮
總兵官王朝輔遵照原議辦理奏入報
聞
乾隆十六年四月初九日蔣炳奏言竊(臣)欽奉
諭旨會辦
回鑾車輛查催江南山東兩省將所辦車輛在順河集
預備共四大套車四百六十七輛於四月初六
七初八等日督同兩省辦車道府並内務府司員
監放計放給内務府
鑾儀衛車二百七十三輛内用江省預備車一百二
十九輛東省預備車一百四十四輛其餘車一百
九十四輛並江省預備之三套兩套各車現聽隨
駕之大臣官員等自行僱用如有餘剩即交山東辦車
道府帶回東省為沿途預備之用奏入報
聞
乾隆十六年五月十六日御史李友棠奏言竊照
江浙士民久殷望幸
翠華南指大沛
恩膏凡兹黎元俱獲近
光而錫福誠曠代之殊遭昇平之極軌也惟是江浙地
方素稱繁劇即以詞訟一端論之繁難州縣每日
約有二三百件簡僻者亦不下百十件牧令專心
辦理尚虞竭蹷偶爾公出壅滯恒多雖
鑾輅經臨供億咸支
帑項絲毫不擾官民而地方有司理應平治道路備
具舟車先期料理敬謹將事一切田土戶婚命盗
案件或限於才力不能兼顧因藉口辦差任意推
延亦情理之所必有者伏讀
上諭朕待督撫等惟因其能實心辦理令地方日有起
色加恩奬予而不知朕心者未必不以辦差華美為
工玩視民瘼此風一開於吏治民生所關甚大仰見
我
皇上豫遊所至行慶
施惠無非念切民依今值
聖駕回鑾大差甫竣其牧令之夙號才能者方冀量錄
辛勤妄希擢用庸懦自甘者又以甫經勞勩暫圖
息肩於是苟且偷安即大吏亦且不復深求積久
生玩勢所不免正宜乘此急加整頓以仰副
皇上省方觀民求寧求莫之至意(臣)請
勅諭江浙督撫嚴飭所屬辦差州縣一應新舊大小事
件分别先後立定限期貢令道府等官不時督催
應審結者審結應省釋者省釋倘有玩愒廢弛之
員即行據實糾參毋得以辦差之後輙為姑容如
此則牧令益加奮勉案牘可以肅清於吏治民生
不無禆益奏入
上諭曰所奏是著照所請行該部知之
欽定南巡盛典卷九十一
