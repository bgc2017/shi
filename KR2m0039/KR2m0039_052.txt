欽定四庫全書
欽定南巡盛典卷三十七
河防
乾隆十四年十一月十三日河道總督高斌協辦
河道總督張師載奏言竊照南省輿情久望
聖主巡幸(臣)等會同督撫諸臣奏
請荷蒙
皇上諭旨俯允於辛未年恭遇
皇太后六旬萬壽之年舉行
盛典凡闔省紳耆士庶莫不額手懽呼衢歌巷舞而南
河通工之官弁軍民更切歡忻踴躍尤覺什倍輿
情伏念河工為
國家重務歷來談河務者人各異說紛如聚訟莫能
折衷從前仰荷
聖祖仁皇帝六次巡幸
翠華所至勘閱情形指授方略數十年間歷任河臣得有
遵守即今一切修防之法悉皆凛奉成規循照辦
理吏民謳歌
帝德至今感頌彌深我
皇上繼綂御極十四年來承
聖祖愛民之至意體
世宗經國之遠圖親總萬幾不遑宵旰而河防諸務更皆
上煩
睿慮周詳是以綱舉目張已屬盡善無遺惟是水勢歷
久不無變遷而修守機宜難於膠執如徐州之毛
城舖宿遷之駱馬湖十字河之竹絡壩朱家閘之
引河清口之木龍運口之收束洪澤湖之山盱天
然二壩高郵之東堤南關車邏各壩以及黃河之
雲梯關海口等處皆為運道所關民生所繫(臣)等
仰荷
聖主委任雖竭盡駑駘不敢稍懈而知識淺陋多有未
周其中形勢或昔平而今險節宣或昔是而今非
修防蓄洩之方情形委宛實有非敷陳章奏所得
詳明繪圖貼說所能曲盡者兹欣逢我
皇上聖駕南莅於
御道之所經由近者順邀
睿覽仰遵
指示規模即遠者亦可就便
敕委重臣前往勘度奏請
聖訓上繼
聖祖仁皇帝之鴻休偉烈於
宸遊之順路抒底定之嘉謨以立百世之章程而垂萬
年之法守則南工可以永慶安瀾此兩河文武官
弁與軍民人等所以倍切歡欣鼓舞萬口同聲者
也(臣)等恭候
欽差嚮導至日當與商定
鑾輅所經
御舟所由之道路凡河工緊要工程應恭請
聖駕親臨閱視處所(臣)等即與面商敬謹籌辦其有應
行
遣令大臣閱勘者亦即預行分晰奏明臨期候
旨酌派(臣)等凛遵
諭旨不敢過求華麗多耗物力一切殫竭心力敬謹料
理預備奏入報
聞
乾隆十五年三月二十四日嚮導努三兆惠奏言
據河道總督高斌等奏稱徐州之毛城舖宿遷縣
之駱馬湖十字河之竹絡壩朱家閘之引河清口
之木龍運河閘洪澤湖之山旴天然二壩九里岡
高郵州之東堤南關車邏壩再黃河雲梯關海口
皆關運道民生
皇上御蹕所經近者懇請
皇上指訓遠者就近
敕委大臣勘度等因(臣)等順看附近
皇上御路之朱家閘九里岡引河清口木龍運河閘高
郵州東堤南關車邏壩等處工程俱係順路再高
家堰最為緊要
聖駕尚可經臨閱視將此八處入於
御路營盤外其徐州之毛城舖黃河雲梯關海口相距
御路數百里山盱天然壩距高堰百里宿遷縣之駱馬
湖十字河竹絡等壩工程在
御營之北二十里非住一日不能往看届期差何項大
臣往勘之處應令高斌等自行請
旨再有山東郯城縣所屬之禹王臺廟廟前所做之竹
絡壩亦係要緊工程經高斌等會同臣往看相距
御營七里餘將此已繪入圖内呈
覽亦俟届期差大臣往看之處應令高斌等自行請
旨奏入報
聞
乾隆十六年二月初八日大學士管江南河道總
督高斌奏言洪澤湖在山陽縣西南清河縣東南盱
眙縣東北周環三百餘里發源河南桐柏經信陽
羅山息縣光州新蔡固始霍邱至正陽關與汝水
合又經安徽壽州與肥水合歷臨淮懷遠五河泗
州盱眙合豫皖山河之水滙為洪澤湖由清口會
黃入海堤工自武家墩至秦家高崗長一萬七千
餘丈查洪澤湖地居淮揚數十州縣上游堰盱堤
工所以障全淮之水使不得分流旁出併力北趨
以與黃會復分入運口以通運道乃黃運兩河之
關鍵也先是堤身單薄石工間段帮築不足以資
捍禦屢致冲潰淮揚頻告水災淮水勢分力弱黃
水倒灌入湖運口淤墊運道民生均為可虞歷蒙
聖祖仁皇帝南巡
親臨指示堅築高堰堵閉六壩使淮水得歸故道暢出清
口雍正八年荷蒙
世宗憲皇帝智神天縱洞悉機宜
特降諭旨以治道之道惟有使黃水暢流無所壅滯則永
慶安瀾然欲使黃水無所壅滯必湏保固高家堰堤工
使清水力能敵黃且以助其暢流之勢則河工可以永
遠無虞發戶部帑銀一百萬兩將堤工險要之所及單
薄之處俱加修石工務令堅固高厚以為久遠之計欽
此欽遵自石工大加修築以後屹若金墉捍禦洪
澤全湖巨浪保護淮揚二郡民生蓄清會黃利漕
濟運
聖德神謨功成底定誠千古不易之章程也(臣)等竊查高
堰一帶石堤現今完固間有舊石工殘缺隨時修
整惟土堤尚有未能一律之處緣湖水汪洋浩瀚
兼以西風鼓浪汹湧搏擊漸次汕刷尾土查自武
家墩至秦家高崗有寬十餘丈者有寬七八九丈
者且有僅寬五六丈者雖土堤之外俱有磚石工
程原可無虞而萬全之策必湏將尾土再加修築
高厚惟是堤長一萬七千餘丈工費浩繁臣等周
歷往來再三籌畫計通身帮寬一律以十丈為率
約需土方銀五萬餘兩若即於堰盱二廳歲搶修
柴埽工内分年節省妥辦土工則數年之間可以
一律完整不湏另請錢糧該處土性頗堅足資捍
禦將來俱寬至十丈則既有石工以為外捍復厚
其土堤以資保障高堰一帶大堤益增鞏固正以
仰體
世宗憲皇帝大修石堤保固高堰之
聖謨昭垂久遠而淮揚數十州縣民生咸底安全萬世永
賴實為大有裨益臣等現在委員細加確估兹欣
逢
鸞輅南廵
親臨高堰是否可行仰祈
聖明指授方略俾(臣)等敬謹遵守辦理奏入
上親臨閱視
面諭高堰山盱土堤帮寬十丈為率需用土方銀五萬
餘兩即於堰盱二廳歲搶修柴埽工内分年節省妥
辦照所奏准行
乾隆十六年三月十五日大學士管江南河道總
督高斌奏言乾隆十六年二月十九日奉
上諭朕經過淮安見城北一帶内外皆水雖有土堤為
之防禦而人烟凑集之區設經異漲其何以堪甚覺
怵然亟應改建石工以資保障著總河高斌等會同
總督黃廷桂確勘詳估及時建築毋忽欽此欽遵仰
見我
皇上慎重河防念切民生之至意(臣)等遵即委員確勘
詳估查淮城地勢低窪逼近運河西門一帶只有
石工長三百六十七丈自北角樓迤上至石馬頭
内外俱水土堤難資捍禦每年鑲修柴埽伏秋大
汛甚屬危險今蒙
聖明洞悉機宜指受方略建築石工以垂永遠淮安城
社民生永資鞏固(臣)等查北角樓迤上舊石工尾
至石馬頭計長四百五十丈應行建築石工按照漕規
核實確估共需工料銀四萬七千四百餘兩臣等
謹開具清摺繪圖貼說恭呈
御覽(臣)等另行照例題估仍一面行令江蘇布政司撥
款解交河庫委員辦料及時興工奏入
諭依議行
乾隆十六年六月初三日大學士管江南河道總
督高斌奏言該(臣)等看得洪湖隄工為淮揚之保
障係清水之來源會黃濟運實南河第一關鍵欽
奉我
皇上親臨閱視全隄周覽形勢
特頒諭旨添建智信二壩仍加封浮土俟仁義禮三壩
過水三尺五寸始相機節宣天然壩則永禁啟閉
其舊用土工形勢不稱之處一律改建磚石工程
隨即欽遵
諭旨率同道廳委員前往堰盱隄工詳悉查勘確加丈
量查舊建之仁禮二壩寬七十丈義壩寬六十丈
今新建二壩亦應寬六十丈其壩基石脊欽遵
諭旨五壩高下一律維均總以高堰水誌深八尺五寸
平水為度内新建智壩一座估銀五萬八千三百
四十兩五錢零信壩一座估銀五萬九千二兩一
錢零林家西改建石工估銀四萬四千二百二十
三兩零沈家西改建石基磚工估銀三萬五千三
百八十一兩三錢零清水溝秦家高崗改建石基
磚工估銀一萬八千一百三十五兩七錢零又接
下石基磚工估銀四千七百九十三兩八錢零蔣
家壩改建石基磚工估銀一萬八百五十兩三錢
零蔣家閘工鉗口石壩一座估銀六千九百一十
兩七錢零以上通共估需料物夫工銀二十三萬
七千六百三十七兩八錢零理合造册
題估再查此項工程所需磚石木灰等料繁多採買
轉運稍費時日必需早為發帑購辦庶可及時修
築完竣(臣)等一面移咨江蘇撫臣於藩庫内撥款
解交河庫動支給發遴委幹員分投採辦料物速
即到齊本年秋汎水退後尅期興工於乾隆壬申
年伏汎水長以前一律完竣合併陳明奏入
諭部速議
乾隆十六年六月十四日大學士管江南河道總
督高斌奏言(臣)等看得淮城地勢低窪逼近運河
西門一帶只有舊石工三百六十七丈自北角樓
迤上至石馬頭内外俱水土堤難資捍禦每年鑲
修柴埽伏秋大汛甚屬危險恭逄我
皇上親臨閱視洞悉機宜
指授方略建築石工以垂永久臣等遵即委員確勘詳
估恭摺奏明查自漂母祠迤北石馬頭至北角樓
舊石工尾應建石工長四百五十丈確估共需料
物匠役夫工銀四萬七千四百七十六兩八錢零
相應造册
題估再查此項石工所需磚石木灰等料繁多採買
轉運稍費時日必湏早為發帑購辦庶可及時修
築完竣(臣)等一面移咨江蘇撫臣於藩庫内撥款
解交河庫動支給發遴委幹員分投採辦料物速
即到齊俟本年秋汎水退後尅期興工於乾隆壬
申年伏汛水長以前一律完竣合併陳明奏入
諭部速議
同日工部奏言工科抄出大學士管江南河道總
督高斌等題山盱添建智信二壩並改建磚石各
工估需工料銀二十三萬七千六百三十七两八
錢零一疏乾隆十六年六月初三日奉
旨該部速議具奏欽此(臣)等查得高堰隄工保障淮揚
蓄清濟運實運道民生之關鍵我
皇上周覽形勢洞悉機宜
諭令將天然壩立石永禁開放其三滾壩以外添建智
信二壩上封浮土俟仁義禮三壩過水三尺五寸
則啟智壩如仍不减乃次及於信相機節宣又自
新建信壩北雁翅以北一律改建石工南雁翅以
南至蒋家閘則用石基磚甃以期首尾完固仰見
睿慮周詳務使全堤鞏固永慶安瀾今該總河高斌等
欽遵查勘將添建二壩改建磚石各工通共估需
工料銀二十三萬七千六百三十七两八錢零造
册題估並聲明此項工程用料繁多採運需時一
面移咨江蘇撫臣於藩庫内撥欵給發委員採辦
俟秋汛後尅期興工於次年伏汎以前一律完竣
查本年閏五月二十二日據蘇州巡撫王師咨報
新建二壩並改建磚石等工准河臣委員赴司請
領銀二十三萬七千九百兩已照數撥解河庫相
應行令該督作速委員上緊採辦物料齊全及時
興工如式堅固工完照例核實造具清册題銷查
核可也奏入
諭依議速行
諭依議速行
乾隆十六年六月二十六日工部奏言工科抄出
大學士管江南河道總督高斌等題淮城運河西
門建築石工估需工料銀四萬七千四百七十六
兩八錢零一疏於乾隆十六年六月十四日奉
旨該部速議具奏欽此(臣)等查得淮城地處低窪逼臨
運河甚屬危險堪虞荷蒙我
皇上親臨閱視於乾隆十六年二月十四日欽奉
上諭朕經過淮安見城北一帶内外皆水雖有土堤為
之防禦而人烟凑集之區設經異漲其何以堪甚覺
沭然亟應改建石工以資保障著總河高斌等會同
總督黃廷桂確勘詳估及時修築毋忽欽此今據該
總河高斌等委員確估自漂母祠迤北石馬頭至
北角樓舊石工尾應建石工長四百五十丈共估
需工料銀四萬七千四百七十六兩八錢零造册
題估並聲明此項石工用料繁多採買需時一面
移咨江蘇撫臣於藩庫内撥款給發委員採辦俟
秋汎後尅期興工於次年伏汎以前一律完竣應
令該督俟藩庫撥解銀兩到日即速委員上緊採
辦物料齊全及時興工如式完竣仍照例核實造
具清册題銷查核可也奏入
諭依議速行
欽定南巡盛典卷三十七
