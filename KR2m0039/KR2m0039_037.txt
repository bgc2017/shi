欽定四庫全書
欽定南巡盛典卷二十五
恩綸
(臣)等謹案書曰大哉王言記曰王言如絲其出如
綸王言如綸其出如綍古帝王發號施令必有大
澤以副之而尚書載堯以來典謨誓誥之文綦備
作於巡狩時者未之見焉周則陳詩有命納賈有
命文雖闕如制昉諸此兩漢分制詔令𠡠為四品
文章爾雅訓詞深厚然如永平之幸滎陽建初之
行秋稼劇易親知貧弱有利外此亦不多覯豈史
文闕略抑所謂淪浹者有未備歟我
皇上廣運聖神亭育函夏恢纉
前光
六巡江浙介
慈寧之福慰望
幸之忱自辛未以迄甲辰繼繩
祖武奉若
成憲兢兢以簡儀衛除供億崇樸黜華撙節愛飬為本而
自疆吏以逮編氓無不仰沐
仁膏同歸揚詡
加恩於無可復加
利物而不言所利中外禔福含仁謳風夫豈漢唐以來
所能比擬乎竊嘗玩有孚惠心勿問元吉之占解
者多云加惠于民不問可知為元吉伏讀
聖製釋為加惠而不問其感與弗感是則
至德如天默運於
辰居端拱者既極其周詳而普被於
鑾輅經臨者益昭夫優渥河濟以北江淮以南歌衢祝
華之聲怡怡于于仰
帝車而未有艾者其感戴更當何如也謹錄
恩綸第二
欽定四庫全書
欽定南巡盛典卷二十五
恩綸
乾隆十四年十月初五日
上諭内閣曰江南督撫等以該省紳耆士庶望幸心殷
合詞奏請南巡朕以鉅典攸關特命廷臣集議今經
大學士九卿等援据經史且仰稽
聖祖仁皇帝六巡江浙謨烈光昭允宜俯從所請朕軫念
民依省方問俗郊圻近省不憚躬勤鑾輅江左地廣
人稠素所厪念其官方戎政河務海防與凡閭閻疾
苦無非事者苐程途稍遠十餘年來未遑舉行屢嘗
敬讀
聖祖實錄備載前後南巡恭侍
皇太后鑾輿羣黎扶老擕幼夾道歡迎交頌
天家孝德心甚慕焉朕巡幸所至悉奉
聖母皇太后遊賞江南名勝甲于天下誠親掖
安輿聎覽山川之佳秀民物之豐美良足以娛暢
慈懷既詢謀僉同應依議允從所請但朕將以明年秋幸
五臺經太原歷嵩洛趙魏回鑾已涉冬令南巡之舉
當在辛未年春正我
聖母六旬萬夀之年也將見巷舞衢歌騰歡獻
祝稱朕以天下飬之至愛上以廣承
歡之慶下以慰望幸之忱益深嘉悦届期諏吉以聞嚮道
人員朕酌量先期簡𣲖前往清蹕所至簡約儀衛一
切出自内府無煩有司供億至行營宿頓不過偶一
經臨即暫停亦不逾旬日前歲山左過求華䴡多耗
物力朕甚勿取曾經降旨申飭明歲晉豫等省以及
江南俱不可倣效至名山古蹟南省尤多祇應掃除
潔淨足備臨觀而已無事崇餙倘有傾圯隨宜補葺
悉令動用官項且有吉慶所奏淮商願捐之項可以
報銷但當核實不得任有司浮冒其民間張燈結綵
聖祖嘗以為戒載在方冊宜共恪遵其慎勿以華侈相尚
所司通行曉諭其一切應行典禮著照所議行
乾隆十五年正月二十八日
上命軍機大臣傳諭兩江總督黃廷桂等曰朕巡幸江
浙問俗觀風清蹕所至除道供頓有司不必過費周
章已經屡降諭旨至川原林麓民間塜墓所在安厝
已久不過附近道傍於輦路經由無礙不得令其移
徙即如直属近畿常經車駕往返及由都城以至西
苑所司平治道途雖觀瞻所及間或蔽以布帷菅蒯
之属曠野中竟不為障蔽南省係初次辦差恐未盡
悉在督撫等仰體朕意自能妥協辦理而臣工中有
陳奏及此者雖属過慮但既有此言應令該督撫等
留心體察戒飭承辦各員無得藉端輕議遷瘞致滋
紛擾將此傳諭知之
乾隆十五年二月十九日
上命軍機大臣傳諭兩江總督黃廷桂等曰朕省方駐
蹕之所扈從人等所需米糧柴草地方官招集貿易
人預先運備以便臨時買用又恐市價昂貴復官為
備辦以平市價原係意美法良但現在山西每人給
與價票騐票發賣以致諸弊叢生或有以一人而兼
領數人之票者或有不肖之徒多取官票賤買貴賣
從中射利者殊與隨從人等無益現在已令停止嗣
後如遇巡幸凡扈從官兵需用之物該地方官但招
集商人並官為運備以期貨物充裕市價公平不必
發票來年巡省江浙即著照此例行可一併傳諭該
督撫等知之
乾隆十五年四月初六日
上命軍機大臣傳諭兩江總督黃廷桂曰據漕運總督
瑚寳奏到二摺一稱明年巡幸江浙經王大臣等議
准每省截漕十萬石以資平糶但江省經臨之所站
多地廣原議之數恐不足普及等語朕思十萬不敷
請增五萬即揆諸瑚寳本意亦属片言可了乃輾轉
費辭連篇累牘並往復咨商浙省多生支節轉于事
理不明又奏臨幸時糧艘豫籌廻避一摺詞語亦瑣
碎冗雜披閱之下總未明晰辦理南巡差務有事關
漕運者漕臣自不得稍存推諉之見但看來瑚寳辦
事糊塗必致多費周章仍不妥協著傳諭黃廷桂江
省一切事務原属該地方應辦之事著伊悉心籌酌
將瑚寳原奏二摺抄錄令其閱看所有應行先事辦
理之處逐一詳悉奏聞
乾隆十五年五月初七日
上諭内閣曰朕明春巡幸江浙經王大臣等議准每省
截漕十萬石以資平糶朕已允行今據總督黃廷桂
等奏稱巡幸江南經臨之所站多地廣原議之數恐
有不敷再請截留五萬石等語著照所請再截留漕
糧五萬石俾糶用充裕其作何截留及應在何處平
糶該督黃廷桂等即行會商妥協辦理
乾隆十五年八月十六日
上命軍機大臣傳諭浙江巡撫永貴等曰據總理行營
王大臣等議奏此次南巡隨帶船隻行令倉場衙門
照議定之數預備一摺朕思該督黃廷貴等現在辦
差所有恭奉
太后御舟及乘用各船自必先期敬謹籌備即朕御用
之船應令酌帶亦不必按照各項名目重複辦理著
傳旨詢問該督等如彼處既經辦理妥協則通州帶
往船隻無庸多備况南省原係一水可通之地若江
省備船足用則自江至浙何湏遞為更换該撫永貴
亦不必另行預備將此一併傳諭知之
乾隆十五年八月二十八日
上諭内閣曰朕明春巡幸江浙淮揚河路運鹽船隻未
便絡繹往來現據兩淮鹽政吉慶奏請于本年十月
將鹽觔預運四十萬引以資接濟朕思該商等先期
趕辦一切起撥掣貯無不耗費著加恩將本年冬季
所運之辛未綱鹽准其每引加耗二十觔俾商力充
裕自與江廣民食有益該部即行文該鹽政知之
乾隆十五年十月初五日
上諭内閣曰朕明春巡幸江浙所過道路橋梁該地方
官現在以次預辦應遣嚮導大臣覆加查看著兆惠
努三就近自開封府馳驛前往並傳諭該督撫等一
切供頓辦理務從簡樸毋得徒尚紛華以滋糜費
乾隆十五年十月十四日
上諭内閣曰朕明春巡幸江浙曾經降旨每省各截留
漕糧十萬石以資平糶之用今據永貴摺奏温台各
属今歲秋收稍薄米價未免增長等語著將浙省庚
午年漕糧再截留五萬石俾糶用充裕民食有資所
有截留撥運事宜仍著該撫詳悉酌籌妥協辦理該
部即遵諭行
乾隆十五年十一月初一日
上命軍機大臣傳諭兩江總督黃廷桂等曰從前恭遇
皇祖聖祖仁皇帝南巡時自順河集以達江口皆係河臣
𣲖撥河兵以供舟行挽縴之用渡江後則由江省地
方官僱覓民夫更替及行至浙江交界該省换䌫亦
另用僱夫應差此舊制也朕明春巡幸江浙聞江省
督撫河臣會商擬於渡江後仍用河兵挽縴以省募
夫接替之煩惟浙江因地属隔省尚欲遵循昔年僱
夫成例朕思兩省本属一水可通若江省槩用河兵
而浙省又别行召募往來守候未免紛繁兵丁向隸
河標舟行乃其素習且在江省經行已久亦必益就
熟嫻若即令其隨至浙江一路就便應用較之臨期
鳩集之夫自為有益况浙省本有僱夫工價若即以
之加給河兵在伊等既可獲資斧之需而浙省地方
官并得省僱募之役彼此均覺妥便著傳諭該督撫
等令其會同河道總督高斌張師載就近一體通融
籌酌定議奏聞惟期公務有禆毋得存此疆彼界之見
乾隆十五年十一月二十六日
上諭内閣曰明春恭奉
聖母皇太后鑾輿巡幸江浙于正月十三
祈穀禮成日啟駕
同日
上諭内閣曰朕頻歲巡幸直省問俗觀風一遵
祖制入疆考績既足利益民生而扈從官兵亦得練習勤
勞修明紀律所關甚鉅者也所有行營供頓悉出内
帑絲毫不以擾民道路橋梁原准開銷正欵且更特
賜公項俾通融協濟該督撫等量力措辦儘足敷用
即或以大員俸入既豐稍效忱悃尚非必不可行之
事從未有出于指𣲖紳民者今歲時巡豫省見所司
辦理非該撫及二三大員等力所能供因逐日召見
藩臬道府等隨事詢察伊等奏對之間皆有畏首畏
尾之意朕知其辦理不善詢之該撫而卾容安初尚
欲含糊了事及加嚴詰一一據實奏明出自通省士
民捐輸朕本欲即治其罪念伊父大學士鄂爾泰宣
勞有素伊在巡撫任内二年以來頗改其好名舊習
而諸事黽勉出力且因朕問亦即行據實奏明尚與
始終欺隠者有間是以降旨切責姑免其交部議處
至於富明身任藩司與該撫公同辦理乃至朕回鑾
日援藩臬三年期滿之例奏請來京陛見朕當即降
旨伊於行在屢經召對不應遽請陛見顯係取巧乖
張交部察議且明指其非出於糊塗拘泥必因見朕
深責卾容安故為此奏如准其來京遂得於召見時
乘機卸責此其巧獪居心殊不可問令軍機大臣等
傳旨申飭富明令其明白回奏今回奏摺内果稱諸
凡與撫臣會同商酌並無異議是卾容安辦理此事
竟為富明所賣不能逃朕洞鍳矣富明已照部議降
調朕在中州時見該撫不能仰體朕心冒昧辦理恐
江浙督撫等聞風效尤將以觀風布澤之盛典轉成
地方官科斂累民之私計因即遣兆惠等由開封馳
至江浙宣布朕意俾督撫知所儆戒今兆惠回京覆
奏江浙督撫並無𣲖累朕心稍釋朕為海内蒼黎蠲
免正供至數千萬尚所不惜豈因省方盛舉轉惜多
費數十萬金而乃需民力捐輸耶即謂感恩趨事實
出羣情所願而農民非富商可比該督撫亦應明諭
朕旨早行禁止方為知輕重之大臣豈可因循從事
著將朕在中州訓飭卾容安並同富明前奏傳諭鄂
容安各諭旨宣示中外俾共知朕意科道等惟以摭
拾陳言及枚舉細故為盡職似此有關政體之事何
不參奏著通行申飭朕已明頒諭旨亦不必再行凟
奏
乾隆十五年十二月十六日
上諭内閣曰明歲恭逢
聖母皇太后萬夀之年朕於新正恭奉
鑾輿巡幸江南浙江省方觀民入疆考績式遵
祖烈慶典斯行東南父老共效嵩呼洵昇平之盛事惟念
江浙二省襟帶江湖程途稍遠自
皇祖聖祖仁皇帝南巡以來
異數隆恩昭垂史冊迄今四十餘年朕俯從望幸之忱倍
切勤民之隠前於大學士九卿等議准兩江總督黃
廷桂等一摺已降旨諄切曉諭又特遣嚮導大臣兆
惠努三等前往面傳諭旨務從儉約一切供頓絲毫
不累民間凡地方大吏職任旬宣自能仰體朕心遵
旨辦理但恐地方有司奉行不善或窮鄉僻壌未及
周知是用再行申諭各該督撫及所属官民人等尚
其凛遵前旨共期撙節以敦善俗以導淳風如所在
行宫與其遠購珍竒雜陳玩好不如明窗净几灑掃
潔除足供信宿之適也經過道路與其張燈懸綵徒
侈美觀不若蔀屋茅簷桑麻在望足覘盈寧之象也
闤闠通衢人烟稠密正以見懋遷有無之樂不得因
道路湫隘俾遷移㕓舍或至商民失業也朕翠華所
至念切民依惟期宣達羣情勤求治道上以奉
慈顔之悦豫下以荅黎庶之瞻依凡属虚文浮費概宜實
力摒除用光鉅典其扈從滿漢文武大臣官員侍衛
等皆當奉公守法不得與地方官往來交際潜通餽
遺兵丁以及隨從人等著該𬋩大臣各嚴加約束經
行所至不得稍有滋擾春苗遍野無得踐踏違者察
出從重治罪務令白叟黃童普霑膏澤共樂恬熙副
朕問俗觀風行慶施惠之至意
乾隆十五年十二月二十二日
上諭内閣曰朕明歲南巡江浙省方問俗務使民商樂
業肆不改㕓如京口諸處為南北咽喉百貨叢集軸
轤銜尾皆民間日用所資不可稍有間缺恐地方有
司因御舟將至惟使河道肅清先期于各處早為攔
阻以致商賈裹足不前市價昂貴於民生殊多未便
著速行傳諭各該省督撫酌量辦理祗可於三五日
前稍令避入支港俟過即放遄行以副朕便民䘏商
至意該部遵諭速行
乾隆十五年十二月二十七日
上諭内閣曰明歲南巡鹵簿不必帶往
乾隆十六年正月十三日
上諭内閣曰朕此次巡幸江浙聞士民父老念切近光
其闤闠通衢人烟輻輳之所瞻仰者既足慰望幸之
忱而朕亦得因以見閭閻風俗之盛誠恐地方有司
因慮道路擁擠或至先期攔阻用是特行申諭如經
過村巷果属湫隘難容自應量為曉諭令其散處路
旁毋致喧擾若道路寬廣清蹕所經毋虞擁塞不得
概行禁止以阻黎庶瞻就之誠著即傳諭各督撫知
之
乾隆十六年正月十六日
上諭内閣曰直隸州縣内上年間有被灾之處當諭該
督方觀承照例加意撫恤復經降旨將十二月内應
止賑各戶加恩展賑一月貧民雖不致失所但今東
作方興被灾貧民未免仍属拮据朕巡幸畿甸軫念
維殷著再加恩將七八分灾之極貧九十分災之極
次貧各加賑兩個月六分灾之極貧七八分灾之次
貧各加賑一個月令該督方觀承轉飭各属俾得均
霑實惠以資力作該部遵諭速行
同日
上諭内閣曰直属上年偏灾州縣現在降旨加賑有需
用米石之處著將河南本年運通粟米截留十萬石
交總督方觀承酌量辦理該部遵諭速行
乾隆十六年正月二十五日
上諭内閣曰向例鑾輿巡幸經過地方官員應行接駕
由鴻臚寺具奏里數請旨臨時該寺帶領接駕至駐
蹕後復奏聞帶領行禮朕入疆考績地方大吏隨營
行走不時召見即州縣各官凡有承辦差務者業已
於路旁隨便跪接此皆不在帶領行禮之例其帶領
行禮者非散員即武弁教職充數之人此何為者而
鴻臚寺官員先期傳示不無滋擾嗣後凡應行接駕
人員祗令鴻臚寺在京奏請里數得旨行知其一切
繁文及接駕後赴鴻臚寺投遞職名概著停止以示
朕行簡務實之意
乾隆十六年二月初三日
上諭内閣曰上年東省雖獲有秋而蘭山等七州縣偶
被偏灾加恩賑恤民食固不至缺乏但農事方興麥
秋尚早清蹕所經見蘭山郯城二縣民氣似遜他處
深為軫念著將蘭山郯城二縣極次貧民俱加賑一
月其未經過之嶧縣平度州膠州高密昌邑五處被
灾稍輕著將極貧之民加賑一月令該撫凖泰查明
辦理務使均霑實惠該部遵諭速行
乾隆十六年二月初十日
上諭内閣曰上下兩江有被灾稍重之處曾經加恩將
極重之宿州靈璧虹縣五河宿遷邳州睢寧海州沭
陽等處次重之鳳陽臨淮懷遠鳳臺夀州霍邱清河
桃源安東等處分别加賑朕車駕南巡所有經臨之
宿遷桃源清河三縣見其民氣遠遜他處並將所借
籽種銀兩全行豁免今聞該地方官展賑之事尚未
開期朕省方問俗念切民依若地方官借辦差之名
致窮黎嗷嗷待哺殊非仰體朕痌瘝在已之意著布
政使永寧星速親往督率該府州縣等即日按戶開
賑並傳諭黃廷桂飭令該州縣正印官不必辦差即
回本任辦理散賑務俾均沾實惠朕回鑾時或尚有
不能妥協之處惟永寧是問
乾隆十六年二月二十五日
上諭内閣曰朕命駕南巡周覧風俗觀民察吏惟日兢
兢三吳尤素所厪念也粤自我
皇祖聖祖仁皇帝巡幸東南先後六舉歷今四十餘年盛
典昭垂衢謠在耳頃者入境以來白叟黃童扶擕恐
後就瞻愛戴誠意可嘉朕已叠沛恩膏廣敷渥澤惟
念大江南北土沃人稠重以百年休飬戶口益增習
尚所趨蓋藏未裕紛華靡䴡之意多而樸茂之風轉
有未逮夫去奢崇實固閭閻生計之常經而因時訓
俗以宣風而布化則官兹土者之責也其尚勵乃實
心以行實政無忝教飬斯民之任凡兹士庶更宜各
敦本業力屏浮華以節儉留其有餘以勤勞補其不
足時時思物力之維艱事事惟奢靡之是戒將見康
阜之盛益臻父老子弟共享昇平之福朕清蹕所至
有厚望焉
乾隆十六年三月初一日
上諭内閣曰經史學之根柢也會城書院聚黌庠之秀
而砥礪之尤宜示之正學朕時巡所至若江寧之鍾
山書院蘇州之紫陽書院杭州之敷文書院各賜武
英殿所刊之十三經二十二史一部資髦士稽古之
學
乾隆十六年三月十三日
上諭内閣曰朕省方觀民茂求上理前因浙省士庶誼
切急公正供概無宿逋頒諭嘉獎誕布特恩頃翠華
涖止周覧土風雖與三吳繡壌相錯而閭閻趨尚較
吳稍樸但浮競之習舉所不免其蓋蔵未裕均也凡
爾封疆大吏暨監司守令俱有教飬斯民之責當以
移風易俗為已任詎惟簿書期會為克盡乃職其在
小民則宜崇寔去奢雍睦敦讓相勉于孝弟力田以
臻仁夀之俗將見化行俗美有進而日上者兹當旋
蹕用申訓諭其善承朕意毋忽
乾隆十六年三月二十二日
上命軍機大臣傳諭兩江總督黃廷桂等曰時届暮春
朕回鑾所至青疇彌望二麥既已抽芒新苗亦將出
水朕心甚為欣慰但沿途耆民婦孺紛闐載道翠華
一過則皆隨行恐後在民情之愛戴雖所嘉許而接
隴連畦或致踐踏殊可惜也著傳諭該督曉諭百姓
許其路傍跽接不必追隨遠行以致擁擠有損青苗
但行勸諭不必令兵驅逐禁止俾知朕愛民重農之
意
乾隆十六年四月初七日
上諭内閣曰此次隨從人等至順河集登陸後所用船
隻仍應各回生理但恐閘口擁滯多被攔阻伊等窮
苦船戶回空既無僱值又致停泊久候何以資生著
𣲖侍郎雅爾圖嵩夀會同將軍西爾們總漕瑚寳往
順河集一帶將此項回空船隻于二三日内令其盡
行過閘以示體恤
乾隆十六年四月二十一日
上諭内閣曰日食天變之大者自古重之顧僅以引咎
求言虚文從事夫豈應天以實之義乃者五月丁酉
朔日有食之朕自惟宵旰憂勤無時不深乾愓寧待
懸象著明始知戒儆然遇灾而懼罔敢不欽戒慎修
省惟崇實政行在鑾儀衛早晚鼓角是日著停止一
日以示撤懸齋戒我君臣當就常存之敬畏倍加謹
凛益修實政即如朕省方所至戲臺綵棚龍舟燈舫
俱可不必朕向來巡幸地方官惟修治道途此外一
無華飾自乾隆十三年東巡該撫等于省會城市稍
從觀美後乃踵事增華雖謂巷舞衢歌輿情共樂而
以旬月經營僅供途次一覧實覺過于勞費且耳目
之娛徒增喧聒朕心深所不取苐先期業經預偹今
歲恭遇
皇太后萬夀兆庶亦藉以申祝嘏之忱是以俯順民情至
朕待督撫有司惟因其能實心辦事令地方日有起
色方加恩獎予而不知朕心者未必不以辦差華美
求工取悦為得計將玩視民瘼專務浮華此風一開
於吏治民風所關者甚大嗣後尋常行幸槩不准行
違者以違制論並諭中外知之
乾隆十八年十月十三日
上諭内閣曰朕巡幸經過地方所有道路橋梁自應照
例辦理至道旁茶棚一項隨從官員原無暇憩息徒
供僕隸人等蹂躪作踐而地方官又多此一番預備
甚属無謂嗣後俱著停止
欽定南巡盛典卷二十五
