欽定南巡盛典卷六十三
海塘
乾隆四十七年五月初二日陳輝祖奏言竊照浙
省現辦鱗塘二千二百四十丈經(臣)
奏明以四百丈為一限分作五限半辦理每限派委
同知等官四員各承辦一百丈按開槽釘樁砌石
程式原係層次相承請於初限辦至砌石時即將
下限接續開槽遞進挨次蟬聯而下俾夫工不致
間斷又以石料係陸續採運到工酌量就各段落
一律牽勻先為攤砌四五層俟有續運石料再按
層加砌結頂以期工無停待已奉
硃批欽遵督飭趕辦並將初限至五限半按工計日原
應至本年冬間完竣若加緊趕辦擬於春夏之交
蕆事繼此工作更易接辦亦經節次奏
聞兹查各限條石自去冬迄春均經砌至六層一律齊
平其應辦新工一千七百丈本可照依原奏辦法
於二月間即行接續開工惟是通工叚落綿長新
工一經開工二限之開槽下樁即接初限砌石之
後又有原工各限十一層應行加砌之鱗石若一
併通勻攤砌不特在工夫匠不能多為添集即往
返稽察照料亦慮鞭長莫及查各處所辦鱗石自
上年來宕工因係入山生手不能多雇江海運期
無定再四設法添工添運今春来石料已陸續運
集工次適屆天氣睛和之際催辦之石源源而至
核計五月内石料俱可全數到齊似應於原辦各
工乘此逐段加高庶目前多得一層砌築即此後
少省一層工作然後一面接開新工則人夫物力
均可逐漸節有餘以致力於續辦之工即督催亦
較易為力經(臣)與司道親往督令趕辦今於三月
二十日初限四百丈已砌足十六層二限亦已砌
至七八層鉅工屹立如山洵足永資捍衛鄉民聚
觀之際亦無不踴躍歡呼同聲感頌自此按叚接
續增高約七八月間俱可砌足十六層其墁頂一
層須揀選寬厚長大條石在工所鏨鑿光淨隨時
鋪蓋約秋冬之間亦可一律全竣若物料到工應
手仍可早得完畢此時一切俱已辦有頭緒新工
自當即行開工以便逐漸布置隨時加添工作(臣)
即擇吉於三月二十四日開工酌請分作三限辦
理初限二限各五百丈三限七百丈查原辦同知
劉雁題等四員皆係諳練熟手應仍委該員等並
添委明晰工程之署嘉興府通判張力行共五員
初限二限各承辦一百丈三限各承辦一百四十
丈凡按限挨次開槽釘樁砌石各事宜悉已逐一
酌定章程妥速辦理其應需石料(臣)公同司道通
盤核計另行覓得山宕加工添採並咨明江蘇撫
(臣)閔鶚元照分半採辦之石每月於運工一萬丈
外再加運二千五百丈以速要工應需樁木前因
浙省各屬採購維艱經(臣)
奏明專委同知方體泰勒限承辦兹據面禀已在江
廣各處採辦得樁木八萬餘根均可接續運工濟
用至辦工辦料各員如有怠玩因循遲悮者即按
其情節之重輕分别記過劾參以示懲戒第恐各
員以記過非比劾參視為無足重輕(臣)酌請將記
過各員先行咨部如記過之後實有能奮勉效力
無悮工作補贖前愆者咨部注銷記過至二次者
飭令離任聽候議處再前項工程自開槽釘樁以
迄加砌灌漿層次鱗接鈎連其間頭緒紛繁倘或
稽察稍疎即虞偷減滋弊前經(臣)
奏請派委道員周克開印憲曾公同該管之杭嘉湖
道盛住劃分三叚協力督辦俾稽察較為周密但
今該道盛住已陞任藩司應另行派員接辦查有
金衢嚴道德克進布辦事實心與之議論工程亦
頗為明晰並請飭委該道協同周克開印憲曾分
段辦理至江南遊擊田宏謨自留辦海塘以來於
一切催料儧工等事俱能實力妥辦今應仍令接
續辦理以禆要工(臣)仍隨時往來工所親加督察
務祈在在工堅料實永遠鞏固以仰副
聖主保衛邊海民生之至意所有現辦鱗塘工程情形
(臣)謹恭摺具
奏奏入報
聞
乾隆四十七年八月二十一日陳輝祖奏言竊照
浙省海塘前經大學士(臣)阿桂會同(臣)遵
旨勘定自來字號起迤東至食字號止建築魚鱗石塘
二千二百四十丈以四百丈為一限分作五限半
辦理已將籌辦樁石各事宜暨開槽簽砌蟬聯趕
辦各情形並測量舊工地勢砌石十七層即一律
齊平緣節經(臣)具摺
奏明惟是各處所辦條石上年因宕工多係入山生
手未能多採秋冬江海運期亦復無定經(臣)再四
設法添工添採添運自今春以來上緊催促始得
應手加砌(臣)即約計原
奏本年冬間完工之限擬趕緊先砌完十六層再為
鋪蓋墁頂亦經聲明
奏報嗣經(臣)不時往來工所巡視催查而在工督辦
之布政司盛住等皆認真稽察董率晨夕罔懈分
委承辦之同知清泰等亦皆實心實力勇往鼓勵
其在局在工之同知方體泰等及司事各員内奮
勉出力者多人俱隨時按叚趕辦已於六月二十
六日通工二千二百四十丈一律砌完十六層(臣)
復親臨勘騐但見鉅工屹立濱海蒼黎咸歌
帝力臣身任其役不勝踴躍懽忭之至其墁頂一層(臣)
現擬於各塿埧運到條石内照估定蓋面頂石丈
尺挑採每行止用整石一塊俾無接湊参差㾗跡
飭令工員加意監視鏨鑿六面光淨隨時墁砌以
期永資鞏固似可不必拘以程限所有原辦鱗塘
加砌條石完工日期相應恭摺
奏報再查續辦鱗塘一千七百丈内初限五百丈亦
於六月二十四日開槽釘樁將次完竣各叚内間
有土性帶澀極力簽打較前多逾數時迨打深一
丈四五尺即沙齧堅牢不能再下看來實屬穏固
足資擎載臣并令該司道即按照字號丈尺登載
册檔蓋印存案另立號石亦鑿注明白以備查考
一面催督各宕加緊採運石料尅期鋪砌並令於
二限接續開槽釘樁蟬聯趕辦合並陳明奏入
上諭部知之
乾隆四十七年九月二十五日陳輝祖奏言乾隆
四十七年七月十八日欽奉
上諭本日據閔鶚元奏分辦浙江海塘料石情形一摺
内稱初次所辦條石十三萬六千餘丈業經全數起
運赴浙其接辦之九萬六千六百餘丈勒限䟎運扣
至明年三四月間可以一律辦完運竣等語該省所
辦塘工料物源源接濟陳輝祖自當督率工員趕緊
辦理但未知此時所辦工程究有幾分約計於何時
可以完竣著傳諭該督令其確核工叚按日計算據
實奏聞再從前節次所撥銀兩俱留為海塘之用將
来工程告竣時是否足敷應用並著該督詳晰確查
開具簡明清單一併覆奏將此由四百里諭令知之
欽此(臣)伏查浙省海塘仰蒙我
皇上不惜多費
帑金一律改建魚鱗石塘以為沿海民生永籌樂利
恩甚渥典甚鉅也(臣)扵塘工雖素未諳練而重荷
聖明之委任更蒙
指訓之周詳俾得勉竭駑駘遵例辦理計原估鱗工二
千二百四十丈自上年三月初四日開工以來隨
時公同司道將籌辦樁石料物暨開槽簽砌蟬聯
接辦各事宜親身督率工員按限加緊趕辦已於
本年六月二十六日通工一律砌石十六層工程
幾及十分業經(臣)具摺
奏報並聲明墁頂一層因現有續辦工程擬於運到
條石内挑選整石六面鏨鑿光淨隨時墁砌以期
永資鞏固至續估之一千七百丈分作三限辦理
自三月二十四日開工後初限五百丈於六月内
釘完底樁現已砌石四層并將二限接續開槽釘
樁約八月中旬亦可釘完隨即接釘三限底樁統
計十月中旬均可簽釘完全其加砌條石現於三
限釘樁時即砌初限之石三限釘樁時即砌初二
兩限之石毋使匠作稍有間斷並嚴督工員添匠
加工併力合作如石料得以湊手應用不致停工
待料則按日程功約計歲底春初通工即可砌完
十六層其墁頂一層於明歲二三月間亦可鋪砌
全竣今浙省應辦條石臣現飭紹興等府按月如
數加緊趕採無許遲缺果有風雨稽延等故皆可
按時而計不得藉詞遷諉而江省分辦之九萬六
千六百餘丈撫(臣)閔鶚元既稱明年三四月間始
得辦完運竣則自江省陸續運至浙省工所陸續
趕砌即須待七八月間通工始得全完再原估鱗
工二千二百四十丈計需例估工料暨
恩賞加貼共銀五十九萬五千九百八兩零續估鱗工
一千七百丈計需例估工料暨
恩賞加貼共銀四十二萬六千九百二十八兩零二共
應需銀一百二萬一千八百三十七兩零前經
題撥
恩賞并賠繳查抄各項奉
旨留為塘工應用共銀一百四十二萬一千八百六十
二兩零除撥給原估續估工料銀兩外尚多餘銀
三十九萬九千二十五兩零(臣)謹遵
旨詳晰查明恭摺
奏覆並分别開列清單敬呈
御覽奏入報
聞
乾隆四十八年八月二十四日閩浙總督富勒渾
浙江巡撫福崧奏言竊照浙江為濱海要區全藉
塘工保障仰蒙我
皇上念切民生時勤
宵旰凡有益於修防無不上勞
睿慮籌畫周詳海隅蒼生固已咸登樂利復
念章家庵至老鹽倉一帶僅頼一綫柴塘捍禦全海潮
汐形勢單薄
特頒恩旨
指示機宜不惜多費帑金一律改建魚鱗石塘為萬年
經久之計
天恩浩蕩億兆蒙庥查原辦續辦之魚鱗石工共三千
九百四十丈(臣)等到任後原辦之鱗工二千二百
四十丈面石尚未砌竣續辦之鱗工一千七百丈
正在興築節經往來工次親加查勘並督率布政
使盛住海防道周克開寧紹台道印憲曾金衢嚴
道德克進布及派委承辦各工員等詳慎稽查實
力辦理間有打樁未密灌漿不到安砌未妥之處
隨時拆修照估改建不敢稍任偷减並將所辦工
程於沙水情形摺内按月
奏報兹於七月二十四日面石俱已砌竣通工一律
全完(臣)等復同司道各員前往該處詳加覆勘均
屬如法砌築整齊堅實洵為金堤鞏固屹若崇墉
紳士軍民莫不同聲感頌仰戴
皇仁自此億萬年安瀾永慶(臣)等不勝踴躍歡忭之至
除督飭防汎員弁加謹巡查恭候明春
聖駕巡幸
親臨閱視一面飭司將用過工料價銀按照原
奏分别造冊(臣)等詳加察核
題銷具
奏外所有原辦續辦魚鱗石工全行完竣緣由恭摺
奏
聞奏入報
聞
乾隆四十八年十一月初六日富勒渾福崧奏言
乾隆四十八年九月初九日奉
上諭從前盛住来京陛見時面詢海塘石工情形據稱
老鹽倉一帶因沙性澀汕不能釘樁彼時在工籌辦
曾有一老兵言及該工下樁必湏衆樁合力同時齊
下方能堅實不致已釘復起後如其法試釘樁木果
有成效及訪查其人無可蹤跡似有神助等語現在老
老鹽倉石塘已一律改築完竣其所稱老兵點指之
處是否實有其事富勒渾等即未經眼見不能深悉
而盛住係在工目覩之人及從前道府丞倅兵弁夫
役人等見此神靈助佑必羣相驚異𫝊述不忘如詢
其事屬寔則係神祗效靈如分水龍王廟之白老人
故事或於該處建祠以答靈貺亦為捍衞民生祀典
所應得也著傳諭富勒渾等詢問盛住並詳加採訪
此事究屬有無據實覆奏欽此(臣)富勒渾於二十四
日旋省當即會同(臣)福崧面詢藩司盛住據稱前
在工所督辦鱗塘見樁夫先用大竹探試俟扞定
沙&KR0810;再下樁木加以夯築入土甚易更復堅固隨
詢問工員僉稱開工之始沙性澀汕多有已釘復
起難以下樁時有老人指點以竹探試之法用之
果有成效通工一體照辦及跟查其人已無蹤跡
衆皆傳為神助本司雖未目覩而詢訪屬寔因於
陛見時奏
聞隨行據杭嘉湖道周克開等禀覆無異(臣)等復又悉
心採訪並傳海塘已久弁兵查問衆合僉同至衆
樁齊下之說實因梅花樁木係五木攢作一處雖
下樁原有先後而將與槽平之際沙土澀滯五樁
不無参差必湏一齊夯硪使樁悉平俱各堅緊方
能補砌石塊是以有衆樁合力同時齊下之語伏
思老鹽倉一帶建築鱗工仰蒙
皇上念切民依不惜
重帑為瀕海羣黎興萬年之利金堤屹峙迅速告成
實由
聖主宵旰勤求精神感格是以
上蒼默佑百神效靈指示機宜鉅工得以早竣自應欽
遵
諭旨昭報明禋查老鹽倉本有潮神廟(臣)等現在勘修
合無仰懇
天恩賜製
宸章紀其靈異
頒給(臣)等敬勒貞珉建亭樹立廟右仍即潔涓致祭以
答靈貺謹恭摺具奏
奏奏入報
聞
