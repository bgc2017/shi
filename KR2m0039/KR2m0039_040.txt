欽定四庫全書
欽定南巡盛典卷二十八
恩綸
乾隆二十八年十二月十七日
上諭内閣曰兩江總督尹繼善等合詞具奏請于乾隆
乙酉年再舉南巡之典以慰臣民顒望一摺朕惟江
浙地廣民殷一切吏治農功均關要計且襟江帶河
濱河近海之區籌護澤國田廬無一不重縈宵旰前
以壬午歲恭奉
安輿時巡周覽凡淮河水誌節宣牐壩啟閉以及杭屬塘
工勘建柴石料叚諸事宜曾與封疆大吏目擊手畫
以期利濟羣生年來疊經督撫等䟽報下河郡邑汎
水恬流並無漫溢唯是浙中海潮漲沙雖有起機大
溜尚未趨赴中亹是深所厪念而新修柴石諸塘亦
當親閱其工以便隨時指示又近日特遣大臣督修
水利如濉河荆山橋等處亦為數省灌輸喫緊關鍵
所以驗前功而程後效正惟其時矧東南歲時頻告
豐登洪惟
聖母皇太后福履康寧彌增純嘏于是承
歡行慶答士民望幸之忱稽典實為允協著照所請于乙
酉之春&KR1258;吉南巡其河工海塘應親臨省視者即行
先期預偹至前次燈綵繁文暨扈從人員僱覓巨舟
簽佔公館諸禁已屢頒諭旨即朕所過行宫道路距
上屆為日匪遥祗須灑掃潔蠲足供頓憩不得稍事
增華勞費副朕仰承
慈豫俯順輿情之至意將此通諭各該衙門知之
乾隆二十九年五月初三日
上命軍機大臣傳諭兩淮塩政高恒曰著傳諭高恒于
兩淮運庫公項内酌撥銀三十萬兩交與尹繼善為
乙酉年辦差之用
乾隆二十九年九月二十五日
上諭内閣曰朕明春恭奉
皇太后聖駕南巡著照從前之例于江浙二省冬兑漕糧
内各截留十萬石在水陸駐蹕地方分厰平糶即令
漕運總督及各該督撫妥協辦理該部遵諭速行
乾隆二十九年十月二十三日
上諭内閣曰朕明春恭奉
皇太后安輿巡幸江浙于正月初九日起鑾所有一應事
宜著各該衙門照例預備
乾隆二十九年十一月十二日
上諭内閣曰明春南巡江浙所過直隸山東及江浙等
省地方其應辦差務原不過就屬員中酌量派委非
各屬各員皆有承辦之責即派出人員于緊要民事
自可先期趕辦俾案牘速清方為急公之道乃聞向
来有司故習率以差務展限為詞所有民間詞訟等
案任意稽延不為尅期完結豈朕察吏安民本意著
傳諭各該督撫等即行轉飭所屬凡應理事件毋論
派委不及者固不得因循推諉即派出人員其應辦
之事亦當乘此封印前後加緊料理倘有藉名遲滯
以易結之案遷延貽悞必待差竣辦理者即應力破
情面加之創懲使小民不致羈留拖累以副封疆表
率之任朕于該督撫等有厚望焉
乾隆二十九年十二月初四日
上命軍機大臣傳諭直隸總督方觀承等曰方觀承查
奏直隸辦差州縣出結一事所奏殊屬顢頇此等積
弊固由地方官所用胥役長隨藉端開銷以便其中
飽之計遂爾盤踞把持牢不可破及至查䆒根源此
等庸吏又安肯據實開陳自干罪戾該督從前既據
屬員之言輒行入告迨降旨詳查又以無從根䆒為
詞殊不思若輩小人藉名舞弊固不足惜而車駕所
經一切毫無供頓而長隨人等竟有以支應名色從
中滋為口實其風猶可長乎在前此官更吏易此時
即實有難于逐一質對之處而明春南巡在即現已
先諭總理行營暨提督衙門沿途加意察訪該督務
須先期嚴飭地方官一體力行防範禁革如有另換
名色别生弊竇者該州縣官立即扭禀總理行營處
治罪倘不能查禁一經總理行營處察出則惟該督
是問並傳諭山東江南浙江各督撫知之
乾隆二十九年十二月二十四日
上諭内閣曰前經禮部奏請于正月初五日舉行祭辛
典禮是以降旨于初九日起鑾恭奉
皇太后安輿巡幸江浙但初五日在立春以前為時尚早
應俟春後初辛舉行於義方協所有
祈榖典禮著扵十五日舉行起鑾之期著改為十六日
將此傳諭各該衙門並各該處知之
乾隆三十年正月十一日
上命軍機大臣傳諭兩江總督尹繼善等曰此次南巡
衍聖公孔昭煥尚書嵇璜俱現在制中不必前来接駕
如伊等尚未起程該督尹繼善該撫崔應階可即傳
諭停止如業已在途亦即令其回籍
乾隆三十年閏二月初七日
上諭内閣曰朕時巡江浙清蹕所經恩膏叠沛軍民士
庶無不忭舞臚歡而清理庶獄亦矜恤所宜逮用循
舊典以廣深仁著將江蘇安徽浙江三省軍流以下
人犯俱加恩各予減等發落俾得改過自新勉為良
善共享太平之福
欽定南巡盛典卷二十八
