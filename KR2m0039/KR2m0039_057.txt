欽定南巡盛典卷四十
河防
乾隆二十二年十一月初四日江南河道總督白
鍾山奏言竊照裡河廳屬運口係各省漕船經由
緊要之處專藉洪澤湖清水以資浮送必使清水
常強庶可敵黃濟運每遇湖水微弱或東北風未
免黃水倒灌淤墊河身有礙運道今春恭逢
聖駕南巡臨幸運口
閱視情形
指授方略令於頭壩北壩外建築攔黃壩一道攔禦黃
水仰見
聖明天縱悉合機宜運道民生大有禆益當即轉飭敬
謹遵照
欽定式樣上緊儧做一律高寬堅實稳固兹據淮揚河
務道何煟詳稱運口頭壩北壩外建築攔黃柴壩
一道估需工料銀四千七百四十兩零親勘確核
並無浮冒造冊詳請題估(臣)等復核無異恭疏具
題奏入
上諭部議之
乾隆二十二年十一月十一日裘曰修夢麟白鍾
山陳宏謀高晉奏言竊(臣)裘曰修(臣)夢麟同(臣)高
晉於十月二十六日自宿州起程至宿遷縣之歸
仁集踏看安河工段適(臣)白鍾山(臣)陳宏謀俱自
清江浦來晤(臣)等伏查濉河上承河南及蕭碭諸
水以安河為出路最關緊要臣等業經
奏明開濬今復加相度凡現在水佔皆係歷年不能
涸出之故勢難久待(臣)等率同道廳各員一面勘
估即一面設法辦理務期一律深通不致壅遏再
查全淮俱入洪湖而去路又以清口為咽喉叠奉
訓旨令每歲及早多拆東西草壩以暢其流仰見
聖明洞悉(臣)等遵奉面加商酌今值冬令應照例束壩
蓄水之期但向来口門只留十八丈至二十丈不
等未免收束太緊(臣)等今擬酌留三十丈較往年
多寬十丈至十一二丈則現在湖水可以暢出其
湖水多出一分則來年可多受一分似於宣洩之
道更為有益明歲正二月春汛未發之前即仰遵
聖訓相機早行大為拆放所有(臣)等會籌緣由恭摺奏
聞再上下江各工現在已有四分以上至六七分不等
合併聲明奏入
上諭曰甚合機宜欣慰覽之
乾隆二十二年十一月十四日河道總督張師載
山東巡撫鶴年奏言竊照運河疏濬事宜上厪
宸衷因尚書(臣)劉統勲奉
差晉省
欽命(臣)鶴年留東辦理遵即會同河(臣)張師載並巡漕
(臣)海明詳加商確查東省運河北抵臨清南至臺
莊上下幾及千里其資灌輸而利運行為汶為泗
為洸為薛每遇伏秋兩汛水發俱帶泥沙而歷年
大挑小挑不過臨清南旺濟寧彭口等處塘河淤
沙最厚者酌加挑挖其餘長河亦間段疏濬總以
糧艘可行而止並未大加挑挖遂致年深日久河
底益高而堤身日益卑矮加以今歲伏秋漳衛沙
趙等水泛溢於其北昭陽微山等湖漲滿於其南
水壅沙停堤随水刷河身淤墊更倍於前今冬若
止照常例大挑誠如
聖訓殊非經久之策(臣)等愚見除塘河工程儘照大挑
往例額募等夫實力挑挖外請自濟寧以下之石
佛閘起北至臨清閘止將河底淤墊逐一探估以
現在水深八尺為度凡不足八尺者添估挑挖俾
河身一律坦平以免阻塞之患今回空過後本月
初三日南旺可以煞壩空水數日石佛以北至靳
家口可以空乾本月十二日可以興挑正月告竣
靳口以北至臨清地勢稍平空水較難十二月興
挑二月告竣石佛以下直至臺莊内多湖河相連
之處深淺段落尚難確估而糧船經行足資浮送
應俟湖水稍退兩堤修整之後再行確估辦理惟
彭口古淺山河噴沙之處連年因水大不能築壩
雖經額夫挑挖未大加挑濬應請一併募夫分案
估計儧挑總在重運未到之前凡屬淤淺之處務
期上緊挑完以利運行此現在分别辦理挑河情
形也其臨清以南至石佛一帶兩岸縴道間有殘
缺單薄之處業飭道廳勘估以本年盛漲之時出
水三尺為度或應加高或應帮寬逐一估報臣等
再加查勘委員儧辦石佛以下至南陽兩岸縴道
現在水勢尚未大消即南陽以下現已開工微露
堤形之三千餘丈兩面排樁埽由中心填土築堤
駕船遠運土方於十餘里之外天氣漸寒河水漸
凍人夫水内施工未免力作艱難且臨清州縣俱
在儧挑伊河所辦樁料未能如期應付民間小船
亦係出入必需難以照數僱募(臣)等查伊家河業
將挑成開放在即約計歷冬入春湖水必日就掣
消則前項縴道均可漸見涸露與其凍天興作人
勞費重似不如稍待春初冰消日融工作更易經
費較省只須臨時多分段落多派官員扵青黃不
接之時招集民夫就工謀食同未露堤形之一萬
餘丈均可接續辦理即或間有水口深闊之處因
地制宜或搭橋墊路或用柴軟鑲俱可随時料理
總期縴挽有資以待新運此現在分别辦理縴道
情形也再(臣)等查臨清以北德州以南之衛河原
係漳衛合流水挟沙行雖冬令水勢消落之時尚
仍巨浸故自元明迄今不能煞壩挑挖歷年大挑
俱係駕船撈濬移淺就深此次辦理務在徹底窮
源若非逐段測量則淺深不齊恐難一律通暢自
當與臨清以南之運河一體辦理但波流沙走向
俱移淺就深今議修民堰所挑之土如能堆積兩
旁原可增培堤堰土乾之後募夫夯硪足資鞏固
以衛田廬若係淤沙又難增纍所有應修之民堰
自應仍照(臣)等原議辦理現在難以懸擬統俟(臣)
等伊河放水之後前往河干逐一測量詳加相度
總期公私有禆再行定議其臨清以南沿河亦有
民修堤堰應行培補但所挑長河之區與應培民
堰之所每多不能凑合(臣)等確查凡培堰恰值挑
河處者即將挑出之土堆放堤邊俟春融土乾之
後責令本汛淺壩額夫夯硪堅實不湏另請錢糧
若實非挑河處所而民堰殘缺應修者一併酌給
食米夯硪併案估報此現在辦理民堰情形也再
若閘座攸關蓄洩如寺前舗閘為汶水南行第二
座與柳林閘互相啟閉今已樁朽石裂通身漏水
應徹底拆修又李海務閘土橋閘建自前明金門
較窄江廣船隻體質重大未免稍覺狭礙現今金
門一面石塊臌裂俱應拆修並將金門放寬又如
在城戴廟邢莊利建韓莊頓莊侯遷等閘身較低
易致漫水各應加高一二三層不等其餘各閘石
塊脱落之處均俟水落撈起安砌修整庶運河節
宣有制又聊城縣舊閘口大寺東吕家灣並十里
舗添建涵洞共五座博平縣皮狐洞涵洞濟寧州
新店新閘仲淺魯橋等處涵洞共五座清平縣李
家口張官營陳官營等處水溝橋梁共五道均應
修整庶民田坡水宣洩有資又河家壩坐落汶河
西岸為洩水北行入運之路今汶河分水口南多
北少雖現將南壩接長北壩收短而何家壩壩身
過高北流不暢應照原議落低二尺並挑濬石頭
口入運支河庶汶水北流不致偏少俱經委員確
估陸續興修此現在辦理閘壩涵洞情形也至伊
河工程緊要俱係責成州縣等承挑(臣)等現駐在
工立限報竣所有現辦一切工程先令司員蔡琛
和敏分頭勘驗督率一俟伊河放水即星赴各工
上緊查辦以期仰慰
聖主宵旰憂勞之至意除石佛以上挑河築堤工程核
造估冊分案具
題并應修閘壩涵洞及石佛以下疏築等工分别確
估另行奏懇
聖恩動撥奏入
上諭曰覽奏俱悉此番大加整頓必期實濟於事不可
草率慎之勉之
乾隆二十二年十一月二十日海明張師載鶴年
奏言竊照微湖積水為災上煩
聖慮
特命(臣)等詳加相度設法疏消(臣)等仰承
訓諭旁諮博詢不遑朝夕以伊河舊有河形實為微湖
尾閭議請動項興挑可資宣洩荷蒙
聖明洞燭指示機宜
命(臣)等速為查辦以拯災黎欽遵於九月初七日間工
派委牧令分段承挑並飭司道等官嚴加督儧定
於兩月為限緣第七段河身開至七尺五寸有山
根一片計長一百丈如令石工開鑿必致愆期有
悮放水(臣)等覆加查勘来源至此不過略為停蓄
無虞遏流䆒恐不能一律奔騰又開月河一百三
十五丈兩路分疏以資暢逹是以報竣稍遲其餘
各工約於十一日通完(臣)等謹擇於十三日除日
放水仰頼
聖主洪慈普被各員奮勉從公敬取永除水患之義以
垂久遠從茲澤國災黎咸登袵席
盛朝赤子共躋春臺食德飲和凡属編氓靡不感深
刻骨矣除放水情形另行具
奏奏入
上諭曰欣慰覽之有旨諭部
乾隆二十二年十一月二十二日裘曰修夢麟白
鍾山陳宏謀高晉奏言竊查上江地方諸水開通
之後皆歸安河以達洪湖安河計長一百二十餘
里金鎻鎮劉李埂陡門間段&KR0782;淺業經(臣)等
奏明挑挖今詳加覆勘從歸仁集以下逐段測量自
陡門出口之路此段蘆葦叢生深止尺許淤墊較
前段更甚上游數百里東下之水至此皆為門限
所格連年受害之由尤在於此惟是長計二千一
百餘丈寬計七八百丈不等水面瀰漫無從扎壩
若槩用罱工不獨天寒艱於入水亦且蘆根糾結
罱具難施若坐待水涸又恐交春以後舊水未涸
新水復生(臣)等相度&KR0782;墊之故實因蘆根延蔓水
行濡滯歲歲掛淤以致十餘里内皆成淺阻但將
蘆根先行刨取則&KR0782;泥一并帶出水流泥活便可
疏通查沿河一帶漁船頗衆用錢僱募四五百隻
可以不須遠覓并打造鐡耙等器人夫站立小船
之上用鐡耙刨取蘆根兼撈&KR0782;土俟装滿一船載
往近河土坡之下抛棄仍復回船刨取較之水中
扎壩及一切罱工其難易大相懸殊且現在即可
施工無庸等待是以(臣)等再四思維舍此無可施
力惟是計船給值計日筭工不能照土方成法銷
筭湏選擇誠實勤力之員專督其事庶工可速竣
而帑不虚糜查廬鳳道寳善驛道蔡長澐現有潁
亳宿靈虹等處工程不能兼顧今專委江安糧道
錢度搃領其事董率試用同知富琦色卿額等協
同泗州知州陳韶尅日趕辦以專責成尾閭一通
則上游之水皆有去路而安河河尾壅遏之志可
減矣至安河河頭亦有應行再為籌計者查歸仁
集外濉河奎河潼河栢家湖林子河羅家河諸水
俱入安河来水既衆而咽喉尚属狭隘(臣)等業經
奏請開濬董家溝一路在案今又勘得歸仁堤迤下
舊有涵洞穿入鮑家河以入安河年久湮塞今擬
再將此河開通又分林子河一支由此經行則安
河進水之地亦有所分而河頭壅遏之患亦可減
矣此段現委淮徐河道王鴻勲率同各該縣及委
員等并堵缺開閘諸事皆及時估辦所有(臣)等設
法辦理安河及添挑鮑家河一段緣由合詞具
奏繕圖呈
覽伏祈
皇上睿鑒奏入
上諭曰甚好知道了又
諭曰何湏狃於奏銷之常例耶但期工歸實用百姓受
利朕不惜費也
乾隆二十二年十二月初十日海明張師載鶴年
奏言竊(臣)等於伊家河放水後随沿運河而北會
同(臣)海明挨次查勘除石佛以下由南陽至韓莊
水勢漸見消落轉瞬春融人力可施應築應疏土
石樁埽工程(臣)等另行籌酌具
奏外查石佛以上(臣)等前奏各工内塘河大挑已經
照依往例儧辦其增估長河淤淺段落亦經募夫
開工逐段挑挖(臣)等查騐督催均可於重運未到
之先完竣至兩堤工殘缺無多亦已估定丈尺土
方凍觧興修可期經月竣事惟城市村鎮如臨清
東昌張秋阿城靳口袁口濟寧及各閘上下民居
比櫛多有縴路窄狭崖岸陡峻挽拽難行之處(臣)
等因地制宜或估修片石工添用底樁石灰安砌
或估做排樁埽由中心填土其間土性疎懈不能
承載樁石者修做防風埽歸於逓年搶修項下辦
理至如民間草土房屋搭盖河邊佔礙縴道者若
一律興修工程轉致糜費未免所獲者少而所費
者多(臣)等仰體
皇上愛民如子不使一夫失所之至意酌給遷移之費
令其移後丈許以俾縴挽有資且原係官地本應
退還今扵格外賞給民情倍加感戴縴道亦得寬
展俱已丈查明確飭令該管道廳並同地方官分
别估辦至應修閘座内惟有寺前舗閘木枋損斷
兩墻渗漏且無月河亟應拆修土橋閘槽石損壊
亦應拆修半面在城閘亦應加高並石塊脫落之
趙村十里等閘俱飭令動帑辦理以待新運其原
請加高之戴廟閘雖今年曾經平水但本年盛漲
實非常年所時有且今已備籌宣洩可不致似從
前漲滿應請停止又原請拆修之李海務閘惟金
門窄狹但尚可行運即遇江廣大重船亦可由月
河行走亦應停止以省繁費再如聊城博平縣境
修舊增新涵洞六座並清平縣境修建橋梁五道
(臣)等又查有濟寧州境宋家窪馬場湖外二處亦
應添建涵洞各一座均係減洩民田坡水要工(臣)
等已飭於水利案内核估發帑令地方官及時採
石辦料儧修第民田積潦多在伏秋而惟時亦係
運河盛漲之時高卑相阻誠難暢注惟霜降以後
煞壩以前及每年挑河完竣開壩放水之時正值
運河水小坡水可以宣洩(臣)等仰懇
聖恩永著為例令河撫二臣各專委大員屆期親詣查
勘確驗内外水勢情形及時啟放宣洩俾得赶種
春麥庶涵洞不致虚設民田實為有益至八里廟
添建滚壩因本年水勢上厪
宸衷俯允(臣)等所請並蒙
聖訓以高運河底七尺為度其餘閘壩亦令酌量落低
仰見
睿謨廣運洞徹機宜臣等謹將八里廟議建滚壩遵照
諭旨改高運河底七尺並擬先將徒駭河頭之龍灣馬
頬河之魏灣老黃河頭之四女寺各滚壩俱落低
高運河底七尺飭令司道確加估計派委河員地
方官查明前運江省就近存剰石料(臣)等又查有
鹽河廢橋歲久坍塌石塊尚可選用其不敷之數
亦即採石辦料次第興修其三空五空平水等閘
橋龍灣魏灣減閘哨馬滚壩若此時一並落低倘
遇天時久晴七尺之下續有消落或致行運艱澁
應暫行停緩俟相度明歲水勢再請
旨辦理總緣本年盛漲實有微山昭陽諸湖頂阻於南
漳衛兩河泛漲於北又值沙趙二河同時異常暴
長以致盈溢漲滿今既開伊家河以暢其南流又
於水利案内現在勘議疏徒駭馬頬老黃等河以
導其北注並八里廟及各河河頭皆有落低七尺
滚灞預減於平時寸長寸消陸續減耗自不再有
如前之漲溢矣至分道汶水北行之何家壩支河
頻年淤墊業已高逾壩身今先將支河挑挖深通
亦看遇水情形再為辦理其運河民堰凡係挑河
之處即以挑起之土堆放帮培春融土乾即令各
本汛額夫夯硪毋庸另給錢糧如不係挑河之處
則民&KR3266;仍湏修築又查館陶至德州衛河不能煞
壩興挑者(臣)等已親行履勘岸高面闊形勢灣環
堰距河遠所有應修兩岸民堰已據估計土方造
報但准豫省咨覆飯食錢文之例係耑指不能計
方之工而言今既有方可計似應仍照(臣)等前奏
恩允每方酌給食米鹽菜夯硪等銀六分按方給資易
於稽查加以夯硪可資堅實且較之豫省每名三
十文之例尚為有減無增擬於春融飭發地方官
招集民夫就工謀食上緊儧築以資捍衛奏入
上諭曰如此因時相機辦理實惬朕懷
乾隆二十二年十二月十五日工部奏言工科抄
出江南河道總督白鍾山等題裏河運口建築攔
黃壩一道估需工料銀四千七百四十兩九錢一
䟽乾隆二十二年十一月初四日奉
旨該部議奏欽此欽遵該(臣)等查裏河運口為漕艘經
由要道今春恭逢
聖駕南巡親臨
閱視指授機宜於頭壩北壩外建築攔黃壩一道據該
督委員確勘估需工料銀四千七百四十兩九錢
零造冊具題應如所題辦理以利運行仍令該督
將做過工程用過銀兩照例核實造具清冊題銷
可也奏入
諭依議行
欽定南巡盛典卷四十
