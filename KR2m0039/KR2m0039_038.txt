欽定南巡盛典卷二十六
恩綸
乾隆二十年三月二十日
上命軍機大臣傳諭兩江總督尹繼善等曰尹繼善奏
南巡一切事宜現在立定章程預為籌備等語已扵
摺内批諭矣西北兩路現有軍務如成功迅速則於
奏凱策勲後舉行省方問俗之典實屬應行之事總
之南巡之遲早以軍務告竣之期為定應俟朕頒發
諭旨摺内既稱現在預為籌備亦所謂成事不說然
儘可從容辦理不必過於急遽况此次南巡與從前
初次籌備諸事草創者不同如各處行宫及名勝之
地前次既經修建雖已閱數年亦止須稍加葺治可
資頓宿而備觀覽足矣其所需經費可將兩淮運庫
應觧内府閒欵銀内撥給十數萬兩交與該督等一
切均扵此内動用斷不可令商人捐貲亦斷不可扣
地方各官養廉即如直隸州縣朕歲時經歴其辦差
悉從簡便近年以來復經核定章程扵官民絲毫無
累除修路及尖營地面外片蓆隻木不許用地方官
始無以藉口尹繼善等諒所深知自能仰體至前次
沿途羅列臺閣故事一切務為美觀不但徒滋糜費
不必踵行且朕車駕所經周覽閭閻省視農作凡事
關吏治民風延覽不暇又何用此粉飾增華徒溷人
意為也所過省會州郡士民懽忻瞻仰有設綵棚者
案以申愛戴之誠自可不禁但聽其出扵本意不必
官為指𣲖惟朕恭奉
皇太后渡江時前次辦有小船數十隻既可衛護大舟而
中流植旆鳴□指顧間初不覺江濤之浩淼足以仰
承
聖母慈懷此事仍應照前辦理其餘一應事宜俱令尹繼
善酌量撙節妥協籌備静聽軍務就緒䧏旨遵行此
時慎勿先事張皇徒令遠近傳聞致滋揣度也將此
詳悉傳諭尹繼善并寄莊有恭吉慶等知之
乾隆二十年五月十四日
上命軍機大臣傳諭閩浙總督喀爾吉善等曰前尹繼
善奏請明歲南廵預備一切事宜已䧏旨俟西北兩
路軍務告竣後頒發諭旨遵行此時有預備處只當
從容籌畫無事張皇今兩路征兵所至凖噶爾諸部
望風投欵接踵歸誠看來即日已可就緒省方問俗
自屬應行之事江浙地境毗連所有應行預備事屬
相等但俟降旨後始行籌備未免急遽著傳諭喀爾
吉善或當先期飭備前經臨幸各處止湏略加葺治
以資頓宿備觀覽足矣上次過扵繁費此番俱可不
必紹興毋庸前往即西湖中所需
皇太后及朕御舟各備一二隻其餘隨侍各載小艇毋須
多備船座以滋糜費其馬匹一項江省已令將現需
馬匹開數具奏交軍機大臣代為籌辦浙省湏備馬
幾何不敷幾何亦將如何委員採買如何定價之處
詳悉奏聞一併交令籌辦至一應費用若扣各屬官
養廉及令衆商損資皆斷不可行浙省商力尤非兩
淮可比兩淮尚不准捐輸何况兩浙該督可行文普
福扵應觧内務府閒欵内撥銀十萬兩預備浙省辦
差之用諸事較前務加簡樸稱朕觀風省俗之意其
或過於糜費務事華飾不惟不能邀朕嘉悦將轉致
取咎矣該督酌量應扵何時前赴浙省親為料理先
期奏聞將此詳悉傳諭知之
乾隆二十年六月初三日
上命軍機大臣傳諭兩江總督尹繼善等曰明年南巡
一應預備事宜已降旨該督撫等令其撙節妥辦矣
所有各處行宫内從前皆陳設玩器此等物件或係
假借應用或用重價購買承辦之員往往張皇其事
藉以邀結上司而對人則苦稱賠累即鄉紳舖戸亦
紛然傳為口實在朕不過偶爾駐蹕而伊等先期多
方覓置至臨時又或照料不及易致遺失甚至不肖
家人胥役即有乘間藏匿者種種情弊俱所不免此
際南巡除揚州之高旻寺行宫原係商人自行置辦
應仍聽其預備但須交收清椘外其餘各處行宫概
毋得陳設玩器惟潔净軒窗布置䄄褥足供頓宿可
矣若羅列&KR0915;鼎以圖飾觀甚屬無謂殊可不必將此
傳諭該督撫等務各凛遵倘仍前預備必於尹繼善
喀爾吉善等是問
乾隆二十年六月十三日
上諭内閣曰大學士陳世倌協辦大學士蔣溥等奏稱
江浙士庶望幸情殷請扵明歲再舉南巡一摺朕於
乾隆十六年巡幸吳越迄今已越五載該督尹繼善
喀爾吉善等均曾具摺奏請朕因西師尚未凱旋未經
允准現今膚功迅奏荒服敉寧南省民風吏治時厪
扵懷而高堰堤工尤數郡生靈攸繫上年告竣以後
正當親加察勘前降旨扵明歲春月展謁
孔林著允大學士等所請扵禮成之後敬奉
聖母皇太后鑾輿順道前往江浙以抒勤民之隐而慰望
幸之忱朕省方觀民入疆考績維期勤求實政宣達
羣情一切供頓均出内府絲毫不以擾民地方官毋
得指名儲備令衆商捐輸及扣各屬養廉察出定行
嚴加究處前者巡幸南省時屢飭各督撫務從簡樸
而所至尚覺過於華飾喧溷耳目此次行宫及名勝
憩息之地悉仍舊觀但取灑掃潔除概毋增一椽一
瓦毋陳設玩器城市經塗毋張燈演劇踵事增華巡
覽所及各督撫等果能妥輯井疆康乂蒸庶俾人敦
禮讓俗慶盈寧朕自深為嘉悦若其徒事華靡致飾
觀美耗有用之財侈無益之費適以自滋罪戾甚無
取焉各督撫及所屬官民人等尚其善體朕心以副
朕觀風問俗行慶施惠之至意
乾隆二十年六月三十日
上諭内閣曰巡省所過城邑除道清塵足矣前次南巡
蘇州揚州城内街衢間張設棚幔南方多雨且街窄
簷低而上施綵幕既不開爽復滋糜費甚無謂也該
督撫其飭禁之
乾隆二十年七月初七日
上諭内閣曰朕時巡江浙已屢降旨令該督撫等毋事
浮糜毋從簡樸並飭禁一切商捐陋習乃聞前次南
巡時浙省辦差至有當商捐費者此斷不可著再行
曉諭嚴加禁止朕清蹕所經觀民問俗關政治之大
端即動用數十萬正帑亦何不可而必取給於捐項
乎該督撫等宜仰承德意撫恤黔黎苟徒以鋪張華
麗炫溷耳目至派累各商舖戸使不肖胥役乘機滋
擾侵肥是以惠民之典而轉以累民豈朕巡幸本意
亦豈所以慰兆庶望幸之忱耶若仍出此朕惟引以
為戒不當俯從所請矣如西湖中船隻自
皇太后及朕御用一二舟外其隨侍人等原可各載小艇
毋庸多備船座以滋糜費再所過城市民居因迎候
鑾輿各出誠敬之意於其門前香燈懸綵者自可不
禁其行宫陳列玩器蘇揚城郭街衢間張設棚幔已
有旨禁飭至沿途水次從前俱設燈船戲船臺閣俚
俗游玩之具此不過地方吏役及民間游手好事之
徒藉名苛歛尤當通行嚴禁該督撫等其凛遵毋忽
乾隆二十年九月十三日
上諭内閣曰喀爾吉善等奏稱明歲南巡請照例截留
漕糧備用等語著照所請准將浙省本年應運漕糧
截畱十萬石以備來春之用該部即遵諭行
乾隆二十年十月十四日
上諭内閣曰前經降旨於明春躬詣
孔林虔申祭告爰允江浙臣工暨該督撫等奏請便道
南巡一切事宜務從簡約該督尹繼善來京面請訓
諭酌定章程近聞八九月以來江蘇所屬各州縣衛
卑下之地秋霖致潦兼有蟲傷亟宜賑䘏現命截漕
揆粟多方儲備毋令小民稍有失所但稽查散賑必
須地方官親身經理春間青黃不接之時尤為緊要
若因除道迎鑾而賑給稍有遺濫使澤不下逮究非
朕意也夫巡省本以勤民辦差與賑務孰重南巡俟
明歲西成有秋該督撫等再行請旨尹繼善著速行
回任會同該撫等確按災地情形董率屬僚實力妥
辦副朕嘉惠元元痌瘝在抱之意其明春躬祭
孔林典禮仍著各該衙門照例預備
乾隆二十一年正月初二日
上諭内閣曰上年江浙兩省截留漕糧共一百一十餘
萬石原為地方賑䘏之需而其中亦有因朕南巡先
期奏明備用者今思該二省現在歉收民食必湏充
裕方可有備無患雖屢經降旨多方撫䘏而將來青
黃不接之候小民餬口維艱實堪軫念恐該督撫等
拘泥前奏或留其有餘以致澤不下逮究非朕意也
所有江省截漕一百萬石浙省截漕十五萬石著交
該處儘數賑糶撥用各督撫等其董率屬員善為經
理務俾窮黎均沾實惠副朕子惠元元至意該部遵
諭速行
乾隆二十一年九月二十日
上諭内閣曰昨歲江浙督撫等據士民呈詞籲請南巡
朕已降旨俞允後因江蘇所属偶被災祲地方各官
皆有應辦賑務朕恐伊等因除道清塵之役轉扵民
事稍有妨誤則殊非朕眷顧羣黎之本意復經特諭
停止今據兩江浙省督撫諸臣合詞奏稱西成有慶
臣民望幸實深請於明歲再舉巡幸之典南省民風
吏治時厪朕懷兹當歲美人和之候省方觀民入疆
考績正可抒朕勤民之隐而高堰堤工告竣後亦當
親加察看著允該督等所請扵明春時巡至扵一切
供帳頓次絲毫不以累民地方官承辦差務寧樸勿
華從前所降諭旨甚明該督撫等其善體朕心以副
朕觀風問俗加惠斯民之至意將此通行傳諭知之
乾隆二十一年閠九月二十四日
上諭内閣曰據兩淮鹽政普福奏稱明春南巡所有淮
揚一帶運鹽船隻扵今年十月内令該商等先期預
運四十餘萬引堆積儀所以資來歲江廣食用等語
此項鹽引先期預運堆貯不無滷耗著加恩照十六
年之例每引加耗二十觔以裕民食以紓商力
乾隆二十六年閏九月二十六日
上命軍機大臣傳諭直隸總督方觀成曰江省辦理官
馬以備明春差遣之用而直隸所買官馬為數既多
現在亦無急需之處著方觀成即親赴張家口據實
查明已買若干價值若干其已買得者令委員即送
回南未足數者於直省現買數内撥往將南省馬價
照原值扣存俾南省應差無誤亦不致藉詞價昂冐
銷
同日
上諭内閣曰朕明春巡幸江浙所有供宿頓次皆出自
帑項絲毫不以累民第扈從官兵以及外省接駕人
等輻輳雲集經過地方錢米價值恐一時或至騰踊
著將運京銅鉛两省各截留十萬觔添爐鼓鑄减價
發賣并將該二省應運本年漕糧各截留五萬石减
價平糶以裕民間日用該督撫其各飭屬員實心經
理毋使吏胥滋弊務俾均沾實惠該部即遵諭彳
乾隆二十一年十月二十八日
上諭内閣曰程盛修奏南巡接駕之在籍官員請限以
品級並守制諸臣停止接駕一摺其所見非是朕稽古時
巡省方問俗黃童白叟皆得懽迎道左共申愛戴其
在籍大僚夙叨恩遇自當遂其覲光之願即小臣中
疎遠罷斥者既曾沾一命亦何至禁阻令不得與
民齒此與朝儀之定頓威以明體制固不同也雖此
等接駕人員不無望恩幸澤之意然在朕自有權衡上次
南巡時亦俱就其罷斥情罪酌量分别其間有棄瑕
錄用者餘或加恩復其原銜或降等給以頂帶未嘗
概得濫邀異數此爾諸臣所共知共見試問有因接
駕復用而劣蹟仍前昭著殃及百姓者誰乎至扵守
制諸臣教孝作忠均關至性何曾概令其必出迎鑾
然其中有將届即吉之期或林墓之事已畢者而竟
閉門不出扵心自有所不安即如親老終養者自應
不離親側然里門咫尺而不令其一展葵向之誠乎
且此等亦各揆時度理即不能來迎者原未嘗罪一
人也程盛修既有此奏恐外間無識之人或未免尚
有拘牽之見可將此通行曉諭知之
乾隆二十一年十一月二十九日
上諭内閣曰朕恭奉
皇太后鑾輿南巡江浙於來年正月十一日起程
乾隆二十一年十一月三十日
上諭内閣曰前已降旨江浙兩省各截漕五萬石以備
平糶之用但明春廵幸所經江省地方較多五萬之
數恐尚不敷著再截留五萬石分貯平糶俾市價不
致昂貴扵民食尤有所濟該部即遵諭行
乾隆二十二年正月二十日
上諭内閣曰山東之濟寧金鄉魚臺滕嶧等五州縣上
年偶被水災已降旨於加恩賑恤之外加賑兩個月
以資接濟今翠華經臨念閭閻春作方殷麥秋有待
著再加賑一個月該撫其董率属員實力查辦以副
朕軫恤災黎至意
乾隆二十二年二月初二日
上諭内閣曰上年江南之淮徐海等屬被水偏災除照
例賑恤外復經降旨分别被災輕重加賑一二三月
以資接濟今朕翠華南幸體訪民情而災地貧黎尤
深軫念著再加恩將下江被災之清河桃源銅山蕭
縣沛縣邳州宿遷睢寧海州沭陽徐州大河等十二
州縣衛及安東豐縣二縣同上江被災之宿遷靈璧
虹縣長淮等四縣衛毋論極貧次貧俱各加賑一個
月以普惠澤該督撫等其督率属員妥恊經理慰朕
懷保至意該部即遵諭行
乾隆二十二年二月初八日
上諭内閣曰江浙二省讞獄滋繁陳臬之司素稱劇任
兹朕巡省所至覃布恩膏黎庶均沾閭閻愷樂而有
罪之人囹圄桎梏實由自取亦何恤焉但念獄一成
而不變其中奸民之犯法者固多而無知悞蹈之人
亦所時有况未抵扵重辟尚可望其自新用播德音
以符寬大所有江蘇安徽浙江等屬軍流以下人犯
俱著加恩各予减等發落從此案牘一清在問刑各
官當益勵精勤期扵明慎而凡爾百姓更宜各安本
業勉為良民勿謂曠典可以倖邀而輕國法也
乾隆二十二年二月十九日
上諭内閣曰上江所屬宿靈虹三州縣及長淮一衛去
秋被水災黎其成災在六分以上者業已多方撫恤
復兩經降旨加賑自可不致失所惟被災五分地畝
定例既不成災不在給賑之内而其中有積水未消
而不能種麥之處及已種春麥正月内又為毛城舖
减洩黃水淹浸者雖可播種大田而時距秋成尚遠
貧民生計不無拮据清問所及軫念殊深著加恩於
例借一月口糧之外再加借一月口糧以資力作該
督撫其董率屬員查明速辦
乾隆二十二年二月二十二日
上諭内閣曰朕於回鑾渡黃後由順河集至徐州閱視
河工朕即由徐州至曲阜展謁
孔林途經泰安登岱拈香本日仍回大營駐蹕可傳諭
鶴年預行備辦其登山路逕但須略為掃除足供行
走即有窄狹之處或乘馬或用行山步輿即緩步徐
行亦何不可者且
皇太后鑾輿並不登山切不可撘架天橋致多竭蹶
皇太后鑾輿仍由順河集舊路先至靈巖駐蹕可一併傳
諭知之
乾隆二十二年二月二十三日
上諭内閣曰江蘇徐州府之銅沛邳豐蕭碭雎等七州
縣上秋偶被偏災業經蠲賑並施并將新舊漕糧槩
行停緩第朕念該處俱係積歉之區民鮮蓋藏將來
青黃不接之時正須設法調劑所有七州縣熟田應
徵漕米二萬四百餘石著即截留本地照例糶借庶
於民食更為充裕該部即遵諭行
乾隆二十二年二月二十八日
上命軍機大臣傳諭兩江總督尹繼善等曰朕於回鑾
渡黃後前往徐州閱視河工所有營尖道路已有旨
令其不必過求齊備至前次山東直隸因回鑾已值
初夏天氣炎熱搭盖天棚此次尚可聽其撘盖至扵
江南境内則尚在春和斷不可一律倣效其餘一切
預備俱宜從簡看來該督撫等所辦未免較前加增
即如沿河水營辦事草亭乃前次所無如此踵事增
華所動何項徒資藉口其現有者俱著拆去可一併
傳諭知之
乾隆二十二年三月二十二日
上命軍機大臣傳諭總河白鍾山曰上次南巡挽縴河
兵所需日費及製備衣帽銀兩俱扵河庫公項動用
此次因清查公項之後該督等遂於各兵月餉内坐
扣所辦非是河兵挽縴甚為勞苦而更扣其月餉耶
可傳諭白鍾山令將挽縴河兵日費等項銀兩仍照
前例於公項内開銷不必坐扣還項以示朕體䘏兵
丁之意
乾隆二十二年四月初六日
上諭内閣曰徐州等府屬州縣叠被水災業經蠲賑兼
施並截留徐州本處糟糧以供借糶昨車駕幸臨又
復將所有借欠籽種口糧不分新舊概予豁免凡以
曲體並施冀於災黎少濟今思該處倉儲未裕不可
不預籌著再將本年現運漕糧截留五萬石存貯徐
州等處以備不時之需其上江之鳳陽等属頻年被
祲小民艱扵謀食並著截留糟米五萬石撥運鳳陽
等處備用其酌截何帮糟船並如何分别收貯之處
著該督撫等悉心區畫一面辦理一面奏聞該部即
遵諭行
乾隆二十二年五月初三日
上命軍機大臣傳諭兩江總督尹繼善等曰前據尹繼
善奏稱江省官員有願捐養廉承辦差務之舉已面
諭禁止凡一應費用俱令動項按欵照數撥給不得
分毫科派但恐臨時料理容有用浮於數之處亦未
可定特傳諭普福令其撥給銀十萬兩交與尹繼善
等酌量支用然不得因銀两充裕以致屬員侵冐浮
銷總在該督撫等悉心綜核若此項銀两僅足支給
則已如不敷著再請倘尚有嬴餘即留貯該省為下
次之用此項報銷雖毋庸咨部核議然朕南巡地方
公用有何不可對人言之事若有則是私弊尚未盡
除矣其正項開銷之外凡所動用細數仍著開造清
冊咨送軍機處以便存案著傳諭尹繼善等知之
乾隆二十二年十一月二十七日
上命軍機大臣傳諭两江總督尹繼善曰今年南巡辦
理差務一切俱早定章程地方有司較前更為熟練
比之乾隆十六年生手初辦大相逕庭所有動用銀
數報銷奏冊何以至今尚未奏到可傳諭尹繼善即
飭經手各員速行據實開造亦不宜太遲並查較乾
隆十六年所用之數有無减省不可聽其任意浮冐
統扵歲内具奏為是
欽定南巡盛典卷二十六
