欽定南巡盛典卷五十八
海塘
乾隆二十八年正月十三日莊有恭熊學鵬奏言
竊查海寧縣境内自老鹽倉至石塘頭觀音堂迤
西欽奉
諭旨估建柴塘及簍坦各九百四十五丈久經完竣嗣
緣該地舊塘停修年久底柴呈露堰溝廻溜漸逼
塘根經(臣)莊有恭
奏明自觀音堂至翁戴二汛界再行接鑲柴塘三百
丈以資捍禦除先築之一百五十丈業已完工(臣)
熊學鵬到任後查勘通塘情形附摺
奏明在案所有接鑲之一百五十丈當即督飭西防
同知董世寧嘉防同知高象震等二員辦料興工
并委標員察看兹於本月初二日據報一律完竣
(臣)熊學鵬隨於初五日親赴該工逐細查勘均皆
如式堅固除飭海防道永德將辦改建石塘上緊
赶辦堅固報竣外所有續修柴工三百丈全工報
竣查勘如式堅固之處理合具
奏奏入報
聞
乾隆二十八年正月二十六日莊有恭熊學鵬奏
言竊照觀音堂迤西一帶柴塘前因護沙坍卸水
臨塘根經(臣)莊有恭
奏准先後續鑲柴工三百丈業經完竣
奏報在案今(臣)熊學鵬於臨工查驗時勘得接鑲柴
工西頭起塘外雖經漲有嫩沙而堰溝廻溜仍復
將貼塘護沙漸次刷低相度情形似應於乾隆二
十八年春汛前迤西再行拆鑲柴工一百丈以為
先事之防(臣)等札商意見相同除飭海防道永德
委員遵照前估成式上緊拆鑲取具估册核實另
行
題報外所有迤西再行續鑲柴塘一百丈之處理合
恭摺會
奏并將尖山石&KR0309;以及西塘現在沙水情形開列清
单進
呈奏入報
聞
乾隆二十八年二月二十八日莊有恭熊學鵬奏
言竊照觀音堂迤西接修之柴塘三百丈已經(臣)
熊學鵬親勘收工因迤西塘脚仍有臨水(臣)等復
會請續修一百丈以為先事之防今指日即可訖
工查前此所築簍工九百四十五丈緊靠塘身故
塘脚安稳柴無外移抽掣之患今此續修之四百
丈自應一律照辦(臣)等現在飭令海防道永德會
同藩司索琳確估分委工員領項辦料俟大石塘
工料物運竣即接運簍工石料加緊修築又海寧
城東至念里亭等處塘面向有土堰常時似無甚
益然上秋風潮潑塘之水實資捍遏不致漫入附
塘河中(臣)等會勘雖通塘俱有土堰高低厚薄不
一但細察情形海潮入尖山斜趍西北而来海寧
城東塘面土堰尢為緊要則先事預防自當籌辦
(臣)等謹行令該司道轉飭杭州府知府劉純煒自
念里亭起至城東止逐叚查明確估除去舊土若
干酌加新土若干總以自塘面量起高五尺面寬
六尺為度其有實係塘面太狭始准在塘後身加
帮蓋此等土堰只取阻遏潑塘之水俾得速退若
於塘後加帮不惟糜費且留塘面太寬反不得力
再乍浦平湖所属之獨山東脚至茅竹寨東首向
有石塘五百二十二丈二尺係明季建築内有黃
字號起至月字號止計工長七十丈因歴年久遠
塘根被水汕嚙樁木悉皆朽爛根石外游塘面内
矬應行一律照辦(臣)等公同詳勘此時辦理惟樁
木湏全行購覓其石料尚多可用隨面加指示海
防道永德督同該廳員按段確估將應增添工料
之處務宜據實親勘毋致稍有浮冐除俟該司道
等確估到日另行具
題外所有(臣)等籌辦寧乍兩塘各工緣由謹合辭具
奏奏入報
聞
同日莊有恭熊學鵬奏言竊(臣)等查勘海塘除將
現在塘工沙水情形暨寧乍兩塘應行鑲培拆築
之處另摺奏
聞外(臣)等伏思海塘各工均屬緊要而薛家&KR0309;以西至
老鹽倉等處尤當最衝雖現在工程平稳諸宜先
事預防所有一切工料俱可速辦惟柴石二項取
辦於别州縣購運匪易設有應用之處與其臨時
猝辦不若預籌妥備俾用力不煩而成功亦速(臣)
等會同悉心酌議請動支海塘經費銀二萬兩以
一萬兩備辦柴觔以一萬兩備辦條石陸續運至
海塘交與海防道永德分貯工所(臣)等隨時查勘
情形如有應行修築之處一面動用修補一面具
奏核實報銷如此庶免臨時猝辦之煩而於塘工實
有禆益奏入報
聞
乾隆二十八年五月十六日工部奏言工科抄出
浙江巡撫熊學鵬題稱海寧老鹽倉迤西一帶柴
塘年久未修請定歲修保固章程等因乾隆二十
八年三月初五日奉
旨該部議奏欽此欽遵抄出到部該(臣)等查得寧邑老
鹽倉迤西一帶柴塘先據該撫等遵
旨籌辦奏准拆修工長九百四十五丈塘外增建石簍
九百四十五丈嗣因沙塗日卸過西接前已竣柴
塘又續請拆修工長三百丈等因在案今據該撫
疏稱前項各工俱已完竣稳固惟是該處沙土鬆
浮恐經年累月潮汐往来汕刷塘根雖有簍坦捍
衛不致外游而沙底虚鬆易於低䧟加以行人踐
踏雨雪淋漓未免間有蹲矬自應循例歲修以資
捍衛等語應如所請准其歲修以資稳固至保固
限期查定例加鑲柴塘保固三月拆築柴塘保固
半年其竹簍並未定有保固限期今該撫既稱柴
塘之外俱有簍坦衛護毋庸分别保固請將加鑲
拆築俱定保固半年其竹簍雖係臨水施工然竹
石性堅應與塘身一例保固等語亦應如所題辦
理仍行令該撫等遇有應修工叚委員據實查勘
如限内損壊之工責令原辦工員照例賠修如在
限外應修工叚即行核實估計每年於霜降後彙
造清册按照該年應需銀數在千兩以内咨部辦
理千兩以外具題估銷并將所需銀兩在於引費
項下動支之處於估銷案内聲明仍報明戶部查
核可也奏入報
聞
乾隆二十八年五月二十五日莊有恭熊學鵬奏
言竊照海塘工程攸關緊要本年春汛已過仁寧
二縣各工均属平稳業經(臣)等恭摺
奏明在案兹查為時已逾四月中旬轉瞬即是霉伏
大汛諸當先事預防據海防道永德禀稱東塘念
里亭地方有一十六丈魚鱗石塘其塘外係舊廢
盤頭未建坦水所有存留盤頭基址日逐被潮溜
汕刷以致塘身現露十六七層不等亟應修建坦
水以護塘根等由(臣)熊學鵬隨即親往察看是叚
塘身一十六丈外乃舊廢盤頭並無樁石其塘身
已露出土面十六七層不等其在土内者僅一二
層情形險要委係應修之工當即面令確加估計
兹據該道永德會同藩司索琳覆稱此一十六丈
應建坦水計估需工料銀九百五十兩一錢請委
海防營守備王李棻速行趕辦等語(臣)等會商當
此霉伏大汛之前應如該司道所請上緊趕辦俾
為先事之防與各工一律鞏固除飭辦料儧築并
取估册核實具
題毋使稍有浮冒外(臣)等恭摺具
奏奏入
上諭曰知道了許久未畫圖来是何故耶
乾隆二十八年七月十二日莊有恭熊學鵬奏言
竊照本年春汛霉汛海塘各工平稳經(臣)等節次
奏明在案現值伏汛届臨之時(臣)等不時留心察看
并飭該管道廳逐叚防護務保無虞去後兹據海
防道永德禀稱東塘念里亭新建坦水一十六丈
業經完工惟華家衖迤東曹殿地方堰溝外老沙
較前刷卸請再行接鑲新柴塘一百丈以資捍衛
等情(臣)熊學鵬隨於五月二十八日親詣各工逐
細查勘所有念里亭新建坦水一十六丈業經完
工實皆堅固如式其華家衖迤東曹殿地方海中
所漲嫩沙潮退時雖覺寬長然沙色尚嫩未經堅
實潮滿則不見而貼塘護沙現在僅寬三四丈至
六七丈不等又堰溝外老沙日被潮冲刷低八十
餘丈當此大汛届臨之際自應如該道所請再行
續鑲柴塘一百丈以為先事之防現有(臣)等春間
奏請預購備貯柴觔已據各縣運觧在塘足敷趕辦
再查尖山石&KR0309;情形福寧宫前迤西新舊漲沙長
一百三十四丈標記竹簍底層漫蓋者七十個沙護
者十個中層漫蓋者七十箇上層漫蓋者十六箇
沙護者五十四箇計沙高八尺餘至一丈二尺餘
不等於保護&KR0309;工大有禆益其餘南北兩岸沙水
情形各微有坍漲不等工程皆極平稳除取造續
修柴塘估册核實另行具
題外所有(臣)等查勘辦理緣由謹繕同沙水清單繪
圖恭摺具
奏奏入報
聞
同日莊有恭熊學鵬奏言竊(臣)等會奏念里亭一
十六丈魚鱗石塘外添建坦水一摺奉到
硃批知道了許久未畫圖來是何故耶欽此(臣)等跪誦
之下不勝惶悚之至伏念海塘重大(臣)等察勘得
本年春汛霉汛南北兩岸沙水雖微有坍漲然亦
常年所有又柴石塘工間有
奏明補修處乃係先事預防俾緊要頂冲之工永保
無虞現在率皆平穩是以未經畫圖入
奏惟是浙省海塘關係民生無時不上厪
宸念(臣)等理應刻刻仰體會同商議嗣後除遇有緊急
工程仍隨時畫圖具
奏外其按月奏報工程沙水情形俱將有無坍漲及
工程平穩之處繪圖隨摺進呈
御覽以仰慰
聖懷奏入
上諭曰亦不必每月兩月一次可也
乾隆二十八年八月十四日莊有恭熊學鵬奏言
竊照本年五月以前海塘工程暨沙水情形經(臣)
等節次奏
聞兹據海防道永德將現在各叚工程及南北兩岸沙
水開報前来(臣)熊學鵬復行親往查勘查自仁和
縣八仙石起至尖山&KR0309;工止一帶柴土石各塘内
曹殿地方新接鑲柴塘一百丈業經完工堅固又
加培土堰亦皆培築如式惟戴家石橋汛内石塘
二十丈五尺塘身微覺膨凸塘後附土續矬此係
從前緩修之工内用塊石堆填外用條石包裹其
工本難堅久雖塘外尚有坦水然該處勢當頂冲
應請改建魚鱗石塘以垂鞏固惟是現值伏秋二
汛風信靡常潮汐盛大若此時遽將塘身拆改不
特戧土单薄難資捍禦且潮盈水滿亦未便圈築
月&KR0309;清底開槽查現有(臣)等春間
奏准購備之條石柴觔運送在塘(臣)等會商謹撥條
石二千餘塊堆貯坦水上緊貼堵禦其後塘附土
矬裂之處釘樁一路樁後用柴貼鑲柴後挑土夯
實俾内外鑲夾緊固庶大汛期内可保無虞其所
需石柴等項無庸另請開銷俟九月後改建魚鱗
石塘之時即將拆出之柴樁仍撥塘工應用堆貯
之條石即於本工應用俾工既固而費亦不繁再
查尖山石&KR0309;情形連日東南風甚大竹簍護沙刷
去者甚多簍外竹篾亦間有損破者俱已即時修
整現在&KR0309;根堅固又海寧縣城西曹殿地方海内所
漲嫩沙迤西漲連與念股頭沙相接迤東雖中有
數十丈沙面刷低然水内陰沙尚屬相連又東漲
長一千餘丈至秧田廟於北塘甚有禆益其餘南
北兩岸沙水微有坍漲不等柴土石各工俱属平
穩(臣)等謹另繕沙水清单繪圖恭呈
御覽奏入報
聞
乾隆二十八年九月二十九日莊有恭熊學鵬奏
言竊照浙省海塘工程關係緊要每年八月朔望
二汛尤為喫緊之時(臣)等督同該管道廳員弁不
時留心先事防範兹於本年八月初八日據海防
道永德禀稱自初五日起連朝風雨至初六夜東
風甚大推波助瀾潮勢洶湧初七夜半風始止息
幸一切柴土石工根脚塘身俱各穩固保護無虞
不過塘外新漲嫩沙多有冲刷塘面眉土雨淋浪
潑間有激卸老鹽倉迤西保固限外柴塘其塘身
下半因有簍工護衛毫無游動惟簍面以上柴工
為潮浪抽掣間有蹲矬又東塘之念里亭一帶昔
年搶修緩修二項石工内亦有揭去面皮邊石一
二三四五層之處其戴家石橋緩修石塘内前因
塘身膨凸附土續矬議請九月後改建魚鱗石塘
者因已外堆條石内加樁柴足資捍禦均保無虞
其尖山&KR0309;工經此風潮漲沙雖俱汕刷而塘身邊
石以及大小簍工均一律鞏固不過面土被浪花
潑激有寬至三四尺積筭至長十餘丈者各等情
前來(臣)熊學鵬聞報即於初八日馳赴工所周遭
察看詢之在事員弁及附近居民據稱較之上年
情形不過十分之一二當即將各叚應行修補之
處逐一指示海防道永德加緊補修其柴工即於
春初具奏預購柴觔内核實撥動歸於歲修案内
辦理其眉土面皮邊石坦水即督令各力作兵丁
夯填修築毋庸另請開銷隨自十二至十六等日
據陸續禀報各工俱已完竣(臣)莊有恭於十六日
自蘇起程約同(臣)熊學鵬於十八十九等日逐工
親同履勘委皆完整如式又查得海鹽平湖二縣
石工内攔石附土間亦微有潑刷葉經乍浦同知
高象震海鹽縣知縣沈全達修補完工查望汛期
内旬日以來風色平正浪静波恬適十八日俗𫝊
為潮生日(臣)等即虔備牲醴率同在工道廳各員
至
海神廟報祭今大汛已過民情和樂所有海塘柴土
石各工雖遇風潮仰邀
聖主福庇均幸平穩理合奏
聞恭慰
聖衷再(臣)等伏查從前緩修搶修二項石工皆内用塊
石堆填外用條石包裹工本不堅年又經久故邇
來凡有潑卸之工悉在此等工内今(臣)等復率同
該道確勘除戴家石橋前奏二十丈五尺外又查
有接西九丈及東塘之陳文港迤西第六十八叚
緩修石塘三十五丈五尺第七十叚緩修石塘一
十三丈二尺根脚俱有膨凸後矬之勢亦應仰體
我
皇上厪念民生至意乘此九十月内一律改建魚鱗大
石塘以資永固現有(臣)等春間
奏准購備之條石已經運送到塘儘足資用除飭海
防道永德確估會同藩司索琳造册
題報另委妥員分叚承修外謹一并陳明並將南北
兩岸沙水情形繪圖貼說恭呈
御覽奏入報
聞
欽定南巡盛典卷五十八
