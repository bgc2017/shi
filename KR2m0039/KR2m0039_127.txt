欽定南巡盛典卷九十三
奏議
乾隆二十一年十一月十七日江蘇巡撫莊有恭
奏言准戶部咨乾隆二十一年閏九月二十六日
奉
上諭朕明春巡幸江浙所有供宿頓次皆出自帑項絲
毫不以累民苐扈從官兵以及外省接駕人等輻輳
雲集經過地方錢米價值恐一時或致騰踴著將運
京銅鉛兩省各截留十萬觔添爐鼓鑄減價發賣並
將該二省應運本年漕粮各截留五萬石減價平糶
以裕民間食用欽此仰見我
皇上省方觀民嘉惠東南之至意除截留漕糧現在酌
核派撥外至錢文一項上年(臣)經奏奉
俞允於寳蘇局加鑄一十四夘并收買各爐頭工料錢
文凑濟現存局加夘錢四萬七千六百餘串又收
買各爐工料錢一萬六千六百餘串又蘇局額鑄
餉錢除搭放兵餉外尚餘錢二萬五千餘串通共
存局錢八萬九千餘串查乾隆十六年
翠華南幸各州縣共止兌發錢七萬五千九百餘串核
計現存局錢較上届已属有餘無庸再行加鑄所
有
恩諭截留江省銅鉛十萬觔似應仍聽運京以濟戶工
兩局鼔鑄之用奏入
上諭曰如所議行該部知道
乾隆二十一年十一月二十一日内務府奏言查
從前凡遇
皇上駕幸木蘭等處(臣)衙門所有備帶物件應需擡運
者向由各該處僱覓民夫抬運每夫一名行程日
支銀一錢三分住宿日支銀一錢歴来照此辦理
惟乾隆十六年
皇上巡幸江南經總理行營大臣奏准凡有抬運官物
之夫自京至順河集仍由(臣)衙門僱覓應用其自
順河集過河即交巡撫備辦前次該地方官所備
民夫甚属便利且派有佐雜沿途管押抬運一切
無悮苐查(臣)衙門廣儲司等處每次需用抬夫由
京僱往向係夫頭包攬各處凑僱多有匪徒混入
長途抬運難於管束易生事端(臣)等酌議嗣後凡
恭遇
皇上巡幸自京起運所需抬夫均照南省備辦之例交
沿途地方官僱夫抬運派員管押俾抬夫一項盡
歸地方官就近備辦庶抬運彈壓俱属利便自無
生事貽悮之虞如蒙
俞允嗣後凡恭遇
皇上巡幸俱由(臣)衙門預行移咨經過該地方官一體
遵照辦理奏入報
聞
乾隆二十一年十二月二十日大學士公傅恒等
奏言明春
皇上巡幸江浙共需駝九百隻前次交與直隸喂養駝
九百餘隻俱趕赴甘肅現在京城所有駝三百餘
隻不敷應用經(臣)等議得武備院等處應用駝隻
俱交與該衙門移會直隸方觀承酌量或僱車或
僱騾需用之處具奏行文續因太僕寺䭾載黃布
城需用䭾二百七十隻或用官駝或用民駝需用
之處護軍統領等請示(臣)等經(臣)等查得若用
官駝必須以符駝隻之數派章京三十四員牽駝
披甲三百五十八名伊等應得賞銀盤費帮銀合
計一萬四千六百餘兩若僱覓民駝需用駝二百
七十餘隻兩個月整價銀按日各三錢兩個月一
半價銀按日各一錢五分通計核算共需銀七千
三百餘兩此二項較比僱覓民駝需用與官用駝
隻即減省一半七千三百餘兩而且不用官駝不
派官兵節省官馬數百匹順河集存下等候兵丁
隊内若無此項牽駝官兵管轄亦属便易相應將
䭾載黃布城即僱覓民駝應用交與護軍統領等
辦理今方觀承又將武備院茶飯房廣儲司等處
需用駝六百餘隻俱已採買備用具奏外雖無别
需用駝隻之處但現今需用駝隻之時必得敷餘
數百隻以備應用現在京城所有官駝三百七十
八隻即交與方觀承歸併現在伊採買駝隻内㨂
選臕壯者以備明歲
皇上巡幸南省應用外其餘臕欠疲瘐者加謹喂養以
備應用奏入報
聞
乾隆二十一年十二月二十四日總理行營事務
和碩莊親王允祿等奏言據兩江總督尹繼善奏
請將明歲隨
駕官員所騎馬匹並應留車輛在附近徐家渡之王家
營地方屯留一摺奉
硃批總理行營處議奏欽此查上次
聖駕南巡
回鑾時係在順河集起旱是以各官員馬匹車輛就近
在順河集屯留明歲
聖駕自徐家渡渡黃至
回鑾時亦在徐家渡起旱則應留馬匹車輛自應在徐
家渡附近地方屯喂無庸再駐順河集該督既查
明附近徐家渡之王家營地形高阜堪以屯駐即
令該督於該處將應備草料等項飭員先期妥辦
俟
命下之日(臣)等行令該督遵照辦理并行知在京各該
處一體遵照奏入報
聞
乾隆二十一年十二月二十四日允祿等奏言恭
照明春
聖駕南巡隨往江浙大臣官員兵役執事人等前經奏
明統以六千馬匹核計隨往今按各處冊報隨往
人數計算馬匹不敷(臣)等酌定將原議二人給馬
三匹者改為每人給馬一匹合計需馬五千六百
六十九匹至渡黃以及各名勝處原議派馬俱在
四千匹以内今照依原奏渡黃時按人減馬應需
三千八百一十二匹名勝處按差減人應需馬三
千九百五十六匹應開单行知兩江總督遵照仍
交兵部查照原奏辦給馬票一面知照各該處將
单内隨往名勝處所減派人數通融辦理至船隻
一項應令該督遵照原奏將預備
上用船隻敬謹預備其隨往官兵人等船隻亦按奏定
船數及单内人數分别派撥奏入報
聞
乾隆二十二年正月初七日軍機處會同兵部奏
言據河南巡撫圖爾炳阿奏稱竊照西路軍營文
報向由陜晉直隸一路轉逓京師明歲春正恭逢
聖駕南巡
啓鑾之後若仍由晉省逓京未免路遠稽時(臣)等查豫
属之内黃縣路通直隸考城縣壤接山東永城縣
界連江省凡軍營文報自應由陜省潼關出境即
從豫省就近逓送
行在庶可速達
御覽但查豫省並未設有腰站恐一有遲悮關係匪輕
應於陜豫交界之閿鄉縣起凡路通直隸山東江
南三省之各州縣挑撥好馬安設正腰各站以速
逓送但各站事務僅責成該管州縣經理查各該
州縣均有地方事務不能時刻在站照察勢必委
之丁役人等若輩不知緩急恐不無稽延應每二
站就近派委佐雜一員遇有文報到站即稽查件
數接送時刻登註排单號簿限日行六百里者刻
即逓送仍令該管州縣及各府州隨時稽察其要
站馬匹即於正站内抽撥既無增添糜費而馬匹
亦可免疲乏除咨陜西直隸山東江南各督撫外
理合恭摺
奏明奉
旨軍機大臣會同兵部速議具奏欽此查先經直督方
觀承咨稱今歲恭逢
皇上南巡請照上届東巡之例西路軍營文報由甘肅
嘉峪關陜西定邊營山西保德州等處逓至直隸
迴龍關直送盧溝橋由良鄉逓送
行營安設正要各站每站一律設馬五十匹於各該
正站内派守備一員千把外委三員耑司馳逓仍
派道府丞倅等官往来稽查續據山東江南浙江
各督撫亦照例一體安設今據巡撫圖爾炳阿奏
稱豫属内黃縣路通直隸考城縣接山東永城縣
界連江省凡軍營文報應由陜省潼關出境就近
逓送
行在庶可速達查西路軍營文報由陜甘山西沿邊
一帶逓至直隸良鄉縣計程四千六百四十里由
良鄉至山東界計程五百九十里由山東德州至
江南界計程九百一十二里今若由陜西潼關入
河南閿鄉縣就近分路接逓自嘉峪關至潼關計
程三千四百四十里自潼關由河南内黃縣至直
隸計程一千一百二十里自潼關由河南考城縣
至山東界計程一千一十五里自潼關由河南永
城縣至江南界計程一千三百五里(臣)等統計核
算查自嘉峪關由潼關至河南内黃縣共程四千
五百六十里已較沿邊逓至良鄉縣之路相等若
再由内黃縣逓送直隸各站程途轉遠七八百里
及千餘里不等反不免紆遲應將該撫所請由河
南内黃縣安設臺站接送直隸之處毋庸議至河
南接連山東界之考城縣并接連江南界之永城
縣較之由沿邊馳逓山東計近程七百七十五里
江南計近程一千三百九十七里查軍機文報關
係緊要自應就近接逓以期迅速應如該撫所請
恭逢
聖駕南巡
啓鑾之後軍營文報准其由陜省潼關出境從閿鄉起
於考城永城二縣等處安設正腰各站就近分路
送往
行營之該撫所稱每二站派佐雜一員登記號件令
各該州縣稽查之處(臣)等伏查陜甘直隸等省逓
送軍營文報臺站俱經奏明每正站各派守備一
員千把外委三員耑司馳送酌派同知通判往来
料理併責成各該道府經理稽查今豫省僅派佐
雜辦理恐佐雜不諳馳逓必委之驛卒等夫難保
其一無遺悮應令該撫照直隸等省之例一體辦
理其所需馬匹於通省驛馬内㨂選挑撥仍將派
委員弁姓名臺站馬匹數目造冊報部查核俟
命下之日行文該撫并直隸陜甘山東江南各督撫一
體遵照恭遇
聖駕巡幸直隸山東江南等省入境之日
行在兵部即將入境日期知照河南巡撫遵照辦理
奏入
上諭曰依議著兵部行文陕督沿邊一帶尚有北路軍
營奏報所有臺站仍照舊安設俟啓鑾後計程已抵
山東境則西来文報即由潼關往送河南接逓至回
鑾將抵直境即仍由北路馳逓其陜西河南山東江
南浙江著該督撫各㨂派滿洲道員一人專司軍臺
事務往来督察以期迅速
乾隆二十二年正月初八日傅恒等奏言查本月
十一日
聖駕自京
啓鑾按程核計應於十九日抵山東德州西路文報自
潼關由河南考城縣至山東界計程一千一十五
里以日行六百里扣算應即於十九日從潼關分
路由河南馳逓約三日即可逓至
行在大營(臣)等交兵部行文該省辦理至
回鑾將抵直隸今
行在兵部先期核算日期知會各該省仍由山西一
路馳逓可也奏入報
聞
乾隆二十二年正月初十日允祿等奏言案照武
備院奏將交與直隸總督喂養駝隻内除挑選使
用外所剩駝隻趕赴紅花舖喂養俟
回鑾時預備補换一摺奉
旨著交與總理行在事務王大臣議奏欽此伏查今歲
皇上巡幸南省共需駝九百餘隻經直隸總督方觀承
將武備院等處所用駝六百餘隻俱已採買其太
僕寺䭾載黃布城之駱駝三百隻由(臣)等酌議交
與護軍統領等僱覓使用又八旗所有官駝三百
七十八隻亦由(臣)等議明交直隸總督方觀承歸
入伊之採買駝隻内挑選肥壮者使用所剰疲瘦
者仍著喂養預備補换業經奏明遵行今武備院
惟恐又似前次
南巡駝隻内疲乏甚多雖交地方官喂養並未能肥壮
以致有悮大營黃城故請將所剩之駝隻趕赴紅
花舖等處喂養以作
回鑾補换之用查此次自京起程至徐家渡止需二十
餘日
皇上陞舟後即將駝隻交與地方官喂養則行走二十
餘日之駝若喂養兩月有餘斷無不肥之理應著
該武備院逐一騐明嚴交地方官妥協喂養倘似
前次不能肥壮以致不堪使用即將該地方官等
題恭如照武備院所奏將用剩駱駝三百七十餘隻
俱趕赴紅花舖備用則該衙門官員人等倚仗有
補换駝隻領去之駝遂不爱惜反致多有瘦憊
應將武備院所奏此次用剩駝隻不必趕赴紅花
舖仍照常存于直省喂養惟是所稱
回鑾時正值雨水道濘難行(臣)等酌量擬議著交與直
隸總督方觀承將此次用剰駱駝三百七十餘隻
内挑出一百五十隻恭候
皇上起鑾以後緩緩趕赴紅花舖交與地方官等妥協
喂養以備
回鑾補用如此則官駝輕健捷速亦不致多所瘦憊矣
倘蒙
俞允(臣)即行文飭交直隸總督山東巡撫一體遵行奏
入報
聞
乾隆二十二年正月十二日江蘇巡撫愛必達奏
言恭照乾隆丁丑年春
聖駕南巡一切應備事宜節經督(臣)尹繼善暨前撫臣
莊有恭率同司道等官敬謹備辦今據江蘇布政
司許松佶詳稱今查乾隆十六年
翠華南幸所有扈從官員人等乘坐船隻需用縴夫并
聖駕經由旱路遊覽名勝需用摃抬旱夫及
回鑾需用車輛䭾載
御用什物等項需用騾頭均於司庫正項銀内動支自
應循照上届成例動用事竣據實報銷又扈從官
兵馬駝沿途需用豆草麥麩以及屯駐馬駝地方
設立買賣街購備麩豆等物上届係於司庫雜税
及驛站餘剰銀内借發預期採辦差竣之日將奉文
支給應開銷者造冊請銷應發賣者觧價歸款
再
行宫名勝備辦器具什物安頓
御舟
御馬搭建棚厰并槽䥷人夫運送冰塊脩理道路橋梁
開濬河道安設馬頭脩墊縴路平治
營盤等項上届係於司庫耗羡存公項下動支辦理
均應循例動支事竣彙案報銷除取造估冊另詳
咨部外所有動用銀款相應詳請會
奏(臣)覆核無異除飭取清冊分咨戶兵工三部備案
外謹會同兩江總督(臣)尹繼善恭摺奏入報
聞
乾隆二十二年正月二十四日步軍統領衙門奏
言查向来
皇上巡幸各處(臣)衙門捕盗官兵番役人等所有拏獲
竊盗取供後即送
行在刑部該部辦理轉送
行在兵部兵部始行交發地方官但
行在刑部辦理交送兵部兵部尋交地方官之際二
部俱無看守之人仍交(臣)衙門原拏官兵隨營押
帶(臣)衙門番役捕盜兵丁俱係酌量派出為數無
多若拏一犯看守即須三四人若拏數犯看守即
致乏人且兵丁小人因所拏人犯仍交伊等隨營
押帶在帳房看守伊等不免因有看守之責轉致
託故不行勇往拏賊(臣)請嗣後凡遇
皇上巡幸處所令經過省分地方之州縣逐日派佐雜
官一員衙役十名隨處交與
行在刑部跟隨帳房預備接收看守人犯如此
行在刑部看守人犯有人(臣)衙門所拏事件亦能隨
交隨收原拏官兵番役既得交出拏獲事件亦可
另捕他犯隨營稽察甚有俾益俟
命下之日除行文此次經過之該督撫遵照一體辦理
外嗣後永著為例凡遇
皇上巡幸俱照此例辦理奏入報
聞
乾隆二十二年正月二十七日兵部奏言查上届
聖駕南巡(臣)部官員等俱在前面行走此次凡一應奏
摺俱從後趕送請備坐船一隻令(臣)部官員等輪
班在豹尾鎗後與軍機處官員一處行走至駐營
時將船在布城從角灣住以便接逓事件再請將
驛馬選擇十匹令隨在豹尾鎗後堤岸行走以備
馳送事件奏入報
聞
乾隆二十二年二月十一日刑部奏言乾隆二十
二年二月初八日奉
上諭江浙二省讞獄滋繁陳臬之司素稱劇任兹朕巡
省所至覃布恩膏黎庶均沾閭閻愷樂而有罪之人
囹圄桎梏實由自取亦何恤焉但念獄一成而不變
其中奸民之犯法者固多而無知誤蹈之人亦所
時有况未抵於重辟尚可望其自新用播德音以符寬
大所有江蘇安徽浙江等属軍流以下人犯俱著加
恩各予減等發落從此案牘一清在問刑各官當益
勵精勤期於明慎而凡爾百姓更宜各安本業勉為
良民勿為曠典可以倖邀而輕國法也欽此仰見我
皇上鑾蹕所臨太和洋溢恤刑宥罪
特沛殊恩(臣)伏思此次
皇上巡幸江浙現在軍流以下人犯仰蒙
聖恩各予減等惟是情罪輕重攸分辦理自應稍為區
别(臣)詳加酌議所有江浙人犯該發遣黑龍江寧
古塔及内遣雲貴川廣人犯罪與軍流相等應請
一體援減此内如叛逆緣坐強盗免死發遣家奴
喫酒行兇棍徒生事擾害用藥迷拐子女開窑誘
賣并例應給披甲人為奴及擬軍之積匪滑賊情
罪較重俱不准其減等其餘軍流遣犯俱應減為
杖一百徒三年徒罪及雜犯准徒人犯減為杖一
百其已經到配徒犯即行釋放逃徒並免緝拏枷
杖人犯均應寬免應刺字者并免刺字其已經發
遣軍流計其程限尚未到配核其情罪與
恩旨相符准其會
赦減等再江浙之人有在别省犯案逓回原籍追賍僉
配人犯計其犯事在
恩旨以前似應推廣
皇仁俱准其減等發落其外省犯事逓發江浙軍流人
犯與江浙現在軍流不同未便濫邀
曠典均不在減等之例侯
命下之日(臣)部行文各該督撫遵照辦理奏入報
聞
乾隆二十二年二月十六日直隸總督方觀承奏
言竊查八旗官駝三百七十八隻奉文發直喂養
備用嗣准部咨内開總理行營處議覆武備院籌
備
回鑾時補换駱駝一摺請於發直駝内挑出一百五十
隻恭候
皇上啓鑾以後緩緩趕赴紅花舖交與地方官喂養以
備
回鑾補换之用奏准行知到(臣)伏查武備院䭾載之駝
係六百隻今預備補换駝一百五十隻自可敷用
(臣)昨至德州見東省撫臣進有駝隻又(臣)上年在
張家口買有瘦駝牧放已久俱臕肥可用(臣)現在
挑選一百隻趕赴紅花舖一帶如蒙
天恩賞收合之東省駝隻已可為沿途補换之用所有
八旗官駝一百五十隻似可毋庸送往應請仍留
直隸喂養以備木蘭差務奏入報
聞
乾隆二十二年三月二十九日兵部侍郎管順天
府府尹劉綸奏言恭照
聖駕回鑾内務府鑾儀衛衙門各行檔需用車輛(臣)先期
前赴水次督同山東江南兩省道府委員并内
務府司員稽核監放查山東省原分留京車一百
三十四輛江南省原分留京車一百六十二輛並
直隸協濟代僱車一百輛共四大套車三百九十
六輛於本月二十五六七等日會同各員在厰陸
續騐照支給計放過各行檔車二百八十二輛所
有餘剰原車並兩省預備三套二套各車俱照上
届成規酌聽隨
駕大臣官員等自行給價添僱接濟疲乏餘仍交與兩
省各員自行檢收以為沿途預備之用奏入報
聞
乾隆二十二年四月初九日浙江巡撫楊廷璋奏
言乾隆二十二年三月初一日恭逢
聖駕駐驆西湖(臣)等面奉
上諭西湖之水海寧一帶田畝藉以灌溉今聞沿湖多
有佔墾若將墾&KR0827;之田挖廢歸湖小民未免失業如
任其佔墾將来湖身日漸壅塞海邑田畝有涸竭之
虞於水利民田均有未便除已經開墾成&KR0827;者免其
清出外嗣後不許再行侵佔欽此(臣)等跪奉之下仰
見
聖主軫念民生&KR0827;籌水利至意伏查西湖故址周圍原
額係三十餘里東南抵城西北接山受武林諸山
之水滙聚成湖由湧金水門入城出艮山等門會
上塘河而直達海寧沿塘民田數千頃皆藉湖水
以資灌溉緣湖身寬廣水大則可容納無汛溢之
虞水小則可停蓄無涸竭之患利益民生其功甚
溥嗣經瀕湖小民栽荷蓄魚始則圈湖為蕩繼則
開墾成田日漸侵佔以致水利日多阻滯雍正二
年荷蒙
世宗憲皇帝勅令清查將所佔田蕩豁除糧額照址盡行
清出歸湖開通水源俾無淤滯下游田畝可以不
虞旱熯伏查西湖舊址三十餘里彼時查丈僅存
二十二里四分有竒通計裡外湖面一萬一千三
百一十五畝淤淺沙灘三千一百二十五畝已失
故址四分之一歴今三十餘年為時既久小民又
復漸次佔墾亟應清釐禁止仰蒙
聖主洞燭情形
勅令設法查禁(臣)等隨與藩司公同斟酌現在遴委幹
員將湖址逐叚悉心勘丈除久墾成田無碍水源
者欽遵
諭旨免其清出外其現存湖面及淤淺沙灘逐段俱丈
量清楚竪立標記飭委大員覆勘明確于湖岸立
石永禁仍繪圖貼說存案查禁之後遇有侵佔絲
毫即照強佔官湖律嚴加治罪至現存小民栽荷
蓄魚之蕩止許用竹箔攔隔以通水道不許私築
土硬圖為後日佔墾賬本仍責令地方官於每年
冬令水落時按圖勘丈一次倘有越佔立押刨挖
歸湖如無侵越即出具並無侵佔印結申報各上
司稽考倘敢瞻徇隠匿查出立即嚴參其已經墾
&KR0827;田畝蒙
聖主格外施恩免其清出但究係私佔官湖俯俟丈出
確數核明雍正二年清查以後復佔墾田蕩各若
干畝如果無碍水源容(臣)等具奏請
旨應否按畝酌量徵輸地租歸入西湖歲脩項下為挑
濬西湖淤泥葑草等項之用恭候
聖明定奪如此立法查禁庶小民不敢再行侵佔湖水
自可永不淤塞下游民田旱澇有資
聖主恩施當與湖流永頌靡涯矣奏入報
聞
乾隆二十三年正月初十日楊廷璋奏言乾隆二
十二年春恭逢
聖主重幸浙江面奉
上諭西湖之水海寧一帶田畝藉以灌溉今聞沿湖多
有佔墾若將墾&KR0827;之田挖廢歸湖小民未免失業如
任其佔墾將来湖身日漸壅塞海邑田畝有涸竭之
虞於水利民田均有未便除已經開墾成&KR0827;者免其
清出外嗣後不許再行侵佔欽此欽遵先經會同前
督(臣)喀爾吉善將酌籌清理情形恭摺奏請
聖鑒欽奉
硃批俞允(臣)隨飭委署鹽驛道事温處道朱椿續又委
鹽繹道張唯寅率同杭州府知府張逢堯等先將
湖面通行查丈自雍正二年清理西湖丈量湖面
周圍計二十二里四分迄今三十餘年沿湖居民
或築隄為塘或培土成田逐漸佔墾並淤淺沙灘
共二里有餘現丈湖面祇存不及二十里之數此
次清查自應以雍正二年丈定之數為凖將陸續
佔墾之處悉行刨挖歸湖以疏下游水利乃仰蒙
聖主軫念民生將已墾&KR0827;者免其清出此誠
聖主格外恩施(臣)敢不欽遵查辦第西湖之水攸關下
游水利若將有碍水道之處一概准其存留恐日
漸淤塞必至不敷灌溉似應分别辦理(臣)因率同
司道并承辦各員親歴湖濱周遭相度將各處佔
墾之地蕩田畝及淤灘勘明有無阻遏水源逐一
插籖記認分定應去應留明白揭示曉諭於秋杪
收穫後令該道府督率佐雜各員分頭展復計小
有天園迤西一天山脚下金沙港廟後錦帶橋内
湖錢塘門迤南湧金門迤南清波門西首長橋等
處共清出有礙水道之地蕩淤灘約計一里有零
逐一開挖歸湖其已成田者概免刨挖内將小有
天園門前圈佔之水蕩清出建築馬頭不特湖船
直達無礙而水源亦疏暢流通又於柳浪聞鶯處
將開挖圈蕩之土方即用以築堤一道計長一百
餘丈直至湧金門馬頭以作界限其於沿湖凹凸
不齊之處各按形勢悉行裁直淤淺沙灘一律開
濬深通現在丈實湖面已有二十一里二分零較
前清出一里有餘其各處不礙水源之田畝地蕩
尚有五百八十九畝零應遵
旨免其清出即照現在二十一里二分之湖面立石永
禁侵佔東面於湧金門馬頭之右西面于一天山
脚下南於長橋埠北面於湖山春社之左共四處
各立一碑將現在清出里數及侵佔官湖例應
擬流條款刊刻碑上俾小民咸知畏法遵守仍
造冊繪圖存案每年責令地方官查丈一次稍有
侵佔立押刨廢徇𨼆即行參處所有免其清出之
田畝地蕩雖蒙
聖恩不予刨廢但究係侵佔既已免其治罪復仍歸管
業自應酌量徵租以充歲脩疏濬西湖之用(臣)與
司道悉心斟酌計其出息之厚薄定以租額之低
昂每蕩一畝歲徵租銀五錢田一畝歲徵租銀四
錢地一畝歲徵租銀三錢造具戶畝各確冊於二
十三年起令地方官按數徵收觧鹽驛道衙門歸
入西湖租息項下以備挑濬修理公用自此番清
理後斷不容稍有圈佔再沿湖雖已立石刊禁但
湖身寬闊恐小民惟利是圖或於各處堤岸仍有
侵損擬令地方官於清出之堤岸上照蘇隄之式
沿岸栽插柳樹不特可杜小民侵損其根株盤結
亦可堅固堤身且一二年後長發茂盛萬綠成隂
更足與湖山增色所用刨費即於鹽道收存之西
湖租息項下動支無需開銷正項錢糧現在湖面
較前已大為開展湖流暢達水道不淤下游田畝
從此倍資灌溉之利白叟黃童咸歌
聖澤優渥樂利無涯矣奏入
上諭曰好如議行
欽定南巡盛典卷九十三
