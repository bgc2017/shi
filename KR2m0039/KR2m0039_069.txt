欽定南巡盛典卷四十八
河防
乾隆四十六年三月二十六日大學士公阿桂兩
江總督薩載河道總督李奉翰奏言竊照桃源廳
屬臨河集之九里崗一帶河勢向走北岸舊有埽
工嗣因河向南趨工即淤閉河勢由南岸之臨河
集下注該處素稱崗淺乾隆四十三年(臣)薩載於
總河任内曾經
奏明調撥河兵堡夫挑浚一次緣此叚崗土砂礓性
俱堅實不能冀其沖刷通深而中間横亘崗砂千
餘丈内測量水深僅止二三尺不等較之迤上水
深六七尺迤下水深九尺一丈者其為高仰已屬
顯然全河至此未免為之梗阻但黃河溜勢雖趨
向靡常而水性就下則係必然之理若能挑挖深
通使之流行暢達則下游盛漲即可望其隨長隨
消不致壅遏為患但水底不能施工撈浚終屬無
濟(臣)等上下履勘再四籌酌惟於北岸坐灣處自
李家莊起至臨河集北首止取直開挑引河一道
計長一千一百四十丈口寬四十丈底寬二十八
丈通身挑深二丈約估需銀十一萬二千餘兩(臣)
薩載(臣)李奉翰一面調撥工員預集人夫俟奉到
諭旨允准辦理即分段上緊儧挑務於五月内完工屆
期開放因勢利𨗳自可沖刷寬深伏秋大汛流行
直注較常年自當更為通暢則上游消落亦必迅
速於全河形勢大有禆益奏入
上諭曰宜速為之但不可因欲速而工不實
乾隆四十六年五月初十日兩江總督薩載河道
總督李奉翰奏言竊照外河廳屬黃河北岸王營
減水石滚壩創自康熙四十五年係減洩清黃異
漲之水由鹽河至北潮河歸海以保護外河山安
海防等廳兩岸工程乾隆三十三年黃強清弱清
口及楊家莊口門停淤阻碍漕船難行相機啓壩
黃水減消兩處運口立見通順乾隆三十六三十
八四十四等年黃水清水盛漲下游埽壩在在喫
緊放壩分洩各工亦即化險為平屢著成效惟查
該壩經歴多年屢修屢塌乾隆四十四年啓放之
後壩頂沖損樁石俱壞壩下跌成深塘堵閉時甚
費周章設遇盛漲之年必須啓放水勢恐有吸溜
之虞督(臣)薩載在淮時面加商酌急應另行拆修
以備開放兹(臣)率同淮揚道王問羹副將李永吉
及廳營等細加履勘該壩從前修造時金門原寬
三十丈由身直長六丈一尺二寸壩面既窄壩底
又高並離黃河僅二十餘丈啓放之際溜勢直下
湍激汹湧是以壩内易於衝損内塘每致跌深(臣)
相度形勢與道將講求即就該處移下八十五丈
距黃河縷堤二百丈下至鹽河一百六十餘丈另
建石滚壩一座金門仍寬三十丈由身改長二十
丈較舊壩落底四尺使壩面坦坡下注溜勢伸長
不致過激上下兩脣俱用碎石填築加釘關口木
樁以資攔禦如此核實修做庶將來啓時可免衝
跌得垂永久所需工料共估銀五萬四千餘兩目
下將届大汛難以趕辦謹先繪圖貼說恭摺
奏請如蒙
俞允容(臣)遴委幹員給發銀兩先行採辦灰石樁木等
項料物全數購運貯工俟秋後築做壩基興工儧
辦並照例造册具題送部查核奏入報
聞
乾隆四十六年六月二十七日兩江總督薩載河
道總督李奉翰奏言竊照桃源廳屬臨河集地方
舊有崗淺黃水至此未免梗阻前經大學士公阿
桂會同(臣)等前往勘明在于北岸灘上
奏請開挑引河一道長一千一百四十丈口寬四十
丈底寬二十八丈通身挑深二丈以暢溜勢緣由
奉
硃批宜速為之但不可因欲速而工不實欽此臣等當
即遴委幹員集夫儧辦于閏五月初六日一律挑
挖完竣因坡底埂界尚應銷除曾經
奏明俟黃水再長相機啓放兹查該處引河自挑完
之後各工員加意收拾口底高寬丈尺較原估有
增無減河中埂界挑除淨盡簽試新挑河底凡土
性堅凝之處又令翻犁虚鬆俾易沖刷曰來黃水
接續加長(臣)李奉翰馳赴該處上下查探壩外黃
水高于壩内河底一丈七尺全河大溜直趋河頭
亟應乘時開放因勢利𨗳期收實效隨率同道將
等督飭工員將工頭工尾土壩及臨水防風上緊
挑挖起除于閏五月二十七日開放黃水建瓴直
注奔騰湍激形勢甚屬暢順測量新河内已水深
一丈六尺大溜由西南直注東北現在兩岸堤坡
漸次刷塌並查新河未放以前上游樁誌存水一
丈二尺三寸下游樁誌存水一丈一尺四寸新河
放後上游誌樁消水一尺五寸下游誌樁長水一
尺一寸此即河身通暢銷除梗阻之明騐也從此
長河水勢得以隨長隨消不致壅遏為患寔與河
工大有禆益現派專員往宿河干查明往後刷塌
寬深情形隨時具報奏入報
聞
乾隆四十六年十二月初四日兩江總督兼署河
道總督薩載奏言竊照本年回空漕船南下稍遲
疊奉
聖諭飭令小心催儧及早抵次節經(臣)將派員迎催并
渡黃船數繕摺奏蒙
聖鑒查漕船已入江南境者邳宿一帶運河兩岸縴道
無碍遄行無阻惟洪澤湖存水較小前經(臣)督令
淮揚道王問羹將清口口門早為收窄而黃河現
無來源湖水東注未免日有所耗遇東南風則湖
水入運較少查今歲回空糧艘因東省運河難行
南下既較往歲稍遲渡黃後不便又因水小濡滯
(臣)帶同道將在於清口上下勘籌緣清口東西壩
源遠流長湖水過運口後則直向東流不能攔回
入運(臣)隨督令道廳復於舊東西壩迤上兩岸築
以兜水壩使湖水多入運口并將惠濟等閘拗板
蓄水次第倒塘浮送現在運口以内水深已有三
尺餘寸糧船隨到隨行截至二十一日已渡黃漕
船二千一百隻計四十餘帮内上下江廣船均已
全數渡竣可期依限抵次浙江帮船現亦銜尾南
下經過鎮江徒陽運河遇潮水小時間有淺滯之
處(臣)現飭逐段挑撈以冀處處深通俾漕船渡江
後亦得遄行不使稍有阻滯所有回空漕船渡黃
數目理合恭摺附驛
奏報再近日微山湖水已消尺許下游邳宿運河及
駱馬湖六塘河各處俱已消水三四尺不等濱臨
湖河前次水漫淹浸之地已陸續消落高阜之處
涸出地畝甚多農民現在翻犁種麥淮徐各災屬
正值初賑藩司劉墫現在親往查察(臣)亦就近督
辦民情甚為寧貼莫不含脯鼓腹感頌
皇仁奏入報
聞
乾隆四十六年十二月初八日兩江總督兼署河
道總督薩載奏言竊(臣)前將自宿遷至清口查勘
東西壩并高埝山盱一帶工程緣由繕摺奏蒙
聖鑒查宿遷之皂河夏家馬路放淤坑塘上年恭逢
聖駕臨幸指示一律填平嗣因大汛水長盈堤拍岸無
處取土尚未辦理今歲伏秋水落灘現(臣)與河(臣)
李奉翰勘估酌定派委該廳儧辦兹(臣)順道親勘
業已辦有四五分工程歲内即可一律填平永資
鞏固又本年六月内經大學士公阿桂覆奏河工
圖内仰蒙
皇上于順黃壩南岸一帶
硃筆尖記飭令添築新堤一道則沿河即多一層保障
且河流更直於新河形勢更為有益
命(臣)會同河(臣)妥商辦理當經(臣)與河(臣)李奉翰勘籌
實屬一勞永逸之舉遵即確估并將
御樁亭之西
硃筆點記處所詳加籌畫應于該處用柴土築做磨盤
大壩不使河勢卧進有碍木龍既可保護南岸灘
崖又可挑溜斜注東北順黃壩對岸灘嘴更資汕
刷自更得力繕摺繪圖覆
奏奉到
硃批此非目前急務矣俟新工合龍後妥為可耳欽此
兹查得南河魏家莊漫工早已堵閉堅實豫省漫工
亦已將次合龍黃水指日歸復故道前奉
聖諭指示順黃壩南岸添築新堤一道應行辦理以為
重門保障(臣)昨自宿遷至清口又經順道該處閱
看督飭道廳即行照估興築其應做磨盤埽壩現
令備集料物俟黃水下注察看溜勢趨向情形再
為接做奏入報
聞
乾隆四十七年三月二十四日河東河道總督韓
鑅奏言竊照東省閘河全仗汶泗来源南北分流
濟運泗水收蓄于馬場湖而以金口壩為洩水南
行之路汶水全出於分水口而以何家壩為分流
北注之區本年湖河漲水未消汛期已届汶泗二
河陸續增長江境下游既廣籌分洩東省上游亦
須節減其來源查泗河之金口壩内於冬間堵築
俾泗水全由黑風口入馬場河遇泗水長發則開
金口壩出魯橋入運今馬場湖水現深五尺運河
南行無庸接濟湖水不必再收泗河上源又别無
歸宿之處應將金口壩及早起除使泗水漸次減
洩以防蓄極積滿騰湧驟漲其汶水之出分水口
南北分流北七南三本有節制今南行之水勢無
可加若猶照常聽其南北分注恐漫衍更甚雖將
柳林寺前二閘已嚴閉全板逼水北注但漕運銅
鉛等船經臨隨時啓放汶水仍未減其南趨兹查
分水口以上汶河西岸何家滚水壩原洩汶水異
漲由分水口以北劉老口石頭口兩支河入運舊
壩長二十丈高五尺二寸乾隆二十二年因洩水
不暢將該壩中間十丈落低二尺現在壩脊高水
面三尺五寸壩前水深二尺五寸濟寧以南湖河
之水現比二十二年較大三尺餘寸計汶水再長
四尺而該壩僅能過水數寸分洩不暢勢必多注
分水口仍不免於南趋今擬將何家壩中間十丈
再行落低一尺庶可由分水口上游即旁分北注
如遇汛漲猶恐該壩分洩不急則仍將迤上之戴
村壩民埝酌挖水口入大清河歸海庶汶泗兩水
南北分流不致合而滋患其於濟寧以南運道似
有禆益至捕河属之戴廟五空橋滚水壩去秋黃
水串入之各支河及上河属之徒駭馬頰等河凡
有淤淺之處已委員查辦酌量疏挑以備宣洩(臣)
俟縴道各工妥竣後首帮糧船抵濟仍馳赴捕上
二廳親行勘騐再查自濟寧至韓莊一帶趕修縴
道將次完竣水站各船亦已到濟八閘各水口橋
梁草壩已報完工統俟通身完竣(臣)當會同撫(臣)國
泰巡漕(臣)毓竒騐收另為具
奏(臣)查催縴道行至臺莊探知南糧首帮已抵江南
邳州境(臣)現遵
旨前赴徐州會同督(臣)薩載勘籌宣洩奏入
上諭因時制宜之為知道了
乾隆四十七年十月初十日兩江總督薩載江蘇
巡撫閔鶚元兩淮鹽政伊齡阿奏言竊照前任江
蘇撫(臣)吳壇查辦金壇于時和侵佔已故大學士
于敏中資産五萬七千餘兩一案欽奉
諭旨詳查金壇有無應辦水利隄工等項公務即將此
項撥辦等因欽此隨經(臣)吳壇議請開挑金壇縣漕
河由小河歷三里橋向西至句容縣分水脊中隔
陸路一段盤壩行走由上元縣之三岔河加以疏
浚西通秦淮河直達江寧省城以期金壇漕運通
利商民稱便約計需費不過十數萬兩除動撥前
項外餘再籌撥閒欵凑用俟親勘明確即會同(臣)
薩載核實辦理另行奏
聞奉
硃批好知道了欽此未及會勘移交(臣)等隨經檄飭江
寧布政使劉墫蘇州布政使瑺齡江寧鹽巡道伍
拉納常鎮通道孫栝率同江寧鎮江二府並熟請
河工員弁逐一詳細察勘去後嗣據該司道等查
勘詳覆(臣)薩載於往來鎮江金壇之便復率同司
道等親詣各處詳加確勘查金壇地居腹内相距
運河僅止百里南通奔牛北通丹陽奔牛一路係
屬繞道計程紆遠丹陽一路較為近便該縣漕糧
向用小船装載由丹陽七里橋出口至運河上漕
船交兑相沿已久今若將此河挑至金壇縣城使
漕船直抵城下受兑固為直捷但測量地勢内外
河身高下懸殊非開挑寬深與運河底相平漕船
不能直抵城下特是内河水無來源即使挑深亦
無長流不竭之水可資浮送且河深則岸土高聳
亦難免於坍卸必致旋挑旋淤徒費無益惟七里橋至
港口橋一段計長四千五百丈較之縣城一帶
河道更覺淺窄每於冬令必須築壩戽水方資剥
運漕糧未免倍費民力應就現在河身挑浚與上
下河道一律相平則剝運漕糧既可免築壩戽水
之繁費而民船往来亦俱稱便約估需銀四千八
百四十二兩零所費無多應行辦理其自金壇三
里橋向西經丹徒句容上元各境至江寧省城一
帶中隔句容之分水脊即茅山脚山岡高阜較之
兩頭地勢逓高至十二丈有竒兩頭雖有河形係
山水分流之路非通行舟楫之河山脚之下悉属
砂礓即多費錢糧亦斷不能將河身挑至十數丈
深與兩頭河底相平即就地勢高低閒段挑通水
無來源亦不能常流存注資送行舟中閒高阜之
區仍須盤壩該處並無大村鎮市可設埠行招集
脚夫以為水陸馬頭而行旅往来以一百餘里之
程竟至一番登陸兩次乘舟轉多勞費參之輿論
咸稱不便案查從前歷任督臣亦曾議及於此一
路欲開河道以通舟楫皆因中隔茅山高岡難以
挑通多費無益遂爾中止前撫(臣)吳壇擬請開挑
句容分水脊一帶河道勢有難行自可毋庸置議
惟是江寧為首會之地士商輻輳從蘇杭一帶來
者水路必經長江中有黃天蕩之險陸路則從鎮
江起旱由龍潭至省計程一百六十餘里脚力匪
易江寧商庶赴蘇杭者亦然是以久有開河之論
限於地勢迄無成議(臣)等往來鎮屬留心體察勘
得金山對岸之錢家港内由師古灘至龍潭棲霞
沿江一帶本有閒段河形其無河形處不過二十
餘里亦係洲灘地勢平衍應將此一路就舊有河
形挑成河道即以挑河之土填築縴路則蘇杭赴
寧船集即有錢家港師古灘入新挑河可以直達
龍潭并可由龍潭直到棲霞之四板橋從此登陸
至省不過三十餘里旱路比之鎮江起旱至省所
省實多又可繞過長江以避黃天蕩一帶并棲霞
最高峯等山偃風之險而舟行所歷之境俱有村
鎮營汛可以停泊與山原曠僻高阜開河情形難
易迥殊河成之後兩頭通江中閒又有通江汊港
潮汐往来可期不竭兩傍地畝益資灌溉舟楫既
通附近居民更可沿河貿易其中挖廢地畝無多
拆除零星民房合計不過數十間照例給價豁除
糧賦詢之士民咸各樂從遷移(臣)等隨飭司道等
帶同熟諳人員詳細確估約計需用土方銀八萬
七千餘兩加以金壇挑河銀四千八百餘兩并酌
給挖廢地畝遷讓民房價值通共需銀亦只十萬
餘兩與原奏銀數相等又自鎮江至金山進瓜洲
口入運河江面計有十餘里往來船隻對渡若遇
風信不免稍有稽阻(臣)伊齡阿商之(臣)薩載以瓜
洲跨城有河一道上通運河由閘下達大江若由
金山對渡入瓜洲城河計程只有二三里江面甚
近瞬息即可過渡(臣)等查該河從前本屬寬深沙
飛船隻俱可行走祗以年久未浚潮汐往來未免
淤墊夏秋潮大舟楫尚通冬春水落則甚淺滯所
以渡江船隻於春時自南來者須從金山繞迥瀾
壩一帶進瓜洲口入運自北對渡者亦須出瓜洲
口江面實屬寬闊難行若將通瓜洲城内外河道
酌量展寬挑深并將兩岸縴道修整橋座城圈一
體起高則冬春江潮灌注往來船隻由此一路渡
江較為近捷可期穏速(臣)等於因公渡江之便親
加履勘亦屬應辦之工約略估計需費不過一萬
數千餘兩合計三處挑河所需費除動用前項入
官銀五萬七千餘兩外其不敷銀兩(臣)等在於江
寧蘇州藩庫並兩淮運庫内酌籌閒款凑撥即可
濟用毋庸動支正項錢糧如此則金壇之漕糧剝
運既易自鎮江以至江寧直屬一水可通由金山
而入運河渡江僅只三里繞越長江之險兼避江
面之寬商民往來均稱利便永戴
皇仁實無紀極如蒙
俞允容(臣)等一面飭再分晰確估造册咨部查核一面
遴委妥員定於今冬分投築壩興挑工竣騐明来
春即可開放通流以利舟行所有(臣)等酌籌開挑
金壇漕河并江以南之錢家港江以北之瓜洲城
等處河道情形謹會摺具
奏并將大江南北擬開河道繪圖貼說恭呈
御覽奏入報
聞
乾隆四十七年十月二十七日直隸總督袁守侗
河東河道總督何裕城山東巡撫明興奏言竊(臣)
等欽奉
諭旨會勘伊家河工程(臣)袁守侗自原籍長山縣赴省
即同(臣)明興於初八日起程嗣至兖州復會同(臣)
何裕城先後行抵伊家河悉心履勘查該河在運
河八閘之西二里許自微山湖口河頭起至江南
之梁旺城入運河尾止計有六十餘里共長一萬
二千四百餘丈係於乾隆二十二年間開挑成河
宣洩微山湖水勢現在河之頭尾水勢俱屬寬深
惟中段有侯孟龍王二泉自西而東横穿入河每
年大汛發水該處停積沙泥日久愈多雖屢經疏
濬終未能大加挑辦以致淺滯之處過水無多若
潮水再落必致斷流該河為分洩湖水要路且距
八閘一帶甚近形勢相同必得挑展寬深方資分
路疏消之益兹(臣)等將該河通身測探計自河頭
起長四千一百餘丈一段計河尾長一千一百餘
丈一段其水勢均深八九尺以至丈餘至中間一
段長七千二百餘丈内過水只有二三四五尺不
等總因該處地當山脚多有砂礓並察視中段之
善庄橋以北原有月河及迤上四百數十丈係在
張山平山之間其下盡屬大石(臣)等詢問土人俱
稱二十二年開挖時因正河内山石甚大復於此
處另開月河及至挑深數尺其上下仍係石底用
匠開鑿極費人力今查該處石底過水均有六尺
許其中間鑿有溝形寬及一二丈連石面水深八
尺以外自係從前因鑿深數尺後未能再施工作
是以只於石上抽溝以流水勢兹(臣)等再四籌度
如欲將石底再行鑿深不但須費甚鉅且恐稽延
時日於宣洩要務未免緩不濟急因查月河以下
即係中段淤淺最長之處其水底比月河迤上石
底已高及數尺似應將此段内七千餘丈普加挑挖
綂以水深八尺為率與石溝之底一律相平而與
首尾兩段内水勢亦可倍加通順至其河身過窄
處所均須逐一展寬并將碍水之各橋座分别拆
改務必通身暢利則湖水從此分消可建瓴直下
歸入江境運河於東省籌洩水勢之道實有禆益
惟查該工段落甚属綿長且轉瞬即及深冬寒凍
之時而於河身内開挑必先將兩頭築壩戽水涸
出河底始能插鍁興工似應於估定後即行
奏請辦理期早一日工竣即可早消一日之水現在
(臣)等將該工内水勢之深淺河身之寬窄以及砂
礓水旱各方分别勘量細加估計併恐將来挑深
數尺之下仍有山石隔碍尤當逐節簽試確切講
求統俟詳細勘估并合定銀數後另行繕摺會同
具
奏所有(臣)等到工履勘伊家河大概情形及公同商
辦緣由謹繪圖貼說恭呈
御覽奏入
上諭曰好即應速行辦理
乾隆四十七年十一月初四日直隸總督袁守侗
河東河道總督何裕城山東巡撫明興奏言竊(臣)等
先後前抵伊家河工次業將該河大概情形及商
辦緣由會摺奏
聞在案連日以来(臣)等復自上而下通行勘量並逐段
悉心體察查伊家河共長一萬二千四百餘丈其
河頭一帶因近接微山湖口湖流湧注水深一丈
有餘自此而至善庄橋以上計長四千一百餘丈
水深八九尺不等甚属寬深其間歇馬亭地方有
月河一道長一百數十丈并迤北四百餘丈緣在
兩山之中均係石底鑿有溝槽水勢至此為底石
所激愈加湍溜亦深至八尺以外此河頭一段無
庸辦理之情形也至河尾一段計長一千一百餘
丈自楊家樓起水深八尺其下以次逓深直至梁
旺城入運之處水深一丈一二尺亦頗有建瓴就
下之勢無庸估辦惟因該河中叚淤墊過高祗有
二三尺之水流至河尾雖逐漸積深而其勢甚緩
反為下游運河之水頂託是以水平不溜而河頭
一段内極為暢溜之水復因中段淺阻其大半竟從
兩岸各缺口而出旁流散漫以致河身形同魚
脊不能由首達尾一路通順今查中段自善庄橋
以北工頭起至花山橋迤南楊家樓工尾止共長
七千二百四十五丈其中間因王家河口及萬年
橋一帶河底本係砂礓且每遇伏秋山水湧發淤
積泥沙甚厚現在過水僅深一尺數寸逓及兩邊
水勢自二尺至五六七尺不等其河面亦甚窄狹
有祗寬三四丈之處并查萬年花山二橋係鄉民
建自近年已在河身淤淺之後是以橋底甚高於
水勢亦大有阻碍兹臣等再四酌商擬將此一段
普行挑挖就過水之淺深定挑工之厚薄總照現
在水勢挑深至八尺為度其兩岸過窄處所亦一
律切寬以展至六丈為率計估挑土工長六千六
百五十四丈内旱方土七萬六千四百八十六方
水方土十二萬九千八十二方零又估挑砂礓工
長五百九十一丈内土方九千五百三十一方砂
礓一萬八千五百六十九方零查砂礓工挑挖較
難必須多用夫力該處與八閘相近情形亦同應
照每年運河内挑挖八閘砂礓之例以每砂礓一
方用夫五名估計辦理至應挑工段内恐挑至數
尺之下亦如歇馬亭月河一帶開出山根大石未
免費力因委員逐段簽試現已簽過數十處並無
石底但該工段落綿長萬一開深以後或稍有隔
碍之處即於臨時設法妥辦再查該河内共石橋
八座查河頭之伊家橋及月河以下之塩石橋其
橋下過水甚深惟橋空太窄應於褁頭之外開挖
月溝一道以暢水勢除撥用該汛額夫辦理無庸
估動錢糧並將木橋四座分别拆留外其萬年橋
下石底過水祗有一尺二寸花山橋下石底過水
五尺二寸且橋空亦俱窄小與現在估挑寬深處
有碍均應另行拆建以通水勢而便行人但該橋
雖建自民間今因挑河拆改工程緊迫若責令百
姓重修未免拮据應即於此案内一併估辦又查
該河内東西兩岸有缺口五十八處應於挑工完
竣後分别估用柴工逐加堵築以免水勢旁洩不
致流緩受淤至其中有在挑工以内之進水各口
尤應先為堵閉並將工頭築壩攔截以便戽乾底
水插鍁興挑以上挑河築壩及拆建橋梁各工共
估需銀二萬九千四百十七兩零應即動撥司庫
銀兩發辦其所需挑河器具照例置備綂扵事竣
後核銷(臣)等因勘估伊家河之便每日就近查看
微山湖水勢現深二丈一尺九寸較定誌尚餘一
半必得多路速消方為有禆且此時已近仲冬所
有現估之伊家河挑工似應及早辦理於歲暮趕
竣放水冀其多為減洩是以公同商酌請
旨即行趕辦俟大學士公阿桂自浙回東時再行逐加
覆勘並可騐收所挑分數(臣)等計議已定因即照
所估工程逐一分定段落遴委河廳二員州縣十
員承辦府廳四員承催并選擇熟諳工作之地方
佐貳及河工汛閘員弁協同辦理其督工之員專
委運河道沈啟震住宿工所上緊儧挑自開挑日
起勒限四十日完竣(臣)何裕城(臣)明興仍隨時往
來查騐務期如式挑辦依限完工以仰副我
皇上厪念河防廣籌宣洩之至意再(臣)等查伊家河自
乾隆二十二年間開成以後因未經定有歲加疏
浚之例以致每年全沙噴注淤墊日厚轉須費帑
重挑應請自此次挑竣之後遇每歲冬運河估挑
時於大小挑募夫工價之外量為增給責成該管
道廳將伊家河一併查勘挑浚務令河底與新建
之萬年橋底一律相平庶河身不致復淤即可永
資分洩之益矣奏入報
聞
乾隆四十七年十一月十四日兩江總督兼署河
道總督薩載奏言竊(臣)前接准
廷寄欽奉
上諭以江南之駱馬湖六塘河鹽河俱係宣洩運河去
水之要路尤宜展拓口門使得暢達東注方為妥善
即著傳諭阿桂於浙省回京之便順道會勘其應
趕緊籌辦之處一面奏聞一面辦理欽此并接
欽差大學士公阿桂札會以海州境内之漣河歸海較
六塘河為直捷
奏明交(臣)勘辦并囑臣將凡有洩水去路應行辦理
之工即行勘辦俟浙省事竣回程再為會同覆勘
當經(臣)飛委新任淮揚道師彦公淮徐道劉錫嘏
會同加總兵銜河標左營副將李永吉河營參將
鄭永泰分投上下查勘籌稟一俟(臣)安慶事畢即
親往覆勘辦理并經恭摺由驛覆
奏兹(臣)在皖接據各道將勘明陸續禀覆到(臣)查江
省邳宿一帶運河上承豫省漫溢入運下注之水
東受山東沂蒙諸山之水西受伊家河及藺家山
由荆山橋出潘家河靳家河彭家河等處皆分洩
微山湖之水滙入運河來源較廣其勢本大兼之
本年八月初旬風狂雨驟上游山水陡發河湖異
漲以一綫運河受各路来水幾致不能容納幸賴
聖主平日指授機宜預飭廣籌分洩之路如東岸則有
駱馬湖尾閭五道引河并劉老澗九孔石閘分洩
入六塘河西岸則有十字河臨運壩及顧家庄兩
路分洩入黃下游楊家莊口門及李家莊新運口
出水俱暢勢若建瓴楊家莊旁并有塩河閘分洩
下達莞凟武障等河歸海節節通暢無阻是以八
月至今上游邳宿運河内已消水一丈一尺四寸
下游中河内已消水九尺二寸劉老澗閘底已消
水七尺五寸六塘河已消水七尺六寸現在運中
河内僅存水一丈二尺餘寸比之上游東省運河
消水實多此即分洩去路疏暢無滯之明騐惟是
東省運河七月至九月既止消水二尺以外堤岸
不克即時施工民田未能早為涸出耕種則江南
之駱馬湖六塘河塩河皆係宣洩運河去水之路
自應凛遵
聖訓展拓口門使之更為暢達東注查駱馬湖尾閭五
道引河口門原經展寬一百七十餘丈今據道將
等稟尚可展寬二十四丈共寬一百九十五丈各
口過水一丈三四尺及五六尺不等足資宣洩又
十字河之臨運壩口門原寬八丈今再展寬十二
丈共寬二十丈口門過水一丈三尺不等分洩入
黃亦属暢順此兩處應行展拓口門(臣)已飛飭道
將督率廳營分投趕辦又劉老澗石閘底現止過
水一尺五寸若運河水勢再消尺許則該閘不能
過水(臣)現飭道將在于閘旁酌開堤工一處挑挖
引渠滙注閘下引河歸入六塘河其六塘河旁之
凌溝口寬五十二丈水深一丈五六尺此一路宣
洩甚暢毋庸再展其鹽河分洩中河之水由莞瀆
武障等河歸海亦属要路現在下游莞瀆河口門寬
六十丈武障河口門寬三十二丈水深各有一丈三
四尺宣洩甚暢無須展拓上游從鹽閘金門分洩
亦無可以拆展惟鹽河舊閘自四十五年改挑李
家莊運口時將舊閘改建新河即將舊鉗口草壩
堵閉兹(臣)行據道將等勘禀測量舊鹽河鉗口壩
外之水高於壩裡積水四尺三寸已於十月二十
三日將舊壩啓拆使新舊鹽河兩路河頭均在過
水滙入鹽河分洩東注亦甚有益以上駱馬湖六
塘河鹽河等處(臣)凜遵
聖訓展拓口門現在趕辦之情形也至海州境内之漣
河上接凌溝陸家口下至新壩係分洩六塘河之
水由恬風渡歸海該河寬七八十丈長七十餘里
緣海潮往来年久淤墊上年曾經(臣)耑委降調之
原任臬司袁鑒前往帶同海州知州林光照查勘
因水勢汪洋瀰漫難以估挑兹(臣)復委淮揚道師
彦公會同參將鄭永泰往勘據稱該河上二十餘
里現有積水下四十餘里係属稀淤仍難施工應
俟月餘後上下河身水涸土乾可以措手方能辦
理(臣)查該河如能挑浚深通不惟駱馬湖入六塘
河之水分洩歸海較為直捷即與海州沭陽一帶
民田亦多禆益此係水利河道應照業食佃力之例
先行借帑辦理者但可施工即當興舉容俟月餘
後(臣)再察看情形確估
奏辦又河東河(臣)何裕城具
奏擬於徐州北岸潘家屯旁馬家樓一處斜挑引渠
一道以達潘家屯引河宣洩入黃兹(臣)行據淮徐
道劉錫嘏會同加總兵銜副將李永吉勘禀該處
計長一千七百餘丈只有二百三十丈尚属露灘
其餘一千五百餘丈現在水深三四尺不等若遇
西北風起則普面漫灘俱在水中難以挑挖必須
遶越估挑但恐不能得力(臣)查何裕城所奏開挑
馬家樓本属分支仍須滙入潘家屯引河下注如
渠頭果可挑至湖心取勢亦較直捷分洩未為無
益今既不能接至湖心繞越挑挖亦属無濟且潘
家屯等處濱臨黃河非運河東岸駱馬湖等處洩
水可比轉瞬黃河歸復故道臨黃各引渠口門均
應堵閉是馬家樓一處不特未能興挑即或趕挑
完竣亦不及宣洩竟可毋庸糜費又山東之伊家
河為分洩微山湖水入江南運河之路據淮徐道
劉錫嘏禀稱現今袁守侗會同何裕城遵
旨查勘河頭河尾俱属深通惟中間一段稍淺現在估
辦查該河河尾係隸江南地方水勢既與河頭一
律深通自可毋庸挑挖以上漣河及馬家樓引渠
并伊家河尾三處或俟水涸施工或開挑無益或
水深毋庸挑浚仍俟
欽差大學士公阿桂自浙回程(臣)再面商會同勘籌妥
議另行具
奏所有(臣)凛遵
諭旨督飭道將勘籌運河淺水各路分别籌辦緣由謹
由驛奏
聞并繪圖貼說恭呈
御覽奏入報
聞
乾隆四十七年十二月初九日山東巡撫明興奏
言乾隆四十七年十一月二十八日承准本月二
十六日
廷寄欽奉
上諭據阿桂奏查勘山東伊家河工程摺内稱該河中
段自善莊橋起至楊家樓止共長七千二百四十丈
此時業已開工而人夫不多所挑土方尚無分數可
計等語伊家河關係湖水分洩去路現已動工挑挖
應照袁守侗等原奏估辦分數速行齊集人夫上緊
趕辦務期一律寬深不得稍有遲緩著傳諭明興即
飭令承辦各員多集人夫上緊督催其現在辦出土
方共有若干並令切實查收毋致夫役人等稍有
偷減將此由五百里傳諭仍將辦理情形據實覆奏
並諭阿桂知之欽此仰見我
皇上厪念河防至周至密切查伊家河挑工共長七千
二百四十五丈前(臣)會同袁守侗何裕城等逐細
核估明確分段派員趕辦並委道府等駐工督催
及應先行築壩戽水俟底水涸盡後自開挑日起
勒限四十日完竣各緣由均恭摺奏蒙
聖鑒查該河近接微山湖口必須築壩堵截湖流再將
原有底水全行戽盡方可插鍁興挑緣該處地勢
高下不同故底水乾涸亦遲速不等計自次第開
挑以来(臣)叠經飛檄該道府廳縣等加緊督催儧
辦昨復親往查催現在地當上游底水空乾較早
及土性尚鬆施工稍易各段計出土方已挑有四
分其地居下游底水急難戽盡並土性堅實及兼
有砂礓各段計出土方亦已挑有二分至三分有
餘不等通工牽算合計出土數目寔已挑有三分
以上工程目下天氣晴明正可乘時儧辦現復嚴
飭承辦各員多集人夫併力挑挖總可依限完竣
不致遲悮(臣)仍往來查察務令照依原估寬深丈
尺一律如式妥竣斷不敢任夫役人等稍有偷減
以仰副
聖主慎重要工至意奏入報
聞
乾隆四十七年十二月二十六日兩江總督薩載
河道總督李奉翰江蘇巡撫閔鶚元奏言竊照漣
河一道上接凌溝陸家口承受六塘河来源下至
新壩由恬風渡歸海為海州境内水利幹河該河原寬
七八十丈長七十餘里緣海潮往來年久淤墊又
因上游展寬凌溝口下注之水較大海沭地方間
被淹浸上年經(臣)薩載委員前往查勘因水勢瀰
漫難以估挑原擬俟今冬水落勘估前
欽差大學士公阿桂札知
奏明嘱令妥為籌辦奉到
硃批是欽此時(臣)薩載在安慶查辦事件復經耑委道
將往勘據稱該河上二十餘里現有積水下四寸
餘里水勢甫落尚係稀淤俟月餘後上下河身水
涸土乾可以措手即行估辦并經(臣)薩載於籌洩
湖河水勢分别展拓情形摺内繪圖聲明覆
奏仰蒙
聖鑒嗣大學士公阿桂自浙回程過浦又經商定如水
勢未能全涸即於河旁抽挑引渠因勢利𨗳以資
宣洩兹(臣)等復督道將帶同海州知州林光照詳
加勘估内自陸家口漣河頭起至下罾口止工長
一千三百丈現在水深一二尺應估築攔水壩一
道暫且約攔水勢自下罾口至何家莊止工長六
千丈仍係稀淤應于西岸灘邊估挑引渠口寬十
丈底寬四丈深八尺先行趕挑俟此六千丈挑竣
再將上段壩工起除騰放積水接續儧挑其下段
自何家莊起至蒲灣莊止舊有溝槽毋庸估挑惟
俟開壩之日相機撈淤引水歸槽宣洩入海以上
分别淤土乾土築壩挑挖約估需銀六萬八千餘
兩(臣)等現在一面督令道將再加確估核實詳報
一面派委海州知州林光照沭陽縣知縣劉若雨
贛榆縣知縣李際夀分段承挑并委淮徐道劉錫
嘏河營參將鄭永泰往来督催趕辦務於明春二
月以前一律告竣不獨駱馬湖下注六塘河之水
由此直瀉歸海可期暢達即海州沭陽一帶民田
積水亦得藉以分消永資利賴至該河係水利工
程原應照業食佃力之例歸民辦理但海沭地方
連年被水成灾現蒙
聖恩賑恤民力實属不繼(臣)等查有王亶望在揚家人
卞樹卞松等入官家産并將蒋全迪在揚行塩貲本
共銀十六萬三千餘兩經塩(臣)伊齡阿追變齊全
奏明遵
旨解交江寧藩庫收存以備工程等項之用今海州境
内挑浚漣河攸關地方水利要工合無仰懇
皇上天恩俯准在於此項銀兩先行借動辦理(臣)等仍
飭司籌議在於海州沭陽二州縣民田内按畝攤
徵分作六年還欵如此則濱海民生感沐
皇恩於無既矣再明春豫工告成後江南臨黃之潘家
屯各引河均須堵閉上游来水仍須歸於江南運
河前經大學士公阿桂商及劉老澗以上二百餘
里中以一線運河承受上游来水恐驟難消涸擬
俟漣河挑竣駱馬湖尾閭洩水必暢彼時湖面騰
空自可容納應將沿湖之馬莊閘萬莊閘竹簍閘
䡐車頭王家溝柳園頭等閘壩提放之外再在湖
邊多開口門數處俾資暢洩則上游東省水勢更
易減落(臣)等現在籌酌臨時相機辦理奏入報
聞
乾隆四十七年十二月三十日山東巡撫明興奏
言為恭報伊家河完工日期並放水情形事竊照
伊家河工程已挑分數節次經(臣)
奏報自本月初以来(臣)往来工次率同運河道沈啓
震等上緊督催誠恐承辦各員因挑深之後砂礓
較多或致稍有稽滯查該工有關宣洩機宜必得
早一日完工庶可多消一日之水(臣)因復親駐工
所責令各該員加倍添夫畫夜儧辦幸賴
聖主洪福連日天氣晴和人夫力作倍極踴躍已於十
二月二十三日將通工挑挖完竣(臣)隨照原估寬
深丈尺自工頭至工尾七千二百餘丈之内逐段
量騐俱属相符並無草率偷減并查勘應行拆改
之萬年花山二橋底俱已照估落低與挑成之河
底一律平順其鹽石等橋應於橋旁開溝展寬之
處亦已趕辦如式隨令將挑工内各段壩埂自下
而上盡行拆除其河身繞灣處所亦即將灘嘴挑
切順勢一面察視工頭壩外湖水積高勢頗湍湧
(臣)隨於二十五日督同道府等迅將頭尾兩壩全
行啓放水勢奔騰下注頃刻間已由工尾直達江
境運河其情形實為通暢查微山湖水自前月下
旬至今陸續又消水一尺現深二丈零四寸比七
月間盛漲時已共消水五尺二寸今伊家河挑成
放水之後去路已廣從此日就減消實於宣洩之
道大有禆益至在工人夫本係就嶧滕附近一帶
被水之區催覓應用數十日以來於每日
恩賑之外復得領支工價今挑工完竣正當歲暮之時
該人夫等既幸飽煖有資並冀漲水漸消沿湖地
畝即可涸出耕種無不懽忻鼓舞感頌
皇仁謹由驛馳
奏仰慰
聖懷奏入報
聞
欽定南巡盛典卷四十八
