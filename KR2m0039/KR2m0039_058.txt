欽定南巡盛典卷四十一
河防
乾隆二十三年正月初一日夢麟尹繼善白鍾山
嵇璜陳宏謀奏言竊惟淮揚徐海等属大興水利
應修滙湖通江歸海之幹支各河儧辦完竣現今
另摺恭
奏外(臣)等於週歴各屬查催工程之便復留心遍加
察勘博採輿情各州縣已辦幹支各河而外尚有
宣洩民田積水通支逹幹之河渠併有逼近湖蕩
支分派别之㲼港秋間查勘之際祗因盈潦佔盖
高下難分一時未能併勘入
奏今當冬深水落各處情形皆已畢現内有水道貫
通儘堪宣導者固可毋庸疏濬其&KR0782;墊阻礙之處
若不併為經理則上下脈絡猶未貫通(臣)等公同
籌酌必須及時修治層層導引處處通連務使一
律條暢庶為全體周備隨經督同道府選帶熟練
人員復加相度悉心履勘如碭山縣境内之華家
溝河碭山蕭縣二境之周家莊河年久游墊亟應
續辦又碭山蕭縣二境之減水河係接洩河南永
城縣坡水現據永城縣詳請疏濬亦應估辦又蕭
縣之龍山河小鹽河洪河銅山蕭縣境内之望州
河銅山靈璧境内房村河睢寧縣之龍家河白馬
河宿遷縣之縣東河南岸蔡家河李家莊民便河
桃源縣之九龍潭河大成河清河縣之響水河清
河安東境内之澗河山陽縣之温山河潯河阜寕
縣之被澤河曺溝河窰頭支河楊家河太平河海
州之王家溝河薔薇河沭陽縣之柴米河贛榆縣
之大沙河圍子河共計二十餘處或通身&KR0782;淺或
間段阻塞均宜分段疏浚舊有閘洞量加修葺(臣)
等仰體我
皇上懷保黎元恩加無已之至意現在督同道府等員
詳悉估計一面派員領帑興挑儧辦(臣)等仍往來
督察期於來年三月以前普律完竣統俟奉
旨允准一併確估具
題至田間溝洫應歸民力自辦者應查照從前(臣)尹
繼善原奏悉心董率立定章程次第經理奏入報
可
乾隆二十三年正月二十二日直隸總督方觀承
河道總督張師載山東巡撫阿爾泰奏言竊照東
省運河蒙
聖明指示機宜今將徒駭馬頬老黃河等處相度歸海
之路經(臣)方觀承會同前任山東撫臣鶴年酌籌
䟽濬事宜恭摺具
奏並聲請俟水勢消退之後再行覆勘分别工程難
易或勸用民力或動帑興修妥協辦理等情欽奉
硃批俞允續經前任山東撫臣鶴年等將運河閘壩應
行落低及暫從緩辦之處奏蒙
聖鍳兹(臣)方觀承復會同(臣)張師載(臣)阿爾泰覆加籌
度除龍灣魏灣應照原奏辦理外其四女寺壩工
(臣)等親加查騐將河身逐段探量惟壩口六十丈
迴流冲刷水深丈餘其上河身探至四五里外皆
祗水深七尺二三寸不等是此壩底自可毋庸再
行落低以致宣洩太過其壩外老黃河分屬直東
两省計長九十八里節年淤沮不能暢注今應大
加挑濬合之迤北哨馬營石壩面寬三十丈壩外
減河又復通暢即遇盛漲有此兩路足資宣洩如
有改易情形(臣)等仍隨時酌量
奏明辦理務使壩面高不至於漲阻低不至於澁運
以仰副
聖主念切民依諄切訓示之至意至於徒駭馬頬老黃
河應行挑挖工段(臣)等先經派委两省道府大員
遂叚確估兹復公同酌議徒駭一河全在東省境
内河身大槩深通惟葦草盤結之處甚多掛淤阻
水亟需刨除直隸南皮縣屬老黃河内亦有之通
計長二萬三千餘丈若按蘆根方定例給價費帑
不下數萬两查蘆根可作柴薪今令沿河州縣勸
諭附近村民刨挖任其取携期於淨盡據各州縣
皆稱為民所樂從又各河身内間叚淤淺及土埂
流沙易於為力之處两省均可勸用民力毋庸議
請動帑外其餘各工如東省馬頬河頭十八里上
承四道引河之水不能容納亟應挑濬寬深於两
岸各展寬一丈河身加深四五尺又通河及河尾
入海窄狭之處共二十段長三千六百九十餘丈
應於两岸各展寬一丈以暢尾閭又老黃河分減
哨馬營四女寺两壩之水盤折直東两省自東省
四女寺壩口起至直隸吳橋縣交界止計引河長
十二里老黃河長四十六里均應挑面寬四丈底
寬二丈深四五尺不等即以所挑之土培築堤堰
又四女寺滚壩雁翅石墻坍塌應行拆修又德州
三十里舖大橋横亘於高埂之上應照原奏落低
又哨馬營壩外引河並歸入老黃河河頭處所淤
淺均應挑濬直隸自吳橋縣交界之嚴家莊至玉
泉莊老黃河長四十餘里應如東省一律加挑面
寬四丈底寬二丈深三尺至六七尺不等又南皮
縣境内馮家口淤灘長四十丈應挑抽河槽一道
底面拆寬二丈深三尺又自霍家圈起至姚家口
並下游一帶水勢散漫已無河身計共應挑二千
一百餘丈而寬八丈底寬四丈深三四尺不等並將
各支流堵築使水勢直趨以收用水攻沙之益以
上工程均非民力所能充役應動項僱用夫工辦
理每土一方照例給銀七分計東省馬頬河展寬
挑深土工約估需銀二千九百九十餘两四女寺
滚壩石塘雁翅德州橋座哨馬營引河等工約估
需銀一千二百九十一两自四女寺壩口至吳橋
縣界老黃河土工約估需銀五千一百三十二两
共約需銀九千四百餘兩直隸境内老黃河土工
約估需銀六千八百餘两再各河身内橋座共三
十二處有應照原議於攔河土埂添建橋空酌用
荆葦鑲裹以暢水道者有應行展寬以便行旅者
均可勸用民力毋庸動帑致多糜費如此籌辦則
運河減洩之水皆得由壩口分導入海而黃河馬
頬徒駭三河以南又張秋八里廟滚壩及三空五
空橋洩水入大清河歸海即遇盛漲之年當不致
泛溢而減河俱已一律深通亦無漫及民田之慮
矣時值春融於冰泮後水漸消涸(臣)等即督率委
員並地方官開工儧辦速竣仍責成道府大員往
來巡查務使工歸實用仍於工竣之後另議善後
事宜俾垂永久再查海豊境内佯沽橋有王家堰
一道原議拆毁分流今覆勘形勢西高東下現議
將洋沽橋止疏濬深通尾閭已暢毋庸再拆民堰
合併陳明除分飭造具估册送部並直隸工需即
即於天津道要工項下動用分别支銷歸欵奏入
得
旨如所議實力為之
乾隆二十三年二月初二日裘曰修張師載阿爾泰
奏言竊(臣)裘曰修等於上年九月奏辦兖沂曺各
府水利一摺奉
硃批覧奏俱悉朕正慮及沂州府屬每被水災摺内有
疏通駱馬湖之語宜速行妥協相度欽此(臣)等查駱
馬湖下游已增入下江水道工程案内辦理外所
有沂屬被災處所應行疏濬之處先經前撫臣鶴
年及(臣)等先後飭委陞任兖沂曺道徐鐸護理兖
沂曺道唐倚衡詳細確查兹據該道等逐一勘丈
繪圖議覆(臣)等查沂屬蘭郯二縣地處最窪西南
尤甚平常雨水之年鄰境方稱霑足該處即多被
淹乂因沂河上承臨朐沂水諸山河之水兼有汶
祊涑及柳青等河合流下注每遇水發盈堤拍岸
泛溢河西之武河燕子芙蓉等河以至各河不能
容納瀰漫坡田甚為民患乾隆十三年經原任大
學士高斌等奏請動帑修築沂河西岸長堤更慮
水勢異漲正河不能容納又於沂河两岸之江風
口建砌迎水滚水各壩藉以分水洩入武河自建
壩以後沂河異漲稍除歴今十載迎水壩石盡被
沙埋滚水石壩刷坍已甚其由壩口洩入武河之
支河二十餘里亦俱淤墊武河正流間有沙淤不
能下注(臣)等查勘情形係急應修濬之工今會同
酌議應將江風口碎石滚水壩連金門修整一百
八十丈該壩東西两頭舊有冲刷河形俱應填平
并於壩側築堤一百八十丈其壩外支河二十二
里零及武河沙淤處所應一併挑挖寬深工程極
為緊要又江風口壩外有䧟泥河一道武河之西
有燕子河一道南流六十餘里由邳州歸武河入
運又西有芙蓉河一道南流八十餘里由邳州歸
運以上三河乾隆十三年奏准請修江風口建壩
之後再勘水勢情形相機辦理今查勘河身淤淺
不能暢流應將狭窄淤塞處所□叚䦕挖寬深臣
等酌量工程難易將多湏動帑之工撙節估計仰
懇
天恩將挑挖江風口壩外支河等工照河工土方成例
每方給銀八分一厘其陷泥燕子芙蓉三河工叚
綿長通塞相間民力易辦應請照以工代賑之例
酌給食米錢文令蘭郯二縣賑後災黎就工謀食
通計修壩挑河築堤約需銀二萬五千餘两其餘
蘭郯境内一切河道現俱通暢即支河小港間有
淤淺之處應於農隙之時勸用民力一律修治毋
庸動帑至下游與江南邳州接壌之處查下江工
程案内已經列入現在仍一面知會務期上下通
流兩無岐悞如此籌辦是沂河入駱馬湖之正支
既經濬治又有江風口滚壩以分其流而西岸緊
要各河又復疏通民田坡水各有去路實與蘭郯
二縣水利有益奏入得
旨如議速行
乾隆二十三年二月初十日尹繼善白鍾山嵇璜
高晉奏言竊查上江河南興舉水利各河滙注下
游則高寳邵伯諸湖受水更多誠如
聖訓亟宜廣求去路以為宣導之計惟是湖河水勢歸
海遠而歸江近歸海紆迴而歸江順便江都所屬
之芒稻閘壩實湖河諸水歸江第一尾閭若使長
年啟放俾諸湖積水暢洩歸江於冬春水落時早
為騰空以備伏秋容納之地則高郵南關車邏二
壩自然過水無多而下河各州縣可免淹漫之虞
此實拯治下河之要鍵無如芒稻一河乃淮南鹽
艘必由之路當河工急需洩水之時正鹽艘盛行
䟎掣之候若將芒稻閘版徹底啟放則溜勢湍急
鹽船難以挽縴竊恐有礙鹽運若因此全行堵閉
則湖河水無去路必致壅積為災伏惟江南諸省
水患頻仍仰蒙我
皇上軫念民瘼指示機宜大興水利現在上下支幹各
河均已逐一䦕挑節節疏導而芒稲河為歸江喫
緊尾閭更宜亟為講求妥恊方與全局有禆臣尹
繼善(臣)嵇璜會同(臣)高晉前往查勘芒稻河自西
北直趨東南而灣頭河則自西南至東北横亘其
間所有運河東岸之金灣東灣鳳凰壁虎灣頭等
閘壩減洩之水皆直趨芒稻閘及董家溝石羊溝
廖家溝各滚壩歸江鹽船素由灣頭河行走必湏
閘門下板各壩堵閉方資浮送所以芒稻閘壩不
能啟放合宜(臣)等再四籌畫查芒稲閘迤東現有
舊越河一道應令鹽船由越河直走金灣北閘不
繞芒稲閘出灣頭則洩水運鹽分為两途芒稲閘
可以長年啟放董家溝石羊溝廖家溝皆可不必
封閉庶使湖河之水暢洩歸江實於水利有益第
查越河長六百餘丈臣等測量水勢甚覺淤淺應
再挑深五六尺一律深通以利遄行又查金灣北
閘閘底尚高改低二尺四寸以便鹽船挽運如遇
水勢過小之年再行相機辦理如此則歸江尾閭
無所壅遏諸湖積水得以逓相灌輸不致滙積為
患矣(臣)等一面飭令鹽運使盧見曾淮揚道何煟
等確估委員辦理勒限二月内完工奏入報
聞
乾隆二十三年三月十二日嵇璜裘曰修夢麟尹
繼善白鍾山奏言竊臣等接准
廷寄陞任撫臣陳宏謀敬陳河工未盡事宜一摺欽
奉
硃批此奏著交裘曰修夢麟會同尹繼善等詳議速奏
欽此查江省淮揚徐海鳳穎泗等屬瀕臨湖河疊
罹水患蒙我
皇上誠殷懷保念切痌瘝上年
鑾輅南巡指示機宜
特命(臣)等多方疏導不惜千萬帑金為億兆黎元籌久
遠安全之計
仁恩普被利頼無窮(臣)等恪遵
聖訓黽勉辦理現在興舉各工將次告成凡將來善後
事宜無不仰體
宸衷加意講求期於地方生民永遠有益今據陳宏謀
具奏各條多係(臣)等公同籌畫曾經面商者因一
時工程尚未完竣是以未經會奏兹欽遵
諭旨悉心詳籌再三討論謹就(臣)等所見逐條分晰議
奏伏祈
睿鍳一陳宏謀奏稱此次所挑之河已節節䦕通又復
酌加寬深可期永資宣洩然必湏年年挑浚方免
日久淤塞淺阻請將所挑各河近黃運河者歸於
河員經管隔遠無河員者令州縣及該地方同知
佐貳經管分清界限每年秋後水落會同查勘有
淤淺者會同州縣分清叚落酌派附近有田地民
人合力挑濬年底將某河已經挑浚某河不湏挑
浚造册報院院再委道府大員於春間覆勘結報
有應挑浚而不挑浚者將經管各官揭參此等年
年挑浚之費照例田主給食佃戶出力果有大叚
阻塞及工大費重者詳明估計題明動帑辦理堤
閘損壊改建另築者照此一律分别辦理等語查江南
為衆水滙歸之地必湏河道寬深庶足以資宣洩
此番大工興舉雖已處處疏通然不能保其日久
不仍&KR0782;淺應照陳宏謀所奏再加妥酌將所挑各
河關係黃運宣洩者歸於河員經管關係民間水
利者令州縣及該地方佐貳經管分清界限於每
歲秋冬水落之時詳加查勘造册通報有些微&KR0782;
塞者即酌派附近有田民人照業食佃力之例自
行挑濬總責成該管道府遍歷嵇查報明督撫督
率妥辦如有應挑浚而不挑浚者將該管各員參
處其有工大費重不能槩用民力及堤閘損壊改
建另築者詳請估題動帑辦理如此則逐年挑浚
既不至日久淤塞大費帑金而官民皆有責成庶
使遵循罔懈至如何分清界限責令經管之處現
行各司道妥議統俟工程全竣即行具
題以定章程一據陳宏謀奏稱地方廣闊新挑之河
止能洩近河之水其不及洩之水尚多請俟今年
河水通流之後督令民間自行䦕浚支河小溝以
逹於所䦕之幹河小民見水有去路自必樂從再
各處道路之旁原有小溝不甚通暢應於秋冬督
率民人將境内路旁之溝挑深使之通逹即以所
挑之土平墊道路路漸高而溝漸深平地之水由
道旁之溝以歸幹河田禾免淹行人稱便查各州
縣地方廣闊現在所挑之河雖上下江通身合筭
已有一百餘道其平疇曠野離河稍遠不及洩水
之地尚多應令民間自行陸續䦕挖小溝層層導
引由支逹幹則雨水易消自可無虞壅積至各處
道路之旁舊有小溝未免淤淺應於每歲秋冬督
率附近民人挑浚即以所挑之土平墊道路路漸
高而溝漸深兩旁附近之水俱可引入溝中滙流
歸河既有益於民田亦甚便於行旅應如陳宏謀
所奏辦理一據陳宏謀奏稱淮徐海等境内地土
非盡瘠薄可以種植之地一望無際祗因河流未
通一遇天雨是處瀰漫今幸河流疏通水有去路
尚宜各䦕溝洫以備旱潦即以䦕溝之土加築圩
圍妥砌㴠洞隨時蓄洩以成圩田乾隆九年督臣
尹繼善酌定圩圍溝洫條規奏請舉行彼時揚州
之高寳等州縣淮安之山陽等縣所築圩田至今
皆成膏腴已有成效因河流未盡通暢雖築圩圍
水無去路仍被淹漫遂爾不肯多築圩圍今河水
通流洩水比前大暢現在仍照尹繼善原奏䦕溝
築圩次第經理惟是此等地方連災之後民力拮据
貧富不一難於合力築圩請自今年秋冬為始地
方官相度地勢勸民築圩開溝有無力者仍照乾
隆十一年河臣高斌等奏准借給䬶两助其飯食
築成之後所借工本分三年還官查田間水道蓄
洩攸資必湏加意講求庶幾旱潦有備如濱河窪
地向屬水田則以䦕溝之土加築圩圍使圩内之
水可以車放即遇外河盛漲不致漫淹如係旱田
只應多䦕溝洫不必槩築圩圍總期因地制宜經
理妥恊(臣)尹繼善於前任两江時曾經
奏明定有章程飭令淮揚等屬遵照現據淮安府詳
議將溝洫圩圍規制一併核定通行淮揚徐海所
屬實力遵辦即於今歲秋冬勸民䦕築其舊日圩
圍有遭水坍廢者並令及時修補惟災地民力艱
難不能一概自備工本應查明實在無力者准計
每土一方酌借銀二分以資飯食畚&KR1257;之費在於
藩庫公項内動辦均作三年繳還歸欵在百姓亦
屬樂從而於農田大有禆益苐恐州縣不能實力
奉行應令將每歲䦕溝若干築圩若干於春間造
册報明督撫委道府大員逐段查騐按其功過分
别勸懲一據陳宏謀奏稱各河䦕通之後上游之
水由高而下可以逓層宣洩内有地處窪下平日
原係湖蕩止能受水不能通流今雖䦕河節節相
通若與去路地勢相平或更有仰盂倒漾之勢此
必不能免於淹漫者非河流之不順實由外水高
於内河形如釡底地勢使然非人力所可強也請
俟今年水過之後看其水勢宣洩如何果有必不
能於於淹漫者將此等田地勘明頃畆減除糧賦
有可種植葦草者改照蘆課輸納名曰棄地與水
而仍為近水居民資生之計如水深不能種葦者
另為設法安頓俾民免於失業再此等低窪之地
現已䦕有小河一遇水落河仍通流倘得消涸稍
早仍可種植春麥每年得收一麥亦可資生仍不
致全棄查地勢各有高低水性總歸就下凡属極
窪地畆形如釜底之處實在止能受水難以槩令
成田似不若譲地與水以為容納之區應如陳宏
謀所奏俟今年水過之後察看水勢情形如有地
勢極窪或原係湖蕩必不能免於淹漫者勘明頃
畆減除糧賦聽民間種植葦草採取資生改照蘆
課輸納惟蘆葦叢根盤結最易積&KR0782;凡有水勢通
流之處不宜種葦者仍湏禁止應令各隨地勢改
種菱芡之屬亦可稍資利益更不許築埂設籪阻
碍水路至如實有不能種植之處歴來並無出産
即遇水小天旱之年亦屬一片汪洋實與水沉田
地無異似應據實詳題豁免錢糧如偶爾被水並非
常年成災或水勢消落尚可種植處所不得一槩
豁免所有原奏另為設法安頓之處應毋庸議一
據陳宏謀奏稱黃河北岸自李家莊起至徐城之
蘇家山計九十里向無堤岸迨後接築二十里尚
有七十里未曾築堤乾隆二十年孫家集漫口其
渾水直趨微山等湖及荆山橋河淤成平地年來
湖水不能宣洩銅山沛縣俱受淹漫其患皆由於
此上年仰蒙
聖明洞鑒
特命侍郎夢麟等竭力䦕浚湖口之茶城小梁山荆山
橋等河湖水得以暢流田地方始涸出自此以後
黃水决不可再令東漫則黃河北岸不可再任無
堤利害已明(臣)恭聞此堤欽奉
上諭另行辦理今各河均已疏濬又徐城南岸已築石
堤石堤之對岸有子房獅子等山為岸徐城可以
無虞此七十里之河岸亟宜築堤以結通河全局
查黃河自河南榮澤縣以下河道俱寬至四五百
丈迨至徐州河道止有七十餘丈即徐州以下河
身亦俱窄狹城郭田廬在在受險是以向來留此
無堤之處聽其漫灘俾平槽之水悉走中泓則河
底日漸刷深可以順流歸海但北岸漫灘之水易
於冲刷溝槽若不每年收拾恐漸致奪溜成河為
患匪細上年曾奉
諭旨另行籌辦(臣)等前後至徐詳加察看上年花莊所
築之亂石壩已有間被沙淤者應請照(臣)等前
奏量為加築所有溝槽俱補築亂石壩以資捍衛其
餘地面槩行接築之壩與舊有之民堰土壩一律
相聯至地勢後窪段落加築裏壩一道如格堤之
式俱謹遵
訓示務期堅實稳固使尋常漫灘之水至此即可停淤
設遇水勢過大之年亦止壩上些微過水不得北
趨成流而下游各工俱不致受險似此年年查勘
料理漫灘之淤沙停積河岸日高而上下湖河均
有禆益矣一據陳宏謀奏稱下河一帶民田以范
公堤為捍衛此堤日久坍損單薄殊甚愚民於水
漲時希冀水由外洩輙挖破此堤洩水隨後雖經
補築不過取堤根之土虚鬆填滿又無夯硪現在
缺口甚多堤身不過數尺倘遇海潮盛漲高寳鹽
城各縣必受潮災此堤於目下似無關係而實經
久捍衛不可廢棄之要工伏乞
皇上勅諭鹽臣勘明估計動項派員分叚分年如式修
築務期高寬堅築通體完固永資捍衛至於内地
水漲勢湏穿堤外洩業已層層建閘以時啟閉其
鹽城迤北可以洩水歸海較順者河臣與督臣現
在䦕挖引河添建石閘(臣)亦就所見札商自此以
後永禁挖堤放水其如何責成閘官分管保護亦
聽河臣鹽臣商辦查范公堤原為下河一帶保障
凡有坍損殘缺之處自應補修堅築以禦海潮臣
等現與鹽臣高恒會商酌議委員勘估具題動項
辦理務使通體完固永資捍禦至鹽城天妃石䃮
白駒等閘現在上緊趕修各閘下引河俱經挑浚
是遇水漲之時儘可由現在閘河宣洩歸海此外無
庸另添閘座至盗挖堤工原應禁止應如陳宏謀
所奏嗣後永禁挖堤放水仍責成各閘官分管巡
查加謹防護並令東臺同知及各地方官實力稽
查以保堤工一據陳宏謀奏稱泰興如臯境内有
窑子河老龍河龍游河年久&KR0782;塞淺阻從前地方
官久請挑浚因派民修無力而止應請自如臯窑
子河起接泰興之老龍河又開龍游河直逹於江
則雨水有所宣洩遇旱可資灌溉查如泰二邑境
内之龍游窑子老龍等河前據該處民人呈請挑
挖經(臣)等委署常鎮道蘇凌阿江防同知王培宗
帶同两縣逐一履勘查得龍游河在如臯縣治之
南紆迴曲折俗稱九十九灣河口寬四五六丈不
等崖高七八九尺不等即大雨時行亦止水深四
五尺两崖甚高水勢長發即暢洩入江甚為便捷
田畆不虞水漫至窑子河在如臯縣治之西自西
門城濠起至泰興縣界止迤下即老龍河屬泰興
縣境内河形俱寬三四五丈不等崖高七八九尺
不等即伏秋大雨亦止水深三四五尺從未淹及
民田不致水虞為患禀覆(臣)等覆查龍游窑子老
龍等河兩崖高亢地非低窪無虞淹漫且河面俱
高於江面數尺内高外下宣洩甚易毋庸興挑即
使動帑挑深而引江水内灌誠恐一日兩潮旋即
淤墊徒費無益此條應毋庸議以上七條(臣)等逐
一酌議意見均屬相同理合恭摺覆
奏是否有當伏乞
皇上訓示遵行再上下两江水利事同一體如蒙
恩准其中有應行上江照辦者俟
命下之日並移咨安省撫臣遵照辦理再准工部咨議
覆御史吳鵬南條奏宜興水土之政一案今(臣)會
同經畫或疏通渠港或修理堰坡凡於農田水利
有益之處一體確勘造册送部至地方承辦之員
作何定其殿最務使激勸有方及本鄉紳士慕義
急公情願捐資勷事者作何奬勵一併妥議到日
再行議覆查淮揚徐海鳳潁泗等屬應行疏通河
道挑浚溝渠以及修築圩圍等項(臣)等現於酌議
陳宏謀條奏案内詳晰陳明令地方官於秋冬水
落之時勘明督率民人業食佃力分别查辦應俟
地方官勘明之後統歸彼案造册送部毋庸重複
再議至地方承辦之員如果實心愛民處處料理
妥協著有成效者應請題明議叙仍照該御史所
奏嗣後保舉知府及卓異案内概行註明倘有漫
不經心不行籌辦並無實效者即隨時查明參處
以昭勸懲其本鄉紳士除應行業食佃力自辦工
叚之外如有慕義急公情願捐資勷事者應請照
樂善好施之例數在三百两以上者題請分别議
叙如在三百两以下按其捐數多寡由督撫司道
府州縣分别給匾奬勵合併陳明奏入
上諭曰議中黃河北岸築堤一事俟遲數年再看餘如
所議行
乾隆二十三年五月二十五日劉統勲裘曰修尹
繼善白鍾山奏言乾隆二十三年四月三十日奉
上諭據巡漕給事中海明奏稱東省水患由微山湖之
漲溢而微山湖之漲溢由黃河北岸之内灌請於微
山湖之南圈築攔黃堤工即以取土方塘挑成順堤河
形導入荆山橋出猫兒窩入運並於内華山西建築
通湖閘座以備宣洩等語具見悉心籌畫黃河由豫入
徐两岸夾束河身甚狭不潰決為銅山諸邑害則漫
衍而入於金鄉魚臺今徐城已增築石工足資捍禦
而山東之濱湖州縣民舍田廬不免仍成巨浸孰非
吾赤子而忍坐視果便民生永獲安全即多費帑金
朕所不惜且年年蠲賑所費不更無已耶但是否實
有禆於東省而於徐郡两岸亦不致另生險工或䆒
不如於北岸無堤處所接築堤工之為得計著尚書
劉統勲馳驛前往會同尹繼善白鍾山逐加閱勘詳
籌妥議請旨辦理夢麟裘曰修如尚在河干著一併會
同查辦欽此(臣)等伏查黃河北岸上年因慮漫水過
多當將花莊溝槽築作碎石壩工本年春於議覆
善後事宜案内又將各處土壩改填碎石並接築
土堰臣等遵
旨節次查勘經理無非欲使黃水有所節制而又恐束
之太驟致生他險也今海明請於微山湖之南圈
築攔黃堤工並挑挖順堤引河導由荆山橋入運
是原為攔黃起見但攔之於微山湖邊不若攔之
於黃河北岸恭讀
諭旨於北岸無堤處所接築堤工之為得計
聖謨廣遠洞悉機宜(臣)等所當欽遵辦理者也今勘得
黃村壩起至大谷山止計程六十里應築土堤長
一萬五百餘丈高以六尺底寬八丈為率估需土
方銀六萬餘两其所築之堤相度地勢之高下與
河形之紆直總以離河十里内外為度庶地面寬
闊得以平衍容納不致冲擊堤工其自大谷山至
蘇家山計程二里許逼近河身恐生他險且两山
夾峙地勢高亢原可無庸築堤查舊有石壩基趾
應行修整俾平常之水不致上灘縱遇異漲之時
漫壩而過亦止由荆山橋迤下歸運該處相距微
山湖四十餘里且在下游斷不致涓滴復入微山
湖内如此通盤籌辦在東省既收保障之益而江
省亦可無另生險工之虞矣所有議築堤工(臣)等
現在遴委妥員發帑儹辦務期迅速如式完竣以
仰副
聖主愼重河防奠安民生之至意奏入得
旨如所議行
乾隆二十三年六月初九日吏部奏言内閣抄出
安徽巡撫高晉奏稱竊照安省鳳潁泗各屬地當
徐豫下游頻罹水患仰蒙我
皇上饑溺為懷痌瘝在抱上年
鑾輅重幸江南周覧形勢洞悉民隠不惜千百萬之帑
金為民圖久安之至計
特命臣等詳加查勘相度妥籌自集事之始迨工完之日
無時不上厪
聖懷無事不欽承
明訓臣等竭力同心恪遵辦理現在一切工程次第告
成所有善後事宜臣復再四熟商悉心酌擬敬為
我
皇上陳之一奏稱請定水利兼銜以專責成也查地方
農田水利凡督撫藩司知府直隸州並州縣正印
等官均為職分應辦之事責無旁貸惟是正印官
事務殷繁不無顧此失彼若將守巡各道及同知
通判州同州判等官兼以水利職銜恊同正印官
稽查辦理實為有禆現准部議調任河南布政使
劉慥陳奏水利兼銜案内行令查議今(臣)查得上
江現修河道均在廬鳳道所轄鳳穎泗三府州地
方請將廬鳳道並鳳陽府同知通判穎州府通判
直隸泗州州同均兼水利職銜另行分别鑄給關
防以重職守該道丞倅既經兼銜嗣後將所屬各
州縣舊有河道並本年新修各河及堤堰橋閘即
責成各該員協同地方官平時加意經理一至冬
令水涸各於境内逐加查勘如有&KR0782;淺阻塞汕刷
殘缺處所一面報明道府一面勸諭附近有業村
民公平出夫修浚補築一律寬深堅實出結呈報
存案如或其中有工費浩繁民力不繼亦即據實
詳請(臣)與督臣再加親勘酌籌請
旨辦理(臣)等留心查察如果各該道府丞倅州縣每年
實力奉行河道溝渠完整堤堰橋閘堅固則分别
記功奬勵三年之内始終不怠或保知府或於
計典内註明卓薦以示優奬倘有玩忽從事混行捏報
或藉端擾累一經發覺嚴參治罪以昭炯戒查水
利之興關係農田凡職司民牧者均應實力籌辦
但地方官印各官事務殷繁或不無顧此失彼之
慮若令守巡各道及府州佐貳等官分司協理則
責成更專稽察愈密而蓄洩利頼可以咸收實效
應如該撫所請廬鳳道鳳陽府同知通判穎州府
通判直隸泗州州同均准其兼銜水利其鑄給關
防之處應令該撫另行擬定字樣造册咨送吏部
再行查辦至該道同知通判等官既經兼銜水利
嗣後所屬各州縣舊有河道並現在新修各河及
堤堰橋閘等工均應責令該員等協同地方官隨
時加意經理至冬令水涸各於境内逐細查勘如
有&KR0782;淺阻塞汕刷殘缺處所勸諭附近村民量力
出夫修浚補築俾一律寬深堅固其或工鉅費繁
民力不繼者即行據實詳報該督撫酌量請
旨辦理倘能實力奉行始終不懈該督撫分别奬勵以
示鼓舞如有玩忽從事混行捏報或藉端擾累即
將該地方官及道廳等一併分别查參議處一奏
稱濉河之宜加保護以垂永久也查宿靈虹上承
豫省永夏及江蘇蕭碭清黃諸水全頼濉河宣洩
嗣因濉河淤墊水分南北两股以致泛溢為患(臣)
尋源溯流體訪查勘既將濉河䦕挖原有閘座修
整以復其舊又將南北两股因勢利導一併疏浚
以分其流更於南北两股河流滙歸濉河處所各
設閘座以備啟閉平時則上下各閘啟板聽其清
水分流倘遇盛漲毛城舖漫灘水至則上下各閘
必湏隨時閉板俾清水各歸南北两股本河將濉
河空出以譲黃水獨行一俟黃水斷流仍將各閘
啟板放入清水以資刷沙此現在辦理之形勢啟
閉之機宜也夫水利河道雖與河工有間其為利
害則同河工因設耑員防守是以隨時相機保護
水利河道工竣一交地方官便無人經管遂致有
名無實今新修各河情勢既具機宜宜講若不派
員分管一二年間仍歸廢棄殊非仰沭
皇上永垂利頼之至意(臣)查宿州有州同一員州判一
員靈璧縣有主簿一員請將自徐溪口起至符離
集止所有河道並西流黃疃沙溝三閘應交駐劄
徐溪口之州同分管其自符離集起至霸王城止
一切河道並蒿溝桃溝唐溝北山河四閘應交州
判分管該州判向住州南臨涣集今請於伏秋兩
汛移駐時村適中之地以便往來照料冬春仍駐
臨涣以資弹壓又自霸王城以逹陵子湖口並無
閘座有河道四十餘里應交靈璧縣主簿分管仍
將各員所管可道閘座統責成宿州知州總理其
事不可因有分管之員稍為岐視但既設閘座必
得閘夫以司啟閉應請每閘各設四名所需工食
照例咨部支銷如此立定章程則濉河可資保護
查宿州所屬濉河為宣洩清黃諸水之要道前經
&KR0782;墊以致水分南北两股泛溢為患現在既經該
撫體察情形將濉河䦕挑疏浚並將原有閘座修
整以復其舊又將南北两股因勢利導以分其流
更於南北两股河流滙歸濉河處所各設閘座以
備啟閉苐不派員分管隨時相機保衛恐因循遷就
一二年間仍歸廢棄今請自徐溪口起至符離集
止所有河道並西流黃疃沙溝三閘交駐劄徐溪
口之宿州州同分管自符離集起至霸玉城止一
切河道並蒿溝桃溝唐溝北山河四閘交州判分
管並請於伏秋两汛令該州判移駐時村適中之
地以便往來照料冬春仍駐臨涣以資弹壓又自
霸王城以逹陵子湖口河道四十餘里交靈璧縣
主簿分管俱責成宿州知州總轄其事應如所奏
辦理仍令該府飭令該州不時督率逐加查察因
時啟閉相幾蓄積務使永垂樂利毋得因循積習
稍有岐視以至有名無實其每閘應各設閘夫四
名所需工食銀两應令該撫照例咨部支銷仍於
地丁奏銷案内造報戶部查核一奏稱毛城鋪應
責成河員與地方官一體稽查也查濉河所以淤
墊之故實因毛城舖減洩黃水過多所致則毛城
舖實為濉河之關鍵嗣後凛遵
聖訓堅閉不䦕并照奏准之案將口門冲深溝槽填平
上建亂石壩其口門以北之鉗口壩并口門以南
之亂石壩一律修復以節水勢即責成黃河之蕭
碭廳營加謹守護設遇盛漲之年漫灘之水仍不
能不流入濉河應令蕭碭廳先期知會宿州俾經
管各官得以預為防範如有漫灘水發蕭碭廳營
不立時知照或已經知照而管閘各官啟閉失時
俱嚴加參處以儆玩悞務期上下關會聲氣聫絡
則濉河縱有停沙亦易疏濬等語查濉河當毛城
舖之下游上游減洩黃水過多下游必致沙停淤
墊今凛遵
聖訓毛城舖堅閉不䦕又復將口門冲深溝槽填平修
築亂石霸以節水勢固已防維嚴密但水性靡常
若不先事預防恐盛漲之年黃水漫溢仍不能不
流入濉河日久又成&KR0782;墊自應責成河員恊同地
方官一體稽查宣洩以時方為有禆無患應如該
撫所奏毛城舖責成黃河之蕭碭廳營加謹守護
設遇盛漲之年漫灘水發令該廳營臨期知會宿
州俾經管各官得以預為防範如並不知照或已
經知照而經管各官啟閉失時即行據寔查明嚴
加參處一奏稱新修水利河道堤堰閘座宜分别
官辦民修以示遵守也查鳳潁泗各屬新䦕並䟽
浚修整各河大小三十餘道長者二三百里短者
亦不下數十里其間土性不一有老土淤土有淤
沙有沙礓河道工成之後底岸堅實可望經久每
年縱遇雨瀮水冲不無坍䣃而工程亦屬有限又
新築並舊有各子堰或有殘缺均請俟冬令水涸
之後交兼管水利丞倅督率各地方官查明勸諭
附近有業居民一律修築查報不許混行動項致
滋糜費惟查宿州之洪河濉河從前原被黃水淤
墊全是&KR0782;沙今在淤河中開挑成河土性終属虚
鬆一遇雨淋則岸土坍卸一遇風起則浮沙飛揚
將來伏秋两汛大雨時行上游水發两岸被水滙
歸河中難免坍卸&KR0782;墊之患若两岸坍䣃儘可聽
其寬展轉為有益而河底&KR0782;墊則水勢恐有阻碍
必得隨時疏浚庶合機宜(臣)伏讀上年八月内欽
奉
上諭毛城舖為濉河上游欲濉河之無淤墊計惟有堅
閉毛城舖苟非盛漲不得䦕放萬不得已如今歲之
自行漫溢即當於斷流之後將黃水淤沙盡力挑浚
若稍一因循則今年&KR0782;一尺明年即&KR0782;二尺河身墊
高節節阻碍年復一年其淤更甚故逐年挑浚深通
最為要務欽此(臣)於辦理濉河完工後體察形勢熟
籌辦法仰見我
皇上至聖至明無微不在
聖明洞鍳之中誠至當不易永宜服膺遵守者也今濉
河挑淤工費既繁民力不繼應請歸官辦理苐疏
濬挑挖要在隨時估辦必得預撥銀两收貯道庫
以備急需查江寕藩庫有匣費一項原係歸入耗
羡案内以為充公之用每年請撥銀三千两觧貯
廬鳳道庫如遇盛漲之年毛城舗黃水漫溢或雖
無黃水漫溢而每年清水過後於冬初水涸時飭
令該州將洪濉二河有無淤墊逐一查明如有應
行挑浚工叚具文申報道府親臨勘估一面督州
多撥人夫秉公價僱如式䦕挑深通一面通報督
撫臣等委員查察再親加勘騐核實報銷所撥銀
两如有餘剰存為下年之用倘有不足如數在司
庫匣費内找領如或水過未淤亦不許藉端靡費
倘有捏混冐濫情弊查出嚴行參䆒等語查鳳潁
泗各屬新䦕並疏浚修整各河及新舊子堰等工
雖經動項一律修整完固而每年雨淋水冲不無
坍卸自宜隨時勸民修築以節錢糧應如該撫所
奏如有前項些小工程於冬令水涸後交與兼管
水利之員率同各該地方官查明勸諭附近有業
居民自行修築不得混行動項致滋糜費至於按
年䟽浚洪濉二河該撫既稱工費浩繁民力不繼
應准其仍歸官辦題請動項興挑所需疏浚挑挖
銀两亦應准其在於江寧藩庫匣費項下每年預
撥銀三千两觧貯廬鳳道庫備用如有餘剰存為
下年之用倘有不足如數在司庫匣費内找領仍
令該撫將前項銀两俟工部核明准銷之日於年
底彙奏案内造報戶部查核仍令於每歲冬初水
涸時飭令該州將應挑浚工叚報明該府親臨確估
如式䦕挑深通即一面通報該督撫等委員勘騐
核實報銷總期工歸實用帑不虛糜於河道錢糧
均有禆益如有過水未淤藉端糜費捏報冐濫等
弊該督等速即查明嚴行參究一奏稱河道既已
興修完工而民間溝洫亦應次第講求也查安省
凡上承豫徐下逹洪澤湖之正河支河或加開挑
或為疏浚俱經一律籌辦從此可望水勢暢流無
復阻礙惟每州縣之溝洫小河多者一百餘道少
亦不下數十道現在穎屬各州縣及鳳屬之鳳臺
縣因正引支河已經開通而附近士民有將田湖
溝洫公同自行䦕挖以逹正支河者又有自修子
堰建設木橋者此蓋勤力之士民不待勸諭而能
踴躍從事者也至於宿靈虹並泗州歷年被災民
多貧惰又因人心不齊彼此觀望者有之現准部
咨議覆御史吳鵬南條奏宜修水土之政一案行
令酌量查議又議督臣陳宏謀陳奏下江水利案内
上江一體照辦(臣)參酌各議悉心體察應就安省
地方酌擬章程以期立法必行竊惟謀求水利貴
於因地制宜今查鳳穎二府地多平衍宜開溝洫
靈虹二縣及泗州瀕臨湖河地勢低窪可築圩圍
一州一縣之中應開之溝洫若干應築之圩圍若
干某處應先辦理某處從後舉行備細查明分晰
䦕造清册由道府核實通詳立案即交兼管水利
之丞倅協同地方官多方勸諭次第興舉如有本
地慕義急公情愿捐資勷事者請照樂善好施之
例分别奬勵既不可派累滋擾更不可因循怠忽
務期士民踴躍從事庶可行之無弊仍令年終各
將辦過溝洫圩圍各若干由道府勘明詳報將地
方官歸入前條兼銜案内分别勸懲等語查興修
水利首務固在經理幹河之大且要者其次則疏
支渠築圍埂亟湏加意講求因地制宜使水潦有
備而沮洳之區皆可成沃壌本年正月内(臣)部議
覆御史吳鵬南條奏内開各省督撫如有水利農
田之事應行修舉者均令留心經畫酌議具奏又
欽差侍郎裘曰修等議覆督臣陳宏謀條奏内䦕上下
两江水利事同一體其中有應行上江照辦者並
咨安省撫臣遵照辦理今據該撫奏稱安省鳳穎
二府地多平衍宜䦕溝洫靈虹二縣及泗州瀕臨
湖河地勢低窪可築圩圍一州一縣之中應䦕之
溝洫若干應築之圩田若干某處應先辦理某處
從後舉行備細查明分晰造册由道府核實通詳
立案即交兼管水利之丞倅恊同地方官多方勸
諭次第興舉等語均應如所奏行令該撫飭令各
該地方等官多方勸諭次第興舉年終將辦過溝
洫圩圍各若干之處由道府勘明詳報該撫等分
别勸懲報部查辦至如有本地士民慕義急公情
愿捐資勷事者准其照樂善好施之例令該地方
官據實申報督撫按所捐銀數多寡分别辦理如
數在三百两以上者題請議叙如在三百两以下
令督撫司道州縣酌量給匾奬勵一奏稱嚴禁居
民阻水之弊以免河道&KR0782;墊也查水勢順流而下
河底通利則奔騰迅速泥沙不停一有阻遏上面
浮水雖過而河底泥沙漸積甚有關礙乃有沿河
無知村民水發時或於河中竪立木樁拴繫葦箔
捕取魚鰕名曰設籪又有於河水消落或用草土
或用磚石築埂中流戽水取魚且為往來行人捷
徑河底層層阻隔習而不察迨次年水發無人收
拾以致冲蕩滿河每年如此雖有寬深河道亦必
阻遏淤淺臣現飭地方官出示嚴行禁止倘再違
犯枷責痛懲仍押令將阻礙處所如式修整以儆
愚頑併飭道府丞倅有水利之責者一體查察務
期惡習盡除河無阻礙庶免淤淺倘地方官奉行
不力一併參處等語查沿河村民豎樁設籪築埂
戽水不過捕取魚鰕以謀微利原非有心阻遏河
道然習而不察無人收拾積久亦易&KR0782;滯似應如
該撫所奏飭令所屬各地方官出示嚴行禁止但
東南澤國小民多傍湖河溪港而居農隙時或施
罾布網或下籪安籠以收天地自然之利本難禁
其取携况間遇水潦之年乏食貧民臨流採捕亦
足以資餬口倘一概嚴行禁止不特有妨生計且
徒䦕胥役勒索之門應一併飭令地方有司及兼
管水利之員親往詳加體察因時因地善為奉行
凡官河大港關係蓄洩機宜如有築埂立樁實係
阻礙河流者應設法嚴行查禁其餘溪灣港㲼無
關蓄洩處所仍聽民便毋得委之胥役兵丁藉端
需索致滋擾累恭候
命下工部行文該撫並两江總督江南總河一體欽遵
辦理可也奏入報
可
乾隆二十三年七月初二日两江總督尹繼善河
道總督白鍾山奏言接准部文欽奉
上諭尹繼善奏查勘宿桃等屬工程情形摺内有將駱
馬湖尾閭商之河臣早行䦕放使湖面騰空以待汛
水之語此湖河第一緊要之務也湖雖所以瀦衆水
而不為之及時宣洩則停蓄既多鮮有不致漫溢者
向来治河諸臣不思逹其去路而惟恃湖堤以相捍
禦及湖漲難容終致泛溢不收而遠近田廬胥受其
害矣即如洪湖五壩之水由高寳卲伯諸湖以歸江
海本有建瓴之勢乃諸閘之啟閉不時引河之分洩
不暢而下河諸州縣遂瀕罹水患自去春南巡時親
臨指示特命嵇璜專司其事令將車邏南關二壩常
行䦕放又早闢歸江之路以逹其流下河田畆去秋
遂獲豊收今春據嵇璜奏稱高寳二湖湖面寬闊務
使各處引河通流無滯早為騰空湖面迨水勢漸長
即由引河分注從邵伯諸湖入運歸江俾高寳諸湖
不致驟盈等語其所經理頗能恪遵朕訓適合機宜
在該河督等職司疏浚於其中源委亦所深悉然非
朕之諄切指畫則誰肯為此耶今駱馬湖之水由六
塘河下洩而東流入海其河之两岸則宿桃安清海
沭六州縣田廬在焉伏秋大汛民生攸繋若使湖面
早為騰空則汛水之來有所容納盈科後進源源下
注湖水無泛漲之虞而六塘两岸亦斷不至潰决四
出矣豈惟此六州縣之利其瀕湖一帶運道民生亦咸
奏安瀾之慶尹繼善既已商之河臣早為開放尾閭
以為預騰湖面之計應如所奏速行此後每歲大汛
之前應行䦕放時著該總河會同該督先期奏聞以
免因循觀望并將此旨勒石湖濱俾後之司河務者
永遠遵守焉欽此仰見我
皇上睿謀廣運指示精詳實已無處不周無微不到(臣)
等仰體
聖心詳加籌畫竊查駱馬一湖上承東省蒙沂諸山之
水奔騰滙注由六塘河東流入海原期使其暢洩
不致壅滯方為得宜舊例將湖之尾閭冬間堵閉
俟春間粮船過完始行䦕放原為蓄水以濟漕運
也但歴年以來偶值運河水小尚少資其接濟而
水勢充餘之時較多糧船轉運竟無藉於湖水每
年尾閭堵閉之後湖水停蓄不能預先騰空及至
水發之時前者未去後者又來一時宣洩不及以
致漫延為害職是故也(臣)等與各道再四商酌似
應因時變通將冬間堵閉尾閭之制竟行停止使
湖水源源下注將湖面早為騰空縱遇夏秋水發
有地可以容納隨長隨消六塘河堤埝亦可無冲
潰之虞如遇秋冬水小之年必須堵閉蓄水以備
來春濟運再行奏明酌辦如此不但每年啟閉錢
糧可以節省而蓄洩得宜庶於數州縣民田更有
禆益奏入
上諭曰如所議行該部知之
乾隆二十三年七月初四日两江總督尹繼善河
道總督張師載山東巡撫阿爾泰奏言乾隆二十
三年六月初六日准
廷寄乾隆二十三年六月初三日奉
上諭據裘曰修等奏被水地畆已多涸出所有從前奏
請於湖口閘上添建閘座之處應行停止等語從前
尹繼善以運河水漲亟應疏濬是以奏請於該處添
建閘座以資宣洩今復奏請停止其意盖以積水已
消若添建出水閘轉恐於蓄水濟運之法有礙此未
免過計現在積水雖退而運河量不慮無水接濟該
處閘座雖不必添建或酌量運河蓄水尺寸將閘口
迤上之堤留為滚水壩俾蓄洩俱有所資殊更為有
益著傳諭尹繼善等即妥恊查勘辦理再摺内有安
山湖已成平陸之語此湖既成平陸民間自必耕種
現在曾否已經陞科著一併傳諭該督等查明具奏
欽此(臣)等跪讀之下仰見我
皇上睿慮周祥籌畫盡善至意除安山湖陞科緣由(臣)
張師載(臣)阿爾泰另行覆
奏外遵即知會先後齊至韓莊悉心查勘伏查湖口
閘水勢往年以金門水深一丈二尺五寸即湏閉
板收蓄今探量水深一丈三尺五寸較往年尚多
一尺現在宣洩查東省運河自濟寕以北有汶府
等河並蜀山馬踏諸湖之水濟運濟寧以南又有
泗洸等河並南陽獨山微山等湖之水濟運今運
河一帶凡有通湖陡門及支幹各河俱已疏濬深
通將來水小之年亦不慮無水接濟若遇水大之
時湖口閘現止一孔寬僅二丈實慮不足宣洩自
應欽遵
諭旨建設滚壩誠為得宜(臣)等相度地勢擬於湖口閘
迤北六丈之上添建滚水石壩一座口門酌寬三
十丈洩水入河形勢甚為順利其壩脊亦照湖口
閘金門水深一丈二尺五寸為度水大則漫壩宣
洩水小則收蓄濟運庶水有節制於運道民田均
收實益俟奉到
諭旨(臣)張師載(臣)阿爾泰當即欽遵核估撥&KR0833;儧辦奏
入得
旨如所議行
欽定南巡盛典卷四十一
