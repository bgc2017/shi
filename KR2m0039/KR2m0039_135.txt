欽定南巡盛典卷九十八
奏議
乾隆四十四年十一月初七日總理行營事務和
碩莊親王永瑺等奏言恭查乾隆三十年
皇上南巡陸路營盤自山東德州以下因隔站俱有
行宫而江南之魯家莊亦有
行宫是以大城蒙古包帳房等項止令備帶一分所
需駝隻及牽駝兵丁酌敷一分之用辦理應派兵
丁一千名減去三百名止派七百名茶膳房等處
酌量給與駱駝車輛拉船人夫於河兵内揀派應
行備帶銀兩緞疋由戶部内務府具奏帶往三班
侍衛各項官員酌量派往至江南登舟裁減兵丁
止派五百名章京四十員虎鎗侍衛兵丁一百三
十七名内酌派四十名其餘入於三班侍衛五百
護軍數内揀派應給官馬人等俱全行放給随往
大臣官員年前預支春季俸銀兵丁先領兩個月
盤費途中再行補領登舟後大臣官員馬匹各留
家人喂養其拜唐阿兵丁所騎官馬及官駝交與
山東巡撫喂養至存留喂養馬匹所需麩子草料
等項交與山東巡撫酌量採買以備支糶江浙地
方豆石短少或有應行撥濟之處令該撫咨眀山
東巡撫酌量採買運至沂州一帶地方以備支糶
沿途應設臺站由兵部騐眀正站腰站安設令各
督撫於通省驛站馬匹内抽撥備用所有經過道
路橋梁等處各項事宜交與該督撫照例預行備
辦眀年恭遇
皇上南巡陸路俱有
行宫大城蒙古包帳房等項俱毋庸帶往只備帶兩
分尖城蒙古包帳房等項前鋒護軍仍派七百名
其所需駝隻及茶膳房等處所用駝隻車輛交與
兵部酌量辦理牽拉駱駝兵丁亦令酌量足用派
出其拉船縴夫於河兵内揀派應用銀兩緞疋等
項由戶部内務府具奏帶往其侍衛三班各處官
員酌量派往至江南登舟之時令裁減兵丁止派
五百名章京四十員虎鎗兵丁既據該處具奏裁
減止派七十名應照舊例派出四十名當差行走
外其餘入於三班侍衛五百前鋒護軍數内揀派
所有應給官馬人等俱照應領之數全給先領兩
個月盤費途中再行補給登舟後大臣官員各留
家人喂養馬匹拜唐阿兵丁等所騎官馬及官
駝交與山東巡撫喂養馬匹所需麩豆草料高粱
等項交與山東巡撫採買以備支糶江浙地方或
有應需撥濟之處令其咨眀山東巡撫酌量採買
由泝州一帶地方運往沿途安設臺站由兵部騐定
正腰各站令各該撫於通省驛站馬匹内抽撥應
用所有經過地方應辦尖營道路橋梁一切事宜
交與該督撫照例預行備辦其随往大臣官員
年前預支春季俸銀之處俱照上次之例辦理再
上次随往江南之侍衛等因有
恩賞銀五十兩是以未經放給帮貼銀兩查去歲随往
盛京之三班侍衛鑾儀衛章京等除賞銀外仍給帮
貼銀兩此次往還日期較往
盛京日期尚多而侍衛等差使比别項又繁應請仍
照例支給帮銀至管轄存留兵丁家人之大臣及
照料回京車輛之大臣俟臨時請
旨簡派再查登舟後所需馬匹江以北綠營馬匹四千
江以南八旗營馬四千至浙江等處添備馬二千
匹其放給等項交與兵部行知該省照上次之例
辦理其跟随
皇上御舟及催儧拉船縴夫所需馬匹交與該省亦照
上次之例辦理所需船隻俟各該處派定人數具
報總理行營王大臣彙齊移咨該省辦理其放給
船隻交與兵部亦照上次之例辦理
御前大臣領侍衛大臣軍機大臣
乾清門行走大臣侍衛等船隻装載
御馬船隻上駟院侍衛官員鑾儀衛章京批本處奏事
處軍機處侍衛處内閣兵部官員船隻俱照例在
前行走其餘船隻俱令在後行走如有承辦事件
應前行者臨時各該處自行具奏江南河路窄狭
恐其混行擁擠應嚴行管轄著交與派出管船之
大臣會同護軍統領所有船隻行住之處嚴行管
轄浙江省放給馬匹等項事宜亦照上次江南省
之例一體辦理
聖駕回鑾時至德州登陸所有經過地方應辦營盤道
路橋梁等項事宜俱交該督撫敬謹備辦再上次
青州滿洲營預備馬八百匹直隸綠營預備馬一
千匹俱於
回鑾時在德州劉智廟等處更換出京時雖未換馬但
由京城至直隸厰登舟之處共二十八站將及二
千里官員兵丁所騎官馬如不更換一次恐馬力
不無疲乏而兩處共備馬一千餘匹亦覺過少查
四十一年前往山東時除青州備馬八百匹外山
東綠營派馬一千二百匹去時在泰安地方更換
一次又直隸綠營派馬三千六百匹
回鑾時在德州地方更換一次此次應請照往山東之
例青州副都統現備滿營馬八百匹再交山東巡
撫將綠營馬匹内選派一千二百匹共馬二千匹
在於泰安地方預備去時官兵所騎馬内如有實
在疲乏者准其更換仍交直隸總督於綠營酌派
馬二千匹在於德州預備
回鑾時更換如此辦理似可少省馬力再上駟院拜唐
阿太監等所騎馬匹留於河北官給草料喂養不
惟需人照管而小人混生事端亦所不免此次除
上駟院帶往圈馬仍照舊例喂養外所騎官馬七
百匹同兵丁所騎官馬亦應交與山東巡撫一體
喂養是否允協恭候
命下之日交與各該處遵照辦理奏入報
聞
謹按是奏内登舟後所需馬匹江以北綠營馬四
千江以南八旗營馬四千照上次之例辦理一條
查據本年十二月十八日兩江總督薩載奏眀八
旗營馬向在江以南應差綠旗營馬向在江以北
應差乾隆三十年將軍容保等咨眀總理行營處
將八旗營馬改於江北綠旗營馬改於江南今次
業經照依上屇之例辦理似毋庸再為更易復蒙
奉
旨准行謹附識於此
乾隆四十四年十一月十六日兵部奏言恭照眀
春
聖駕巡幸江南各處䭾載什物所需駝隻經(臣)部查據
武備院覆稱需駝三百五十餘隻茶膳房需駝四
十隻途次預備更換駝共七十五隻以上該駝四
百六十餘隻現在直隸喂養官駝六百三十九隻
除照數撥用外尚剰駝一百七十餘隻據太僕寺
咨稱預備尖城需駝七十餘隻途次更換駝十隻
上届因官駝不敷係僱覓民駝䭾載此次現有餘
剰之駝自應令其照數領用再查此項駝隻日給
亁銀一錢在槽喂養自䭾載之日起停止亁銀只
給空草一束是駝隻負重之日轉無料豆飼喂長
途重載未免易致疲乏竊查駝亁向照旗馬一例
支銷地方官備辦草豆又係預購本有寬裕(臣)等
酌議應於各駝日支亁銀内每隻各節省銀二分
積存報部遇有䭾載差使擬於官給空草外令各
該地方官每日辦給料豆一升資其飼喂作正開
銷毋庸另籌以節糜費如蒙
俞允所有此次各處應需駝數行知沿途按照程期與
草束一同備辦仍令牽駝官員照料兵丁如數領
喂並令該管大臣不時稽查俾得實濟所需豆價
即於樽節銀内抵算還項如此稍為變通以在槽
之有餘補負重之不足駝隻得以保其臕力長途
不致疲斃而䭾載一切什物亦不致稽遲有悮至
随圍木蘭口外各處均有水草牧放仍應照舊例
辦理奏入報
聞
乾隆四十四年十一月二十二日總督倉場戶部
侍郎雅德等奏言恭查乾隆三十年
聖駕南巡因河道糧艘正在盛行之際應需随時料理
經前任倉場侍郎温福蒋炳奏請
欽派一人随往奉
旨著派温福欽此眀春恭逢
翠華南幸沿途
御舟經過一切軍民船隻欽奉
諭旨俱不必停避仰見
皇上重視運務體恤商民之至意惟是春間北漕經過
山東閘河夏初南漕過淮渡黃均湏随時料理伏
祈
皇上於(臣)雅德(臣)蒋賜棨二人内派出一人随
駕前往奏入
上諭曰著派蒋賜棨
乾隆四十四年十一月二十三日山東巡撫國奏
奏言恭照眀春
聖駕南巡經(臣)恭繪程站總圖開眀道路橋梁清单奏
蒙
聖鑒(臣)復委道府覆加查勘各處橋梁有止湏酌量水
面修建其河灘亁地止湏修墊馬頭不必多費工
料通計照上届可撙節正副橋梁二百八十二丈
三尺又加平原縣之趙王河長清縣之六律莊河
墊台北沙河界首西沙河以上四河春初並不存
水止湏修墊涵洞毋庸建設橋梁計可節省撙辦
正副橋十二座不特工歸實用亦免承辦官浮開
冐銷之弊奏入報
聞
乾隆四十四年十一月二十四日兵部奏言據護
軍統領咨稱准武備院咨開眀春
聖駕南巡需用水營黃布城帶往二分或用官駝䭾載
或僱覓民䭾之處請示到部(臣)等伏查上屇水營
備用黃布城係随大城一路行走至江南徐家渡
由該省僱備騾頭過河接替䭾載眀春
聖駕南巡現經總理行營王大臣奏准大城毋庸帶往
只帶尖城二分自京至直隸厰一路俱有
行宫其水營黃布城一項於陸路並無應用之處若
仍用駝隻䭾載前往勢必多派官兵牽拉行走往
返徒滋煩費(臣)等酌議請將此項水營應用之黃
布城交沿途驛逓先期運送之直隸厰飭令該處
地方官敬謹收貯届期轉交
行營護軍統領支搭應用其
回鑾時山東一路水程尚有需用之處應仍在江省僱
備騾頭内撥用其應用數目屇期由
行在兵部酌量挑選核實辦理庶運送較為便捷於
領用駝隻亦多節省恭候
命下(臣)部行文各處遵奉施行奏入報
聞
乾隆四十四年十一月二十九日永瑺等奏言據
山東巡撫國泰具奏所有留於山東喂養之馬駝
請就近在於江南之衆興集地方喂養一摺奉
旨令(臣)等議奏欽此(臣)等會議據國泰奏明年
聖駕渡黃後所有官兵騎乘及䭾載馬駝留於河北喂
養查從前俱在徐家渡接收分派山東之嶧縣滕
縣鄒縣濟寧州蘭山縣莒州沂水等七州縣喂養
俟
皇上回鑾前數日趕往徐家渡交納但馬駝四千餘匹
若趕回山東往返千有餘里徒勞馬力茲與兩司
議得眀年春
皇上渡黃後應留河北之馬匹著江南委員分營接收
交眀山東派出文武各員即在江南之衆興集地
方喂養以便臨時就近交納至所需草豆查淮安
揚州一帶地方所種俱係粇米稲草不合喂馬仍
由山東採買草豆運送備用其棚槽等項江南雖
有但此次喂養兩月有餘為日較多現在會商兩
江總督如江南省不能全備即交與山東委員辦
理亦属易行不致有悮查前經(臣)等具奏明年
皇上南巡
聖駕登舟後大臣官員等俱各留家人喂養馬匹拜唐
阿兵丁等所騎官馬官駝交與山東巡撫分喂今
國泰既稱江南桃源縣之衆興集地方距徐家渡
不及百里而可以立營之高阜所在甚多請將此
項馬駝就近接收在於彼處喂養甚属順便應照
國泰所奏眀年春恭候
皇上渡黃後拜唐阿兵丁等所騎官馬官駝應留喂養
者即令江南接收交與山東委員在於衆興集地
方喂養所需草豆麩子高粱仍由山東採買陸續
運送至棚槽等項現據署兩江總督楊魁咨稱業
經交與桃源縣在林家庄兩處預備馬槽一千具
此外倘有不敷所有增辦馬槽價銀及所用民田
應給籽種銀兩為數無多即由江南省開銷毋庸
山東省分償還亦應照該署督所咨辦理奏入
諭如議行
乾隆四十四年十二月十三日鴻臚寺奏言恭照
眀年
皇上南巡經過沿途地方文武各官應於幾十里以内
接送
聖駕之處伏候
訓示奏入
上諭曰著照向例在三十里以内接送
乾隆四十四年十二月十八日尚書公福隆安等
奏言恭查上屇
南巡随往江浙大臣官員兵丁執事人等奏眀統以六
千馬匹核計随往餘俱留住眀春
聖駕南巡所有随往渡黃上船人數據該各處册報共
三千零五十四人(臣)等按其品級之大小及差使
之緩急照向例酌量分派共需馬五千四百八十
七匹尚未及奏眀統以六千馬匹核計之數至渡
黃以及各名勝處原奏派馬俱在四千匹以内今
照原奏或按人減馬或按差減人渡黃時需馬三
千六百六十一匹名勝處需馬三千六百四十七
匹俟
命下時交部行知兩江總督查照并交兵部照例辦給
馬票一面知照各該處將单内随往名勝處所減
派人數自行通融辦理至船隻一項仍令該督遵
照舊定章程將預備
上用船隻及装載
御用什物等船敬謹預備其随往官兵人等需用船隻
仍按從前奏定船數將現在該省所有船隻照单
内人數分别派撥至浙省應如何給票監放之處
即照江省之例辦理應令兩江總督轉行浙江地
方遵照妥辦奏入報
聞
乾隆四十五年二月三十日閩浙總督三寳等奏
言恭照
翠華幸浙
聖駕由石門何家橋至海寧
内廷主位應由石門先至杭州除派衢州鎮總兵官
常泰布政使國棟寧紹台道王站柱嚴州府知府
木和倫跟随外應否再派大員之處理合繕寫綠
頭牌請
旨恭候
欽定遵行奏入
上諭曰不必再派
乾隆四十五年三月初五日刑部奏言乾隆四十
五年二月十四日奉
上諭朕鑾輅時巡乘春行慶而清理庶獄矜恤尤深用
沛德音式敷愷澤所有江蘇安徽浙江三省恩詔後
軍流以下人犯俱著加恩各予減等發落因昭肆眚
施恩至意欽此仰見我
皇上稽古省方
恩膏叠沛
温綸之覃被如春億兆之歡騰載路前奉頒發
恩詔條欵各直省軍流以下人犯已蒙
皇仁俱著減等此次
巡幸江浙所有該三省
恩詔後軍流以下人犯又蒙
聖慈矜全誠格外之
殊恩難邀之
曠典恭查乾隆二十七三十等年
皇上巡幸江浙欽奉
恩旨軍流以下人犯各與減等發落經(臣)部奏眀除叛
逆緣坐強盜免死發遣家奴吃酒行兇棍徒生事
擾&KR0675;用藥迷拐子女開窑誘賣為從并例應給披
甲人為奴及擬遣之積匪猾賊搶竊滿貫及三犯
竊盜擬絞緩決減等及偷刨人參私鑄十千以上
為從不及十千為首并擬遣新疆以及由新疆改
發内地等項人犯俱属情罪較重不准減等外其
餘尋常軍流以下人犯一概分别減免奉
旨依議今恭逢
恩旨應請仍照乾隆三十年之例除緣坐等項情罪較
重人犯毋庸查辦外改發新疆人犯情節較重亦
毋庸查辦外其江蘇安徽浙江三省一切尋常軍
流遣犯并犯該發遣黑龍江寧古塔及雲貴兩廣
不在前議條欵之内者情節與軍流相等事犯在
恩旨以前應請一體減為杖一百徒三年徒罪人犯概
減為杖一百襍犯准徒總徒人犯逓減一年已經
到配決杖徒犯即行釋放迯徒并免緝拿枷杖人
犯俱行寬免應刺字者并免刺字應追賍者仍行
追賍其應減軍流遣犯内已犯未審已審未結已
結未詳及已經起觧計其程限尚未到配者均照
例准其會
赦減等再江浙之人有在他省犯案逓回原籍追賍發
配者今既在籍適逢
恩旨亦應一體准其減等其他省之人罪犯軍流逓發
江浙者與江浙之軍流不同未便濫邀
曠典至該三省題咨到部尚未核覆及嗣後到部之案
核其事犯在
恩旨以前查與
赦欵相符者(臣)部随案聲眀分别減免俟
命下日(臣)部行文各該督撫遵照辦理奏入報
聞
乾隆四十五年七月初四日大學士公阿桂等奏
言本年
皇上南巡所有沿途接
駕之文武廢員奉
旨令(臣)等會同查辦除文職佐雜以下武職千總以下
並休致降調及曾經
賞銜加級並貪酷永不叙用餘罪未經納贖各員遵照
向例扣除外又四十二年以後緣事各員遵
旨毋庸辦理所有應行查辦之文武各員(臣)等將吏兵
兩部參革原案詳悉秉公酌核其中或案情較重
或事出有心者亦均行扣除今止檢出文職十二
員武職二員查照向例摘叙緣事略節繕寫清单
恭呈
御覽伏候
欽定奏入
上諭曰交該部行文調取来京於迴鑾後十月内帶領
引見
乾隆四十五年十月初六日兩江總督薩載奏言
恭照今春
翠華南幸扈從官兵人等應需乘騎馬匹經(臣)調撥江
南營馬三千八百匹江西營馬四百六十餘匹随
營伺應各營馬匹應差日久難免倒缺若照常例
辦理所領大報馬價不敷購補且沿途喂養豆草
較之在營時不無多費例支草料銀兩亦不敷用
上届乾隆二十二及二十七三十等年節次恭逢
聖駕南巡均經前督(臣)尹繼善奏眀差峻之後於通省
各營實&KR0757;馬數中酌量情形暫缺十分之二三將
例准報倒馬價及缺馬草料銀兩按月存留公處
通融補苴於一年之後再行購補足額荷蒙
聖恩俞允今次随營應差馬匹事同一例差峻後臣典
提(臣)李奉堯往返札商仰體
上軫恤兵艱至意通行各營循照上屇之例按各處
情形將額馬暫缺十分之二三以所存馬乾通融
歸補沿途添喂草料并為補買馬匹之用俟眀歲
夏間動支積存缺馬草料及例准報倒馬價銀兩
委員出口採買馬匹於冬間回營補足缺額之數
其有差峻馬匹照常堪以騎&KR0757;並未報倒無需暫
缺營分亦即據實辦理如此酌籌調劑既於兵丁
毫無苦累而眀年即行補足馬數仍無虧缺所有
各營應差馬匹照依上屇通融辦理緣由(臣)謹循
例奏眀奏入報
聞
乾隆四十五年十月初十日薩載奏言竊照乾隆
四十五年恭逢
聖駕巡幸江省
行慶施惠億兆歡欣一切預備事宜先經前督(臣)高晉
查照上四屇章程分别增減設局辦理(臣)接任後
仰體
聖心諸從儉樸不敢稍事增華
清蹕所經舉凢水陸營盤橋梁道路與夫
行宫名勝夫馬船隻等項所需經費悉動
帑項發辦絲毫不累官民因此次差務相距上屇乾
隆三十年
南巡已隔十五年之久各工不無應湏修整見新又淮
北之桂家庄林家庄龍泉庄三處旱營改建
行宫三座(臣)與各撫(臣)并總局司道周歷查勘派委
平日辦事幹練之員詳細確估分别辦理内有因
工程實在&KR0008;舊必需拆修需費稍多者即量為加
增有工程尚属堅固祇湏稍加修葺不使過為糜
費此外各項事宜照依往例預備有費與上屇相
符者亦有上屇有而今次未辦或應酌減者均經
預籌估定飭辦並專派道府丞倅往来查催(臣)復
随時親詣各州縣指示辦理凢動支正項各欵俱
於差前預估報部其餘随事随時由總局耑案估
詳經(臣)與撫(臣)核眀批准方許動辦差竣後即定
限飭造報銷清册送局核與預估相符及耑案詳
定並臨期飭令增辦改辦有案可稽者均予准銷
其有不在預估或用數逾於估數又無禀詳批定
案據係地方官自辦者槩不准其銷算各項料物
有差後應湏變價者即令照估折變歸欵總期帑
不虚糜官無浮冐民無滋擾茲據江寕蘇州總局
各司道核明造册報銷(臣)復細加核算例應報部
動支司庫正項銀十五萬二千六百五十七兩零
較上屇少用銀二萬餘兩循例由撫(臣)會核
題咨請銷其各項添新修舊工程随工陳設并磚石
橋路夫船車騾等項計用銀五十一萬一千九百
九十八兩零現在分欵造册咨送軍機處查核查
上屇咨報軍機處核銷銀四十二萬六千餘兩今
次雖多用銀八萬五千九百餘兩因有淮北添建
行宫三座共用銀八萬九千五百餘兩以之核除比
較上屇用數仍属有減無增所動銀欵查有乾隆
四十三年荷蒙
恩賞運庫銀三十萬兩又藩司並糧道庫内充公閑欵
項下存有海門廳解繳天南沙地價銀五萬四千
四百六十兩零又通州節年馬厰公租銀七千一
百一十六兩零又原任運使邊廷掄解繳積存養
廉銀二萬兩奏奉
硃批留充地方公用又各属觧存留漕費銀八千二百
三十七兩零又松太二属塘工平市銀五千六百
七十六兩零又各年減存行月盈餘銀三萬六千
九百三十二兩零以上各欵共銀十三萬二千四
百二十餘兩均係在外充公閑欵堪以撥充差務
之用祇少銀七萬九千五百七十餘兩查乾隆四
十五年復蒙
恩賞運庫銀十二萬三千七百九十二兩零除動支銀
七萬九千五百七十餘兩外仍存
恩賞銀四萬四千二百一十六兩零應請留為下届差
務之用此外尚有上屇乾隆三十年差案
恩賞用存銀六千四百四十三兩零及河庫撥觧水利
平餘銀一萬三千八百二十七兩零二共銀二萬
二百七十兩零經前督(臣)高晉奏眀發典生息以
為歲修差案工程并看管人役飯食之費現仍存
典生息照案辦理所有差案銷算逐細查清造册
報銷緣由相應會同江蘇撫(臣)閔鶚元恭摺具奏
奏入報
聞
欽定南巡盛典卷九十八
