端肅奏議卷六
明馬文升撰
災異事
准本部咨該准禮部咨前事該廵撫湖廣都察院右副
都御史徐恪題據湖廣布政司呈據長沙府申據善化
二縣申切照本縣地方自弘治八年二月以來天雨不
降高阜去處未曾翻耕即今苦竹開花實如麥米楓樹
生李實黃連樹生黃瓜苦蕒菜開蓮花七日方纔凋謝
備由轉呈到臣會同廵按監察御史鄭惟恒議得凡物
之生各有常性今當地方旱沴之餘土木併興之際而
山林園圃草木多開異花生異實戾性之常厥妖甚異
斯固微臣失職之咎亦由民力難堪怨聲沸騰有以致
之也除洗心滌慮思過補愆及行都布按三司一體痛
加修省等因具奏抄出該本部備查近年以來天鳴地
震星殞如輪冰雹屢降天火時發夏霜隕禾等項災異
歴考傳記以詳厥罰上請皇上修德以弭天意及要行
兩京文武羣臣各竭乃心殫乃力勤臣職以奉朝章修
人事以回天意期交盡乎修弭之道用少裨於宵旰之
憂凡事關乎治理聽條奏以舉行等因具題節該奉聖
旨是弭災之道在修人事事關朕身的當自舉行爾兩
京文武羣臣并各處鎮廵三司等官尤當痛加修省勉
盡職務共回天意毋事虚文欽此欽遵備咨到臣除痛
加修省勉盡職務及本部合行事宜另行條奏外臣聞
上天以生物為心人君以子民爲責故自古帝王之治
天下未嘗不以飬民為本以順承乎天心蓋天下之安
危係生民之休戚而生民之休戚又係乎安飬之何如
耳民得其飬自然飽食煖衣向仁慕義雖有變故卒保
無虞而國祚靈長民失其飬則賦重役繁愁苦嗟怨遇
有小釁遽至離心而國勢寖弱成周嬴秦足可為鍳後
之有天下國家而為斯民之主者烏可不加之意哉洪
惟我太祖高皇帝膺天眷命奄有萬方知保天下在得
民心故惓惓以安飬斯民為念立綱陳紀無一政而不
在於飬民發政施仁無一事而不寓乎仁愛貪官汚吏
之害吾民者必重置於法豪宗巨族之殘吾民者必大
治以罪列聖相承率遵是道所以百餘年來海内晏然
災異少見民之感德浹於骨髓淪於肌膚無異成周之
世也仰惟皇上嗣登寳位愛民之心實同乎舜禹仁民
之念遠繼乎祖宗無一令之不善無一政之或乖宜乎
兩儀奠位而萬姓咸若三辰順序而百榖告成夫何近
年以來乃有前項禮部所陳各處奏報災異數者之中
惟地震一事攷之前代固有震者未若今日連年震之
不已而海内俱震草木之妖固不能無未見今日併生
一府又在同時此皆災異之甚者且變不虛示必有其
應由人事乖於下斯天變應於上然而致此者固皆臣
等不職所致實由賦重役繁小民不得其所之所感召
耳何以知之什一而税古之常制今之田畝十税八九
且宣德正綂年間宗藩位少武職未多江北布政司税
糧撥付邊方京倉上納者每石價銀不過五六錢多係
布絹之𩔖來京糴買未嘗專要銀兩而有司倉存收者
俱收本色其運之數十之四五近來宗藩位多武職太
濫邊務方殷禄米去其大半小民之糧盡數改撥京邊
二倉上納每糧一石少則用銀八九錢多則用銀一兩
一二錢俱要煎掣淨銀豊年用糧八九石方得易銀一
兩歉年則借取富室收後加倍償還間有空間地土又
被各王府及勢要之家占為莊田催租之人百般科害
控訴無門往年京師倉庫錢糧易於上納邇年使用之
錢過於所納之數若至絲綿花絨闊布大絹一切物料
交納尤難非經攬頭小民不敢上納所以在京米糧雖
賤價值日增每一布政司該徵銀百萬餘兩而備用馬
價抬柴夫役京班及司府州縣官柴薪皂隸驛遞馬驢
船隻又該銀數十萬兩而買辦顔料織造縀疋供用之
物不在其數江南兌運京倉并各衙門糧米運至京師
者每正糧一石亦該二石之上甚至三四石者今年如
是明年亦如是歲歲如是無有了期桑棗鬻之已空而
絲絹猶徵田畝賣之已盡而税糧猶存逃亡人戸税糧
併於見在人戶代納收成已畢而枵腹啼饑者比比皆
是隆冬墮指而赤體號寒者處處皆然衣食不足罔知
禮樂風俗日見其澆漓人心日滋其奸偽子詈其父習
以成風弟毆其兄恬不為異究其所由社學久廢人不
讀書以致如斯賦重困民未有甚於此時者也好逸惡
勞人之常情古之帝王遂民所欲今天下之民河南者
因黃河遷徙不常歲起人夫五六萬每夫費用盤纏銀
一二兩逐年挑塞歲以為常近因河決張湫有妨運道
欽命内外大臣往彼修築又起河南山東人夫不下二
十萬所費錢糧不可勝計皆出自小民膏脂江南蘇松
等府挑濬河道亦曾起人夫二十萬即今南北直隸河
南山東沿河沿江燒造官磚及湖廣前後修蓋吉興岐
雍四王府該用人夫匠役不下五十餘萬江西前後修
盖益夀二王府今山東青州修蓋衡王府二布政司亦
該用人夫數十萬先修者三年之上尚猶未完後修者
方纔興工先後用銀豈止數百萬兩今兩廣用兵民之
供運軍餉者又不知用夫幾何山陜二西人民供給各
邊糧料終歲勞苦尤甚他方及僉派天下各王府校尉
厨役齋郎禮生每當一名不數年必致傾家蕩産且洪
武年間封建諸王惟秦晉等十府規模宏大壯麗將以
懾服人心以固藩籬其餘諸王府俱各差減蓋恐費民
財而勞民力也永樂宣德年間亦皆如是以後年間修
蓋各王府方纔寬大宏麗一府有修蓋二三次者北方
府州城闊民稀拆毁軍民房屋不致太多今江南府分
多有依山順嶺傍河臨江城小人稠自唐宋以來未曾
封王軍民居住相傳數代生齒日繁今聞差去内外官
員止照北方王府周圍墻垣丈尺及起蓋軍校營房有
將軍民房屋拆毁十之二三者甚有拆去四五分者斬
山平地多傷風水軍民蕩析其居無所歸着訴告之言
盈於道路嗟怨之聲徹於上穹加以做工人夫暴露日
久萬一積怨恐生他虞即今在京各項工程亦衆操軍
連歲少休多有累及逃亡及在外司府州縣并各邊總
兵等官非奉奏准明文擅動軍民修蓋不急衙門非禮
祠廟及耕種自已田土做造私已器皿者亦多裏河一
帶直抵南京平昔俱有聽撥拽送馬快船隻等項人夫
近因三次親王之國預備接應人夫又不下數十餘萬
聽候日久飲食不足尤爲困苦役繁民困未有甚於近
歲者也賦重役繁二者併行則民力豈有不困民財豈
有不竭欲望遂其生飬豈可得乎民既流離困苦不得
其飬則上天生物之心有未遂矣人君子民之責有未
盡矣灾異之來未必不由於此賦税之重勢至於斯固
不可已但價值亦當少減工役固不可已緩急亦不可
不節王府之修固不可不加宏麗亦不可不計地之廣
狹而斟酌損益此等事情關繫甚大若不早為處置誠
恐年復一年上恬下嬉灾異之示或不可弭而意外之
虞難保必無合無通行各處鎮守廵撫總兵并都布按
三司官員今後各要上思朝廷委任之重仰體皇上恤
民之仁邊倉糧價斟酌定奪比前量減銀數而各邊管
糧官亦不可多收及行仰所屬凡遇分派夏秋税糧之
時將京邊二倉糧料先儘上戶次及中戶起運下等人
戸俱作存收或折納闊布嚴禁里書人等不許那移作
弊致有不均其徵收之時亦要酌量緩急預定期限陸
續設法催納不許要譽逞能嚴刑峻法逼民逃竄其桑
棗有遭荒歲砍伐巳盡者亦要申明祖宗舊制着令照
丁栽種務臻實效以復民之恒産其提調學校官員亦
要修舉社學之規慎選教讀之人各里凡民子弟俱要
入學誦讀孝經小學并御製大誥俾知孝弟之道法度
之嚴以復民之常性廵撫官尤宜振肅紀綱倡率所屬
凡利所當興弊所當革可以養民之生者一一舉行貪
官在所當去汚吏在所當黜可以蘇民之困者悉要振
作視民如巳之子節財如巳之肉使民無啼饑號寒之
苦得遂仰事俯育之天如有盗賊生發小則設法撫捕
大則調軍剿滅毋致滋蔓貽患地方其於委任斯無所
負其大小衙門若有應合修造工程事干動支錢糧起
倩人夫數多者務要奏奉明文次第合應修蓋小小工
程亦要申禀廵撫等官示下方許修造其餘一切不急
之務一毫不許擅科一夫不許擅役及行各邊鎮守分
守等官除修邊外不許擅撥操軍修理一應淫祠私宅
公館等項并耕種田土做造器皿重勞士卒廢弛武備
如有故違通許廵按御史指實具奏提問如律上請定
奪情重者文職照坐視民患事例降調叙用武職照私
役軍人事例降級發落通行京通二倉内府各庫局内
外提督廵視等官并各邊監督官員各要嚴加禁約官
攅庫斗人等不許刁難納戸掯勒財物仍乞勅工部轉
行湖廣江西先次差去修蓋各王府内外官員如果工
程未完作急修蓋完備若是已完即便回京不許在彼
遷延虚費供給有傷民財仍請勅三道分投齎付今次
差去湖廣江西山東修蓋各王府内外官員及請勅彼
處鎮守太監廵撫都御史廵按御史公同相度今次所
修王府各府城内地方有無空闊如果城闊人稀其周
圍墻垣丈尺并宫殿衙門一應房屋照式起造分毫不
可有減若是城狹人密别無空地周圍墻垣不必拘於
北方王府周圍丈尺徒使府内空地太多以後致令起
蓋離宫别殿臺榭遊玩去處致惹事端有違祖訓且使
軍民嗟怨其合用木植等料着令匠作斟酌相度而用
不許因爭小忿將長材故意截短勞民重買有稽工程
其督工官亦要撫恤人夫時其飲食不可太急及索要
財物若墻垣宫殿基址大工修築已就將原起人夫或
分班做工或疎放一半不許盡數拘留致生疾病因而
死亡有傷和氣内外官員仍每半年一次具奏要見造
完工程若干用過物料若干見在做工人夫若干不許
似前遷延歲月久勞民力工部仍查内外節年修蓋派
出料物若干工程巳完未曾送納者即係多餘之數准
作後來應用不必再派有司寬其一分則民受一分之
惠若然民雖不能盡遂休飬亦可少蘇困敝一二前項
事情國家安危所係臣叨任大臣荷國厚恩上在輔君
德下在固邦本而國之安危尤其當慮臣久知生民困
苦邦本不固每欲上陳恐涉越職輒復中止今當灾異
迭見之際復奉綸音事干治理許其條奏臣若不以實
奏聞而徒事虚文甚非人臣以道事君之義伏望皇上
覽臣所言如果有益生民有裨治道斷自宸衷俯賜施
行更乞益遵祖宗之訓益篤愛民之仁節財用省造作
以培植邦本崇正學抑邪術以端澄聖心庶幾天意可
回災異可弭而國家萬萬年無疆之基業實在於是矣
臣干冒天威不勝戰慄恐懼惓惓為國爲民之至爲此
具本親齎謹題請旨弘治八年八月二十一日題
陳言申明職掌清理刑獄事
陜西道呈刑科抄出大理寺右寺右評事魯永清奏竊
聞刑者民命所關刑清則化行化行則民用和睦而百
順至否則天降災譴而百異興自古君天下者未有不
以刑獄為重也仰惟皇上初登寳位維新治化首頒明
詔大赦天下是以久禁囹圄者悉蒙大造之恩犯至死
刑者多獲再生之德中外歡騰華夷稱慶和氣乍周於
兩間嘉祥已彌於六合故郊祀一舉而瑞日增輝籍田
一耕而靈雨即降是皆聖德和氣感召之所致也太平
休徵何以加此將見五榖豐登刑期無刑誠有在於今
日臣幸際明時備員法曹顧所司者刑名所專者參駁
不敢越職妄言謹以目擊耳聞弊所當革有關職掌竝
不便事件條成五事上凟天聽伏乞優容採擇施行等
因具本該通政使司官於奉天門奏奉聖旨該衙門知
道欽此欽遵抄呈到院除均地方以便審錄一件行移
吏部施行及遵律令以平刑罰等三件先已詳議具奏
外内一件詳律意以重大辟節該伏覩宣德三年三月
初四日欽奉宣宗皇帝勅諭内載聖人制刑罰用昭天
討以弼治化刑罰當則天道和平人心悦服國家天下
並受其福否則感傷和氣災沴百出是以古者帝王必
慎簡刑官我國家稽古為治建三法司自祖宗以來慎
重人命務在恤刑欽此及讀大明律保辜限期内一條
以手足及他物毆傷人者限二十日以刃及湯火傷人
者限三十日折跌肢體及破骨墮胎者無問手足他物
皆限五十日莊誦再三不能無疑夫鬭毆成傷既立辜
限則辜外身死當依本條今律云辜内因傷死者以鬭
毆殺人論該載巳明其在辜限外及雖在辜限内傷已
平復官司文案明白别因他故死者又若各從本毆傷
法該載亦明今問刑衙門未審據何所見遇有毆傷辜
外死者不分原傷有無平復輙依毆殺之條坐以絞罪
恐非律文之意曰辜外因傷死者不合償命則死者何
辜誠如所云則辜限一條可以刪去矣何用保辜哉况
本條又云若折傷以上辜内醫治平復者各減二等辜
内雖平復而成殘癈篤疾及辜限滿日不平復者各依
律全科切詳立限之意原以限滿為期若傷未平復辜
限一日不滿雖笞杖之輕未敢便决蓋恐被傷者死必
令償命則杖刑難贖若辜限已滿傷未平復雖徒流之
重就便斷决隨即發遣且限滿不平復毆傷必重有死
之理若該償命豈肯遽以毆傷全科其罪乎假有毆人
至篤疾該杖一百流三千里仍將犯人財産一半斷付
篤疾之人飬膳設使被毆之人限滿不平復既將犯人
坐以全流又斷以財産若斷後被毆之人因傷身死復
坐以死則非惟立法無有紀極而前之已流斷付財産
又何所處乎今笞杖徒流悉依此斷獨辜外死者不依
此條何其不考律意而矛盾若是也及覩墮人胎條内
註云墮胎者謂辜内子死者乃坐其雖因毆若辜外子
死者各從本毆傷法不坐墮胎之罪以此推之則辜外
因傷死者不坐以死明矣謹按太祖高皇帝制律之時
屢詔大臣更定新律至五六而弗倦者凡欲生斯民也
後又勅刑部尚書劉惟謙重會衆律以協厥中每一篇
輒繕成書上奏揭於西廡之壁親御翰墨為之裁定雖
笞杖徒之輕尚歴歴明著其罪若辜外因傷死者律該
處死必明定其罪如何又云各從本毆傷法乎昔待制
馬宗元之父馬麟毆人致死雖在辜限四刻之外尚不
抵死蓋以刑主欽恤法無久近我祖宗立法初意正在
於此故名例律云凡稱日者以百刻又曰八十以上十
歲以下犯反逆殺人應死者議擬奏聞取自上裁九十
以上七歲以下雖有死罪不加刑夫五刑之條莫重於
反逆殺人矜其老幼猶不加刑况鬭毆不過一時忿怒
彼此交爭初無殺意比之謀殺故殺不同所以特立辜
限若辜外因傷死者一槩坐以絞罪是與辜内因傷死
者之罪無異矣豈祖宗欽恤之意乎傳曰死者不可復
生斷者不可復續一或失當則刑斯濫矣昔高宗以刑
不濫而致中興寇凖以刑不平而為旱魃刑之所繫如
此可不慎歟書曰罪疑惟輕與其殺不辜寧失不經又
曰欽哉欽哉惟刑之恤哉此之謂也伏乞斷自宸衷或
勅都察院會議奏請通行内外問刑衙門今後問擬鬭
毆辜外因傷死者罪名合無照依辜限條内該載擬罪
難復仍依鬭毆殺人律條科斷務求至當永為定規毋
曰行之已久難以更改如此庶欽恤稱情人心悦服而
辜限一條不致虚設矣查得先該本院奏為講明律意
以重民命事近年以來兩京法司官員或由進士初除
寺正寺副主事評事或由知州行人就陞員外郎郎中
而御史亦多知縣所除到任之後未經問刑就便斷獄
公差所以於律條多不熟讀律意亦不講明所問囚人
不過移人就律將就發落笞杖徒流縱有所枉為害未
大至於人命一有所冤關繫非輕有將強盗窩主未曾
造意同謀官吏因公毆人致死本無挾私故勘而俱擬
斬罪者本係故殺却擬鬭毆殺人絞罪者其他以是為
非以重作輕且以法司尚然則其餘府州縣衛所囚犯
枉抑而死者又不知其幾何此皆原問官員律學未講
律意未明之故也乞勅兩京法司堂上官督令所屬天
下都布二司督令斷事理問及浙江等按察司官竝各
府推官各要將大明律條熟讀講解深明其意不許似
前忽略置而不講其問囚之際參錯訊鞠務在得其真
情方纔取招議罪之時尤湏原情定擬不許輕易致死
有冤抑獄成之後難以分辯明白等因具題奉聖旨是
欽此巳經通行欽遵去後今評事魯永清奏稱前因臣
會同刑部尚書何大理寺卿馮等計議切惟條律之設
肇自往古我朝斟酌最為適中互相鬭毆若於虚怯致
命去處被傷即時身死者律有明條固不暇論其餘致
傷有輕重所以辜限有遠近保辜者毆人成傷保其犯
人之罪責令醫治被傷之人恐其致死使彼此各全其
生也律曰辜限内皆湏因傷死者以鬭毆殺人論律條
甚明固無别議又曰其在辜限外及雖在辜限内傷巳
平復官司文卷明白别因他故死者各從本毆傷法且
其者變於先意及者事情連後是言若在辜限内傷巳
平復不因毆傷别因他病死者止擬毆傷本罪不坐毆
殺之條曰别因他故死者從本傷法則限外因傷死者
雖不明開以鬭毆殺人論而其意亦甚明矣不然何以
折傷以上又曰辜限滿日不平復者依律全科且折跌
人肢體致成殘癈篤疾尚流三千里又將犯人財產一
半斷付被傷篤疾之人飬膳若因毆人頭傷風從頭瘡
而入限外死者既不坐死又不斷付財産而止擬毆傷
流罪則是於死者反輕於生者反重不惟死者含冤於
地下而彼孝子慈孫亦抱恨於生前矣再考祥刑要覧
載待制馬宗元之父麟毆人被繫守辜而傷者死將抵
法宗元推所毆時在限外四刻因訴于郡得原父死者
蓋唐律文云保辜限内死者依殺人論限外死者依本
毆傷法無别因他故字樣於我朝大明律保辜條内文
意自不同也但人多不肯講明往往引宗元為說而致
疑耳且人命至重律文之意況限外因傷而死者擬以
鬭毆殺人絞罪自國初至今已踰百年若有所疑前人
豈不具奏合無今後凡鬭毆傷人如前折跌人肢體毁
敗人隂陽破人骨墮人胎斷人舌等傷官司責其保辜
限内不能平復纏綿至於限外而死情真事實者仍擬
鬭毆殺人絞罪原問衙門臨時備由奏請定奪其辜限
内傷巳平復官司文案明白别因他故死者務與推究
真情力為辯明不許拘於限内畏懼原告刁潑將被告
之人一槩問擬死罪致有冤抑有傷和氣庶於律意不
違而刑罰罔濫事體歸一而法司有據緣係申明律意
及奉欽依該衙門知道事理未敢擅便謹題請旨
選輔導豫防閑以保全宗室事
切惟親莫親於宗室法莫嚴於祖訓宗室奉藩循理恪
遵祖訓者朝廷親親之恩為益篤縱欲敗度有違祖訓
者朝廷黜罰之典所必加昔周武王克商之後以其弟
管叔蔡叔監殷後二叔挾殷之武庚以叛流言以傾王
室故周公奉命東征誅管叔而囚蔡叔孔子恕之鄭莊
公弟叔叚因母寵愛莊公不早防閑封之於鄢縱彼所
為候其惡深舉兵伐之如克常人春秋譏之一則事干
宗社而示天討之公一則不豫防閑而虧親親之義或
恕或譏此天下至公之法而萬世之不可易者也洪惟
我太祖高皇帝天生至聖龍飛淮甸袪除前元奄有中
夏掃一時之陋俗回百代之醇風功德之盛遠符堯舜
有非後世之所能及故本支蕃衍亦非前代之所能比
封建諸王藩屏王室藩王之子封為郡王郡王長子襲
封郡王諸子俱為鎮國將軍以漸而降世為奉國中尉
藩王府内官設承奉正副各一員典寳典膳典服各所
正副各一員内使六名各門門正門副各一員内使司
藥二名司弓矢二名外官設長史司左右長史二員典
簿一員其餘審理典膳奉祠典寳紀善良醫典儀七所
各有正副官二員伴讀四員教授一員内外各設官以
理一國之政彼時俱遴選才識老成之人以充其任而
輔導之方甚嚴王若有過先責輔導官員所以各王讀
書樂善保守其國而稱賢王者甚多縱欲敗度而被黜
罰者間有自正統年間至今除秦晉蜀襄淮德吉徽崇
等府并新封興岐等府内官不闕外其餘王府内官有
闕不行具奏有一府止有承奉一員至全闕不補者宫
門傳事多係女人其他郡王府亦無火者往來傳事俱
係外人凡百出入尤無禁忌雖有藩王其郡王并將軍
有係尊属或族屬頗疎者雖知所為非禮不敢戒諭輔
導官員不敢諫正其鎮廵三司官員懼其捏奏欺侮離
間動輙差官勘問亦不敢具奏所以肆其所為有潛蓄
異謀而烝淫不道者有強擡軍民子女而打死人命者
有骨肉相殘而致成讎敵者有密取外人之為嗣者有
呼喚樂妓入府姦用者甚至宫閫不肅致生外議者其
他將軍有潛入富樂院宿娼者或與市人飲酒賭博者
以致禄米揭借於人而衣食不足鞍馬全無而徒步於
市及至事發差官行勘事多不虚因違祖訓事干宗社
有不終其天年者有幽之高墻者有削去爵秩者有革
去禄米者况醜惡之事傳之天下聞之四夷又恐史冊
書之貽譏後世誠有玷於朝廷若使原設内官不闕其
員早為扶持輔導外官各得其人早為諫正藩府親王
肯為戒諭而鎮廵等官豫為具奏豈有前項之事哉欲
其懲治於巳敗而示黜罰之典莫若保全於未然以全
親親之仁如蒙乞勅各藩王除本府内官不闕不必具
奏外其餘闕少内官内使者明白具奏闕内官若干員
内使若干名仍乞勅司禮監於相應内官内使内擇其
老成讀書者具奏照闕給賜前去以後有闕具奏除補
互相維持府事其合用衣服飲食等項本府照例關給
使之得所不許凌辱䧟害其郡王府每府給賜内使二
名專管宫闈事務及關防門禁其長史紀善伴讀教授
乞勅吏部今後有闕務要訪察國子監并在外有學行
儒官除授如藩王所為未善長史等官從容諫正如其
不聽再三匡諫事情重者如再不聽密切具奏其郡王
所為不合禮度者教授藩王密切戒勉如再不聽藩王
具奏事情輕者降勅切責若事干宫闈重者差内官皇
親前去體勘至日密切處置不宜露泄於外若係外事
仍差内官并法司官前去勘問藩王有過專罪輔導官
員郡王有過專罪内使教授如此關防事無過舉其藩
王府輔導官員亦要逐日請王於書堂内講讀經史王
子王孫亦要講讀習禮若各府將軍有前項所為者各
府郡王自行禁治若藩王郡王府互相容隱不行禁治
許鎮廵等官將所為不法之事會本着實具奏上請區
處其藩王府選用多人務要具奏奉有明文定其名數
方許於本府軍校之家選用不許過數亦不許強買民
間子女郡王將軍使女俱照會官奏准事例存留若擅
自買用女子及名數過多或令外人入府者許鎮廵官
參奏長史教授降調遠方任用若樂工縱容女子擅入
郡王府及容留各府將軍在家潛行及軍民旗校人等
敢有與將軍賭博誆騙財物及擅入王府教誘為非者
事發邊遠充軍色長依律問罪革去管事保全宗室莫
過於此臣叨任大臣每見宗室所為不善事露容之則
違祖訓所以不能保全者多臣切憫之故敢冒昧上言
伏望聖明留意俯賜施行宗室幸甚為此具本親齎謹
題請旨弘治九年四月初六日具題
陳情乞恩休致事
切念臣猥以寒微遭逢盛世歴履中外四十餘年官濫
叨於極品報無補於涓埃每懷尸素之慙恒切覆餗之
懼去歲臣年七十例該致仕巳嘗懇乞歸田以避賢路
奏奉欽依卿累朝舊臣方切委任正宜盡心職務豈可
引年求退不允欽此實皇上圖任老臣人惟求舊之盛
意也臣伏覩綸音感激益切雖隕首糜身無以為報臣
遭遇聖明千載竒逢况荷寵榮復踰涯分正當罄竭疲
駑勉圖報稱但臣自今春以來兩目昏花腰痛耳鳴加
以疝氣舉發脾胃虚弱精神頓減於前時思惟不及於
往日勞心之久輙生暈昡貌雖未甚龍鍾年實踰於古
稀近冒風寒亦覺衰老况臣職掌係干兵機萬一事有
所誤罪將何辭若不再乞退休恐來冒濫之譏不能全
臣終始之節伏望皇上憫臣衰老曾效犬馬微勞容臣
致仕俾得生還閭里少延殘喘數年臣不勝感戴天恩
之至為此具本親齎謹具奏聞伏候勅旨弘治九年十
月十二日奏
端肅奏議卷六
