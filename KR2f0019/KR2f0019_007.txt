端肅奏議卷七
明馬文升撰
修飭武備以防不虞事
切惟天下之安危係武備之修否武備修則四夷知懼
盗賊歛跡而天下安否則四夷恣横奸雄窺伺而天下
危矣昔殷高奮武於荆楚周宣講武於洛邑故詩書稱
之以為盛事語曰天下雖安忘戰則危易曰君子以思
患而豫防之蓋言有天下者武備不可一日而不修也
李唐之末武備廢弛終致藩鎮之亂趙宋之季兵馬衰
弱卒有金元之厄載在史冊昭然可攷洪惟我太祖高
皇帝膺天眷命以武功定天下以文德綏太平雖當投
戈息馬之期未忘練武防邊之念故私役一軍者有重
罰私借一馬者有禁例凡有興造竟不勞軍三十餘年
四夷賓服海内晏然迨我太宗文皇帝嗣承大業遷都
北平密邇蠻夷其於武備尤為注意彼時精兵數十萬
健馬數萬匹親閱教練無少怠忽故出塞千里敵人遠
遁威武之振前代罕及自宣德年間以後老將宿兵消
亡過半武備漸不如初至正綂年間天下無事民不知
兵而武備尤廢所以十四年有土木之厄至今讐恥未
雪邇來軍士消耗十去四五雖嘗差官前去清理亦多
上下因循虚應故事終不能充足原數矧京衛軍士内
府各衙門匠役占去數萬之上見在者不滿七八萬江
南之兵大半運糧其餘多在沿海備倭江北之兵亦有
運糧之數其餘俱各來京操備而陜西山西之兵亦多
戍守各邊所以腹裏衛所城池空虚無軍防守一遇小
寇多不能支往年京師之兵俱在五軍三千神機三大
營操練後因征調一時不能齊足所以設立圑營常有
精兵十二萬分為十二營不許别項差役專一蓄飬銳
氣遇有征進就便啓行此外天下再無兵馬可調重加
優恤尚以為遲近年以來多撥做工每占一二萬之上
其工有一年不完者甚至二三年不完者每名僱工等
項月用銀一兩一二錢行糧糶賣不得食用負累疲弊
率多逃亡見在者強弱相半在京軍士疲困未有甚於
此時也且武備之修固在乎軍尤藉乎馬洪武永樂年
間京衛於空野官地置立牧馬草場而在京各營草場
不下數千餘頃夏秋之間足堪牧放春冬又全支料草
以備餵飼所以馬皆肥壮堪以調用即今京營牧馬草
場俱被勢要之家或親王占為已有亦有被軍民開耕
占種者凡遇馬匹下場牧放無處存住未及一二月即
那往西山一帶四散趁牧中間多有潜回原衛之數一
時調用卒不能齊秋冬雖支料豆一石軍士艱難多有
預賣與人况六個月止關草二個月每月止折與銀二
錢通不彀一月支用且人無食必死馬無草必斃天下
糧儲以供京軍天下草束以供戰馬二者缺一不可今
軍俱支糧馬不支草夏秋既無草場牧放冬春又無草
束餵飼軍士艱難無力辦草欲馬之不死實亦為難所
以團營馬匹常死二萬之上雖有朋合椿頭銀兩亦不
能買補十分之二見操馬雖有三萬餘匹中間老病不
堪騎操者亦多戰馬消耗莫有甚於此時也且克敵制
勝固在乎士馬精強尤在甲兵之堅利近年在京盔甲
厰所造軍器每見守衛軍人披帶盔甲其甲中不掩心
下不遮臍葉多不堅袖長壓肩全不合式盔尤太重即
今京衛軍士常操弓矢多係自置弓力不過一二斗矢
長不過七八把平昔尚不能射遠加以披甲在身手不
能舉新關之弓豈能開射縱射不過數十步而止其刀
尤短小亦無鋒刃别無長兵可以禦敵雖有神鎗習亦
未精凡遇大敵率多敗北天下衛所成造軍器除沿邊
宣府大同遼東寧夏甘凉陜西山西四川雲南兩廣外
其餘浙江福建江西河南山東南北直隸衛所軍器料
價多被管局官員侵欺入已間有成造者徒費物料多
不堪用一遇查盤大半損壞那移搪塞有名無實况去
歲内府戊字庫軍器被火燒燬數多見在者不知幾何
兵器不精亦莫有甚於此時也雖軍馬充足甲兵堅利
若將不得人尤難制勝方今將官除京營總兵俱蒙朝
廷簡命外其餘各邊將官雖有曾經戰陣謀勇兼資操
持可取善撫士卒者但中間多有貪利害軍年老有疾
而士論不歸者本部已嘗奏行天下各該大小衙門官
員各舉將材以備任用近有舉到之數亦不過常流求
其堪任大將者甚少大抵多係膏粱子弟罔肯習學韜
略操演弓馬一聞推舉多尚奔競及至臨事莫展寸籌
但恐出衆竒才或混在行伍潛伏草野亦未可知將不
得人亦莫有甚於此時也夫使軍馬甲兵充足將官得
人若操練無方兵無節制又何以成克敵之功哉今京
營教場操練軍士射箭舞牌之日多走陣下營之日少
所以坐作進退之不知攻殺擊刺之不熟雖習舞刀而
刀法未諳雖習放鎗而鎗法不知至於馬匹猶未操演
蓋四月下場十月赴營未久天寒即為住操所以馬多
生拗臨敵之時欲北而南欲東而西求如邊馬之嫺熟
蓋亦霄壤之不侔矧鞍轡銜勒無一可取操練未精亦
莫有甚於此時也且國家所恃以安者惟在軍馬精強
甲兵堅利將官得人數者而已今既如此謂之内治之
修誠未之信况今天鳴地震連年不巳草木妖孽歲時
迭見象不虚示必有其應禍福安危相為倚伏近日北
敵大衆近邊遞送番書要來進貢中間詞語驕倨必以
三千人俱入不要減去一人似有啓釁之意既而俱各
遁去不露形跡且北敵之性小盛則掠大盛則侵今既
不來進貢又不侵掠安知其不示我以弱而緩我邊備
以潛蓄大舉入寇之謀乘隙而動乎夫京師以大同宣
府為藩籬大同宣府至京師不過數日之程邊墻之外
即係夷地至若密雲薊州尤為密邇本邊軍馬雖強然
亦分守各路兵分勢寡理之自然倘賊大舉入寇全藉
京兵以為應援今天下武備廢弛已甚而京師武備又
復如此若不早為修飭誠恐年復一年愈加廢弛不無
有誤國家大事伏望皇上處常思變居安慮危念京師
軍馬乃朝廷自將之兵居重馭輕防奸禦侮所係甚重
今後凡有興造各該衙門官員不許奏討團營軍士做
工敢有故違許科道官指實劾奏置之于法更乞天語
丁寧著為定例其坐營把總等官務要曲加撫恤不許
擅役科害敢有不遵事發照依内外提督大臣欽奉勅
諭内事理發落其三大營做工官軍各該管工内外官
員亦要督令作急修完不許似前遷延因而私役賣放
以致軍士受害往往逃亡其團營仍查照弘治二年該
司禮監太監韋泰同臣等選軍之後奏准事例每營再
行揀選十分精銳馬軍步軍各二千員名以為上等之
兵遇警動調撥營前去免致又行挑選遷延數日不得
起行有誤應援其逃故之數本部仍通行各該清軍官
員用心清理如不及數考滿之日不許陞用庶兵有所
飬勇於赴敵而逃亡亦少矣仍望皇上念戰馬為國家
所重草場乃戰馬所資乞降勅齎付見差清查京衛牧
馬草場給事中御史等官并伍軍三千神機營各選差
年老知識草場所在官一員隨同給事中等官前去將
永樂年間原撥各營牧馬草場拘集地隣人等從公取
勘四至明白就為丈量每營原該地若干頃内巳耕種
地若干長草堪以牧馬地若干巳耕者要見何人管業
係親王管業者另撥無礙地土補還退出草場牧馬其
餘不分内外勢要官員俱要退出若係軍民私自耕種
者取問如律丈量之後四至埋立封堆仍於各該教場
官廳内䜿立石碣將四至鐫刻在上永為查照自後再
不許一人奏討如有故違許科道劾奏治罪今後馬軍
敢有將該支料豆預賣與人及將官馬僱與人騎坐者
事發俱於教場門外枷號半月滿日仍送法司問罪與
僱馬之人照例罰馬一匹親管官員若有侵欺料豆一
二石者照常例發落五石以上及擅撥馬五匹與人騎
坐者事發降一級料豆至十石馬至十匹以上者降二
級仍調外衛帶俸差操其軍民職官人等若有私賣軍
士料豆下倉關支至二十石以上者事發俱發邊衛充
軍更乞勅戶部將京營馬匹春冬六月支與草束三個
月一月本色草束二月折色銀兩每名月支與三錢尤
望皇上以兵器為士卒衛身克敵所資乞勅工部通查
内府各庫見收軍器共有若干遇警有無彀用是否堅
固如有不足乞勅内府兵仗局成造精緻盔甲腰刀斬
馬刀長牌弓袋各二十頂副把面工部差官送去浙江
福建江西河南山東南北直隸廵撫官處無廵撫者送
鎮守廵按官處交收各將所屬衛所并有司該辦軍器
物料徵收一二年之數或見收在官并拖欠未完查追
完備於本布政司收貯直隸俱於各府收貯布政司去
處委三司堂上官江北直隸俱於淮安府江南直隸俱
於蘇州并太平府北直隸於真定永平二府就委各府
知府并各衛管局官員提調却將各衛所局匠通取到
於布政司并前定府分軍器局内免造長鎗四根折造
斬馬刀二把團牌改造長牌照依發去式樣併工成造
其弓箭俱照宣德正綂年間弓要絲綿寸扎外用堅漆
甲面俱用厚密青白綿布釘甲俱用火漆小釘若有造
作不如法者三司并各府衛委官照依織造叚疋事例
恭問降級發落若已造完陸續差官運送來京工部會
同本部官看驗總送内府各庫收貯專備從調官軍領
用以後前項司府每二年俱照此例攅局成造一體運
送赴京照前看驗交收庶軍器可用不致有誤本部仍
通行内外各衙門大小文武并科道官及天下鎮守廵
撫廵按三司并府州縣等官各查照本部先今事理但
有習熟韜略弓馬絶倫或有出衆竒才堪為將官者不
分行伍士卒或草野之人俱聽擢用有司以禮起送赴
部本部通將節次所舉未用將材并原係將官後因緣
事不係失機革去責任者會同五府各部都察院通政
司大理寺六科十三道官逐一評議某人可任主將某
人可任副將某人可任恭將某人可任守備某人可任
方面具名奏聞挨次斟酌推用舉到竒材另行會官考
試照武舉事例具奏擢用其舉到將材若有奔競請託
者終身不錄各官亦要用心訪察務得實材不許一槩
濫舉有孤朝廷廣求將材盛意庶將官得人任用竒材
不致遺棄更乞勅團營提督内外大臣今後凡遇春秋
三九月常操之期早為具奏行令欽天監選擇吉日務
在十五以裏不許過期其操習規矩遵依洪武永樂年
間操法五日之内走陣下營二日演習武藝三日軍中
號令全在旗幟金鼓其執旗掌金鼓之人務選年力精
壮耳目聰明者造冊在官不許頻換教演之日務令軍
士目識旗幟耳聽金鼓令其旗東則東旗西則西隨其
所指千隊如一鼓動則行金鳴則止行止合節萬軍無
錯至若斬馬長刀摧鋒破敵全藉此器京營原無教師
合無行移陜西鎮廵官於在城操軍内揀選十分諳曉
馬步刀法者二十四名應付口糧脚力差官管送來京
於十二營每營撥與二名於各千原習大刀軍人内選
出三五名令其習學待其通曉其法却令專教本千軍
士以一教十以十教百以百教千自然習熟原取陜西
軍人俱各放回仍查本營操軍除神鎗刀牌外其弓箭
手共若干員名於内府該庫收貯各處布政司運到歲
造官弓内每名給與一張各隨力之強弱以揀弓之硬
軟務要日逐用力開弓時加演習日久自然射能及遠
而堅甲可透寇賊知懼不敢輕衝其馬匹尤要加意操
習使馳逐合度不致生拗鞍轡之𩔖俱要堅固整齊庶
便於馳驟可以克敵夫數者之中將得其人為要若兵
馬精勇軍器堅利而又將得其人再加以倉廩充實雖
有外侮不足慮矣臣等職掌兵政因兹北敵窺伺中國
武備未修日夜憂惶寝食弗寧故敢掇拾武備之緊要
冒昧上陳伏望聖明留意俯賜施行宗社生靈不勝幸
甚緣係修飭武備以防外患事理未敢擅便謹題請旨
禁伐邊山林以資保障事
職方清吏司案呈切惟帝王之有天下禦外侮固頼乎
兵威之盛亦藉乎山川之險故周漢都關中得四塞之
固而國祚綿延趙宋都汴京無險阻之利而敵寇憑陵
仰惟太祖高皇帝龍飛淮甸奄有萬方定鼎金陵綂馭
夷夏其於四方之險無所不飭而於北敵尤注意焉故
於甘肅大同宣府大寧遼東俱設都指揮使司并於寧
夏設立數衛以屯重兵又建封肅慶代谷寧遼等王以
為第一藩籬其寧夏有賀蘭山黃河之險復自偏頭鴈
門紫荆歷居庸湖河川喜峰口直至山海關一帶延袤數
千餘里山勢高險林木茂密人馬不通實為第二藩籬
而居庸關迤東又命太傅魏國公徐逹修理數年尤為
完固封疆之險非前代之所能及迨我太宗文皇帝肅
清内難纉紹鴻圖以為金陵雖古帝王之州終是偏居
一隅河北之地切近外夷精兵健馬甲於天下若非建
都難保無虞乃遷都北平三面而制天下且易於控制
外方神謀睿筭亦深且遠矣永樂宣德正綂年間邊山
樹木無敢輕易砍伐而外夷亦不敢輕犯自成化年來
在京風俗奢侈官民之家爭起第宅木植價貴所以大
同宣府窺利之徒官員之家專販筏木往往僱覓彼處
軍民糾衆入山將應禁樹木任意砍伐中間鎮守分守
等官或徼福而起蓋淫祠或貽後而修造私宅或修蓋
不急衙門或饋送親戚勢要動輙私役官軍入山砍木
牛拖人拽艱苦萬状怨聲盈途莫敢控訴其本處取用
者不知其幾何販運來京者一年之間豈止百十餘萬
且大木一株必數十年方可長成今以數十年生成之
木供官私砍伐之用即今伐之十去其六七再待數十
年山林必為之一空矣萬一外寇深入將何以禦是自
失其險阻而撤其藩籬也靜言思之實可寒心本部雖
嘗節次奏准請給聖旨榜文發去沿邊張掛曉諭禁約
軍民人等犯者俱發烟瘴地面充軍但立法在乎上而
行法在乎人今鎮守等官已既縱人採取何以禁約軍
民年復一年誤事非細案呈到部仰惟我國家遷都北
平密邇邊境綏靖之道固賴乎邊兵亦藉乎山險山險
之要林木為先居庸關左右山後林木實乃天險為我
藩籬近年以來砍伐過半各該守臣既不行禁約又縱
人採取倘年久山空萬一有警將何以禦伏望皇上以
邊患為慮以險阻為念乞降勅大同山西宣府延綏寧
夏遼東薊州紫荆密雲等處鎮守等項太監覃平孫振
劉正陸誾張睿屈進韋朗田亮奉御羅能總兵官神英
馬儀劉福陳輝李俊李杲恭將熊岡王志都指揮張原
廵撫都御史侯恂楊謐張敷華劉忠韓文張岫魏富張
琳并天夀山守備太監主定都指揮解端各思上報朝
廷之恩下副委任之重照查本部節次奏准事例各行
所屬分守守備備禦等官并各府州縣掌印官員各要
嚴加禁約該管官旗軍民人等俱不許擅自入山將應
禁林木砍伐販賣違者取問如律俱照榜例押發南方
烟瘴衛所充軍其分守守備備禦并府州縣官員敢有
私役軍民人等砍伐山木或起蓋官私房屋或饋送勢
要之人或令子弟赴京販賣者事發恭問畢日軍職俱
降二級發回原衛所都司終身帶俸差操不許管軍管
事文職俱降邊遠叙用鎮守并副參等官違例擅令軍
人或縱居民砍伐山木者聽彼處廵撫廵按并在京科
道官指實劾奏治以重罪若廵撫廵按知而不舉一體
究治仍於應禁林木山口伐木經過河道緊要去處差
委能幹官軍守把除内外官司奉有明文修理營造筏
運官木并小木柴炭查驗明白照舊通放外其餘私自
販賣等項大木經過即便拿送合干上司依律究問筏
木盡數入官敢有容情縱放者事發俱問受財枉法贓
罪庶法令嚴明而山林不致其砍伐險阻不失而京師
實資其保障緣係請勅沿邊守臣嚴飭險阻以保障京
師事理未敢擅便謹題請旨
刊印武書以作飬將材事
切惟人君之治天下文德武備相資并用武備莫先於
將將得其人則武備自修兵威丕振可以懾伏四夷潛
消奸宄矣且古之為將者必學之於師十數年而後成
非一朝一夕所可得也蓋兵法始於黃帝本之井田其
來已久禹征三苖誓師之詞兵法已具其後周之太公
吳之孫子齊之穰苴魏之吳起漢之張良唐之李靖皆
學兵之久而號知兵今武經七書皆諸子所作其詞古
其義奥世之講明者少雖兩京設有武學以教幼官并
應襲舍人但教官亦多常流不能講明七書之旨况我
朝機密兵書有禁人不敢習所以將材甚為難得近該
本部節次奏行内外大小衙門訪舉但有諳曉韜略堪
為將官者起送來京經今許久未見舉薦一人目今除
在京各營提督武職大臣出自將門韜略素諳固有其
各邊將官亦止是或號令嚴明或弓馬熟閑或持巳頗
廉或愛軍頗仁者求其洞曉韜略謀勇兼資如古之名
將者亦不多見昔宋因有契丹西夏之患最重武備累
命儒臣編集兵書其目實繁獨武經總要一書乃宋仁
宗命天章閣待制曾公亮等編定仁宗自為之序頒賜
内外武職重臣其中所載戰陣攻守行兵布營邊防地
里一切器具與夫軍中合用事宜酌古凖今靡不該載
武職官員若肯熟讀講解存之於心施之於事雖不如
古之名將亦可克任邊方重寄况不係機密兵書在律
條亦所不禁各處不敢擅自鏤板所以武職官員多未
得見間有抄謄舊本字樣亦多差訛國家承平日久武
備漸弛將材乏人邊事雖非趙宋之比固不足慮但西
北外夷與我密邇自古所不能滅屢為中國之患萬一
有警勢甚猖獗倉卒之間邊乏良將將何以禦臣等職
典兵政國家安危所係若不作飬將材於今日何以得
之於將來日夜思惟無以為計欲學武事莫先此書如
蒙乞勅内閣儒臣撿尋如有古本武經總要校正明白
上進仍乞勅司禮監將此書從新刊板務在字樣真正
用好紙刷印數百部頒賜兩京公侯伯都督武職大臣
并各邊鎮守總兵太監廵撫都御史及副恭遊擊守備
内外官員并本部及兩京武學各一部令其如法收貯
在各邊者永遠相𫝊凡遇交代不許帶去及損壞遺失
各官務要時時觀看十分精熟毋得視為虚文若罔聞
知廵按御史時常查考若有帶去損失者亦要追究下
落庶武經廣布將材可得而兵寄不至乏人矣緣係刊
武書以作飬將材事理未敢擅便謹題請旨弘治九年
月日題
端肅奏議卷七
