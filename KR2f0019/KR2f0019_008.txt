端肅奏議卷八
明馬文升撰
陳情乞恩罷歸田里以弭天變事
照得弘治十一年十月十一日夜清寧宫災烟熖障天
其勢甚大此非常之變異也仰惟皇上嗣登寶位以來
敬天法祖勵政勤民聲色之不邇貨利之不殖無一事
而不合乎正道無一政而不恤乎軍民雖古堯舜之君
天下亦不過此宜乎和氣召祥災異罔見然而近年各
處奏報天鳴地震等災異歲無空月今皇城之内猶有
此災變驚及九廟悸逮重幃此固上天仁愛皇上示此
儆戒欲皇上側身修行以保億萬年無疆之洪圖實亦
由臣叨任保傅濫居尚書職掌兵政係國安危學術疎
寡德望淺薄不能陳善閉邪以匡輔聖明奉宣德意以
康濟天下所致且古者國有大災人君固當修省必策
免不職大臣以應天變臣實居大臣之列况年踰七十
精神衰憊不能任事竊禄瘝曠宜在所免伏望皇上痛
思致災之由重加修省之誠先將臣罷歸田里另選賢
能以充厥任庶天意可回而災變可彌矣臣不勝戰慄
恐懼俟命之至為此具本親齎謹具奏聞伏候勅旨弘
治十一年十月日奏
懇乞天恩容令休致以保晚節事
照得臣先因年滿七十累乞休致俱未蒙俞允頃因星
變復欲上請歸田以應災咎但念清寧宫工役未及告
成又值邊方多警奏報填委未敢遽陳緣臣今年七十
有四聰明日減精力日耗強持衰憊之體久忝密勿之
班尚寬汰斥有妨賢路乞放歸田里以終餘年等因具
本奏奉聖旨卿宿望老臣方隆委任豈可遽求休致宜
盡心職務不允所辭欽此欽遵臣伏覩綸音仰荷聖明
圖任舊臣弗忍棄去臣不勝感激雖隕首糜軀無以為
報但七十致仕國典具載臣之叨冒已踰四年思罄報
國之忠遂失進退之宜處事乖方致來物議况兵部職
掌戎務係國安危臣衰老才識昏庸加以近來疝疾舉
發痰喘壅盛委的不堪任重伏望皇上俯徇愚悃容令
致仕全臣晚節不勝感戴天恩之至為此具本親齎謹
具奏聞伏候勅旨弘治十二年十月初六日奏
復乞天恩憐憫衰疾容令休致以全晚節事
臣近以居官四十九年年已七十有四不能任事有招
清議乞放歸田里以終餘年等因節該奉聖旨卿宿望
老臣方隆委任豈可遽求休致宜盡心職務不允所辭
欽此欽遵又該臣奏委的衰老有疾久妨賢路乞容致
仕以全晚節等因該奉聖旨朕以卿耆德舊臣已有旨
勉留宜安心供職毋再固辭欽此欽遵臣以兵部係軍
政衙門邊報并常行公事繁冗日逐題奏事件用印臣
有疾不能朝參已將原掌印信咨送本部定奪該本部
題奉聖旨印還着馬文升掌欽此欽遵又該臣奏宿疾
舉發一時調理未痊恐致有悮部事所據印信乞命本
部佐貳官暫且掌管候臣病痊之日另行具奏定奪等
因節該聖旨卿有疾暫免朝參在部用心辦事印信照
舊掌管欽此欽遵臣伏覩節奉綸音不勝感激雖粉骨
糜軀無以為報切思盡忠報國人臣事君之大本進禮
退義仕者始終之全節况七十致仕令典攸存臣年滿
七十以來累上封章懇乞休致俱未蒙俞允兹復陳情
乞歸田里再荷勉留兩辭印信又蒙暫勉朝參在部辦
事此皆皇上天地委曲覆冒之恩不遺枯朽之意也伏
念臣本庸材荷蒙列聖洪恩官叨保傅職掌兵戎幸逢
皇上備堯舜之德撫盈成之運臣過蒙委任所以寢食
弗遑職掌之外累上封章期德澤流布威武奮揚内安
黎庶外攝四夷少輔雍熙之治仰酬知遇之隆此臣之
愚忠素志天地鬼神之所共鍳者也豈敢輕棄禄秩甘
就閒散而辜皇上之恩但臣委的衰老加以疝疾舉發
艱於步履非醫藥所能治療一時不能赴部本部邦政
所司係國安危臣如仰遵成命勉強支持倘誤國事關
係非輕微臣始終之節罪責之加亦何惜哉是以昧死
懇陳伏望皇上憐臣衰老有疾曾效犬馬微勞照例容
臣致仕得以生還田里少延殘喘數年臣舉家不勝感
戴天恩之至為此具本令家人馬浩親齎謹具奏聞伏
候勅旨弘治十二年十月二十八日奏
賞勞官軍激勵銳氣事
照得大同宣府延綏三鎮軍士數年以來遊奇兵大同
者常往延綏策應隔涉黃河數百餘里宣府者亦往大
同應援延綏却來大同截殺少則一二月多則三四月
馬匹倒死隨要追陪及各鎮城堡見在操守馬步官軍
俱係聽調按伏防禦殺賊之數馬軍常出朋合買馬銀
兩委的十分艱難加以邊地苦寒誠為可憫自弘治元
年荷蒙朝廷溥賞銀兩弘治十年又蒙欽賞遊奇官軍
之後至今數年未沾恩澤今大寇近邊勢甚猖獗軍威
挫損士氣消沮正係激勵人心奮勇效力之秋伏望皇
上重念邊軍艱苦斷自宸衷將三鎮操備防守馬步官
軍并偏頭關遊兵每員名量賞官銀若干兩其三鎮遠
調出征遊奇二兵勞苦尤甚亦合量為加賞以濟困敝
則彼心感恩思報而奮勇克敵矣但此等恩典出自朝
廷非臣等所敢擅擬伏乞聖明裁處緣係乞賞邊軍以
激勵銳氣事理未敢擅便謹題請旨弘治十三年四月
二十五日題
成造堅利甲兵以防邊患事
照得克敵制勝固在乎官軍之奮勇尤在乎甲兵之堅
利甲不堅則不能以遮矢石兵不利則不能以挫賊鋒
故古人云甲不堅是以其卒與敵也盖言不以人命為
重而喪於敵矣然則有天下國家而欲盛武備以捍禦
強敵者其甲兵豈可以不堅利也哉本部向因天下衛
所年例成造軍器有名無實徒費錢糧俱不堪用已經
奏准行移内府兵仗局成造盔甲腰刀斬馬大刀長牌
弓箭等項發去浙江等都司團局照樣成造已有解到
之數俱為可用今看得凡京營官軍每遇出征止關與
軍器局所造盔甲其甲中不掩心下不遮臍袖口太寬
又多壓肩不掩心則不能遮矢䄂寬壓肩則不能開弓
且重二十四五斤而甲葉不堅軍士豈能披之而盔尤
平常甲面布多藍色不以盛軍容而振軍威臨敵誠為
誤事况今邊方多事正係繕甲利兵之日臣文升任南
京兵部尚書參贊機務之時南京軍器局所造軍器每
年内外守備參贊官員親詣本局試驗其甲頗堅甲面
布色亦青但甲亦重二十斤以上袖亦壓肩不知前項
軍器置之何用即今京庫闕少盔甲如蒙乞勅兵仗局
成造上樣盔甲各二頂副腰刀二把其甲重十八斤盔
二斤半發與兩京軍器局令管局内外官員照樣成造
務將甲葉冷端數百錘使之十分堅固擲地有聲方為
得法甲面務要青布用火漆釘釘之若用線穿者其線
亦要精緻而盔要低矮不宜太高亦須端到自不生鏽
在京軍器局所造軍器合亦照南京事例團營提督内
外官并工部堂上官每年公同給事中御史試驗一次
如有不如式者令其依式成造其給事中御史仍照舊
例按季試驗若有成造不如法者許其具奏罪坐管工
官員仍行南京工部查勘南京軍器局所造軍器各有
若干具數作急回奏應否行取前來備用工部徑自具
奏定奪臣等職掌兵戎亦司軍器况官軍戰陣勝負係
乎甲兵堅利何如故敢僭陳伏乞聖明留意俯賜施行
臣等不勝幸甚緣係照樣成造堅利甲兵以防邊患事
理未敢擅便謹題請旨弘治十三年五月十一日題
乞恩憐憫衰老容令休致事
近該本部咨該准禮部咨為星變事近聞欽天監奏有
彗星之異中外臣民皆相𫝊駭况雲南地震之變尤異
尋常即今邊方告警敵情叵測天時人事實切憂思是
皆文武大小官員不能仰承德意勉修職業致此變異
乞勅内外臣工勉圖修省等因備由轉行到臣除痛加
修省及時禦敵安邊合行事宜節次具奏外又准吏部
咨兩京六部等衙門堂上官俱係大臣中間衰疾未副
人望者行令各官自陳等因前來照得臣成化二十二
年任兵部尚書未幾改南京兵部參贊機務成化二十
三年十一月欽蒙聖恩改臣都察院左都御史弘治元
年七月内欽命臣同太監傅恭李良保國公朱永襄城
伯李瑾提督團營操練軍馬弘治二年二月内復蒙改
臣兵部尚書尋加太子少保復陞太子太保又陞少保
兼太子太傅切念臣夲庸材荷蒙列聖天地覆載之恩
歴官五十年恭事皇上一十三載自愧德薄才疎夙夜
在公罔敢怠忽勞心焦思寢食弗遑期效涓涘之報少
酬知遇之恩仰惟皇上堯舜之聖禹湯之仁宜乎兩儀
奠位五辰順序夫何玄象示警坤道未寧敵寇跳梁於
邊陲盗賊充斥於荆楚此固上天仁愛皇上之恩實由
臣官居保傅職掌兵戎不能論道以燮理隂陽盡心而
修舉邦政致召前項災變罪莫能逭當兹邊方多事之
秋固非臣敢求退之日但古者凡遇災變必策免大臣
以回天意臣實居大臣之列宜先罷去况臣犬馬之年
七十有五前此八上封章懇乞歸田俱未蒙俞允今臣
步履雖若強健而精神實為内衰兼素有脾胃疝氣之
疾飲食不多近日勞心稍過輙生暈眩須少寢片時方
淂蘇息臣每思之歴官年久賦性愚直見惡於人者衆
今衰老之年才力有限恐處分乖宜有誤國家大事萬
死何贖伏望皇上憫臣衰老曾效犬馬微勞容臣致仕
保全始終别選賢能以代其任臣不勝感戴天恩之至
為此具本親齎謹具奏聞伏候勅旨弘治十三年五月
十五日奏
釐正選法事
檢照我朝所定諸司職掌吏部文選清吏司所掌首開
選官一作闕凡内外官員考滿侍親致仕丁憂殘疾考
功司勲來付案呈本部立案作闕𩔖寫闕本赴内詮註
一𩔖選凡考功付到考滿官司勲付到起復官及内外
衙門送到降用裁減截替别用官員就凴來文附簿立
案案呈本部審實相同比例無差就便謄錄選本引選
又聞進士監生通經秀才人材孝廉賢良方正等項俱凴
來文附簿責供年籍住址出身名色引奏選用大意謂
凡内外衙門將事故官員開闕到部明白立案作闕然
後照闕行取各衙門該選進士監生人等并九年考滿
及三考冠帶聽選官員考驗停當分成等第一具開闕
本一具選本引奏選用蒙朝廷照闕逐項用選官印子
某人至某人某官以合原闕之數用選官印子即朝廷
欽選也候用印子已定本部遵奉欽定職銜照闕除授
在内者就令到任在外者給凴到任選法始終大意如
此職掌開載甚明萬世所當遵守今在京大小官員及
在外方面知府等官有闕俱據闕推舉相應官員隨即
具奏銓補准大選在内或闕主事評事司務行人等官
在外或闕知州通判推官知縣等官或三四百闕或五
六百闕不知始自何年行取該選人等查考停當止具
選本不具闕本引奏選用若無闕本朝廷凴何銓選某
人為某官該若干員且選法首開作闕盖有闕則補官
若選官不具闕本殊與職掌所載選法不合臣等再三
思維實為闕典若不具奏釐正誠恐因襲年久選法愈
致廢弛猝難興舉所係非細合無今後凡遇大選先令
該司官於闕内密切查算内外各衙門開到大小員闕
共若干然後照例挨次取辦事進士聽選監生并九年
考滿該陞該降及三考冠帶聽選官應考試者照例考
試分成等第臨選之時照依職掌一具闕本一具選本
其闕本止開總數通行連人引奏選用候用印子已定
臣等於午門外選官房内共同吏科都給事中遵奉欽
定職銜照依闕帖填註相應衙門其餘掛榜抄選等項
照舊施行庶選法舊規不致廢墜歴年習弊得以清除
而將來有所持循矣緣係釐正選法事理未敢擅便謹
題請旨
再乞天恩容令休致以避賢路事
臣昨以年今七十有五夏初北敵入攻大同勢甚猖獗
臣以籌畫邊務調度軍馬時值盛暑勞心太過以致眼
目昏花精神衰憊委的年老不能任事乞容休致等因
具奏節該奉聖旨卿宿望老臣熟諳兵政委任方隆豈
可引年屢求休致所辭不允欽此欽遵臣伏覩綸音益
切感激仰惟皇上聰明英武睿知仁慈踐祚以來任賢
不貳如臣庸愚亦蒙委任俾典兵戎且加重職此誠千
百載之一遇也故臣之圖報寢食不遑妻孥莫顧誓竭
報國之忠期輔堯舜之治以身徇國死而後已因年踰
致仕之期前此累乞休致俱未蒙俞允今復懇乞歸田
重荷勉留此皆天地委曲覆冒之恩也臣益當勉罄疲
駑以圖報稱但臣委的年耄志衰弗克濟事雖聖主之
恩不忍棄去而在臣之勢自不敢留若再列班行必重招
物議縱容立朝心實忸怩亦不能展布四體以辦政務
或又加臣以貪禄固寵不知止足則臣之晚節終不能
保伏望皇上憫臣衰老察臣愚衷早放致仕以避賢路
或削去官秩罷歸田里少延殘喘以終餘年臣不勝感
戴天恩之至為此具本親齎謹具奏聞伏候勅旨弘治
十三年十月二十二日奏
端肅奏議卷八
