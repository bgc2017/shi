潘司空奏疏卷二
明潘季馴撰
兵部奏疏
謝賞金帛疏
為恭謝天恩事臣於萬歴九年九月初四日接到邸報
該工部題為恭報大工未盡事宜今巳完工并敘效勞
官員事節奉聖旨凌雲翼陞俸一級還與潘季馴各賞
銀五十兩紵絲二表裏欽此隨於十月十(闕)日據百戶
劉舜元齎捧到臣當即焚香望闕叩頭祗領外臣不勝
感激不勝惶悚伏念臣以樸&KR0554;庸材謬肩鉅役曾無涓
埃之效屢沐曠蕩之恩方慙報塞之未能豈意寵頒之
洊及矧兹湖隄未盡之工皆出廟堂先憂之志兩河既
已順軌旋復慮及諸湖大工方爾告成猶欲求其全美
爰是尚書凌雲翼當受事之始即自虚心講求而臣於
將行之時猶得與聞謀議此實廟謨成算非臣等之所
能及也且計湖工之舉在臣離任之餘焦心苦思董率
於羣寮之上者乃雲翼一人之力櫛風沐雨腁胝於水
土之間者實司道諸臣之功臣無纖毫之勞亦蒙稠渥
之典精鏐出之御府錫重百朋文綺頒之尚方榮分華
衮内自循省實為濫竽覆載難名慚報酬之罔極分涯
已過懼顛隕以非遥惟捐犬馬之餘齡用答生成之大
德誓堅精白敢忘在冶之心矢竭衷丹祗奉垂裳之治
臣無任瞻天仰聖激切感戴之至
查議弓兵工食疏
為查議弓兵工食事職方清吏司案呈據南京五城兵
馬司各呈奉巡視京城監察御史案驗為畿民困敝懇
乞聖明查例責實以安重地事該南京雲南道試監察
御史徐金星奏奉欽依裁革冗役等因備行各城依奉
遵將中城弓兵革退有役一十名白役一百二十三名
東城革退有役一十九名白役六十一名南城革退有
役二十一名白役四十名西城革退有役六名白役八
十八名北城革退有役一十六名白役二十九名續據
中南二城兵馬司呈稱蒙巡視衙門案驗將見革有役
弓兵名缺呈乞掣補以便巡邏等因到司查得五城巡
緝併各衙門聽差及看守庫冊等項原額弓兵共四百
八十八名先於弘治十八年該貴州等道監察御史張
津等題准照例每名每年工食銀八兩五錢共該銀四
千一百四十八兩額派直隸蘇松常鎮徽寧安太等府
州縣均徭内編僉銀兩解赴本部行令各城召募弓兵
一年一換仍置立竹籖備造年貌籍貫文冊送司凡遇
役滿及事故革退者具數呈報照名掣補聽給工食向
因徵解不敷内有一十二名迄今未補今據呈稱革出
前項名數除白役弓兵原無工食無容别議外其額設
有役名缺似應掣補但近年添設巡邏官軍則弓兵原
額之數亦不必備前項革退老弱有過七十二名併先
年未補一十二名共八十四名相應通行裁革其各名
原編工食亦應減編以蘇民困及查自嘉靖元年起至
隆慶六年止惟微州府原額弓兵三十名工食銀兩全
完外其蘇州府原額弓兵九十五名每年該銀八百七
兩五錢共銀四萬一千一百八十二兩五錢内除解過
外拖欠銀一萬一千七百六十八兩三錢五分一釐松
江府原額弓兵六十一名每年該銀五百一十八兩五
錢共銀二萬六千四百四十三兩五錢内除解過外拖
欠銀四千六百六十兩五錢常州府原額弓兵七十三
名每年該銀六百二十兩五錢共銀三萬一千六百四
十五兩五錢内除解過外拖欠銀四千四百六十六兩
二錢六釐九毫鎮江府原額弓兵五十七名每年該銀
四百八十四兩五錢共銀二萬四千七百九兩五錢内
除解過外拖欠銀六千一百四十兩八錢一分四釐寧
國府原額弓兵五十五名每年該銀四百六十七兩五
錢共銀二萬三千八百四十二兩五錢内除解過外拖
欠銀二百七十五兩四錢八分安慶府原額弓兵三十
七名每年該銀三百一十四兩五錢共銀一萬六千三
十九兩五錢内除解過外拖欠銀一百八十五兩三錢
二分太平府原額弓兵六十八名每年該銀五百七十
八兩共銀二萬九千四百七十八兩内除解過外拖欠
銀九百六十二兩二錢三分七釐廣德州原額弓兵一
十二名每年該銀一百二兩共銀五千二百零二兩内
除解過外拖欠銀一百七十七兩九錢一分一釐各府
州通共欠銀二萬八千六百三十六兩八錢一分九釐
九毫又萬歴元年起至九年止除微州府照額解完外
其蘇州府欠解銀五千六十六兩五錢松江府欠解銀
三千六十六兩五錢常州府欠解銀二千三十一兩五
錢鎮江府欠解銀一千七百二十五兩五錢寧國府欠
解銀二百七十二兩安慶府欠解銀六十八兩太平府
欠解銀五百七十八兩通共欠銀一萬二千八百八兩
以致各役工食甲年役過者乙年尚不得領縱有支領
數亦不敷以在官之人使之枵腹待哺而欲責其不廢
公事不致生事害人勢所難免其積欠數多縣分本當
參究但思積逋之數一則連年之荒歉難以辦納一則
額派之數多徵解不前在小民則宜施寬貸之恩在各
役則宜加及時之惠相應酌處通查案呈到部臣等看
得弓兵多而工食不及徒滋騷擾銀兩多而徵解既難
不免積逋舊逋不蠲新負益積徒費文移無資實用所
據減革弓兵減編工食蠲免積欠一節相應題請伏乞
勑下兵部再加議處如果臣等所言不謬將今革并原
未募補弓兵共八十四名每年該工食銀七百一十四
兩行撫按衙門俱自萬歴十年為始於蘇松等府疲&KR0629;
縣分酌量免編使小民得受一分之惠其自嘉靖元年
起至隆慶六年止各府拖欠銀兩合無通查已徵在官
者截數起解如有侵匿查實追徵果係小民拖欠者乞
賜蠲貸使公家無案牘之煩而閭閻免催科之苦其自
萬歴元年起至九年止各府拖欠銀兩以十分為率每
年帶徵三分與當年額徵相應全完銀數俱赴撫按衙
門掛號解赴本部交收巡撫衙門仍於每年終將見徵
帶徵過數目冊報本部查覈明實照依馬船工料比照
戶部題准拖欠京倉錢糧事例各該有司掌印官全完
者容臣等薦舉奬勵不及數者指名參奏住俸降級如
遇考滿不准給由通候完至九分方准開復永為定例
庶當任守令加意徵解不致視為故事應賦者樂其寬
而輸納之必先應役者蒙其惠而勤勞之恐後矣
舉劾各營官員疏
為敷陳愚見以禆營務以固重地事職方清吏司案呈
卷查先奉本部送准兵部咨該南京兵科給事中徐尚
奏前事該兵部覆奉欽依自隆慶三年為始查照京營
事規添設巡視科道各一員每年終將南京各營坐營
等官會同南京兵部從公舉劾等因備咨到部送司已
經通行欽遵去後今照萬歴九年終例應舉劾呈乞施
行案呈到部臣等會同巡視南京營務禮科給事中吳
江西道監察御史張將各營官員逐一評品除應
該奬勵戒飭者查照舊例不敢凟奏外看得大教場坐
營以都指揮體統行事署指揮僉事李棟兵機熟習智
勇超羣司會口而水戰有方莅大營而誓師得體神機
營坐營以都指揮體統行事署指揮僉事華恩識見精
明昔建竒功於海上才猷老練今昭勞績於行間守禦
浦子口等處地方以都指揮體統行事署指揮僉事楊
嘉言督屯不擾衞屬服其公平御衆惟嚴卒伍遵其約
束巡視屯田緝捕盜賊署都指揮同知吕逢兆才幹素
稱理江防而波濤無警威嚴夙著鎮池河而盜賊潛蹤
新江口把總指揮陳閏生奉職清修却常例於巡遊之
日御軍明察革積弊於造艦之年池河營把總指揮秦
金武藝精閑丰標特達三軍成敵愾之氣九矢有破的
之能大教場衞總指揮吳紹伯年方弱冠才擬折衝騎
射既所優長韜略尤能諳曉新江口把總指揮任弘道
謀猷出衆膽氣絶倫理營務止齊中法董遊巡緝捕有
方小教場把總指揮徐問丰姿英特器字深沈部曲服
其嚴明寮寀高其廉潔浦子口把總指揮凃崑視龍虎
之篆八年軍中誦義任總營之職七載羣下懷恩大教
場把總指揮徐時雍年方英茂聲稱雅著於羽林材甚
堅強職業益修於營伍池河營把總指揮黃河清三捷
武闈才猷之敏給攸著一當練卒行伍之旌旗改觀神
機營把總指揮傅繼芳質禀雄竒才稱敏贍管屯田則
科索盡革司船政則甲役均平小教場衛總指揮劉葵
領步兵而需索罔聞已得拊循之體轉選鋒而軍營不
擾尤占雅潔之操大教場把總指揮蘭臺營機素練方
當英妙之年射技攸工堪寄折衝之任小教場把總指
揮劉椿寬嚴得體能輸士卒之心訓練有方克振軍旅
之氣以上諸臣均之有禆營務所當循資擢用者也伏
乞勑下兵部再加查訪如果臣言不謬將李棟等循資
擢用庶勸懲明而營伍有禆矣
條陳部司緊切事宜疏
為瑣陳部司緊切事宜以禆機務事臣伏念南都為根
本重地而兵曹為機務要樞臣非其人寢食為懼所賴
四郊清晏之時歴年修舉之後庶幾遵循亦可塞責而
求之宏綱大體亦無可訾者矣所有一二事宜或因仍
舊習未經申明或釁隙初開相應釐正者臣敢不避瑣
屑𩔖疏陳乞伏望勑下該部再加查議如果臣言可採
俯賜施行
一議充營伍以重防禦臣竊惟留畿首務全在兵營固
以備不虞亦以杜窺伺也查得各營馬步軍原額一十
二萬六千餘名今見在操演者僅二萬餘名每營多者
不過七八千少者二三千耳每歲勾補僅五六十名而
逃亡之數倍之臣恐數年之後即求今日之數不可得
矣萬一地方有事調遣不敷不免召募不戰之士非惟
無濟於用亦恐緩不及事矣伏望勑下該部嚴行各該
省分定以分數勒限勾補每年終容本部將一年解到
軍數咨送兵部查考如不及分數從重參究則營伍可
充而國威自壯矣伏乞聖裁
一議清丈量以息争端臣竊惟天下田土高下異等每
易混淆而軍民錯壤尤多隱占近奉明旨通行各省直
將軍民田土逐一丈量誠正經界清積弊之首務也臣
查得五十二衞所田地與民間錯雜者有屯田有草場
有營房基地等項内除屯田原係屯田御史專職應聽
查理草場係本道兼轄者該臣咨行都察院轉行本道
會委各衛州縣掌印官公同丈量無容别議外止有江
浦縣水夫營基舖地與太平府青峯等處草場止屬部
轄並與屯田衙門無干累經清丈紛争未息蓋在民則
以部司偏護軍夫在軍夫則以撫按州縣偏護百姓愚
民執迷不省雖秉公清查而終未能服其心也即如江
浦營房基地萬歴七年水夫漆成林鄒厚等告請丈量
該先任本部尚書楊劄委主事劉體道丈量明白開
造印信圖冊取有該縣依准在卷而萬歴八年復行爭
擾水夫羅織横興司官汙衊人情洶洶幾至讎殺臣等
多方禁諭幸已安輯若不早為清楚禍胎固在也今奉
明旨丈量正當一體清理臣查得先年濟川等衛營房
基地亦被隱占該先任本部尚書王廷相奏行屯田御
史清查陞科至今安妥伏望勑下該部再加查議將前
項草場營基容臣咨行都察院轉行屯田御史會同本
部該司官除先經清查見無争執者照舊管業外其餘
未明基産弔取冊籍行委隔别賢能官員逐一清丈如
原無稅課者計畝陞科造冊奏繳永為成則庶積蠧可
清而争端自息矣伏乞聖裁
一議定城守以便責成臣查得江浦縣設在江北正與
京城相望實南都之屏翰也向無城郭之設故未議守
城之人近於萬歴八年題請建造而守城之兵則固未
之及也臣查得各處省府州縣城池凡與衛所相共者
城門鎖鑰皆屬衛所掌管則江浦縣城亦應屬之江淮
衞矣但查江淮衞止有水夫而無軍伍水夫專管駕運
物料輪流差遣並無著伍之士若責以守城殊無固志
合無將本城守衛之事責之該縣坐撥壯快巡守鎖鑰
掌之縣令巡邏責之捕職而江淮衛巡捕官一體巡緝
互相覺察其該縣巡捕等官仍聽本部節制每月朔取
具不致疎虞結狀差人赴部投遞萬一地方有事仍聽
本部調度不得抗違違者容本部指名參究則該縣之
守在民猶在軍而本部之責成在縣猶在衞矣伏乞聖
裁
一議均兵餉以便操練臣竊惟兵食相需缺一不可查
得池河一營設在鳳陽地方始於嘉靖十三年鹽徒猖
獗本部議將廣武英武飛熊三衛舍餘軍丁内揀選一
千二百名春秋操演上操月分每名每月給糧四斗餘
月不支續於嘉靖二十九年為緊急邊報事本部又於
三衛揀選一千八百名凑足三千之數以備防禦月糧
未經題請權將前選一千二百名月糧分作二千四百
名支給餘下六百名聽憑在衛餘丁幇貼非惟貧軍不
堪而揆之政體亦大謬矣欲用其力而不食以食可乎
况此營為留都外護似不可少者近聞逃伍甚多萬一
有警將焉賴之查得先年孝陵衞餘丁選充三大營操
練二千五百名俱有月糧與正軍相等則池河營亦宜
比照支給但三衛餘丁並無别項差役較之孝陵衞少
異合無止照該營原議一千二百名之數止於上操月
分每月給與四斗餘月不准支給如有逃亡定須選補
務足三千之數比照三大營事例一體常川操練則實
數可稽而防禦有賴矣伏乞聖裁
一議裕作養以備選用臣竊惟武學之設所以儲養人
才預為他日器使之地立法非不詳矣但中間新襲職
人員尚有可議者查得武庫司職掌内一欵各衛所指
揮千百戶年二十五歲以下告入武學者送司案候季
考又查得武選司職掌内一欵隆慶二年據旗手等衛
指揮張文等連名具呈本部會議將十五歲以上二十
二歲以下幼官不係江操及堂弟姪叔借襲者具通狀
付送收學作養又查得職方司驗差職掌内一欵各衞
所襲替回還官員查照武選司付文其祖父自來掌印
僉書管屯者子孫驗雜差若祖父係雜差操備者子孫
俱驗操備各等因夫觀武庫司職掌所載凡係幼官皆
得入學作養矣觀武選司所載是原係江操及借襲者
不許收學矣至於職方司驗差職掌所載則全視其父
祖何如以為驗差差等而縱有年資青秀可以儲養備
用者亦不得與朝廷作養之例矣夫立賢貴於無方而
用人不於其𩔖今以父祖之故而禁其子孫是罰及於
嗣也以得借襲之堂弟叔姪而不許送學是與舍餘得
告收考者殊科也至於江操不與尤屬無謂軍官一入
操備中人遽難振拔中間年青資美可備進取者不無
其人殊為可惜合無今後如遇各官襲替回還武選司
會同武庫司官從公揀選除年大不堪作養聽付驗發
外如有年十六歲以上二十五歲以下氣質清秀及稍
知文理諳曉騎射者即准送學候季考定奪考試不中
仍送驗差不得一槩姑息則士路闢而人才自衆矣伏
乞聖裁
擒獲妖黨疏
為擒獲逆天妖黨事萬歴十年二月十二日據蘇松常
鎮兵備道揭帖呈前事萬歴十年二月初一日本道巡
歴鎮江據知府王事聖禀稱據丹陽縣知縣甘士价揭
報本縣典史包朝手下民壯教師謝朝選吳守禎首有
妖僧糾黨謀反重情本道又訪得圌山營有水兵頭目
錢山亦係姦黨隨即密行知府王事聖以查勘河道為
名親詣丹陽又委同知高偉以點兵為名前去圌山會
同把總徐道各緝訪去後續據王知府揭稱本月初四
日前至該縣弔取謝朝選吳守禎并見獲嚴斗隔别研
審供稱戴元六孔景龍將號票符篆給伊待後領官等
語又審據孔景龍供係遊方僧見住鎮江府龍華庵僧
人海注向在伊家誦經將符票數十張付伊令伊糾集
驍勇智謀之士糾人多者官爵愈大據此隨經密差快
手陳甫袁有蔡臣回府責令丹徒縣縣丞孫應溪督率
兵快徑詣龍華庵將海注等拏獲又該本官會同知縣
徐桓將甘露寺僧汪元洪等捕獲解府又准高同知捕
獲錢山一併到府該知府王事聖審據汪元洪等供稱
萬歴五年間有湖廣鐵佛寺僧名雪峯與伊相厚引伊
在於南京棲霞寺與順天人黃恩畫符一張與伊令依
樣摹畫轉給與人至萬歴八年三月内黃恩又寫勑一
張託方僧孤峯寄令翻刻刷印徧給糾有千人者封以
王侯元洪又與僧人大乘志元海注等商約將前符票
轉給與孔景龍戴元六嚴斗錢山德安東湖琴柱等轉
相給散又據元洪供稱伊兄弟十人北方五人名黃恩
黃仁黃義顧賓貞静以仁義禮智信為號名曰北票元
洪與雪峯貞成蔡少溪元明以金木水火土為號名曰南
票約於四月初一日南方者在於南京報恩寺北方者在
於北京天寧寺各舉兵又云先取鎮江以據要害之地
次收傍郡庫藏以備軍餉之需又向平民說稱得此符
票者全家免死無者闔門屠戮中間情狀至有不可言
者今已發覺捕獲情真罪當者十一人其無知脅從情
可矜疑者九人除覆審的確另行招詳等因又據把總
徐道呈稱案據犯人錢山招稱勑符俱首犯甘露寺僧
省悟分給等情隨經責差官兵劉學等在於大沙普照
庵捉獲省悟并本庵僧護教到職審據省悟即謹聰稱
係丹徒縣大一都民自幼出家甘露寺為僧有本寺和
尚元洪并伊師父慶秀師公演聚於舊年正月内與孝
陵寺首僧便永號朝安立意造端今年正月十六日元
洪著和尚琴柱給聰勑一張内寫勑封護國同時一心
都督大元帥南字號總兵官聰委接收一向收藏房内
又將常勑一百一十張内總兵官勑二張與悟分給好
漢至二月初五日將前勑到大沙普照庵内投先領符
僧劉護教房内住下正要計較置酒請錢山尋人分給
被官兵捉獲并搜出勑符見在等情又據普照庵僧護
教招稱舊年十月内有僧元洪著僧琴柱將符十五張
與教收在房内近二月初五日有僧省悟前來并帶勑
一百一張放在教房箱内商議分給今蒙官兵將同省
省悟捉住并獲原收在房符十五張勑一百一十張在
官等情并將省悟護教二犯及勑符呈解到道除已獲
者審確另詳未獲者密緝嚴訪外係干逆天重情合先
通行呈報等因到部據此案照先於本月初八日臣會
操江都御史吕及鎮江府報有妖黨戴元六糾衆為
非臣慮鎮江密邇南都相應防禦且慮妖黨數多不無
潛伏該府雖無公文到部自宜預為備禦隨劄提督巡
捕署都督僉事王化熙并五城兵馬司嚴行訪緝職方
司主事吳仕詮申嚴各門禁約加謹盤詰仍會同内守
備太監張暨外守備臨淮侯李武靖伯趙諭令
各營官將日操軍馬加意整飭以防不虞外今據前因
該臣照得雍熙全盛之世民心悅附既無間隙之可乘
法令昭明之時武備森嚴亦非強暴所可逞况即各賊
所刊票帖與其所供口詞皆係孟浪之徒原無毫髮知
識遊食野僧借此煽惑愚民以為射利之計不足為慮
也今已仰仗陛下威德先事覺發渠魁授首風聲所及
自當駭散但留都根本之地防之不可不周除臣再行
申飭務保無虞如有緝獲賊犯另行奏報其鎮江府所
獲妖徒聽彼處撫按并操江衙門審明具題又據供詞
似於北京亦有潛伏該部自應題請處分臣不敢凟陳
外仍慮我皇上俯念根本重地不免南顧之憂合將前
項緣由先行具題仰慰聖衷
酌議軍衞事宜疏
為仰體宸衷酌議軍衛事宜以安軍足餉以永保萬世
治安事職方清吏司案呈奉本部送准兵部咨該刑科
給事中馮露題前事該兵部覆奉欽依移文九邊各省
總督撫按衙門查照所議行令司道總兵并大小將領
及衞所掌印指揮等官將各衙門公費銀兩差占人役
及一應錢糧但係軍屯衞所出辦者逐一清查一切近
時增派及無名供費盡行除革要見某衙門原額公費
若干今減若干止存若干原設人役若干今減幾名止
存幾名其聽用員役不得私占軍丁投充家丁不得多
支名餉至於各鎮投託報效名色把總白丁技藝之流
既無才勇又無職事徒寄虚名冐支廩糧尤為軍旅之
蠧者一切嚴查禁革發遣仍總將各營都司衞所每年
額設軍馬屯地子粒差役錢糧一一酌議停妥分款備
細造冊奏繳青冊送部查考以後永為遵守如或衛所
官員敢行科斂將領等官仍前占役外聽巡按御史内
聽科道各指實參奏從重問遣本部仍酌量地方遠近
定立限期各遵依回奏備咨到部著實議處清理限九
年四月以裏具奏施行等因送司卷查嘉靖二十三年
該南京兵科給事中萬虞愷等題為欽奉聖諭事内開
查得嘉靖十年該本部先任尚書王廷相題為革役占
以實營伍事該兵部覆奉欽依内開見行事例京營提
督内官軍伴五十名總兵官三十名坐營官一十名把
總五名其南京内外守備等官跟用軍牢俱照見行題
准事例照額存留等因備咨前來隨該該科會同本部
遵奉欽依内事理會議得五府掌印官軍牢各二十名
僉書官軍牢各一十五名中府舍餘三十名餘丁一十
三名左右前後四府防軍各一十名舍餘各四名餘丁
各一十名該科刊刻恤軍題例存照又查大明會典所
載各處鎮守總兵官跟隨軍伴二十四名問刑條例内
開都指揮跟隨軍伴六名指揮四名千百戶鎮撫二名
額外不許多占又查得萬歴七年為恪奉綸音釐正公
用銀兩事該本部先任尚書楊議題内開大小教場
神機等營都督坐營把總選鋒衛總各月給紙劄巡邏
都督把衛總各月支紙劄油燭大小教場神機等營坐
營等官選鋒衛總各家丁月給工食及旗手等衛紙劄
工食銀兩等項具題該兵部覆奉欽依移咨本部欽遵
外今該前因遵照欽依事理行准南京内外守備中等
五軍都督府大教場等六營錦衣等衞所各查過公費
銀兩跟用軍牢差占防軍舍餘餘丁并投充家丁額設
軍馬屯地子粒差役錢糧各數目緣由回覆前來通查
案呈到部看得糜費錢糧占役軍伴實為營伍之蠧允
宜清查隨該臣等查得各衙門公費銀兩原無軍屯衞
所出辦及近時增派無名供費銀兩各官應得紙劄等
項係該本部支給已奉欽依釐正俱有定額閱操賞軍
等項費不可缺者即係各營租銀出辦難以減汰外至
如先年題准存留費用銀兩數涉太濫相應裁減者則
有錦衣衛之課銀是也其跟用軍牢防軍等項人役查
與事例相合者俱應照額存留聽用官員並無私占軍
丁無容别議外至如公會衙門公用人役數涉太多相
應減半者則有外守備聽用之舍餘是也有一官兼管
他事而用兩處人役者相應各量加裁減以合事例名
數如右前後三府僉書都督府營跟用軍牢是也又有
各官員缺巳經議裁及員缺久未推補而原用軍牢相
應革去如中左二府錦衣衛各僉書并大教場撫管夷
人都指揮跟用軍牢是也有違例占用相應革退如錦
衣衛鎮撫千百戶餘丁是也有投充家丁虚糜糧餉相
應裁減如三大營之家丁是也以上數項共該減去軍
舍餘丁二百四十一名每年公費銀二百一十一兩七
錢八釐三毫五絲一忽五微六纖四塵家丁七十名每
年糧餉銀一千一百九十兩減革軍牢發營操備舍餘
餘丁發回原衛聽當正差公費銀兩行令該衞每年照
數徵解本部車駕司收貯家丁糧銀移咨南京戶部犒
賞銀兩於本部各住支俱永為遵守查正之後如有分
外取用軍丁派貼工食者容本部并科道衙門指名參
奏處治及又查得額設軍馬屯地子粒差役錢糧係該
戶部總督糧儲并屯田御史衙門經理自有歲報文冊
本部似難重覆謹照原咨分款開坐前件議擬上請伏
乞勑下該部再加詳議覆請明旨行臣等欽遵施行庶
營伍少充而冗費可除矣
一咨開某衙門原額公費若干今減若干止存若干前
件查准南京内守備并五府回稱原無額派公費錢糧
外守備沿城并各營地租銀共七百二十七兩九錢八
分七釐五毫一絲六忽南城房租銅錢一十四萬六千
一百七十二文係備每年春秋二季閱操犒賞并日操
火藥及進表等項公費應用三營都督各坐營等官新
任家火公宴月給紙劄并六營把總選鋒衛總巡邏把
衛總等官月給紙劄油燭銀及旗手等五十一衞所紙
劄工食共約該銀一千七百七十六兩有零俱係遵照
近奉欽依釐正定數於本部地租銀内支給原不係取
派軍屯衞所錢糧相應照舊存留外議得錦衣衞見存
蘆洲租課銀四百二十三兩四錢一分六釐七毫三忽
一微二纖八塵在衞支用近議裁革僉書一員前銀似
屬過濫允宜裁減合無將前銀革去一半該銀二百一
十一兩七錢八釐三毫五絲一忽五微六纖四塵每年
徵解本部車駕司收貯作正支銷其餘存衛每年終將
用過數目造冊送部查考庶免冐破伏乞聖裁
一咨開某衙門原設人役若干名今減幾名止存幾名
前件查得各衙門跟用軍役除南京内守備跟用軍牢
各五十名中府掌印兼守備魏國公徐後府掌印兼
協同守備武靖伯趙右府掌印兼提督操江泰寧侯
陳各軍牢五十名左前二府掌印軍牢各二十名左
前後三府防軍各一十名舍人各四名右府防軍八名
舍人四名左右前後四府經歴司押送軍犯餘丁各一
十名中府舍人三十名經歴司餘丁一十三名錦衣衛
掌印官餘丁一十二名旗手等衞所都指揮軍伴六名
指揮四名各所千百戶二名大教場等三營坐營官浦
子口守禦官各軍伴一十名池河營捕盜都指揮餘丁
一十二名大小教場神機營浦子口各把總每員軍伴
五名新江口把總每員軍伴六名池河營把總每員餘
丁六名大教場等六營衛總每員軍伴四名管鼓火藥
馬匹并哨總千戶等官每員軍伴二名巡捕都督跟用
軍人一十五名把總每員軍人五名衞總每員軍人四
名俱係遵照會典恤軍題例問刑條例及先經題准名
數每年終本部并科道衙門選將各軍五十歲以上者
撥用内池河營捕盜官比各坐營多二名該營并新江
口把總每員軍伴比各營把總多一名祇緣一則江口
操巡一則捕盜地僻俱應照舊無容别議外議得右府
僉書都督軍牢一十五名内革五名又提督大教場營
務軍牢三十名内革一十六名前後二府僉書軍牢各
一十五名内各革五名又提督小教場神機營營務軍
牢各二十四名内各革一十名俱比照會典所載事例
二十四名之數外守備聽用舍餘六十名内革三十名
中左二府僉書錦衣衛僉書各員缺已經别卷具題裁
革各跟用軍牢中左二府僉書各一十五名錦衣衛僉
書一十二名大教場撫管夷人都指揮員缺久未推補
原跟用軍伴一十名俱應革退錦衣衞鎮撫跟用餘
丁六名各所千百戶跟用餘丁或六名或四名俱止准
留二名共減革一百零八名不得多占伏乞聖裁
一咨開聽用員役不得私占軍丁前件查得南京聽用
官員係各衛指揮千百戶赴京襲替考取一等者兵部
咨送本部聽用俱係帶俸官員一丁不敢擅用惟各衞
掌印僉書軍伴多不彀用以致派用餘丁或一掌印而
用二十餘名者有之合自今清查之後各官果無年及
五十以上軍人充當軍伴者方許撥用餘丁指揮四名
千百戶各二名照例跟用每年一換俱開報本部驗發
不許踵襲舊弊如有五十歲以上軍人仍照例選撥不
得擅用餘丁伏乞聖裁
一咨開投充軍家丁不得多支名餉至於各鎮投託報
效名色把總白丁技藝之流既無才勇又無職事徒寄
虚名冐支廪糧尤為軍旅之蠧者一切嚴查禁革發遣
前件查得南京大教場等營坐營等官每員家丁四名
把總官每員二名大教場等三營選鋒衛總官每員一
名俱係題准釐正之數並無多支名餉相應照舊及查
各營把總俱係京衛實職指揮及武舉等官題奉欽依
管事並無投託報效名色及白丁技藝之流無容别議
外議得大教場都督家丁八十名小教場神機營都督
家丁各六十名昔緣江海之警邊將隨帶邊丁一時權
宜收用所有糧賞悉從優厚每名每年給糧銀一十二
兩於南京戶部犒賞銀五兩於本部各支給比來地方
寧謐除各邊將帶回外仍有希戀糧賞者遺留前數在
營頗無實用但技藝稍堪相應量留以備緩急且皆四
方遊食之人散去似無歸著一時難以盡革今議將大
教場家丁革去三十名選存五十名小教場神機營各
革去二十名各選存四十名以後都督有隨帶家丁果
係驍勇出衆者容令在於本營家丁數内揀其老弱者
更換不許數外添補止許在營操備差用不許别項私
差伏乞聖裁
一咨開仍總將各營都司衛所每年額設軍馬屯地子粒
差役錢糧一一酌議停妥分款備細造冊奏繳青冊送
部查考前件查得南京大教場等六營額設操備軍人
八萬二千二百名今見在三萬四千一百一十名馬二
千七百八十四匹又錦衣等四十二衛屯種軍人見在
四萬九千四百五十五名設立屯營隨處操演其應支
月糧草料俱係各該衛所逐月將實在名數造冊開報
南京戶部并總督糧儲巡視倉場御史等衙門查同各
軍自赴關支三大營撥出巡邏軍人共二千五百四十
六名馬八百二十七匹各月加折支口糧料草銀兩係
各該巡邏把總逐月造冊開送戶部徑自支給屯田子
粒一十四萬九千三百六十六石七斗二合七抄三撮
四圭六粟一粒五黍每年徵解浦子口等處應天等衛
倉上納新增銀七千一百四十五兩三錢九分六釐五
毫六忽四微二塵解送南京戶部銀庫交收係該總督
糧儲并屯田御史專管提調每年終各造冊具奏其差
役工食如五府等衙門防軍軍牢俱係每年終科道等
衙門揀其年過五十以上者撥用原於食糧操軍中選
撥非因選撥之後更益糧餉也至於差占舍人餘丁不
係食糧人數亦無别項差役原與在外營路都司衛所
編差及係軍屯出辦錢糧者不同俱有合干衙門造冊
奏繳本部應否咨取數目一體攢造惟復姑免重覆伏
乞聖裁
潘司空奏疏卷二
