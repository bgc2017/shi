潘司空奏疏卷四
明潘季馴撰
巡撫江西奏疏
聞報起用辭疏
奏為宿痾未痊不堪鞭策懇乞天恩容令休致事臣於
萬歷四年三月二十二日據走報人章學益等齎到邸
報該吏部題奉聖旨潘季馴著以原職巡撫江西地方
兼理軍務寫勅與他欽此臣不勝感激不勝惶恐時方
呻吟牀笫問力疾北向焚香叩頭致謝外竊念臣曩歲
再任河道迂疎之資上負任使先帝薄示譴責放歸田
里草莽餘生甘心麛犢毫髮無所覬覦矣我皇上乃復
不以臣為不肖拔之久廢之中授以節鎮之任高厚至
恩犬馬思奮况當清明之世孰無效用之心銜結微悰
勃不可遏但臣向在河工濕侵右足每遇陰雨痛不可
忍臣有兄仲驂冤禁十年屢經駁勘臣連歲匍伏乞哀
於當事諸臣而問官過為避忌𦕈不矜原焦憤之餘臟
血陡下血愈虚足愈弱醫者咸謂其勢必至痿痺巡撫
係一方之安危固難臥治而贊理為三軍之司命尤非
可以坐視者况臣兄在囹圄而靦顔臨人錦衣肉食以
積病之軀行悖理之事愧心一發壯氣益銷抑將何以
展布仰副我皇上之任使哉伏望收回成命别選賢能
以充重任俾臣得偃息林泉苟延殘喘則臣未殞之年
皆我皇上再生之恩矣臣無任感激祈望之至
部覆附
吏部為宿痾未痊不堪鞭策懇乞天恩容令休致事該
本部題考功清吏司案呈奉本部送吏科抄出原任總
理河道兼提督軍務都察院右副都御史潘季馴奏前
事奉聖旨吏部知道欽此欽遵抄出送司案呈到部看
得原任總理河道兼提督軍務都察院右副都御史今
起巡撫江西地方潘季馴奏稱宿痾未痊乞要休致一
節為照本官蚤負才名雅有清望頃者江西巡撫員缺
臣等以其才望具宜會議上請特蒙簡用廼今以久病
為辭奏欲休致以大臣體國之義自當不有其身矧屬
微疴原非痼疾即云兄在急難難忘原上之情然國有
定法事有考成自無久滯之理本官豈得緣此私情忍
負知遇合候命下行令本官遵奉明旨作速前去江西
交代行事毋得再行瀆奏但大臣進退出自朝廷臣等
未敢擅便伏乞聖裁等因
萬歷四年四月二十七日太子少保吏部尚書張等具
題本月二十九日奉聖旨是潘季馴著遵旨赴任供職
報代謝恩疏
奏為接管巡撫地方恭謝天恩事臣先任總理河道右
副都御史奉旨回籍於萬歷四年三月二十二日准吏
部咨該本部等衙門會推題奉聖旨潘季馴著以原職
巡撫江西地方兼理軍務寫勅與他欽此欽遵備咨到
臣先該臣接到邸報於本月二十六日具本為宿痾未
痊不堪鞭策懇乞天恩容令休致事差家人潘慶齎奏
至本年五月二十六日又准本部咨該本部覆奉聖旨
是潘季馴著遵旨赴任供職欽此欽遵備咨前來臣即
望闕叩頭謝恩力疾起程於本年六月二十九日前赴
江西地方准前任巡撫右副都御史楊咨送符驗壹
道清查寺田督追錢糧安插庶人家口勅諭各壹道旗
牌捌面副巡撫江西關防壹顆及文卷交與臣接管行
事仍候勅諭至日欽遵外伏念臣迂菲之姿巳試弗效
跧伏草莽潦倒有年自分終身無復向用之日矣兹以
不然之灰謬承非望之寵謭才多病實懼不勝陳疏懇
休再叨温命高厚至恩蔑以加矣我皇上既不以臣為
不肖臣敢復自有其身哉願竭犬馬之餘生仰荅涓埃
于㒺極勉修前哲之遺矩用保一方之謐寧臣無任感
激屏營之至
奉勅疏
題為欽奉勅諭事臣於萬歷四年八月初六日欽奉皇
帝勅諭今特命爾巡撫江西地方兼理軍務駐劄會省
嚴督所屬操練兵快修理城池撫安軍民袪除姦惡各
該府州縣務要時常往來巡歷如遇盜賊生發即便督
同三司掌印守巡兵備守備等官設法勦除一應軍馬
錢糧事宜小則徑自區畫大則奏請定奪事關各省者
與各鎮巡官計議而行其軍衛有司官員敢有貪殘畏
縮誤事者文職五品以下武職三品以下徑自拏問發
落所部官軍若在軍前違期逗遛退縮者俱聽以軍法
從事生擒盜賊鞫問明白斬首示衆毋令滋蔓司衛府
州縣官員有公廉勤幹修舉政務者量加旌奬貪酷不
才虐害軍民者即便拏問黜罰應奏請者指實參奏其
事有便於軍民勅内該載未盡者悉聽爾從宜處置具
奏定奪爾為憲臣受兹委任尤宜持廉秉公正已率下
如或不先自慎及行事乖方以致地方弗寧責有所歸
爾其欽承之故諭欽此該冠帶舍人吳鏜齎捧到臣當
即望闕叩頭謝恩祇領欽遵行事外謹具題知
飛報寧州賊情疏
題為飛報賊情事萬歷四年七月十四日據分巡南昌
道兼兵備僉事王徽猷揭報先據寧州并靖安縣申報
流賊緣由已經陸續揭報外今該本道差兵哨探查訪
的實前賊自六月二十八日從州白茅地方渡水的數
二十二名奔流靖安寧州之間止此一夥㭍月初三日
在金雞橋對敵各兵與各義士親見大約二十餘名義
士吳鳳笙吳天河認係有名巨魁流盜李大鸞王西山
楊青山吳子明等在内被李興旺兵殺死二賊吳鳳笙
兵殺死四賊初七日據快手李廷燦報稱哨得初五日
有程坊挑紙人在涉坑地方遇賊躱身茅叢看見賊數
只是十六七人嘆氣損傷等因行間又據分守南昌道
左參政盧仲佃揭報本道差人徐益龔朝探得流賊於
六月十六日從黃柏山入雙坑王正清家住歇十七日
在桃李源哨對陣砍碎詹作殺死陳俊王坤王子先張
忠六月二十六日住靖安縣地方雙坑洞口對陣殺死
捕兵舒元砍作八塊又殺死鄉兵陳有餘陳禄寺僧正
春楊隆至□坑下洞口放火燒燬陳宿陸家房屋七月
初三日在金雞橋殺死官兵譚達李春元等五名將土
兵吳鳳祥砍碎取出心肺又殺死伍名俱土兵無名把
總戴素亮吏目柳益各帶兵在桃坪地方困守十一日
據定江巡檢司報賊出黃岡哨殺死官兵四名黨正地
方二名土兵四名等因到道看得前賊不劫財不虜人
與往日寇盜不同東奔西走殺敵官兵鄉兵極其慘毒
且聲言報冤約在八月大舉此必死之寇所當急為剿
滅者也在今日言之布恩威開生路以散其黨據要害
壯軍威以伐其謀誠為急務但前賊皆係漏網巨酋且
山路深密哨探不及今日靖安明日寧州又明日新昌
矣而武寧上高及萬載等處俱賊盜流奔之地我兵往
來奔疲無禆防剿合將各官兵分作三枝各分信地賊
到不能擒拏各照地方受罪其萬載等處行令湖西李
副使撥兵防剿前項盜數不多鄉兵官兵奮力向前必
可就擒等因到臣據此查得接管卷内本年五月二十
七日該前巡撫都御史楊據南昌兵巡僉事王徽猷
揭據寧州報稱巨寇羅朝廣等百有餘衆在於鄰界刦
財殺人等情隨該楊都御史行該道嚴督防剿續據回
稱各賊分為三夥其一夥徐武等一夥羅朝廣等共一
十八名俱湖廣江防道擒獲一夥楊青山等奔逃萬載
縣地名黎源天井窩去訖戴素亮擒獲真盜彭生㭍時
禄等解道餘賊遯散等因又經牌行各道嚴督防剿緣
由在卷臣於本年陸月貳拾玖日前赴廣信府與楊都
御史交代即起程往省七月初二日至安仁縣查得前
賊尚在寧靖萬載地方流刦隨行分巡湖西道添兵圍
困又節行南昌兵巡道發兵協捕臣猶慮前項地方居
民以山為險非窩即盜習以為常見在賊數雖稱不多
安知反側之徒無隂為接濟漸增羽翼者隨行分守南
昌道盧參政親詣各地方沿鄉榜諭除見在賊徒定行
捕剿外其原曾窩刦今不在夥者許令自新不必株連
逮捕同夥從賊有能率衆擒斬巨魁赴官告首者免其
本罪仍照常人一體充賞及訪得戴素亮逗遛畏縮牌
行按察司提問另調鄱湖守備鄧子龍統兵協剿去後
今據前因該臣看得各州縣原報山賊除湖廣江防道
擒獲外止楊青山等一起尚在寧州未散但報數目既
已不多何致延蔓日久地方各官若肯努力追剿殄滅
亦易却乃既不能消患于未萌以致寇盜之猖獗又不
能奮勇于事後以致地方之傷殘所據南昌兵巡僉事
王徽猷南昌府巡捕通判袁祖義寧州知州陳以忠靖
安縣知縣朱玉寧州巡捕吏目柳益靖安縣巡捕典史
趙不昧通合參提究問但當兵事倥偬之時用人為急
伏望勅下該部行臣嚴督各官戴罪剿捕事寧之日容
臣分别功罪奏請定奪庶人心警惕而桑榆之功可收
矣
保留方面疏
題為保留給由方面官員事據江西布政使司呈奉臣
批據江西按察司呈准本司提學副使莊國禎關本職
年四十四歲福建泉州府晉江縣人由進士嘉靖四十
一年十二月内初除浙江紹興府會稽縣知縣選授戶
科給事中陞工科右給事中陞浙江按察司僉事陞江
西布政司左參議陞廣西按察司副使萬歷元年六月
初十日到任萬歷二年正月内改調今職於本年三月
二十五日離任至七月二十日到任閏十二月内准廣
西按察司關該兵部覆議查勘過征剿懷遠功次題奉
欽依加陞一級隨該吏部查得本職調任已離地方加
職似屬不便及查提學憲臣亦無加銜事例題奉欽依
加陞從三品俸級萬歷三年三月内又准該司關該兵
部覆勘過順剿洛容等處功次題奉欽依陞俸一級併
前任扣該萬歷四年九月初四日止連閏共實歷俸三
十六箇月三年任滿例應給由等因奉批仰布政司查
報依奉查得副使莊國禎前後歷俸共足三年例得通
理給由但該司方缺掌印官且大計在邇本官閱歷既
深庶屬悉資鑑别總兹憲紀似難暫離相應留任詳報
到臣據此案照先准吏部咨該本部題今後在外大小
官員三年六年給由果有兵革災傷地方重寄許撫按
官合詞奏留又准咨開在外官員除方面府佐照舊赴
京有事地方照舊保留又准咨開以後考滿官員不論
前後歷任年月多寡俱得通理萬歷三年四月内又准
咨開一復外官考績之制在外撫按官以後方面府佐
官考滿查係地方果有緊急重大事情勢難離任者方
許奏留差人齎繳牌冊若無事地方仍令赴部考覈毋
得一槩奏留違者聽本部并該科參治各等因俱題奉
欽依移咨前來通行遵照外今據前因該臣會同巡撫
江西監察御史張看得副使莊國禎道養冲和治才
敏練兩浙之聲猷具在尚遺去後之思西粤之勞勩尤
多茂著底寧之績掄材江右更得士心文章崇雅黜浮
時習還淳去薄惟經術世務之兼濟故文事武備之咸
宜兹當任滿例應給由但該司按察使李廷龍未任身
故今方報缺副使王象坤進表未回副使魏體明整飭
九江副使朱茹整飭贛州副使李臺整飭袁吉各兵備僉事
霍與瑕管理屯鹽水利近又帶管湖東兵巡事宜見今移駐
撫州各該道分俱係有事地方勢難回省此外並無餘官且
於内又當議委一員入覲該司堂印見係本官署掌大計在
邇評騭重寄俱應責成似難照常離任相應遵照奏留伏乞
勑下吏部再加查議容令本官在任支俸管事將前後任内
歷過事蹟照例造冊差人齎繳惟復仍令赴京給由
考覈守令疏
題為保留給由官員事據江西布政司呈詳奉臣批據
臨江府申詳本府知府周大烈年四十八歲湖廣武昌
府興國州大冶縣人由進士除授直隸池州府銅陵縣
知縣陞戸部江西司主事改授南京兵科給事中陞今
職萬歷元年八月二十七日到任扣該萬歷四年七月
二十六日止撫州府崇仁縣申詳本縣知縣陳應梅年
三十二歲福建興化府莆田縣人由舉人除授廣東潮
州府潮陽縣儒學教諭陞授今職萬歷元年六月初六
日到任扣該萬歷四年五月初五日止各連閏實歷俸
三十六箇月三年任滿例應給由等因俱奉批仰布政
司查報依奉行據該府縣查得各官任内經管接管督
徵過一應錢糧俱完解納獲批單附卷並無粘帶未完
違礙緣由并送各官到司合就呈乞照例考覈題請等
因到臣據此卷查先准吏部咨為酌議考課之法以肅
吏治事内開今後府州縣正官給由免其赴京聽撫按
官從公考覈賢否具奏先令復職管事牌冊差人齎繳
稱職經薦應得誥勅照例請給其平常不稱職者部院
會同酌處等因題奉欽依備咨前來通行遵照外續據
該府縣申呈前事就經批司查報去後今據前因該臣
會同巡按江西監察御史張從公考覈得臨江府知
府周大烈資性嚴明議論慷慨裁公費查税銀事事務
期於潔已飭河防修圩岸念念惟在於安民政譽久騰
績效丕著撫州府崇仁縣知縣陳應梅氣質醇厚識慮
周詳撫字催科漸清積年之逋負刑罰教化頓回故習
之刁風真實之心循良之政各官三年任滿似應給由
但見奉明例正官免其赴京除令各官照舊支俸管事
外伏乞勅下吏部再加查議如果臣等所言不謬將各
官免其赴京照例造完牌冊徑自差人齎繳赴部覆覈
施行
請就近推補寧靖州縣官疏
題為乞恩軫念地方就近推補官員以安民生事據江
西布政司分守南昌道左參政盧仲佃呈奉臣紙牌仰
道即便遵奉明旨住俸戴罪前去寧州緝捕未獲逋賊
及查按察司見今缺官兵巡道印務相應該道帶管仍
選委廉幹官員前去寧州并靖安縣與知州陳以忠知
縣朱玉交盤署掌印務及接管各該巡捕事宜并行原
調守備鄧子龍嚴加緝捕務期盜賊盡獲地方寧謐等
因依奉隨該本道即往該州及行鄧子龍加意緝捕外
查得各州縣印務别無堪委官員寧州查有該州同知
宋廷重靖安縣查有本司經歷陳汶俱應委署合候呈
允行令各官即便署掌兼管巡捕事宜等因到臣據此
案照先該臣接到邸報内開該吏部覆巡按江西監察
御史張題為山賊嘯聚刦財殺人參究失事官員以
懲怠玩以靖地方事奉聖旨這地方賊情重大王徽猷
職專兵備賊未及獲輒稱地方寧謐顯是欺蔽著照例
革了職冠帶間住袁祖義等姑降三級調邊方用柳益
趙不昧俱革職為民仍與戴素亮都著巡按御史提了
問盧仲佃住了俸戴罪拏賊候事寧具奏該省撫按官
前已題奉欽依將兵備官專住寧州如何又縱令安坐
省城不行移住以致失事且不查究欽此備行該道去
後據呈前因除批暫准委署巡捕似難兼攝亦行專委
外為照寧靖州縣萬山聮絡重巖䆳穴茂林深菁地既
多險民亦少淳前項賊徒今雖俘馘殆盡難保餘孽不
興防禦之策固未可弛而剿殺之餘尤先撫字誠非賢
有司不可也前項委署官員止可暫令看守庫獄責以
撫剿事宜殊有未堪因地擇人當事者自有定見但恐
到任遲緩地方多虞伏望勅下吏部即將前缺掌印巡
捕等官就近查有賢能官員或陞或調勒限前來供職
庶官不乏人而地方有賴矣
報擒山賊并議功疏
題為山賊嘯聚刦財殺人參究失事官員以懲怠玩以
靖地方事據江西按察司呈萬歷四年七等月内先後
奉臣并巡按江西監察御史張批據守巡南昌湖西
各道呈詳賊犯詹孔舜等各招由俱批行本司會同各
道併招詳報依奉該本司署印副使莊國禎會同分守
南昌帶管兵巡道左參政盧仲佃分守湖西道右參政
陶幼學分巡湖西兼兵備道副使李臺會查得案照本
年五等月内陸續據各州縣哨報見獲賊首方德峰即
詹少峰的名詹孔舜盧本江溷稱羅朝廣紏合見獲吳
子明潘起鸞潘起鳳王友約張足伍吳恩鄒直陸楊辰
保吳末保唐再耀陳香胡大灼蘇顯劉恩鄒添牙胡天
善盧翠芳鄒邑榮彭文松彭本楊玖牙劉尚坤曾正鄉
李辰保鍾能合熊守誠熊守信羅光祖羅貳保丘老仔
余文益何巽玖劉明道謝乾叄陳天祥毛時良王恩楊
汝璫及在陣殺死羅苟保張朝俸羅朝鳳喻廷吳劉麻
子曾寅牙仔長牙仔監故彭生㭍時禄譚普鸞未獲黃
由貴涂巢彭生保等并不識姓名共六十餘人一向與
先獲賊首楊鳳鸞等在於寧州靖安武寧等處打刦已
省發失主戴文利熊尚位熊廷善陳貞貳等家王友約
潘起鸞各故違強盜殺人放火姦汙人妻女梟首示衆
事例王友約虜戴文利媳李氏即孝貞潘起鸞虜熊尚
位妻張氏各姦占為妻及有見獲彭賢明熊守清熊守
信胡邦智喻尚臣各窩詹孔舜等在家商謀行刦坐地
分贓節蒙兩院督行司道嚴行緝捕未獲先於萬歷三
年十一月内蒙前任楊都御史行南昌兵備道僉事王
徽猷搗滅盧源洞擒獲楊鳳鸞等三十餘人奏請處決
詹孔舜等逃至湖廣平江等處打刦張朝志劉清貴喻
廷鳳湛朝昞胡苟伍各家金銀首飾等物各又故違前
例詹孔舜吳子明虜湛朝昞女五姑秋姑盧本江虜劉
清貴妻王氏潘起鳳虜喻廷鳳妻李氏張足伍虜張朝
志妻趙氏各姦占為妻妾後因湖廣有兵隄防詹孔舜
等要得仍回寧靖打刦并帶前虜婦孝貞等七口及不
識姓名多人前到大潙山蔵住該兵巡道王僉事探知
各賊消息揭報巡撫楊都御史巡按張御史俱牌行本
道多方哨探如遇流住即行兩省會兵夾剿隨該本道
督委名色把總戴素亮帶兵前到排埠平田石田等處
分兵住劄防剿詹孔舜等令彭生㭍時禄譚普鸞潜回
探信被兵捉解本道審發該州監問戴素亮畏懼賊勢
假以防守城池為名於六月十四日徹兵回州詹孔舜
等探知隨於本月十六日帶領衆賊屯劄雙坑王正清
王萱芳家炊飯當有隊長瞿廷器探知轉報義士黃厥
傅督領鄉兵追剿詹孔舜等各又故違前例持鎗對敵
詹孔舜殺死精兵陳俊鄉兵王竒芳吳子明殺死精兵
夏儀盧本江殺死精兵詹作潘起鸞殺死精兵王坤潘
起鳳殺死精兵王子先王友約殺死精兵張忠張足伍
殺死鄉兵王良本當蒙巡按張御史牌行守巡道分發
官鄉兵勇把截擒剿務保無虞彼分守盧參政帶管湖
東道務前到廣信候新舊撫院交代隨該王僉事督行
戴素亮帶兵追剿彼戴素亮逗遛不進以致詹孔舜等
又轉入靖安□坑打劫陳宿陸家摉無財物將本家房
屋放火燒燬鄉兵追救殺死賊張朝俸喻廷吳各賊不
忿奮勇向前張足伍殺死鄉兵陳有餘陳禄詹孔舜殺
死捕兵舒元砍作八塊吳子明殺死僧人王正春盧翠
芳殺死鄉兵楊隆各賊仍轉寧州分投熊守清熊守信
胡邦智家住宿隨據葫蘆洞内比該巡撫江西潘都御
史入境交代行至安仁地方聞知前情牌行南昌湖西
貳道督行寧州新昌瀏陽等縣并把總操捕等官同謀
協捕又蒙巡按張御史訪得詹孔舜等刦財殺人地方
失事道府州縣𫝊報支吾據實具奏間有哨總艾春義
士吳鳳笙等帶兵追捕各賊抵敵殺傷官兵劉忠艾時
益俱墜崖身死殺傷鄉兵李正隨遯入金雞坑吳天河
帶同家兵吳天影吳朝旺吳天東吳鳳歡吳子集等衝
進本坑吳天河用爬打死長牙仔吳天影殺死羅朝鳳
吳朝旺殺死曾寅牙仔吳天東打死劉麻子共四名詹
孔舜等殺死鄉兵吳鳳簫等共三名殺傷一名地方驚
惶七月初六日潘都御史到省看得賊勢猖獗隨行各
道將賊情查明具題及會同巡按張御史牌行分守盧
參政前到寧州協同王僉事相機擒賊以靖地方又調
委鄱湖守備鄧子龍帶同名色把總蔣舜恭胡裕統領
各兵前到寧州剿捕又蒙潘都御史慮恐地方反側之
徒隂為接濟漸增羽翼牌行分守南昌道沿鄉榜諭除
見在賊徒定行捕剿外其原曾窩刦今不在夥者許令
自新不必株連逮捕同夥從賊有能擒斬巨魁告首者
免其本罪仍照一體充賞貳道隨給示徧諭及將浙土
精兵分作叄哨督令胡裕蔣舜恭艾春分領前住平田
石田排埠俱聽鄧子龍調遣殺賊又行瑞州府通判周
明衛把總袁祖澤帶兵把守黃岡洞各賊因見二道親
督官兵前來密布帶同各虜婦逃住湖廣黃稈坪吳恩
鄒直陸等潜往彭賢明家各躱住潜令羅貳保到寧州
義父周端本家探聽消息周端本帶首到官報出各賊
蹤跡二道連夜發兵前到彭賢明家捉獲吳恩鄒直陸
彭文松彭本賊妻劉氏并彭賢明又各處摉獲丘老仔
劉尚坤楊玖牙乂該湖西道捕獲鄒邑榮曾正鄉鍾能
合各具招呈解兩院覆審無異批按察司會審守巡南
昌道又督行鄧子龍領兵前到黃桿坪直入賊巢詹孔
舜等知風衝圍走脱當獲盧本江吳未保虜婦王氏李
氏伍姑秋姑解州夥賊羅苟保逃至瀏陽被官兵殺死
訖二道又督各該官兵拏獲楊辰保陳香胡邦智胡大
灼蘇顯唐再耀余文益熊守誠熊守清熊守信審問間
遵奉明旨王僉事回籍隨蒙兩院牌行分守盧參政帶
管兵巡道務專駐寧州擒拏逋賊本道弔取盧本江細
詢口供各賊姓名及逃遯處所當發官兵奉靖寧武等
處各匿賊地方摉捕及呈請軍門移咨湖廣軍門知會
并牌委鄧子龍領兵押同胡大灼三日兼行五百里直
抵醴陵茅岡洞擒獲吳子明張足伍及追至湘東地方
拏獲王友約詹孔舜潘起鸞潘起鳳劉恩盧翠芳鄒添
牙虜婦孝貞張氏賊婦陳氏羅氏各官兵又於本州地
方拏獲楊汝璫王恩虜婦趙氏守巡湖西道又先後緝
獲何德富羅光祖何巽玖胡天善李辰保喻尚臣劉明
道謝乾叄毛時良陳天祥賊婦董氏各到道審招轉解
去後今奉前因該司道各官弔取各賊逐一細審得詹
孔舜等俱數十年積案巨寇盤據山谷嘯聚鄉村虜婦
刦財殺人放火東奔西突流毒兩省舊年蒙楊都御史
剿滅盧源洞各賊逃過湖廣刦掠今復紏衆回州剽刦
鄉村敵殺官兵窮兇極惡罪不容誅荷蒙兩院軫念調
發兵將指授方略羣力争效衆醜並殲真足以洩神人
之憤矣該本司查得捕盜條格内開若果地方有盜即
行申報上司就便捕滅上司官若聞地方有盜即撥兵
馬就便捕滅者免究仍敘錄其捕盜之功量多寡為陞
賞除原任南昌兵巡道僉事王徽猷先因寇興而𫝊報
未實繼因督責而擒獲亦多但既經奉旨處分不敢再
敘外為照分守南昌帶管兵備道參政盧仲佃歸自湖
東旋臨賊藪分哨據險遣將調兵擒二十年積案巨酋
幾無遺類慰六州縣被害人戶殆若更生始奉明旨住
俸戴罪拏賊今賊巳盡拏似應准與開俸分守湖西道
參政陶幼學分巡湖西兼兵備道副使李臺篤同舟之
誼張掎角之威先事預防並竭心力相機摉剿悉拔根
萌似當併敘鄱湖守備鄧子龍忠誠自許謀勇兼資執
銳披堅身先多士衝鋒冒險手縛元兇孤軍成破竹之
勲萬口協干城之譽似應破格優敘以酬其勞其餘有
功員役難以一槩敘錄相應分别首從照格奬賞除戴
素亮等奉有明旨另招詳報外取具賊犯詹孔舜等供
招見在合就依律議擬具招通詳并乞比照花園強盜
事例題請及時會决梟示以振法紀等因具招并取具
寧靖等州縣地方寧謐結狀各到臣據此案照先據各
道飛報前項賊情已經具題及接邸報該吏部題覆前
事奉聖旨這地方賊情重大王徽猷職專兵備賊未及
獲輒稱地方寧謐顯是欺蔽著照例革了職冠帶閒住
袁祖義等姑降三級調邊方用柳益趙不昧俱革職為
民仍與戴素亮都著巡按御史提了問盧仲佃住了俸
戴罪拏賊候事寧具奏該省撫按官前已題奉欽依將
兵備官專住寧州如何又縱令安坐省城不行移住以
致失事且不查究欽此已經欽遵督行各道并將領等
官將各餘賊盡行摉捕解報去後今據前因除將各賊
犯招罪覆詳無異批行該司牢固監候其各官兵零剿
有功遵奉勅諭量行犒賞外竊照寧靖新萬等州縣複
嶺重岡既有可恃之險民貧地僻復多亡命之徒饑則
夥刦鄉村飽則散歸窩主揚旗露刃白晝公行放火殺
人所向披靡鄉民任其荼毒有司莫敢誰何況與湖廣
瀏平交界東追西匿此逐彼奔地分兩省肥瘠異視幸
其出境輒報謐寧沿習有年隠憂固在臣莅任之初適
逢其會隨會同巡按御史張簡調發官兵以遏其鋒出
給榜諭以散其黨然非仰仗天威震懾諸臣感奮則積
案巨賊豈能俘馘如此其多而越境元兇豈能擒獲如
此其易也所據地方諸臣皆為分事何敢言功但據該
司查議前來要得分别敘錄以勵其後合無俯從除原
任南昌兵巡道僉事王徽猷已奉明旨處分臣無容别
議外該臣看得分守南昌道參政盧仲佃自湖東還省
之時正賊徒猖獗之日躬臨巢穴分布官兵開誠布公
羽翼盡為解散追亡逐北渠魁悉已成擒原奉明旨住
俸拏賊事寧具奏今地方既寧似應准與開俸或仍照
捕盜條格量錄其功者也守巡湖西道參政陶幼學副
使李臺深切同舟之心共成掎角之勢隄防克謹地方
固已無虞摉捕有方擒獲亦稱多績所當併敘者也鄱
湖守備鄧子龍智能料敵勇足濟謀布衣草履溷跡行
伍而黠寇莫測其機晝伏夜行深入賊巢而巨酋難逞
其技獲功於異省用力尤艱摧敵於方張先聲克振所
當優敘或量加職銜者也及查得名色把總戴素亮始
焉無故徹兵遂致賊人之深入繼焉逗遛不進坐視剽
掠之横行況平時挾詐鄉村人皆切齒事後縱放強賊
尤可寒心既與吏目柳益典史趙不昧奉旨提問應聽
别卷分别輕重擬罪者也如蒙勅下該部再加查議惟
復行巡按御史勘實如果臣言不謬將盧仲佃等分别
功罪俯從處分其賊犯詹孔舜等容臣會同巡按御史
即便處決例應梟首者仍梟示各該被害地方庶賞罰
明而人心自勵法紀嚴而地方永賴矣
條議寧州地方善後事宜疏
題為山寇寧息及時計處以防後患以圖久安地方事
據江西布政使司呈奉臣并巡按江西監察御史張簡
批據分守南昌帶管分巡南昌兵備道左參政盧仲佃
守巡湖西道右參政陶幼學副使李臺呈先奉臣等案
驗看得寧州靖安萬載新昌等縣萬山聮絡中皆可為
盜藪各賊今雖漸息難保不復嘯聚若待出刦有形而
後發兵追捕則不免有臨渴掘井之悞使其東征西竄
南追北突官兵徒自奔疲無益防禦仰道即將餘賊盡
行摉捕并將善後事宜虚心訪求從長計議務俾盜賊
無所潜遯地方賴以永寧具由通詳等因奉此隨該各
道督發原調鄱湖守備鄧子龍帶領哨兵搗巢及前到
湖廣瀏陽平江黃稈坪等處又二道密差官鄉兵快擒
獲賊首詹少峰吳子明王友約盧本江潘起鸞潘起鳳
張足伍等四十餘名皆二十年積案巨酋萬口稱快自
今地方俱已寧息但趁此平定之時若不講求善後經
久之計難保前孽之不復萌今該各道遵照原行虚心
諮訪開列條款呈乞施行等因隨奉兩院俱批本司會
議詳報依奉該本司左布政使柴淶右布政使何子夀
會同按察司署印副使莊國禎守巡南昌道左參政盧
仲佃守巡湖西道右參政陶幼學副使李臺督糧道左
參議沈奎屯田道僉事霍與瑕都司都指揮僉事胡忠
重覆查議得前項地方詢之輿論皆以不據要地不立
將官不分哨守決非所以控制地方以為全省之捍蔽
也所有一應事宜照款覆議合就通詳等因到臣據此
案照先經案行各道摉捕餘孽及查議前來尤恐不的
該臣親詣各該州縣督同參政盧仲佃南昌府同知顧
其志南昌衛指揮賀應文將前項盜賊棲止出没必經
之所逐一查勘詢諸士民稽其形勢委有不可因循者
隨該臣并巡按御史張簡俱將各道前呈緣由批行該
司會議去後今據前因又該臣會同巡按江西監察御
史張簡照得寧州并奉新靖安武寧新昌萬載等六州
縣皆係附省之邑去省近者百餘里遠者不過四百里
名雖分隸三府其實盤旋山谷間並無尋丈平衍之地
重巖複嶂深箐茂林隨處可窩隨險可據今猶幸地方
之民力嗇者多無藉者少而無藉之徒猶幸其欲易足
欲足則散萬一地方多事乘機嘯聚則江省不免震動
而諸郡皆為不寧矣茲者仰仗天威諸臣奮勵積案巨
酋俘馘殆盡地方見巳寧謐或可少舒皇上南顧之憂
然不及時整頓他日必當復滋臣等反覆思惟委應計
處與其周章於有事之日不若料理於無事之時雖不
免為亡羊而緝籬然猶勝於養癰而致潰謹列七事上
請伏望勅下該部再加查議如果臣等所言少有禆益
俯賜允行地方幸甚臣等幸甚
計開
一議添設守備竊照寧靖奉武新萬六州縣萬山
聮絡巖谷深險且與湖廣平江瀏陽通城興國
等州縣相隣而大潙山横界其中流賊嘯聚為
窟饑則剽掠鄉村飽則復歸巢穴為患積有年
矣近雖移建兵巡道於寧州足為彈壓但平時
操練遇警折衝非將不可况盜賊生發之處離
州不下三百里報賊調兵往返便至六七日賊
起則苦於哨探之未真賊退則苦於追捕之不
及奔走道路無裨防剿為今之計必須扃鎻外
戶然後可以扼險控制設立中軍然後可以相
機捍衛查得該州有銅鼔石地方居瀏平新萬
及寧州適中之地盜賊出沒便於邀擊相應於
此設立中軍衙門伏望勅下該部查議添設守
備一員給賜專勅一道前來駐劄撥與精兵一
千名分班操練仍屬南昌湖西兵備道管轄遇
有寇警一面呈報一面剿捕如賊逸出湖廣瀏
平興通醴陵及本省萍鄉等處許其出境追捕
各該地方巡哨官兵聽其調度協勦勅内明白
開載庶免掣肘如此則賊險先據盜源可息不
惟六州縣恃以無恐江省且倚以為重而湖廣
鄰封之禍或可消弭於萬一矣伏乞聖裁
一議改調將官竊惟任將固在得人而草創尤宜
慎始臣等看得鄱湖守備鄧子龍智勇俱全膽
略兼濟擒巨酋於異省易若探囊遏狂寇於方
驕勢如壓卵况本官之經略地方已久夷險固
所熟知而士卒之受其約束尤嚴閭閻俱稱不
擾當此開創之時得借本官料理實為有賴伏
望勅下該部再加查議將本官改註本處守備
或量加職銜以鼔其氣其鄱湖員缺另行推補
再照該州正佐官員尤為喫緊近該知州員缺
上厪廟謨留神遴選地方甚幸但捕盜官未有
其人臣等查得弋陽縣主簿丁景方先任臨川
縣典史冒險擒賊膽略素雄堪任巡捕之職伏
望勅下該部查果相應將本官調陞寧州判官
專管捕盜其該州見任判官束桓查其政行無
議責之捕盜為難相應另行改選免其赴部則
正佐皆為得人文武可以協濟一轉移之間地
方允有賴矣伏乞聖裁
一議分布哨守竊照寧州銅鼔石地方既設有守
備衙門四面節制頗得要領但五縣道里遼絶
遥制為難四山巖穴尚多竊發叵測顧此失彼
未為萬全詢之地方輿情俱云新昌之黃岡洞
萬載之黎源洞奉新之百丈洞靖安之雙坑洞
武寧之黃竹洞俱可潜通大潙山流賊易於蔵
匿相應各立一哨每哨即於守備營内撥兵一
百名揀選能幹慎密千百戶五員分投管領操
演雙月輪班更換俱聽守備衙門約束遇有警
報一面申呈一面剿捕仍𫝊報各哨互相策應
不得推諉及查黎源洞原有坐落屯田七十二
戶土廣人稀軍餘不便管業多招流民佃種因
而縱其刦財分用為患非一日矣合無即令該
哨官就近管理以便約束屯軍其各哨官廪糧
量從優處積有年勞特為薦揚破格超充守備
之選如有失事即行參提重治如此則遠近相
維首尾相應分地責成而地方可保無虞矣伏
乞聖裁
一議改設巡司查得銅鼔石地方原設有定江巡
檢司歲編弓兵二十四名在彼防捕兵弱勢孤
虚糜廩餉今議銅鼔石建立守備衙門該司似
為冗贅及查新昌縣黃岡洞山谷深僻人民稀
少哨官難於棲止合無將前定江巡檢司改隷
新昌縣移設彼處與該哨兵營兼設並峙併力
禦防庶地方不至遼曠而官兵便於久住矣伏
乞聖裁
一議處給兵餉竊照銅鼓石大營并五哨兵輪班
哨練該撥兵一千名又守備官家兵四十名五
哨官家兵各十名共該一千零九十名所有應
給糧餉俱應立有定額查得寧州舊營原兵五
百名係寧靖奉武四州縣撥出精兵今兵備道
駐劄該州去銅鼔石營甚遠除留兵二百名聽
該道哨守追剿外止餘兵三百名又瑞州一府
要害在於新昌今設立黃岡洞一哨相應於該
府操練精兵内撥出二百名袁州一府要害在
於萬載今設立黎源洞一哨相應於該府精兵
内撥出二百名統前共有兵七百名尚欠兵三
百名今應召募及前開守備哨官家兵通共該
添兵餉三百九十名相應處給查得本省舊有
浙兵一千餘名俱有額派軍餉近年漸漸消革
僅存三百餘名而原設兵餉固在也相應於内
查支給作新添營兵工食餉不增而兵自足民
不擾而事克濟宜無便於此矣伏乞聖裁
一議兩省協剿竊惟天下之事每成於相濟而敗
於相諉聞之兵法曰腹背受敵雖強而踣江西
湖廣地方固多山賊然非兩省交界合拳獨擊
何難消弭今賊發於楚楚之官兵知而禦之賊
遯而之江楚弗之問矣賊發於江江之官兵知
而禦之賊遯而之楚江弗之問矣分地分民我
心不協此追彼突賊固裕如如之何其克寧也
今歲七月間臣等調鄧子龍至寧剿捕賊聞其
聲連夜逃往瀏陽醴陵地方臣等即督鄧子龍
過境擒剿而移文湖廣軍門知會陳都御史亦
即移檄該地方衙門協捕故積案巨酋皆幸就
縛此其協心之明效也伏望勅下該部轉行兩
省撫按衙門著為定例賊發於江西該道移文
湖廣下湖南道上江防道勒兵界上以待賊徒
之逸如被越入本境即同江右官兵併力擒勦
賊發於湖廣該道移文江西南昌湖西各兵巡
道勒兵界上以待賊徒之逸如被越入本境即
同湖廣官兵併力擒剿如有推諉懈弛聽各該
撫按官參究如此則兩省成一體之勢而黠賊
自無容身之地矣伏乞聖裁
一議設立義總臣等聞弭盜之法莫善於保甲節
該前任諸臣屢屢申飭臣等按管以來查覈甚
嚴不敢懈弛然寧州等六州縣形勢則有不然
者深山窮谷巖壑峻險之地或五六里方有茅
舍一二間或十餘里方有烟爨四五戸甚至三
四十里人跡不至者勢不聮屬自難約束及查
沿山一帶深奥處所儘有豪族巨姓家素饒裕
人至千丁者一族之中難保盡善或造小房於
山間招流民以射利或窩積寇於戶下縱出刦
以分贓州縣無如之何保甲豈能鈐制臣等以
為城市之中及人煙輳集地方仍行保甲之法
無容别議外其深山僻㘭處所豪族巨姓通行
查出籍名于官每族查訪平素尚義及家勢才
力足以壓服人心者一名或二三名有司以禮
召至立為義總免伊本身差徭令其管束一方
如本境寇盜生發及本戸窩隠流賊者率統家
衆剿捕送官積有勞勩或五六年内地方寧謐
者許本鄉里逓保舉到官有司轉為申白給以
冠帶榮身如有憑藉武斷鄉曲者即便革替仍
據法重究如此庶人有領袖事有責成不惟藉
以弭盜而亦可潜消其隠慝矣此在地方諸臣
亦能為之但不題奉欽依人心未免玩愒且他
日官更吏換此法必致廢弛故敢冒昧并陳伏
乞聖裁該兵部覆奉聖旨是這弭盜條議著該
撫按官督率兵備道著實行不許徒以建議了
事
查解各衛所存留糧餉濟邊疏
題為稽查章奏隨事考成以修失政事據江西布政司
呈奉臣牌催造繳查過衛所軍伍糧餉文冊繳報等因
奉此案照先奉巡撫江西劉都御史案驗准戶部咨為
懇乞聖明講求大經大法以足國用以圖安攘以建久
安長治事咨行清查各府州縣原設衛所若干官軍若
干即今見在若干先年軍伍全盛之時合用糧餉若干
今有消耗仍用若干又查所屬原額錢糧若干起運若
干存留若干要見某處實徵未納若干已支見剰若干
有無那移借用從實會算查明之日造冊奏繳等因備
行到司依奉通行所屬府州縣衛所查報外又蒙巡按
江西監察燕御史案驗奉都察院勘劄准戶部咨為稽
查章奏等事欵開一件懇乞聖明講求大經大法等事
隆慶三年七月内該總督侍郎譚條奏查額糧内稱
各省直衛所先年軍伍全盛見今消耗原額錢糧應有
剰餘本部議行各撫按查明具奏等因奉穆宗皇帝聖
旨依議行欽此除貴州回報外其餘至今未報及查先
該戶科都給事中趙鏘題稱額糧無減尺籍日耗議行
各省直查解存剰屯田銀兩濟邊止據雲南廣東廣西
及廬州府解到銀四萬五千三百餘兩其餘並未解到
等因行司催造前冊續該本司看得軍伍糧餉原文止
開先年字樣緣無起止年分遽難攅造及查原奉部文
内款開五曰肅屯政定自隆慶四年為始清查冊繳前
項軍伍糧餉若自洪武年間造報非惟不便清查抑且
事遠冊亡無憑稽考相應比照肅屯政款開自隆慶四
年為始造報等因呈奉楊都御史批細閱部咨似當以
隆慶四年為始内云先年乃欲查原額盈耗並存糧有
餘之數及今實在之數耳准照肅屯政冊限年分造報
繳并蒙巡按張御史批准照屯政欵開自隆慶四年為
始造報繳依蒙除起運錢糧自有歲入歲用年終造報
冊繳存留錢糧各有支用欵目俱不槩造以滋溷擾外
合專查所屬衛所官軍俸糧及照本省各衛所屯糧原
供官軍俸月糧之用數每不敷例於各該府縣存留倉
米銀内凑給總計一省存留歲奉會計原有定額節年
官軍消耗剰數宜多但各王府禄米亦係存留糧數宗
儀日衍歲祿逓增本省地方土瘠民貧難於額外加派
以官軍漸減就將存留倉米通融改派以充宗儀增祿
之數故各祿於正德以前止派二萬六千餘石至嘉靖
隆慶年間漸增至一十六萬六千餘石各府州縣存留
倉米正德以前派至三十萬八千餘石嘉靖隆慶年間
漸減止派一十六萬八千餘石彼盈此縮互為增減以
致支給官軍之外應剰糧數難以比照原額扣算止據
見在數目逐一清查中間官軍逓年事故不等支給未
盡餘剰之數合候解部等因造冊到臣據此查得接管
卷内先准戸部咨該總督薊遼保定等處軍務兼理糧
餉兵部左侍郎譚條奏謂每歲錢糧所入不足以供
所出欲併天下存留糧數總較實在及將各司府衛所
軍伍糧餉逐一清查相應依擬題請恭候命下移咨浙
江等十三省并南北直隸各巡撫都御史及咨都察院
轉行各巡按御史備查各司府州縣原設衛所若干官
軍若干即今見在若干先年軍伍全盛之時合用糧餉
若干今有消耗仍用若干又查各所属原額錢糧若干
起運若干存留若干起運者逓年有無增益曾否加賦
於民存留者是否一歲所入僅供一歲之用或果別有
盈餘如總督譚所稱福建一省每年約有糧剰銀十
萬兩則各省直諸衛所糧有定額而軍無全數者即可
𩔖推苟非查核未精必係拖欠未完今宜盡照已往派
支之數隨在細查要見某處實徵未納若干已支見剰
若干有無那移借用從實會算自見著落不得輙以大
約為言含糊搪塞查明之日造冊奏繳青冊送部以憑
查理酌處等因題奉欽依移咨前巡撫江西右副都御
史劉案行該司清查冊報等因續為稽查章奏等事
又經催司作速查報去後今據造繳前來該臣會同巡
按江西監察御史張會查得冊開本省軍伍原額南
昌袁州贛州三衛信豐會昌吉安安福永新龍泉撫州
建昌廣信鉛山饒州南安一十二所及直隸九江衛并
淮益二府羣牧所共官吏旗軍舍餘四萬二千二百一
十九員名歲該支米三十九萬二千七百一十九石一
斗八升六合五勺税糧實徵各衛所屯田子粒并餘糧
麥豆折銀米共一十一萬六千五百二十七石二斗五
升六合五勺五抄三撮四圭五粟存留各府縣倉米共
一十六萬八千六百八十九石六斗二升一合五勺八
抄每石折銀五錢共該銀八萬四千三百四十四兩八
錢一分七毫九絲内除支給宗庶儀賓祿米官吏師生
俸糧等項不開外隆慶四年分通省各衛所見在食糧
官吏旗軍舍餘共二萬五千七百七十三員名各支不
等該支米二十三萬三千七百七十三石二斗二升一
合四勺八抄六撮除儘支屯糧外該凑支倉米一十一
萬七千二百四十五石九斗六升四合九勺三抄二撮
五圭五粟折該銀五萬八千六百二十二兩九錢八分
二釐四毫六絲六忽二微七纖五秒本年衛所屯糧全
完府縣倉米銀已完六萬二千五百七十四兩二錢八
分一釐三毫七絲三忽七微七纖伍秒除湊前屯糧支
給外餘剰銀三千九百五十一兩二錢九分八釐九毫
七忽五微見貯司庫聽候委官轉解未完銀五千三百
九十五兩四錢三分四毫四絲係南昌等府屬拖欠除
奉詔免十分之三應徵七分該銀三千七百七十六兩
八錢一釐三毫八忽見行追徵其餘各年軍伍應支糧
餉并各屬拖欠見追數目俱備造在冊本内不敢繁瀆
止將支剰銀數開載隆慶五年一萬二千六百九十二
兩八錢二分四釐四毫九忽六微五纖五秒隆慶六年
一萬一千九百四十四兩三錢五分七釐八毫七絲一
微三纖萬歷元年一萬四千三百零六兩四錢一分五
釐七毫九絲六忽九微萬歷二年一萬四千四百二十
六兩四錢零三釐三毫二絲九忽九纖萬歷三年七千
四百一十一兩四錢七分九釐五毫七絲九忽一微三
纖以上六年共銀六萬四千七百三十二兩七錢七分
九釐八毫九絲二忽四微五秒見貯司庫臣等看得相
應委官解部以為濟邊之用其各王府禄米另議處補
合遵原行造冊奏繳及查先准都察院咨為乞省繁文
以節浮費事遵依在卷今照前項文冊原共一事會查
相同該臣衙門備造文冊奏繳青冊咨送戶部查考
保留方面疏
題為保留給由方面官員事據江西布政使司呈奉臣
批據江西按察司呈准本司分巡湖西道兵備副使李
臺關稱本職年四十九歲浙江嚴州府夀昌縣人由進
士嘉靖四十一年六月内初除湖廣漢陽府推官選授
工科給事中陞刑科右給事中陞工科左給事中陞陜
西按察司副使隆慶二年十月初十日到任隆慶四年
三月初七日丁父憂回籍守制未滿間隆慶五年十月
十八日接丁母憂服滿赴部復除今職萬歷三年三月
初十日到任扣該萬歷四年九月十三日止連前任并
閏共實歷俸三十六箇月三年任滿例應給由等因奉
批仰布政司查報依奉查得副使李臺前後歷俸共足
三年例得通理給由但本官職任兵巡奉有專勅住劄
吉安況今冬月正盜賊出沒之時地方倚重難以輕離
相應保留詳報到臣據此案照先准吏部咨該本部題
今後在外大小官員三年六年給由果有兵革災傷地
方重寄許撫按官合詞奏留又准咨開在外官員除方
面府佐照舊赴京有事地方照舊保留又准咨開以後
考滿官員不論前後歷任年月多寡俱得通理萬歷三
年四月内又准咨開一復外官考績之制在外撫按官
以後方面府佐官考滿查係地方果有緊急重大事情
勢難離任者方許奏留差人齎繳牌冊若無事地方仍
令赴部考覈毋得一槩奏留違者聽本部并該科參治
各等因俱題奉欽依移咨前來通行遵照外今據前因
該臣會同巡按江西監察御史張看得副使李臺沖
和之度精詳之職從容應事而其才足以投大遺艱渾
厚存心而其智自能發姦擿伏明刑讞獄情法兼通備
患除戎遠邇胥賴兹當任滿例應給由但本官職任兵
巡奉有專勅且該属府縣正官又皆入覲地方乏人尤
籍本官彈壓似難離任今查奉有前例相應遵照奏留
伏乞勅下吏部再加查議容令本官在任支俸管事將
前後任内歷過事蹟照例造冊差人齎繳惟復仍令赴
京給由
請督糧沈參議患病乞休并委官押運疏
題為俯憐患病乞令生還事據江西布政使司呈奉臣
批據本司呈准提督糧儲左參議沈奎咨稱本職不幸
染疾至今尚未全愈已不敢督運矣原望督運不過便
於歸計既不能供職又不得歸田則臥病日久憂鬱日
深殘軀必先朝露是以含泣而悲鳴也伏望俯念下情
轉申撫按衙門先賜速歸後乞題請得遂首丘之願則
生當圖報死當銜結為此滴&KR0377;祈懇之至等因到司看
得本官咨稱患病不能供職乞要容令致仕一節為照
本官勞苦三載一旦遘疾今以患病乞休情詞懇切相
應准從合候詳允容令本官回籍致仕等因奉批本官
奉職精勤徵輸攸賴既稱染病未愈似難慰留准候題
請運船開幇已多督押該道似不可緩該司查議另呈
繳并蒙巡按江西監察御史張批據呈本官因勞遘
疾病勢日增應與題請宜在任調攝候會題文至施行
該道原管漕糧開幇在即事干國儲該司會同各道議
委一員專管督押催儧起運庶不悞事仍速具由通詳
此繳依蒙今該本司右布政使何子夀會同分守南昌
道左參政盧仲佃湖西道右參政陶幼學九江道左參
議王世懋會議得見今兑運告完糧艘蔽江而下督押
催儧委属緊要不可缺人管理查得右參政陶幼學賢
能任事堪以委用合無備行本官總押尾幇糧船依期
過淮不得遲悞等因到臣據此案照先據該司呈詳前
項緣由已經批行查議去後今據前因該臣會同巡按
江西監察御史張議照漕運乃軍國之重務而督押
又漕運之要職江西通省兑軍銀米俱完先後開幇前
進督押該道勢不可緩參議沈奎見在遘疾難候痊可
既經該司會議委官代押似應准從除批行參政陶幼
學押運外但督糧道原係奉勅專職相應題請其參議
沈奎患病乞休一節伏望勅下該部查議合無准令致
仕員缺即行銓補庶官不乏人而運務有賴矣
潘司空奏疏卷四
