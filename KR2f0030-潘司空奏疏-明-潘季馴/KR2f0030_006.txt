潘司空奏疏卷六
明潘季馴撰
督撫江西奏疏
減免站銀疏
題為敷陳末議以仰禆聖治事據江西布政使司呈奉
臣批據江西按察司驛𫝊道副使王象坤呈先奉臣案
驗前事仰道即查所属某驛遞座站紅船各若干隻每
船水夫若干名每名工食若干船鋪什物若干俱原係
作何出辦廩糧過關各若干自奉例清查之後各項撥
給或省拾分之幾見貯何庫堪否抵作下年之用免𣲖
於民并查各驛座站等船今當因時裁減若干水夫工
食若無差用或遇修理動經歲月止應船頭看守其餘
水夫不宜槩取濫支及將各項站銀酌量衝僻以後年
分應否減編若干俱要議處妥當造冊具由詳報等因
依奉行查間本年玖月拾壹日又奉本院案驗為查處
驛遞銀兩以昭聖恩以寬民力事仰道即將備去部文
題奉欽依并後開條欵内事理一體欽遵通行查照施
行奉此就經催查據南昌等府回稱查過所属驛遞萬歷
元年起至今止支剰餘銀并萬歷六年免𣲖及以後年
分減編各數目呈報到道隨該本道查得南昌等府属
南浦等肆拾驛拾貳遞運所額編夫馬工料船鋪過關
廪給等銀共壹拾萬零陸百伍拾伍兩伍錢玖分玖釐
貳毫捌絲貳忽㭍微捌纖内驛𫝊項下編銀㭍萬叁千
㭍百陸拾捌兩伍錢捌分㭍釐貳毫捌絲貳忽㭍微捌
纖均徭項下編銀貳萬陸千捌百捌拾㭍兩零壹分貳
釐向因差使浩煩以致供應艱苦自奉例清查之後冒
濫裁革各驛遞應付較前所省數多除夫馬養瞻差役
者工料全給查無扣存外原係徵銀在官臨期雇募并
船鋪過關廪糧每年共該銀伍萬壹千陸百貳拾㭍兩
貳錢叁分壹釐壹絲今查未奉例以前萬歷元年正月
起至叁年捌月止共支剰銀貳萬叁千陸百貳拾玖兩
捌錢㭍分叁釐奉例以後萬歷叁年玖月起至伍年玖
月止共支剰銀陸萬壹千陸百零叁兩㭍錢㭍釐總計
節省巳過拾分之伍節省既多而編額如故似非與民
休息之意若照節省之數而過為裁削倘或豐歉不常
又非求為可繼之道今該本道遵奉本院案驗逐項裁
酌船隻則查見在與停造之數以為減存鋪陳則分水
站旱站之衝以為多寡水夫則計船而定撑駕之役關
廪則酌費而定經制之規偏累者曲與調停耗斁者稍
為釐革共計驛𫝊項下減編銀貳萬肆千肆百捌拾壹
兩玖錢肆分㭍釐零實編銀肆萬玖千貳百捌拾陸兩
陸錢叁分玖釐零均徭項下減編銀叁千伍百貳拾㭍
兩貳錢壹分貳釐實編銀貳萬叁千叁百伍拾玖兩捌
錢貳項共減編銀貳萬捌千玖兩壹錢伍分玖釐零實
編銀㭍萬貳千陸百肆拾陸兩肆錢叁分玖釐總計減
編將及拾分之叁矣再據前項支剰餘銀比今議見編
實數除敷壹年支用尚有贏餘但查支剰數内已徵在
官銀肆萬玖千伍百玖拾玖兩叁錢未完民欠銀叁萬
伍千陸百叁拾肆兩貳錢捌分若將未完之銀槩抵免
𣲖之數恐逋負催徵不及驛遞供應難支不無官民交
病今查驛𫝊項下見編實數正與在官餘銀相當合將
萬歷陸年分驛𫝊項下站銀肆萬玖千貳百捌拾陸兩
陸錢叁分玖釐零盡數免徵即以在官餘銀壹省通融
裒益抵充支發係均徭項下銀貳萬叁千叁百伍拾玖
兩捌錢仍行徵𣲖補足壹年支用萬歷㭍年以後通行
查照今議減編數目每年徵𣲖銀㭍萬貳千陸百肆拾
陸兩肆錢叁分玖釐零其萬歷元貳叁肆年未完餘銀
分作叁年帶徵定限萬歷陸㭍捌年每年完銀壹萬壹
千捌百㭍拾捌兩玖分零完不及數者照例查參再照
各驛遞駕船水夫向係編役平時閒曠坐領工食真為
靡費今後各船止留船頭看守餘俱徵銀在官候奉差
出水照依編定名數責令船頭雇募計程遠近給值日
無常差銀得實用則今日之額雖減而將來之省必多
俟以後年分各項支銷及水夫工食積有餘剰并追完
前項年分拖欠餘銀約彀壹年支用再議免𣲖壹年庶
民力既得寬紓而供應不至匱乏等因奉批據呈查覈
明悉議處允當應存應減似可憑矣但干具奏不妨詳
慎仰布政司會同該道再加斟酌呈奪并蒙巡按江西
監察御史趙批據該道呈同前事蒙批布政司再查議
詳報以憑具題繳奉此該本司左布政使劉繼文右布
政使徐中行會同驛𫝊道副使王象坤逐加查覈各船
隻鋪陳水夫關廪各項應存應減數目及議將節年支
剰見徵在庫銀兩抵作萬歷陸年驛𫝊項下應編之數
未完民欠分作叁年帶徵與夫以後年分各項支剰銀
兩并扣存水夫工食積有餘剰約彀壹年支用再議免
𣲖壹年俱經該道斟酌停妥無容再議再照部文議將
壹省站糧分别地方高下以為減編之實緣本省各属
科則不一合候臨編查照輕重減免又開須將各役貼
差夫馬通行減免則本省原無此弊并開萬歷元年以
前應蠲錢糧候委官查明之日分别侵欠呈奪等因到
臣據此案照先准兵部咨前事該吏科給事中楊題本
部覆奉欽依内欵開一查額設經費合候命下行文各
撫按通將属驛夫馬支應數目逐項清查要見原額正
數若干今減省若干應否量增及全復各若干參酌停
妥開具的數報部以憑覆請施行行間又准本部咨該
巡撫保定都御史孫巡按御史賀會題為查處驛遞銀
兩以昭聖恩以寬民力事本部覈議恭候命下移文撫
按官督行該府暫將所議剰餘銀兩准作萬歷伍年支
用本年免𣲖壹年以後照舊徵解但每於年終即行查
筭支剰若干積至幾年約彀壹年支用有餘再議免𣲖
壹年自是率以為常用寬民力其餘省府一體通行查
議施行等因奉聖旨畿輔驛遞疲敝至極該府銀兩既
積有剰餘准免𣲖壹年以蘇民困各該驛遞衝疲地方
都著照例查議行其餘依擬欽此欽遵行間又准本部
咨該巡撫應天都御史宋題報奉例節省蘇松等各所
属驛遞減編站銀緣由本部議開江南站船水手工食
間有修理聽差動經歲月止應船頭看守其餘水手工
食不宜一槩濫支近據嘉興府呈詳撫按見行事例直
差則全給壹年守候則量行半給凡有船隻處所似宜
以此為凖等因題奉欽依俱移咨前來巳經備行該道
查照清理續又准本部咨該巡撫保定都御史孟巡按
御史劉題將河間府并天津叁衛萬歷肆年以前存積
見在站銀抵充萬歷陸年分應徵之數免編壹年等因
本部覆議得節奉明旨軫念小民期霑減省之實惠無
徒務節省之虚文凡在臣工各宜仰體朝廷恤民除蠧
之至意深思公私經久之良圖據實議請方可均惠小
民昭蘇站役若不覈節省之實不究徵𣲖之額不恤站
役之累不慮後時之難而槩議壹年減編以將順德意
將至聖恩未溥站役偏累而將來必至經行阻難公私
兼病矣今將定議查覈減免優恤事由開列條件題奉
聖旨減編驛𫝊原為寬恤小民這所議著各撫按官悉
心查處務使民沾實惠毋事虚文欽此欽遵移咨前來
又經督行該道悉心查處詳報續據議呈前因批行該
司會同該道重覆斟酌呈奪去後今據前因該臣會同
巡按江西監察御史趙看得驛遞錢糧皆民膏血向來
勘合濫行以致應辦繁劇百姓塗炭極矣仰荷我皇上
洞恤民艱屢賜嚴飭近年以來殊多節省然又慮臣等
將順德意過為剥削以致他日支應不及仍累小民復
從部臣之請再行查議臣等有以仰見我皇上愛養黎
元慎重立法之盛心矣臣等亦恐苟且塞責事難經久
故多方體訪反覆查覈務求不負我皇上良法美意今
據驛𫝊道副使王象坤查議布政司覆覈前來似為妥
當計驛遞之衝僻以為支費之多寡固不全拘於舊額
酌歷年之省數以為裁節之多寡亦非取則於壹年其
永遠減編者乃於節省伍分之内而僅減其叁似可免
他年之復𣲖其明年免編者乃即庫貯扣存之銀而取
以支用亦不苦宿逋之難追量留看船之夫則棍徒無
坐食之費帶徵拖欠之數則小民無重困之虞自兹江
右壹省可歲享減編叁分之利而積之肆年又可免編
壹年矣臣等細加裒筭似應依擬但前項實編支應銀
兩俱係量出為入少有逋負便致不敷合無容臣等於
每歲終通將各属驛𫝊銀兩查筭如有拖欠悉照明例
參治其給由陞取等官俱要申呈驛𫝊道查無拖欠方
許准行不得市恩容隠以致仍前玩愒其萬歷元年以
前應蠲驛𫝊銀兩候布政司查覈明白分别侵欠數目
至日另行具奏外今將各府属驛遞船鋪夫馬工料過
關廪糧每年額編并節年支剰及以後年分減編實編
各緣由遵照乞省繁文以節浮費事例該臣衙門備造
清冊咨部并摘簡明數目開坐具題伏望勅下該部再
加查議如果臣等所言不謬將各驛𫝊事宜悉如該司
道所議俯賜允行庶幾民困可以少甦而使節亦不至
有滯矣
計開
一南昌府属南浦武陽市汊吳城樵舍劒江鄔子
㭍驛南浦壹所額編銀壹萬捌千叁百肆拾兩
壹分貳釐節年支剰銀壹萬叁千玖拾㭍兩貳
錢玖分零今議減編銀伍千陸拾陸兩玖錢㭍
分貳釐實編銀壹萬叁千貳百㭍拾叁兩肆分
一袁州府属秀江安仁貳驛額編銀貳千捌拾貳
兩節年支剰銀玖百伍兩捌分零今議減編銀
㭍百壹拾㭍兩伍錢陸分實編銀壹千叁百陸
拾肆兩肆錢肆分
一臨江府属蕭灘羅溪金川玉峽肆驛清江壹所
額編銀捌千壹拾捌兩叁分節年支剰銀㭍千
玖百陸拾叁兩玖錢伍分零今議減編銀壹千
叁百肆兩貳錢叁分實編銀陸千㭍百壹拾叁
兩捌錢
一吉安府属螺川白沙白下五雲皂口伍驛螺川
五雲貳所額編銀壹萬貳千捌百伍拾玖兩陸
錢陸分節年支剰銀壹萬貳千㭍百㭍拾捌兩
肆錢伍分零今議減編銀叁千伍百伍拾陸兩
玖錢捌分實編銀玖千叁百貳兩陸錢捌分
一撫州府属孔家渡壹驛臨川壹所額編銀壹千
捌百貳拾捌兩捌錢節年支剰銀壹千貳百伍
拾叁兩壹錢捌分零今議減編銀肆百捌拾貳
兩捌錢實編銀壹千叁百肆拾陸兩
一建昌府属旴江壹驛額編銀貳千叁百伍拾伍
兩捌錢節年支剰銀壹千伍百伍拾陸兩陸錢
壹分零今議減編銀玖百貳兩肆錢實編銀壹
千肆百伍拾叁兩肆錢
一廣信府属葛陽懷玉葛溪薌溪鵝湖車盤陸驛
廣信薌溪貳所額編銀玖千陸百肆拾壹兩捌
釐貳毫節年支剰銀㭍千肆百肆拾陸兩陸錢
㭍分零今議減編銀貳千肆百陸拾兩捌錢肆
分捌釐實編銀㭍千壹百捌拾兩壹錢陸分貳
毫
一饒州府属芝山紫雲龍津叁驛鄱陽壹所額編
銀㭍千伍百捌拾壹兩㭍錢陸分節年支剰銀
陸千捌百叁拾叁兩陸分今議減編銀壹千陸
百伍兩㭍錢陸分實編銀伍千玖百㭍拾陸兩
一南康府属匡廬團山貳驛南康壹所額編銀肆
千貳百伍兩肆錢節年支剰銀叁千貳拾貳兩
玖錢貳分零今議減編銀壹千叁百伍拾捌兩
肆錢陸分實編銀貳千捌百肆拾陸兩玖錢肆
分
一九江府属潯陽彭蠡龍城叁驛九江壹所額編
銀壹萬陸千壹百伍拾捌兩壹錢伍分㭍釐貳
毫捌絲節年支剰銀壹萬肆千壹百㭍拾兩貳
錢叁分零今議減編銀肆千㭍百壹拾㭍兩伍
錢貳分實編銀壹萬壹千肆百肆拾兩陸錢叁
分㭍釐貳毫捌絲
一南安府属横浦南埜小溪九牛肆驛横浦壹所
額編銀壹萬貳百玖拾伍兩肆錢壹分貳釐壹
毫貳絲㭍忽節年支剰銀壹萬壹千玖百伍拾
陸兩叁錢壹分零今議減編銀叁千㭍百㭍拾
㭍兩伍錢貳分玖釐捌毫貳絲實編銀陸千伍
百壹拾㭍兩捌錢捌分貳釐叁毫㭍忽
一贛州府属水西攸鎮貳驛水西壹所額編銀㭍
千貳百捌拾玖兩伍錢伍分玖釐陸毫㭍絲伍
忽㭍微捌纖節年支剰銀肆千貳百肆拾玖兩
捌錢叁分零今議減編銀貳千伍拾捌兩玖分
玖釐伍毫貳絲捌忽陸微捌纖實編銀伍千貳
百叁拾壹兩肆錢陸分壹毫肆絲㭍忽壹微
以上各府属共
額編銀壹拾萬陸百伍拾伍兩伍錢玖分玖釐貳
毫捌絲貳忽㭍微捌纖
節年支剰已未完銀共捌萬伍千貳百叁拾叁兩
伍錢捌分
今議減編銀貳萬捌千玖兩壹錢伍分玖釐叁毫
肆絲捌忽陸微捌纖
實編銀㭍萬貳千陸百肆拾陸兩肆錢叁分玖釐
零
該兵部覆奉聖旨該省處置驛𫝊減編免編事宜極為
停妥潘季馴趙燿實心愛民能奉行朝廷德意著吏部
紀錄擢用所奏都依擬其拖欠帶徵分數准盡行蠲免
以甦民困
慎選縣令疏
題為慎選縣令速賜銓補以安民生事據江西布政使
司呈奉臣牌開近報各縣正官行取陞任事故等項員
缺數多民社重寄不可缺人作速開報仍將地方繁簡
難易逐一分别以憑具奏等因依奉查得近報新建縣
知縣詹沂豐城縣知縣顧九思高安縣知縣王煥新喻
縣知縣李大吉金谿縣知縣唐本堯俱奉行取進賢縣
知縣俞嘉言萬載縣知縣徐一唯廬陵縣知縣方肯堂
俱陞任東鄉縣知縣劉朝鳴廣昌縣知縣林廷讃俱丁
憂及查浮梁縣知縣李際春向因地方失事論降武寧
縣知縣胡東陽龍泉縣知縣鍾沛言永豐縣知縣陸充
齡安仁縣知縣顧應龍德化縣知縣馮穎瑞昌縣知縣
張燦俱先經考察論劾去任各員缺俱未銓補等因及
將各縣繁簡難易分别具呈到臣據此案照先為前事
該臣行司查報去後今據前因臣竊惟安民莫先于縣
令而致治尤在乎得人然地有難易民有醇澆不易民
而治不擇地而施此可責之於偉器通才而非所以語
中人也近准吏部咨為懇乞聖明俯念東南重鎮申飭
臺憲職掌慎用郡邑倅令以肅法紀以安地方事該本
部覆南贑都御史江題節奉聖旨這分别地方繁簡以
為考覈陞遷等則原係祖宗舊規在今日尤為要務依
擬行各撫按官著即便分欵註擬明確開報你部裏還
再加斟酌題請施行其繁簡有消長不一的亦令隨時
開報還遵照近旨立限與他欽此欽遵除即行該司道
查報外臣有以仰見我皇上首重郡縣慎用人才盛心
矣然因地考人固當較量於成功之日而随才授任尤
宜斟酌於未官之先江西地方向稱多事盜賊之出沒
無常防禦不可少懈錢糧之逋負頗積徵輸務須及期
較之他省正官尤難久缺所據該司開報缺官縣分内
新建豐城高安新喻金谿進賢廬陵浮梁捌縣非衝即
繁向係甲科註選仍乞照舊推補龍泉廣昌瑞昌東鄉
安仁伍縣近稱寧謐不敢括瀆俱望早賜選除勒限赴
任至如武寧萬載貳縣與寧州萬山聯絡地險民頑素
稱盜藪近雖分設營哨地方頗安而隄防撫捕之責全
在有司吉永豐係財賦之地德化縣當水陸之衝以上
肆縣臣以為非甲科不可而司銓者每以甲科數少分
布不及輒復求之舉貢舉貢之間豈敢盡謂其無人哉
但精力疲於累試之餘志向靡於資格之限以昏庸之
姿處凋敝之地才弱者恒多廢事途窮者每至失已其
能自拔於等夷者拾壹耳甲科之向進未艾自愛者固
多而其威令易行成功者必倍間有甘心於暴棄者亦
拾壹耳况人情趨向炎凉異形見甲科則赫然憚見舉
貢則泄然弛而在凋敝之民其情狀又有不可言者方
今夏秋之間正當新科進士推選之期故臣敢及時陳
乞伏望勅下該部再加查議如果臣言不謬將前武萬
等肆縣正官俱於新科進士内推補如已經選除舉貢
仍為更調轉移新建等捌縣龍泉等伍縣亦乞早賜除
補前來供職庶分理得人而治功自起撫字不失而凋
瘵可蘇矣其餘難治縣分尚多但皆見有知縣容臣徐
觀其政另行查議
更調縣令疏
題為議處衝僻地方更移縣令官員以飭吏治以安民
生事據江西布按二司守巡嶺北道右參政侯于趙副
使向程呈詳奉臣牌行照得寧都南康二縣俱為山邑
向稱難治近聞見任知縣徐廷棟許楩各操守雖無疵
議才力似覺不支相應慎選賢能就近更調庶於政務
有濟備仰二道即將二縣各官查照議處南贛属縣内
何人堪以調充如貳府属縣查無易於二縣者不妨另
行作何議處其徐廷棟許楩應合改調何縣逐一查議
停妥具由通詳以憑會議施行并奉南贛軍門牌同前
事仰二道即將南贛二府所属知縣員内逐一查訪才
守俱優堪任煩劇者二員酌擬某應調改寧都某應調
改南康其知縣徐廷棟許楩就移補前項員缺務在更
調得宜地方有頼具由通詳以憑會題施行依奉行據
贛州府申稱查得本府所属龍南縣知縣王繼孝才守
俱優堪治煩劇應調改寧都縣但照本官歴任叁年玆
當考滿相應量加服俸以勵後效寧都見任知縣徐廷
棟性資温厚廉静寡欲但刁頑之地委非所宜合無移
補龍南又據南安府申稱查得本府所属南康縣當水
陸之衝最號煩難而崇義縣僻在萬山之中民稍殷而
事甚簡今南康知縣許楩守固未玷而才誠歉於理煩
崇義縣知縣鄧璿操持既慎經理素優若使互相調用
誠得其宜等因各備申到道該二道會看得南贛二府
属縣惟寧都甚煩南康極衝均之民俗黠悍錢糧逋負
必得才力優裕者方稱其任今寧都縣知縣徐廷棟南
康縣知縣許楩守雖無議才果未逮以領二縣委属未
宜龍南知縣王繼孝崇義知縣鄧璿才堪剸劇器可投
艱各治本邑俱有餘力據議寧都以龍南知縣王繼孝
南康以崇義知縣鄧璿各調任委為得人及查龍南崇
義蕞爾小邑僻在壹隅事簡訟稀頗稱易治就以徐廷
棟補龍南許楩補崇義各缺似亦妥當合無呈乞早為
題請庶為地擇官不因人廢事二縣或可登諸理矣等
因到臣據此案照先為前事已經備行二道會議通詳
去後今據議呈前來維時巡按江西監察御史趙未任
該臣會同巡撫南贛右副都御史江議照為地貴在得
人量才斯可稱職苟以拘攣尋常之才冐當衝繁刁悍
之區不早及時為之更置則非惟官其邑者終無以全
器使而政事之隳廢日甚錢糧之逋負愈滋後來將更
難於為理其於吏治民生所係非淺鮮也今贛州府寧
都縣知縣徐廷棟南安府南康縣知縣許楩服官以來
案鮮完牘邑多積逋雖其所守尚未有玷而領此鉅縣
實非所堪龍南縣知縣王繼孝崇義縣知縣鄧璿操履
介潔既足默戢乎姦頑而才識優長尤堪剸理乎衝劇
所據該道府查議以王繼孝調寧都縣以鄧璿調南康
縣其龍南崇義員缺即以徐廷棟許楩補之授任必求
其稱煩簡各量其才臣等再三博訪委各得宜是誠南
贛今日之急務不容不亟為議處者也如蒙俞允乞勅
該部再加查議如果臣等所言不謬將龍南縣知縣王
繼孝崇義縣知縣鄧璿與寧都縣知縣徐廷棟南康縣
知縣許楩各照擬更調則人才有得於器使而劇邑可
望其登理矣再照寧都南康二縣弊習相沿為日已久
調賢以充其任固為得矣然非量加優異久任而責其
成則亦無以為任事者之勸臻政治化成之效也知縣
王繼孝見任龍南已滿叁年乞恩特從優處加授以五
品服俸與鄧璿各久於其職責以殫心振刷用收起弊
維風之功其鄧璿滿考之日亦容臣等照例題請庶才
者得畢其能而感激圖報將益奮其任事之心政事日
見其修舉民庶日底於康阜矣
清查回青招由疏
題為急缺上用各樣瓷器事據江西布政使司呈詳壹
問得壹名馬志大年叁拾伍歲河南開封府陳州項城
縣人由吏員見任江西布政司廣濟庫太使狀招嘉靖
肆拾壹年間在官文堯不合投充本庫書手經管一應
收支卷簿瞞官作弊向未事露嘉靖肆拾伍年叁月内
蒙工部照會本司燒造瓷器咨呈本部請發回青壹千
斤差舍人盧錦齎解到司除將㭍百斤發饒州府瓷器
厰委官收用外餘青叁百斤貯庫隆慶伍年捌月内本
司又奉文燒造將前餘青内支貳百斤解厰收用餘青
壹百斤在庫又因缺青接用咨呈本部請發回青㭍百
斤差千戶馮綱齎解到司連前支剰共青捌百斤貯庫
本月拾陸等日陸續支青肆百斤解厰交用訖隆慶陸
年伍月貳拾貳日又支青貳百壹拾斤發厰接濟止存
青壹百玖拾斤在司俱係文堯經手登記數日役滿未
到攅典陳以通承行在官庫子凃秀羅祖陳奉周栢看
守明知回青貴重之物自合禀官收入銀庫如法安置
造入交&KR0777;冊内稽查為當各就不合擡入銅錢庫内收
貯本年捌月内奉詔停止燒造随該管厰委官九江府
同知洪一夔將前發回青貳百壹拾斤解回本司貯收
銀庫連前共該實在餘青肆百斤萬歷貳年貳月内蒙
巡按御史燕行司查將前數呈院報部訖本年叁月内
因雨連綿錢庫墻垣倒塌以致原貯回青壹百玖拾斤
壓埋在下比文堯與陳以通及去任庫官王之屏各不
合不行禀明修理盤檢陳以通役滿回家訖萬歷叁年
捌月内奉巡撫都御史楊議行錢法蒙司令文堯與王
之屏及今役滿在官攅典曾鎮輔督押凃秀等到庫盤
錢發用因見回青壓埋在地凃秀等止將成塊青揀出
用桶裝盛仍貯錢庫其餘散碎俱溷在土渣内比文堯
與凃秀等各不合不照原數檢足秤收王之屏曾鎮輔
各亦不合不行覺查萬歷伍年叁月初玖日志大到任
管事本月内本司奉文燒造至貳拾伍日蒙司署印參
政盧仲佃行庫要將回青查發該厰令文堯查數間凃
秀羅祖陳奉周栢思得錢庫檢出青斤收貯既久未經
秤驗造入交盤冊内及見志大新任與在官攅典楊相
撥參未久不知首尾要得買匿乘機侵盜各又不合共
將銀陸兩伍錢送與文堯又不合故違司衙門書筭久
戀衙門事發有顯跡情重者民發附近充軍事例枉法
接受入已就將錢庫收貯回青隠匿不報希圖日後侵
分止將該厰轉回收貯銀庫青貳百壹拾斤開具揭帖
志大與楊相各亦不合不行查明據憑文堯開揭送堂
陸續支發該厰聽用訖比因參政盧仲佃陞任缺官署
印通呈詳允咨行本司參議王問臣於肆月初肆日到
任暫署印務查得青斤僅供目前頭運之用責令造作
科吏書查數具稿咨呈係在官吏計成密書手宫隆承
行各不合不行細查文卷的數遂憑本庫前報數目於
本月初陸日具稿送堂判案至初拾日給文批差承差
李福咨呈本部随蒙查得先該巡按御史燕原呈餘剰
回青肆百斤見貯司庫今開止存貳百壹拾斤先今開
報數目不一題奉欽依咨行巡撫都御史潘備案行司
通提查究將文堯查審又不合不行從實供報致蒙吊
取節年收放回青底簿查出前青壹百玖拾斤原貯銅
錢庫内随蒙親詣查閱委存壹桶在庫當即秤兊共計
壹百㭍拾捌斤拾叁兩尚該餘青壹拾壹斤叁兩溷在
土渣未經淘洗文堯凃秀等各又不合不行明白聲說
随蒙行委南昌縣知縣李得祐理問所理問石世安會
審文堯凃秀等各又不合隠下買求受贓實情不行供
出問擬文堯凃秀羅祖陳奉周栢安置不如法通減貳
等徒罪志大與楊相計成密曾鎮輔宫隆各不應減等
杖罪具招呈司轉詳本院奉批據招尚多未究回青係
殊方難得之物不以收入銀庫各役已懷圖便侵盜之
心及至行查匿不以報其情狀益露矣據云庫屋倒塌
要見是何年月揀尋秤兊又不即將檢足恐亦遮飾之
詞不足憑也計成密等不查卷案信憑該庫文移中間
似有通同情弊仰司再審明確具招解院以憑覆審實
在回青仰行劉布政會同徐布政逐一淘洗潔淨躬親
秤驗具數并結報查蒙本司左布政使劉繼文右布政
使徐中行親詣錢庫督令本司經歷陳汶理問丁汝翼
南昌縣典史童艮押同庫子將前青逐一盤檢尤恐辯
驗不真復拘景德鎮官厰淘青匠在官方創捌用吸青
磁石於土渣内細加磨揀吸出回青壹拾壹斤叁兩連
前㨂出共足壹百玖拾斤之數收庫聽用具結繳報又
蒙行委知縣李得祐理問石世安將志大等會審文堯
凃秀等各又不合仍前隠情不供止認失於如法安置
照依原擬徒杖具招呈司連人呈解本院覆審奉批據
招回青俱在似與安置不如法致有損壊律文欠合及
審文堯等俱係積年戀庫人役擬徒未盡其辜仰司再
議詳奪蒙司仍行理問石世安會同南昌縣知縣李得
祐吊取志大等重覆鞫審文堯方纔供認違例受贓匿
數不報凃秀等用財買匿希圖侵分等情致蒙看得文
堯經管收支凃秀等役專看守始以漫置錢庫各犯委
有圖便侵盜之心繼而用財買求匿數不報則其姦欺
情狀可見青雖見在罪則難逭引擬遣配方為盡法計
成密楊相曾鎮輔宫隆俱有主典承行之責不但失於
覺察尤属怠玩俱應問革以示懲戒馬志大委係新任
相應擬罪還職將志大等取問罪犯外結得每銀壹兩
值鈔捌拾貫招結是實壹議得馬志大等所犯文堯除
違制與凃秀等俱除不應各罪不坐外文堯合依受財
枉法者無禄人壹百貳拾貫之上罪止律絞係雜犯准
徒伍年凃秀羅祖陳奉周栢俱依有事以財行求得枉
法者計所與財坐贓論伍百貫之上罪止律各杖壹百
徒叁年馬志大計成密楊相曾鎮輔宫隆俱依不應得
為而為之事理重者律各杖捌拾馬志大等有大誥與
文堯俱遇蒙恩例通減貳等文堯減去壹年止徒肆年
凃秀等肆名各杖捌拾徒貳年馬志大等伍名各杖陸
拾馬志大係官計成密楊相曾鎮輔俱吏各照例納米
宫隆係書手審稍有力折納工價凃秀等肆名係庫子
俱無力查照近例發該縣收管做工文堯免徒定發附
近衛所充軍終身拘僉妻解發遣招達兵部知會馬志
大等各贖完日查發馬志大還職計成密楊相曾鎮輔
革役宫隆凃秀羅祖陳奉周栢俱革退照出文堯枉法
接受凃秀等贓銀陸兩伍錢係彼此俱罪之贓合入官
原隠匿未報回青壹百玖拾斤招稱先後檢淘已足原
數候燒造支用通取庫收收管繳計成密楊相曾鎮輔
吏劄塗抹附卷合問未到陳以通王之屏另行提結具
招到臣據此案照萬歷伍年陸月初捌日准工部咨該
本部題據江西布政司咨呈前事該本部看得該司呈
請乞要倍加給發回青以備急用一節為照回回青料
貢自外夷藏之内庫乃貴重之物原非民間所有既查
上年巡按御史燕呈稱餘剰回青肆百斤見貯司庫今
據該司呈稱止餘貳百壹拾斤先今開報數目不一係
干錢糧相應查究所據該司今請回青事在緊用相應
酌給恭候命下本部移文内承運庫揀選回回青捌百
斤領出裝箱封固差官齎付江西布政司交割連前餘
存回青收貯嚴密聽候該厰委官親行支領監放應用
仍備查原存回青肆百斤緣何今開止存貳百壹拾斤
務查的確改正如有情弊徑自究問以後凡遇運解瓷
器到京仍要查筭某項某器該用回青若干共器若干
共用過回青若干明白造冊繳報查考等因題奉聖旨
是這青斤支剰不明著撫按官即便查明具奏欽此欽
遵除差武功中衛千戶李鐸齎送回青該布政司交割
外合咨查照施行等因到臣随經備行該司一面遵照
原行酌量秤發督令委官嚴加驗放以後凡遇運解瓷
器到京仍要逐件查筭用過青料總散數目造冊報部
查考并究舊剰青數有無侵盜情弊招詳及節經駁查
去後今據前因除先報回青已行左布政使劉繼文右
布政使徐中行躬親秤驗具結報臣委足原數臣又復
經吊取人卷逐一研審外該臣看得文堯等戀庫多年
狡詐百出慢藏錢庫已有圖便之心隠匿回文益露扣
侵之狀論青雖未入已原情實有可疑坐贓遣配更復
何辭計成密楊相曾鎮輔宫隆俱係承行吏書自宜查
覈明實雖無通同之弊難逭玩愒之愆擬杖似輕允宜
黜革馬志大到任甫及浹旬原情尚可末減再照原任
左參政今陞雲南按察使盧仲佃右參議王問臣各有
署理之責俱乏秤查之明但因司官之署代無常以致
案牘之倉皇易舛仲佃未及呈部遽以擢行問臣署僅
越辰輙從成案俱非原經首尾之官罔知支剰多寡之
數合無姑從矜貸惟復量加罰治除批行該司將馬志
大等監羈恭候題請至日施行外伏乞勅下該部再加
議覆如果原擬允當將各犯查照遣配發落盧仲佃王
問臣擬議上裁
考覈守令疏
題為遵例考覈給由正官事據江西布政使司呈詳奉
臣批據九江府申詳本府知府李得陽年叁拾玖歲直
隸廣德州人由進士除授浙江金華府蘭谿縣知縣陞
南京戶部雲南司主事考滿赴部陞本部江西司署郎
中事主事改南京吏部稽勲司署郎中事主事遇蒙恩
例實授本司郎中陞今職萬歷貳年陸月拾壹日到任
扣該萬歷伍年伍月初拾日止連閏實歷俸叁拾陸箇
月任滿例應給由廣信府鉛山縣申詳本縣知縣陸夢
熊年肆拾壹歲浙江紹興府餘姚縣人由進士除授福
建建寧府建安縣知縣調今職撫州府宜黃縣申詳本
縣知縣廖希元年叁拾陸歲湖廣衡州府桂陽州藍山
縣人由進士除授直隸徽州府祁門縣知縣調今職俱
於萬歷貳年肆月貳拾陸日到任除前任歷俸不計外
扣該萬歷伍年叁月貳拾伍日止各連閏實歷俸叁拾
陸箇月叁年任滿例應給由等因俱奉批仰布政司查
報依奉行據該府縣查得各官任内經管接管督徵過
各年一應錢糧俱已完解納獲批單附卷並無粘帶未
完違礙緣由并送各官到司合就呈乞照例考覈題請
等因到臣據此卷查先准吏部咨為酌議考課之法以
肅吏治事内開今後府州縣正官給由免其赴京聽撫
按官從公考覈賢否具奏先令就彼復職管事牌冊差
人齎繳其稱職經薦應得誥勅照例請給其平常不稱
職者部院會同酌處等因題奉欽依移咨前來通行遵
照外續據該府縣申詳前事就經批司查報去後今據
前因該臣會同巡按江西監察御史趙考覈得九江府
知府李得陽地當吳楚之阨關簡卒繕船而跳梁之謀
自寢郡連江湖之總滙築隄樹障而胥溺之患已祛鉛
山縣知縣陸夢熊居官必勤必慎而施為若駕輕車御
民有法有恩而守已常堅介石宜黃縣知縣廖希元事
純於再試之後清戎覈賦而遠邇頌其精明守定於久
任之餘釐費賑饑而閭閻戴其撫字各官既經叁年任
滿俱應給由但見奉明例正官免其赴京除令各官照
舊支俸管事外伏乞勅下吏部再加查議如果臣等所
言不謬行令各官造完牌冊徑自差人齎繳赴部覆覈
施行
遵照條編站銀疏
題為審編驛𫝊事據江西布政使司呈奉臣牌催驛𫝊
夫差文冊繳報等因奉此案照萬歷叁年捌月初壹日
奉前巡撫江西右副都御史楊案驗准兵部咨該本部
題車駕清吏司案呈查得先該本部奏准天下驛遞夫
役拾年壹次審編自嘉靖肆拾肆年計今萬歷叁年又
及拾年之期例該審編合候命下本部通行浙江等處
并南北直隸府州有巡撫處行巡撫無巡撫處行巡按
御史各委官親歷州縣將原編各驛遞夫役文册吊取
到官逐一磨勘原額舊數若干消乏若干明白酌量某
人丁糧相應某人丁糧消乏某人堪以作正某人堪以
作貼應編者編應替者替務要審勘明白以近就近從
公編造不許賣富差貧致民嗟怨審編之際里書作弊
最為害人須要用心稽察承委官員如有怠慢悞事及
審編不公人情不便悉聽撫按衙門應提問者提問應
參奏者參奏審編完畢將編僉過夫役姓名置造過馬
驢船車數目造冊奏繳清冊送部查考等因題奉欽依
移咨前來案行本司查照施行并蒙巡按江西監察御
史張案驗同前事俱依奉行間該本司查得驛𫝊夫差
隆慶肆年捌月内奉前巡撫江西右副都御史劉案驗
准戶部咨為酌議差役事該本院題内開本省應編兩
京會同館并山東保定等處馬價地方隔越有司不肯
一體追徵以致經年逋負不得以時起解濟用水馬等
役則又編頭戶貼戶以數拾戶而朋為壹役募役則給
由帖取討工食窮鄉下邑之民不能抗城市積年之勢
戶戶被擾雞犬不寧其害尤甚臣愚擬將各項差役逐
一校量通計壹歲用銀若干止照丁糧編𣲖開載各戶
由帖立限徵收在官分項解給往年編某為某役某為
頭戶某為貼戶今一切革之其銀一完則終歲無追呼
之擾而四民各安其業等因本部覆奉欽依通行遵照
今奉前項部文相應請詳查照委官審編或遵見行條
編徵銀解給等因具由通詳随奉前任都御史楊巡按
御史張批照見行條編事理造報依奉今將所属州縣
各應編驛𫝊夫馬價銀總散數目備造文冊見在合就
呈報等因到臣據此該臣會同巡按江西監察御史趙
看得驛𫝊夫役舊係拾年壹次審編其編𣲖則有頭戶
貼戶之異其承役則有親當募當之殊里胥易於為姦
州縣難於稽覈誠有如部文所云者先該都御史劉酌
議題請該部覆奉欽依每州縣止照通邑丁糧均𣲖徵
銀在官分項解給一向遵行官民兩便似應照舊徵銀
不必重覆編審及照見奉明旨清查驛遞嚴革冒濫支
應銀兩自可減省該臣等已行驛𫝊道督行各府委官
著實清查務從節省見在查明另疏題報再照條編之
法固為簡便而拖欠之弊難保必無近該兵部題覆福
建都御史劉具題催徵站銀事例通行遵照在卷合無
容臣等查照遵行責成驛𫝊該道督行各府州縣將所
編驛遞站銀及協濟銀兩上緊徵完依期解給如有拖
欠容臣等即照京邊錢糧事例將各掌印及經管佐貳
等官分别參奏降罰庶站銀不致逋負而驛遞可免困
累矣
鄉兵擒斬劫賊功次兼請申嚴保甲疏
題為明火劫殺事據守巡湖西道右參政陶幼學副使
吳從憲呈詳壹問得壹名艾錦叁年叁拾歲吉安府永
豐縣人狀招有陣殺賊首朱子明原籍南直隸人先年
恩到見獲王春元為男係徐州人朱子明能造首飾積
慣彈唱與同王春元前來江西地方凑遇錦叁與見獲
艾燕壹楊慶捌陳聰貳張忠叁陳學用未獲艾順拾徐
南樓王明貳即王南湖劉前園王純玖李明㭍艾鼎壹
劉兩峯江孝仔同陣獲殺死毛乞肆毛乞陸艾茂伍徐
興玖艾興㭍傅興㭍張進相艾東宰艾興玖艾錫叁艾
燕叁艾順㭍艾順伍王春貳王寅壹劉志陸劉申壹劉
聰貳陳聰肆劉甫叁艾和捌張匡伍俞文貳畢受壹范
隆貳王春肆樂安縣住蘆溪坳叁人鬼名和尚張飛南
山并失記姓名壹拾陸名各以打造首飾木鐵泥水等
匠生理萬歷伍年不等月日往來廬陵縣致仕鄉宦副
使楊儲家傭工透知本家門路及積有金銀首飾酒器
銀兩要得夥劫窺伺日久因守巡道轉奉撫按衙門案
驗申飭保甲嚴謹未敢舉發至捌月不等日朱子明對
衆說稱本宦家居離府玖拾餘里幽僻易為聚劫就為
首糾合錦叁楊慶捌王春元艾燕壹陳聰貳張忠叁陳
學用并艾順拾徐南樓王南湖劉前園王純玖李明㭍
艾鼎壹劉兩峯江孝仔各不合夥同毛乞肆等共陸拾
貳人約於閏捌月初壹日晚到地名桐江松山偏僻處
所會集砍竹為鎗彼因一時烏合人心不齊延至伍更
時分方到楊鄉宦門首撞開大門明火放銃呐喊入屋
驚散男婦搜劫財物將箱籠擡桌等件用刀砍碎及將
本宦不在官男監生楊應禄文引扯碎丢棄在地當有
已被殺死義男奉竒喊呌驚醒四鄰該都保甲鳴鑼頃
刻遂集鄉兵羅興龍欽龍曹榮羅家隆周受岳郭文清
欽鳳鍾福劉懷清懷潮鄒受拾莊貫壹觀貴劉守奉彭
清松周蘭貳等并本宦家丁楊勤華勤貴及奉竒等叁
千餘人各執器械圍住房屋奉竒奮勇當先執鎗突入
與賊對敵彼錦叁與楊慶捌王春元艾燕壹陳聰貳張
忠叁陳學用艾順拾等各又不合與朱子明毛乞肆等
故違強盜殺傷人梟首示衆事例就將奉竒用竹鎗戳
死砍頭懸掛牌坊上随將劫得金銀首飾銀兩分收藏
繫腰間潰圍突出羅興龍欽龍曹榮等奮勇將賊首朱
子明及夥賊共叁拾陸名俱殺死又沿途趕殺壹拾名
并生擒楊慶捌壹名鄉兵曹榮羅家隆周受岳郭文清
亦被各賊鎗傷手額等處彼錦叁與王春元艾燕壹陳
聰貳張忠叁陳學用等俱各棄贓逃走鄉兵當拾得各
賊丢棄劫分金銀首飾盤盞銀錢器皿段疋等件共值
銀叁百餘兩并前扯碎文引俱付本宦收回訖又拾得
遺下見獲雨傘拾陸把布袋捌條有今不在官里長楊
燦楊應初同廬陵縣捕兵人等將楊慶捌及衆賊遺下
見獲腰刀壹把竹鎗壹根為旗紅布被壹床小布袋壹
件俱解赴本縣巡捕主簿唐繼元揭報本府巡捕通判
張明化随報分巡道副使吳從憲著令各官差兵緝捕
間本宦令不在官楊貴備情赴分巡道告准批行府縣
追捕餘黨查明功次主簿唐繼元随至本都查驗得曹
榮羅家隆周受岳郭文清俱係竹鎗所傷旋已平復及
差不在官捕兵羅審等沿途山谷四散追尋捉獲王春
元及於本縣伍拾貳叁肆都檢獲被殺賊屍壹拾軀連
前陣上殺死賊屍俱斬首級共肆拾陸顆用木桶装盛
并將腰刀竹鎗等物解赴分巡道轉行本府知府張振
之查驗并議各鄉兵臨陣擒斬功次的數由報蒙府勘
明前情呈道吊取楊慶捌王春元審實并將應賞應恤
緣由呈報守巡貳道又該通判張明化備將前情呈詳
巡撫都御史潘奉批天明盜散最易蹤跡且據稱夥黨
頗多豈能一一逃避仰兵巡道查照原行上緊嚴行督
捕王春元姑緩其刑細細詢探必得其情務求的確毋
令遽斃也繳蒙道將楊慶捌王春元并賊首級肆拾陸
顆前獲腰刀竹鎗布被布袋并議賞緣由於本月拾貳
日解赴本院審實復行南昌府推官常居敬建昌府推
官毛在將賊犯楊慶捌王春元并賊級肆拾陸顆審驗
委係真盜取結具由回呈本院蒙於本道前呈由内批
審據楊慶捌吐稱夥盜情真王春元係朱子明恩男亦
似無疑矣復行推官常居敬毛在覆審及勘驗首級俱
稱真確夫以他省鄰境流賊陸拾貳人乃被殺者肆拾
陸人生擒貳人功亦烈矣若非該道平日申嚴保甲之
法何能有此故弭盜莫如保甲也仰將發回首級懸示
貳犯究招速奪未獲賊黨嚴行挨緝奉竒妻子給銀貳
拾兩以為埋葬之資有功鄉兵從重賞賚繳行間知府
張振之通判張明化又密差不在官兵快左鎮李審等
前去永豐地方緝獲錦叁與艾燕壹及毛乞肆在官男
毛丑仔艾茂伍在官妻田氏徐興玖在官妻高氏艾興
㭍在官妻李氏傅興㭍在官妻羅氏張進相在官妻謝
氏楊貴又執出前拾雨傘布袋各呈送到官轉解分巡
道解赴本院奉批覆審貳犯輸服無詞據供謀劫緣由
及同夥人數俱與楊慶捌等所報相同仰道作速究招
詳奪未獲賊犯嚴行挨緝繳随蒙貳道牌仰推官常居
敬吊取賊犯再加研審取具歸一供招解道覆審轉報
又蒙廬陵縣差不在官捕兵曾珊夏朝拏獲陳聰貳張
忠叁陳學用解赴分巡道併發推官常居敬將錦叁等
研審前情無異看得艾錦叁等以四集無賴夥黨劫殺
横惡極矣相應梟示鄉兵羅興龍等協心從事奮勇冲
鋒臨陣斬獲多人功殊可嘉相應分别重賞再照府縣
掌印巡捕各官俱有地方之責難免失事之愆然保甲
之法奉行惟謹鄉兵之立簡閱最精以致殺賊有功保
全無失功浮於過尤當叙錄招解到道參看得強賊艾
錦叁等與賊首朱子明等俱以手藝受雇出入楊氏窺
伺之心非一日矣卒然凑遇又皆相與熟識故嘯聚共
有陸拾餘徒明火入屋劫財殺人若非鄉兵奮勇陣殺
多人則流毒之禍未知所終即今雖存壹貳扶傷餘寇
勢必不久此實各鄉遵行保甲之明驗也合應照格充
賞以示激勸再照府縣掌印巡捕等官地方失事本當
參究但奉行保甲申飭素豫於平時故暮夜有警收功
遂成於一旦將錦叁等取問罪犯壹議得艾錦叁楊慶
捌王春元艾燕壹陳聰貳張忠叁陳學用所犯俱合依
強盜已行而但得財者不分首從律皆斬决不待時係
重刑牢固監候會審轉詳待報處决仍照例梟示賊婦
田氏高氏李氏羅氏謝氏審非劫贓所娶與見在賊男
毛丑仔俱發落各寧家照出艾錦叁等原劫鄉宦楊儲
金銀首飾盤盞銀錢器皿段疋等贓鄉兵拾回俱付本
宦收明見獲賊仗貯庫備照有功鄉兵照格給賞首級
肆拾陸夥已經驗發該府縣懸示未獲嚴行緝報招詳
到臣據此案照先准都察院咨該吏部題准條格各州
縣掌印巡捕官有盜至拾名者降壹級貳拾名者降貳
級叁拾名以上者罷其官各兵備及該道官所属有盜
合至伍拾名者降壹級㭍拾名者降貳級百名以上者
罷其官撫按官有隠匿不行參奏者聽本部都察院及
科官參奏重治若果地方有盜即行申報上司就便捕
滅上司官若聞地方有盜即撥兵馬就便捕滅者免究
仍錄叙其捕盜之功量多寡以為陞賞等因前來准此
節經申飭保甲聯属隄防外今據前因該臣會同巡按
江西監察御史趙會看得盜犯艾錦叁等情罪允當除
批行監候會審轉詳應賞應恤查照原行從重處給未
獲夥賊嚴行挨緝外為照賊徒四集劫殺横行雖係傭
作窺伺之人實有夥黨深入之患地方諸臣難逭罪譴
但鄉兵厚集一呼而至者叁千餘人臨敵爭先一鬭而
斃者伍拾餘衆若非平時揀閱豈能倉卒應援所據各
官功罪相應分别議處分守右參政陶幼學分巡副使
吳從憲俱有彈壓之責能嚴預事之防似應照例免究
仍行錄叙者也吉安府知府張振之捕盜通判兼署廬
陵縣事張明化本縣巡捕主簿唐繼元雖有疎虞之愆
旋收捕滅之績似應功過相凖並免參究者也再照弭
盜之法莫如保甲臣等節經申飭每以此事稽各属之
賢否有司奉行者固有而玩愒者尚多如蒙天語一字
叮嚀則羣情自當萬分加謹伏乞勅下該部再加查議
如果臣等所言不謬將陶幼學吳從憲照例紀錄張振
之等功過相凖其保甲之法俯從陳乞再賜申諭則地
方可保無虞而臣等亦藉以逭過矣該兵部覆奉聖旨
艾錦叁等即便會官審决梟示這大夥強賊當時擒斬
數多據稱該地方官舉行保甲所致陶幼學吳從憲着
吏部紀錄叙用仍通行各省直地方官一體着實舉行
如有盜賊生發不以時捕滅滋為民害者定行重治不
饒其餘俱依擬
保留府佐疏
題為保留給由府佐官員事據江西布政使司呈奉臣
批據南昌府申詳推官常居敬年叁拾壹歲湖廣武昌
府江夏縣人由進士除授今職萬歷貳年拾壹月初陸
日到任扣該萬歷伍年玖月初伍日止連閏實歷俸叁
拾陸箇月叁年任滿例應給由等因奉批仰布政司查
報依奉查得本官任内問理過刑名及轉奉查盤過各
項事件俱已完結明白並無違礙及照本官歷任以來
省會刑獄浩繁咸資平理佐郡攝篆殊於地方有禆又
兼各属缺員見委署掌新建縣印務似難離任相應保
留呈乞照例考覈等因備呈到臣據此案照先准吏部
咨為酌議考課之法以肅吏治事内開在外官員除方
面府佐照舊赴京有事地方照舊保留聽撫按官從公
考覈賢否具奏先令就彼復職管事牌冊差人齎繳其
稱職經薦應得誥勅照例請給其平常不稱職者部院
會同酌處等因題奉欽依移咨前來通行遵照外續據
該府申詳前事就經批司查報去後今據前因該臣會
同巡按江西監察御史趙從公考覈得南昌府推官常
居敬丰儀端偉才識優深讞獄頻年衡鑑不淆而神明
共頌攝符劇邑姦蠧頓革而風采殊觀既經叁年任滿
似應給由但見奉明例府佐有事地方照舊保留今查
該府地當省會訟獄繁興且本官見今委署新建縣印
務地方攸賴委應保留除令本官照舊支俸管事外伏
乞勅下吏部再加查議如果臣等所言不謬將本官免
其赴京照例造完牌冊徑自差人齎繳赴部覆覈施行
自陳疏
奏為才識昏庸自招譴謫乞賜罷黜以全晚節事臣於
本月拾伍日接到邸報内開河南府推官胡夢豸奏為
庸邪大臣悖違祖制蔽塞賢路乞行罷斥以勵羣工事
論臣要將武寧等肆縣正官除補進士及更調新建等
捌縣乞行罷斥等因奉聖旨吏部知道欽此先該臣查
得武寧萬載係盜賊之區德化永豐係衝繁之地乞於
初選甲科内銓補其新建等捌縣龍泉等伍縣止須照
舊仍望早選一時狗馬之私冐昧陳乞委属昏庸罪將
誰諉至謂臣欲更調新建等捌縣反覆千言則臣原無
此說或夢豸句讀之謬耳夫臣撫江右豸官河南道里
既已遼絶咨牒又不相通臣所乞者未除之縣令而豸
所任者乃已擢之推官揆之事體與豸亦無妨礙豸豈
有憾於臣哉誠以東南雄鎮巡撫重臣不宜以愚戇之
人濫充其位或緣臣才望素輕愆尤崇積夢豸不欲顯
言其過故借此論列使臣得以微罪行耳况臣宿疾未
瘳強勉任事近有同胞兄潘伯驤原任桂陽縣知縣與
子相繼客死聞訃之餘驚痛幾絶憂鬱成痞饘粥不甘
孤處異鄉湯藥未便臣所以未敢言歸者實以陛下生成
之恩未效涓埃之報也方在逡巡劾章已至罪悔之餘
積疴增劇夫臣冐昧無知致見謫於隔省郡寮如此則
其不能輸一籌展一策以仰報陛下可知矣既不能報
又不求退靦顔素食臣之罪不益重哉伏望我皇上察
臣駘駑之質憫臣狐兔之私特賜罷斥别選賢能接管
任事則臣未死之日皆我皇上再生之恩而江藩重地
庶不致虚曠矣臣不勝感激祈望之至奉聖旨潘季馴
著照舊供職
糾劾胡夢豸附
吏科題為府佐出位妄言大乖體統懇乞聖明重加究
處以明分義以警將來事臣等於本月貳拾叁日接得
通政使司送該河南河南府推官胡夢豸奏為庸邪大
臣悖違祖制蔽塞賢路乞行罷斥以勵羣工事大略因
巡撫江西都御史潘季馴奏乞武寧德化等肆縣俱用
進士除補遂稱季馴偏重甲科裁抑舉貢悖違祖制蔽
塞賢路欲將潘季馴罷斥等因奉聖旨吏部知道欽此
臣等看詳不勝駭異仰惟皇上留心吏治作新人才頃
者因該部具題行取官員渙發綸音欲將科甲貢途不
拘資格以肆分之壹壹體行取選用蓋欲破格掄才風
勵庶職冀收政善民安之化也一時内外臣工莫不祇
承德意之恐後矣先該江西巡撫潘季馴具題為慎選
縣令速賜銓補以安民生事内稱武寧萬載二縣聯絡
萬山地險民頑素稱盜藪吉永豐係財賦重地德化縣
當水陸要衝要得除授甲科前來供職以安凋瘵以資
撫字此其一時有激於地方之難思得人以為綏輯之
計其於明旨未見背馳其於舉貢原無裁抑今夢豸自
以舉人出身由儒學教諭推陞府佐一見季馴之奏章
不勝私心之忿激曾不細詳其中意義真確輙敢摭拾
狂言妄行詆毁反覆支蔓累數千言中多冐昧乖張辯
難差謬臣等亦未暇一一指摘竊以朝廷設官分職體
統森然内外大小各守定分罔敢紊越季馴位列九卿
奉命巡撫聲望素隆即其所奏若於事理未當則廟堂
之上鑒别惟精臺諫之臣公論有在况季馴所奏未至
乖違何俟一推官喋喋狂言懷私訕詈其於朝廷體統
謂何其於臣子分義謂何若夢豸者即其出位之妄言
可知其職守之虚曠即其言詞之浮誕可見其心術之
險邪及查上年陸月夢豸先任直隸廣平府清河縣儒
學教諭曾奏為條陳學校急務遵復祖制申明卧碑以
正士風以隆治道事奉聖旨禮部知道欽此臣等以其
進言雖為出位然以教諭之官而議學校之事尚未離
本等職業未即參奏随該禮部立案訖若今之所奏則
既属出位之妄言又蹈排謗之蔽習况季馴所乞者江
西之縣令夢豸所任者河南之推官勢分既不相臨舉
薦亦無干與即夢豸在任如果能贊襄郡政潔已守官
執法明刑不負任使則彼中撫按自能遵例薦揚朝廷
蒐羅賢俊必為破格掄選何必呶呶然肆行辯擊而急
於自見耶似此狂恣之小臣大乖朝廷之統紀若不重
加究治則將來躁妄之徒聞風效尤攻人揚已者接踵
而至甚非所以肅官常而明分義也伏乞勅下吏部再
加酌議如果臣等所言不謬即將推官胡夢豸從重處
治斯猖狂郡佐有所戒懲内外百僚各安分義統紀益
明人心愈肅矣
考覈守令疏
題為遵例考覈給由正官事據江西布政使司呈奉臣
批據南安府申詳本府知府陳誥年叁拾捌歲福建興
化府莆田縣人由進士除授直隸鳳陽府潁州知州陞
戶部陜西司員外郎陞本部山東司郎中陞今職萬歷
貳年拾月拾伍日到任扣該萬歷伍年閏捌月拾肆日
止連閏實歷俸叁拾陸箇月饒州府申詳本府知府黃
思近年肆拾貳歲福建泉州府南安縣人由進士除授
袁州府分宜縣知縣陞戶部浙江司主事歷陞廣東司
員外署郎中事陞湖廣襄陽府知府隆慶伍年捌月貳
拾壹日到任萬歷元年伍月拾伍日丁母憂服闋赴部
復除今職萬歷肆年捌月初壹日到任扣該萬歷伍年
玖月初陸日止連前任連閏實歷俸叁拾陸箇月九江
府彭澤縣申詳本縣知縣雷時敏年叁拾捌歲湖廣武
昌府崇陽縣人由舉人除授今職萬歷貳年㭍月貳拾
捌日到任扣該萬歷伍年陸月貳拾㭍日止連閏實歷
俸叁拾陸箇月各叁年任滿例應給由等因俱奉批仰
布政司查報依奉行據該府縣查得各官任内經管接
管督徵過各年一應錢糧俱已完解納獲批單附卷並
無黏帶未完違碍緣由并送各官到司合就呈乞照例
考覈題請等因到臣據此卷查先准吏部咨為酌議考
課之法以肅吏治事内開今後府州縣正官給由免其
赴京聽撫按官從公考覈賢否具奏先令就彼復職管
事牌冊差人齎繳其稱職經薦應得誥勅照例請給其
平常不稱職者部院會同酌處續為邊官歷俸已深偶
因公務改調乞賜通理以便考績以祈恩命事内開以
後考滿官員不論前後歷任年月多寡俱得通理等因
各題奉欽依移咨前來通行遵照外續據該府縣申詳
前事就經批司查報去後今據前因該臣會同巡按江
西監察御史趙從公考覈得南安府知府陳誥持身端
謹御下嚴明綜理密而百務咸興節愛周而羣情共戴
饒州府知府黃思近温恭之度諳練之才張弛悉協乎
民情而懽騰㭍邑防檢尤嚴於吏弊而守絶一塵彭澤
縣知縣雷時敏年資正茂才力更優猷為悉本於真心
持守尤崇乎清節各官既經叁年任滿俱應給由但見
奉明例正官免其赴京除令各官照舊支俸管事外伏
乞勅下吏部再加查議如果臣等所言不謬行令各官
造完牌册徑自差人齎繳赴部覆覈施行
請致仕吳尚書恤典疏
題為遵例題請恤典以勵臣節以光泉壤事據江西布
政使司呈奉臣并巡按江西監察御史趙批據瑞州府
高安縣申并該府儒學廪增附生員劉子立等呈稱原
任禮部尚書吳山致仕在家病故乞賜題請恤典緣由
俱奉批仰布政司查議報依奉行准分守南昌道左參
政鄭一龍咨據該府申據高安縣申據本縣西南廂肆
圖里老劉龍吳曰湖等結查得已故鄉宦吳山由嘉靖
乙未科進士初任翰林院編修貳任翰林院編修叁任
左春坊左贊善肆任左春坊左庶子兼翰林院侍講掌
南京翰林院事伍任左春坊左庶子兼翰林院侍講學
士陸任太常寺卿管國子監祭酒事㭍任禮部右侍郎
捌任本部左侍郎兼翰林院侍講學士玖任吏部左侍
郎兼翰林院侍講學士拾任禮部尚書兼翰林院學士
拾壹任太子太保禮部尚書兼翰林院學士考滿加少
保兼太子太保禮部尚書兼翰林院學士嘉靖肆拾年
奉旨閒住隆慶元年奉詔致仕隆慶貳年内兩京科道
交薦起用南京禮部尚書具疏辭謝隆慶叁年覆奉旨
起用具疏力以疾辭奉旨准致仕節蒙撫按薦楊又勘
得本官正直在位忠厚居家歷任貳拾㭍年享壽㭍拾
捌歲属託不行於公室義方每嚴於家庭存心制行允
可師法於萬歷伍年叁月貳拾日病故理宜轉申奏聞
賜以諡恤鉅典庶公道昭明衆情允協等情結報到縣
又經行准本縣儒學覆查相同委應請錫祭葬之典并
加贈諡之榮備申到府看得本官發跡賢科歴遷顯秩
古介自許不折節於權門直道事君不徇情於時態忠
勤久彰於朝宁清節無間於始終起用力辭進退可法
緣由具申到道合就咨覆又准江西按察司牒呈准分
巡南昌道僉事周思敬關報相同該本司看得本官學
擅詞宗望隆宫保直已守道綽有大臣之風退易進難
允孚往哲之行清節素歸乎公議醇德特重於鄉評所
據呈舉恤典既經按察司并守巡該道覆勘明實又查
與條例相合似應俯從呈乞會題施行等因到臣據此
查得條例内開為申飭恩例以杜濫冐事該禮部覆議
得今後兩京大臣致仕在家病故於例應得恤典者本
處有司即與具奏止許直陳履歷聽候處分不得别加
品題眩亂名實若係平生勲業隆重行誼越卓者撫按
官不妨另奏等因又准本部咨為諡恤鉅典請乞成風
懇乞宸斷杜幸覬以昭嚮勸事内開以後大臣在家致
仕病故者各地方有司即將本官履歷緣由及病故日
期申報撫按衙門覈實季終類奏中間果有行業超卓
公論共推及罪過昭彰公論共棄者不妨據實開列以
憑本部查例議擬題覆等因俱題奉欽依移咨前來通
行遵照近據該府申報本官在家病故緣由到臣已經
具本題報外今據前因該臣會同巡按江西監察御史
趙看得已故致仕禮部尚書吳山藝苑名流宫端碩望
忠勤體國操持正而士論咸歸孝友居家行誼高而鄉
評素重今既淪謝委應優議但恩典出自朝廷合行遵
例題請乞勅該部再加查議覆請施行
星變自陳疏
奏為自陳不職乞賜罷黜以公大典以回天變事萬歷
伍年拾壹月貳拾貳日接到邸報該吏部題覆廣西等
道監察御史朱璉等題為玄象示異懇乞聖明修實政
以回天變以保治安等事内開各該衙門除四品以上
并在外督撫俱令自陳等因節奉聖旨是四品以上京
堂俱照例自陳欽此欽遵伏念臣年伍拾㭍歲由嘉靖
貳拾玖年進士歷江西九江府推官江西河南等道監
察御史大理寺左右寺丞左右少卿總理河道都察院
右僉都御史隆慶元年陞右副都御史丁母憂未任至
隆慶肆年再起總理河道隆慶陸年為奉勅勘明邳河
工程等事奉旨閒住本年閏貳月交代回籍至萬歷肆
年叁月初捌日荷蒙皇上復起今職臣竊惟上天垂象
其應不虚督撫重臣所關非細臣當潦倒之後謬膺節
鎮之司性本迂疎在昔已滋於憎口才尤譾劣于今未
展乎寸籌况妖氛正指女牛之墟而江右適當吳楚之
會地聯山澤則乘間竊發之可虞釁起倉皇則臨敵易
將之恐後故廟堂先事之計誠須因地擇人而臣愚自
為之謀亦宜及時求退伏望皇上賜臣罷黜别選賢能
速代整理庶人事可預天變可弭而聖朝大公之典益
昭明於天下矣奉聖旨潘季馴着遵新命供職吏部知
道
保留府佐疏
題為保留給由府佐官員事據江西布政使司呈奉臣
批據九江府申詳推官馬貫年叁拾伍歲直隸蘇州府
吳江縣人由進士除授今職萬歷貳年拾貳月拾玖日
到任扣該萬歷伍年拾月拾捌日止連閏實歷俸叁拾
陸箇月叁年任滿例應給由等因奉批仰布政司查報
依奉查得本官任内轉奉行委盤查清軍及署德化縣
印務問理過刑名等項俱各通行完報明白並無違礙
議呈間又准本司分守南昌道左參政鄭一龍咨稱本
官呈奉撫按衙門批允委署奉新縣印務緣由到司准
此為照九江府屬地當水陸交衝軍民雜處詞訟繁興
必須得人分理且本官職司理刑一應委辦諸務正切
倚頼今偶以地方缺官又委署掌奉新縣印務似難離
任相應保留呈乞照例考覈等因備呈到臣據此案照
先准吏部咨為酌議考課之法以肅吏治事内開在外
官員除方面府佐照舊赴京有事地方照舊保留聽撫
按官從公考覈賢否具奏先令就彼復職管事牌冊差
人齎繳其稱職經薦應得誥勅照例請給其平常不稱
職者部院會同酌處等因題奉欽依移咨前來通行遵
照外續據該府申詳前事就經批司查報去後今據前
因該臣會同巡按江西監察御史趙從公考覈得九江
府推官馬貫才本明敏用更沉潜推鞫慎而行法較若
持衡諳練深而臨事真同遊刃允稱厥職既經叁年任
滿似應給由但見奉明例府佐有事地方照舊保留今
查該府地當孔道訟獄甚繁讞理全在得人且近因奉
新縣缺官見委本官署掌印務地方攸頼委應保留除
令本官照舊支俸管事外伏乞勅下吏部再加查議如
果臣等所言不謬將本官免其赴京照例造完牌冊徑
自差人齎繳赴部覆覈施行
考覈縣令疏
題為遵例考覈給由正官事據江西布政使司呈稱奉
臣批據廣信府申據上饒縣申詳本縣知縣王炳璿年
叁拾伍歲直隸蘇州府崑山縣人由進士除授今職萬
歷貳年拾壹月拾壹日到任扣該萬歷伍年玖月初拾
日止吉安府申據萬安縣申詳知縣譚希思年叁拾伍
歲湖廣長沙府茶陵州人由進士除授今職萬歷貳年
拾壹月貳拾貳日到任扣該萬歷伍年玖月貳拾壹日
止永新縣申詳知縣龔錫爵年貳拾玖歲直隸蘇州府
嘉定縣人由進士除授今職萬歷貳年拾壹月貳拾陸
日到任扣該萬歷伍年玖月貳拾伍日止臨江府申據
清江縣申詳知縣郭惟賢年叁拾歲福建泉州府晉江
縣人由進士除授今職萬歷貳年閏拾貳月初伍日到
任扣該萬歷伍年拾壹月初肆日止各連閏實歷俸叁
拾陸箇月叁年任滿例應給由等因俱奉批仰布政司
查報依奉行據各府縣查得各官任内經管接管督徵
過各年一應錢糧俱已完解納獲批單附卷並無黏帶
未完違碍緣由并送各官到司合就呈乞照例考覈題
請等因到臣據此卷查先准吏部咨為酌議考課之法
以肅吏治事内開今後府州縣正官給由免其赴京聽
撫按官從公考覈賢否具奏先令就彼復職管事牌冊
差人齎繳其稱職經薦應得誥勅照例請給其平常不
稱職者部院會同酌處等因題奉欽依移咨前來通行
遵照外續據各府申詳前事就經批司查報去後今據
前因該臣會同巡按江西監察御史趙從公考覈得廣
信府上饒縣知縣王炳璿英標玉立雅操冰堅裁决不
滯於衝繁撫摩能蘇乎困敝吉安府萬安縣知縣譚希
思莅政無粉飾之文照事有擔當之力恩威並著遠近
咸稱永新縣知縣龔錫爵清修雅志明練長才廢墜舉
而百務改觀惠澤流而四民共戴臨江府清江縣知縣
郭惟賢丰儀修爽志趣高明褆身凛清白之操立政切
蒼赤之愛俱稱厥職既經叁年任滿相應給由但見奉
明例正官免其赴京除令各官照舊支俸管事外伏乞
勅下吏部再加查議如果臣等所言不謬行令各官造
完牌冊徑自差人齎繳赴部覆覈施行
報建完營哨疏
題為山寇寕息及時計處以防後患以圖久安地方事
據江西按察司分巡南昌兵備道僉事周思敬呈先奉
臣案驗行道依奉通詳批允動支布政司庫貯軍餉銀
分發寧州造完銅鼓石守備衙門壹所哨兵營房壹百
間用過工料銀㭍百兩遵奉欽依行鄱湖守備鄧子龍
改任駐劄本處訖武寧縣造完黃竹洞哨衙門壹所營
房貳拾間用過工料銀壹百㭍拾兩叁錢肆分選委南
昌衛千戶郎光祖充本哨官奉新縣造完百丈洞哨衙
門壹所營房貳拾間用過工料銀壹百伍拾㭍兩玖錢
貳分選委本衛鎮撫忻忠充本哨官靖安縣造完雙坑
洞哨衙門壹所營房貳拾間用過工料銀壹百伍拾捌
兩選委本衛百戶唐復亨充本哨官新昌縣造完黃岡
洞哨衙門壹所營房貳拾肆間用過工料銀壹百壹拾
肆兩叁錢陸分伍釐選委袁州衛千戶李曾充本哨官
并據分巡湖西兵備道副使吳從憲呈同前事督行萬
載縣造完黎源洞哨衙門壹所營房貳拾間又增上坪
營房伍間用過工料銀壹百玖拾貳兩陸錢肆分壹釐
選委本衛千戶陳道充本哨官本洞原有該衛屯田即
令本哨官兼管約束催徵以上備哨共撥過各縣精兵
㭍百名各支原額工食招募土兵叁百玖拾名各支遣
回原募浙兵工食共兵壹千零玖拾名分毫並無加𣲖
百姓各營哨馬共貳拾匹又動支無礙銀陸拾㭍兩將
寧州定江巡檢司移置新昌縣黃岡洞與本哨官兵相
兼哨守守備官合用廪糧供應火藥紙劄及各衙門行
移體式各官相見禮節俱經議處停妥各州縣義總姓
名選僉已定等項緣由冊報到臣據此案照萬歷肆年
拾貳月拾捌日准兵部咨該臣會同巡按御史張條議
前事本部議覆合於寧州銅鼓石地方添設守備壹員
就以所舉守備鄧子龍調補定江巡檢司改設新昌縣
黃岡洞地方合建營哨新添募兵并分布哨守更管屯
田設立義總等件備行江西撫按衙門悉如所議著實
舉行等因奉聖旨是這弭盗條議著該撫按官督率兵
備道著實行不許徒以建議了事欽此欽遵移咨到臣
已經案行該道遵照督行完報去後今據前因該臣會
同巡按江西監察御史趙看得前項營哨等事俱奉欽
依創置完備即今官兵星布防禦周嚴逾年以來地方
寧謐此皆仰仗廟謨定筭致有成效如此臣等不勝感
激今將工完緣由通行奏報
潘司空奏疏卷六
