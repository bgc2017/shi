潘司空奏疏卷五
明潘季馴撰
巡撫江西奏疏
請蠲京庫折銀疏
題為欽奉聖諭事據江西布政使司呈奉臣并巡按江
西監察御史張案驗行司除金花銀及内府庫寺各
項本色錢糧俱係應該起解之數外其京邊各項折色
錢糧自隆慶二年起至六年止俱照例蠲免萬歷元二
年分另行查報其應免數内有借過別項抵解者作何
議擬徵補等因依奉卷查隆慶二等年分本省所属因
值水旱災傷重大起運錢糧率多逋欠及查京庫折銀
即金花銀兩原奉欽限每年分為四季解進期日銀數
不敢違欠每因各属徵解不齊呈將庫貯嘉靖四十等
年及隆慶各年分本色顔料并折色舊例棉布等銀共
七萬六百四十五兩二錢三釐二毫三絲凑作隆慶二
年四年五年各冬季分京庫鋃兩於隆慶三年正月内
差按察司知事馮鑾隆慶四年十一月内差吉安府檢
校宣鵠隆慶五年十二月内差布政司理問徐文亮按
察司知事章延爵各解部完足原額致蒙部議開載全
完而各屬拖欠者向在追𥙷止因江右地方災傷貧瘠
疾苦已極未經徵解今查隆慶六年以前折色舊例棉
布等銀係在近奉明文蠲免數内天恩曠蕩似應仰體
庶使民沾實惠合無將前借銀内除本色顔料一項該
銀三千七百四十七兩一錢一分四釐二毫九絲九忽
例所不免者仍行各府查將續完在庫未經起解京庫
或别項銀兩照數抵解外其餘舊例等銀共六萬六千
八百九十八兩八分八釐九毫叄絲一忽原係應蠲之
數呈乞題請准將原那代解銀兩抵作京庫實數其京
庫未經徵收在官者姑照蠲免等因到臣據此案照先
准戶部咨該本部題内開江西自隆慶二三四年并隆
慶五年六年各項折色錢糧俱乞聖恩盡行蠲免萬歷
元年二年另行查報外金花銀兩江西等省府逓年全
完無欠其廣東等省拖欠者伏乞聖恩稍賜劑量凡嘉
靖年間未完者破格蠲免其隆慶年間未完者陸續帶
徵每年務完二分等因題奉欽依移咨到臣已經行司
通行欽遵查議去後今據前因該臣會同巡按江西監
察御史張看得先該布政司因見京庫銀兩題奉欽
限按季解部難於延緩而各府徵解未齊只得那將前
項銀兩抵解今布政司之解部者幸已如期完納故部
中原題開稱全完無欠而不知各府之應解布政司者
尚未徵解也兹者仰荷皇上軫念小民大賜蠲貸該司
若復追徵如故不免上負朝廷浩蕩之恩下滋小民誅求之
苦況所借銀兩除本色顔料銀外其舊例棉布等項折
色銀兩俱係應蠲之數所據該司呈稱乞要題請蠲免
似應俯從合無乞勅該部再加查議將先年那借銀兩
抵作京庫實數而各府拖欠京庫銀兩免行追徵其顔
料一項仍行各該縣分如數查解抵補惟復别有定奪
請蠲存留倉米疏
題為欽奉聖諭事據江西布政使司呈奉臣并巡按江
西監察御史張案驗行司備查本省存留錢糧有無
拖欠斟酌地方盈縮何項應免何項應徵具由詳報等
因依奉查得存留錢糧係本省地方以備歲支者似應
照例蠲免以廣殊恩但全省一歲支費皆仰給於此
且宗室蕃衍歲祿又無加派每遇支放率多那借無從
處補相應分别緩急酌量徵免合無將大府祿米各府
祿米改派各祿庶儀祿米新封祿銀司庫派抵各祿銀
三司俸糧銀協濟各府支給操運官軍行月糧等項倉
米銀共八項俱係緊要支用者容令照舊徵解其餘各
府州縣倉米銀各儒學倉米銀各府州縣庫鈔銀錢鈔
銀本司鹽鈔銀共五項似為稍緩者合自隆慶二年起
至六年止如已完在庫者截數解司正支曾經查盤侵
欺者仍照追比還官其小民拖欠者悉行蠲免用示矜
恤萬歷元年二年者每年帶徵二分以備支給等因到
臣據此案照先准戸部咨該本部題内開各處原係存
留本處地方以備歲支者難以懸斷本部亦咨各巡撫
官查覈有無拖欠斟酌地方盈縮應免應徵併具本奏
報等因題奉欽依移咨前來已經行司查報去後今據
前因該臣會同巡按江西監察御史張看得本省歲
支銀米俱於存留銀内出辦全完不無缺乏之虞槩徵
似非矜恤之意所據該司分别應徵應免款目前來似
應題請伏乞勅下該部再加查議將前項各項存留錢
糧定擬應徵應免庶便遵行
請蠲解京折色疏
題為欽奉聖諭事據江西布政使司呈奉臣并巡按江
西監察御史張案驗查勘萬歷元年二年解京折色
錢糧各州縣有無災傷貧瘠應免應徵分數緣由詳報
等因依奉查得陸續先於各該年分據各府州縣申據
各該里老南昌府南昌等縣譚正一等瑞州府高安等
縣趙思寵等袁州府萬載等縣鄧繼生等臨江府清江
等縣張竒等吉安府廬陵等縣蕭周等撫州府臨川等
縣饒坤等建昌府南城等縣王文瑞等廣信府貴溪等
縣丁吳汪等饒州府鄱陽等縣鄭時佐等南康府星子
等縣宋夢聖等贑州府贑縣等縣馮可用等各呈告水
旱不等災傷及貧瘠難支情由到縣申府先後申司在
卷今奉前因該本司看得江西地方土宇不廣山川沉
斥居半為甚瘠也物産既寡用度不周為甚貧也故於
國家常賦之供祇惟年糓豐登是賴況如湖東九江諸
郡濱臨江湖每苦於淫潦之浸浥嶺北湖西諸郡蟺蜿
山谷又病於旱乾之藴隆南昌為章貢袁水之滙流受
害獨深瑞州為岡陵沙磧之窟宅歲歉尤最卷查萬歷
元二年以來小民虧欠課額徒費徵求司牧者亦無如
之何矣盖國用原有常經蠲租出自特典是以年值亢
沴有司不敢開報分數之多及其檢踏災傷回覆多在
八月之後縱使瑣瀆宸聽愆期無益只索勉為計處或
官捐税銀代納或民將差銀減徵剜肉補瘡其何能濟
兹者仰荷朝廷浩蕩之恩隆慶二年至隆慶六年解京
折色銀兩盡行蠲免其萬歷元年二年者豈敢再為姑
息但地方實有不堪委宜矜貸遵照明文逐一查閱除
已完一十一縣外其有逋欠係該災傷貧瘠者共四十
五州縣又雖非災傷貧瘠而逋欠之數不多係該畸零
下戶窮苦難追者共一十九縣備查各完欠分數品别
輕重等第開報内除原經撫按衙門案行守巡該道查
盤侵欺批允追徵者照舊併追外其實係小民拖欠者
開列具呈乞為題請等因到臣據此案照先准戸部咨
該本部題内開江西自隆慶二三四年并隆慶五年六
年解京各項折色錢糧俱乞聖恩盡行蠲免外查得萬
歷元年二年錢糧除完納八分有餘其拖欠一分有餘
今蒙聖諭亦在蠲免數内但年月頗近不敢槩請盡蠲
容臣等咨行各處撫按官各查所属地方果有災傷或
原貧瘠十分疾苦州縣從實具奏請乞聖恩亦行寬免
其餘各處無大災傷地方仍照例每年帶徵二分等因
題奉欽依移咨到臣已經欽遵行司查報去後今據開
報前來該臣會同巡按江西監察御史張覆查相同
照得江西郡邑非濱臨江湖即錯處山谷水未溢而民
已告&KR1369;晴未久而苗已就枯且水鄉方幸其霽而山田
已有旱乾之慮山邑方望其雨而水田已抱浸淫之虞
告災者盖無歲無之也况地瘠民貧五糓之外别無他
産檐石之蓄輒為充盈歲有常賦既難請蠲逋負相仍
徒費徵榷兹者仰賴我皇上軫念民間破格蠲貸實江
民再生之會矣所據該司呈報各州縣災傷貧瘠疾苦
并分别應徵應免分數前來相應題請伏望勅下該部
再加覆議准照徵免庶小民獲蘇誅求之苦而臣等亦
少逭鰥曠之罪矣
計開
一災傷極重四縣
新建縣
已完一釐未完九分九釐
吉永豐縣
已完二分二釐未完七分八釐
臨川縣
已完三分二釐未完六分八釐
都昌縣
已完七分五釐未完二分五釐
一貧瘠尤甚五縣
奉新縣
已完一分八釐未完八分二釐
峽江縣
已完二分二釐未完七分八釐
東鄉縣
已完一分未完九分
安仁縣
已完二分一釐未完七分九釐
建昌縣
已完二分未完八分
以上九縣未完之數除查盤侵欺照舊追
徵外其餘相應全免
一災傷稍重二十九州縣
寧州
已完一分二釐未完八分八釐
南昌縣一
已完一釐未完九分九釐
進賢縣
已完四分六釐未完五分四釐
高安縣
已完四分七釐未完五分三釐
上高縣
已完伍分三釐未完四分七釐
新昌縣
已完五分九釐未完四分一釐
萍鄉縣
已完六分四釐未完三分六釐
萬載縣
已完七分六釐未完二分四釐
清江縣
已完五分二釐未完四分八釐
新喻縣
已完六分五釐未完三分五釐
廬陵縣
已完四分八釐未完五分二釐
吉水縣
已完五分六釐未完四分四釐
泰和縣
已完六分未完四分
萬安縣
巳完七分三釐未完二分七釐
金谿縣
巳完三分七釐未完六分三釐
崇仁縣
已完六分一釐未完三分九釐
樂安縣
已完七分三釐未完二分七釐
南城縣
已完二分五釐未完七分五釐
新城縣
已完四分二釐未完五分八釐
上饒縣
已完七分三釐未完二分七釐
貴溪縣
已完四分八釐未完五分二釐
玉山縣
已完六分未完四分
弋陽縣
已完七分六釐未完二分四釐
鉛山縣
巳完七分五釐未完二分五釐
廣永豐縣
已完五分八釐未完四分二釐
鄱陽縣
已完二分七釐未完七分三釐
餘干縣
已完一分五釐未完八分五釐
浮梁縣
已完六分六釐未完三分四釐
樂平縣
已完七分一釐未完二分九釐
一貧瘠稍甚四縣
靖安縣
已完四分三釐未完五分七釐
萬年縣
已完二分四釐未完七分六釐
星子縣
已完六分七釐未完三分三釐
安義縣
已完二分七釐未完七分三釐
以上三十三州縣未完之數除查盤侵欺
照舊追徵外餘欠以十分為率應各量
免五分餘仍照例每年帶徵二分
一災傷稍輕三縣
豐城縣
已完七分四釐未完二分六釐
贑縣
已完八分四釐未完一分六釐
寧都縣
已完七分未完三分
以上各縣未完之數除查盤侵欺照舊追
徵外餘欠以十分為率應各量免三分
餘仍照例每年帶徵二分
一雖不甚貧瘠亦無重大災傷但未完銀數不多
查係小民拖欠節催難完一十九縣
武寧縣
已完九分七釐未完三釐
宜春縣
已完八分七釐未完一分三釐
分宜縣
已完八分五釐未完一分五釐
新淦縣
已完九分九釐未完一釐
安福縣
已完九分九釐未完一釐
永新縣
已完九分三釐未完七釐
龍泉縣
已完九分七釐未完三釐
永寧縣
已完九分九釐未完一釐
宜黃縣
已完九分未完一分
南豐縣
已完九分九釐未完一釐
廣昌縣
已完九分九釐未完一釐
德興縣
已完九分八釐未完二釐
德安縣
已完九分七釐未完三釐
湖口縣
已完九分九釐未完一釐
彭澤縣
已完九分九釐未完一釐
瑞昌縣
已完九分八釐未完二釐
南康縣
已完九分八釐未完二釐
興國縣
已完九分八釐未完二釐
安遠縣
已完九分一釐未完九釐
以上各縣未完之數除查盤侵欺照舊追徵
外其餘俱應蠲免
請蠲四司料銀疏
題為恭覩綸恩忻逢駿惠輙祈推廣以效對揚事據江
西布政使司呈奉臣并巡按江西監察御史張案驗
行司將隆慶二三四年拖欠應徵七分工部四司料銀
即行各府州縣查照欽遵俱全蠲免隆慶五年六年每
年帶徵三分限三年内通完萬歷元年二年盡數徵解
其應免數内有借過别項代解者作何議擬徵補等因
依奉查得本省應徵四司料銀每年額派三萬二千四
百二十五兩四錢二分三釐三毫五絲原因各属追徵
不齊奉欽限嚴催隆慶二年起至六年止料銀緊急本司
查將各属解到見徵萬歷元二年分本部料銀一萬三
千五百二十五兩一錢二分五釐三毫六絲六忽四微
湊作隆慶二三四五六年分料銀解部完訖前借銀兩
應合追補除五年六年分奉文不免每年仍帶徵三分
共該銀五千二百二十一兩一錢零六釐四毫一絲解
補外惟二三四年共該銀八千三百零四兩一分八釐
九毫五絲六忽四微在奉例蠲免之内即欲如例免徵
則前借萬歷元二年料銀無從抵補若復追徵則小民
稱有恩例不沾實惠合無呈乞題請將前借銀八千三
百零四兩一分八釐九毫五絲六忽四微准作萬歷元
二年分應解料銀正數此外兩年尚有未完共該銀五
萬一千三百二十五兩七錢二分一釐三毫三絲三忽
六微照數徵解以足原額其隆慶二三四年小民拖欠
者悉行蠲免等因到臣據此案照先准工部咨該工科
都給事中劉鉉題前事本部覆議題奉欽依移咨到臣
已經行司通行欽遵查議去後今據前因該臣會同巡
按江西監察御史張看得先該布政司因奉欽限催
解隆慶二年起至六年止四司料銀緊急各府徵解未
齊只得借過萬歷元二年分四司料銀抵解今布政司
之解部者所欠不多故部中原題開稱隆慶二三四年
止欠一百六兩四錢准行蠲免而不知各府之解布政
司者尚欠八千三百零四兩一分八釐九毫五絲六忽
四微也兹者仰荷皇上軫念小民大賜蠲貸若不及時
請明則借解之銀無從抵補奉蠲之民尤難重徵伏乞
勅下該部再加查議將前借解過年分銀兩擬定應免
應徵移咨前來以憑欽遵查照施行
請換關防疏
題為請換關防事臣於本年六月二十九日准前任巡
撫右副都御史楊咨送原接管年字七百十九號巡
撫江西銅關防一顆收掌行用外今驗係成化二十一
年鑄給歲久質薄篆文磨蔑為照巡撫衙門錢糧軍務
攸係文移出入鈐盖模糊既恐易於生姦而題奏章疏
硃痕狼藉又似嫌於不敬相應請換伏乞勅下禮部查
照覆請鑄給其舊關防一顆候新關防至日另行奏繳
條議錢法疏
題為疏通錢法以裕經用事據江西布政使司清軍右
布政使司何子夀呈奉臣并巡按江西監察御史張
批允先借税契等銀收買銅錫鳩集匠工照式鼔鑄自
萬歷四年十月二十日始至今止每日四十爐僅選中
式銅錢七十餘萬文擇於長至日乃一陽開泰萬彙涵
春是為上吉呈送驗明發過都布按三司并南昌府衛
南新二縣官吏折俸各色人役工食共二十萬文又於
十二月十一日差檢校李邁發去撫州府一十五萬文
又陸續發過南昌府六萬七千二百文本月二十五等
日差河泊吳松發去九江府一十萬文倉官許喬發去
饒州府一十萬文倉官陳日望發去吉安府一十萬文
各遵依行使除以後鑄積陸續分發各府另報外合先
呈報等因到臣據此案照先准戸部咨該本部覆戸科
給事中周題定議條式四事題奉聖旨疏通錢幣
乃足民良法依擬通行天下著各撫按官設法經理一
體開鑄與本地方舊錢相兼行使務在便民毋致勞擾
私鑄的嚴行禁治工部還各降以式鑄成之日著呈樣
來看并有無通行緣由查實奏報欽此欽遵備咨照依
本部題奉欽依内事理轉行司府一體欽遵施行准此
隨經備行布政司刊給榜諭及通行司道府州縣衛所
等衙門一體欽遵查照并行該司遵照明旨作速議處
設法開鑄與本地方舊錢相兼行使務在便民毋致勞
擾并嚴禁私鑄緣由通詳報奪隨據右布政使何子夀
呈准本司咨該本職看得錢法事宜統行海内執要者
固極經綸之大然德意敷宣貴協情俗奉行者當盡節
目之詳況今時值草創工藝未精民志未定若不乘時
利導随事曲防何以昭永久之美利而廣浩蕩之恩澤
哉所有開鑄應行事宜擬合列款呈詳等因到臣詳批
照行去後今據前因該臣會同巡按江西監察御史張
議照錢幣乃生財之大道而鼓鑄又疏通之良法江
西地瘠民貧日中為市多用米糓盖金銀甚寡而錢法
未行也茲者仰荷皇上軫念民艱俯從部科之議廣為
開鑄復又頒降錢式以便遵行由中及外同軌同文民
志既定而民用自前矣臣等敢不仰體聖衷竭力修舉
發行之日街衢鼔掌稱快諦觀民情可保無滯所據本
官先後議報開鑄事宜臣等參互部議條式覆加詳議
除行該司一面舉行并將後鑄新錢陸續分布各属申
諭官民一體行用外所有應呈樣新錢一千文并應題
請事宜合就摘款奏報
計開
一議開局江省諸郡幅員省會乃其宅中之地今
議即於省中開局俾各府環聚鑄造不惟事體
歸一且免盜鑄者乘機蠭起查得先年省城開
局鑄錢坐落順化門内後因停鑄且值都司大
造軍器局房不足改為副局今軍器分造於各
衛所二局空設已久中所存者惟敝械破甲數
件而已似應移入副局收貯其正局兩邊廊房
二十八間可容輳砌爐座中房二層計六間可
為委官住息行事之所前池後井取水甚便日
後爐治盛行再為開拓亦無難也合無准將軍
器正局改為錢局以便鼔鑄伏乞聖裁
一定責成議得會省監鑄有右布政使總其綱南
昌府同知理其目又擇賢能首領等官四員奔
走效勞收銀收銅登記冊籍無容别議矣然在
各府同知亦宜前來分任若使盡驅入省不免
曠廢職務若使輪番鑄造一時錢難徧及盖爐
座有限官難坐守合無責令各府同知每季止
將存留銀解司或齎真正好銅到司兑換鑄成
之錢解到銀銅以先後完欠時日數目分别勤
惰而奬戒之則職業不致妨廢而錢亦自可周
行矣伏乞聖裁
一定錢式查得戸部原降樣錢一百文共重一十
三兩每文準重一錢三分輪郭周正字文明潔
盖銅質厚重故易於全美也且以十文計之銅
質工料與分銀價值不甚參差非惟民間樂於
行使而私鑄者頗無利益將不禁而自止矣此
正古人不愛銅不惜工之說也合無申諭局中
輕重大小厚薄悉照原式永永遵守倘有私意
增減者容臣等以違制論罪應參治者查照參
治其官府收放錢糧如有輕重不如式者即係
私鑄不得一槩混行伏乞聖裁
一計工料查得時價黃銅一百斤該銀六兩紅銅
點化成黃工料適足相當每錢一文計重一錢
三分每一千一百文該重八斤一十五兩初鑄
用黃銅九斤一十兩四錢四分價銀五錢七分
九釐一毫五絲盌子錫十兩價銀三分七釐五
毫入火銷除藥氣水磨蕩滌渣滓約折銅一斤
五兩四錢四分恰存前數其鏇磨工役部文原
開抽取民壯水夫但各役原非慣習車鏇既不
圓整磨澤每失輕重況有本等差使不無顧此
失彼必須仍用匠作翻砂看火提鑵等匠共工
食銀一錢三分二釐磨錢開字剉眼穿條熏色
等匠共工食銀八分八釐煤炭砂罐擦錢砂燒
灰隔砂杉木穿錢麻索及熏色松香牛蹄殼等
項共銀一錢六分三釐三毫五絲各項計算工
費共銀一兩該鑄錢一千一百文就今銅價較
之每兩約贏一錢相應作正支銷但恐省直通
鑄局多銅少價值增高又難定執合無行令該
司明立文案悉照今定價值鼔鑄候有增減另
行呈奪伏乞聖裁
一議鑄額准戶部咨内開通行内外各省直一體
開鑄不必拘以定額惟劑量各處存留數目四
分鑄錢六分待用定限本年鑄完等因查得江
西存留總散數目行據十三府開報前來計算
南昌府屬該扣銀五萬六十六兩四錢五分一
釐九毫零瑞州府屬該扣銀一萬八千八百四
十四兩八錢九釐九毫零袁州府屬該扣銀一
萬五千一百七十四兩一分一釐八毫零臨江
府屬該扣銀一萬六千六百二十三兩二錢六
分四釐七毫零吉安府屬該扣銀三萬六千六
百七十九兩五錢一分五釐八毫零撫州府屬
該扣銀一萬八千六十五兩七錢三釐六毫零
建昌府屬該扣銀一萬五千三百四十五兩九
錢三分九釐五毫零廣信府屬該扣銀二萬三
千一百三十三兩一錢一分八釐五毫零饒州
府屬該扣銀三萬四千五十三兩四錢三分一
釐八毫零南康府屬該扣銀一萬六千四百九
兩九錢四分六釐七毫零九江府屬該扣銀一
萬一千四百四十二兩九錢九分九釐四毫零
南安府屬該扣銀一萬六千四百八十五兩一
錢一分八釐三毫零贑州府屬該扣銀二萬八
千七十一兩九分七釐二毫零通共該扣鑄錢
銀三十萬三百九十五兩四錢九釐七毫零但
開局之初銅工既少手藝尚生見今未滿五十
爐每爐每日未滿五百文即以百爐為率每爐
千文每日止得十萬文每月該鑄錢三百萬文
每歲該鑄錢三千六百萬文共約准銀三萬六
千兩以十歲計之方得鑄完一歲所扣之存留
也所據前項銀兩似難一歲鑄完但今日作不
輟工多加爐爐多加鑄監鑄官如有遲悞容臣
等遵奉欽依事理歲終參劾伏乞聖裁
一議舊錢准戶部咨内開前代舊錢各處地方行
使已久民與相安俱照舊用數目准折務從民
便不得擅為低昂阻撓成法等因節奉聖旨著
各撫按官設法經理一體開鑄與本地方舊錢
相兼行使務在便民毋致勞擾欽此查得江西
一省原非行錢地方近該前任都御史楊要
得疏通錢法與民興利聽民前到别省行錢處
所收買前來發賣每銀一分准行八文意甚善
矣而百姓竟不樂從臣接管後復申前案擴八
文為十文又諭令新錢七文兼舊三文而百姓
阻塞如故臣等細詢之盖由販戶魯華杜林等
前去各省販錢惟欲多得利銀不顧美惡甚至
用銀一錢收錢二三百文者質輕銅假字文磨
糊皆係民間私鑄原非前代并我朝所鑄制錢
各商惟見官府不為主張輒騰怨謗而不知窮
民自食其力豈肯以有用之物易無用之錢耶
不然何新錢一出而民争趨之不暇也今若強
民兼行仍恐併其新者而阻之且又與明旨所
云務在便民毋致勞擾之意有違矣但查此輩
所販之錢不下萬金資本既多宜其情之急急
也合無念其皆為皇上赤子勅下該部查議准
行布政司將魯華等見在販錢除鉛錫不堪外
每觔比照黃銅量增價值盡行收買鎔鑄改作
新錢則非惟各商不至失所而偽錢既銷新者
益行矣伏乞聖裁
一議收發臣等照得錢法之行須斂散得宜上下
一體行使然後可以流通而民樂於從也查得
江西錢糧除一切解京之數不便收錢外其存
留銀兩扣留鹽税薪俸工食等項但係在於本
省流轉支用者皆令銀錢相兼收放此猶地方
諸臣可以酌量徑自施行者也至於本省王府
祿糧歲給不下十萬餘金使非銀錢兼發則又
有窒而不通之處然此非臣等之所能強者伏
望勅下該部再加查議通行本省各王府知會
一體遵行則既開其源復導其流雖欲不行不
可得矣伏乞聖裁
報丈勘各衛所屯田疏
題為稽查章奏随事考成以修實政事據江西按察司
督理屯田僉事霍與瑕呈奉臣案驗萬歷四年十月二
十九日准戸部咨該刑科等科都給事中等官嚴用和
等題前事款開一件理財事該都御史曹等條奏屯
田事宜本部議行各省奏報一行江西巡撫楊巡按
李接管張原限萬歷三年二月終回銷至今未報
前件該本部查得江西原限過違一年有餘合再改限
萬歷伍年四月終完報等因覆奉欽依移咨前來案仰
本道查照原行作速完報等因奉此案照先奉巡撫江
西都御史楊案驗准戶部咨該南京都察院都御史
曹題前事本部議覆恭候命下本部移咨各邊督撫
備行各管屯僉事等官查照奏内括地之法將各鎮屯
田總括四境算其里數遠近計其田數多寡然後畫圖
編號魚鱗文冊悉造主名各地若干以人認地以地計
田以田計糧内除城郭道路堡塞村落及水衝沙壓與
民地之外要見應種應科田地若干頃畆中間地土厚
薄不一無過三等屯地稍薄者仍照舊幇貼一二尚餘
地畆除納糧外有遺漏者仍令入糧若牛具地畆取其
上等中等者免納銀兩亦量入糧果係下等薄地略可
耕種者方令上納牛具銀兩三分内有將官侵占數多
除量給飬廉外即便退出招人認種各邊撫按將清理
過屯田除原額之外要見增出地畆若干糧石若干造
冊奏繳青冊送部查考等因題奉欽依移咨前來案行
到道并蒙巡按江西等處監察御史侯案驗奉都察
院勘劄准戶部咨該吏科給事中楊題為敷陳未議
以仰裨聖治事款開清理軍屯以足兵食本部議覆移
咨都察院轉行各省直清軍御史備行屯田司道等官
弔查各衛所屯田食糧冊籍要見某衛原額屯地若干
該徵糧若干今止實徵糧若干如果額數不足要見因
何事故有無以熟作荒以肥作瘠其逃絶屯丁遺下田
地的係何人承種是否隠漏強占逐一查究明白以前
應追子粒姑免追還如有前弊干碍勢豪有力之家應
拏問者拏問應參奏者參奏仍將查處過數目緣由造
冊奏繳等因題奉欽依咨劄本院案行本道俱經通行
遵照清查勘報外該本道查得江西衞所屯田坐落本
省各府屬縣及直隸東流建德二縣地方洪武永樂年
間撥軍下屯開墾每軍領種一分每分三十畆歲納子
粒米六石弘治十六年奉欽差科道親臨丈量額外多
餘者作為新增餘田陞納輕齎折銀逓年照數催徵給
作官軍糧餉大約田有定區人有定𤱔糧有定則冊有
定籍失額者千無二三拖欠者石不升合今照都御史
曹所議盖有見於邊鎮地土寬廣等則不一遺漏
之數既多侵占之弊日甚欲盡總括之法以收強富之
功一則曰各邊撫按二則曰邊臣加意似與腹裏稍殊
盖塞下陸地千里一望平陽畫圖編號計算為易本省
屯田軍民錯雜山灣水曲峻嶺斜坡大段不過數畆即
間納糧民田如贑州一衞田地坐落興國等六縣散落
四郊不在一區總括乘除之法較之邊壤勢自懸殊非
但畫圖不易抑亦丈量為難呈乞俯念南北異宜移文
轉達止遵敷陳未議後案冊報及經督委各府清軍同
知南昌府顧其志袁州府林萬韶吉安府戴桂撫州府
徐楠建昌府錢捧盈廣信府林敬冕饒州府蔣建南安
府康誥贑州府李梧督同各該衞所掌印管屯官弔取
食糧屯田冊籍親臨地方將各原額官軍并田地頃畆
額數逐一清勘明白重覆逐段丈勘得江西都司所屬
南昌等三衛并吉安等十一千戶所及額撥守禦龍泉
百戶所各原額并新增田地通共五千四百七十一頃
三十八畆四分三釐該納子粒米麥一十萬一千五百
四十六石四斗二升五合五抄六撮九圭原額新增俱
存糧石歲徵無欠合將丈勘過各衞所原額新增及坐
落地方屯田頃畆總散各數并見今承種軍舍姓名造
冊繳報等因到臣據此查得接管卷内先准戸部咨該
南京都察院都御史曹題為理財事内開前項括
地之法又准本部咨該戸部都給事中光等題為清
查邊腹屯額及釐正洲蕩蘆課以裨國計事内開通行
各省直及邊鎮督撫并咨都察院轉行各巡按屯田御
史備行各屯田道弔取各衛所老冊備查原額軍人若
干每名原額屯地若干見今何人承種逐一挨出親自
丈量要見與舊額有無相合侵奪者即追還官首出者
免其問罪額屯既清著實整理若有抛荒召人開墾原
係成熟督率耕種每歲終將行過事蹟依期奏報等因
又先准本部咨該總督侍郎譚條奏為懇乞聖明講
求大經大法以足國用以圖安攘以建久安長治事内
開肅屯政本部議行各省直撫按嚴督各司府屯田該
道與管屯都司備查所屬屯田額數多寡與其丘段界
限兼并者追奪還官占種者治之以法等因俱經備行
該道清查緣由在卷續准咨開一件理財事考成改限
完報又經查催去後今據前因該臣會同巡按江西監
察御史張覆查得本省屯田原額新增具在冊籍並
無失額亦無抛荒况軍民雜處山灣水曲畸零散亂較
之邊方曠野委有不同既經該道委官查將原額新增
各數開報前來合行回奏又查得先准都察院咨為乞
省繁文以節浮費事内開奏繳各項文冊止備查覈或
巡撫造而巡按免造題奉欽依遵行在卷今照前項文
冊係共一事例合歸併會查相同相應臣衙門一處造
繳今將該道報到逐段丈勘過各衞所原額新增及坐
落地方屯田頃畆總散各數并見今承種軍舍姓名備
造文冊奏繳青冊咨部查考
裁革小江堡疏
題為因時審勢議裁冗兵移補營額以固重鎮事據江
西布按二司守巡嶺北道右參政侯于趙副使朱茹分
守南贑參將郭堅呈奉巡撫南贑右副都御史江牌
開前事照得贑屬地方先因廣省用兵黃鄉未靖節經
題奉欽依於龍南定南安遠信豐四縣適中處所建立
小江城堡設把總一員統領贑營官兵一枝駐劄防禦
今照龍定等縣地方俱各安定黃鄉已建縣治又設把
總領兵在彼則小江堡官兵似為冗濫及照此兵原係
贑營撥發即今本營復經題發一枝往長寧縣防守鎮
兵日減將來未免積弱可虞相應撤回前兵合營操練
備仰二道即會分守南贑參將郭堅查議通詳以憑會
議施行等因依奉行據贑州府申稱卷查先為議設營
堡防禦官兵保安地方事隆慶六年九月二十六日蒙
分巡嶺北道副使黃翼案驗奉巡撫南贑都御史李
案驗議將南贑左營一枝官兵六百二十員名調赴信
豐龍南定南安遠四縣適中切近惠潮等處地名小江
堡屯劄把截今奉前因看得小江堡乃各縣之衝彼時
黃鄉未靖建堡調兵權宜暫設今黃鄉盪平已建縣治
又有把總謝勅統兵在縣駐鎮則小江堡官兵似應撤
回贑營操練等因到道該二道會同參將郭堅看得小
江堡離信豐縣八十里龍南安遠定南各約二三百里
地勢遼闊路當衝劇在昔廣東巢寇出沒無時黃鄉葉
酋叛服不一時方征剿翁源河源和平等處巢賊慮恐
衝突過界流害江省是以先任都御史李議設本堡
官兵把截要害不為無見邇來廣地雖尚用兵相距甚
遠且葉賊就擒長寧建縣見奉欽依分撥贑營官兵三
百餘名設有把總在彼守禦則長寧實當四縣之界首
為閩廣江省之咽喉而小江堡反為腹裏之地矣況長
寧營與羊角水堡勢屬掎角脱或長寧有事可以相援
龍南定南遇警三營亦足策應原設小江堡兵似為無
用及照贑營居江省之上游為各營之總會所宜厚集
戎兵以為雄鎮查得本營先已撥調左營一枝赴小江
堡駐守近又撥發長寧縣一枝鎮兵日漸減少即欲盡
行募補又以餉額有限未易取盈所據該府議將小江
堡官兵撤回本鎮補填營伍似為得策但前兵既議回
贑則把總馮銳相應改調别用合無呈詳候題奉明旨
允日施行等因到臣據此該臣會同巡撫南贑右副都
御史江巡按江西監察御史張議照贑鎮當東南
襟喉要地必宿重兵方堪彈壓至其兵之或分或合則
又當視其所值之時勢輕重緩急為之劑量調停要求
兵足民安而已有難於膠守焉者向當廣界多警外患
方殷黃鄉桀驁内地未寧小江堡地方實當其衝移兵
一營統以把總赴彼駐守誠為得策即今惠潮諸寇以
次剗平黃鄉賊巢近從戡定開建長寧縣治撥發贑兵
一枝前去彼中守禦矣小江堡更屬内地有兵何所用
之顧是贑營實惟總會要區兵之強弱固四徼巢峒所
視以向背其情者年來節有撥發兵額漸減雖今值在
無虞民各按堵而豫為桑土之謀以潜消其起侮之念
厚集戎兵用振威武斯實其所當汲汲圖者維此小江
堡兵見在空閒足以禆補其虚可無事於外索與其徒
勤召募宿兵於無用之地誠不若稍從變通移兵於有
用之區之為得也臣等審度時勢反覆思維議將前撥
小江堡兵復撤回營兼同訓練只一轉移之間而餉不
糜於坐食兵可資以盛強為今經久之圖似無便於此
者故敢冒昧上請伏乞勅下該部覆加查議如果臣等
所言不謬容令將小江堡官兵撤回贑鎮合營操練把
總馮銳聽候改調别用庶事體畫一鎮兵日以固強精
神所衝山氛可冀永息矣
地震疏
題為地震事萬歷五年二月二十一日據江西布政使
司分守帶管分巡嶺北道右參政侯于趙呈本年二月
十四日據贑州府定南縣申稱近自上年十一月初五
日夜有地連震二次初九日又震一次十二月二十五
日復震自東北來從南去當時驚異未敢申報又於今
年正月三十日午時地大震從西北來聲如雷鼓屋瓦
響裂風隨勢猛人民驚愕合就申報等因到道并奉巡
撫南贑等處提督軍務右副都御史江紙牌看得
地震係干災異例該會題仰二道即便飛報撫按衙門
會同具題備報到臣據此該臣會同巡按江西監察御
史張看得地道主静乃今震動不寧且連震四次事
出異常此皆臣等奉職無状之所致也况贑郡向係多
盜之鄉而定南又係新撫之邑民志甫定人心易搖除
臣等痛自修省及行所屬大小臣工一體交儆共圖消
弭并行該縣慰諭
勘過原任張布政復職疏
題為藩臣貪黷無忌迥乖素望懇乞聖明亟賜罷斥以
飭官箴事據江西按察司呈詳問得犯人聶寅招年四
十一歲南昌府新建縣民狀招寅與在官樊鏡陳希武
杜時際楊竒清蔡養蒙王之立熊世英各先後奉例納
充布政司吏役隆慶元年不等月日樊鏡以一考參西
通寅與熊世英俱參庫攅楊竒清參收科陳希武參禮
房各令典名缺在官邰化充書手龔文充門子向各在
司供役隆慶二年三月内已故參議甄沛署掌本司印
信至六月初二日止共三箇月陸續收放錢糧實止積
有羨餘銀六百二十五兩本官親自登報循環有今回
籍聽勘原任江西右布政使張柱到任參議甄沛隨將
印務庫蔵交付掌管後張柱查得本省歲辦歷日原派
各屬里甲銀一千八百八十四兩三錢九分四釐八毫
内將五百兩解京餘銀一千三百八十四兩三錢九分
四釐八毫儘數印造歷日係陳希武承行伊却不合不
行禀明照例通給宗儀人等以致張柱查將宗儀寡婦
不必印給減扣銀二百三十一兩九錢二分九釐存庫
支用適遇初行條編差徭事例有布按二司各道門皂
陶惠等八十五名將補給役過工食情由告蒙巡撫都
御史劉批行本司彼張柱查將前扣存歷日餘銀
并支别項銀兩共湊三百零六兩具由呈允照數每名
量給三兩六錢發領訖有楊竒清被不知姓名讎人暗
將今不在官王元名字告稱伊索受換批常例銀兩情
由赴告張柱處准批本府通判萬言策行拘王元審係
匿名將詞繳報在卷及有别案見監追贓家屬萬丘生
伊已問軍監故父萬太三侵欠料銀數多監追無完張
柱常弔嚴比寅與熊世英先後役滿張柱查照資格將
蔡養蒙王之立撥頂庫缺杜時際參西科彼張柱性剛
各吏小失輙便重治又如屬官赴省禀見若不依時多
被呵斥領解人等赴司兑銀稍有違限即行罪責以致
怨言四起致蒙巡按御史顧訪聞題為前事内開張
柱到任以來收過錢糧將及四十萬共計所得不止萬
餘奉新等縣糧長魏仲詹等可審照磨孫莫魯領解折
銀九萬三千兩扣銀一千兩因係同鄉哭告止退四百
兩經歷張允領解四萬五千兩原剋銀五百兩因在庫
攘禀要呈兩院差門子龔文勸回止扣銀三百兩知事
馮鑾領解八萬三千兩扣銀六百兩巡檢張彪章時潔
等領解胖襖銀共扣三百餘兩放王府祿糧銀一萬七
千二百六十二兩共扣五百餘兩下庫將遠年收貯各
箱銀兩查驗或係漏報或係羨餘約有一千七百餘兩
裝盛一桶盤算者庫書邰化齎送者門子龔文憑樊鏡
受章巡檢買差銀三百五十兩蔡養蒙王之立新參庫
缺各拜見銀二百兩杜時際新參西科先納銀一百兩
得楊竒清之八十原罪聽其招回接萬太三之二百追
比遂從寬緩扣歷日紙銀三百六十兩餘剰者發賣取
價禮吏陳希武可查參議甄沛署印三月積有羨餘一
千三百餘兩本官以六百二十五兩報入循環餘銀六
百七十兩存庫作為公費亦取入已等因具本參奏間
張柱聞報陞授河南左布政使離任去訖蒙吏部議將
張柱回籍聽勘覆奉欽依咨劄巡撫都御史劉巡
按御史顧案行按察司會同布政司及守巡等道
將奏内應審應查人卷通行提弔到官并提知情該吏
聶寅熊世英逐一查究各項事跡明實取具招由連人
解院會勘覆奏蒙司會同提解寅等人卷發南昌府收
問未報間陳希武前罪遇蒙隆慶六年六月初十日革
免蒙司改行本府理刑官審勘間萬歷二年二月内蒙
巡按御史燕催行本司改行瑞州府推官蔡應科
會同南昌府署印同知陳大章提弔寅等人卷到官查
審間又蒙巡撫都御史凌牌行本司併行各官會
審寅與熊世英邰化各不合畏刑妄稱參議甄沛積有
羨餘一千三百餘兩以六百二十五兩報入循環餘六
百七十五兩在庫未報係張柱擅自那移支作公堂酒
席士夫交際禮儀等項用費及審樊鏡吐稱巡檢章時
潔領銀造解胖襖原蒙巡撫都御史劉公委並無
行財買差王之立蔡養蒙杜時際各稱參缺之時本司
俱照參規查撥並無得受拜見銀兩楊竒清被人匿名
告陷批行通判萬言策審明由報並無招回來歷亦無
納賄情由又各執稱奏内餘情亦係風聞無實且各干
證員役多係異省回訖或因事久逃故有難一一拘審
蒙各官看得原任右布政張柱英聲勁氣矯矯初官敏
績壯猷轟轟名甸方彈文之乍上誠輿論之駭聞乃今
一一推詳大率多無的據盖緣本官禀性太剛行事太
果率屬太簡而似傲馭下太嚴而似苛故羣下興括掠
之譏而各屬騰鮮終之議怨者惟欲其去𫝊者遂以為
真禍頓起於羣猜杼遂投於三至其被論之由固有可
原者在也備由於本年四月内呈詳本司蒙批據呈查
審亦悉但緊關人證多未到官事干具奏遽難轉允仰
再會同南昌臨江各府掌印官查照原行參稽輿論逐
一覆勘速詳繳又蒙撫按兩院案驗開催前事備行本
司牌行本府會同瑞州臨江九江三府各掌印官弔提
寅等逐一會勘明實詳解隨該本府知府周良臣會同
瑞州知府胡同文臨江知府周大烈九江知府李得陽
通提寅等一千人犯幷請發有行文卷逐一重覆查審
間彼寅與熊世英邰化思得招案已定各又不合仍前
因循不將前招張柱虚數銀兩明白執辯致蒙審看得
張柱被參事情除加秤羨餘裝盛箱桶賣差賣缺常例
常規其中原無干涉者查與前勘無異續弔奏内人犯
萬太三家屬萬丘生到官供稱伊父萬太三侵欠料銀
數多監追年久若有銀二百兩自當完官豈肯將銀買
免刑責又訪得王府祿糧每季放支銀萬有餘兩事干
人衆若有扣取勢難緘默至於糧長管解錢糧扛解火
耗自有原定則例豈容分外加增止有參議甄沛於隆
慶二年三月起署掌司印至六月初二日止共計三箇
月積有羨餘銀一千三百兩先將六百二十五兩登報
循環餘銀六百七十兩存庫係張柱接管擅自用費彼
寅與熊世英邰化各又不合含糊妄稱張柱侵收入已
及禮吏陳希武又不合妄報本年歷日減扣銀三百三
十兩九錢致與先審數目互異再四鞫究公費正支下
落又稱張柱代與本司布政馮惟訥接管後或將前項
支放數簿自行收存又或存之司中為因官吏更代日
久以致遺失無查等語又據樊鏡蔡養蒙王之立等俱
稱張柱委是賦性太傲繩下過刻諸所怨謗委有自來
等情隨該各官通勘得右布政使張柱舊在仕途頗著
時望偶因錢糓之司遂揜生平之譽參詞四款情節之
無指據者固已審虚存銀千金支放之無卷案者尤當
核實但省會交際每多於列城而本司費用恒溢於常
數使其前銀付之公用則是以千金為濫觴之具尚於
事情可原若果充之私囊則不止一介為終身之累重
於官箴有礙惟因前銀無從稽考故於本官輒難定擬
再照該庫吏書聶寅等禮吏陳希武事干典守承行於
前項扣存銀兩不行明立文案疎縱之咎其何能辭緣
事尚無歸著未便擬究盖事體既已隔越歲月更復浸
移況人犯不齊未敢偏聽而各屬會勘自難懸斷備由
呈司蒙行布政使弔取原行收支卷簿該本司會同布
政司并守巡南昌道覆查奏内事情先該同知陳大章
等參審推詳謂其多無的據今據知府周良臣等再行
會勘亦謂事多審虚惟參議甄沛積貯羨餘與張柱扣
減歷日各銀兩尚未明確為照官司收支錢糧分毫須
有卷簿乃今前銀六百餘兩竟無支銷一字可查既難
遽信為已充公費亦難徑坐為果入私囊盖緣銀數未
經交盤遂致來歷有難定據況既歲月浸久且復人犯
不齊稽覈無憑委難偏聽所據典守承行吏書不行明
立文案罪復何辭但今事無歸著似尚未易定擬備由
通詳巡撫都御史凌批據呈止羨餘銀一項事尚
未明但該司所查甄參議收銀簿内原開羨餘六百二
十五兩與交盤底冊相同矣其他六百七十餘兩乃庫
吏聶寅等吐稱之數夫庫蔵官銀全以冊籍為憑據如
交盤甄參議開一千三百餘兩後張柱止報六百二十
五兩餘者非公用即入已無疑若冊内不曾開有此數
今以庫吏口吐為詞將何以服人心而定情罪哉事干
具奏豈容兩可仰司會同各道吊取該年日收簿并交
盤冊再加磨對要見原開羨餘若干報過若干餘留若
干有無冊籍歷歷指實即了然可決矣具由速報又蒙
巡按御史燕批據勘張布政被論事情各干證事
久逃故不能拘審者即盡稱為無據似矣若積貯羨餘
與扣減歷日銀兩係庫吏與禮吏聶寅陳希武等所親
報者證有活口查無著落此將何以解也雖歷日銀查
有借支工食一節而未登卷冊者即羨餘止開一半之
意各吏俱在供報已明乃以承行不立文案罪之不知
銀歸于官而肯容吏之立文案乎事干回奏難持兩端
該司速再行各官通勘明確一併招解審奪蒙司抄呈
備行本府會同瑞州臨江九江各府掌印官審勘未報
節該戶科等衙門題行吏部咨劄巡按御史張案行
本司催行本府知府周良臣會同瑞州府知府金照臨
江府知府周大烈九江府知府李得陽復弔寅與陳希
武熊世英等人卷簿冊到官重覆查審與前相同蒙看
得庫吏聶寅熊世英書手邰化禮吏陳希武各係典守
承行人役於前項官銀扣存之數俱不明立文案及至
提問鞫審之時又不明白供報俱屬不法但事犯革前
姑擬不應罪名其西通吏樊鏡收科吏楊竒清西科吏
杜時際庫吏王之立蔡養蒙門子龔文審無相干似應
免究具招呈蒙本司查詳間又該吏科等衙門將覲察
屆期乞勅當事憲臣及時完報以伸紀法以肅大典事
具本奏行吏部覆奉欽依咨劄巡按御史張案行本
司即會布政司將右布政張柱被論贓跡情罪逐一查
勘明白通詳以憑會題等因蒙陞任按察使金立敬查
得原任右布政張柱被論各項事情據前招俱審無干
而羨餘一節今又止稱書吏口執未查據簿冊明確欲
遽成斷終屬欠妥牌行吉安袁州二府掌印官會同赴
省提取寅等一干人証及將始末文卷收支交盤等冊
詳勘明確取具歸一招由觧詳間又該刑科等衙門奏
行本部覆奉欽依改限咨劄巡按御史張案行本司
將張柱被劾事情催行原委官員刻限會勘明白速招
解詳蒙司催行吉安府知府張振之袁州府知府鄭惇
典移關約會赴省提弔寅與熊世英等一干人卷并原
收銀交盤底簿到官公同逐一查審寅與熊世英邰化
各又不合仍前妄稱未登羨餘銀兩係張柱公堂支用
致蒙審得張柱被論四款事情其加秤羨餘装盛箱桶
等項俱與先行各官所勘相同委無實證及審禮吏陳
希武供報該年分原派歷日銀兩除解京并印造歷日
支用外實止扣存銀二百三十一兩九錢二分九釐尤
恐不的復弔本司印鈐歷日底冊揭查相同前銀委係
呈允支補司道門皂役過工食并各吏典等役俱經審
明無容别議惟參議甄沛所存羨餘銀兩一節備將本
司日收并交盤底冊逐一揭查得已登循環六百二十
五兩係在該年五月二十三日張柱未到任之前先已
登簿明白其未登六百七十五兩各簿俱無開載及照
該庫交盤底冊查無司堂印鈐亦難全信復鞫寅與熊
世英等各稱前項未登羨銀係張柱陸續支作公堂酒
席士夫交際禮儀等項費用不係侵收入已再三隔别
覆審無異相應查照那移官用科斷將寅等問招解司
覆審蒙批據招只憑吏書口執終未見確有明據且那
移公用復擬追贓果否與例脗合仰吉安府會同袁州
府覆審的確限十日内詳奪行間又蒙巡按御史張
牌行本司即催原委各官作速會勘歸一明妥通詳以
憑覆核會題各委勘正官務令完報至日方許離任入
覲隨蒙本司催行知府張振之會同知府鄭惇典覆議
得張柱被劾事情俱有成案其羨餘銀六百七十五兩
俱聶寅等親招緣庫蔵出納禮儀交際非外人與聞既
無交盤冊籍可查除吏書人等之外别無可憑鞫問等
因具由呈司蒙署印副使莊國禎會同布政司署印右
布政使何子夀分守帶管分巡南昌道參政盧仲佃弔
取各犯覆審無異將寅與熊世英陳希武邰化問擬不
應杖罪具招於萬歷四年十月内通行呈解蒙巡撫都
御史潘批據招奏内未明事件止羨餘銀六百二
十五兩也而其銀乃係甄參議所積則交代之時必有
簿籍可證甄參議若盡登簿籍張布政必不敢私自支
銷如甄參議不登簿籍則更有說矣事干具奏不妨詳
慎仰司再審報奪巡按御史張批審據聶寅等執稱
甄參議署印積有羨餘銀一千三百兩交代時係自已
登報循環果爾則當全數登報以明心迹何故留銀六
百餘兩以為張布政侵費之資耶今稱張布政將作公
費支用果爾亦當明白支銷何無一字在卷及公私簿
籍無一存耶再四詰審諸役衆稱登報循環委在張布
政未任之間則前銀之無下落在諸役恐亦不得辭其
責也事干回奏遽難輕允該司仍將各犯嚴鞫前銀下
落如果公費支用要見的有何據登報循環果係何官
或係各犯侵欺亦即究擬另招解奪毋枉縱繳蒙司牌
行南昌府推官常居敬會同同知顧其志建昌府推官
毛在提弔寅等人卷簿籍到官審究寅等方稱參議甄
沛署印三月積羨止有六百二十五兩本官親自登報
循環此外並無餘銀在庫其前招未登循環銀兩原係
虚坐實無公堂支用情由及將簿籍逐一查對委無所
據蒙看得張柱賦性剛方立身峻絶率屬太簡已開衆
怨之門馭下過嚴遂起羣猜之口物議雖多自取而贓
私無一可憑除各款已經先案審明無干無容復議至
於羨餘一節審係參議甄沛署印三月積羨餘銀止有
六百二十五兩當自報入循環已在張柱未任之先也
諸&KR1212;當面交盤冊籍見存無異並無一千三百兩之數
止緣風聞之過遂爾遷就其說以為減寫數目侵銀入
已其將何所據耶若果有之在參議甄沛當即總報入
循環矣豈有止報一半復留一半並不立一文案以為
後來者侵費之資萬萬無是理也若不憑交盤冊籍而
止據一二吏口報其何以服人心而定情罪耶及審衆
口稱冤詢之公論稱屈至今是非已定心迹益明别無
餘情將寅等仍照前擬具招解司覆審無異取問罪犯
議得聶寅等所犯陳希武除革前罪名不坐外與聶寅
熊世英邰化俱合依不應得為而為之事理重者律各
杖八十俱有大誥及遇蒙恩例通減二等各杖六十聶
寅熊世英陳希武俱吏各照例納米邰化係民審稍有
力折納工價各贖罪完日與供明樊鏡等各查發還役
寧家照出樊鏡等俱供明免紙聶寅熊世英陳希武各
官紙銀二錢邰化民紙銀一錢與各贖罪米工價銀聶
寅熊世英陳希武各三兩邰化一兩二錢俱發南昌府
追收貯庫照例紙價𩔖買奏本紙轉解米工價銀八分
𩔖解濟邊二分存留備賑通取庫收繳其先招原任江
西右布政使今被論回籍張柱那移官用銀六百七十
五兩重覆會審委係虚報之贓合候會奏定奪弔來文
卷簿冊送回備照等因到臣據此查得接管卷内先准
都察院咨准吏部咨該本部題看得巡按江西監察御
史顧廷對劾稱江西右布政使今陞河南左布政使張
柱貪黷無忌欲要罷斥一節為照本官颺歷中外素稱
清正向遭伊庶人之横挺然不屈時論偉之今據所劾
贓私狼藉何其不自愛惜一至于此必須行勘明實以
服其心以正其法合候命下一面將張柱行令回籍聽
勘一面移咨都察院轉行江西巡撫都御史會同巡按
御史通將奏内人卷提弔到官逐一查究如果是實會
本具奏不止罷黜仍當照例究治以示懲戒若係過於
嚴刻致生謗議亦要虚心辦理不得拘於成案等因覆
奉穆宗皇帝聖旨是欽此欽遵備咨前巡撫都御史劉
依奉案行江西按察司會同布政司各掌印守巡
等官提弔人卷從公會勘未報續准吏部咨為稽查章
奏隨事考成以修實政事本部移咨開催查勘原任江
西右布政使張柱被論貪黷不職緣由立限回銷等因
該前巡撫都御史凌楊及臣接管屢行督催去
後今據該司招呈到臣除批行將聶寅等照罪發落外
該臣會同巡按江西監察御史張看得原任江西布
政司右布政使陞河南左布政使被論回籍聽勘張柱
歷官素著勁節過事亦有擔當但馭下過嚴處已太傲
遂致怨生多口究竟實無染汙已該臣等節次駁勘又
經司道會委多官覈審並無入已贓私今公論既明浮
議已息原論事情似出風聞相應昭雪若復拘泥原參
則奏案終無完結之期矣如蒙伏乞勅下吏部再加查
訪如果臣等所勘非謬將張柱議覆上請定奪惟復别
有施行
巡按養病疏
題為按臣患病事萬歷五年四月十二日據江西按察
司呈據經歷司呈抄蒙巡按江西監察御史許子良案
驗為患病危篤不能供職懇乞天恩放歸調理以延殘
喘以圖補報事照得本職奉命巡按江西自出京以來
正值嚴冬衝冒風寒飲食不調致患脾疾沿途問醫調
治無效力疾入境交代柰緣久泄傷脾精尤耗散四體
尫羸即今寝食並廢晝夜怔忡瞬息不止頭目昏暈胄
脘上下結成痞塊勢甚危篤詢之諸醫咸謂内外俱傷
縱或得生必非旬月可療治之少緩則元氣耗盡藥無
所施為此除具奏外擬合就行為此仰司抄案呈堂照
案事理即便轉呈巡撫衙門照例題請放回原籍以便
就醫調理等因具呈到臣據此為照巡按御史係一方
風紀之司百責攸萃必須精神完固體力康強乃克任
事御史許子良方當強仕之年正可宣勞之日止因去
冬觸寒遠涉致傷脾氣兼以赴代悤廹無暇調攝節據
各司道差回人役俱稱本官患病未痊臣竊謂其難於
赴代矣續聞本官交代臣又幸其宿疾既瘳共事伊邇
豈意病後加勞展轉虚弱代事甫畢輒復迎醫臣詢之
醫生萬宗孔等揭稱脾胃虚損完糓不化中氣下陷木
邪剋土等因審其形勢委非旬月可愈夫原本官力疾
趨代之心實有鞠躬盡瘁之義乃今乞歸情非得已查
得節年巡按患病俱該巡撫官代奏臣恐躭延日久危
殆可虞而按務繁滋叢挫為慮非惟於本官有損而揆
之地方事體亦有未宜者故敢勉為題請伏望皇上俯
賜矜察勅下該部查議將本官放回原籍調理候病痊
之日赴部聽用仍勅都察院早為推補前來供職則本
官仰荷天地生全之恩而地方亦允有賴矣
保留方面疏
題為保留給由兵備道員事據江西布政使司呈奉臣
批據江西按察司呈准本司整飭九江兵備道副使魏
體明關稱本職年四十七歲福建福州府侯官縣人由
進士嘉靖四十四年七月内初除直隸蘇州府吳縣知
縣行取赴部陞刑科給事中陞兵科右給事中陞工科
左給事中丁憂回籍守制服闋起送赴部復除本科左
給事中陞今職萬歷二年四月二十六日到任扣該萬
歷五年三月二十五日連閏實歷俸三十六箇月三年
任滿例應給由等因奉批仰布政司查報依奉行准按
察司牒稱查得本官歷俸三年庶績克底所有給由似
應准從但九江為西藩要地而兵備乃統轄專官本官
責任既重實難離任等因到司准此該本司覆查得副
使魏體明歷俸三年例應給由但該道為江防要區而
兵備有彈壓專責地方倚賴難以暫離合無呈乞照例
題請保留等因到臣據此案照先准吏部咨該本部題
今後在外大小官員三年六年給由果有兵革災傷地
方重寄許撫按官合詞奏留又准咨開在外官員除方
面府佐照舊赴京有事地方照舊保留又准咨開一復
外官考績之制在外撫按官以後方面府佐官考滿查
係地方果有緊急重大事情勢難離任者方許奏留差
人齎繳牌冊若無事地方仍令赴部考覈毋得一槩奏
留違者聽本部并該科參治各等因俱題奉欽依移咨
前來通行遵照外今據前因該臣會同巡按江西監察
御史許子良看得副使魏體明器宇謙沖施為縝密治
扼江湖之會㨂閱精明而意氣潜消乎隠慝地當水陸
之衝綜理周悉而寮屬仰藉其成功清積牘以杜吏胥
之姦築遙堤以遺利賴之澤三年任滿考最允宜但長
江巨浸向稱夥盜之區而地瘠民偷尤屬多事之郡防
禦誠為急務彈壓不可無人勢難離任相應奏留伏乞
勅下吏部再加查議容令本官在任支俸管事將任内
歷過事蹟照例造冊差人齎繳惟復仍令赴京給由
保留府佐疏
題為保留給由府佐官員事據江西布政使司呈奉臣
批據南康府申詳推官吳邦年三十五歲浙江杭州府
錢塘縣人由舉人除授應天府六合縣儒學教諭陞今
職萬歷二年七月初三日到任扣該萬歷五年六月初
二日止撫州府申詳推官徐得禎年三十五歲直隸鎮
江府丹徒縣人由舉人除授今職萬歷二年八月十三
日到任扣該萬歷五年七月十二日止各連閏實歷俸
三十六箇月三年任滿例應給由等因奉批仰布政司
查報依奉查得各官任内問理過刑名及轉奉查盤過
各項事件俱已完結明白並無違碍及照各官自莅任
以來承委分猷咸切倚賴邇因地方缺官推官吳邦見
委督造撫州建昌鉛山廣信饒州五所淺船推官徐得
禎該府正值多事見委署掌金谿縣印務俱難暫離相
應保留乞照例考覈等因備呈到臣據此案照先准吏
部咨為酌議考課之法以肅吏治事内開在外官員除
方面府佐照舊赴京有事地方照舊保留聽撫按官從
公考覈賢否具奏先令就彼復職管事牌冊差人齎繳
其稱職經薦應得誥勅照例請給其平常不稱職者部
院會同酌處等因題奉欽依移咨前來通行遵照外續
據各府申詳前事就經批司查報去後今據前因為照
有事地方保留官員例該撫按官會題適巡按江西監
察御史許子良告病回籍接差御史趙未任該臣考
覈得南康府推官吳邦執法不畏強禦綽有擔當禔身
每謹細微絶無瑕滓署篆則所至起扳留之願而發建
昌侵漁之弊尤徵其明讞獄則隨事有平反之功而剖
安義沉抑之冤咸服其識撫州府推官徐得禎以平易
之心而執特乎三尺之法故令行而民不怨以豈弟之
政而致審於一介之微故守峻而人可親久居獄訟之
鄉不替質成之願歷署衝疲之邑咸懷借寇之思既經
查覈明實應准給由但南康撫州二府俱係多訟之地
各官承委勘問迄無寧日况當陞取員缺見今各有委
署遵奉明例府佐有事地方照舊保留免其赴京除令
各官照舊支俸管事外伏乞勅下該部再加查議如果
臣言不謬將各官免其赴京照例造完牌冊經自差人
齎繳赴部覆覈施行
報梟示寧州山賊疏
題為山賊嘯聚刦財殺人參究失事官員以懲怠玩以
靖地方事據江西按察司呈奉臣牌行依奉會同各司
道弔取原獲寧州賊犯除陸續監故外其見監楊辰保
情真罪當梟示允宜合候處決等因到臣據此案照先
准兵部咨該臣題本部覆議得前項賊犯詹孔舜等久
據山谷剽刦鄉村流毒兩省近又敵殺官兵罪不容誅
兹者巡撫都御史潘蒞任之初即調發兵將指授
機宜使積寇悉擒地方寧謐功可嘉尚所據各官功罪
合候命下將盧仲佃准與開俸仍移咨吏部與陶幼學
李臺一體紀錄鄧子龍越省擒滅多賊其功甚難合先
量賞仍與紀錄嗣後有功加銜久任賊犯詹孔舜等移
咨江西巡撫會同巡按御史即便處决照例梟示各該
被害地方等因題奉聖旨是鄧子龍賞銀十兩詹孔舜
等著即便會官處决梟示欽此欽遵移咨前來就經案
行該司即便查呈巡按衙門約期會决續據該司呈報
賊犯詹孔舜等四十四名陸續在監病故奉文斬首梟
示外止餘楊辰保一名見在及稱未奉行文之先巡按
御史張已經任滿候代境上新任巡按御史許子良
入境告病未經至省本司已經呈詳蒙批徑呈撫院定
奪等因該臣看得巡按御史許子良委果患病具疏乞
歸代者未有期日欽依處决人犯久待必皆瘐死若不
明正典刑似非法紀牌行該司即便呈送候决去後今
據前因該臣公同都布按三司并守巡各道左布政使
劉繼文按察使張夢鯉副使王象坤郭孝右參議王問
臣僉事周思敬署都指揮僉事朱家將張應科等覆審
得見在賊犯楊辰保係積案巨寇死有餘辜隨於萬歷
五年四月十九日押赴市曹照例處決梟示合就題報
乞休疏
奏為哀痛過傷宿痾增劇乞恩俯容休致以延殘喘事
伏念臣於去年三月謬蒙皇上拔擢濫廁名藩比因病
體不支具疏陳乞未蒙矜允特賜温綸臣感激天恩誓
以死報力疾衝炎六月趨代偃蹇離披不能成禮此前
任都御史楊所目擊者任事之後努力加餐氣緣志
帥力以心從交承以來庶幾強勉竊云幸矣不意有同
胞兄潘伯驤原任湖廣桂陽縣知縣忽於今年七月初
九日病故伊子潘弁陽扶柩東歸舟過江省臣迎至五
里之外拊棺哭之不覺過慟昏眩仆地移時方甦跟隨
員役扶掖歸署臟血洞下兩足麻木延至半月方能步
履曾未幾何而扶柩之姪又客死貴溪矣聞訃之餘驚
痛幾絶夫以手足天性叔姪至情一月之間父子俱殞
少有人心者必難為生而臣以旅邸之人猝遇非常之
苦以最苦之事加之積病之人臣其何以堪之憂鬱成
痞饘粥不甘入夜怔忡達旦不寐軀殼徒存精神已離
舍矣况臣孤處異鄉湯藥不便縱未即填溝壑必非旦
夕可瘳縱能勉強支吾必多荒墮職業江右巨省政務
頗繁非臣養痾之地也伏望皇上察臣狗馬之疾憫臣
狐兔之私特賜矜原放歸田里則臣未死之年皆我皇
上再生之恩也臣不勝感激祈望之至
潘司空奏疏卷五
