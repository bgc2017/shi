史傳三編卷四十五
大學士朱軾撰
名臣續傳二
附魏
范粲
范粲字承明陳留外黃人為人高亮貞正博涉強記學
皆可師遠近請益者甚衆性不矜莊而見之皆肅如州
府交辟不就久之乃應命為治中轉别駕辟太尉掾尚
書郎出為征西司馬所歴皆有聲稱遷武威太守到郡
選良吏立學校勸農桑郡壤富實珍玩充積粲檢制之
息其華侈是時疆場多警粲明設防備敵不敢犯西域
流通以母老去官郡既重鎮而粲輒委去朝廷尤之左
遷樂涫令頃之轉太宰從事中郎遭母憂以至孝稱服
闋復為太宰中郎齊王芳被廢遷于金墉城粲素服拜
送哀動左右時司馬師輔政召羣臣會議粲又不至師
以其時望容之粲遂稱疾闔門不出于是特詔為侍中
持節使於雍州粲因陽狂不言寢所乘車足不履地子
孫恒侍左右有婚宦大事輒密諮請合則色無變不合
則眠寢不安妻子以此知其旨至晉泰始中粲同郡孫
和表粲操行高潔請輿致京師賜醫藥若遂療除必有
益于政乃詔郡縣給醫藥以二千石禄養病加賜帛百
匹子喬以父疾篤辭不受詔不許太康六年卒年八十
四不言三十六載終于所寢之車
論曰魏無名臣夫名臣以節為先當曹丕之際皆漢
臣而忠于曹者也及髦奐之際則魏臣而心乎司馬
氏者也是故賢傑若荀彧而不免有附曹之譏孝友
若王祥才智若衛瓘而不免有仕晉之失中間如陳
泰軰頗號持平亦不免為司馬氏所用其協規同力
以平諸葛誕等猶韋孝寬之平尉遲迥不免成隋文
之簒獨范粲位不至大僚其吏道足稱其臣節甚著
至寢于所乘之車三十六載可謂嚴且苦矣粲夲惡
司馬未嘗仕晉史氏乃編為晉臣大違其素志故特
表之以愧魏初魏末之忠於曹氏司馬氏者
附吳
周瑜
周瑜字公瑾廬江舒人也從祖父景素著忠正為豫州
刺史好士常恐不及辟陳蕃為别駕李膺杜密為從事
皆天下英俊延熹六年拜司空與楊秉舉奏諸奸猾遂
連及中常侍侯覽貝瑗皆坐黜朝廷莫不稱之進太尉
父异洛陽令瑜長壯有姿貌初孫堅徙家于舒堅子策
與瑜同年獨相友善瑜推道南大宅以舍策升堂拜母
有無通共瑜從父尚為丹陽太守瑜往省之會策將東
渡馳書報瑜瑜將兵迎策策大喜曰吾得卿諧也遂從
策策既定曲阿走劉繇因謂瑜曰吾以此衆取吳會已
足卿還鎮丹陽瑜還頃之袁術遣其從弟代尚而瑜從
尚還夀春術欲以瑜為將瑜觀術終無所成求為居巢
長遂自居巢東歸是歲建安三年也策親自迎瑜授建
威中郎將即盛給兵騎鼓吹爲治館舍贈賜無比令曰
周公瑾英儁異才與孤有總角之好骨肉之分如前在
丹陽發衆船糧以濟大事論德酬功此未足以報也瑜
時年二十四吳中皆呼為周郎以瑜恩信著于廬江出
備牛渚頃之策欲取荆州以瑜為都護軍領江夏太守
從攻皖拔之得喬公兩女皆國色也策自納大喬瑜納
小喬五年策卒權統事瑜將兵赴喪遂留吳與長史張
昭共掌衆事時曹操新破袁紹兵威日盛下書責權任
子權召羣臣會議皆猶豫莫決乃獨將瑜詣母前定議
瑜曰昔楚國初封荆山之側不滿百里之地繼嗣賢能
廣土開境立基于郢遂據荆陽至扵南海傳業延祚九
百餘年今將軍承父兄餘資兼六郡之衆兵精糧多將
士用命鑄山煮海境内富饒汎舟舉帆朝發夕到士風
勁勇所向無敵有何逼廹而欲送質質一入不得不與
曹氏相首尾則命召不得不往便見制于人也極不過
一侯印僕從十餘人車數乘馬數匹豈與南面稱孤同
哉不如勿遣徐觀其變若曹氏能率義以正天下將軍
事之未晚若圖為暴亂兵猶火也不戢將自焚將軍韜
勇抗威以待天命何送質之有權母曰公瑾議是也遂
不送質十一年督兵討麻保二屯梟其渠率俘得萬餘
口還備官亭追討黃祖將鄧龍于柴桑生禽龍還吳十
三年權討江夏瑜為前部大督九月曹操入荆州劉琮
舉衆降操得其水軍船步兵數十萬將士聞之皆恐權
延見羣臣問計張昭等曰曹公豺虎也然託名漢相挟
天子以征四方今拒之事更不順且將軍大勢可以拒
操者長江也今操得荆州水軍蒙衝鬭艦千數浮以沿
江水陸俱下此為長江之險已與我共之矣而勢力衆
寡又不可論愚謂大計不如迎之瑜曰不然操雖託名
漢相實漢賊也將軍以神武雄才兼父兄之烈割據江
東地方數千里兵精足用英雄樂業尚當横行天下為
漢家除殘去穢况操自送死而可迎之耶請為將軍籌
之今北土未平馬超韓遂尚在關西為操後患且捨鞍
馬仗舟楫與吳越争衡夲非中國所長又今盛寒馬無
藁草驅中國士衆遠涉江湖之間不習水土必生疾病
此數者用兵之患也而操皆冒行之將軍禽操宜在今
日瑜請得精兵三萬人進住夏口保為將軍破之權曰
老賊欲廢漢自立久矣徒忌二袁呂布劉表與孤耳今
數雄已滅惟孤尚存孤與老賊勢不兩立因拔劍砍前
奏案曰諸將吏有復敢言當迎操者與此案同乃罷會
是夜瑜復請見曰諸人徒見操書言水步八十萬而各
恐懾甚無謂也今以實校之彼所將中國人不過十五
六萬且已久疲所得表衆亦極七八萬耳尚懷狐疑夫
以疲病之卒御狐疑之衆衆數雖多甚不足畏瑜得精
兵五萬自足制之願將軍勿慮權拊背曰公瑾卿言至
此甚合孤心諸人各顧妻子深失所望獨卿與子敬與
孤同耳此天以卿二人贊孤也時昭烈為操所追走屯
夏口遣諸葛亮詣權權遂遣瑜及程普等將兵與昭烈
倂力逆操昭烈迎問瑜戰卒有幾瑜曰三萬人昭烈曰
恨少瑜曰此自足用豫州但觀瑜破之昭烈深用愧喜
進與操遇于赤壁操軍先有疾疫初一交戰便敗退引
次江北瑜等在南岸瑜部將黃蓋曰今宼衆我寡難與
持久操軍方連船艦首尾相掎可燒而走也乃取輕利
舟艦數十艘載燥荻枯柴灌膏油其中裹以帷幕上建
牙旗又預備走舸繫于其尾先書報操紿以欲降操軍
士皆出營延頸觀望時東南風急蓋取十艦最著前中
江舉帆餘船以次俱進去北軍二里餘同時發火火烈
風猛船往如箭燒盡北船延及岸上營落烟熖張天人
馬燒溺無算瑜等率輕銳繼其後擂鼓大震操引軍走
遇泥濘道不通悉使羸兵負草填之昭烈與瑜水陸並
進追至南郡操軍自相蹈藉而死者大半乃留曹仁等
守江陵徑自北歸時瑜與仁相對隔江即遣甘寧前據
夷陵仁分兵圍之寧告急于瑜瑜用呂蒙計留凌統以
守其後自與蒙救寧寧圍既解乃渡屯北岸與仁尅期
大戰瑜親跨馬突陣會流矢中右脅瘡甚便還仁聞瑜
臥未起勒兵就陣瑜乃自興案行軍營激揚吏士殺傷
甚衆仁委城走權拜瑜偏將軍領南郡太守據江陵始
操聞瑜年少有美才密遣辯士九江蔣幹私行說之布
衣葛巾自託私行詣瑜瑜出迎幹謂曰子翼良苦遠涉
江湖為曹氏作說客耶幹曰吾與足下州里中間隔别
遙聞芳烈故來叙闊并觀雅規而云說客無乃逆詐乎
瑜曰吾雖不及夔曠聞弦賞音足知雅曲也因延入設
食遣就舘後復請幹與周觀營中行視倉庫軍資器仗
訖還飲宴示之侍者服飾珍玩等物因謂幹曰大丈夫
處世遇知己之主外託君臣之義内懷骨肉之恩言行
計從禍福共之假使蘇張復生能移其意乎幹但笑終
無所言還白操稱瑜雅量高致非言詞所能間也時權
以妺妻昭烈表為荆州牧治公安而劉表故吏士多来
歸者昭烈以地小不足容衆乃自詣權求都督荆州瑜
上疏曰劉備以梟雄之姿而有關張熊虎之將必非久
屈為人用者謂宜徙備置吳盛為築宮室多其美女玩
好以娛其耳目而分關張各置一方使如瑜者挾以攻
戰大事可定也今猥割土地以資業之聚此三人俱在
疆場恐蛟龍得雲雨終非池中物也權以曹操在北當
廣攬英雄又恐昭烈難卒制故不從瑜言昭烈還聞之
歎曰天下智謀之士所見略同前時孔眀諫孤莫行其
意亦慮此也是時劉璋為益州牧外有張魯寇侵瑜乃
詣京見權曰今曹操新敗憂在腹心未能與將軍連兵
相争也乞與奮威俱進取蜀而并張魯因留奮威以守
其地與馬超結援瑜還與將軍據襄陽以蹙操北方可
圖也奮威者權從弟瑜也權許之瑜還江陵治裝道病
困與權牋曰瑜以凡材昔受討逆殊特之遇委以腹心
遂荷榮任統馭兵馬志執鞭弭自效戎行規定巴蜀次
取襄陽憑藉威靈謂若在握至以不謹道遇暴疾人生
有死脩短命矣誠不足惜但恨微志未展不復受教命
耳方今曹操在北疆場未靜劉備寄寓有似養虎此朝
士旰食之秋至尊垂慮之日也魯肅忠烈臨事不苟可
以代瑜倘言可採瑜死不朽矣遂卒于巴丘時年三十
六權素服舉哀感動左右曰公瑾有王佐之姿今忽短
命孤何賴哉自迎其喪于蕪湖為子登娶其女而以女
妻其子循初瑜見友于孫策太夫人又使權以兄事之
時權位為將軍諸將賓客為禮尚簡而瑜獨先盡敬便
執臣節程普頗以年長數陵侮瑜瑜折節容下終不與
校普後自敬服而親重之乃告人曰與周公瑾交若飲
醇醪不覺自醉其謙讓服人如此昭烈之自京還也權
與張昭等乘船追送之宴會叙别昭等先出權獨留語
昭烈言次歎瑜曰公瑾文武籌略萬人之英顧其器量
廣大恐不久為人臣耳曹操亦嘗與權書曰赤壁之役
值有疾病孤燒船自退横使周瑜虚獲此名瑜威聲遠
著故曹劉咸欲疑譖之後權僣尊號謂公卿曰孤非周
公瑾不帝矣瑜少精音樂雖三爵之後其有闕誤瑜必
知之為回顧焉故時人語曰曲有誤周郎顧
論曰士之建功名于干戈搶攘之間者必先眀于去
就之分馬伏波所謂非獨君擇臣臣亦擇君其言最
為有識建安末華歆王朗稱名士皆臣附賊操俛仰
苟活即賢如荀彧始則參贊密謀及議九錫不合乃
飲藥死其志非不可哀然識則鄙矣瑜初遇孫策孤
身流離卽推誠投分雖強大如袁術曾不與易後稱
昭烈比于龍虎向使早得從事魚水之歡獨讓孔眀
有哉方操引兵東下衆志洶洶獨瑜首倡大義目操
漢賊正名聲罪凛凛如出師二表而襲荆取益又與
隆中所對意見略同雖神眀太儁未若亮之道器淵
然然與人能讓慮事惟謹亮臨終舉蔣琬瑜亦薦魯
肅臨事不苟可以代任則猶然小心謹慎之規也瑜
亮並稱名固不虚哉
魯肅
魯肅字子敬臨淮東城人生而失父與祖母居肅體貌
魁竒自少有壯節家富于財以天下已亂遂大散財貨
賑窮結士甚得鄉邑歡心周瑜為居巢長將數百人故
過候肅并求貲糧肅有兩囷米各三千斛乃指一囷與
瑜瑜益知其竒也遂相親結定僑札之分袁術聞其名
就署東城長肅見術無綱紀不足與立事乃擕老弱將
輕俠百餘人就瑜居巢瑜東渡因與同行會肅祖母亡
還葬東城劉子楊與肅友善遺書招肅共依鄭寳而瑜
已徙肅母到吳瑜謂肅曰昔馬援答光武云當今之世
非但君擇臣臣亦擇君今主人親賢貴士納竒錄異且
吾聞先哲秘論承運代劉氏者必興于東南推步事勢
當其歷數終搆帝基以協天符是烈士攀龍附鳳馳騖
之秋吾方達此足下不須以子楊之言介意也肅從其
言瑜因薦肅才宜佐時當廣求其比以成功業不可令
去也權即見肅與語甚悦之衆賓罷退獨引肅還合榻
對飲因密議曰漢室傾危四方雲擾孤承父兄餘業思
有桓文之功君何以佐之肅曰昔高帝欲區區尊事義
帝而不獲者以項羽為害也今之曹操猶昔項羽將軍
何由得為桓文乎肅竊料漢室不可復興曹操不可卒
除為將軍計惟有鼎足江東以觀天下之釁規模如此
亦自無嫌何者北方誠多務也因其多務勦除黃祖進
伐劉表竟長江所極據而有之然後建號帝王以圖天
下此高帝之業也時張昭頗訾肅年少粗疎未可用權
不聽益貴重之賜肅母衣服幃帳居處雜物富擬其舊
及劉表卒肅進說曰荆楚與國隣接外帶江漢内阻山
陵有金城之固沃野千里士民殷富若據而有之此帝
王之資也今表新亡二子素不輯睦軍中諸將各有彼
此加劉備天下梟䧺與操有隙寄寓于表表惡其能而
不之用也若備與彼協心上下齊同則宜撫安以結盟
好如有離違宜别圖之以濟大事肅請得奉命弔表二
子并慰勞其軍中用事者及說備使撫表衆同心一意
共拒曹操備必喜而從命如其克諧天下可定也今不
速往恐為操所先權即遣肅行到夏口聞操兵向荆州
表子琮已降操昭烈惶遽南走肅徑迎會于當陽長坂
宣騰權意及陳江東強固勸昭烈與權并力時諸葛亮
亦說昭烈求救於權而肅適至昭烈甚歡悦肅見亮曰
我子瑜友也即共定交昭烈遂遣亮使權肅亦反命會
權得操欲東之問與諸將議皆勸迎之而肅獨不言權
起更衣肅追于宇下權知肅意執其手曰卿欲何言肅
曰向察衆人之議專欲誤將軍不足與圖大事今肅可
迎操耳如將軍不可也何以言之今肅迎操操當以肅
還付鄉里品其名位猶不失下曹從事乘犢牛從吏卒
交游士林累官故不失州郡也將軍迎操欲安所歸願
早定大計權歎曰諸人甚失孤望今卿廓開大計正與
孤同此天以卿賜孤也時周瑜受使鄱陽肅勸追召瑜
還遂任瑜以行事肅為贊軍校尉助畫方略操軍破走
肅即先還權與諸將迎肅肅入閣將拜權起禮之因謂
曰孤持鞍下馬相迎可以顯卿未肅趨進曰未也衆聞
愕然及就坐徐舉鞭言曰願至尊威德加乎四海總括
九州克成帝業更以安車軟輪徵肅始當顯耳權拊掌
歡笑昭烈自詣京見權求都督荆州肅勸權借之時呂
範議欲留昭烈勿遣肅曰不可將軍雖神武命世然曹
操威力實重初臨荆州恩信未洽宜以借備使撫安之
多操之敵而自為樹黨計之上也權即從之操聞權以
土地業昭烈方作書落筆于地權用周瑜臨終之言拜
肅奮武校尉代領瑜衆肅初住江陵後下屯陸口威恩
大行增衆萬餘人拜漢昌太守偏將軍十九年從權破
皖城轉横江將軍及昭烈既定益州權求長沙零桂昭
烈不與權率衆進取昭烈聞自還公安遣關公爭三郡
肅屯益陽與公相拒因邀公相見數責之曰始豫州在
長坂衆不當一校計窮慮極圖欲遠竄主上矜愍豫州
身無處所不愛土地人民之力以濟其患而豫州私獨
飾情愆德隳好今已藉手西州又欲翦并荆土斯蓋凡
夫所不忍行而况整頓人物之主乎吾子屬當重任曾
不能以義輔時而負恃弱衆以圖力爭師曲為老將何
獲濟關公不答後昭烈與權和割湘水為界于是罷兵
肅年四十六建安二十二年卒權為舉哀又臨其葬諸
葛亮亦為發哀肅為人方嚴寡于玩飾内外節儉不務
俗好治軍整頓禁令必行雖在戰陣手不釋書卷又善
談能屬文詞思度宏遠周瑜之後肅為之冠及權僭尊
號臨壇顧謂公卿曰昔魯子敬常道此可謂眀于事勢
矣
論曰曹操挾天子以令諸侯于時羣士皆内震于其
威外詘于其義獨肅與周瑜正名為賊力主討之可
謂智略絶人肅敬仰昭烈終始無二其勸權借以荆
州非獨眀義理且識時勢夫陳勝之敗以不立楚後
當是時荆土人士歸昭烈者如流赴壑即不見借將
招輯舊附以與權争權安得晏然已乎且非昭烈威
名卽何以息操耽耽逐逐之欲而權乃追論以為一
短權固詐力之主故樂得智數之士若肅之持大體
存遠慮者反笑為迂闊也
顧雍
顧雍字元歎吳郡吳人蔡邕從朔方還嘗避怨于吳雍
從之學專一清静敏而易教邕貴異之謂曰今以吾名
與卿其字元歎亦言為蔡邕所歎也弱冠歴仕縣長所
在有治迹其後孫權以雍行會稽太守事討除山寇郡
界寧靜吏民歸服入為左司馬權為吳王累遷領尚書
令封陽遂鄉侯拜侯還寺家人不知後聞乃驚雍為人
不飲酒寡言語舉動時當權常歎曰顧君不言言必有
中至飲食宴樂之際左右恐有酒失而雍必見之是以
不敢肆情權亦嚴憚之每曰顧公在坐使人不樂其見
憚如此吳黃武四年拜丞相平尚書事進封醴陵侯其
所選用文武將吏各隨能所任心無適莫時訪逮民間
及政職所宜輒密以聞若見納用則歸之于上不用終
不宣泄權以此益重之然于公朝有所陳及詞色雖順
而所執者正權嘗咨問得失張昭因陳法令太稠刑罰
微重宜有所蠲損權默然顧問雍曰君以為何如雍曰
臣之所聞亦如昭所陳于是權乃議獄輕刑權嘗令中
書郎詣雍有所咨訪若合雍意事可施行即與相反覆
究而論之為設酒食如不合意雍即正色改容嘿然不
言無所施設郎退告權權曰顧公歡悦是事合宜也其
不言者是事未平也孤當重思之其見敬信如此時江
邊諸將各欲立功自效多陳便宜有所掩襲權以訪雍
雍曰臣聞兵法戒于小利此等所陳欲徼功名而為其
身非為國也陛下宜禁制苟不足以曜威損敵所不宜
聽也權從之軍國得失行事可否自非面見口未嘗言
之中書典校呂壹擅作威福造作𣙜酤障管之利舉罪
紏姦纖介必聞文以深案毁短大臣排䧟無辜雍等皆
見舉白用被譴讓後壹奸罪發露繫廷尉雍往斷獄和
顔色問其詞狀臨出又謂壹曰君意得毋欲有所道壹
叩頭無言時尚書郎懷叙面詈辱壹雍責叙曰官有正
法何至于此權嫁從女女顧氏甥故請雍父子及孫譚
宴譚時為選曹尚書見任貴重是日權極歡譚醉三起
舞不止雍内怒之翌日召譚訶責曰君王以含垢為德
臣下以恭敬為節昔蕭何吳漢並有大功何每見高帝
似不能言漢奉光武亦信恪勤汝之于國寧有汗馬之
勞可書之事耶但偕門戸之資遂見寵任耳何有舞不
知止雖為酒後亦由恃恩忘敬謙虚不足損吾家者必
汝也因背向壁臥譚立過一時乃見遣雍為相十九年
年七十六卒權素服臨弔諡曰肅長子邵字孝則為豫
章太守有治行邵子譚有直諫名顧榮顯于東晉亦雍
之孫也
論曰陳夀之評曰張昭受遺輔佐忠謇方直動不為
已而以嚴見憚以高見外既不處宰相又不登師保
從容閭巷養老而已以此眀權之不及策也顧雍依
仗素業而將之智局故能究極榮位斯言非篤論也
考昭首議迎操幾覆江東大事雖忠正有餘頗負氣
陵上雍正色弼亮而德器深遠兼有誾誾侃侃之遺
非徒一切恭謹取容如萬石君家法也夫感人以言
其本已淺故積誠以感正已以風古大人格君固有
在未言之先者雍雖不逮此然猶不失為良顯之臣
豈昭所能望乎昭子奮威將軍承壯毅忠讜能甄識
人物堪與雍子邵並驅爭先矣
陸凱
陸凱字敬風吳郡吳人丞相遜族子也吳黃武初為永
興諸暨長有治迹拜建武都尉領兵雖統軍衆手不釋
書好太玄論演其意以筮輒騐赤烏中除儋耳太守討
朱崖有功遷建武校尉五鳳二年討山賊陳毖于零陵
斬之拜巴丘督偏將軍封都鄉侯累遷盪魏綏遠將軍
孫休即位拜征北將軍假節領豫州牧孫皓立遷鎮西
大將軍領荆州牧進封嘉興侯時皓與晉平而使者丁
忠自北還說皓弋陽可襲凱曰敵形勢方強而欲徼幸
求勝未見其利也乃止皓惡人視已羣下皆莫敢舉目
凱說皓曰夫君臣無不相識之道若猝有不虞不知所
赴乃聽凱自視時徙都武昌揚州之民泝流供給以為
患苦又奢侈無度公私窮匱凱上疏曰臣聞有道之君
以樂樂民無道之君以樂樂身樂民者其樂彌長樂身
者不久而亡自頃年以来君威傷于桀紂君惠閉于羣
孽辜無罪賞無功君有謬誤之愆天為作妖而諸公卿
媚上以求愛困民以求饒導君於不義敗政于淫俗臣
竊為痛心今鄰國交好四邊無事當息役養士實其廪
庫以待天時而更傾動天心騷擾萬姓此非保國養民
之術也臣聞吉凶在天猶影之在形響之在聲昔秦所
以亡天下者賞輕而罰重刑政錯亂民力盡于奢侈賢
哲隱藏漢所以強者躬行誠信聽諫納賢惠及負薪躬
請巖穴此往事之明驗也近者漢之衰末三家鼎立曹
失紀綱晉有其政益州危險閉門固守可保萬世而劉
氏與奪乖錯君恣意于奢侈民力竭于不急是以君臣
見擄此目前之明驗也臣闇于大理智慧淺劣無復冀
望竊為陛下惜天下耳願陛下息大功損百役務寬盪
忽苛政又武昌地實危險而塉埆非王都且童謠言寧
飲建業水不食武昌魚寧還建業死不止武昌居翼星
為變熒惑作妖是眀天意知民所苦也臣聞國無三年
之儲謂之非國而今無一年之蓄此臣下之責也而諸
公卿位處人上祿延子孫曾無致命之節匡救之術苟
進小利于君以求容媚荼毒百姓不為君計也自從孫
弘造義兵以來耕種既廢一家父子異役廪食日張蓄
積日耗民有離散之怨國有露根之漸而莫之恤也民
力困窮鬻賣兒子調賦相仍日以疲極所在長吏不加
隱括加有監官務行威勢所在騷擾更為煩苛民苦二
端財力再耗願陛下一息此役矜哀孤弱以鎮撫百姓
之心如此民可得保先王之國存焉臣聞五音令人耳
不聰五色令人目不明先帝後宮數不滿百先帝崩後
在位奢侈乃有千數坐食官廪願陛下料出賦嫁給與
無妻者上應天心天下幸甚臣聞聖主取士以賢不拘
卑賤故功德洋溢非求顔色而取好服捷口容悦者也
臣伏見當今内寵之臣位非其人任非其量羣黨相扶
害忠隱賢願陛下簡文武之臣各勤其官州牧公卿務
修仁化上助陛下下拯黎民各盡其忠則康哉之歌作
刑措之理清願陛下留神思臣愚言皓雖不悦以其宿
望特優容之初何定嘗為孫權給使自表舊人求為内
侍皓以為都尉典知酤糴遂專威福凱面責之曰卿見
前後事主不忠傾亂國政寧有得以夀終者耶宜自改
厲不然方見卿有不測之禍定大恨凱思中傷之凱終
不以為意皓時大起宫室凱上表諫不聽凱重表曰臣
聞宮功當起夙夜反側上事留中不見省報昨被詔曰
君所諫誠是然宫殿不利宜避之父之不安子亦何倚
臣伏讀一周不覺氣結于胸而涕泣雨集也臣年已六
十九榮位已重復何所冀所以勤勤數進苦言者伏念
大皇帝創基立業勞苦勤至白髮生于鬢膚黃耉被于
甲胄天下始静今強敵當途西州傾覆宜畜養廣力以
備有虞且始徙都屬有軍征戰士流離州郡騷擾而大
功復起徵召四方斯非保國致治之漸也臣聞為人主
者禳災以德除咎以義故湯遭大旱身禱桑林熒惑守
心宋景退殿是以旱魃消亡妖星移舍今宫室之不利
陛下不務修德而務築宫雖殷辛之瑤臺秦皇之阿房
何止而不喪身覆國宗廟作墟乎夫興土功高臺榭既
致水旱民又多疾為父長安使子無倚此乃子離于父
臣離于陛下之象也是以大皇帝居于南宫大臣以為
宫室宜厚備衛非常當此之時宼鈔懾威南州無事猶
冲讓未遑况陛下危側之世又乏大皇帝之德可不慮哉
皓所行彌暴凱知其將亡上表曰臣聞惡不可積過不
可長積惡長過喪亂之源也是以古人懼不聞非故設
進善之旍立敢諫之鼓臣察陛下無思警戒之義而有
積惡之漸禍兆見矣故寫盡愚懷陛下宜克己復禮不
可捐棄臣言而放奢意意奢情至吏日欺民民離則上
不信下下當疑上臣常忿亡國之人夏桀殷紂亦不可
使後人復忿陛下也臣受國恩奉朝三世復以餘年值
遇陛下不能徇俗與衆浮沉若比干伍員以忠見戮以
正見疑無所餘恨灰身泉壤無負先帝願陛下九思社
稷存焉不聽凱竭力公家忠懇内發表疏皆指事不飾
皓嘗詔報凱云孤動必遵先帝有何不平君所諫非也
凱遂疏陳皓違先帝舊章二十事及疾病皓遣中書董
朝問所欲言凱因以付之并陳何定不可用奚熙小吏
建起浦里田亦不可聽姚信樓玄賀邵張悌郭逴薛瑩
滕脩及族弟喜抗或清白忠勤或姿才卓茂皆社稷之
良輔願訪以時務使各盡其忠尋卒時年七十二子禕
為太子中庶子華覈表薦其才似魯肅宜鎮夏口皓嘗
銜凱數犯顔迕旨加何定譖搆非一既以重臣難繩以
法又陸抗時為大將在疆場故以計容忍抗卒後竟徙
凱家于建安
論曰江東多智謀勇略之士伯符仲謀以英雄迭起
求賢若渴納善如流于時傾心慕義者無不雲集響
應自周魯顧陸而外如太史慈張紘吕範朱桓賀齊
全琮吕岱朱然甘寧凌統周泰蔣欽陳表徐盛丁奉
步騭嚴畯是儀薛綜輩武烈揚于疆場文教修于廊
廟爭先濟美指不勝屈而忠藎如凱則尤邦之司直
也方皓時主昏臣嬖所剥喪賊虐者非一凱與抗僅
以累世勛舊為獨力之支一旦繼隕皓益罔所忌憚
坐是王蕃李勖樓玄賀邵韋昭熊陸張悌諸人或忠
諫捐軀或戰陣殉國長沙兄弟數十年艱難培植以
求保我子孫黎民者曾不憗遺一老而金陵王氣黯
然盡矣悲夫
陸抗
陸抗字幼節吳郡吳人長沙桓王策外孫丞相江陵昭
侯遜之次子也遜少負智略戰勝攻取尤忠誠憂國初
建議于孫權討平諸山宼料得精卒數萬所至肅清吳
黃武元年大破昭烈于猇亭權東廵建業留遜輔子登
董軍國事正色率屬貴戚歛避南陽謝景善劉廙先刑
後禮之論遜呵景曰禮之長于刑久矣廙以細辨而詭
先聖之教君今侍東宮宜遵仁義以彰德音若彼之談
不須講也遜雖身在外乃心乎國每疏陳時事屢有諫
諍呂壹擅威福遜與潘濬同心憂之言至流涕及權末
年適庶不眀將以讒搆廢子和遜陳書再四求詣都口
論得失權旣不聽許又以甥顧譚等親附于和累遣中
使責讓遜遜憤恚卒抗時年二十拜建武校尉代領父
衆送葬東還詣都謝權以楊竺所白遜二十事詰抗抗
事事條答權意漸解赤烏九年遷立節中郎將與諸葛
恪換屯柴桑抗臨去皆更繕完城圍葺其墻屋居廬桑
果一無所敗恪入屯儼然若新而恪柴桑故屯頗有毁
壞深以為慙太元元年就都治病病差當還權泣與别
曰吾前聽用讒言與汝父大義不篤以此負汝前後所
問一焚滅之莫令人見也太平二年魏將諸葛誕舉夀
春降拜抗為柴桑督破魏兵于夀春遷鎮北將軍孫皓
即位加鎮軍大將軍領益州牧旋都督西陵諸軍事治
樂鄉抗聞都下政令多闕憂深慮遠乃上疏曰臣聞德
均則衆者勝寡力侔則安者勝危臣遠惟戰國存亡之
符近覽劉氏傾覆之釁考之典籍驗之行事中夜撫枕
臨餐忘食昔匈奴未滅去病辭館漢道未純賈生哀泣
况臣王室之出世荷光寵與國同慼夫事君之義犯而
勿欺人臣之節匪躬是殉謹陳時事十七條如左時何
定弄權閹宦預政抗上疏曰臣聞開國承家小人勿用
靖譖庸回唐書所戒小人不明理道所見既淺雖使竭
情盡節猶不足任况其姦心素篤而憎愛移易哉苟患
失之無所不至今委以聰眀之任假以專制之威而冀
肅清之化不可得也方今見吏殊才雖少然或冠冕之
胄少漸道教或清苦自立資能足用自可隨才授職抑
黜羣小然後俗化可清庶政無穢也鳳皇元年西陵督
步闡叛降晉抗聞之日即部分諸軍徑赴西陵勅軍營
更立嚴圍自赤溪至故市内以圍闡外以禦宼晝夜催
切如敵已至衆甚苦之諸將諫曰今宜乘銳攻闡比晉
救至闡必可拔何事于圍而以敝士民之力抗曰此城
處勢既固糧榖又足且備禦之具皆抗所夙規今反攻
之不可卒拔而北救必至至而無備表裏受難何以禦
之諸將請不已抗欲服衆心聽令一攻果無利圍備始
合而晉車騎將軍羊祜兵至江陵諸將咸以抗不宜上
抗曰江陵城固兵足無可憂者假令敵得之必不能守
所損者小若據西陵則羣夷擾動其患不可量也吾寧
棄江陵而赴西陵况江陵牢固乎初抗于江陵北作大
堰遏水以絶寇叛時祜欲因水運糧乃揚聲將破堰以
通步軍抗聞使亟破之諸將皆惑屢諫不聽祜至當陽
聞堰敗乃改從車運大費功力十一月晉荆州刺史楊
肇至西陵抗自將憑圍對之營都督俞贊亡詣肇抗曰
贊軍中舊吏知吾虚實吾常慮夷兵素不簡練若敵攻
圍必先此處即夜易夷兵皆以舊將充之眀日肇果攻
故夷兵處衆敗夜遁抗欲追之而慮闡伺間兵不足分
于是但鳴鼓戒衆若將追者肇軍忷懼悉解甲挺走抗
使輕兵躡之肇大破敗祜等皆引還抗遂拔西陵誅闡
及其同謀將吏數十人自餘所請赦者數萬口東還樂
鄉貌無矜色謙冲如常故得將士歡心加拜抗都護羊
祜既歸增修德信以懷吳人抗每告其邊戍曰彼專為
德我專為暴是不戰而自服也各保分界而無求細益
于是吳晉之間餘糧栖畆而不犯牛馬逸而入境可宣
告而取也抗嘗遺祜酒祜飲之不疑抗有疾祜饋之藥
抗亦推心服之人以諫抗抗曰豈有酖人羊叔子哉孫
皓聞之以詰抗抗曰一邑一鄉不可無信義之人况大
國乎臣不如是正足以彰其德耳于祜無傷也時徵左
部督薛瑩下獄抗上疏曰夫俊乂者國家之良寳庶政
所以倫叙四門所以穆清也故大司農樓玄散騎中常
侍王蕃少府李勖皆一時顯器既蒙初寵從容列位而
並受誅殛投棄蓋周禮有赦賢之辟春秋有宥善之義
書曰與其殺不辜寧失不經而蕃等罪名未定大辟以
加心經忠義身被極刑豈不痛哉蕃勖永已悔亦靡及
誠望陛下赦召玄出而頃聞薛瑩見逮瑩父綜納言先
帝傅弼文皇及瑩承基内厲名行今之所坐罪在可原
臣懼有司未詳其事乞垂天恩原赦瑩罪哀矜庶獄天
下幸甚皓用諸將謀數侵晉邊抗上疏曰臣聞易貴隨
時傳美觀釁今不務富國強兵力農畜穀使文武之才
效展其用百揆之署無曠厥職眀黜陟慎刑賞訓諸司
以德撫百姓以仁而聽諸將徇名窮兵黷武動費萬計
士卒凋敝宼不為衰而我已大病夫爭帝王之資而昧
十百之利此人臣之奸便非國家之良策也誠宜暫息
取進小規以畜士民之力觀釁伺隙庶無悔吝二年就
拜大司馬荆州牧三年夏疾篤上疏曰西陵建平國之
藩表既處下流受敵二境若敵泛舟順流星奔電邁非
可恃援他部以救倒懸此乃社稷安危之機也臣父遜
昔在西陲陳言西陵國之西門若有不守非但失一郡
荆州非吳有也如其有虞當傾國爭之臣前乞精兵三
萬而主者循常未肯差赴今臣所統千里受敵見兵才
有數萬羸敝日久難以待變臣以為諸王幼冲未統國
事可且立傅相輔導賢姿無用兵馬以妨要務又黃門
宦官開立占募兵民怨役逋逃入占乞一切料出以補
疆場受敵常處使臣所部足滿八萬省息衆務信其賞
罰雖韓白復生無所展巧若兵不增此制不改而欲克
諧大事此臣之所深慼也臣死之日乞以西方為屬及
卒皓使其子晏景玄機雲五人分將其兵後晉軍伐吳
王濬順流東下所至輙克果如抗慮抗子機雲善屬文
名重于世仕晉至成都王潁官屬為孟玖牽秀等所譖
死非其罪竟以滅族天下惜之
論曰陸遜負智勇之姿秉公忠之概嘗考其生平已
事淳于式白遜擾民而稱式佳吏祁奚之舉仇也秭
歸之役諸將違節度忍不即啟藺相如之善下也毁
孫慮鬭鴨欄髠孫松職吏張釋之之執法也暨豔諸
葛恪楊竺當極盛時而料其必敗馬援之先見也其
運籌决勝又其餘伎然挾智任數首與吕蒙謀襲江
陵敗劉孫之盟長賊操之志漢鼎不延職此之由吳
人多詐而遜復喜為縱横如託獵潛兵襲魏邊郡使
無辜自相戕殺及偽作答書以間魏將逯式得罪代
去皆無益軍國虧損洪仁正其子所謂窮兵黷武以
徇名者耳抗之拔西陵視猇亭之捷功不相下而周
旋三主罔有間言其仁心雅量自魯肅顧雍而後一
人而已陳夀以為抗有父風具體而微非篤論也
史傳三編卷四十五
