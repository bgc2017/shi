史傳三編卷八
大學士朱軾撰
名儒傳六
元
趙復
趙復字仁甫德安人嗜周程張朱之學元太宗時太子
庫春破德安以德安嘗逆戰殘之復賴姚樞得脱復念
九族俱喪與其北去不如死乃夜走水際仰天大號將
自投樞追及之力為寬譬乃強與樞俱北先是南北道
絶載籍不相通至是復盡錄所記程朱諸經傳註以付
樞比至燕弟子從者百有餘人世祖在潛邸召見問曰
我欲取宋卿能導我乎對曰宋父母之國引它族以伐
父母非義也世祖悦因不強之仕時楊惟中亦宗復學
與樞同建太極書院祠周子以二程張楊游朱六君子
配而延復講授其中復以周程而後其書廣博學者未
能貫通乃原羲農堯舜所以繼天立極孔子顔孟所以
垂世立教周程張朱所以發明紹續者作傳道圖而以
書目條於後别著伊洛發揮以標其宗至朱子門人則
以見於登載得諸傳聞者作師友圖以寓私淑之志又
輯伊尹顔淵言行為希賢錄使學者知所嚮慕及樞退
隠乃即復傳其學由是許衡劉因郝經皆得其書而尊
信之北方知有程朱之學自復始復為人樂易而耿介
雖居燕不忘故土與人交尤篤分誼元好問文名擅一
時其南歸也復贈之言以博溺心末喪本為戒其教人
之旨如此以家在江漢之上自號江漢故學者稱江漢
先生
論曰趙岐之族幾殪於宦豎之黨猶岐有以激之也
復以被兵厥族亦殄其禍益加亟矣當其以孑身孤
游於蒙難艱貞之餘而能卓然為闡明扶樹之績使
北方人士皆知學程朱而師孔孟可謂儒者夫儒者
興衰激極導迎善氣而二趙皆罹酷禍哀哉
姚樞
姚樞字公茂柳城人後遷洛陽楊惟中與覲太宗及惟
中南伐詔樞即其軍中求儒道釋醫卜者德安拔樞脫
名儒趙復於死始得程朱之書後為燕京行臺郎中行
臺黷貨時以分樞樞一切拒絶因棄官去擕家輝州作
家廟别為室以奉孔子及宋儒周子等像刊諸經惠學
者讀書鳴琴若將終身許衡在魏聞之乃詣樞錄程朱
書以歸已復盡室依樞論者謂程朱之學自南而北始
於復盛於衡然非樞則復無所與傳衡無所從受故北
方正學之興樞功為多世祖在潛邸召問治道待以客
禮樞為書數千言首陳帝王之道治平之經彙為八目
曰修身力學尊賢親親畏天愛民好善遠佞大抵不謬
於程朱之意次又條三十事其請立省部舉逸遺班俸
祿定法律設監司簡驛傳修學校重農桑肅軍政布屯
田通漕運復常平杜告訐尤切於時弊世祖竒其才動
必咨之樞為人含弘而仁恕恭敏而儉勤未嘗疑人欺
已有負其德亦不留怨憂患之來不見顔色然智慮沈
深每出意表憲宗詔軍民在齊默衮山南者世祖總之
世祖既奉詔置酒羣下皆賀樞獨默然及罷酒世祖問
樞樞曰漢地軍民吾盡有之異時間言易入不若惟持
兵權供億取之有司於理為順世祖曰慮所不及遂以
聞憲宗從之及大封同姓勅世祖於南京關中自擇其
一樞曰南京河徙無常土薄水淺舄鹵生之不若關中
厥田上上古名天府陸海於是世祖願有關中世祖征
大理樞於道陳宋曹彬取南唐不殺一人事世祖據鞍
呼曰吾能為之樞即馬上賀明年師至大理裂帛為旗
書止殺之令由是民得完聚後世祖以得中土心被䜛
憲宗命就關中置局鈎考世祖不樂樞曰帝君也兄也
大王為皇弟臣也莫若盡王邸妃主自歸朝廷為久居
謀疑將自釋及世祖見憲宗皆泣下竟不令有所白而
罷鈎考局其隨事規畫𩔖此世祖即位首立十道宣撫
使以樞使東平二年拜太子太師辭改大司農是時禮
樂崩壊樞以王鏞鍊習故實請令提舉禮樂又舉楊庸
教孔顔孟三族諸孫之俊秀者皆從之樞嘗為帝言王
文統學術不純以游說干諸侯他日必反及李璮謀叛
文統果坐璮誅四年拜中書左丞請睦親族以固本建
儲副以重祚定大臣以當國開經筵以格心修邊備以
防虞蓄糧餉以待歉立學校以育材勸農桑以厚生帝
嘉納之十年拜昭文館大學士詳定禮儀事明年師復
南下先是世祖降不殺人之詔巴延濟江兵不踰時降
城三十戶逾百萬及是役軍官利財剽殺自夏徂秋一
城不拔樞乃請除宋諸濫刑仍申止殺之今使賞罰必
行以故所向有功十三年拜翰林學士承旨樞自少力
學宋九嘉見之即許為王佐略其後卒佐世祖定天下
十七年卒年七十八諡文獻
論曰民心者天命之寄也故曰天視自我民視天聽
自我民聽後世用兵徒計功利於是有假屠掠以立
威者矣夫屠掠則民心去之欲邀天眷不亦難乎樞
之獻說姑以利害籌之冀使其言易入耳計樞之所
全活前後不可勝數元之卒濟大業樞實為首庸矣
許衡
許衡字仲平懷之河内人甫授章句輒能詰其義旨嘗
問曰讀書何為師曰取科第耳曰如斯而已乎師大竒
之已乃辭去曰是兒穎悟非凡吾非其師也留之不能
止比長嗜學如饑渴遭亂家貧無書於日者家見書疏
義即請寓錄之以歸及逃難岨崍山始得王弼易說夜
思晝誦身體而力踐之當暑過河陽暍甚道有梨衆爭
取啖衡獨危坐曰非其有而取之不可人曰世亂此無
主衡曰吾心獨無主乎轉魯留魏人見其有德稍稍從
之居三年聞亂且定乃還懷往來河洛間從姚樞得程
朱書益有得尋躬耕蘇門與樞及竇默相講習粟熟則
食不熟則食糠覈財有餘即斥以資族人及諸生之貧
者非義所遺一毫不受於經傳子史禮樂名物兵刑食
貨水利無所不講而慨然以道為己任世祖出王秦中
思所以化秦人乃召衡為京兆提學秦人聞衡至莫不
喜幸來學由是郡縣皆建學校民大化之世祖南行乃
還懷世祖即位召至京師時王文統以言利進為平章
政事衡及樞入侍言治亂休戚必以義為宗竇默亦屢
攻文統文統患之奏樞為太子太師默為太子太傅衡
為太子太保陽為尊用實不使數侍上也默樞拜命將
入謝衡曰此不安於義也且禮師傅與太子位東西鄉
師傅坐太子乃坐公等度能復此乎不能是師道自我
廢也樞等以為然凡五辭乃改命樞大司農默翰林侍
講學士衡國子祭酒未幾衡謝病歸至元二年以安圖
為丞相帝欲衡輔之復召使議事中書省衡乃上疏陳
五事一言立國規模必行漢法乃可長久二言仕者當
給俸以養其廉未仕者當寬立條格俾就叙用外設監
司以察汚濫内專吏部以定資歴三言上天眷命作之
君師盖以至難任之非予以可安也知其為難而以難
處則難或可為不知為難而以易處則他日之難有不
可為者矣四言國家徒知斂財之巧不知生財之由徒
知防人之欺不欲養人之善誠優重農民敺游惰而歸
之南畝自都邑至州縣皆設學校使皇子以下至庶人
之子弟皆入於學十年以後必非今日之比矣五言天
下所以定者民志定也夫民不安於白屋仕不安於卑
位輻輳並進各懷無厭無恥之心上之人可不為寒心
哉書奏帝嘉納之衡每見帝多所陳奏退輒削草故其
言常秘帝以衡多病命五日一至省四年乃聽歸懷逾
年復召六年命定朝儀儀成又詔定官制衡考古今分
併之序凡省部院臺郡縣與后妃儲藩百司所聫属統
制定為圖奏上之及阿哈瑪特入中書勢傾朝野衡與之
議正言不少讓帝又以阿哈瑪特子僉樞密院衡執議曰國
家事權兵民財三者而已今其父典民與財子又典兵
不可帝曰卿慮其反耶對曰彼雖不反此反道也阿哈瑪特
由是銜之亟薦衡宜在中書欲中以事俄除左丞固辭
不獲後從幸上京論哈瑪特專權罔上蠧政害民不報因
謝病帝惻然命自舉代衡曰用人天子之大柄臣下論
其賢否則可若授以位則當斷自宸衷不可使臣下有
市恩之漸乃止帝久欲開太學會衡請益力乃以為集
賢大學士兼國子祭酒親擇蒙古子弟俾教之衡聞命
喜曰此吾事也請徵其弟子耶律有尚劉季偉等十二
人分處各齋為齋長時所選子弟皆幼稚衡待之如成
人愛之如子出入進退嚴若君臣其教因覺以明善因
明以開蔽相其動息以為張弛課誦少假即習禮或習
書算其尤少者則習拜跪揖讓灑掃應對或射或投壺
負者罰讀書若干遍久之諸生人人自得尊師敬業雖
童子亦知三綱五常為生人之道十年權臣屢毁漢法
諸生廩食或不繼衡丐還帝以問王磐磐曰衡教人有
法諸生行可從政此國之大體宜勿聽去竇默為衡固
懇乃聽用劉秉忠言以耶律有尚等為助教守衡規矩
十三年復以原官召領太史院事初元得中原循用金
大明歷氣朔漸差至是詔王恂更定恂以歷家知歷數
不知歷理請得衡領之衡乃與太史令郭守敬新製儀
象圭表一本天道自然之數可以施之永久十七年歷
成賜名授時頒之天下六月以疾丐還帝以其子師可
為懷孟路總管以養之明年病革家有祭禮猶扶而起
奠獻如儀曰一日未死不可不有事於祖考既徹家人餕
怡怡如也已而卒年七十三是日大雷電風拔木懷人
無貴賤少長皆哭於門四方學士聞訃皆聚哭或數千
里來哭墓下衡善教其言煦煦雖與童子語如恐傷之
隨其才皆有所成就故所至人盡樂從所去人不忍舍
服其教如金科玉條聽其言即武人俗士無不感悟大
德二年諡文正至大二年封魏國公皇慶二年從祀孔
子廟庭衡自署其齋曰魯故學者稱魯齋先生
論曰朱子而後正學大明然及門諸子已有失其微
旨者矣惟宋之真元之許其最醇乎自漢以下醇儒
如董仲舒之倫少得柄用者衡雖未能久立於位然
與世祖定建國之規模責難陳善以誠格君秉禮守
義以道教國大儒之澤固如此矣至劾阿哈瑪特不肯
一日苟容於朝學術既定志節亦伸誠非匡衡張禹
輩章句之儒所得擬似而妄託也
竇默
竇默字子聲廣平肥鄉人少有立志族祖旺為郡功曹
令習吏事不肯未幾見俘於元及脱歸則家已破惟母
獨存因驚怖母子俱病母竟亡扶病藁葬而元兵復至
遂南走渡河依母黨吳氏轉客蔡州及金主遷蔡默恐
兵且至又走德安始從謝憲子得伊洛之書是時楊惟
中銜元主命招集默乃北歸大名與姚樞許衡朝暮講
習至㤀寢食俄還肥鄉以經術教授由是知名世祖在
潜邸召問治道默首以三綱五常對又言帝王之道在
誠意正心心既正則朝廷遠近莫敢不一於正一日凡
三召對敬待加禮世祖嘗訪以能明治道者默薦姚樞
久之丐還世祖即位復召問曰我欲求如唐魏徵者今
有之乎默曰犯顔諫諍剛毅不屈許衡其人也世祖以
默為翰林侍講學士時中書王文統專政默上書曰平
治天下必用正人端士唇吻小人一切功利之說不能
定國家基本為久遠計又於上前斥文統學術不正居
相位久必禍天下上曰然則誰可相者對曰無如許衡
帝不悦文統深忌之請以默為太子太傅默以太子位
號未正不當先受太𫝊之名固辭有頃謝病歸及文統
誅帝思默言召還賜第京師月給廩禄有大政輒以訪
之默言三代風俗淳厚皆設學養士所致請建學立師
選貴族子弟教之帝深嘉納嘗侍上言君有過舉臣當
直言今君曰可臣亦曰可君曰否臣亦曰否非善政也
默為人温然樂易平居未嘗評隲人物至論國家大計
面折廷諍人謂汲黯無以過之至元十二年默年八十
老不視事帝數加存問十七年加昭文館大學士卒年
八十五諡文正
論曰汲黯之折公孫弘與默之斥王文統其事誠𩔖
然當漢武表章六經黯不能恢弘至道以紹三代之
業則以不學為累故也默之直似黯而學術過之黯
遭秦政焚坑之餘而默際程朱講明之後故知先覺
覺民之功明德遠矣
劉因
劉因字夢吉保定容城人父述刻意問學尤邃於性理
年四十始生因其夕夢神人馬載一兒與之故名駰字
夢驥其後改焉因天資絶人才器超邁甫弱冠慨然思
得如古人者友之作希聖解初為經學尋覽訓詁疏釋
之說歎曰聖人精義殆不止此及得周程張邵朱吕之
書一見能發其微曰吾固謂當有是也其後乃評其學
之所長曰邵至大也周至精也程至正也朱子極其大
盡其精而貫之以正也其識解淵純率𩔖此因蚤喪父
事繼母孝性不苟合不妄交家雖貧非其義一介不取
居家教授師道尊嚴弟子造其門者隨材器教皆有成
就公卿過保定者聞因名往往修謁多遜避不與相見
或怪其傲弗恤也嘗愛諸葛亮静以修身之語表所居
曰靜修至元十九年以布呼密薦徵授承德郎左贊善
大夫教近侍子弟未幾以母疾辭歸明年丁内艱二十
八年復徵為集賢學士嘉議大夫固辭帝曰古所謂不
召之臣其斯人之徒與遂不強致三十年卒年四十五
無子聞者嗟悼諡文靖所著有四書精要及易繫辭說
門人所記有小學四書語錄學者稱靜修先生
論曰朱子有言先天之圖大而詳太極之圖精而約
邵子之學本於先天周子之緼涵於太極程子師周
又返求於六經以發明之雖邵學曾不屑屑焉至朱
子而後兼綜道數集數子之成因之論可謂確矣因
天資傑出蚤聞乎道應聘而起以母老尋歸所謂志
乎道德者功名不足以累其心歟
金履祥
金履祥字吉父婺之蘭谿人先本劉氏以避錢武肅王
嫌名改金氏天資睿敏於天文地形禮樂田乘兵謀隂
陽律歷之書靡不畢究及壯乃慕濓洛之學事同郡王
柏聞立志端本之說又從柏登何基之門由是講貫益
䆳時宋事已非履祥遂絶意仕進然常懷其經濟略及
襄樊圍急宋不能救履祥乃獻策請以重兵由海道趨
燕則襄樊不攻自解所叙海舶經由郡邑以及巨洋别
島難易遠近瞭然可據至元行海運所由海道以較履
祥所上書無咫尺異德祐初徵為迪功郎史館編校不
至宋亡屏居金華山中嘯詠雲月視世故泊如也平居
終日儼然至接物則盎然和懌訓迪學者諄切無倦尤
篤於分義何基王柏之喪履祥皆以義制服嘗傾貲贖
其故人子其子後貴履祥與相見勞問而已卒不自言
其德所著通鑑前編斷自唐堯以下接於司馬光資治
之作其歷用邵子皇極經世其例依胡氏皇王大紀既
成以授門人許謙又著有大學章句疏義論孟集注考
證書表注諸編皆傳於學者大德中卒至正間追諡文
安當時論者以為何基清介純實似尹和靖王柏高明
剛正似謝良佐而履祥實兼之所居仁山之下學者稱
仁山先生
論曰履祥守潔懷貞有漢管寧晉陶潜之操撰述諸
書皆可為學的而通鑑前編最行於世夫書始堯典
而易大傳乃稱庖羲神農黃帝故司馬遷作史記首
立三皇本紀然其事多茫昧文無足徵况於循蜚四
紀益荒唐不可考信者乎履祥之作前編斷自陶唐
者是也所考禹貢山川尤多蔡傳之所未逮云
陳櫟
陳櫟字壽翁徽之休寧人自少涉獵經史十五為鄉人
師宋亡科舉廢櫟慨然發憤致力於聖人之學嘗以為
有功聖門者莫若朱子自朱子没諸家之說往往亂其
本真乃著四書發明書傳纂疏禮記集義諸編亡慮數
十萬言凡諸家說有畔於朱子者刊而去之其微辭隠
義則引而伸之吳澄嘗謂朱子之道不墜者櫟功為多
延祐初詔以科舉取士為有司所強舉於鄉遂不復赴
禮部教授於家不出門戶者數十年性孝友尤剛正日
用間動中禮法與人交不以勢合不以利遷善誘學者
諄諄不倦所居堂曰定宇學者由是稱定宇先生元統
二年卒年八十三揭徯斯誌其墓與澄並稱曰澄居通
都數登用學者四面歸之故其道遠而章尊而明櫟居
萬山間與木石俱故必待其書之行天下乃能知之及
其行也亦莫之禦誠可謂豪傑之士矣世以為知言
論曰櫟因科舉廢發憤於聖人之道可謂偉矣然程
子有云科舉不患妨功惟患奪志志苟立則科舉之
學固即所以體究經籍之藴以養其立身用世之具
宋世大儒曷嘗不由此進哉若乃華繁本撥勦襲浮
靡以取世資此則無志者之所為而非科舉取士之
本意也
吳澄
吳澄字幼清撫州崇仁人少穎悟隨口輒成誦夜讀書
往往達曙母竊憂之節與膏火澄潜伺母寢復燃火默
誦既長於經傳無不通習知用力聖賢之學嘗舉進士
不第至元十三年江西初附所在盗賊猶多樂安鄭松
招澄居布水谷乃著孝經章句校定易書詩春秋儀禮
及大小戴記侍御史程鉅夫奉詔求賢江南起澄至京
師未幾以母老辭去朝廷命有司即澄家錄所著書置
國子監以資學者元貞初遊龍興按察司經歴郝文延
至郡學講論日記其問答凡數千言行省掾元明善素
以文學自負嘗問澄易詩書春秋奥義歎曰與吳先生
言如探淵海遂執弟子禮左丞董士選亦嘗延澄於家
親執饋食曰吳先生天下士也及士選入朝薦澄有道
擢應奉翰林文字有司敦勸久之乃至而代者已到官
澄即日南歸尋除江西儒學副提舉居三月以疾去至
大元年召為國子監丞先是許衡為祭酒始以朱子小
學諸書授弟子衡去漸失其舊及澄至旦則燃燭堂上
諸生以次受業日昃乃退就燕居之室執經問難者接
踵澄各因其材質反覆訓誘每至夜分雖寒暑不勌皇
慶元年遷司業用程明道學校奏疏胡安定六學教法
及朱子學校貢舉私議約為教法四條未及行一夕謝
去諸生有不謁告而從之南者俄拜集賢直學士特授
奉議大夫行次真州疾作不進英宗即位遷翰林學士
進階大中大夫嘗詔為浮屠藏經序澄辭不為會帝崩
而止泰定立初開經筵首命澄為講官有詔集議太廟
昭穆之次澄議曰古者天子七廟廟各有宫太祖居中
左三廟為昭右三廟為穆昭穆神主各以次遷然有司
習見同堂異室之制竟如舊次云時澄已有去志適修
英宗實錄命澄總之居數月實錄成未上即移疾去中
書追之不及乃言於帝曰吳澄國之名儒朝之舊德今
請老歸宜有褒異詔加資善大夫泰定四年卒年八十
五諡文正澄身若不勝衣正坐拱手氣融神邁答問亹
亹聞者渙若冰釋故郡邑所經由士大夫皆迎致執業
四方之士不憚數千里躡屩來學常不下數千百人少
暇即著書至没身而後已於易書春秋禮記各有纂言
又作學基學統二篇以明學之本與為學之序程鉅夫
題其所居曰草廬學者稱為草廬先生
論曰古者大夫七十而致政當澄之為司業年已七
十矣曾不早引懸車之義自是而後立於朝者猶十
有餘年是何濡滯也讀其纂言諸編天聰廓開異穎
獨發時足以賡續前人之所未至推其妙悟殆方駕
許衡而上之又何其有勞於經耶
胡炳文
胡炳文字仲虎徽州婺源人父斗元從朱子從孫得書
易之傳炳文尤潜心朱子之學上溯伊洛以達洙泗淵
源靡不推究仁宗延祐中以薦署信州道一書院山長
再調蘭溪州學正嘗作周易本義通釋十二卷其序曰
宇宙間皆自然之易易皆自然之天天不能畫假伏羲
以畫天不能言假文王周孔以言易言於象數而天具
焉易作於卜筮而天寓焉解易凡幾百家支離文義者
無足道附會取象者尤失之惟邵子於先天而明其畫
程子於後天而演其辭朱子本義又合邵程而一之是
於羲文周孔之易而會其天者也予此書融諸家之格
言釋本義之奥旨後之學易者或由是而有得於本義
則亦將有得於羲文周孔之天矣其於朱子所著四書
用力尤深作四書通三十四卷其序曰六經天地也四
書行天之日月也子朱子平生精力之所萃而堯舜禹
湯文武周孔顔曾思孟之心之所寄也推之極天地萬
物之奥而本之皆彝倫日用之懿言若至近而涵至永
之味事皆至實而該至妙之理余老矣潛心於此餘五
十年謂之通矣乎未也獨惜乎疏其下者或泛或舛不
得不會其同而辨其異也又著春秋集解禮書纂述大
學指掌圖五經會義爾雅韻語等書武宗正大間其族
子淀為建明經書院以處四方來學者儒風之盛甲東
南世號雲峯先生
論曰易與四書自朱子集大成而闡定之如日月經
天江河行地矣後之著述者或且支離附會不足與
朱子相發明道不足而強言之無當也炳文沈潛玩
索以老其身澹然於世味之外而悠然浹洽於二書
之中故自程朱後解易數十家獨雲峰最為精切其
四書亦比諸家為善雖未得措之經國大業而羽翼
正道確遵朱子用啟後學功豈小哉
許謙
許謙字益之婺之金華人少孤甫能言世母陶氏口授
以孝經論語入耳輒不忘稍長肆力於學立程自課雖
疾恙不廢既乃受業於金履祥履祥語之曰士之為學
若五味在和醯醬既加則酸鹹頓異今子來三日矣而
猶夫人豈吾學無以發子耶謙聞之惕然居數年盡傳
其奥謙之為學窮探渺微雖殘文羡語皆不敢忽遇不
可通不為強解至舊說有未安則亦未嘗苟同也讀四
書章句集註則著有叢說讀詩集傳有名物鈔讀書集
傳亦有叢說其觀史有治忽幾微他若天文地理典章
制度食貨刑法字學音韻醫經術數之說靡不該貫又
嘗句讀儀禮及春秋三傳别以朱墨於其宏綱要領意
有所明則表而見之其勤如此性不喜矜露所為詩文
非扶翼經義張維世教未嘗下筆晝之所為夜必書之
號自省編其不可書則不為也延祐初居東陽八華山
開門講學學者翕然從之幽冀齊魯之士皆至其教人
至誠諄悉内外殫盡嘗曰已有知使人亦知之不亦快
乎或問難而辭不能達則為理所欲言而解其惑討論
講貫終日不厭攝其粗疎入於密微惰者作之銳者抑
之拘者開之放者約之及門著錄者千有餘人隨其材
分咸有所得謙篤於孝友有絶人之行而處世不流於
俗亦不膠於古不出閭里四十年四方薦紳過其鄉邦
者必就其門存問或訪以典禮政事謙觀會通以折其
衷無不厭服大德中熒惑入南斗勾已而行謙以為災
在吳楚其歲果大祲謙貌為加瘠或問之曰公私匱竭
道殣相望吾能獨飽耶中外名臣論薦其行誼者前後
章數十上皆不就至元三年卒年六十八賜諡文懿嘗
自號白雲山人故世稱白雲先生先是何基王柏金履
祥之學未能大顯至謙而後益著江淛行省為請於朝
建四賢書院以祠基柏履祥及謙云
論曰宋元之間授受各有淵源金華四子之學出自
黃榦故世以為薪火之正傳考其遺書各有所至要
皆力務私淑以維朱子之緒者也謙之高第有宋濓
濓之高第有方孝孺及孝孺殉義而一綫始絶
吳海
吳海字朝宗閩縣人隠居不仕學周程張朱之學一時
名人如貢師泰林泉生藍晦王翰皆雅重之初承父命
欲徙居東魯逡廵二十餘年而道路不通乃自號魯生
或譏曰子自擬兩生乎海曰非也吾將居魯取其名也
質魯取其義也且吾學仲尼之道謂之魯生不亦可乎
明初部使者欲薦於朝力辭不赴居家採摭古今孝子
順孫節婦烈女與兄弟相友娣姒相睦者附以格言至
論以教鄉里又著書言楊墨佛老為六經之賊管商申
韓為治道之賊遺事外傳為史氏之賊蕪詞荒說為文
章之賊皆足惑人欲上之人悉取其書而禁絶之使天
下曉然知正道慕鄒魯之風為文雅奥嚴整而歸諸理
自顔所居為聞過齋而為之箴曰過而人告之者幸也
過而不聞不幸也告之而不受受之而不悔悔之而不
改是自棄也海雖不敏忍自棄乎著聞過齋集學者稱
聞過先生
論曰海學周程張朱以上溯仲尼之道自號魯生所
志豈卑哉當明之初海已年老又見刑法過峻凡所
延致大都皆繩束馳驟未盡展布一有絓誤而罪譴
及之海之不仕或以此乎以海之奥學粹品使用於
時以其教於鄉里者放之天下則子臣弟友之庸推
而致之即可通於神明而光於四海乃竟鬱而不施
惜哉
史傳三編卷八
