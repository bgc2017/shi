史傳三編卷五十三
大學士朱軾撰
循吏傳五
北朝魏
韓麒麟
韓麒麟昌黎棘城人好學美姿容善騎射參征南慕容
白曜軍事進攻升城師人多傷及城潰白曜將坑之麒
麟諫曰今方進趣宜示寬厚勍敵在前而便坑其衆恐
三齊未易圖也白曜從之皆令復業齊人大悅白曜表
為冀州刺史白曜攻東陽麒麟上義租六十萬斛及攻
戰具軍資無乏孝文時拜齊州刺史在官寡於刑罰從
事劉普慶說曰明公仗節方夏無所斬戮何以示威麒
麟曰人不犯法何所戮乎若必須斬斷以立威名當以
卿應之普慶慙懼而退麒麟以新附之人未階臺宦士
人沈抑乃請守宰有闕推用豪望增置吏員廣延賢哲
庶華族蒙榮良才獲叙因以懷德安土朝議從之太和
十一年京都大饑麒麟表陳時務略曰古先哲王經國
立政積儲九稔謂之太平今京師人庶不田者多游食
之口三分居二故頃年山東遭水而人餒今秋京都遇
旱而穀貴實由農人不勸素無儲積故也自承平日久
豐穰積年競相矜夸浸成侈俗故令耕者日少田者日
荒穀帛罄於府庫寳貨盈於市里衣食匱於室麗服溢
於路饑寒之本實在於斯愚謂凡珍玩之物皆宜禁斷
吉凶之禮備為格式令貴賤有别人歸樸素制天下男
女計口受田宰司四時巡行臺使歲一案撿勤相勸課
嚴加賞罰數年之中必有盈贍往年校比戸貫租賦輕
少請減絹布增益穀租年豐多積歲儉出振所謂私人
之榖寄積於官官有宿積則人無荒年矣麒麟立性恭
慎恒置律令於坐傍臨終惟有俸絹數十匹其清貧如
此卒諡曰康
論曰善夫麒麟之論時務也人情莫不貴貴而惡賤
苟華衣繁飾即可襲為士大夫之容則氓隸慮無不
竭貲傾家以求所謂華衣繁飾者矣雖欲率儉其道
無由惟立之格式辨為等威則章服之貴不係於絲
衣韋布之賤不因乎草服是貴者不必以奢而成貴
賤則雖奢亦無改乎其賤也此民志所以定不期儉
而自儉之善術也至課農積穀皆三代盛時所惓惓
為民早慮者實理物之常軌為政之所先北魏名臣
經濟如麒麟比者希矣豈直良吏云爾哉
李平
李平字雲定頓丘人涉獵羣書好禮易有太度太和初
拜通直散騎侍郎孝文禮之累遷太子庶子請郡自效
拜長樂太守政務清静徵行河南尹為豪右權戚所憚
及宣武將幸鄴平表諫以為洛邑俶營根基未就實宜
安静勸其稼穡令國有九載之糧家有水旱之備不從
尋為相州刺史勸課農桑修飾太學簡試通儒以充博
士選郡中聰敏者教之圖孔子及七十二子於講堂親
為立贊先是臺使多好侵漁平乃畫履虎尾踐薄冰於
客館注頌其下以示誡徵拜度支尚書領御史中尉會
京兆王愉反於信都以平為持節都督北討諸軍事行
冀州討之宣武臨遣平曰何圖今日言及斯事因歔欷
流涕平曰愉天迷其心構此梟悖陛下不以臣不武委
以總師之任如其稽顙軍門則送之大理若不悛待戮
則鳴鼓釁鉦非陛下之事平進諸軍大集夜有蠻兵數
千斫前壘矢及平帳平堅卧不動俄而遂定進破愉於
冀州城南遂圍城愉奪門走追禽之乃使平以本官領
相州大中正加散騎常侍為高肇王顯所陷除名延昌
初復除定冀二州刺史先是良賤之訟頻年繁積平請
不問真偽一以景明年前為限於是獄訟衰少武川饑
鎮將任&KR0833;擅開倉賑恤為有司所繩當免官平奏救&KR0833;
特見原平高明強濟所在有聲但頗以性急為累遷中
書令孝明初轉吏部尚書及任城王澄為理定冀之勲
乃封武邑郡公時梁將趙祖悅逼夀春諸將乖貳攻之
未克乃以平使持節鎮軍大將軍兼尚書右僕射為行
臺節度諸軍平嚴勒水陸尅期齊舉諸軍憚之無敢乖
互遂破梁軍竟斬祖悅送首洛陽以功遷尚書右僕射
加散騎常侍平自在度支至於端副夙夜在公孜孜匪
懈凡處機密十有餘年有獻替之稱卒諡文烈
論曰平處機密則為國腹心臨軍旅則為時干城豈
獨以吏績見哉當其時南北紛紛競尚西方之教而
平獨能修學立師誘誨其民又知宗孔氏以定其統
遂使丹青之所畫卒為學宫祀典之所因詎非以孝
文稽古禮文風聲日正故承流者耳目漸染其所崇
好亦為之翻然一變耶
張華原
張華原字國滿代郡人為驃騎府法曹參軍遷大丞相
府屬尋除散騎常侍奉使入關宇文泰愛之有拘留之
意謂曰若能屈驥足當共享富貴不爾命懸今日華原
曰殞首而已不敢聞命泰嘉其亮正乃使東還高歡以
華原久不返每歎惜之及聞其來喜見於色後累遷兖
州刺史華原有幹略達政體至州廣布耳目境内大賊
及鄰州亡命三百餘人皆詣華原歸&KR0833;咸撫以恩信放
歸田里於是人懷感附寇盜寢息州獄繋囚千餘華原
料簡輕重隨事決遣至年暮惟餘重罪數十人華原各
給五日假曰期盡速返也囚等皆曰有君如是何忍背
之依期畢至先是州境數有猛獸為暴至是甑山中忽
有六駮出食猛獸咸以為化感所致卒官州人大小莫
不號慕為立祠四時祭焉
論曰當東西魏時兵革日興生民之隘狹甚矣於是
散為盜賊豈不樂生聊以緩死焉耳君子哀矜之不
暇若一切草薙而禽獮之傷於仁矣華原懷附新降
化盜為民仁心所全不已大乎
北朝齊
崔伯謙
崔伯謙字士遜博陵人高歡召補相府功曹稱曰清直
奉公真良佐也遷灜州别駕高澄輔政以為京畿司馬
時族弟暹方居寵要伯謙以雅道自居非吉凶未嘗造
暹齊天保初除濟北太守恩信大行富者禁其奢侈貧
者勸課周給改用熟皮鞭鞭人不忍見血示恥而已朝
貴行過郡境問人以太守治政人曰府君恩化古者所
無誦人為歌曰崔府君能臨政易鞭鞭布威德人無争
客曰既以德化何更任威對曰長吏憚其威嚴人庶蒙
其恩惠及徵赴鄴百姓號泣遮道數日不得前以弟仲
讓仕於關中不復居内任除南鉅鹿太守下車道以禮
讓豪族皆改心整肅事無巨細必自親覽民有貧弱未
理者皆曰我自告白鬚公不慮不決在郡七年獄無停
囚每有大使巡察恒處上第徵拜銀青光禄大夫伯謙
少讀經史平生容止儼然未嘗有愠色親朋至置酒相
娛清言不及俗事士大夫以為儀表卒諡曰懿
論曰班固有言刑罰不可廢於國鞭笞不可廢於家
為頑梗者言之也伯謙之用熟皮鞭與漢劉寬之用
蒲鞭意正相𩔖然長吏反以此憚其威嚴故威行而
人知恩者亦恩行而人知威也刑罰鞭笞聊以濟威
可耳若夫不怒之威當不關此
蘇瓊
蘇瓊字珍之長樂武強人嘗謁東荆州刺史曹芝芝戲
曰卿欲官否對曰設官求人非人求官芝異其對署為
府長流參軍高澄以儀同開府引為刑獄參軍府僚有
推并州盜事者所疑賊已拷伏惟未得贓澄更以付瓊
瓊乃别推得賊盡獲贓驗澄大笑樂遷南清河太守瓊
性清慎至部盜賊止息或外境姦非從界行過者無不
捉獲零陵人魏雙成失牛疑為村人魏子賓所竊瓊一
問知子賓見枉即釋之雙成哀訴曰苟釋子賓則民何
從得牛瓊不應已乃别訪得盜郡人皆服自是畜牧不
收鄰郡富家多捋財物寄瓊界内以避盜平原妖賊劉
黑狗事發徒黨牽連瓊所部與平原接壤無一人染其
辭者時尤服其德績郡民乙普明兄弟爭田積年不斷
所援証至百人瓊召諭之曰天下難得者兄弟易求者
田地假令得地失兄弟心何如因而淚下諸證人莫不
灑泣普明兄弟叩頭引咎二人分異已十年及是感悟
還復同居焉常以春日集大儒衛覬隆田元鳳等講於
郡學諸吏文案之暇輙令受書又禁斷淫祠婚姻喪祭
皆教以儉而衷之禮其兵賦次第竝立明式至於調役
事必先辦當時州郡無不遣人至境訪其政術齊天保
中郡界大水瓊貸粟於富家以給饑者咸撫其兒子曰
府君生汝在郡六年常為天下尤最遭憂解職尋起為
司直廷尉正時宋世軌為少卿亦有名侍中為之語曰
決定嫌疑蘇珍之視表見裏宋世軌號為寺中二絶及
趙州清河連有反獄前後皆以付瓊事多申雪尚書崔
昂謂曰欲立功名當思餘理數雪反逆身命何輕瓊正
色曰所雪者冤枉不放反逆昂大慙京師為之語曰斷
決無疑蘇珍之皇建中賜爵安定縣男徐州行臺左丞
行徐州事舊制以淮禁商販不聽輙度時淮南歲儉瓊
請聽糴淮北及淮北饑復請通糴淮南自是商販往還
彼此兼濟水陸之利通於河北後為大理卿而齊亡入
周為博陵太守隋開皇初卒
論曰瓊之濟饑所具二法當在清河貸諸富者所以
酌劑其盈虚也及在徐州糴諸鄰界所以懋遷其有
無也朱子之賑南康荒政無不舉其大端亦惟通商
勸分而已通商故鄰無遏糴而客米雲集勸分故境
無居竒而舊穀益出殆權輿於瓊法而行之者歟
裴延儁
裴延儁字平子河東聞喜人涉獵墳史舉秀才除著作
佐郎累遷太子洗馬齊宣武即位為中書侍郎值帝專
心釋典延儁上疏諫及詔立明堂羣官博議儁獨著一
堂之論明帝時拜幽州刺史范陽郡故有督亢渠漁陽
燕郡有戾陵諸堨久廢莫修時水旱不調延儁乃表求
營造遂躬自履行相度形勢隨力分督未幾而就溉田
百餘萬畝為利十倍百姓賴之又命主簿酈惲修起學
校禮教大行人歌謠之在州五年考績為天下最後歴
官至吏部尚書莊帝初於河隂遇害其子元直敬猷並
有學尚與同死
論曰昔曹操軍出無終阻於濘滯田疇曰此道秋夏
每常有水淺不通車馬深不載舟船可知幽壤水潦
之多自古已然當周召公之國於是也其時溝澮蓋
詳焉後世闕而不講乃諉於北土高燥水不足用觀
延儁之所修復為利十倍可以關其口矣
北朝周
裴俠
裴俠字嵩和河東解人解褐奉朝請累遷東郡太守及
孝武疑高歡徵兵河南俠率所部赴洛陽授左中郎將
俄而孝武西遷俠將從行而妻子猶在東郡鄭偉謂曰
天下方亂未知烏之所集何如東就妻子徐擇木焉俠
曰吾既食人之禄寧以妻子易啚忠義之道庸可忽乎
既入關除丞相府士曹參軍從戰沙苑有功拜行臺郎
中王思政鎮玉壁以為長史後除河北郡守俠躬履儉
素愛民如子所食惟菽麥鹽菜吏民懷之舊制有漁獵
夫三十人以供守俠曰以口腹役人吾不為也悉罷之
因并罷供役丁夫亦三十人但量收其庸直以市馬歲
月既積馬遂成羣去職之日一無所取民歌之曰肥鮮
不食丁庸不取裴公貞惠為世規矩俠嘗與諸牧守俱
謁宇文泰泰命俠别立謂諸牧守曰俠清慎奉公為天
下最今衆有如俠者可與俱立衆皆默然無敢應乃厚
賜俠朝野歎服號為獨立君俠又撰九世伯祖貞侯傳
以為裴氏清公自此始欲後生奉而行之從弟伯鳳世
彦時並為丞相府佐笑曰人生仕進當身名並裕清苦
若此竟欲何為俠曰夫清者莅職之本儉者持身之基
況我大宗世濟其美故能存見稱於朝廷歿流芳於典
策今我幸以凡庸濫蒙殊遇固其窮困非慕名也志在
自修懼辱先也伯鳳等慙而退九年入為大行臺郎中
居數載連拜郢祏二州刺史徵為雍州别駕周孝閔帝
踐阼除司邑下大夫遷民部中大夫主倉吏多隠沒積
年至千萬俠勵精發摘數旬之内姦盜略盡轉工部司
空錢物所隠費數亦至五百萬其吏李貴知俠清嚴懼
罪責乃於府中悲泣俠聞之聽其自首其肅遏姦伏皆
此𩔖俠所居屋風霜不蔽帝知之矜其清苦為起宅并
賜良田奴隸耕牛糧粟莫不備足縉紳咸以為榮武成
元年卒諡曰貞河北吏民感俠遺愛乃作頌紀其清德
焉
論曰俠從魏帝西遷不顧妻子忠矣及為牧守又能
以清自律於是蘇綽嘗為六條詔書奏施行之其論
吏治曰身不能自治而欲望治百姓是曲表而求直
影也行不能自修而欲百姓修行是無的而責射中
也故必心如清水行如白玉若俠之操庶能充斯語
者耶
薛慎
薛慎字伯護河東汾隂人好學能屬文善草書起家丞
相府墨曹參軍宇文泰於行臺省置學取丞郎及府佐
德行明敏者充之令旦理公務晚就講習先六經後子
史又於諸生中簡德行淳懿者侍讀書慎與李燦等十
二人實應其選復使慎為學師以知諸生課業累遷禮
部郎中六官建拜膳部下大夫是時慎兄善亦任工部
並居清顯時人榮之周孝閔帝踐阼除御正下大夫封
淮南縣子歴師氏御伯中大夫保定初出為湖州刺史
界雜諸蠻常苦劫掠慎乃集蠻豪宣朝旨令首領每月
一參或須言事不時輙見見必殷勤勸誡及賜酒食期
年翕然從化諸蠻乃相謂曰今日始知刺史真人父母
也莫不欣悦自是襁負而至者千餘戸蠻俗子娶妻雖
父母在即别居慎謂守令曰牧守令長化人者也此非
惟氓俗之失亦牧守之罪乃親自誘導示以孝慈并遣
守令各諭所部有數戸蠻還侍養及行得果膳歸奉父
母者慎以其從善之速具以狀聞有詔蠲其賦役於是
風化大行盡革舊俗尋為蕃部中大夫以疾去職卒於
家
論曰語云以言感人其感己淺慎勸誡諸蠻而諸蠻
景從者誠心為之質也父子之愛得之最先雖虎狼
猶不泯況諸蠻乎慎先之以誘導加之以激勸靡然
向風革俗而從化何其易耶
隋
梁彦光
梁彦光字修芝安定烏氏人涉經史有規檢造次必以
禮仕周至柱國青州刺史及隋受禪為岐州刺史兼領
宫監後轉相州彦光之治岐也岐俗淳質以静鎮之所
部大安嘉禾連理出於州境奏課連最為天下第一及
居相如故治以政不理坐免歲餘起拜趙州刺史彦光
曰臣前待罪相州百姓呼為戴帽餳臣自分廢黜無復
衣冠之望不謂天恩復垂收採請復為相州改絃易調
庶以變其風俗上從之復以為相州刺史豪猾聞彦光
自請來莫不嗤笑彦光下車發擿姦隠有若神明豪猾
皆潜竄合境大駭初齊亡後衣冠士人多遷關内惟技
巧商販及樂戸之家移實州郭由是人情險陂妄起風
謠訴訟官人萬端千變彦光欲革其弊乃用秩俸招致
大儒每鄉立學非聖賢之書不得教授常以季月召集
臨試有勤學異等聰令有聞者升堂設饌其餘並坐廊
下若好諍訟惰業無成者則坐之庭中設以草具及大
成又為舉行賓貢之禮祖之郊外資以財物於是人皆
尅勵風俗大改滏陽人焦通性酗酒事親禮闕彦光弗
之罪惟將至州學使觀韓伯瑜像為說伯瑜母杖不痛
哀母年衰對母悲泣之事通感悟悲媿若無容者改過
勵行卒為善士吏人感悅略無諍訟卒官諡曰襄
論曰夫子論政曰齊一變至於魯魯一變至於道以
至聖治齊必待再變者習染深錮非先革其俗不能
行其化也譬療病而遇厲疾不投以猛擊祛邪之方
而遽養以中和必不療矣洪範曰彊弗友剛克此三
代之治法也
劉曠
劉曠不知何許人性謹厚每以誠恕應物開皇初為平
鄉令單騎之官有諍訟者輙丁寧暁以義理不加繩劾
各引咎去所得禄用賑窮乏百姓感其德更相勸曰有
君如此何得為非在職七年風教大洽諍訟衰息獄無
繋囚囹圄皆生草庭可張羅及去官吏人無少長號泣
送之數百里不絶遷為臨潁令清明善政為天下第一
高潁言狀上召見勞之曰天下縣令多矣卿獨能異於
衆顧侍臣曰若不殊奬何以勸人於是優詔拜莒州刺
史
論曰誠者體恕者用慎斯術也以往雖以天下之廣
兆民之衆尚當不疑於所行況郡縣乎曠之里居史
猶不具故治迹亦多闕要為吏者法其誠恕焉斯即
曠矣
王伽
王伽河間章武人開皇末為齊州參軍州使送流囚李
參等七十餘人詣京師流人法加枷鎖援卒傳送伽行
次滎陽憫其辛苦呼囚謂曰若輩既犯國刑虧損名教
身嬰縲紲此其宜也今復重勞援卒豈獨不媿於心耶
參等辭謝伽復曰若等雖犯法枷鎖亦大苦辛吾為若
脫去各行詣京能不違期乎囚皆拜曰必不敢違伽於
是悉脫枷鎖停援卒與期曰某日當至京師如致前却
吾即為汝受死舍之而去流人感悦依期悉至一無離
叛上聞而驚異名見與語稱善久之悉召流人并令携
負妻子入宴殿庭而赦之乃下詔曰凡在有生含靈稟
性咸知好惡並識是非若臨以至誠明加勸導則賊必
從化人皆遷善往以海内亂離德教廢絶官人無慈愛
之心兆庶懷奸詐之意所以獄訟不息澆薄難理朕安
養萬姓思導聖法以德化人伽深識朕意誠心宣導參
等感悟自赴憲司明率土之人非為難教良是官人不
加示曉致令陷罪無由自新若使官盡王伽之儔人皆
李參之輩刑措不用其何遠哉於是擢伽為雍令有能
名
論曰開皇之治簡覈吏職故其時戸口大蕃民得休
息東漢以還於斯為盛伽之脱囚固不可為常格要
其誠心所感不可誣也帝緣是下深厚之詔以課吏
而導民雖漢文之訓詞何以加焉
長孫平
長孫平字處均代人也美容儀有器幹頗覽書記為周
衛王侍讀武帝逼於宇文護與衛王謀誅之王常使平
通意於帝護誅拜開府儀同三司宣帝時遷少司寇平
與隋文帝情好欵洽及文帝為丞相恩禮彌厚賀若弼
鎮夀陽文帝恐其懷貳遣平代之弼果不從平麾壯士
執弼送京師隋開皇三年徵拜度支尚書平見天下州
縣多罹水旱百姓不給奏令民間每秋家出粟麥一石
以下各以貧富為差儲之閭里以備凶年名曰義倉帝
深嘉納自是州里豐衍後轉工部尚書有人告大都督
邴紹非毁朝廷憒憒者上怒將斬之平諫乃止因勅羣
臣誹謗之罪勿復以聞未幾遇譴以尚書檢校汴州事
尋除汴州刺史歴許員二州俱有善政鄴都俗薄前後
刺史多不稱職乃遷平為相州甚有能名在州數年坐
事免俄復進位大將軍拜太常卿吏部尚書卒官諡曰
康
論曰歴代建倉以備歉者惟漢之常平隋之義倉最
著常平積之自官義倉斂之自民校其利弊各有短
長焉義倉則懼有司之勒民出粟或因以多科也然
民儲粟而還散之民則於散時為便常平則懼有司
之拘守公令或賑給後事也然官有粟而還儲之官
則於儲時為便要是二策皆所以為國養民政之善
者也得良吏以行善政斯皆無弊矣平憫民生多艱
建為是策其歴州郡有聲稱也宜哉
辛公義
辛公義隴西狄道人仕周至内史上士開皇元年除主
客侍郎後轉駕部侍郎勾檢諸馬牧所獲十餘萬匹從
軍平陳以功除岷州刺史土俗畏病一人有疾舉家逃
避父子夫妻不相視養孝義道絶由是病者多死公義
欲變其俗因遣人分檢部内有疾者舉置聽事暑月疫
時病人或至數百公義親設一榻坐其間終日連夕對
之理事所得俸盡用市藥迎醫療之躬勸其飲食病者
悉瘥於是召其親戚喻之曰死生有命不關相染前汝
棄之所以死耳今我聚病者坐卧其間若言相染安得
生耶諸病家子孫皆慙謝後遇疾者爭欲就使君親屬
固留養之始相慈愛合境呼為慈母遷并州刺史下車
先至獄中露坐驗問十餘日決斷咸盡方還受領新訟
皆不立文案惟遣當直佐寮一人側坐訊問或問未得
情應暫入禁者公義即宿聽事不還閣曰刺史無德導
人尚令百姓繋於囹圄敢自安乎罪人聞之咸自款服
有相訟者閭里父老遽相暁曰此小事何忍勤勞使君
訟者往往兩讓而止時山東霖雨自陳汝至海皆苦水
災境内犬牙獨無所損仁夀元年充揚州道黜陟大使
豫章王暕恐其官寮犯法使人迎囑公義公義惟曰不
敢以有私及至皆無所縱捨暕銜之煬帝即位揚州長
史王弘入為黃門郎因言公義之短竟去官吏人守闕
訴冤相繼不絶其後帝悟除為内史侍郎丁母憂未幾
起為司隷大夫檢校右禦衛武賁郎將從征至柳城郡
卒
論曰俗吏之於刑獄雖雀角鼠牙輙亦託辭審慎淹
留囹圄久者或至經年一人淹獄佐證皆不遑息便
使耕桑者失其時工賈者失其業豈獨受繋者幽憂
於牢犴已哉公義下車百務未逮獨皇皇於斷遣滯
獄仁心為質可以風矣
魏德深
魏德深弘農人為文帝挽郎累遷貴鄉長為政清静不
嚴而肅煬帝興遼東之役徵稅百端責成郡縣於時王
綱弛紊吏多贓賄所在徵斂人不堪命惟德深一縣有
無相通不竭其力所求皆給而百姓不擾及盜賊羣起
武陽諸城多陷惟貴鄉獨全郡丞元寳藏受詔逐捕盜
賊每戰不利輙復徵發器械動以軍法從事如是者數
矣鄰城營造皆聚工役於聽事吏人督責晝夜喧囂猶
不能辨德深各問羣工以所欲任隨便修營官府寂然
恒若無事惟約束長吏所修不須過勝餘縣使百姓勞
苦然百姓益自竭心常為諸縣之最尋轉館陶長貴鄉
吏人聞之歔欷流涕語不成聲及赴館陶傾城送之號
泣之聲道路不絶既至館陶闔境老幼皆如見其父母
有猾人趙君實與元寳藏深相結前後令長無不受其
指麾者自德深至君實屏處未嘗輙敢出門逃竄之徒
歸來如市貴鄉父老冒艱難詣闕請留德深詔許之館
陶父老復詣郡相訟以貴鄉文書為詐郡不能決會持
節使者至乃斷從貴鄉貴鄉吏人歌呼滿道館陶衆庶
合境悲泣因從而之貴鄉者數百家寳藏深害其能及
越王侗徵兵寳藏遂令德深率兵赴東都俄而寳藏以
武陽歸李密德深所領皆武陽人每念親戚輙出都門
東向慟哭或謂之曰李密兵馬近在金墉歸易耳何自
苦其人皆垂泣曰從魏明府來何忍棄去豈以道路艱
阻哉其得人心如此後與賊戰歿於陣貴鄉館陶人懷
之不忘
論曰其政察察其人缺缺蓋言苛切之政行則人益
懈而事多隳觀德深所以修辦器械不繩督而功多
其語益信德深所居見慕所去見思至使館陶輕違
其鄉武陽忍棄其戚詩曰愷悌君子民之父母德深
有焉
史傳三編卷五十三
