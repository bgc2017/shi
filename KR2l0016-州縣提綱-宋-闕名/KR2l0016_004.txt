州縣提綱卷四
廉則財賦給
有一邑之土地斯有一邑之常賦有一州之土地斯有
一州之常賦或至匱乏者多起於守宰之不廉盖守宰
廉則吏為欺弊猶有忌憚守宰不廉則已盗其一吏盗
其十上下相蒙恣為欺隱其終未有不至匱乏者故理
財當以廉為先又時時檢核滲漏無有不給
畫月解圖
眡事之初湏計一歲所入之數與所出之數有無虧贏
有虧則公勤措畫常賦月解湏畫為圖軸置之坐右朝
夕以對已解者随即朱銷故色色財賦舉目可見必不
至於懵然不知違戾限期矣
整齊簿書
縣道財賦本源全在簿書鄉典姦弊亦全在簿書大率
縣邑賦籍每戶折色必據税總數而科如某戶元税若
干收若干推若干今總計若干然後合科折色某物若
干逮輸即於折色每項注某月某日某號鈔納若干遇
點追揭籍欠之多寡曉然在目或者不然夏秋税籍止
載某戶收若干推若干不總結今計數若干惟無今計
總數故鄉典受賕随時更改或續添收一項不見其多
或續再推一項亦不見其寡况既收矣續受囑輙注云
誤收既推矣續受囑輙注云誤推或於誤推誤收之下
又有的推的收自知欺弊已甚憚其覈究則又故為草
書小字令人不可曉會兼甲乙交易甲已推而乙不收
乙已收而甲不推者比比皆是惟無今計總數故所敷
折色與税之多寡不相應是以財賦走失不可勝言而
差役無憑習以成風恬不為怪更加數年則有賦者亡
産有産者亡賦不可稽考矣必湏於賦籍勒一一大字
楷書今年某戶税元數必照與去年今計總數同仍於
今年推收之後總結一今計實數折色則據今計數而
敷總數之下斷不許改易添註凡有收者必照推有推
者必照收故推收有凖折色與税始相當而財賦無走
失矣
關併詭戶
今之風俗有相尚立詭名挾戶者每一正戶率有十餘
小戶積習既久不以為怪非惟規避差科且綿歴年深
既非本名不認元賦往往乾收利入已而毫毛不輸官
者有之盖詭名挾戶鄉典悉知湏勒從實關併則財賦
不至走失而差科均矣
追税先銷鈔
二税之輸簿廳不即憑官鈔銷籍異時按籍而追至有
已輸而枉被擾者凡未追之前湏勒鄉典以官鈔銷籍
淨盡結罪保明實欠然後點追
揭籍點追税
頑民違省限不輸官物未免點追若縣令不親揭籍惟
憑吏具數呈點故多者以賂獲免而所追者無非貧弱
矣盖人戶掛欠之多寡具在省籍要當親揭點追毋令
具數庶幾均平
收支無緩
官司收支必分委佐官凡一日賦財出入之數詳給文
歴既晩不可復請官若錢在吏手多輙令設法於當日
晩權收於外櫃差吏一名照數點入用鑰封記翌早即
請官監入庫無至因循又旬終湏計見存數委官點眡
庶無(案此下原本有闕文)
帑吏擇人
帑吏必擇信實老成人仍召有物力者委保盖賦財繁
夥用之非其人或至盗用無可追理異時不過誣攤平
人有司不令均償則彼亡所從出官帑有虧若令均償
則擾及亡辜要湏預防之可也
搜求滲漏
長官日困於應酬賦財文書凡目既多往往不暇詳究
兼前後交承首尾不相應以至滲漏者甚多或支數與
收數不同細數與總數有異或上歴支解而復收入已
或已解及數而漲數虛解或以單子脱解而不上籍或
以鈔脱解而不上歴似此之類不一而足故收支湏月
終磨覈觧錢必持單子若簿歴鈔同押始判支如印鈔
及批歴稽遲即湏監索
募役不禁
邑有戶長居於鄉村其間平生未嘗至官府者若必勒
親身自充非惟不知詭名挾戶且不慣催科徒遭刑責
費既不貲甚至破家於法許募者合從其便盖一鄉戶
長必有平昔專代充之人詭名挾戶逃亡死絶彼無不
知故催科不勞而辦要湏募信實人仍召市戶一名委
保不然則不許募亡頼慣受杖者應限
催科省刑
縣官催科引呈戶長日不下四五十人訊杖違法過數
則日不下三千以月計之所訊幾十萬矣積而至於三
載不知其幾千幾萬而决撻不預焉雖云奉公行法然
呼號之聲上徹于天其間豈無濫及痛楚誰其酬之倘
能遏弊源出信令覈虛實崇勸誘固不必專尚訊撻也
革催數欺弊
戶長當限引呈催數多寡率計於吏手縣令豈能一一
悉知往往吏得賂則以催少為多故僥倖免罪不得賂
則以催多為少故枉受刑責要當於引呈時不測點一
二名覈數則多寡顯然在目而為欺者有所忌憚矣
戶長拈號給册
民戶有樂輸有抵頑有逃絶總一都内造册一扇於中
立一二人催理且甲戶力厚則嘱吏以樂輸則詳載其
名于册故催理易辦其不樂輸及抵頑之戶别立其名
無使弱者受害苦樂不均湏勒吏先以一都内所有逃
移絶戶均為二册各立號仍别書于&KR0848;令甲戶至官随
意拈之庶絶私嘱之弊
受納苖米勿頻退
輸納苖米不中則退而弗受盖欲其換納耳然所退動
輙數十石至百石彼豈能盡易别米入納不過續變易
姓名復將退米再輸受納官既不能一一辨認徒見出
入擾擾耳故除雜水濕者勿領外自餘有糠粃或粞碎
之類不若止令就倉篩颺潔淨然後領之
優自輸人戶
邑井攬戶與倉㪷深熟鄉村自輸人戶與㪷子不識當
交量時往往輕重其手致令自輸人戶折米與攬戶要
當時時覺察而優異之毋令刁蹬村民庶使其自輸
禁擅入倉
詣倉受納止可容㪷子及輸納之戶其無干預人悉令
出倉無使在内指倉㪷等為由陽為乞覓隂為偷盗紛
然(案紛然下原本闕文)
當廳給鈔
受苖每名數足随即印鈔面還人戶毋致出倉其鈔於
本廳印給亦勿令吏收鈔自給盖遠鄉之民固有因循
不取終於無執手者若夏税則尺寸竒零鈔數繁多必
類聚一日所輸翌日印給如苗鈔不即給夏税鈔翌日
不給許其不時執覆根究施行
