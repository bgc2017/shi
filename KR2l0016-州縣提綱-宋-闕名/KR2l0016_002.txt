州縣提綱卷二
判狀勿憑偏詞
訟者之詞大率自掩其過而歸咎於人甚至鑿空撰造
以欺有司若今日甲訟乙輙憑偏詞以甲為是明日乙
訟甲又憑偏詞以乙為是迨二詞並至而吾之所判已
矛盾矣故判状勿憑偏詞必得活法若其詞無理者不
加詰問則投狀者必多一狀之出牽聯追逮未至有司
而其擾已甚矣兼有一等無圖人本欲脱狀牽擾良民
覓賂休和其實不敢對辯故覽其詞無理必反復窮詰
灼無可疑則勿受斯妄詞者寡而良民得以安居未見
情實不若平辭而判俟二競俱至然後剖决未晚成周
大司寇以兩造禁民訟吕刑兩造具備而後師聽五辭
蓋懼其以偏詞定曲直也
判狀勿多追人
訟者元競本一二人初入詞類攀競主之兄弟父子動
輙十數人甚至與其夫相毆而攀其妻為證與其父相
毆而攀其女為證意在牽聯人數陵辱婦女輙謂得勝
若不自我點追而一付之於吏則吏必據狀悉追亡一
人得免卒軰追一人則有一人賂執判在手引帶惡少
數軰名曰家人騷動乞覓雞犬一空稍不如意則穿聯
滿道未至有司而其家已破矣故必量事之緩急輕重
如大辟劫盗之属緩則逸去勢須悉追餘如婚田鬭毆
之訟擇追緊切者足矣婦女非緊切勿追
示無理者以法
官僚胥吏明法尚寡小民生長田野朝夕從事於犁鋤
目不識字安能知法間有識字者或誤認法意或道聽
塗說輙自以為有理至謀於能訟者率利其有獲惟恐
不争往往多甘其辭以誘之故彼終於傷肌膚破家産
而不知悔原彼之意蓋自以為是耳使自知其無理何
苦於争亦嘗念愚民之亡知兩造具備必詳覽案牘反
復窮詰其人果無理矣則和顔呼之近案喻之以事理
曉之以利害仍親揭法帙以示之且析句為之解說又
從而告之曰法既若是汝雖訴於朝廷俱不出是耳使
今日曲法庇汝異時終於受罪汝果知悔當從寬貸不
知悔則禁勘汝矣稍有知者往往飜然自悔或頓首感
泣以訴曰某之所争蓋人謂某有理耳今法果如是某
復何言故有誓願退遜而不復競者前後用此策以弭
訟者頗多如頑然不知悔始寘之囹圄盡法而行自後
往往不從勸諫者蓋寡如不先委曲示之以法而驟刑
之彼猶以為無辜而被罪宜其争愈力而不知止
勿萌意科罰
凡訟至有司不宜先萌意科罰蓋萌意科罰則或發富
家之隂私或牽聯富家之婦女者往往以為竒貨其心
必喜喜則行之必嚴追逮必衆其事本細張皇成大指
顧可以破人之家殊不知張官設吏本為理民曲直耳
今不問曲直而利於取財以破人之家於心寧無媿於
君寧無負於幽明寧無責可不戒哉
面審所供
吏軰責供多不足憑蓋彼受賂所責多不依所吐往往
必欲扶同牽合變亂曲直山谷愚民目不識字吏示讀
不實若憑所供輙斷而不面詰之則貧弱之民無辜而
受罪矣凡吏呈所供必面審其實如言與供同始判入
案或言與供異須勒再責若供不當廳而令其下司則
豪強之人教唆之徒公然據司案而坐指揮叱咤變亂
情節善良之人有冤無告矣
呈斷憑元供
二競者之詞悉見於親供或憚案牘之繁不暇遍覽將
結斷時案吏則以案具始末情節引呈蓋欲便於觀覽
也不知甲乙對競甲之賂厚則吏具甲之詞必詳乙之
詞雖緊要者亦且節去以此誤長官之判多矣既有元
詞自當詳覽以定曲直又具情節適為贅耳
詳閱案牘
理斷公訟必二競俱至劵證齊備詳閱案牘是非曲直
了然於胷次然後剖决蓋人之所見有偏若憚案牘之
繁倦於詳覽遽執偏見自以為得其情而輙剖决者其
過誤多矣
詳審初詞
訟者初詞姓名年月節目必須詳覽蓋案牘動至數萬
言雖若繁夥然大率不出乎初詞儻後詞與前異前詞
所無而其後輙增者皆為無理若夫獄囚所招則先隱
其實旋吐真情又不可例憑初詞
通愚民之情
健訟之民朝夕出入官府詞熟而語順雖譊譊獨辯庭
下走吏莫敢誰何良善之民生居山野入城市而駭入
官府而怵其理雖直其心戰惕未必能通若又縱走吏
軰訶遏之則終於泯默受罪矣凡聽訟之際察其愚樸
平昔未嘗至官府者須引近案和顔而問仍禁走吏無
得訶遏庶幾其情可通
交易不憑鈔
田産典賣須憑印券交業若券不印及未交業雖有輸
納鈔不足據憑蓋白券可偽造賦稅可暗輸昔劉沆丞
相知衡州時有大姓尹氏欲買鄰人田莫能得鄰人老
而子幼乃偽為券及鄰人死即逐其子訴二十年不得
直沆至又出訴尹氏出積歲所收戶鈔為騐沆不憑鈔
而詰其元買非實始服罪事有適然類此者宜加察焉
誣告結反坐
近世風俗大率初入詞輙以重罪誣人者不可不察如
白日相毆於路則必誣曰劫奪入於其家而相競則必
誣曰搶劫與其婦女交争則必誣曰強姦墳墓侵界則
必誣曰發掘骸骨似此類其眞實者豈可謂無但鑿空
假此以為詞訟之常談者可怪耳甚至公然以大辟誣
人略不知懼且有一人病且死與甲初無預而甲妄認
親屬誣乙毆死乙固知其無罪然事屬大辟有司不敢
不受勢須委二官檢覆吏胥之追求里保之乞覓一鄉
騷然幸值明有司早得脱而其家已破矣或吏用事寘
之縲絏卒未得直故良善畏事之家往往多厚賂求休
息為甲者無故而獲千金故鄉俗目之曰經紀萬一乙
不賂至有司淹延日久窮見實情甲之罪不過杖一百
耳蓋縣家凡一事解郡所費不貲或郡吏求疵䟽駮罪
反及身故縣家多從末减此風所以滋長而無忌憚也
似此誣告必先勒結反坐果誣必結解盡法而行庶懲
一戒百内有畏反坐者輙令老人婦人入詞故老人須
追子婦人須追夫同結反坐後追究
禁告訐擾農
頑民健訟事或干己猶有可諉事不干己可不力懲且
冒占逃絶戶産若匿牙税之類在法固許人告使告果
得實豈但追逮奈有一等無圖之人不務農業當農事
正急時輙乘間以此誣告擾農民邀挾錢物方其訴時
未必一一知其實惟擇善懦或有讎之家泛然入詞以
僥倖其一中且如告一戶冐占畫一不下數十項有司
追究不盡則恐終不能絶詞若悉追究則牽連動是數
十人淹延動是數月都保之追逮鄰里之供證一鄉騷
然良民業在務農耕耘一失其時則終歲饑餒往往不
憚厚賂以求和或不賂則至於有司窮究得直彼不過
負妄訴之罪而被訴之家所損已多矣在法諸婚田之
訟自二月以後為入務今縣家多畏誣告者之徤訟兼
或撰造經郡若監司脫判送下往往未必入務故不務
農之人得以乘其農急而規財使務農者不得安業要
當候務開日追究或係郡若監司送下亦宜具此利害
申聞
告訐必懲
鄉間之弊莫大於奸民得志而良民受害夫安分之人
業在田畆自幼至老足未嘗躡官府事切於己尚隱忍
不欲訟其有不務農業專事徤訟者欺其善懦往往搜
求其短誣告挾賂縣令不明則吏寘之獄枝蔓追究必
破其家縣令苟明追證既備罪有所歸則誣告者懼罪
不待理斷而妄飾其詞今日走郡明日走監司脱其轉
送或索案則又因循迤邐以幸脱矣此奸民所以終於
得志而良民受害故凡投詞有事不干己者必加懲治
無使脫判以害良民
請佃勿遽給
姦民密知人有産無契若有契未印若界至不明輙詐
作逃絶乞佃脫判會實嘱里正耆鄰扶同誣申案吏利
其厚賂不問是非遽憑偏詞給據彼既得據輙争奪交
業固有今日方携據而去而明日相毆而來甚至殺傷
者有司追究問之里正則曰鄰人問之鄰人則曰里正
其實皆里正受賕勒其為鄰而彼實不知又或以佃者
為鄰或以親戚為鄰故必反覆得實仍勒里正結罪保
明俟差鄰都再會如不實或續有人競必先抵里正罪
庶知忌憚
證會不足憑
鬭毆必追證而證不可憑一人之詞争界必會實而會
不可盡信耆鄰之說蓋富者有賂則可以非為是貧者
無賂則可以是為非專憑證會則凡貧弱者皆無理矣
鬭毆之訟必察其人之強弱情之是否争界之訟須令
詳畫地形攷之契要反覆參究必得其實然後可决
再會須點差
里正會實受賕偏曲或乞差鄰都再會若憑吏擬差或
受賕再差其親密則偏曲如初卒不得直故必自我點
差使之不測
聽訟無枝蔓
詞有正訴一事而𢃄訴他事者必先究其正訴外帶訴
事須别状蓋聽訟不宜枝蔓枝蔓則一事生數事曲直
混淆追逮必繁監繫必久吏固以為喜而民乃以為病
矣若夫枝𣲖異而本同一事者又不可以是論
立限量緩急
立限寬嚴必量事之緩急不量緩急而一切以緊行之
則緩急雜亂承限者抵罪必多勢不可久其終必至於
緊與緩者俱違戾矣是以信牌之類不可常出常出則
人玩惟上司綠匣追會及大辟強盗時出而用之違者
必懲故人不敢慢緩急可以辦事
立限量遠近
催科若訟常限須關佐官廳同一日如一都十一都二
十一都則以初一日十一日二十一日二都則以初二
日十二日二十二日之類非惟整齊無雜亂易稽考且
里正戶長一月止三日在公優閑多矣時焉有上司追
會有大辟有劫盗有冤抑者不可拘常限故不得已而
用破限焉破限必量地遠近蓋遠鄉往返有四五百里
者若初限例與一二日追會不至而輙撻之則是責人
以其所不能也里正受賂詐以所追人出外或病而妄
申者固其常矣其間豈無實出外者豈無實病者必酌
情而行庶亡冤濫
催狀照前限
里正領狀違滯詞首未免催限蓋狀有常限有破限若
再狀不照元狀日限則前後限參差不齊雜亂無據故
再狀必勒吏先照元展日限朱批於狀首再判必同元
限則限無矛盾易於稽攷如經久不至則改緊限或信
限以速之庶幾有冤不至無告
栅不留人
訟者始至填委慮其逸去多先寘於栅直栅者邀挾不
如意輙閉留終日饑不得食寒不得衣遇盛暑數尺之
地人氣充牣多至疾病要須於始至時即監召保毋得
入柵關留
察監繫人
二競干證俱至即須剖决干證未備未免留人承監人
乞覓不如意輙將對詞人鎻之空室故為饑餓不容人
保又或受競主之賕以無保走竄妄申官司不明輙將
其人寄獄者多矣凡承監須令即召保不測檢察如不
容保故為鎻繋必懲治之仍許親屬無時陳告或果貧
而無保須度事之輕重或押下所屬追未至人
里正副勿雜差
里正副分上下半月本欲受差均耳有合受上半月者
重難事輙囑吏留於下半月呈遣利賂事本下半月合
受者輙作妨嫌差上半月苦樂不均弱者受害要當嚴
分上下半月之禁無得雜差行之有凖雖曰兩年充役
實則一年故人皆樂充罕有争競在處里正事體雖不
同或有似此者固當知也
用刑須可繼
縣官追逮多責里正里正違初限未可遽杖且要緊事
追人初限五日不至遽撻之矣次限又不至不再撻則
益見緩慢而前杖為虛設再撻之則五日内杖瘡必未
痊非惟法所不許兼恐過傷罪在慘酷故初限未至不
若量訊或封案或錮身示以不測不專用杖蓋縣令之
威不過杖一百耳用之未盡則彼猶勉強以自逭遽盡
用之其如不可繼何
戒諭停保人
鄉人之訟其權皆在聽信安停人以為有理則争以為
無理則止訟之初至須取安停人委保内有山谷愚民
頑不識法自執偏見不可告語者要須追停保人戒諭
庶或息訟
執狀勿遽判
事有涉不法恐異時有競而先欲張本者輙多端脫判
執狀以為異時交争之證要當審其事之利害未可輙
判如遺失契書之類必究實如婦人乞改嫁之類必追
會果得實然後坐條告示其他非要緊執狀判語須活
不可偏執
緊限責病詞
狀乞責病者之詞必其人垂死若立限稍緩未責詞而
已死無緦麻以上親在傍合委二官檢覆非惟檢覆之
官一出鄰里騷然兼格目申憲司寧無䟽駮要當榜示
許不拘早晚披陳所判須仰即往不可如常限三日五
日恐稽緩終至委官擾擾矣
隨宜理債
官司有阿從豪民者凡債負不問虛實利息過倍一切
從嚴追理則豪民必至兼并小民有冤亡告又有矯是
弊者不問是非一切不理則豪民不敢貸一遇歲饑或
新陳未接小民束手相視餓死本欲恤之而不知反以
害之要在平心遵法而行耳
受狀不出箱
出箱受狀其間有作匿名假名狀投於箱中者稠人襍
遝莫可辨認兼有一人因便投不要緊數狀及代名數
人者要當於受狀之日引自西廊整整而入至庭下且
令小立以序撥三四人相續執狀親付排狀之吏吏略
加檢視令過東廊聽喚姓名當廳而出非惟可革匿名
假名之弊且一人止可聽一狀徤訟者不得因便投數
詞以紊有司
判狀詳月日
覽狀必詳其發端月日蓋事有要緊者必即訴于公經
數月而後始入詞者必非要緊須詰其因何稽緩如詞
内隱其月日而不言者必已經久或在赦前須令再供
然後施行
籍緊要事
州縣一番受狀少不下百紙内不要緊者甚多程限簿
一概主之於吏若欲一一親檢察則精力不逮緩急俱
廢要當擇事干緊要若情有冤抑若上司委送者别籍
置之案明載日限日率一閱違滯則追庶亡稽緩
案牘用印
田産之訟官司考之契要質之鄰證一時剖判既已明
白無理者心服無詞有理者監繫日久一得判輙歸未
必丐給斷憑元案張縫率不用印數年之後前官既去
無理者或囑元主案吏拆換或賂貼吏竊去兼主案吏
若罷若死輙隱匿詐言不存彼廼依前飾詞妄争有理
者須執前判無所攷據則前判皆為虛設矣凡事判案
須即用官印印縫仍候給斷憑訖始放
無輕役民
公廨有傾則必修有敝則必葺無致因循頽毁以貽後
費至利民之事如建學校開溝渠築隄防立城壁之類
必於農隙盡心力而為之若起臺榭廣園沼以為無益
之觀美者力有未及宜小緩蓋勞民役衆寧無怨嗟和
買竹木寧亡騷動在審其緩急輕重耳昔盈川令政慘
酷惟專務造亭臺書榜額為美名宜其為遠近笑耳
籍定工匠
役工建造公家不能免人情得其平雖勞不怨境内工
匠必預籍姓名名籍既定有役按籍而雇周而復始無
有不均若名籍不定而泛然付之於吏則彼得以並緣
為奸本用一人輙追十人藝之精者反以賂免而不能
者枉被攀連不得脫非惟苦樂不均且建造未成而民
間已騷然矣但置籍之始須括得實無使里正與夫匠
首者因讎誣供則其籍始可用耳
示不由吏
凡親民之官稍有知者孰不欲平心以决事然事有不
得平者蓋由姦豪居鄉則殘虐細民在公則劫持胥吏
訟至有司胥吏奉承其意惟恐或忤以至以曲為直以
是為非長官不明不公者則唯吏是從間有公且明者
一切自出已見彼之訟不勝輙以胥役受賂妄訴吏者
多矣吏何足恤但姦民得志吏益畏憚小民之屈愈不
可伸故凡吏呈事案須先引二競人立於庭下吏置案
於几斂手以退遠立於旁吾惟閱案有疑則詢二競人
俟已判始付吏讀示蓋將以示其曲直不出於彼非惟
吏不得以詐取民財且俾姦民無歸咎於吏而妄訴矣
詳畫地圖
迓吏初至雖有圖經粗知大槩耳眡事之後必令詳畫
地圖以載邑井都保之廣狹人民之居止道塗之遠近
山林田畆之多寡高下各以其圖來上然後合諸鄉邑
所畫總為一大圖置之坐隅故身據廳事之上而所治
之内人民地里山林川澤俱在目前凡有争訟有賦役
有水旱有追逮皆可以一覽而見矣昔吕惠卿雖不足
言觀其以居常按視縣圖究知鄉村地形高下為治縣
法蓋亦有所見也
戶口保伍
縣道戶口保伍最為要急儻不經意設有緩急懵然莫
知始至須令諸鄉各嚴保伍之籍如一甲五家必載其
家老丁幾人名某年若干成丁幾人名某年若干幼丁
幾人名某年若干凡一鄉為一籍其人數則總於籍尾
有盗賊則五家鳴鑼撾鼓互相應援或遇差役起夫水
旱賑濟皆可按籍而知誠非小補
修舉火政
治舍及獄須於天井之四隅各置一大器貯水又於其
側備不測取水之器市民團五家為甲每家貯水之器
各寘於門救火之器分置必預備立四隅各隅擇立隅
長以轄焉四隅則又總於一官月終勒每甲各執救火
之具呈點必加檢察無為具文設有緩急倉卒可集若
不預備臨期張皇束手無策此若緩而甚急者宜加意
焉
禁擾役人
争役之訟多起於縣家非泛科需(案非泛猶云非常蓋宋時有此語)期
限嚴廹不時鞭撻兼吏軰每限過取役未滿而家破故
力争以冀倖免若盡絶非泛科需量地遠近立限凡事
皆酌其輕重而少寬之又嚴禁吏每限亡過取則人樂
其優恤争先願充又何競之云
差役循例
差役素有則例如某都里正元例差及稅一貫文止不
可輙差未逮一貫文者如某保戸長元例差及稅三百
文止不可輙差未逮三百文者或及元則例之家比向
來頓减止三家二家長充而未及則例之家有稅力優
厚可以任役者又在隨宜更變
酌中差役
物力既高歇役且久充役無辭要其所争多起於稅高
而歇役近者則以輪差之法而糾稅少歇役久之家稅
少而歇役久者則以歇役六年再差之法而糾稅高歇
近之家有司牽制多不能决(切照將朱批戶歇役六年與白脚戶比差之文凖紹)
(興二十八年六月一日指揮已刪去矣詞按切照以下共三十五字原本亦作正文據上下文義似後人見)
(上文歇役六年之法非現行事例因而加注以明之者今改用小字附書)今若將歇役六年
者輙再差則此稅高者長充其餘力能任役者永得優
閑其害在上戶矣若將稅及元則例人周而復始一槩
輪差則稅過五倍十倍者充二年而稅少五倍十倍者
亦充二年其害在下戶矣二者皆未均要當以見行條
法參物力高下歇役久近酌中定差如稅過數倍歇役
十餘年則亦可以再差矣不然則且差稅及元則例歇
役年深之家其間有析産白脚物力及則例者自合先
充
禁差役之擾
縣令不明則吏因差役並緣為奸如差甲得賂輙改差
乙差乙得賂輙改差丙本差一戶害及數家争競擾擾
久而莫定故差役之先必嚴責所差吏罪狀如被差人
有詞則令供合充之家當廳索差帳與籍參究定差無
至再誤如始差不當必罪元差吏
役須預差
在法役將滿合先一月預差蓋争競遷延前者既滿勢
須與替後者未定煙火盗賊誰任其責須先一月勒吏
詳審定差如差已當枝辭未伏須令權就役候追究有
理則將充過月日與將來應役月日通理
常平審給
常平義倉本給鰥寡孤獨疾病不能自存之人每歲仲
冬合勒里正及丐首括數申縣縣官當廳點視以給蓋
防妄冐然里正及丐首藉是以求賂有賂非窮民亦得
預無賂雖窮民不得給兼由丐首括數而得給者往往
先與丐首約當給米時則分其半疾病孱弱者不能行
履所給或盡為丐首奄為己有不然亦裒常例而丐者
所得無幾矣夫丐首強壯亡疾病一家率數人蠶食於
常平而又強掠如是其弊可不革哉要當嚴禁其乞覓
不公之弊遇初冬散榜令窮民自陳庶幾常平不為虚
設
安養乞丐
歲饑丐者接踵縣無室廬以居之往往窮冬嚴寒蒙犯
霜雪凍餓而死者相枕藉於道矣州縣倘能給數椽以
安之豈不愈於創亭榭廣園囿以為無益之觀美乎昔
范公祖禹奏乞增蓋福田院官屋以處貧民至今為盛
德事士大夫毋以為緩而不加之意
收撫遺棄
凡任宅生字民之寄要須視民如子一人號呼不得其
所當任其咎且歲饑遺棄孤幼於道者紛紛不收而字
之何以為民父母凡周歲至四五歲者未能自支持徒
知收撫而不時時親檢察其終必死耳要當於要近處
闢一室以處之仍專責一二人眡養而又時時親檢察
如撫己子焉則所活必多宅生字民之職始為亡媿昔
元魯山所得俸禄悉以衣食人之孤遺天下至今稱之
月給雇金
縣有弓手手力役於公家悉藉月給以為衣食縣家常
賦不辦往往越數月不給彼之仰事俯育喪葬嫁娶廹
乎其身弓手不過假捕盗鄉閭執縛良民騷擾百出手
力亦不過假監繫害民以覓厚賂實縣令有以致之故
財賦不辦須措畫有方若雇金須按月而給蓋在我無
虧於彼彼或害民以陷於罪懲治雖嚴而亦無詞無怨
矣
州縣提綱卷二考證
十七頁前五行按盈川令下不著姓名疑原本有脱
誤今姑仍其舊
二十一頁前二行按小註云云原本誤作正文今據
上下文義此數語當係後人所增謹改正
