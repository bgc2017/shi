州縣提綱卷一
潔己
居官不言廉廉盖居官者分内事孰不知廉可以服人
然中無所主則見利易動其天資黷貨竊取於公受賂
於民略亡忌惮者固不足論若夫稍知忌惮者則曰吾
不竊取於公受賂於民足矣吏呈辭訟度有所取則曲
從書判未幾責置縑帛虚立領直十不償一私家飲食
備於市買縱其強掠於市不酧其錢役工匠造噐用則
不給衣食勒吏輪具以至燈燭樵薪責之吏典似此者
不一而足雖欲避竊取受賂之名不知吏之所得非官
司欺弊則掊民膏脂吾取於此與竊取受賂何異盍思
人生貧富固有定分越分過取此有所得彼必有虧况
明有三尺一陷貪墨終身不可洗濯故可饑可寒可殺
可戮獨不可一毫妄取苟有一毫妄取雖有竒才異能
終不能以善其後故為官者當以廉為先而能廉者必
深知分定之說
平心
事惟公平可以服人心或者畏首畏尾欲為自全之計
每惮豪強之劫持至於曲法徇情使小民有冤而亡告
有欲矯是弊者又一切以抑強扶弱為主而不問乎理
之曲直不知富室之賢而安分者固多貧民亦有無顧
藉而為惡者在我不先平其心而有意於抑強扶弱則
富者憎而不知其善貧者愛而不知其惡其弊必至於
佃者得以抗主無藉之人得以陵辱衣冠甚而姦猾之
徒有故為襤縷之狀以欺有司者要之天下之事惟其
是而已詎可必於抑強亦豈可必於治弱惟平心定氣
因是非而論曲直則事不失之偏而人心得其平矣
專勤
今日自一命以上孰不知作邑之難既知其難要當專
心致志朝夕以思自邑事外一毫不可經意如聲色飲
燕不急之務宜一切屏去盖人之精力有限溺於聲色
燕飲則精力必减意氣必昏肢體必倦雖欲勤於政而
力不逮故事必廢弛而吏得以乘間為欺昔劉元明政
為天下第一問其故則不過曰日食一升飯不飲酒為
作縣第一策誠哉是言
奉職循理
為政先教化而後刑責寬猛適中循循不廹俾民得以
安居樂業則歴久而亡弊若矜用才智以興立為事專
尚威猛以擊搏其民而求一時赫赫之名其初固亦駭
人觀聽然多不能以善後歴觀古今其才能足以盖衆
者固多矣然利未及民而所傷者已多故史傳獨有取
於循吏者無他索隠所謂奉職循理為政之先(案此文乃司馬)
(貞史記索隠述贊中語)是也
節用飬廉
仕宦有俸給之薄者所得不償所用貲産優厚猶有可
諉若貲産微薄悉藉俸給而乃用度不節日用飲食衣
服奴婢之奉便欲一一如意重之以嫁娶之交廹必至
窘乏夫平昔奢侈之人一旦窘乏必不能堪窺竊之心
繇是而起猾吏彌縫其意又從而餌之一旦事露失位
辱身追悔莫及故欲飬廉莫若量其所入節其所用雖
麤衣糲食節澹度日然俯仰亡媿居之而安履之而順
其心休休豈不樂哉
勿求虛譽
有實必有名虛譽暴集則毁言隨至矣居官有欲沽虛
譽而覬美職者民本安静必欲興事改作以祈上官之
知奸&KR2069;當治必欲曲法庇護以悦小人之意以至脩餙
厨傳厚賂過客甚則為矯激不情之事外欲釣君子之
名而内實市輩之不若此心一起則朝夕之所以經營
擾擾者無非為名其實亡一毫實利及下非惟名不可
得且適足為識者之譏豈知官職固自有分詎可以沽
名得是是非非久而自定要當盡其在我而民被實惠
足矣
防吏弄權
胥吏之駔儈姦黠者多至弄權盖彼本為賕賂以優厚
其家豈有公論若喜其駔儈而稍委用之則百姓便以
為官司曲直皆出彼之手彼亦妄自誇大以驕人往往
事亡巨細俱輻湊之甚至其門如市而目為立地官人
者彼之賄賂日厚而我之惡名日彰殊不知官長本不
知也凡事宜自察其實自執其權不可徇吏
同僚貴和
同僚宜和而不和者多起於廳吏之間諜彼此胷中藴
蓄不曾吐露至有一發而遽傷和氣不可不察始至須
明以此相告語凡有嫌疑宜悉面白毋包藏怒心以中
廳吏之姦計間有兇險不可告語者宜待之以禮而優
容之使彼潜消其狠戾足矣若戞戞焉與之相較於是
非之間則我與彼一等人耳
防閑子弟
凡在官守汩於詞訟窘於財賦困於朱墨往往於閨門
之内類不暇察至有子弟受人之賂而不知者盖子弟
不能皆賢或為吏輩誘以小利至累及終身昔王元規
為河清縣軍民歌詠以民吏不識知縣兒為第一竒盖
子弟當絶見客勿出中門仍嚴戒吏軰不得與之交通
又時時密察之庶幾亡弊不然則禍起蕭墻矣
嚴内外之禁
閨門内外之禁不可不嚴若容侍妾令妓軰教以歌舞
縱百姓婦女出入貿易機織日往月來或啓子弟姦滛
或致交通關節盖外人覩其出入深熟嘱之以事彼有
所受訟至有司事干閨門尤難施行要在責閽人禁止
仍常加察不然恐有意外之事
防私覿之欺
凡醫術遊謁之士固不能絶其謁見然謁見之數不能
亡嫌間有私覿者必接於公廳盖十目所視可防其妄
以關節欺人頃年嘗覩一術士受賂於袖詐言以與官
人傍則令所賂之人遠觀彼見其接之私室與之私語
以為誠然迨至興訟無以自明矣
戒親戚販鬻
士大夫閑居時親戚追陪情意稠密至赴官後多私販
貨物假名匿税遠至官所以求售居官者以人情不可
却或館之廨舍或送之寺觀以其貨物分之人吏責之
牙儈而欲取數倍之利甚則縱其交通關節以濟其行
一旦起訟咎將誰歸要當戒之於未至之先或有為貧
而來者宜待之以禮遺之以清俸亟遣之歸毋令留滯
責吏須自反
今之為官者皆曰吏之貪不可不懲吏之頑不可不治
夫吏之貪頑固可懲治矣然必先反諸已以率吏夫富
者不為吏而為吏者皆貧仰事俯育喪葬嫁娶凡欲資
其生者與吾同耳亡請給於公悉藉贓以為衣食士大
夫受君之命食君之禄尚或亡厭而竊於公取於民私
家色色勒吏出備乃反以彼為貪為頑何耶故嘗謂惟
圭璧其身纖毫無玷然後可以嚴責吏矣
燕會宜簡
為縣官者同僚平時相聚固有效郡例厚為折爼用妓
樂倡優費率不下二三十緡者夫郡有公帑於法當用
縣家無合用錢不過勒吏軰均備耳夫吏之所出皆民
膏脂以民之膏脂而奉吾之歡笑於心寕亡媿兼彼或
匱乏典衣質𥜗以脱捶楚吾雖歡笑於上而彼乃蹙頞
於下况郡有郡將如家有嚴君子弟不敢狎縣家同僚
彼此如兄弟用妓之數必至於䙝終招謗議故縣官於
公退休沐之暇宜以清俸為文字飲不妨因而商㩁職
事物雖不足而情有餘矣
吏言勿信
為政中和則百姓有所恃雖不囑吏其心不恐故吏大
率多欲長官用嚴嚴則人畏其不測彼得乘勢以挾厚
賂如催科本寬彼則獻說曰今虧常賦若干寬則人玩
而弗輸故長官之信吏者必轉而為嚴及彼得賂則催
科遲滯而彼亦不問矣期限本寬彼則獻說曰是民俗
素頑寬則人玩而不畏故長官之信吏者必轉而為嚴
及彼得賂則限期違戾而彼亦不問矣故凡吏有獻說
者須察其可行不可遽聽要在寬嚴適中則亡弊矣
時加警察
治一縣者須一縣事皆在胷次治一州者須一州事皆
在胷次盖州縣事繁易至遺忘留意者曉卧多不安枕
當反復致思今日有某訟事當若何剖决上司有某限
期當若何報聞禁繫有何人當釋財賦有何色當解晨
出則擇要緊者記錄於牌寘之坐隅起處以對仍掌以
廳吏隨畢隨銷暮則呈其所記未畢者錄於次日當公
退無事又時時警省則政事無廢弛限期無違戾禁繫
無冤民賦財無稽緩而公家事辦矣
晨起貴早
被㡳放衙昔者嘗以為戒凡當繁劇要須遇雞鳴即起
行之有常則凡事日未吳俱辦而一日優游閒暇矣倦
於起早或遇賓客過從往來迎送奪其日力則一日之
事俱不辦一日之事不辦則明日之事益多况凌晨神
氣清爽心無昏亂故早起亦為官第一策昔魯文伯母
言卿大夫一日勤事之節曰朝考其職然則古人亦審
此久矣
事無積滯
公事隨日而生前者未决後者繼至則所積日多坐視
廢弛其勢不得不付之胥吏矣凡文書之呈押與訟事
之可剖决者要當隨日區遣無致因循行之有凖則政
有條理事無留滯終於簡静矣
情勿壅蔽
受状當有定日否則門禁稍嚴或被劫奪急投追捕或
因垂命急欲責詞或被重傷急欲驗視多阻於閽人而
情不得逹兼有倦於出廳者吏鴈鶩行終日抱成案伺
於階前幸其一出紛拏呈押或復惮其繁冗往往漫不
加省不過隨其手摘俛首書字而已民何頼焉公廳&KR1651;
袒非宜宜於公廳之側闢一室通内外聽訟於斯飲食
於斯讀書染翰於斯嚴戒閽人俾民吏凡有警者非時
皆許直造則情無壅蔽事無稽滯若晝居於内俾吏民
欲見其面而不可得者誠當官之大戒
四不宜帶
親隨僕若醫若僧道四者俱不宜帶夫彼之隨来其意
必有所覬人見其親密往往有掣肘事多宛轉嘱之彼
固自知其不敢言然意在罔利不得不設辭以相誑或
僥倖偶中則人必以為真此輩通關節不中則取賂至
訟在我無以自明矣况親隨僕寘之於中門之内則往
来之亡禁妾婢之交雜誠為難防寘之於外則入酒肆
游妓館交通吏民靡所不至誠不若不帶之為善
三不行刑
一我醉二彼醉三羸瘠盖我醉而行刑則易至過誤傍
觀必以為使酒彼醉而行刑則醉中忿怒不知守分或
無禮過甚則事干刑憲難於施行羸疾者多因監繫日
久飲食不時僅存皮骨若遽加刑必有斃於杖下者須
資以飲食俟其稍蘇然後杖之其他如夜不行刑病不
行刑有法令在
俸給無妄請
俸給茶湯有定制職田添支有定例其間有非所當得
者往往前後循襲冒請不知其非要當於始至之日一
一稽攷受其所當受無專徇利
防市買之欺
始至之日必密訪市之物價如官價有虧則從市價晨
起量其所買先以錢給買者仍書于牌俾視錢付物毋
得賖鬻所用權衡之属務在公平過重則買者不過強
取於市而已旬日若月終又須刷其虧欠之有無不然
則彼得以恃勢為姦矣
怒不可遷
今日為官者事之不如人意十常八九或公家事偶拂
其意或閨門之内方有私忿怒見顔面臨事乘勢將亡
辜人决撻以泄怒氣是遷怒也故當怒時必持之以寬
忿怒既消心平氣和矣
盛怒必忍
人有咆哮非禮大拂乎吾意者須且寘之囹圄優游和
緩處之以法若一時乘其暴怒而痛加捶楚必求快意
而後止則恐至過傷悔之亡及
疑事貴思
官司凡施設一事情休戚繫焉必攷之於法揆之於心
了無所疑然後施行有疑必反復致思思之不得謀於
同僚否則寕緩以處之無為輕舉以貽後悔
勿聽私語
廳吏有所求不如意或受人私嘱將以中傷乎人者知
其不可明言乃於長官啟處之側自相告語令其聽聞
往往有不察其實遽將無辜人捶楚以中姦計者甚有
其言先入而終不可解者不知無故之語必有其故豈
可遽信
勿差人索迓
閑居驅役私僕往往多酬以索迓至則吏輪備飲食行
則衆裒金以與之雖云有例然先聲已不佳矣邇来官
所多以是預占新官之賢否况代者失歡多起於来者
欲速去者欲緩彼此失體故瓜期既近合俟見任交代
先通訊不然則或宛轉寄音或批付典吏若非愆期不
宜輙差人
