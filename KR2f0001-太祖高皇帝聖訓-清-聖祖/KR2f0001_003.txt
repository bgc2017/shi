欽定四庫全書
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷三
經國
乙卯六月葉赫將
上所聘女許適蒙古衆貝勒大臣聞之請發兵往征
上諭曰征討國之大事若以負婚之故怒而興師則未可
也蓋此女之生釁所由啟實非偶然哈逹輝發烏喇三
國皆因此女興兵搆怨相繼滅亡是此女召釁亡國已
有眀騐今明又助葉赫不以此女與我而與蒙古天殆
欲亡葉赫以激怒我而啟大釁也若奮力征之縱得此
女徒致不祥即歸他人亦必不永年吾知此女流禍已
盡死期將至矣諸貝勒大臣仍欲興師堅請
上曰使吾因此發怒興師征討汝等猶當諫止吾早已洞
徹事機釋然於中置諸度外以息兵勸汝汝等何反堅
請不己耶吾無憾汝何憾焉吾斷不以汝等言勞師動
衆也遂令將調集馬匹撤還尋葉赫以此女嫁蒙古未
一年果亡諸貝勒大臣又請曰此女年已三十有
三受我國之聘垂二十年因明衛助葉赫葉赫恃
其勢遂與蒙古今往征明國宜也
上又不允曰明以兵越境而衛葉赫天鑒不遠我姑俟之
蓋葉赫與我自為滿洲之國明既稱為君臨各國即為
天下共主自應辨别是非審量而後助之乃恃勢横行
抗天意反以兵衛天譴之葉赫試聽彼助之汝等又何
急焉使我今日仗義伐明
天必祐我
天祐我可以克敵但我國儲積未充縱得其人民畜産何
以養之若養其人民畜産恐我國之民反致損耗惟及
是時撫輯吾國固疆圉修邊備重農積穀為先務耳
天命四年己未四月丙辰
上諭諸臣曰今戰馬羸瘠湏牧以青草俾之壯宜於近邊
之界屯田築城界凡設兵守禦以衛農人於是
上西行示築城基址擇曠土以牧馬焉
天命六年辛酉三月癸亥
上集貝勒諸臣議曰
天既眷我授以遼陽今將移居此城耶抑仍還我國耶貝
勒諸臣俱以還國對
上曰國之所重在土地人民今還師則遼陽一城敵且復
至據而固守週遭百姓必將逃匿山谷不復為我有矣
舍己得之疆土而還後必復煩征討非計之得也且此
地乃明及朝鮮蒙古接壤要害之區天既與我即宜居
之貝勒諸臣皆曰善遂定議遷都迎后妃諸皇子
天命七年壬戌三月己亥
上集貝勒大臣議曰我國家承
天眷佑遂有遼東之地但今遼陽城大年久傾圮東南有
朝鮮北有蒙古二國俱未弭帖若舍此征明恐貽内顧
憂必更築堅城分兵守禦庶得固我根本乘時征討也
貝勒大臣諫曰舍見居之城郭室廬更為創建毋
乃勞民耶
上曰今既與明搆兵豈能即圖安逸汝等所惜者一時小
勞苦耳朕所慮者大也苟惜一時之勞何以成將來遠
大之業耶朕欲令降附之民築城而廬舍各自營建如
此雖暫勞亦永逸已貝勒大臣皆曰善遂築城於遼陽
城東五里太子河邊創建宫室遷居之名曰東京
天命十年乙丑三月己酉
上欲遷都瀋陽貝勒諸臣以歲荒食匱諫阻
上不許曰瀋陽形勝之地西征明由都爾鼻渡遼河路直
且近北征蒙古二三日可至南征朝鮮可由清河路以
進且於渾河蘇克蘇滸河之上流伐木順流下以之治
宫室為薪不可勝用也時而出獵山近獸多河中水族
亦可捕而取之朕籌此熟矣汝等寧不計及耶
任大臣
天命八年癸亥正月戊戌
上諭諸臣曰朕於八和碩貝勒設大臣八人副之者欲察
其心也誰則以巳之事人之事視為一體而公以持論
誰則於巳之事非是不自引咎而變色拒諫爾八大臣
公察之知其非即直言責之不受以聞朕設爾等之意
此其一至於國事之何以成何以敗當深為經畫有輔
弼帝業者則稱其堪任而舉之有才不勝任者則指其
無能而劾之此其二總兵以下及諸武臣凡行軍之事
宜謀其何以得何以失若野戰湏何器具若攻城湏何
器具凡應用者修治之能將兵者則稱其能不能將兵
者則指其不能以聞於朕此其三若不肖者不降不革
則惡無以懲賢者不舉不用則善無以勸爾等果能經
理國事各得其宜則朕所生子孫之多所設臣僚之衆
皆有益於國朕之心自泰然而愉快矣
天命十年乙丑八月壬辰
上諭諸臣曰大臣身秉國政當於國政之何以得何以失
悉心籌畫始克副倚任焉今庶事各有專司誰則肩荷
乃職殫力治理誰則怠忽存心罔修職業若此者宜稽
察之爾等執政大臣誠自矢公忠毋畏難毋懈惰詳為
稽察則所屬各員皆則而傚之不待誡諭各勤乃事矣
若爾等心懷邪僻躭逸樂畏難而懈惰焉則屬員效尤
悠悠忽忽雖誡諭若罔聞矣爾等知有公忠之人雖仇
勿隱蔽焉當直指其善知有姦慝之人雖親勿愛護焉
當直陳其惡蓋公忠之人當國家締造時身歴艱險創
立功名輔成大業固當身履榮顯澤及子孫姦慝之人
當經營國事之日借端委謝避害全軀逮國運昇平反
欲先蒙其利此宜預設防維毋使遂其巧詐夫國豈常
憂患必有安樂之時惟能憂其憂者乃能樂其樂也
用人
乙卯十一月
上諭羣臣曰嘗聞古訓心貴正大予思心之所貴誠莫過
於正大也卿等薦人勿曰吾何為舍親而舉疎也當不
論家世擇其心術正大者薦之不拘門第視其才德優
長者舉之凡為政即一才一藝之士猶為難得若有其
人堪輔弼大業者急宜顯陟之耳
是日
上又諭羣臣曰君天所立也臣君所任也爾諸臣敬念乃
職凡有賢才可任國政者知之勿隱國務殷繁必得賢
才衆多量能授職倘治國治兵經理乏才何以濟事故
勇能攻戰者宜令治軍才優經濟者宜令理國博通典
故者宜諮得失嫺習儀文者宜襄典禮若兹賢才當隨
地旁求俾列庶位
是日
上又諭曰天下全才無幾一人之身有所知即有所不知
有所能即有所不能故臨陣勇敢者平時未必見長而
平時練習庶事者戰陣又未必奏功也自後用人務各
隨其材焉
天命元年丙辰五月庚午
上諭侍臣曰用人之道隨才器使有善於征戰者即宜用
以征戰不可私事驅使若機密之地必擇謹慎端方者
處之辭命之任必擇言論敏逹者委之凡有任使俱因
人酌用可耳
天命六年辛酉七月庚子
上諭侍臣曰有德不舉賢者不居其國譬之棄美珠而取
頑石鬻珠者不至也與匪人居必急遠之乃安其行不
踐言者亦勿與交欲立大功當勤求良友而交之有純
善之心純善之言二者兼之則諸事易成而衆心協矣
是日
上諭貝勒諸臣曰人君用人治國宜擇賢而有識者任之
若既膺此任不逮其初非真能公忠人也臣之良者入
而對君陳嘉謨焉出而治事公聽斷焉居則職業思盡
動則措置有方奉使於外又能申眀約束焉凡有委任
克公克謹無所悖違若敷對上前則直陳所見至衡量
人物賢則賢否則否無所徇飾苟有利於君國身家非
所愛也勤勞非所恤也如是則上下協和庶事修舉而
君亦嘉賴之矣
求直言
癸丑正月
上諭衆貝勒大臣曰為國之道存心貴乎公謀事貴乎誠
立法布令則貴乎嚴若心不能公棄良謀慢法令之人
乃國之蠹也治道其何賴焉凡吾所言安能盡當如未
當汝等勿面從予一人智慮有限豈諸貝勒大臣衆論
皆無足取乎汝等各有所見其盡言毋諱
天命元年丙辰正月丙子
上諭諸貝勒曰凡貝勒以忠誠事君奏對之間無有大於
盡言規諫者貝勒既盡言規諫人君能聽而受之斯善
矣夫事方興而即諫者上也事已定而後諫者下也至
於知而不諫非忠直之人也進諫者凡應奏之言有聞
即以入告則治道有不裨益者乎
興文治
己亥二月
上欲以蒙古字製為國語頒行巴克什額爾德尼扎爾固
齊噶蓋以未能更製辭
上曰漢人讀漢文凡習漢字與未習漢字者皆知之蒙古
人讀蒙古文雖未習蒙古字者亦皆知之今我國之語
必譯為蒙古語讀之則未習蒙古語者不能知也如何
以我國之語製字為難反以習他國之語為易耶額爾
德尼噶蓋對曰以我國語製字最善但更製之法
臣等未明故難耳
上曰無難也但以蒙古字合我國之語音聯綴成句即可
因文見義矣吾籌此己悉爾等試書之何為不可於是
上心獨斷將蒙古字製為國語創立滿文頒行國中滿文
傳布自此始
崇教化
天命四年己未六月丙辰
上諭侍臣曰為國之道以教化為本移風易俗實為要務
誠亂者輯之強者馴之相觀而善姦慝何自而逞故殘
暴者當使之淳厚強梁者當使之和順乃可幾仁讓之
風焉舍此不務何以克臻上理耶
天命五年庚申正月庚辰
上諭貝勒諸臣曰國家建立制度經理得宜則民皆效順
競趨於善行而莫之禦撫有大國者苟能覃敷德政廣
諭善言遠邦之人自逖聽風聲争先歸附矣人君既以
治國之務委任貝勒貝勒亦當宣布德意助興教化以
仰副君上之信任也
天命六年辛酉七月甲寅
上諭侍臣曰人之善者於人無所不愛不善之人雖有功
於己者亦皆虐使之愚者以倖得貨財為樂賢智之流
必推與及於衆人乃為樂也故有德之人乃能好德無
德者焉知好德乎譬之於蜂乃知愛花若蠛蠓之𩔖雖
有芬芳不知愛矣與善人相接偶當傾蓋亦受其益若
與不善人相比暱則愈久而愈受其損矣
甲子
上諭侍臣曰人之無良者雖勤加教誡欲其同歸於善終
不可得猶以水濯炭終不能使之白也蓋彼之存心既
不能善而於善人懿行又不肯從惟求有利於己耳似
此甘自暴棄之人誰復與之為友耶
天命八年癸亥二月乙丑
上諭侍臣曰人君之心能貞固不二感召天和風雨時黍
穀登民安物阜則永保天位世祚綿長凡為民者能持
敬謹之心罔干國典急公奉上孝悌力田則獲福而家
道昌矣
六月甲戌
上諭蒙古歸附諸貝勒曰凡汝等居我國結婚姻立家業
娶我諸女者勿以諸女為畏也朕因汝等遠來附我憐
恤汝等妻以女俾各遂室家之樂豈令汝受制於女乎
朕嘗聞蒙古察哈爾喀爾喀諸貝勒以女妻侍從中賢
者及大臣每陵其夫擾其國若諸女中有如彼之人陵
其夫俾生嗟怨汝等勿輒以暴横相加必告於朕罪至
死誅之罪不至死則廢之更以他女妻焉倘諸女不賢
不奏聞咎在汝等奏聞而不加懲治咎在於朕凡有所
艱苦毋諱各以其情直告可也
勤修省
天命六年辛酉七月甲子
上諭貝勒諸臣曰凡人有告以善言反生畏憚不願聽聞
乃甘於自棄者也其敗必速若勉受善言而謹識之是
勇於從善不欲自處以庸流也將由賤而貴由卑而尊
為益亦無窮已故人主凡遇災變當益加修省毋為飾
辭蓋上天眷佑垂象示儆若人主徒飾虛文罔修實政
非所以善體天心也兹國家無事之時更宜登進賢良
勤求治道弘敷善政愛養人民及時修德行仁而後可
以創業垂統若溺於晏安習於卑細其何以承
天休命垂裕後昆耶凡我子孫臣庶尚其懋勉哉
節儉
乙卯十一月
上出獵時雪初霽恐草木之上浮雪霑濡乃襭其衣侍衛
卜揚古及雅喀木從見而私語曰
上何所不有惜此衣耶
上聞之笑曰吾豈為無衣而惜之但徒被霑濡無益且與
其使此衣霑濡於雪何如留此鮮潔者賜汝等吾躬行
節儉微物必惜正欲俾汝等效法耳
慎刑
天命二年丁巳九月癸亥
上諭貝勒諸臣曰凡君與貝勒於有罪之人雖縛執當急
而誅戮不宜遽加必審思詳議而緩結焉蓋生殺之際
不可不慎必平心和氣詳審所犯始末方能得情倘聽
斷之官争執事理而一人先怒不可因彼之怒而亦怒
之若以先怒者為非效彼而怒者亦豈為是耶有能不
與同怒而容受之則能容受者固已獨善矣倘先怒者
自知其非轉而引咎則亦同歸於善矣
天命六年辛酉五月壬寅
上諭侍臣曰凡遇應死應笞應罰之罪必追論其功如係
勤勞有功之人則當死者贖當罰者免當笞者戒飭而
釋之人之功罪宜令相凖亦有功雖多而小功雖少而
大者更不可不辨其由武功授職者必行間獲罪乃革
其官或他事獲罪勿議革俾自贖其不由武功以他途
授職者有罪則視其輕重或議降或議革焉
恤下
天命六年辛酉閏二月癸未築撒爾湖城工竣
上念築城夫役良苦令犒以牛羣臣奏曰與其取諸公家
何若征眀以所獲牛畜給之
上御殿集貝勒諸臣曰朕以人君無野處之理故築城以
居夫君賢而后有國國治而后有君貝勒良而后有民
民安而后有貝勒故天作之君恩養其下而下敬其上
禮也至於諸貝勒宜愛其民民宜尊其貝勒即一家之
中為主者宜恤其僕為僕者宜敬其主如其僕以力耕
所穫供其主而不敢私其主積有財物亦贍其僕而無
所吝如此則上下相親天心悅人情和無往不善矣夫
築城所用木石豈出於築城之地耶鑿石於山採木於
林長路轉運既已疲矣况又版築興作其勞益甚今爾
等吝惜己財乃為此言不知征眀原以伸大義奉天而
行若為築城犒夫之故而略取其牛甚不可也言方竟
適有梅勒額真副將博爾晉後至
上問曰汝適安在徒步來耶何喘息不寧也博爾晉對曰
自築城所來
上曰爾輕身行憊如是彼輓運興築之夫寧不勞乎遂計
夫役賜牛併以食鹽給之
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷三
