欽定四庫全書
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷二
論治道
天命元年丙辰正月癸酉
上諭貝勒諸臣曰朕聞上古至治之世君眀臣良同心共
濟天降禎祥休和洊至果秉志公誠勵精圖治天心必
加眷佑地靈亦為協應為人君者不可不秉志公誠而
去其私也蓋天無私四時順序地無私萬物發生人君
無私則庶事咸理而底於有成撫有大國者能以公誠
存心建立綱紀教養兼施則天地神祇必交相感應而
羣方亦莫不愛戴以之均平邦國臻於帝王之道無難
矣且修身與齊家治國其道一也一其心以修身則君
德清眀一其心以齊家則九族親睦一其心以治國則
黎庶乂安由是協和萬邦亦不外此為治之道惟在君
心之一而已
丙子
上諭諸貝勒曰君德明則賢臣悅君德暗則賢臣憂故人
君智慮未周必博聞廣覽勤於咨詢然後稱睿哲之主
焉若賢臣遭逢盛世翊贊皇猷俾朝廷聲教施當時傳
後世皆以忠誠之心為之有嘉謀讜議無不盡言其視
家國如一體然始可質諸天地而無慚矣蓋忠誠而慈
惠則利濟必公忠誠而敏逹則庶務就理忠誠而武勇
則戡定禍亂克奏膚功忠誠自靖凡事皆可勝任也若
慈惠而無忠誠施與必不公平敏逹而無忠誠更張適
滋紛擾武勇而無忠誠輕敵寡謀益取敗而致亂才具
雖優每以内鮮忠誠動輙獲咎故眀君治國務先求忠
誠之人而倚任之也
是日
上諭貝勒諸臣曰古者君德克眀自九族以至百姓咸享
太平雖治安已奏而仍不敢荒寧故懋登上理焉蓋人
君勤求至治其道不遠惟在上者誠正宅心則下之狙
詐悉化恭讓持己則下之凌競潛消將風俗醇樸萬邦
協和期進至治無難矣
三月丙子
上諭貝勒諸臣曰為人君者私意不萌常存敬畏則其德
日進於高眀推此心以愛養斯民公普周徧則無論賢
愚皆中心愛戴矣至於賢能之人舉而用之俾為貝勒
分理庶務貝勒克自黽勉建立嘉猷以法言訓誡於國
使黎庶之心交相悅服又能承上德意撫輯多方則向
化而來者惟恐後矣以若人而秉國政豈不頌眀哲於
當時傳令聞於後世耶
天命三年戊午閏四月壬午
上諭侍臣曰人皆稱仙佛之善然仙佛雖善而居心不善
者不能為也必勤修善行始能與之相合人君奉天理
國修眀政教克寬克仁舉世享太平之福則一人有道
萬國敉寧勝於仙佛多矣人知鬼魅之惡然鬼魅雖惡
遇夀算未盡之人不能害也算將盡始被其祟耳若人
君不道致干戈相尋盗賊蜂起黎民有死亡之憂是一
人失德禍及萬方其惡甚於鬼魅矣眀萬歷帝罔念友
邦興兵構怨
皇天震怒疆圉淪喪萬衆被戮斯其害豈啻鬼魅耶
是日
上諭諸貝勒曰從來國家之敗亡也非財用不足也皆驕
縱所致耳若夏桀商紂秦始皇隋煬帝金完顔亮咸貪
財好色沉湎於酒晝夜宴樂不修國政遂致身死國亡
近日哈逹國萬汗聽事不辨别是非富者雖非亦是貧
者雖是亦非公斷不行惟尚貨賄故所創基業及身而
敗昔我六貝勒原與國君相等因兄弟交嫉攘奪貨財
幾致喪亂烏喇貝勒布占泰朕擒之於陣厚加恩恤縱
令歸國乃不思報德恃其才力嗜酒妄行遂被天譴國
以滅亡今蒙古貝勒不務政事荒廢於酒父因酒殞子
復嗜之兄因酒殞弟復嗜之加以貪財黷貨争奪無己
父子兄弟互為仇讐國亦以亂凡我子孫若效其所為
躭旨酒溺貨利存心邪辟不敬守基業則覆轍不遠可
不戒與
天命十一年丙寅正月己酉
上諭貝勒諸臣曰人君齋眀其心以事上帝則多受福祉
至於貝勒諸臣翼戴其君亦惟存公平誠正之心而已
為臣者果能矢志忠良與君一體時時誡勉民庶俾改
過遷善易俗移風則民從而君必倚任矣所謂忠良者
乃公爾忘私國爾忘家平時則以忠謀國臨難則以身
殉國也君猶日也與天地一體為臣者果能宣上德意
如四時之不忒亦與君合德矣為君者眀為臣者良則
庶事修舉矣又
諭曰從來為帝王者多矣求其聰眀睿知恩溥國人者則
少焉譬之麗於天者星辰雖衆而眀如日月者無有也
訓諸王
乙卯十一月
上訓諸子衆貝勒曰賢者不尊之顯之則賢者何由而勸
不肖者不誅之黜之則不肖者何由而懲毋嗜利而宜
嗜義毋好貨而宜好德蓋為國之道莫貴於德義我自
昔行之不怠汝等識之我所以訓汝等者惟此而已
天命六年辛酉四月壬申
上諭諸貝勒曰朕聞之君克承庥良士彙集父多善行賢
子誕生良士集則君心豫賢子生則家道昌朕著為訓
誡爾等敬識之凡人處世之道以公為貴與其皇皇求
利不若求此至公之心朕惟至公存心故由愚而智由
小而大由約而豐蒙
上天眷命俾主一國可見至公之心良足貴也凡賢良之
人其才略所著猶可及也其至公之心乃不可及若斯
人者或為帝王或為神聖天必不虛生之也為君者能
以至公之心克勤於國俾其安輯則天錫丕基能永享
矣苟或不然天未有不更易者爾等思之爾於民庶之
上置以長僕隸之上亦置以長若所置之人不能統馭
其下爾等寧不更易之乎故人之公勤者天擇而命之
俾為國君國君擇而命之俾為大臣其義一也今後子
孫能公誠存心勤勞治政則必荷天佑天之所佑誰能
敗之朕聽國家之事是非臧否準以至公未有溺嗜好
徇貨利而妄斷者其行兵出獵一切軍國重務必身親
其勞罔敢暇逸朕荷
天眷佑良以此也今後子孫若遇勞苦之事憚為勞苦不
加策勵如之何其可哉
是日
上諭諸貝勒曰從古以來國君與貝勒未有以衣食竭盡
而敗亡者惟所行恣縱至於敗亡耳後世子孫於生殺
予奪不可不慎凡人陷於罪者務詳鞫焉倘遇勲舊子
孫應死者贖應罰者免應懲治者則戒飭而寬釋之至
諸貝勒凡有議論諸臣勿隨聲附和當以非為非以是
為是直言匡正之蓋我國家有此基業締造維艱當征
戰之時如山中熊虎互相噬搏而盗賊充斥如豺狼之
遍野又有同氣相殘羣爭交鬭朕收服此輩備歴勞瘁
天地鑒我大公之心俾衆國歸附強者服亂者定耳後世
子孫尚其善守之哉又
諭曰凡人雖貴材力勇猛而言詞則以遜讓為尚機智之
人遇敵而後出其計武健之士臨陣而後施其勇不然
雖有智勇何所用之
是日
上諭諸貝勒曰人當困約之時皆有智慧皆能良善若富
厚逸樂遂變易其心焉朕訓誡之辭後世子孫愚者視
此書為泛常則亦已矣若聰睿者視之必如對祖父而
見其心服膺而不敢忘也若果守兹訓誡崇尚公道敬
承基業勿至墮廢庶永為國主矣苟不遵訓誡棄公道
貴財貨未有不及於亂者凡身危業敗國以喪亡皆由
心之弗善也昊天眷佑國政修舉皆由心之克善也蓋
強敵可禦而天命難違惟勉持公誠以俟天命可也
七月庚子
上諭諸貝勒曰人能立心公誠則婦親其夫下親其上僕
親其主公誠相感善莫加焉若存心邪辟行事悖亂則
婦疎其夫下疎其上僕疎其主中心乖異何利之有哉
為下者有怨懟君上之心上雖未及知天已知之為上
者宅心汙下天必降之罰而君不能為主矣臣民其共
欽哉勿視天鑒甚遠甘暴棄也朕以至公養人無所偏
向如我
六祖子孫有德行者不令隱蔽勇敢者重以賚予論事眀
敏者錫以嘉名朕存心如此後世子孫有才德者不可
高自矜詡聽宗族兄弟共相推舉處富不可忘貧有勇
仍湏若怯凡於他國毋先出惡言毋先萌惡念蓋惡念
易生善行難得語云從惡如崩從善如登可不慎歟
甲子
上諭諸貝勒曰為貝勒者無事之時宜眀其識聽訟之時
宜平其心心平則事理得識眀則法紀彰二者兼備宣
力殫忠綏理民庶致國家太平不難矣
是日
上諭諸貝勒曰國君與貝勒凡於兄弟臣庶視同一體至
美衣美食皆無所吝始可稱為國主若但知自奉心溺
嗜慾豈得為養育民人主耶爾等各體朕懷公以立心
仁以及物親愛篤於家庭恩禮周於臣庶毋但求自便
為也
天命十年乙丑四月庚子
上大宴諸貝勒
諭之曰語云其為人也孝弟而好作亂者未之有也吾世
世子孫當孝於親悌於長其在禮法之地勿失孝弟恭
敬之儀至於燕閒之時長者與少者居宜藹然相接俾
子弟得翕如和樂以共處少敬其長以誠意將之長愛
其少亦以誠意出之毋虛假也昔者我國各分居其地
今滿洲蒙古漢人共處一城如同室然若遇卑幼過嚴
則卑幼無暇豫時矣物雖少亦當宴會懽聚耳朕所訓
示者如此汝等勿違朕言
天命十一年丙寅七月乙亥
上諭諸貝勒曰天下有何者加於善之上乎又有何者處
於惡之下乎爾八和碩貝勒見人有不善一人非之衆
亦同聲指責之則不善者自知其非而順受矣苟衆人
不言而一人獨非之彼不善者必以為此一人者何獨
厚責於我也其惡我也若責人者言或未當衆人亦當
諫之衆諫當即受勿自慚遂巧飾其非而執辯不己焉
訓羣臣
乙卯五月庚戌
上諭侍臣曰治國家者尚寬大秉公誠乃能傳世久遠基
業鞏固若自恃智力肆行侵奪存心不善所行非道必
身罹憂辱運祚衰微理有固然斷乎不爽故人存心公
正天錫百福存心邪慝天降百殃人之禍福皆由心造
心善則所遇必吉將見聲譽日聞於衆身履富厚位致
顯榮心不善則所遇必凶將譴責必加身既困阨家亦
衰落矣夫泥塗之汚尚可洗濯若存心邪慝獲罪於天
或遘惡疾以死或觸刑戮以死甚有已死而未盡厥辜
者由此觀之無論貴賤大小皆當公正存心苟或不然
徒恃其智力肆行侵奪縱有所獲豈能永享所謂公正
者推己之心以及於人視為一體之謂也能如是必先
見知於朋友朋友共稱其善因上聞於大臣大臣上聞
於貝勒貝勒上聞於國君上下皆稱其善其令聞且上
逹於天天亦佑之錫之福子孫悠久世享之矣如是則
無往不善安有凶咎哉蓋無事之國不可喜事興師若
喜事興師必有天譴夫蒙天譴而基業傾覆者亦嘗目
覩耳聞矣彼不務修德恣意侵奪是行暴也因其暴而
伐之天必佑矣總之人以公正存心生既獲福死亦流
芳人以邪慝存心生罹顯禍死有餘孽往往而然若悉
舉其事恐未能盡識故略舉大凡著為訓誡汝等敬識
之
天命三年戊午閏四月壬午
上諭侍臣曰嘗聞自古恃德者昌恃力者亡未有立志公
誠而或失居心邪慝而反得者故自上至下有立志公
誠者謂之積善善既積有不致福者乎居心邪慝而横
行暴虐者謂之積惡惡既積有不受禍者乎凡滿洲蒙
古漢人若去邪慝存公誠斯可受福遠禍已自朝廷百
官以及萬民雖貴賤不同然禍非外來皆由自致何也
天命之為君不能修大業行善事以順天意而合人心
乃溺志卑下即於慆淫天必譴之基業廢墜矣君命之
為臣不能殫忠勤恪恭厥職而邪辟存心怠忽從事君
必罪之身亦不保矣至庶民行一不善之事則刑戮隨
之所謂凡人之禍皆由自致者此也
天命六年辛酉五月壬寅
上諭侍臣曰聰眀才智之人又能忠誠則居是國也如日
月昭回衆皆仰焉若居心不善雖衆何益猶繁星然無
光耀耳凡宅心公忠自求多福者雖孑然孤立亦能超
羣蓋人有令德其名必彰不獨本國重之即他國亦愛
慕焉縱有不善之人能改過不吝則賢者亦莫不稱許
之矣
是日
上諭侍臣曰人之善者雖履艱危而心不移金之良者雖
經煅煉而色不變良金與善人無異也善人宅志公忠
不以利為利以義為利誠有利也若存不善之念者以
非分獲利可云利乎雖處事偶合亦幸耳儻善人己定
之謀使不善者與聞一言僨事譬之終歲勤動樹藝黍
稷壞於一朝之冰雹也詎不惜哉
是日
上諭侍臣曰人果優於智慧雖無力亦有力矣縱有勍敵
焉能勝之夫優於智慧之人預大謀決大事能言衆人
所不能言及聞賢哲之言即能會悟如是則羣賢莫不
稱許之使若人者遭逢令主將庶事修舉進於至治無
難矣
七月庚子
上諭侍臣曰人之無德者能效法有德則惡念何由而生
若匪僻是尚恣意為之則善行何由致乎愚闇之人不
悟賢哲告誡反惡其責己雖有善言罔知聽受尚可以
為人耶
甲寅
上諭侍臣曰人之善者知有過雖小必改不善者雖告之
以過不改也故善人偶有過誤必猛省而自修焉將善
心因之增益矣
是日
上諭侍臣曰人能常懷遠慮容受直言以公忠之心勤劬
效力以事其上則卑者可尊疎者可密而令名克著如
風聲然四方皆聞之矣夫人誰不樂善既聞之有不傾
心者乎
是日
上諭侍臣曰人雖樸魯而立志公忠則上之人當倚重之
公忠之人遇人有過必盡言規諫若儇巧之徒雖問之
亦不告也至於愚人遇才藝者不知加惠無益之人反
加惠焉彼無良者受人之惠曾不知報猶播種於磽确
之地必不能多所穫矣
天命十一年丙寅三月丙午
上諭羣臣曰朕所籌慮處甚多也或朕心倦勤怠於治道
歟或國事安危民情甘苦未能體察歟功勲忠直之人
或倒置歟吾之諸子果效朕所為盡心國事否歟臣工
果勤於政事否歟朕所籌慮者此也至於敵國情形又
所深念當此晝夜計畫時有可與言可與謀及勇於行
陣者欲進斯進可也可與言者告以朕意俾伊亦抒所
見以對其勇者聞朕言俾從而識之蓋論出恒常每及
道要語由粗略可喻精微也或有其人既不能言又臨
敵無勇徒仰視朕面坐聽朕言殊增鬱悶耳彼之才彼
之行朕皆知之欲面斥恐其難堪故不言也諺云一人
善射十拙者隨之彼安享賢人創治之基坐分勇者俘
獲之物何不如莠之借蔭於苗自遂其生乎數至朕前
何為也
大清太祖承天廣運聖德神功肇紀立極仁孝睿武端毅
欽安弘文定業高皇帝聖訓卷二
