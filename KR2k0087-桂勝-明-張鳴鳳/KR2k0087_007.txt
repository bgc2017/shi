欽定四庫全書
桂故卷三明張鳴鳳撰
先政上
記事之書國史而下則有外志如汝南三輔華陽諸書
皆州郡之所采輯郡縣之所甄列大者侯牧次則令長
其頒示科條與夫治迹著在境内者罔不藉記雖年代
荐更而伊人如在近可述其善政遠可咏其流風不以
異姓滅彼名籍如齊起太公上泝蒲姑歴逄伯陵至於
季萴卒推本爽鳩氏歴歴有據晏子故博物君子不有
典籍藏在舊府何由默識而取辦立譚哉两漢令相史
蓋闕錄追尋末從良可惜也故本諸史及他書與名勒
諸山者或摭其本傳或循其遺詠微以數語略存風槩
為諸先政傳參佐從事亦頗豫焉乃任華楊衡李商隠
數君子其迹若類羈游其名實在桂府且於時府主得
自辟選諸君例沾奉廪故不敢附之游寓
張九齡字子夀曲江人自洪州都督徙桂州兼嶺南按
察選補使謁虞山舜廟有文其詩則廵按自灕水南行
者甚稱山川之佳至云目因詭容逆心與清暉滌驚嘆
其勝如此劉禹錫乃謂九齡為始安有瘴癘之嘆非也
禹錫蓋因九齡當國時曾建言宜峻遷客之防禹錫屡
經謫外又久不得量移内地故追憾九齡且云無後况
不安瘴癘乎
李昌巙大歴間以御史中丞桂州刺史兼桂管觀察防
禦使有討西原賊潘長安功吏士為刻平蠻頌鎮南山
下又嘗修飾舜祠祠後虞山亦有碑其時韓雲卿以文
韓秀實以書李陽冰以篆知名當世二刻皆三人所為
獨秀山又有監察御史裏行鄭叔齊為昌巙作新開石
巖記中言昌巙即山建學大興弦誦昌巙於桂盖多可
稱者尋以荆南節度使討梁崇義任華於桂稱昌巙忠
義特達有文武才略或者謂之實錄
任華其詩尚竒如贈李翰林杜拾遺两詩古無其體在
桂送祖評事赴黔府序云出餞何許舜亭峩峩凭檻窺
鼋鼉之窟酹酒滴魚龍之背及序送宗判官歸&KR0632;臺又
云二三子出餞於野霜天如掃低向朱巖加以尖山萬
重平地卓立黑是鐡色銳如筆鋒復有陽江桂江略軍
城而南走噴入滄海横浸三山則中朝羣公豈知遐荒
之外有如是山水山水既爾人亦其然華是時為昌巙
府中參佐同時有蘇侍御澣武功人佐前御史中丞張
公為判官
戎昱荆南人登進士第衞伯玉鎮荆南辟為從事後復
應桂府之辟有登西山上陸大夫詩又两有李大夫詩
陸失其名李則昌巙然於李深感其恩亦足以徵昌巙
之能容士昱後官辰虔二州刾史
孟簡字幾道德州平昌人簡工詩尚節義以善交聞所
知既歿多䘏其家一時名士柳宗元韓愈諸人皆樂與
之遊晚節燥競佞佛最甚頗為時所誚獨秀山曾有題
名但稱刑部員外郎疑是時或倅桂州云
馬總字會元其家廟碑云以御史中丞都護日南以國
子祭酒觀察桂州史稱其都護安南廉靖不撓用儒術
教其俗政事嘉美獠夷安之後從桂入為刑部侍郎官
終戸部尚書總喜讀書雖視吏事書不去前即所輯意
林其涉獵亦頗衆矣疊綵山有安南桂管宣慰使馬日
温送馬祭酒刻日温無所考馬祭酒者必總也
柳宗元字子厚其先河東人文名爵位詳具唐書中其
自永州司馬為柳州刺史曾一至桂有桂州城北望秦
驛手開竹逕至釣磯留待徐容州詩曰幽逕為誰開美
人城北来王程儻餘暇一上子陵臺又為裴行立記訾
家洲其文於時與韓齊名若登高而賦義深語麗有魏
晉間風藻則韓無以過也遠謫蚤死宦學未竟匪人是
抑天亦忌之悲夫
裴行立自安南經略使徙桂管觀察曾討平黃峒賊即
城東灕江中訾家洲造梁構亭跨洲抗水為一時館宇
之最屬柳子厚記之然行立議討西源初妄謂蠻弱首
請發兵盡誅叛者欲徼幸有功憲宗許之行立兵出擊
更二歲妄奏斬獲二萬罔天子為觧自是邕容士民以
戰戍疾疫死者甚衆而調費至無所給其禍由行立陽
旻二人當時莫不咎之韓愈亦謂自行立旻建征討生
事詭賞邕容两管日以彫弊人神共嫉之不知後来何
以行立祀名宦盖不考史而徒讀柳文者故爾
李渤字濬之寶歴間為桂管觀察使渤與兄涉早隠廬
山中徙少室元和初戸部侍郎李巽諫議大夫韋况交
章薦之以右拾遺召河南少尹杜兼遣吏敦促渤上書
謝不至洛陽令韓愈遺書規渤心善其言始出山家於
東都久之以著作郎召遂起歲餘遷右補闕渤自山人
召起奮發敢言用荅時望封章日上天子頗徇所請擢
給事中賜金紫服後出為桂管濬靈渠廣水道又為桂
奏請設常平以其暇日開隠山䟽南溪賓佐往遊踵為
勝集隠山相傳有皇甫湜吳武陵韋宗卿所為記湜文
不存南溪則渤自序與其詩並傳涉有詩名曾至桂省
渤其弟淑渤亦有喜再至歌吳武陵慷慨尚竒李渤請
為倅故事副車上任具櫜鞬通謝又數日毬場治宴酒
酣武陵致詞云奉約同遊山水奈何責望以故事乎渤
不得己強從之己乃於坐間褰衣咲語渤醉益怒命左
右捽送衙司斬之時都押衙米蘭以為不可遂引共寢
渤半夜聞家人哭聲怪問所以家人告以聞殺武陵渤
遽起召蘭乃知亡恙比明渤至武陵寢所卑詞引過遂
歡好如初先是武陵居永州柳宗元賢其為人及後為
裴度所知每為度言宗元久斥蠻中當量移使得優游
江湖又為書與侍郎孟簡言宗元久斥不還一旦蒙霧
露而死柳氏無後矣後出為韶州刾史以贓貶潘州司
戶參軍卒然武陵好文䔍舊其於宗元有古節士之風
在桂時為渤記隠山又有韋宗卿者作六洞記宗卿亦
自藻贍然不知在桂為何官
元晦相國稹從子其自吏部郎中受諫議大夫制稱其
往在内庭嘗感先顧奮發忠懇不私形骸俯伏青蒲至
於雪涕盖敢諫之士出為御史中丞桂管觀察使見疊
綵山有干越四望左右廻翼心大樂之引水穿沼治亭
院其間晦自命名其小記與題篆似皆出其手寶積山
亦建一亭曰巖光晦鑱有詩今失所在又嘗以灕山不
可與温泉驪山並稱改曰儀晦於元氏亦秀而文有勝
抱者乃杜牧之荐其友人韓乂云乂惡晦之為人將有
所揚必有所抑又絶無指實恐牧之斯言非篤論也
盧匡桂管觀察時以九日集諸參佐登東樓宴飲長史
于邵為序邵字相門以諫議大夫知制誥進禮部侍郎
朝有大典策必出其手為三司使治薛邕獄忤上旨貶
桂州長史復為太子賓客與時相陸贄不平出為杭州
刺史再貶衢州徙江州卒邵于桂著文最多
韋瓘字茂弘仕累中書舍人其自桂管觀察使除賓客
分司以少時傲忽馬植比植柄政追懷舊事乃以分司
罷歸洛詳具風土記中唐書謂瓘與李德裕善李宗閔
惡之德裕罷貶瓘明州長史會昌末累遷楚州刺史終
桂管觀察使誤矣洪氏隨筆有辯瓘浯溪留題云其官
位與見惡宗閔質李德裕罷相年歲皆不合且自言旁
考諸書竟不知瓘去國坐何事豈未見風土記耶
楊漢公字用乂桂管觀察使於訾家洲宴遊賦詩從事
陸鴻休和之
張固亦桂管觀察使大中間以重陽節宴於東觀觀在
今七星山從事盧順之即席贈固以詩固亦有和章獨
秀山亦有固詠所著有幽閒鼓吹唐史遺事通考云固
懿僖問人
鄭亞大中初為桂州刺史御史中丞桂管防禦觀察使
辟李商隠為判官居府中典其書記以與李德裕善德
裕罷相坐貶循州
李商隱字義山懷州河内人或言英國公世勣之裔孫
第進士調弘農尉後依桂管觀察使鄭亞府為判官亞
謫循州商隠從之凡三年乃歸李德裕故與令狐楚有
隙商隠早事楚後依亞亞以德裕黨斥外楚子綯憾商
隠不置商隠文名高於一時忌者以綯故目為輕薄商
隠竟與世坎壈終其身在桂詩文甚多其自桂林奉使
江陵途中感懷之作有曰既載從戎筆仍披選勝襟瀧
通伏波柱簾對有虞琴宅與嚴城接門藏别岫深閣凉
松冉冉堂静桂森森此數句状府廨與獨秀相接如在
目中若西溪及流杯亭恐他處皆有難定指以為桂
楊衡者吳興人在桂與陳羽念别有云碧桂水連海蒼
梧雲滿山及送公孫器自桂林歸蜀則云桂流淺復碧
潺湲半露石似亦曾臨清流而興詠者其少時與符載
同隠載有送衡自江陵下南越序自言其學得衡指授
最多孟郊亦有哭衡詩曰君生霅水清君死霅水渾其
為流軰所重如此吳興志不著其名桂亦莫有知其詩
者惜哉
莫休符其自序所著桂林風土記云前賢撰述有事必
書故有三國志荆楚歲時記湘中記奉天記惟桂林事
迹闕然無聞休符因退居粗錄見聞曰桂林風土記聊
以為序時唐光化二年九月二十三日休符封州開建
人序前自列官位所至銀青光禄大夫檢校左散騎常
侍使持節融州諸軍事守融州刾史御史大夫以桂勝
多引其書故附之傳末
灕山人曰唐諸先政若王晙裴懷古韓佽三四公或愛
利著於屯田或信順格於黠賊功庸茂矣乃棄不錄顧
歆豔李元之經營任吳之序記者何曰此志桂勝非循
吏傳也夫隠山南溪顯於西南疊綵寶積光於東北繄
二公是頼哉李則入山而有隠操立朝而有風議元事
不章其授諫議之制謂其奮發忠懇伏諫雪涕亦非無
所指而然也又其文采皆可照耀巖壑任才跌宕似出
吳右均於吾桂山水多所潤色乃談者獨取昌黎篸帶
之詠不幾淺之乎其涉耶古語有之百聞不如一見昌
黎蓋聞者即斯两句本非詩苑之極則何足述哉又郡
志所采詩多自他處送人至桂質以身游目覩殊科則
余不尚隃糜所操殆與射聲者異矣
桂故卷三
