欽定四庫全書
桂勝卷一
明張鳴鳳撰
獨秀山
踞城稍東凝秀獨出頗與衆山遠故曰獨秀國初考
卜其陽爲靖江宮殿朱邸四達周垣重遶蒼翠所及
皆禁籞間地以故彤亭畫觀上出雲表下漸清池最
爲諸山麗觀焉外人鮮得至者山故刻有孔子像按
圖乃元人所爲及見鄭叔齊記則即山建學自唐已
然莫休符謂其時有從事所居似唐以前府治亦在
是有巖曰讀書以劉宋時始安太守顔延之著名巖
前故有五詠堂鐫顔五君詠
風土記云獨秀峰在郭中高聳直上周廻一里餘
虞衡志云讀書巖在獨秀峰下直立郡治後爲桂主
山傍無坡阜突起千丈有便房石榻石牖如環堵之
室
靖江府圖云亭有清樾喜陽拱秀望江臺有凌虛館
有中和室有延生軒有可心所有修玄門有擁翠平
矗拱辰朝天其上則玄武閣次則觀音堂三官廟山
半則靈官及山神祠皆其所禮神處其下有池曰月
牙可用汎舟又有樂山探奇瞻雲三處可備清眺穿
雲則其將陟巔之道也
詩
六朝宋顔延之未若獨秀者峩峩郛邑間
顔二句見唐鄭叔齊記中惜未睹其全然兹山發
詠自顔始他蓋未之及故特存之見經名賢賞異
獨秀最先矣
唐張固孤峯不與衆山儔直入青雲勢未休會得
乾坤融結意擎天一柱在南州
宋沈晦老鶴下遥天昂昂在林表霜毛臨野人逸
氣秋天杳矯矯顔始安不受冠帶繞清真自嵇阮一
醉萬事了讀書空谷中生芻白駒皎長哦五君詠極
目送飛鳥
呂愿忠洞口微雲恣卷舒石巖相對一蘧廬賦才
晉宋多夷曠好景古今難貯儲茗盌巳驚浮雪浪齋
厨俄聽響鯨魚子雲識字終何用且讀人間未見書
紹興甲戌三月二十七日知府事呂愿忠訪顔氏
讀書巖瀹茗鼓琴裴回久之預者四人機宜劉襄
監郡朱良弼司理葉仁
文
唐監察御史裏行鄭叔齊新開石巖記
城之西北維有山曰獨秀宋顔延之嘗守兹郡賦詩
云未若獨秀者峩峩郛邑間嘉名之得蓋肇於此不
藉不倚不騫不崩臨百雉而峙立扶重霄而直上仙
挹石髓結而爲膏神鑿嵌竇呀而爲室囂滓可遠幽
偏自新勝槩岑寂人無知者大歷中御史中丞隴西
公保鄣南服三年政成乃考宣尼廟於山下設東西
庠以居胄子備爼豆儀以親釋菜雖峻阯可尋而叢
薄未剪公乃目常從以上每指荒榛而授事爲力無
幾得兹穴焉閎而外廉隘以傍達立則艮其背行則
躓其腓於是申謀左右朋進畚鍤壤之可跳者布以
增逕石之可轉者積而就階景未移表則致虚生白
矣豈非天賦其質智詳其用乎何暑往寒襲前人之
略也譬猶士君子韜迹獨居懿文遊藝不遇知已發
眀則蓬蒿向晦畢命淪悟鹽車無所伸其駿和氏不
得成其寶矣篆刻非寵庶貽後賢建中元年八月二
十八日記
宋郡守孫覽五詠堂記桂林爲郡千山環秀而
井邑之内一山峙立狀如冠冕凡州堂臺亭榭開戶
相倚清輝可掬玩之無斁游者忘歸名曰獨秀山山
復有巖可容十許人蕭爽虚涼坐却煩暑宋顔延年
出守是邦來游巖間讀書爲文以自娛名曰讀書巖
蓋紀於圖志者其略如此唐大歷中李昌巙爲桂管
觀察使因建學其下建元間御史裏行鄭叔齊爲之
記脫落顔延年事而獨載昌巙之事景平建元相去
視今爲未久不應頓失其傳觀叔齊文字猥陋非愛
奇博古之流亦不能考尋前載也余元祐五年被命
承乏於此視事累月聞斯巖名嘉顔延年好尚不凡
訪求故迹而荒崖斷石榛莽蕪穢殆不可見乃命寺
僧芟夷營葺之創爲堂軒以面巖曲而唐人名刻猶
有存者因鑱其傍曰顔公讀書巖延年才高性偏放
蕩不羈前後見斥於徐羡之劉湛軰不能無怨嘗著
五君詠旨味閒淡推重一時然亦以此取怨當路故
又榜其上曰五詠堂五詠雖非延年在桂所爲而乃
平日自況也并刻之左右嗚呼士之負才不羈而趨
世尤疎者其大足以殺身滅宗次或流離困挫不能
自保者踵相躡也如延年文采江左以來蓋一二數
少與謝靈運齊名辭氣軒揚凌傲當世亦略相似靈
運竟以僇死而延年獲免蓋幸矣後之來者遊其巖
觀其詩足以想見其平生大槩云
題名
唐刑部員外郎孟簡元和元年三月三日遊
宋朝奉郎通判桂州軍州事楊書思政和二年九月
晦來
孫覿北歸提點刑獄董棻招經略安撫劉彦適轉運
副使陳兖轉運判官趙子巖餞於蒙亭飯後登鐵牛
寺塔徒步入蔵院觀無盡老人畫像初寮道人書榜
讀書巖所刻五詠晚集於靜寄紹興四年十月十七
日
淳熙改元冬常恭曾游
開封王維則拉張信之啜茶巖下山主華公預焉淳
熙十年歲次癸卯七月十九日題
有宋顔公讀書巖六字篆者不書名疑即孫覿題名
内云初寮道人書榜初寮則王安中所自號不則
孫覽之鑱也
又有宋乾道九年蔣時日新所篆雙清室三字
郡志云有舊刻雪洞二字
灕山人曰環桂諸山以千百計惟獨秀中城崛起有
王公貴人之象焉自前世剖符持節開府是處今靖
江以同姓諸王建國南中爲明藩屏館宇金碧跨山
彌谷蓋足當其盛矣抑尚有可請者曰顔光禄一出
守遂以二始大著郡名至梁之裴邃爲始安自稱三
始喜見言論又桂山諸詩造端光禄實在是山請得
以諸繕修餘材即巖構祠比宋五詠堂庶先政之風
不墜本山之韻益光亦一盛舉也不然盍試觀孫記
乎鄭舉其詩尚爾不免曾謂大國而可不議及此乎
當必有請之者
灕山
陽江西來東入灕水魁然起據南臯之端是爲灕山
横障江口引犇瀾東注有北招伏波南與闘鷄雉山
并力扞江之狀洞曰水月門出水上其高侔闕夏秋
之交移舟入中遊魚千百瀺灂几席間洞朗潭澈光
相映燭濱水諸巖洞不能及也南溪諸山列戟山陽
陽江餘波出雉山者亦迴合於前故宋提刑方公信
孺即南壁下建精舍以居曰雲崖軒軒廢已久前邵
令君以仁於提刑所鐫詩前建屋署榜曰古雲崖軒
因祠范方兩公於中前學憲鄱陽劉公應麒增起廊
舍學憲南昌熊公惟學易墻以磚今兩廣督府靈璧
劉公繼文復命修餙自是可漸復軒舊觀矣軒左有
洞東出曰東暉東有高巖曰南酉
風土記云灕山在訾家洲西一名沈水山以其山在
水中遂名之故老相傳龍朔中曾降天使投龍於此
今每歲旱請雨潭中多有應前政元常侍以其名與
昭應驪山音同故遂改爲儀山
虞衡志云水月洞在宜山之麓其半枕江刓刻作大
洞門透徹山背頂高數十丈其形正圓望之端整如
大月輪江别派流貫洞中踞石弄水如坐捲蓬大橋
下
詩
宋方信孺題雲崖軒不用窮探費杖藜隱然林壑
挾城陴曾尊月洞千巖上更著雲崖一段奇拂拭軒
窗容俎豆發揮泉石借聲詩瞿曇頗似知人意巳約
梅花帶雪移
張自眀和萬里風煙倚瘦藜湘南曾自一登陴雲
崖知在宜山麓水月傳誇古洞奇四字丹書無夢見
千峰蒼玉有誰詩門前繋馬松隂下鴉背斜陽影屢
移
張孝祥題朝陽巖空巖目望一牛鳴不要郵籖報
水程天接海光通外徼地連岡勢挾重城絲綸疊至
龍恩重繡斧前驅蠻霧平鳳閣鸞臺有虛位請君從
此振朝纓
又雞腸得酒作雷鳴痛飲狂歌不自程坐上波瀾
生健氣歸來鐘鼓動嚴城不應此地泥鴻業盍與吾
君致太平伏櫪壯心猶未巳煩君爲我請長纓
張自明遊朝陽巖綠野年來喜有秋行春到處小
淹留朝陽亭上初披霧水月巖中更枕流竹徑不容
周俗駕桃溪還泊晉漁舟遨頭自愧非元老濫總師
干乏壯猶
又乘軺初至憶前秋豈意持麾尚此留立屋得僧
成燕喜遊山如謝欠風流勸酬同挹菊花盞來往自
操蓮葉舟向晚洞門煙漸鎖祇應歸興更夷猶
張栻紀所遊灕江即湘江濈濈清見石其東列羣
峰秋水碧復碧日出霧露收草徑上逼側憑欄舒望
眼已足慰疇昔更窺巖穴勝創見爲驚惕如何數里
間奇觀屢接跡寬同厦屋深劃若巨靈擘日月逓光
景風雲變朝夕石橋幾年成乳竇一時滴神龍舊隱
處仰視多辟易蛻迹凛猶存隱隱印霜脊下有澄湫
深餘波漱蒼壁往者已仙去來者此其宅薄晚叩松
關風過聲索索聊麾車騎退容我且散策却望訾家
洲輕舫渡前磧回首煙樹林已復桂蟾魄宇曠淨餘
滓羣物被光澤河洲寄遐思空巖皎虛白清輝猶可
窺水色相激射天邊與川上亭亭如合璧居然廣寒
遊不用假六翮班坐依微瀾晤賞共佳客與之想千
載詎有今古隔簫鼓歸夜闌觀者燦城陌往往羅杯
斝班班見殽核諒因年歲豐人意少舒適視爾意少
舒於予多忻懌
張自明水月洞癸水江頭石似浮銀河影裏月如
鈎無人弄杵看蟾兔有客乘槎訪斗牛自古鵲橋傳
七日何年桂子落三秋金輪待欲長無缺玉斧仍須
妙手修
文
張孝祥朝陽亭記丙戌上已余與張仲欽朱元順
來游水月洞仲欽酷愛山水之勝至晚不能去僧了
元識公意即其上爲亭面山俯江据登攬之會五月
晦余復偕兩賢與郭道深來水潦方張朝日在牖下
凌倒景涼風四集仲欽欣然舉酒屬余曰兹亭由我
而發盍以銘之余與仲欽頃同官建康蓋嘗名其亭
曰朝陽而爲之詩非獨以承晨曦之光惟仲欽之學
業足以鳳鳴於天朝也今亭適東鄉敢獻亭之名亦
以朝陽而巖曰朝陽之巖洞曰朝陽之洞元順道深
合辭稱善即書巖石記其所以俾鐫而存之以諗來
者
又朝陽巖詩序往爲仲欽賦朝陽亭亭在建康其
詩曰便合朝陽作鳳鳴江亭聊此駐修程南瞻京洛
臨雙闕東望仙家接五城日上白門兵氣靜春歸淮
浦暗潮平遥憐莫府文書省時下滄浪自濯纓明年
余爲桂州仲欽以常參官十六人薦爲廣西提點刑
獄公事又明年余罷去仲欽直秘閣寔代余蓋與仲
欽嘗游朝陽巖而樂之於余之行也仲欽置酒巖上
諸佳賓客咸集顧不可以無語乃賡建康之詩以記
余與仲欽事契如此爲嶺表異日之雄觀云
范成大復水月洞銘并序水月洞剜灕山之麓梁
空踞江春水時至湍流貫之石門正圓如滿月樣光
景穿映望之皎然名賓其實舊矣近歲或以一時燕
私更其號爲朝陽邦人弗從且隱山東洞既曰朝陽
矣不應相重乾道九年秋九月初吉吳人范成大莆
田人林光朝攷古揆宜俾復其舊成大又爲之銘百
世之後尚無改也銘曰有嵌孱顔中淙漲湍水清石
寒圓魄在上終古弗爽如月斯望灕山之英灕江之
靈復其嘉名范子作頌勒於巃嵸水月之洞
題名(以下原闕)
丹陽張金以紹熙甲寅正月四日集賓僚廬陵胡槻
相臺王思詠吳門范藻臨川董居誼新安汪楚材郡
人滑懋於報恩寺之翛然亭食巳泛舟龍隱遂過訾
家洲訪水月洞登慈氏閣從容竟日而歸桂林山水
之勝冠絶西南易節此來雖去鄉益遠而公餘登覽
心開目明歸思爲之頓釋云
淳熙丙午先公吏部通守是邦戊申春拜欽陽太守
時連帥桐廬詹二卿與先公爲道誼交不以吏屬視
一觴一詠莫不與焉疇累侍膝下年未冠今四十五
載矣紹定已丑疇自零陵守蒙恩再畀節來南登桂
嶺四望簪帶宛然白雲何在情巳不能自勝歲餘幸
所部相安得以暇日携累軰游水月洞細睨懸崕上
有詹與先公所識歲月愈愴然於中命成之來前曰
汝知之乎先公自擢第至二千石歴欽貴徽三郡俱
有治狀入拜右侍郎輪對論(以下原闕)
贛曾原一汴趙希囿淳祐壬子上巳盤薄水月詠南
軒遺篇光霽熙然懷哉若人
雲崖二真書旁有佛像下鐫唐僧智深爲合浦令吕
興造佛像記
朝陽洞三篆張孝祥書
水月洞三篆谿園居士書谿園乃宋靜江倅吳億
之别號
灕山人曰山故有遊者鍾春伯范旂叟姓氏經略新
作郡齋詩亦在其間詩蓋張維諸人作苔凝水蕩不
復可錄又有杜循自記所得陸游書與詩南宋文名
陸生最重然亦剷磨過半矣曾宏正詞非邁俗故獨
存題名乃朱睎顔師表一方顧詞憶歌者何或問范
方祠所起曰余碑中略具之頃讀文穆公論桂山也
曰吾家東南奉使幽薊南宅交廣西至岷峨之下所
經太行恒山衡嶽廬阜靡不登覽乃博大則有之峰
巒奇秀舉出桂下雖九華黃山仙都鴈宕及䕫之巫
峽無以過也桂山宜爲天下第一云提刑之注意諸
山也其傳備矣莆文獻志反訾其歸營所居於鄉之
巖以爲癖非戀戀諸勝故耶又不特銘水月軒雲崖
巳也何可無祠以奉厥志况兩公往皆見德於士民
乎或又問諸山志古此獨變文何夫祠有章往勸來
之義焉非若倚山而亭臨川而閣徒恣賞於泉石寄
情於雲煙以自適其適也其義正故其指顯變例而
志諸公之舉祠何郵之有
雉山
山東北麓下款江水其上側起有昂首欲飛之勢名
或因之昔人遂以白雉聞僧顒誦經事附之山山在
灕山南溪諸山間往城南虹橋未築時灕波撼其東
陽江遶其北襟帶兩水潭綰其轂弭櫂登臯巖門在
焉巖自南入稍深詰曲可七八丈倚山南望見灕挾
陽江與彈丸南溪諸水澔溔長邁爛縈灘迅縹綠天
際翂翂然欲起即攬雲於蒼梧觀濤於南海也有宋
諸公當日宴集禊亭青羅閣今皆不知所在近得僧
粗營菴居鐘磬餘音適與水石蕭寥之響相荅亦堪
清聽乃山北危崖佛閣平野酒亭非不據勝互列巖
表然巖壁無一舊刻豈昔人遊覽有未及哉毋亦以
閣則迫山阸陿亭則對岸喧囂自昔已然矣
虞衡志云雉巖下濱江獨山有小洞洞門下臨灕江
詩
宋黃照爲愛空門息世機儒衣不著著僧衣淵魚
林鳥已聞法更待當年瑞雉歸
長老月公乃興國八年狀元王公之族子
章峴偶投雉巖宿洞穴窮孱顔旁通赤明天南極
地所寰更登雲外頂下視江之灣羣山無我笑畏汝
碧玉環我久墮塵網歲晚嗟良難
又自龍隱巖泛舟至雉山晴溪幾曲度澄灣朝涉
龍巖晚雉山林叟野僧休笑我平生所得是官閒
鄒浩客睡當年記雉山杜鵑聲切枕難安今朝歸
向山頭過不見杜鵑空夢殘
尚用之留題座下聞經本至誠改頭易面悟前身
信知大道無難事一念真如雉化人
提點錢事蔡瑗留題雉山院白雉聞經向此山
轉身來伴老僧閒大都見善能開脱天上人間任
往還
孫覿青蘿閣蠻村避地已三年過寺尋僧半日間
小樹吹香花漠漠斷崖潄碧水潺潺桄榔葉底秋聲
滿栢子烟中午夢還便擬買舟隨釣叟一蓑煙雨繫
蒼灣
張栻禊亭一曲清江正可憐隔江新竹露㳙㳙好
風成我曲肱夢起看飛雲度碧天
題名
轉運使屯田外郎蘇安世與進士趙揚來遊并男台
文祥文炳文彦文侍行乙未三月二十三日
大宋治平元年臘後一日運判孔延之具舟按部因
率通判范子明機宜姚原道知龔州丁錞飲餞于雉
山提刑余藻書巖石以紀
武陵張頡仲舉甬上苖時中子居洛陽劉宗傑唐輔
吳興劉誼宜父七月自真山來遊元豐元年八月初
轉運使朝散大夫直集賢院陳倩權提點刑獄奉議
郎彭次雲權提舉常平奉議郎(以下原闕)
東都程建子立崇寧甲申清明前一日挈家遊男徹
術衍侍行
鄱陽程欽之率龍舒劉成之汶陽梁晦叔淄川范貴
之臨川徐伯應鄱陽萬彦亨劉長孺南康范少房南
海張守道同游雉山男昇侍大觀戊子九月望日
張子修農子源王君錫宋義夫何由道張方仲侯伯
壽出餞於此大觀庚寅九月二十一日
刻首有闕文
政和二年三月二十七日南郡唐晉德携家遊鋼銖
銓錫侍行
建安謝勳信都李温古原田永年長沙裴嶢廣陵楚
執規淮海楊書思政和癸已孟春晦日同來
端臣適用聮禊凌顥景款幽叢岑然吸酪奴爲無方
遊維摩丈室蓋自生白政和丙申季秋次朔
杜賢萬劉資中張方仲自龍隱過雉山政和三年三
月二十日
清湘唐孝稱宗舉開封劉若愚悳夫若水幾道乘暇
登永寧閣復飯雉山紹興丙申重九日
元壽携家來丙寅仲春十有四日
肥鄉胡彦温以職事約東提鹽會議蒼梧桐廬詹體
仁招三山熊景瞻飲餞於雉山之禊亭雨餘江山如
洗樽爼無復暑氣檢校陳迹一别蓋六年矣縱步巖
广景物尤勝勸酬歡甚豈偶來還勝於特來耶淳熙
十有一年夏五月甲寅
莆田李子凝甲戌九月二十八日東還刑使撿詳餞
别於此
豫章李大異帥桂之三年勸農於廣壽寺是日春和
景明天氣清淑因從容禊亭遍觀前賢鐫刻過午而
歸通判翟□胡槻臨桂令斛邁偕來嘉泰改元仲春
望日
劉晞書雉嵒兩大字晞即里人隱居辰山者
灕山人曰雉之盛在宋世士大夫輕舟便輿望巖至
止夫豈有栖霞之奇奥龍隱之廣坦哉良以近峙郭
南不煩遠策下當江澨且可臨泛況介居諸山之中
東西馳騖指顧最便又是時合浦朱崖舉隷部内漕
司憲使歲中按行往返多南道出祖入勞假兹成禮
不然豈慕白雉而來耶經不東傳雉不南化山不知
作何名可發一粲十餘年前斯巖莫傳焉非以亭館
既殘巖栖無庇主者棄如遺迹遊侣因而斷轍哉無
足慨者惟士大夫所題名昔本賢豪今餘文字就壁
按視一值其人如蘇轉運之高義乎低回其下必不
忍去竊慨夫把翰舊區行觴餘址衣冠所萃丘墓是
叢乃何地不可歸骨獨與是山爭尺寸之土甚無謂
也飭以厲禁使人不侵其惟賢府公明令君乎
南溪山
從闘雞山北水口入是爲南溪山以溪名諸峯迴合
四壁峭懸烟翠黝蒼著衣如染唐李公渤愛其映帶
溪流特於玄巖白龍多所穿築白龍之前溪水澄碧
中有泉出是爲新泉亦公之所鑿自殫精思製序綴
詩及去桂之際留題致意後或改玄巖曰觀音轉玄
巖而上有巖曰泗州皆僧人巖居者取所奉彼教内
兩大士號之至宋東南諸巖始以郡人劉仲遠學道
其中名其上巖曰劉仙下則穿雲緣穿雲東北行以
有仲遠足迹名曰仙迹劉仙之旁閣出巖際名曰通
明其前有道觀長松落落據牀小憩頗有蕭疎之狀
然似不若白龍玄巖俯映寒漪流翫芳藻花猶池植
鳥似家禽隔水茆居砧杵間發不知身在莾蕩之野
也已
虞衡志云白龍洞在南溪平地半山中翕有大石屋
由屋右壁入洞行半途有小石室劉仙巖在白龍洞
之陽仙人劉仲遠所居也石室高廣出半山間
詩
唐李渤題玄巖玄巖麗南溪新泉發幽色巖泉孕
靈秀雲烟紛崖壁斜峯信天插奇洞固神闢窈窕去
未窮環迴勢難極玉池似無水玄井昏不測仙戶掩
復開乳膏凝更滴丹砂有遺址石徑無留跡南眺蒼
梧雲北望洞庭客蕭條風烟外爽朗形神寂若值浮
丘翁從此謝塵役
宋吕愿忠崒嵂倚空蹲怪石輪囷夾道卧長松白
龍應已沖天去巖竇巋然有故蹤
假守吕叔恭拉機宜劉子思監郡朱國輔經屬陳
朝彦自中隱巖過白龍洞叔恭之子大鈞侍行紹
興甲戌季春之七日
朱睎顔慶元改元寒食日陪都運寺丞遊白龍洞
時牡丹盛開小酌巖下夕陽西度並轡而歸成詩
小溪漱碧響潺潺路入龍宫杳靄間佳節謾添新白
髮故人賴有舊青山花時幾共湘南醉萍跡何當嶺
北還歸路聮鑣紅日晚多慙龍卧白雲閒
胡寺丞和懸崖怪石水潺潺宜有神龍隱此間窮
勝不妨歸險洞尋春那止看羣山攀龍行即天邊去
躍馬聊同野外還好景良辰適相會一尊且共水雲
閒
曾宏正老仙乘白龍飛入白雲鄉巖前刻舟痕遊
子常彷徨清商韻風松疑有笙鶴翔我欲往從之居
然塵鞅韁酒闌下山去回首空慨慷
臨江曾宏正淳祐癸卯閏望同三山常挺臨川吳
湜羽士李可道來遊子公邁侍
李曾伯老龍昔未蛻嘗蟄此山中霖雨春疇足風
雲夜壑空兩崖高下倚一徑往來通不願千金劑惟
祈百穀豐
淳祐庚戌覃懷李曾伯因勸農來此得四十字是
日微風扇和輕雲閣雨千峰翠滴四野綠秀枝禽
對語春意駘蕩無極徜徉久之緩轡而去賓佐四
明史偉之廬陵曾垓眉山楊埏東嘉林拾三山卓
炎子廬陵王真孫長沙胡盛盱江周子榮潼川楊
牧之清湘滕處厚續至
文
唐李渤玄巖序桂水灕山右匯陽江數里餘得南
溪口溪左屏外崖巘闘麗爭高其孕翠曳烟邐迤如
畫左連幽墅園田雞犬疑非人間泝流數百步至巖
巖下有灣壤沮洳因導爲新泉山有二洞九室西南
曰白龍洞横透巽維蛻骨如玉西北曰玄巖洞曲通
坎隅晴眺灕水玄巖之上曰丹室白龍之右曰夕室
巽維北梯險至仙窟北又有石室參差砑豁延景宿
雲其洞室並乳溜凝化詭勢奇狀俯而察之如傘如
輦如欒櫨支撐如蓮蔓藻井左睨右瞰似簾似幃似
松偃竹裊似海蕩雲驚其玉池玄井嵐飈迴環交錯
迷不可紀從夕室梁溪向郭四里而近去松衢二百
步而遥余獲之若獲荆璆與隨珠焉亦疑夫大舜遊
此而忘歸矣遂命發潜蔽深磴危宅既翼之以亭榭
又韻之以松竹似讌方丈似昇瑶臺麗如也暢如也
以溪在郡之南因目爲南溪兼賦詩以紀之寶歷三
年三月七日序
郭顯卜居銘皇宋開國幾二百年金人犯順衣冠
南遷桂獨宜人歲無嵐煙溪山之勝間出神仙泌源
郭顯志慕精專卜築巖下鑿井耕田榜揭歸去養真
自然燒煉丹藥徜徉林泉峩峩蘚壁排空插天紹興
巳已勒銘記焉栖霞子書
題名
白龍山在桂城之東南登山之西而至其洞深廣可
數楹石之穹隆隱然若神物化去而留其跡洞之名
蓋亦舊矣元祐已已二月八日上黨苖子居歷陽高
時仲金陵李師正黎陽吉鄰幾乘暇以遊愛其佳趣
且忘其歸因刻於石以志其來爾會稽關蔚宗題
上饒盧潜禮濟北叚徵之毘陵胡茂方同郡樓元弼
武夷葉振卿紹聖乙亥秋九月中澣遊
湘隂彭子民陶逵王長孺洛陽席貢從詔使按部還
桂同遊白龍洞已卯春
公輔公密侍親遊春來此政和辛卯季春旬休日
南郡唐晉德携家同遊男鋼銖銓錫侍行政和二年
三月二十七日題
李景言王子舉渭之昭淳熙丙申立夏日同遊
陳正仲銓訖之官王景醇林亨仲飲餞於乙卯仲冬
慶元丁已立秋後三日同幕集觴於此豫章王岳次
山温陵趙庚叔初長沙陳克仁壽卿長樂陳昂中定
謨臨川楊文明仲藻
庱亭翟子埜歲在庚申重五休務日携家往尋巖洞
之勝時也暑風清微涼氣襲人徜徉終日不知夕陽
之在山也
長沙李勁正臣胡持正雅叔唐嶸次山朱佐君輔蕭
仲仁元之嘉定甲子端陽日憩此
嘉定辛未中元後四日計臺臨汀楊公子直復出按
未歴之郡憲臺括蒼管定夫帥守濟北李誠之載酒
白龍洞留款先是去夏六月大暑公初行郡亦嘗觴
此夫仕而南多鄙夷其民怠忽廼職使者間畏炎毒
未嘗一跡按部公連歲犯暑殆遍走二十四州尊年
精明人所難及父老有迎拜而問者曰使家壯也何
用而見用於遲晚近也弗留而肯留於遠外吾儕嶺
民懷私惠而勤勞使家一至於斯公呼而謝之曰上
有命老弗容辭遠弗敢憚懼我之矜汝者或有未至
而汝之憐我者姑置勿言遂一笑登車旣行勒兹語
於巖石用告我同志云
東萊吕祖异長沙王濟美自千山觀聮騎來遊嘉熙
初元正月三日
南溪山三篆字玄巖洞三隸字
觀音巖三真字
劉仙巖
宋李師中留題大空子隱居可道非常道真空本
不空荒郊自生草閒地又栽松無欲更何慮有爲終
必窮風雲上天去老子信猶龍
曹輔遊劉道人巖故老能將舊事傳仙翁蹤跡尚
依然方知物外壺中景隱隱烟霞有洞天
梁子美和神仙靈異古今傳窮理修真本自然遺
址宛存疑谷口蒼崖喬木聳青天
吕愿忠平湖小隊出郊墟盡日登臨據隼旟聞道
仙人尸解去尚應猶學世間書
假守吕叔恭拉機宜劉子思監郡朱國輔經屬陳
朝彦紹興甲戌季春七日來遊
趙䕫桂山諸巖歌秦皇開郡爲桂林古號名邦五
嶺隂山琢玉篸攅萬疊江分羅帶繞千尋青青四顧
列羣山生自天工巧若□玲瓏拔地聳層秀崢嶸嵯
峨星斗間其中有巖十二所伏波靈顯存祠宇顔公
讀書窟室中疊綵北山如列布何年龍隱冲霄去鱗
鬛形模鑱石路仙人劉公飛升時巖壁宛然遺舊題
穿雲仙跡次左右(闕)虛道氣多南溪白雉聽經生人
𩔖蕭寺豐碑有元記信知一性無不通石竇陰陽苔
蘚蒙西南中隱尤勝絶穿處得名因吕公曾
公程公皆舊跡遺愛在民𫝊古昔沉沉巖谷有
餘光炎方勝槩神難藏週迴不遠郛郭下輪蹄追
賞何忙忙
又桂山諸洞歌宜人之地少陵詩閱玩前賢詞意
奇爛然五詠非虛語位壓坤方占一維青青四顧列
羣山生自天工巧若□玲瓏拔地聳層秀崢嶸嵯峨
星斗間其中有洞十二所七星山下栖霞府日月華
君顯跡靈遇者當時鄭冠卿歸到人間已三載仙洞
光隂時未改至今舊記傳無窮玄巖蟠蟄聞白龍一
泓澄碧寒潭瑩水月圓明下翠峰枕城樓觀環俯視
綠鎖喬林春日媚秦碑柳記已難觀灕水南流泛渺
漫慶林巽穴玄風出華景高明隱丹室西方虚秀貫
山腰南華朝陽風景饒夕陽北牖通仙徑白雀嘉蓮
池渌淨許多佳致卒難題留與詞人賡雅詠
漳川先生徧遊諸景故作是歌以總之紹興甲戌
中秋南溪郭顯勒石穿雲巖將仕郎劉振書
張孝祥劉真人贊河目海口須髯怒張人貌而天
者耶其骨已朽其人不死與天地齊年者耶山高谷
深變化成空一笑相從惟我與公乙酉十月朔書
付巖中道士文道華使刻之石
伏波山
山東劃江巖亦東嚮自非風雨晦冥初景微射先燭
巖室漸晃潭壑孤峰羣木如出潭裏亦巖居川觀之
麗矚也且無他道可入非舟莫達故游舸多集其下
唐伏波廟在郭東北二里去山較遠宋元豐間游者
題作洑波取麓遏瀾迴故云任吕賦詩於巖曰玩珠
不似後人相循還珠已也或云還珠亦宋人爲桂帥
清德之頌蓋比孟嘗珠去復還焉以其時合浦隷桂
部其意則美惜無所據山後則桂城東北雉堞交加
故西一面界在城中東北有蒙亭遺址亭詩與記并
鐫山壁又癸水光月兩亭今廢題名内有龍石在木
龍渡去山里許水中有石龍狀可羣飲其上巖門又
有試劍石亦鑿空伏波爲之者
風土記云伏波廟在郭中之東北二里是東漢伏波
將軍馬援之祠也
虞衡志云伏波巖突然而起且千丈下有洞可容二
十榻穿鑿通透戶牖傍出有懸石如柱去地一線不
合俗名馬伏波試劍石前浸江濱波浪洶湧日夜潄
齧之
詩
宋章峴江瀾洄洑囓山根山裂巖開石室存溺鬼
夜呼千嶂黑蟄龍晨起一川渾金沙試決通泉脉翠
壁閒題破蘚痕三伏幾人逃畏暑豈惟河朔有清樽
崔靜和韻古木纏溪出(闕)根四時香火廟空存人
家曉聚鳬鴨亂水怪夜翻星斗渾靈洞仙遊雲自鎖
隂崖龍去石生痕幸同軒從乘餘興酣醉清時酒一
樽
任續賦玩珠巖山林自空閴遊人事幽討岫幌與
雲關來跡可堪掃艮維矗孤峯玉簮插天杪桂水琉
璃碧洄洑下縈繞□谺巖穴深虯龍雙夭矯坤倪露
幽秘造化殫奇巧勝槩當眼無何方覓蓬島悠悠世
俗情是非苦膠擾水中蟹何罪徒勞愠心悄人厄困
无妄礫石埋幽窈風月幾年恨山光慘蘿蔦星郎太
嶽孫長城隱南表戎旃整且暇高情恣登眺郊坰擁
小隊一見顔色愀舊觀俄頃復洞戶天重曉傷心日
月遒人世幾番老山川不相似歲久依然好吕巖標
強名往事人能道孟公謾驚坐子夏冠非小桃符錄
餘慶邲勝城濮兆冥數今乃驗常情定誰考哦詩紀
貞石聊侑芳樽醥
吕愿忠和韻朝野樂昇平園林窮勝討快雨洗塵
埃秋山淨如掃游鯈聚江灣饑烏集木杪羣岫鬱崢
嶸一水翠繚繞雲頭蒼狗變龍蛇亂夭矯巖洞真奇
崛造物逞天巧近在堂奥間超然𩔖三島暫捨簿書
忙何時脫紛擾靜聽黃栗留一聲還復悄麗譙去咫
尺跬步即幽窈斷崖暗蒼蘚喬木蔽蘿蔦山腹有遺
祠隱然見華表筍輿訪崇臺空曠縱遐眺八桂困樵
蘇嘆息心爲愀任侯三蜀秀冰抱湛春曉有藥駐朱
顔可以長不老雄篇頃刻成舉座悉稱好戛玉副鳴
球士夫喜傳道五嶺𩔖觀東一覽衆山小吕巖何興
廢事固有前兆新詩刻翠岷異日可稽考玩珠紀勝
遊聊復醉清醥
宗道傳銅柱威聲凜百蠻肯貪稛載溷溪山無人
爲起文淵問端的珠還薏苡還
朱睎顔天斵神剜不記年洞中風景異塵寰江波
蕩漾青羅帶崖石虚明碧玉環地接三山真蹟在天
連合浦寶珠還重來恍似乘槎到慙愧雲門夜不關
方信孺歸舟多載小江春重訪東巖舊屐痕插水
峭崖猶有路垂天怪石本無根金華仙伯真知已薏
苡將軍足斷魂安得北山公可作倩渠移取向家園
曾宏正癸水亭危亭倚巖隈聲名叶地䜟時浮桂
藕香永絶戈甲祲敗柳裊烟絲枯荷立霜枋呼童理
吳榜日月數乘興
蒙亭倡和長句
浚儀張洵仁桂林山水冠衡湘蒙亭正在灕水旁
清流洄洑眩波光高崖古木爭蒼蒼下有芰荷滿横
塘面面風來面面香新詩一咏酒一觴爽氣渾如秋
氣凉酒闌巖下踞胡牀汲泉煮茗沉煙長從容談笑
聲琅琅水光山色增輝芒東山蘭亭各一方風流兼
追謝與王回頭塵事皆茫茫爲計不若行樂良恨我
到此情難忘遥指白雲思故鄉
江東尚用之江亭勝槩冠三湘仁智所樂皆其旁
翠岫俯映青羅光上有喬木摩穹蒼亭下川蕸覆銀
塘水面風來笑語香騷人相值喜飛觴雄辯清談五
月涼飲餘相與坐方牀論文日暮興何長佳篇疾讀
韻琅琅直疑星斗煥光芒格高調古說奇方況復筆
法追二王事業無窮嘆茫茫丹鉛點勘策非良與公
致道心可忘浩歌直造無何鄉
晉江吕源九溪灕水接瀟湘萬壑千巖羅水旁七
星高聳生輝光連天一色皆蒼蒼倚江景物似錢塘
況有萬戶新醅香古洞相對舉清觴文淵遺迹徒悲
涼安得石枕與藤牀夢想昔人風味長滿車薏苡勝
琳琅流傳千載事微芒男兒生即志四方將軍異代
猶封王感時撫事心茫茫顧我豈有籌策良報國志
願不敢忘此身未暇歸江鄉
三吳李彦桂江繚繞通湖湘佳山四插江之旁嵐
光滴翠漾波光岸頭秀木皆青蒼誰人築室枕西塘
新荷敲風柄柄香君嘗招我來携觴登臨樂臆生清
涼倏思伏波離空牀且及尊前飲興長紛劇雄辯聲
何琅客傳俗事江亭芒蠻歌蛋曲笑遐方應無夢怪
楚襄王但驚歲月去茫茫報國宜多爲畫良功名未
白何時忘此心疇敢憶家鄉
邵武葉宗嚮我行幾許踰沅湘直抵八桂灕水旁
千山倒影摇溪光秀色不借草木蒼兹亭構勝俯回
塘野花風逓羅綺香巖前伏波航羽觴一洗塵思生
清涼疑有仙人白玉牀壺中景迥日月長步此仙籟
音琅琅世間名利真毫芒此景不獨冠南方恨不築
室輕侯王回首塵迹空渺茫瞥去未必計非良其如
樽酒情難忘恍然一夢五雲鄉
附巖間二詩
范成大勸駕詩維南吾國最多儒聳觀迢迢赴隴
書竹實秋風辭穴鳳桃花春浪脫淵魚月宫移種新
栽桂江水朝宗舊鑿渠况有龍頭坊井在明年應表
第三閭
桂林曹鄴詩云我向月中收得種爲君移向故園
栽今年用故事移桂正夏進德一堂又復朝宗渠
水以符文章應舉之記趙觀文王世則兩人皆魁
天下今狀元坊存焉故拙句中并及之淳熙元年
秋九月
朱晞顔詩有序洞底石間得枯木一株花葉咸無
而枝幹峭拔如峴山晉栢蓋石之精英凝結而成
光澤瑩潔不減冰玉扣之其聲鏗然珊瑚不足道
以是知海物惟錯其中亦何所不有但世人未之
見爾因成鄙句刻之八桂堂下巖石間以識歲月
云慶元改元小春吉日
天教海若效珍祥不與千林春競芳擲地遺音清戛
玉凌雲直幹凜凝霜誰浮鯨海星槎到猶帶蟾宫月
桂香冶葉浮光掃除盡堅高直欲共天長
文
宋李師中蒙亭記桂林天下之勝處兹山水又稱
其尤而在城一隅荒穢不治若無人知者數千百年
間豈天秘地藏不以示人意必有仁智者然後能樂
蓋性情自得之也經略吳君嘗爲諫官以言事罷不
復遂來殿方既安邊靜民而後及此師中覽而壯之
又因斯民之樂名其亭而繋以詩詩曰凡物之蒙在
人亦昧既有見焉其跡難晦斯亭之成景物來會江
山之勝相與無際鳬鷖在水或在於潯中洲蒲蓮迤
邐靜深巖壑沉沉雲氣長隂自公以暇來燕來臨同
民之樂而無醉飽之心嘉祐七年八月二十日尚書
戶部員外郎直昭文館知桂州嶺南路經略安撫吳
及上石是時師中以度支員外郎爲轉運使
黃邦彦蒙亭記紹聖改元秋八月天子以龍圖閣
胡公帥桂林公素負才業敭歴中外所至有聲故治
桂凡再朞邊境告寧乃得遊山水間訪其昔所嘗聞
今所未見者則伏波巖之蒙亭出焉先是嘉祐中經
略吳公即巖之左以爲亭名蒙漕使李公記之而鑱
於巖之崖亭久埋廢記亦湮滅一日憲使梁公出其
家舊所藏蒙亭記以觀焉由是益知其亭之詳巖在
城東北隅茂林修竹間有徑寂然而幽循山而轉石
門磴道迤邐趣雅如在壺中郤立仰視巖石崒嵂歴
乎江水之湄洞宇嵌空可以容賓從而列豆觴亭遺
基僅存公斥基而新之凡此皆前日之荒涼岑寂隱
晦而蔽蒙今則變而爲超絶殊偉之雄觀蒙其顯矣
方信孺寶晉米公畫像記寶晉米公世居太原後
徙襄陽自公始定居潤州以宣仁后恩補秘書省校
書郎浛光尉(闕)入淮南幕改宣德郎知雍丘縣(闕)
監中嶽廟授漣水軍(闕)發運司勾當公事(闕)撥發
入爲奉常博士知常州不赴管勾洞霄宫知無爲軍
復召爲書畫院博士擢禮部員外郎知淮陽軍瘍生
於首謝事不許卒於官(闕)年(闕)月葬丹徒長
山下信孺頃過浛光訪公遺跡得北山養疾篇及(闕)
石刻(闕)來桂林復得僧紹言詩序及伏波巖
與潘景純同游石刻(闕)公嘗尉臨桂秩滿寓居西
山資慶寺頗與紹言游故有此作其他蹤跡則缺如
也至於序中云書於桂林(闕)堂今亦失所在豈舊尉
(闕)耶公作畫史(闕)始尉官桂林而是時文章翰墨
已足以高跨千古然蔡天啟誌(以下原闕)
題名
知桂州兼經略安撫陸詵提點刑獄公事余藻轉運
判官孔延之兵馬鈐轄白均徐印新知鬱林州姚原
道經略司勾當公事劉恕治平二年立夏後二日會
於此藻題
南陽達夫會稽蔚宗清江志康熙寧壬子八月望日
同遊東巖
潘景純米黻熙寧七年五月晦同遊
龍石會人龍圖閣待制知桂州曾布子宣轉運使尚
書度支郎中直集賢院陳倩君美副使殿中丞苖時
中子居提點刑獄太常博士劉宗傑唐輔提舉常平
秘書丞齊諶子期管勾常平前江山縣丞劉誼宜夫
元豐二年六月初三日同游洑波巖
建安陳倩吉水彭次雲歴陽齊諶吳劉誼元豐三年
十二月二十四日同游洑波巖後二日大梁和斌獨
游王軾題
曲江譚掞弟拱抃湟川蕭汝朗同游紹聖丁丑孟秋
二日文初題
朝請大夫直龍圖閣知桂州兼經略安撫胡宗回醇
夫朝奉大夫轉運副使程節信叔朝散郎提點刑獄
梁子美才甫奉議郎提舉常平譚掞文初累會洑波
東巖兹巖勝絶在桂林洞穴之上其蒙亭之本末景
物之交會已載經略司管勾機宜文字黃邦彦之記
云紹聖三年十月二十二日管勾書寫機宜文字胡
義修奉命題
路分程子立被命西邕兼將黃忱君錫餞别於蒙亭
時元符已卯孟夏既望
鄱陽程節信叔曲江譚掞文初臨川劉蒙資明全魏
董遵守道廬陵曾鎮次山自八桂堂過伏波巖啜茶
遂遊龍隱洞辛已清明前二日謹題
乙未元日端臣隻遊
曺聖邁黃彦(闕)劉秉文李端臣躞蹀青驄綰綠楊擷
芳&KR0581;挹滄瀾與春工相忘無何鄉政和丁酉絶煙節
清源劉鎡逢時膠州蔡懌樂道晉江吕汴子會祥符
馮元震亨之襄陵侯材晉卿蒼溪王蕃子宜自湘南
樓泛舟過洑波巖避暑抵暮而歸宣和巳亥六月十
六日
李昇之譚振尚肅之黃鐸同游
桂林富有巖穴而盛暑易於來游者唯東巖冠之宣
和庚子六月二日三衢毛子嘉率天台周文虎睢陽
張君原四眀林芘民巴陵黃師心三衢徐伯材會飲
於此翌日天台周彦作復携酒與昨日諸公偕來獨
文虎伯材不至而宜陽吳廷貺與之
建安練山甫補官宣和乙已寒食前二日携家來遊
子宗衮宗元宗(闕)孫應侍行甥潘希孟奉命書
經略安撫蔡懌同提點刑獄尚用之轉運判官黃鐸
轉運判官曺邁提舉常平王舜舉廉訪使者練山甫
早飯靈隱過曾公巖栖霞風洞程公巖烹茶晚會於
八桂洑波巖抵暮而歸時宣和乙已季春初十日題
晉江吕成之詣樞府稟議紫洲李域建安吕著長沙
李服休都嶠陳覺湘潭吳芾飲餞於洑波巖時靖康
初元季夏四日
孫仲益自(闕)山還晉陵桂帥率二漕憲車餞於八桂
堂劉立道陳景淵董令叔趙少隱紹興四年十月二
十一日
潮陽劉昉方明自蜀還鄉過桂林寓八桂堂治舟洑
波巖下追念昔爲兒童侍先子官於此邦始至以政
和乙未之秋而其去以宣和乙亥之春今三十年恍
如一夢感歎之餘因識巖壁庶使後有考焉男汶渭
溱孫男駒騎鸞鵬鴻外孫葉騏侍行紹興戊辰六月
中澣方明以戊辰六月(闕)登舟東歸翌日解維
泊雉山又翌日聞命復帥湖南遂還八桂辭不獲命
改元而北以十月二日啓行赴鎮是用再勒於前題
之左方
浚儀張璩温之被命前來賜經略施大資止八桂堂
五日復還武林因暇縱步來觀是巖紹興丙子末伏
前一日
賜下有三字似夏樂窩豈施有所居名之御書遣
賜又恐涉謬故不具書
拱甫鄭子禮挈家來遊隆興甲申中秋日林得之置
酒喜豐堂劉子思滕子昭蔡濟忠張安國林德光同
集乾道元年臘月
宋公玉歸豫章王壽卿姚周卿田子謇張子真子斐
程善道黃德制王儀之滕彦真飲餞於此乾道已丑
六月十七日
秦舜卿李南夫淳熙甲午重陽日來游
淳熙丙申三月九日王千秋袁(闕)清(闕)之官泰寧王
登叟李壽言劉(闕)李靜翁徐體仁官達卿鄭(闕)陳
席珍謝長卿李子(闕)呂伯(闕)餞於癸水亭千(闕)中
(闕)千乘與焉
方信孺楊志李閎祖嘉定間同游
嘉熙改元初伏後一日長沙雷文瑞祥仲趙師鏵舜
臣虞舜臣寅之劉應定直甫羅仲孺巨卿
黃岡徐敏子銜命措度南州館穀巖側四明戴炎長
沙韓夢發寶婺周翦星渚馮弼外孫上饒尤日新侍
時淳祐丙午仲春下澣
淳祐丙午立冬後七日廬陵劉受祖之横槎惠祖之
蒼梧艤舟洑波巖下
蘭谿趙立德成以寶祐甲寅歲閏六月十有一日携
家東歸艤舟還珠洞至二十一日游徧諸巖洞即行
長沙胡德新盤叔泛灕歸湘猶子克紹同資中郭又
新居安及鄕人周德明清叔梁世賢國佐鍾嶅子浚
鄭益謙遜伯飲餞桂水亭裴回巖下笑談竟日執别
煙雨中寶祐乙卯元宵後一日
覃懷李曾伯長孺以淳祐已酉來牧是邦越十年再
開制閫屢至此洞每輒煮泉瀹茗裵回久之
桂勝卷一
