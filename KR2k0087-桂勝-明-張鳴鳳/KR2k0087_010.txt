欽定四庫全書
桂故卷六明張鳴鳳撰
先獻
桂在前世南際朱厓西連黔府東北與楚為界地幾
數千里采山入水列方物充内貢者與他所驛使項
背相望獨於名賢鮮可覩記漢暨六朝遠矣遡唐訖
宋亦裁十數公而止雖然此其不名在山必論著有
與是志相發明者不然何棄彼取此抑桂舊俗微涉
不好學故曰邑有忠信不如好學信矣夫苟好學進
足揚國休退足端里議所謂文獻於是乎存傳不云
乎不有君子其何能國謂之君子别於衆庶豈獨為
其擁顯號高貲爾哉故因諸山略序先獻章斯志所
由起焉其或不詳盖無所徵矣
唐
曹鄴字鄴之自云魏武之後不知徙桂所從起其寄監
察從兄及賈馳詩述鄴西園皆云我祖即名字並取鄴
必其後也頗慕建安七子詩故其所為亦多古體大中
間進士及第歴祠部終洋州刺史然鄴始為太常博士
時相高璩白敏中相繼薨鄴建言璩交游醜雜進取多
蹊逕諡法不思妄愛曰刺請諡為刺又責敏中病不堅
退且逐諫臣舉怙威肆行諡曰醜鄴之持論不阿略見
兩人傳本家陽朔後居桂城阜財坊坊在市西門其時令
狐觀察以鄴所居改為遷鸎坊鄴於桂有碧潯亭宴上
詩唐兩詩人家桂州其一名唐字堯賓太和間進士曾
辟為府從事
趙觀文臨桂人乾寧二年狀元及第陳太保可環擁節
南土改其所居坊曰進賢以表之觀文起自遠所入取
高第意欲藉以涉要地多所幹濟值宦寺竊柄大盗蜂
起遂歸家賫志以殁郡志謂其官終侍講則不知之矣
至今堯山虞山兩廟有觀文祭器碑
宋
張仲宇字德儀臨桂人紹興間里人黃齊以知昌化軍
入見上請增郡所舉士比前多二人又見齊言折布事
里中稱便仲宇美之記其事於中隠巖壁其文曰桂林
為廣右二十五州之都會風俗淳古分野寧固自秦漢
以來無干戈之患和氣所薰山川秀發城北七十里岡
嶺盤紆即始安原脉熙寧初頻有祥烟紫氣欝葱其上
父老異之而莫之識未幾果符今皇帝建封兹地中興
海㝢驗今推昔信芒碭之雲不為虚應也崇寧間尚書
王公祖道來帥是邦念郡庠湫隘風教未敷乃闢而廣
之誘進學者又採堪輿家之說洫子癸之流以注辛戌
環城有水如血脉之榮一身遂聞之朝故大觀二年准
勑著令壅隔新洫者以盗决黃汴二河堤防法坐之距
今應舉之士十倍前日鄉貢舊額八人而巳秋闈校藝
主文者每有遺才之嘆紹興二十六年知昌化軍事黃
公齊邦之先達也入覲宸扆首言静江屬興王開府聖
澤所淪士才日茂而取不及下郡之半乞稍優之上可
其奏增解二名先是憲使路公彬上章言廣右土産瘠
薄乞減静江夏稅上供布錢以寬民力然不及軍裝布
至是黃公復乞之上亦依奏迨今二年疋輸一緡二侯
之請也昔子産為政於鄭輿人誦之曰我有子弟子産
誨之我有田疇子産殖之若此邦之民沐聖恩寬惠膏
澤涵濡皆二三大夫推仁教養之意而獨無志謹書其
事鐫于名山傳之于後於以昭示來世爾潛洞亦有仲
宇記范公成大諭民及時舉葬文盖其人以文名于時
者齊字義卿舉進士初尉富川歴知昌化軍與廉州以
能吏聞仲宇官爵無所見自仲宇後四十餘年乃有張
茂良
張茂良雅有著作才又篤躭古故為文氣高語潔削去
宋季朽瑣之態惜時亡傳者獨餘有灕山所刻為廣西
經略顯謨趙公德政頌序曰紹定四年秋有詔帥廣西
趙公進直顯謨閣易鎮寶婺桂人德公之久結戀不釋
即無量壽佛宇西偏肖像建祠寓其去思猶以為未足
乃相與誦述善政刻之水月洞石崖此石永存德名不
朽公丞相忠定公之子名崇模字履規屏翰我邦六閱
歲紀政先仁恕鎮静不擾捐利子民恩惠周浹本端末
整闔境晏清人享和平之福形諸歌頌理則宜然頌曰
帝奠區宇粤居南土連帥之尊桂其治所始時桂人憔
悴數罟詔公于蕃拯其疾苦宣上恩旨滌以膏雨䟽剔
蟊蠧民胥蹈舞喧喧歌謠謂來何莫帝曰嘉哉寬我憂
顧賜璽增秩事循漢故維公之德不茹不吐施于有政
威以仁寓安民之安弗庸鈎距耘耨緝績倉箱筐筥賦
爾代輸屢捐帑貯環堵晏眠吏母扣戸平價發廪以哺
饑阻歛散循環邑有高庾攻堅易朽加惠黌宇有美南
軒紹其遺矩吁嗟先賢魑魅是禦揭祠烝嘗蘭藉椒醑
風化所繫人心起慕什伍其旅廼搜廼補築室萬楹蠭
屯分部粤俗禨鬼妖巫䝟貐發摘竄斥絶其根緒鄰荒
民流襁負藍縷賦粟結廬于時處處槥斂道殣分命緇
侣嘬免狸蚋惠及胔腐鑿石他山康莊坦步虹梁廣濟
屹若砥柱南渠可舟濬堙䟽淤潭潭督府匠石斤斧麗
譙凌雲鐵甕安堵篸帶改觀水亭坡墅游刃所及百廢
具舉民不知役約巳有裕江閩湖湘跳梁狗鼠踰嶺以
南寂然桴鼔莫猺島居種蔓盤瓠易擾難安頫首妥附
為政以德計效如許稚耋相告公我父母今舍我去如
孩失哺我言匪私感在心膂俾熾而昌奚斯頌魯公壽
無疆受天之祐爰作聲詩磨崖江滸崖石巖巖昭示千
古頌後列茂良仕為潭州善化主簿才高位詘識者深
惜之後有秦祥發然非茂良匹也
秦祥發端平間為廣西經略安撫煥章趙郎中德政碑
其略曰端平更化一洗貪俗唯廣右邊郡去天萬里貪
官黷吏肆毒猶熾郡將多右班寡廉鮮恥抑又甚焉人
人無不思得賢帥為上宣德意振桂所急判府經略安
撫煥章趙郎中下車之初不假外美不沽虚譽問民間
之疾苦詢官政之得失知鄉民苦於征求規畫便利亟
與釐正其有事詣府者尤苦胥徒居中多方留難公皆
汰去之又嚴約所部官吏勿殖貨厲民賓守不如約風
令自上祠以去賓人繪公像祀焉賀時有他盗公即為
之調兵往□賀得以無恐宜陽兵變亦賴公應時平定
公諱師恕寓居長樂曾宰餘杭倅常德守荆門持節䕫
子湖右剖符江西宜春所至有惠政民皆德之刻石七
星山祥發于文後自稱鄉貢進士先是紹熙中有滑懋
所生介在一張之間亦莫考其名位所至獨有䟦張金
七詩
滑懋者其先自洛陽來家於桂懋則桂人也以文學為
轉運使丹陽張金所器接以上賓金常偕懋及諸僚幕
泛舟灕江徧眺諸勝明日獨以所賦詩視懋懋感其意
刻之龍隠復為之記曰紹熙四年秋丹陽張公來主餉
事公家世人物文學議論推重一世而尤精於吏道始
至思有以廣上恩蘇民瘼首議脧塩額於支郡以杜(闕五
字)送使於總司以寬漕計次則閣版籍之負教編戶之
稚津送落南之孤以出領置腰鋪增驛卒鑿井植木以
便道途之往來凡剔蠧櫛弊鋤奸扶伏無不順民所願
欲其厪懇備至疑若日不暇給而公乃從容如平常間
則與客登高訪古賦詩飲酒以極其歡懋間亦綴在席
末公嘗手書是詩以見遺翰墨芒寒照映圭蓽求觀者
迨今其未巳盖公之詩精深婉轉能寫難狀之景如在
目前含不盡之意見於言外如前修所云者故一言一
句人以爭先覩之為快是用鑱諸巖石以傳示方來時
公以中秘帥東廣去桂盖踰年云懋字和仲因金水月
洞題名始知為桂人
辰山隠者劉升之或曰晞其名也有雉巖兩字在雉山
旁刻劉晞書按晞以明始升為義或所云殆是桂雖多
山其依巖結室非游僧則方士里中士人託以遯世者
絶少晞獨居辰山又先為諸生時桂帥呂愿忠強晞共
賦秦城王氣詩晞不與賦後帥李大異聞而嘉之題辰
山之巖曰蟄或又曰蟄龍且為二詩以旌晞同時唐弼
胡槻皆為之和清巖有朱元順見禮於張孝祥似亦山
居者
唐弼字公佐張栻帥桂時弼與里人蔣礪李化皆從之
遊舊志載栻祭秦致政文秦失其名伏波山有秦舜卿
李南夫淳熙甲午紀遊南夫乃化字則舜卿必致政字
也辰山刻弼和經略寺丞贈劉升之二詩弼與蔣李三
君必當時里中名士栻於曾公巖亦刻有三君名先是
歐陽闢當熙寧元祐間亦有名闢靈川人
歐陽闢字晦夫早從宣城梅聖俞學詩因以知名蘇軾
海外還贈闢有詩時為石康令海陵曹輔提刑廣右偶
遇闢玄風洞亦有贈闢顧獨不得見闢所為詩僅存闢
劉仙巖記唐少卿遇仙事而巳因附之羣公之末
唐全龍躍名見栖霞諸山復有陳方彦張大成白永暉
于周唐世則尹士通胡師文黃澤廖頥秦光李經余亮
張伯通馮傑劉敏孫璋陳德仁黃宗賢尹紹先諸葛昇
秦藻唐文雅于邦傑周汝礪丁長民劉上德李用章張
子翼賈守真傅臯軰惟陳方彦故武翼大夫李經故助
教于邦傑則進士然皆莫能緣名可摭其實者
灕山人曰余傳先獻好事者將謂略本實而采浮華似
矣然士固各有本實也抑人有言玉産山潤珠生川媚
士患所懷寶或&KR0915;爾審得其真其精光雖與天地敝可
也曹先生碧潯亭詩與善化簿君頌皆吾桂所未有夫
豈無本真哉學不積文不茂故曰不如好學若曹先生
豈直以文翰華國哉亡論相國擅勢以逞其子弟姻親
根據朝署躡迹持柄者非其門生則其故吏曹先生裁
一太常博士爾又南中孤生獨持正議駁兩貴謚至今
讀之猶使人不寒而栗假令當開元佐明皇其勁風直
氣與曲江公方軌並騖無不可者乃郡志猥以文士抑
之下列彼惡知曹先生哉彼惡知曹先生哉
桂故卷六
