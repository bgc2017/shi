欽定四庫全書
桂故卷四明張鳴鳳撰
先政中
桂在西南一隅非四戰之地議者必曰中原有故足可
保險偏安十數年動引庸妄人癸水之䜟以為證其說
近是而實非也盍試一上觀唐宋五代之際乎宣晟始
亂馬氏繼之至番禺劉氏父子而止五六十年間土易
三姓如反覆手其人得自脱於劍戟之鋒矢石之慘者
無幾譬之人身中夏腹心也邊隅四體也未有腹心受
病而四體愉快如常者偏安之說其可信乎後頼宋稱
制加以寬政夷節鎮建州府黜侯王置牧守觧去武健
顓任儒生原野無戰塵之揚海嶠有惠風之扇經略轉
運提刑諸大夫政刑具平聽覧斯暇或以省耕省歛或
以送往迎来或汎於舟或命乃駕不東之七星則西之
隠山諸處来游接軫勒名選石其抄錄至者余得按之
節具為傳焉
蘇安世字夢得開封人為三司戸部判官太常博士時
歐陽修以甥女獄事相連權貴人惡修者欲因而擠之
使安世與中貴雜治安世竟白其冤修得不坐權貴人
遷怒安世誣以治獄不直黜監泰州税安世久在外不
蒙召還終廣西轉運使王安石志其墓言安世十五年
不求磨勘其澹於荣進如此雉山有題名且及其諸子
台文等與進士趙揚揚即其壻台文弟兄皆歴官中外
余靖字安道曲江人以文學稱鄉里自潭州改桂州時
儂智高反召以廣南西路委靖經制靖測智高必結援
交阯脅諸峒以自固乃遣使諭交阯會兵擊賊又募儂
黃諸姓酋長皆縻以職使不與智高合其後狄青孫沔
討平智高論者謂靖先謀剪智高羽翼功居多焉徙知
潭青兩州以交阯申紹泰之變靖復安撫廣西龍隠巖
有題名熊文友蕭固宋咸柳涉李師中馬仲方黃照皆
同游者宋咸李師中自有傳
宋咸字貫之建陽人歴廣西提刑轉運使嘉祐三年知
桂州蕭固轉運使王罕命臨桂令梁庚復開華景洞時
咸以提刑為記之石仍載武提刑文思副使王琚鈐轄
供備庫使李繼明通判屯田員外郎周約
李師中字誠之楚丘人提點廣西刑獄鑿靈渠奏罷邕
管馬軍初邕州蕭注宜州張師正謀徼邊功注欲以所
管蠻峒酋豪往討交阯云不煩朝廷兵食經略使蕭固
轉運使宋咸為注所餌合詞稱便詔以注奏付師中規
畫可否師中詰難注其議乃阻擢轉運使攝帥事師中
嘗著宋頌三章其一神武頌太祖曰於□神武不顯其
功天命在躬圖惟厥終不卜不謀付命太宗惟帝之心
天地之公其二文明頌太宗曰於昭文明繼序其皇既
有典常底定四方清廟用章德音不忘其三仁功頌真
宗曰於穆仁功已任天覆萬民靡不夀懷爾戎狄以及
鳥獸吁嗟仁功草木潰茂如文王之囿頌在龍隱巖鐫
者前知合浦縣陳惇師中政尚清净不喜用兵多於詩
中見意其頌亦爾非為懲格注議然也
柳開字仲塗大名人自全知桂所著有玄風洞銘及湘
灕二水說亡何坐前在全有卒訟開開即杖背黥面送
闕下有司言卒罪不及徙召開下御史獄獄具以上削
二官黜為團練副使開於時有文名
王罕字師言其先蜀人徙家於舒為桂州轉運使名在
華景巖罕所蒞號精敏然寬雅有局士民莫不愛戴之
王氏子孫顯聞於舒自罕始
孫抗黟縣人舉進士為尚書工部郎中廣南西路轉運
使以文學見於世詩在隱山
吳及字幾道通州靜海人為右司諫以勁正稱遇事無
大小輙言久之出為工部員外郎知廬州進戸部直昭
文館知桂州於伏波山北建蒙亭李師中記之
陸詵字介夫餘杭人熙寕初以集賢殿修撰知桂州奏
言邕去桂十八驛往時經略使未嘗行飭武備臣願得
一往使羣蠻知有大將號令因以聲震南交詔可自智
高定後交人浸驕守帥常姑息詵至部其使者黎順宗
来偃蹇如故態詵絀其禮因諭以所當為懾伏而去詵
遂至邕州集左右江四十五峒首詣麾下閱簡壮丁五
萬補置將吏更鑄印給之軍聲益張交人滋益恭遣使
入貢召為天章閣待制知諫院命張田代之英宗戒以
毋得改詵法詵在桂時一與僚佐遊伏波山提點刑獄
余藻為其題名巖中與者孔延之白均徐印姚原道劉
恕
孔延之新喻人宣聖四十七世孫幼孤貧晝則帶經耕
鋤夜則然松讀書慶歴間舉進士為廣西轉運判官伏
波雉山隐山皆有名所撰瘞宜賊記鑱城北鎮南山
姚原道通州人自縣尉有聲遷職方郎中曾知鬱林先
為經略司管勾機宜文字
俞獻可新安人為桂轉運使九月九日宴龍隐獻可自
書石其篆大有徐鉉筆意
劉恕字道源筠州人恕少穎悟年十三欲應制科從人
假漢晉書閱月皆歸之善說經義尤精史學司馬光編
次資治通鑑引恕共事恕於魏晉以後事考證差謬最
為精詳與安石有舊欲引寘三司條例恕以不習金糓
為辭因言天子方屬公大政宜恢張堯舜之道以佐明
主不應以利為先又條陳所更法令不合衆心者勸使
復舊至面刾其過安石怒恕不少屈然性喜讀書最甚
宋敏求知亳州家多書恕枉道借覧閉閣晝夜口誦手
抄留旬日盡其書而去目為之翳熙寕初曾為桂經略
司勾當公事與陸詵遊伏波山
和斌字勝之濮州鄄城人任廣西鈐轄平儂智高有戰
功改秦鳳廣西以蠻事乞留秦州亦請之詔留廣西累
歲徙涇原召對議者謂交州可取斌盛言有害無益願
戒邊臣無妄動神宗嘆曰卿質直如此乃知两路争卿
為不誣矣在桂時斌獨遊伏波山
蕭固字幹臣新喻人為廣西轉運使察儂智高有反狀
豫條上羈縻之策於樞府時不能用後智高反一如所
料人始服其有先識名列華景宋咸所為記中
張田字公載澶淵人知廬州治有善蹟移桂州異時蠻
使朝貢假道經桂與方伯抗禮田乃厚犒之絀其儀蠻
不敢校土人劉紀盧豹素為邊患終田在官懾然歛迹
或告交阯盛兵襲特磨道諸將請益兵田曰此虛聲也
必其國有故張以恐我爾後果如田言宜州人魏利安
負罪亡命西南龍蕃從其使入貢凡十反至是龍以烈
来復從之田因其入詰責之梟其首欲并斬以烈叩頭
流血請命田曰汝罪當死然事幸在新天子即位赦前
汝自從朝廷乞恩乃密請貸其死熙寕初加龍圖閣知
廣州治尚清嚴起欽賢堂繪古清刾史於中日夕拜之
蘇軾嘗讀其書以侔古廉吏先是唐介司馬光交劾之
介以田奏減執政而下祫享賚費論其虧損上恩光遂
指為傾險然史著田為人伉直自喜好嫚罵使氣陵人
故多失士大夫意及身死而人亦不哀名在龍隐巖後
其子夀之赴官合浦道出桂林覩田題名悲感為記其
孫修武郎光祖後四十年再至重為書之
燕肅字穆之益都人遷中侍御使提點廣南西路刑獄
與俞獻可李誥同遊七星山
孫覧字傳師高郵人以寶文館代制知桂州所著有獨
秀山五詠堂記及雉山有題名
曾布字子宣南豐人元豐元年知桂州二年開七星之
東巖與其僚屬遊管勾常平劉誼為記布自作詩轉運
副使苗時中提點刑獄劉宗傑彭次雲提舉常平齊諶
皆和之楊損尚用之亦繼有詩布為人詳具姦臣傳
苗時中字子居其先自壺關徙宿州之符離遂為符離
人所至皆有惠政其為廣西轉運副使師討交人罪次
富良江久不進時中曰師無進討意賊必從間道来乘
我不備冀萬一之勝可密備之既而果從上流来及戰
敗始納欵後加直龍圖閣知桂州進寶文閣待制仕學
規範載時中曾為臨桂令頃於諸山所鐫得宋知臨桂
者梁庚唐鐸西門賞陳舜韶斛邁其名皆不見於郡志
僅存送臨桂令戴若訥一詩而己惜無能述時中以下
治邑所施行者
劉誼字宜父長興人熙寕中持節南方請罷買沉香減
塩價四十餘事上稱其論事有陸贄之風王安石銳意
新法極諫不便坐黜以歸乃隐居三茅山有文集奏議
行於世桂林志亦載其奏免役錢為桂名宦云與誼同
時遊曾公巖者洛陽劉宗傑歴陽齊諶吉水彭次雲又
有尚用之江都人郡志謂用之愛桂風土因留家焉
張頡字仲舉其先金陵人徙鼎州桃源為廣西轉運使
頡謂建廣沅為順州無益朝廷從其議坐捽罵參軍沈
竦罷歸未幾以直集賢院知齊滄二州進直龍圖閣知
桂州入覲帝首言卿嚮者論順州不可守信然時有獻
言者謂海南黎人陳被盖五峒酋領異時盛強且為中
國患今請出兵自效宜有以撫納之命頡處其事頡使
一介往呼之出補以牙校喜而去詔問何賞之薄對曰
荒徼蠻蛋無他覬得是足矣尋罷兵海外訖無事久之
轉運使馬默劾其經理宜州蠻事失宜罷職知均州哲
宗立還故職知鳳翔廣州召為戸部侍郎頡所歴以嚴
致理而深文狡獪右司諫蘇轍論其九罪執政以頡雖
無德而才可用不報龍隠巖有頡名
周騤汝南人知桂州與轉運判官安定梁戴提刑隴右
李永德為七星之遊永德惟清次子家世在惟清本傳
譚掞字文初曲江人提舉廣西常平歴轉運副使曾徧
遊諸山最愛龍隠手自題石伏波有其两弟拱抃名又
有譚振或掞族也雉山遊者有劉暐亦其里人
曹輔字子方海陵人與蘇軾秦觀游為廣西提刑於玄
風洞有遇歐陽晦夫詩晦夫名闢桂州人自有傳
留怙字彦強西安人元符間與府帥黃忱同遊龍隠衢
志稱其廉遜歴事五朝僅至刑部郎戴安仁質夫亦衢
人提舉學事
章峴浦城人提點廣西刑獄龍隠伏波雉山皆有詩姑
蘇志稱其兄岷與峴及弟岵嶙皆以文詞清麗有名當
世
彭子民湘隂人為廣西察訪董必之屬官時蘇軾謫儋
州董媚時宰欲遣人害之彭顧泣曰人各有子孫董感
悟止令小使臣廹出官舍子民官至員外郎曾於南溪
諸山與陶逵諸人遊子民字彦修
劉蒙字資眀宜黃人提點廣西刑獄為人清潔不可干
以私所得補官先二弟而後二子在桂時與程節遊龍
隠巖鐫有名
胡宗回字醇夫用廕登第紹聖初以直龍圖閣知桂州
進寶文閣待制坐繫平民死降集賢殿修撰知随州名
在伏波山
徐常字彦和浦城人紹聖間提舉常平從知桂州胡宗
回遊龍隠
李宗儀字唐輔江夏人與從弟宗儒四世同居相友愛
好學獨行嘗為廣西提刑龍隠有宗儀與張覲關杞諸
人名
關杞字蔚宗會稽人熙寕間提舉常平先是有提刑余
藻與其同時人遊諸山凡所題名多杞與藻手筆
王祖道字若愚福州人以直龍圖閣知桂州蔡京開邊
祖道誘王江酋楊晟免等使納土張大其詞言嚮慕者
百三十峒五千九百家十餘萬口宜開建城邑制百蠻
以武臣為守置溪峒司主之詔以為懷遠軍且頒諸司
使至殿侍軍將告命使第補其首領置二砦為立學又
開置允格第州與張莊先後其事共要官賞
張莊者應天府人字正民為廣南西路轉運使希祖道
旨銳意拓邊尋代祖道以集賢殿知桂州自撰平允從
州城賽記歸功祖道論者以為虚美中書舍人字文粹
中言祖道及莊擅興師旅啟釁徼功妄言諸蠻效順納
欵得地當時柄臣攬為綏撫四夷之功奏賀行賞張皇
其事自昔欺君無大於此朝廷既追貶祖道莊責舒州
團練副使永州安置再貶連州其後有程鄰亦襲莊迹
而起
程鄰字欽之鄱陽人也父節紹聖間帥桂繕脩逍遥樓
更名曰湘南復於揭帝塘上建八桂堂皆李彦弼為之
記鄰代父政仗其才智欲招徠外夷以視廣土遂建築
隆兑之議論者以為得不償失大抵祖道及鄰皆以拓
地受上賞而朝廷受其蔽云祖道與莊及陳遘諸人遊
龍隠者二祖道被召與莊遊清秀者一龍隠有節小像
彦弼贊之曰玉立千仞陂注萬頃神抱天倪明韜内景
卷舒幄籌闔開蠻嶺聲纏斗南功篆金鼎又有崇寕間
奬諭𠡠書文多不載節字信叔有與米元章往来詩鄰
則無足稱者
陳遘字亨伯零陵人轉運判官從王祖道游龍隐遘在
真州曾收治花石綱擾漕河者風裁凛然後死于中山
之難陶逵與弟迥皆零陵人
米芾字元章其先㐮陽人建中靖國元年真州東園以
詩送教授推官李彦弼兼簡桂帥程節節亦有詩答之
彦弼將芾與節所答并鑱之龍隐巖伏波山鑱有芾小
像旁有芾與潘景純熙寕七年同遊名備考其年是時
芾僅十七八歲方信孺謂其尉臨桂来遊疑無是事史
與蔡天肇所為芾墓志但云尉浛光題名或好事者為
之信孺好竒力辨非一像有高宗贊乃芾曾孫秀實為
静江府支使所携至者景純嘉興人熙寕間曾知永州
李彦弼字端臣廬陵人才藻横放恒自擬李翰林白然
譔製特尚新竒亦其癖也在桂當程氏父子之間作湘
南樓八桂堂築兊州三記皆侈麗可觀又曾與曹邁遊
玄風洞有長句鐫之壁乃其子昂霄書大抵彦弼父子
皆喜效米芾書米亦有送彦弼教授桂林詩留桂最久
其官惟見稱權通判桂州軍疑或止此吉志僅載其科
名不及其為人必負才陵物不為鄉里所稱道者時從
事周刊記釋迦寺然才微遜李
謝勲字致遠建安人政和三年春與同時李温田永年
裴嶢楚執規楊書思遊雉山及疊綵之石門洞勲舉進
士而有軍功其破黃安俊親𢷬巢穴擒安俊斬之以功
轉右武大夫建寕志謂其膂力過人云
朱輅字國器郴人政和間曾與韓靖諸人遊龍隱
吳億字大年蘄春人灕山之水月洞及龍隱皆有億所
篆但自稱為谿園居士
沈起字興宗以天章閣待制知桂州先為轉運時與提
刑章峴遊隱山
劉彝字執中福州人直史館知桂州龍隱有彝與張覲
諸人題名桂自蕭注始建滅交之策其後起彝相繼欲
規以為功交因宼邊寢不可制事聞貶起團練使安置
郢州徙秀卒彝貶筠州團練副使安置随州又除名為
民編隸循州徙㐮州
洪彦昇字仲逵饒州樂平人嘗辟廣西經略府或稱其
材擢提舉常平御史中丞石公弼薦其提舉廣西學事
與譚掞及其鄉人程鄰以臘月遊龍隱
李昇之為轉運副使與譚振尚肅之黃鐸遊伏波有詩
乘月泛灕江明日以詩視章峴峴欣然為和宋史趙良
嗣傳言良嗣已竄柳州詔廣西轉運副使李昇之即所
至梟其首
張徵以監察御史亦臨斬童貫貫時竄吉陽軍徵于桂
聞貫未至乃往南雄誅之徵有龍隱巖詩
董必字子疆宣州南陵人時章惇與蔡卞將大誅流人
遣吕升卿往廣東必往廣西察訪哲宗既止不治然必
所至猶以慘刻按脅立威謀遣人渡海害蘇軾以其属
彭子民泣諫而止必與孫覧諸人一宴遊雉山
蔡懌字樂道膠州人宣和間知桂州伏波七星曾公龍隱
皆有所至之迹與之遊者提點刑獄尚用之仲明廉訪使
者張洵仁仲又有清源劉鎡逢時晉江吕汴子會祥符馮
元震亨之襄陵侯材晉卿蒼溪王蕃子宜張洵浚儀人
許彦先字覺之南雄始興人累官殿中丞遷廣南西路
轉運使熙寕六年與張覲諸人遊龍隱彦先自題名于
石其官稱但曰察訪廣西公事似以使至尚未為轉運
時也
林保字芘民鄞人两辟主管機宜文字時將士率俘平
民冒賞保覈正之全活為多家居十餘年安貧著書後
官至權吏部侍郎假本曹尚書以敷文閣待制奉祠伏
波山有保宣和庚子同三衢毛子嘉等所題名
灕山人曰老子有言治大國若烹小鮮嗟乎大國尚爾
况理小國者乎又云小國寡民使有什伯人之器而不
用使民重死而不遠徙雖有舟輿無所乘之雖有甲兵
無所用之信斯言也蓋莫若以簡静弘風教哉况桂全
部曾不當江河南北一大郡山童而不材水淺而無所
畜加以苗夷時肆毒螫不有長者護視之寬其徵發薄
其調斂苗非深入不輕議兵民胡以有樂生之心一反
此道騷然煩費欲求安富何日之有故曰民之難治以
其上之有為是以難治民之輕死以其求生之厚是以
輕死夫民輕死則難乎為上矣至謂佳兵不祥孰謂伯
陽而不達於治國哉漢文最稱明主曹平陽亦賢相國
略用之以臻清净之治宋因制法要在保民如傳中柳
開黥卒不應條收下御史獄胡宗回妄繫平民至死亦
罔不按以劾祖道諸人伸國威以恢王略何不可者宋
史力詆其非似皆不能坐進此道者也或曰子儒而談
老可乎曰吾桂小國也簡静者是使桂樂生之方也是
孔老之所同也不然何以敬簡臨民之言為然也
桂故卷四
