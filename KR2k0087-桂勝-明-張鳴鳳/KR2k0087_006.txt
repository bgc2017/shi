欽定四庫全書
桂故卷二明張鳴鳳撰
官名
夫為民師而命以民事昔謂之紀近廻覧前策莫有問
者以指名可知其職非若上古摹雲譔鳥象火紀水難
厝思也故問者不憚越國傳者自謂顓門即如周禮一
書總之所載不過六卿諸屬與其所受之事文古義深
劉歆雖獨識不能銳精至鄭賈觧行猶多遺闕孰謂官
名乃細故耶唐宋以降事不師古冗流猥衆官號不雅
毋假考古者皆知之顧志者往往不為别白如宋經略
安撫轉運提刑所在並設皆綱紀全部之上其外又有
常平諸官頗相頡頏故諸山題名迭為先後恐見者有
所不觧因並籍記亦以補志者之闕焉諸官首舉始安
令何名見前史自縣起示有先也
前漢
始安縣縣有令或長公卿表云縣令長掌治其縣萬戸
以上為令秩千石至六百石減萬戶為長秩五百石至
三百石皆有丞尉秩四百石至二百石是為長吏
後漢
始安侯國國有相百官志云每縣邑道大者署令一人
千石其次署長四百石小者署長三百石侯國之相秩
次亦如之
三國吳
始安郡其職名不見於志乃他郡或有之大抵倣漢所
置也
晉
始安郡職官志云郡皆置太守諸王國以内史掌太守
之任
宋
置始建國内史
齊
改始建為始安郡仍置守
梁
始置桂州刺史
陳
因梁之舊亦置刺史
隋
平陳後置總管府百官志云總管刺史加使持節唐
所置不常如都督府則稱桂州都督開耀間改稱管内
經略使後復置都防禦觀察招討處置等使大順三年
陞桂管經略使為静江軍節度使盖其季也乃常稱或
檢校尚書及中丞桂州刺史兼桂州防禦觀察等使而
已天寶元年改州為郡改刺史為太守至德一載復諸
州及官名州屬則有别駕長史司馬錄事參軍而節度
之屬又有副大使知節度使行軍司馬副使判官支使
掌書記推官廵官衙推官之類
五代楚
馬氏初稱桂管觀察使後以其弟賨為静江軍節度使
宋
知桂州率以諸館閣祕殿兼經略安撫司使紹興三年
為静江軍則稱知静江府提舉學事管内勸農使充廣
南西路兵馬都鈐轄經略安撫使兼提舉買馬不一自
桂及瓊並受節制戎機民事小則顓決大則奏請後併
黔南為一路所部益廣故稱帥府及寶祐改制置大使
兼轉運則又稱制閫矣其屬有幹當公事主管機宜文
字凖備將領凖備差使而通判於州郡為上佐云
轉運使副使判官各一人掌經度一路財賦歲行所部
檢察儲積凡吏蠧民瘼悉條以上及專舉刺官吏之事
其屬有主管文字幹辦官各一人文臣武臣凖備差遣
差使多寡無定數
提點刑獄公事掌察所部獄訟凡禁繫淹延不决盗竊
捕竄不獲皆劾以聞及舉刺官吏之事舊制參用武臣
熙寕初罷之六年置諸路提刑司撿法官紹聖初以提
刑兼管坑冶乾道八年以人言諸路經總制錢併委提
刑官督責後又以人言廣西所部州軍最多提刑或照
原降指揮分上下半年就鬱林州與静江府兩處置司
其屬有撿法官幹辦官
提舉常平司提舉學事顓攝不一後或罷第令兼攝
走馬承受舊隸經略安撫司歲一入奏有事則不時馳
驛上聞崇寕中始召不隸政和六年改稱廉訪使者與
經略安撫等夷矣靖康初罷之
縣置皆同两漢百官志令長而下惟有丞尉獨無主簿
列傳内始有署為主簿之文厥後因之乃注為定員在
尉上
梁陳以後有都督廣交越桂諸軍事或督湘衡武桂諸
軍又衡桂成合四州諸軍權出兼督又有遥領至宋遥
領益衆其行軍摠管所有長史司馬皆以行軍立號宋
又有體量安撫經制賊盗諸使及招安捉賊捉殺等名
皆以征南至而唐之桂管安南都護盖因交南有事間
一置之路分兵馬都監兵馬鈐轄管界廵檢等官皆戎
臣備邊盗者宋末又有都統制兼大使遣暫摠戍雖非
常設以有名諸山故附列之篇
灕山人曰余為官名見漢世之文辨物正辭義該事舉
由周而後文訖於此盖嘗學之研精史漢旁及黃圖雜
記諸書嘉所稱謂寕張局署吏間哉宫殿樓觀舘舍臺
亭被以一字咸極精雅論者美之謂炳焉與三代同風
信矣唐至中葉六典失守羣盗擅節鎮厮輿濫侯王使
名重沓幾至百字宋初稍懲又經元豐更定官制猶不
能澄汰故習至其後領兼紛紛而名號濁惡亦孔之甚
盖宋自景德慶歴四五十年間運鍾隆盛人亦太康國
體之堕廢吏治之苟且始不莊議後相曲徇不思更化
矯俗黨同妬異小人乘之遂煽黨禍其極也舉翠華而
汙黃沙豈可令熙豐首事者獨任其咎哉不獨談治講
學亦爾將亡之主請謚為理何理之遵安坐待盡文物
不振恒必由之觀桂勝諸所錄出自宋者何可掩也
桂故卷二
