欽定四庫全書
桂故卷五明張鳴鳳撰
先政下
宋自寶鼎没於金源翠華飛於浙水土宇既蹙干戈
是尋内則有戰士之奉外則有虜幣之徵視昔全盛
不能稍減加以盜訌其中潭衡而南半遭鈔掠曹成
且逼幾被蹂躪桂事亦孔棘矣不知當時羣公所以
安集本土捍禦外虞上之給國賦下之紓民力其策
安在况吾桂西南舉足夷境其人恒偵伺中國盛衰
以為叛服民或咨詈夷必陸梁一夫盗兵闔城旰食
寧得揆吉日休公事偕我同好稱彼兕觥方舟而泳
清川連騎而窺碧岫以行樂哉故觀司府之雍容則
知閭閻之暇豫厥後增樓櫓以與天翔浚池隍以絶
地脉財不告詘民不告病天下詾詾為元滅宋桂獨
守義效之以死不由羣公當俶擾之秋施綏輯之政
能致此乎惜無紀述令人繙書而重慨焉
周因字與道浦城人建炎間直徽猷閣知桂州先是因
任湖南轉運使上語及谿洞事對曰有邊事邊臣之福
無邊事朝廷之福時初得燕薊故語及之因在桂曾遊
屛風山與栖霞洞其名在屏風
李彌大字似舉吳縣人知静江府奏廣西邊防利害甚
悉上多采用之召為工部尚書廣西提刑韓璜劾其在
静江日斷盗引絞入斬坐貶兩秩曾易栖霞洞名曰仙
李其客尹穡為之銘文甚清警
尹穡者字少稷嘗侍其父于桂官廨故有仙李銘仙蹟
記皆在栖霞洞中龍隠亦有尹温叔所題字云子穡侍
遊温叔即其父也穡後官殿中侍御史歷遷諫議大夫
力主和議論者多非之
劉彦適字立道紹興初知静江府與陳兗董棻趙子巖
孫覿遊曾公巖是時孫覿自象州放歸道經於桂諸人
以其有時名樂與之遊兗字景淵子巖字少隠
董棻字令升父逌以博達聞於古書畫尤所精鑒今世
傳書䟦畫䟦皆逌所論著棻世其業著述亦廣有廣川
家學燕閒常談諸書棻與孫覿遊時為提點刑獄
張宗元字淵道方城人事在趙鼎傳鼎以檜惡徙居吉
陽軍三年門生故吏無通問者宗元和静江常遣兵校
渡海往視餽米醪者相繼七星山有題名所與同遊路
彬曾幾方滋劉昉皆聞人
路彬字質夫晉陽人為提刑時上章乞減廣右上供布
錢見桂人張仲宇所為盛事碑中
曾幾字吉甫贑人也紹興間兩為運判一遷副使治尚清
净不携土物人稱其廉贑志謂幾為文醇正雅健尤工詩
方滋字務德桐廬人其在静江于諸遷謫密為營護遂
物故者少移番禺亦謹事檜嘗製異香爉炬遺之檜聞
其善視流人謂有觀望意偶問所親以其人善對乃已
檜死坐罷隨值胡銓召還感滋舊恩延譽朝右滋因得
復職諸山有方洪字稚川亦桐廬人必滋弟也
劉昭字方明潮州人先侍父允在桂宦邸昉時尚幼不
及遊諸山最後從蜀還潮泊舟伏波山下聞復帥湖南
之命乃自題伏波山志其事潮志稱允其學該貫歴有
吏迹第不及在桂為何官
劉彦登字允升廬陵人紹興間通判静江府帥方滋雅
重之比滿装行滋為祖道又命僚幕申宴為别在坐十
有四人内程佑之字升夫自洛陽家此蓋二程之後其
人亦以學行為桂人所推重其名俱在北郭外望夫山
吕愿忠字叔恭知静江府諸山多有詩謟事檜以李光
胡銓為檜所怨兩人並貶在其部内愿忠欲搆害之以
快檜即奏光在貶所與胡銓詩賦倡和譏訕朝政乃移
光昌化軍他日又妄言秦城驛有王氣率桂衣冠為詩
頌檜且欲致推戴之意諸與遊者劉襄朱良弼葉仁陳
廷傑亦阿愿忠意至改中隠山為吕公云寶積山諸葛
亭下亦有巖曰吕公不知何吕也
汪應辰字聖錫信州玉山人通判静江府踰期不得代
乃㳂檄歸省其母史稱應辰剛方正直敢言不避曾一
遊龍隠給清秀巖僧劄曰判府狀元汪公應辰少年舉
進士第一同知樞密劉珙言於上曰汪應辰陳良翰張
栻學行才能臣所不及其為名流所稱引如此
張孝祥字安國歴陽人英悟絶人紹興中廷試主者首
薦檜子上親擢孝祥第一後積官集賢脩撰知静江聲
績日茂尤以文翰為當世所歆羡至不敢名但稱紫微
云以孝祥故紫微舍人
張維字仲欽延平人同時張孝祥有才名與維同官建
康獨器異維賦朝陽亭詩以贈之孝祥知静江維為提
刑兩人相得驩甚同遊山水多有題詠及維代孝祥知
静江孝祥因改水月洞為朝陽復贈以詩用申前期維
亦改玩珠為還珠以孟嘗比孝祥又題中隠為張公洞
以致戀别孝祥之意維開西湖潛洞與張公洞記皆其
里人曹摠書摠後以朝散郎知衢州維一字振綱見延
平志
范成大字至能吳郡人乾道間知静江首奏裁漕司行
鹽不便民者次禁部内勿得暴露遺骸仍籍記僧道舍
歴年寄棺無主者葬之遣官以祭其文曰維乾道九年
歲次癸已辛酉朔二十五日乙酉朝左奉郎充集英殿
脩撰知静江軍府事提舉學事兼管内勸農事充廣南
西路兵馬都鈐轄兼本路經略安撫使兼提舉買馬吳
縣開國男食邑三百戶賜紫金魚袋范成大謹遣左廸
功郎臨桂縣令陳舜韶左廸功郎司法參軍鄭鄖以清
酌庶羞之奠祭於新塜諸君之靈嗚乎聖人有言卜其
宅兆而安厝之則凡死無宅兆者不得其安可知也形
魄降於地骨歸復於土然後其魂氣無不之也故曰人
死曰鬼鬼者歸也不得其安不得其歸魂羈而無託天
下之至悲也桂林之俗或不葬所親寓其骨於浮屠而
顙莫此也與夫遠遊客死遺骸委骼狼籍散亂而弗收
者不知其幾也嗚乎若爾諸君生何罪於天而今乃至
於此也太守之來惻然動乎其心若已手之而棄也屬
吾同僚出公帑營燥剛實覺華之原鍾官之墟鬱然砥
然以為諸君之墓隧也舉凡無歸之骨而竁之域於前
列者有官君子也分封於兩旁者姓字不傳冥漠君之
𩔖也祭之雖非其親藏之雖非其里有以安而歸之何
異於其親與里也日吉辰良肴芬而酒旨魂兮即安無
南無北無東西也牛羊弗踐樵薪避焉詔於終古勿毁
勿夷也嗚乎哀哉成大帥桂可紀者非一以斯事史不
載故特著之
張栻字敬夫廣漢人家世學業具宋史中其知静江籍
諸州黠卒教以戰法又時檄諭溪峒酋豪弭怨睦鄰毋
相殺掠猺與諸夷無敢為梗已乃繕飾堯山虞山祠時
與賓佐臨眺山水其留題頗衆又有勸農詩二十四章
以多不能錄弟枃字定叟亦官帥幕龍隠有枃與其甥
甘奕同遊名
鄭丙字少融長樂人性勁特欲以直諫顯名於世又孝
宗在御喜納言得丙所奏請汰冗濫章制下亟行如丙
奏廷臣側目巳乃因事劘切上下不謂忤尋以駮陳龜
年女獄詞及阻韓子師援曾覿起廢兩事言者詆為賣
直上不聽召丙諭曰朕自喜給舍得人矣丙立朝風節
類此其官廣西范成大張栻樂與之遊名在西霞水月
洞宋史以其論道學事遂薄丙為人極力指斥然亦不
審於名實之辨矣
梁安世字次張括蒼人屏風巖有安世詩其自序云與
范成大同舉進士曾於彈丸巖賦乳牀賦曰吳中以水
為鄉嶺南以石為州厥惟桂林巖空穴幽玲瓏嵳峩磊
落雕鎪欲縻繩而篝火窘糧絶而道悠石有脉其何來
泉春夏而滲流積久而凝附贅垂疣或擊斯鐘或振斯
裘或蓮斯葩或筍斯抽或胡而龍或脊而牛或象之嗅
或黿之浮或麟其角或馬其騶或躍而魚或攀而猴或
粲金星或羅珍羞或肺而支或臂而瘤或釜之隆或囊
之投或溜而塍或疊而丘或鑿圭竇或層岑樓或賈犀
貝或農鋤耰或士冠纓或兵兜鍪或下上而相續或中
闕而未周稽本草之乳牀特精觕之不侔爾抑嘗以歲
而計之十萬年而盈寸度尋丈之積累歲合逾於千萬
肇開闢而距今邈春秋其幾換蠟屐之士倏來亟散訝
泉乳之能堅若朝菌之暮旦孰知頑礦天理密運自立
於岱能言於晉望夫而化殞星而鎮生公談妙而點頭
初平叱羊而爭進凡如劍如佩如紳如弁如拱而侍如
坐而盻既具人之形體蓋閱世而默見吾將灰心槁質
孱顔畔岸兀坐嵌巖之側觀融液之流轉自分及丈十
百而羡高低聯屬柱擎臺建小留侯濟北之遇玩蓬萊
六鼇之抃俾磨崖刻畫之子孫當語之以老人大父之
貴賤雖盖傾而輿穿戴一姓之奄甸儻謂瘴鄉之不可
久居夫豈知處夷險而其志不變者耶賦後有序曰淳
熙辛丑長至括蒼梁安世拉清江徐夢莘劉昌詩柯山
李秩嚴陵邵端程金華徐之茂宜春孟浩來遊因論乳
泉凝結書此刻之安世在桂與夢莘最友善
徐夢莘字商老清江人主管廣西轉運司文字常與鄉
人宦遊桂者十二人集湘南樓約共砥礪為詩見意且
鑱之彈丸巖夢莘曾從廣西安撫幹官朝廷直與東西
漕司於境上議塩法力執廣西官搬法為便時絀其說
不三年竟復如夢莘言夢莘喜著述為書甚多
孟浩字養直宜春人與徐夢莘同時在桂同修鄉里會
袁志稱其廉介為文有法度先是奉新有王從言辟桂
憲幕亦與其同時諸人遊龍隠題其字曰師孟奉新志
稱其廉退
詹儀之字體仁桐廬人襟度夷簡自轉運知静江在桂
甚久遇暇集僚屬造諸勝處故諸巖多所鐫名
陳疇其父昭嗣淳熙間通判静江時疇未冠侍昭嗣宦
邸親見昭嗣每從詹帥儀之遊及疇自知永州為廣西
南路轉運判官經水月洞覧儀之與昭嗣題名感傷追
記然零陵志亦載疇在官有善状
劉焞眉州人淳熙間帥桂有平反賊李接功曾見彈丸
巖前平疇廣野謂可騁眺因買以為圃繕亭造梁於其
間乘暇宴集提刑梁安世為之記
林光朝字謙之莆田人為廣西提點刑獄范成大復水
月洞銘其序中言與光朝議合乃復之光朝有集二十
卷陳宓序稱其森嚴奥美精深簡古上參經訓下視騷
詞劉克莊亦謂高處逼檀弓穀梁平處猶與韓並驅世
亦不以其言為過云
朱晞顏字子淵新安人紹熙間知静江府晞顔為人豪
爽自喜然最傾意於當世有文名者其赴桂經鄱陽留
訪洪邁在桂得石屏又以遺邁得邁石屏記乃自為䟦
鐫之龍隠又諸山多晞顔所題
劉穎字公實衢州人屏風山之遊以其字與諸人鐫之
壁穎於衢聲為力學
楊獬字正伯清江人名在栖霞洞臨江志稱其有學行
為其鄊後學所師法
蔡戡字定夫莆田人其帥静江與提刑廖瓌運判吳獵
遊隠山戡在府著有分野總論至今言分野者多述之
吳獵醴陵人字德夫張栻雅知獵以平南簿檄攝静江
教授劉焞代栻辟為本司凖備差遣其後擢轉運判官
及開府江陵有捍禦功方信孺以獵往為運判知其父
崧卿前判運多幹略因請撰崧卿祠碑刻之龍隠文多
磨滅故不載
方信孺字孚若莆田人其大節在宋史自道州擢為轉
運判官父崧卿先為運判甚有治聲桂人祠之及信孺
至大為增繕請吳獵記其事莆田柯夢得撰迎送神曲
其褒揚先漕如不及人以為篤孝他日於西山擇最勝
處創起館宇期欲奉母偕隠其下名所營曰碧桂山林
自為之銘其文今尚在山中又愛琴潭水石題以示志
曰吾何得此為菟裘之地乃灕山雲崖則親築軒於崖
之陽乘興獨往往則必留曾語守軒僧了真曰先祠在
永寧去此不遠庶幾神靈謂不肖孤在近或喜得暫依
也間屏騶從小休軒下伸紙濡毫有所撰述不移時草
具當其得意處望崖而嘆曰平生方提刑以好山水聞
孰信兹山寓筆研哉最後以提刑至故於桂諸山探賞
屐徧製文賦詩曾不停思然亦往往有宕逸之氣其興
學厲士宜州多紀之具龍谿書院圖與養士田記中
張自明字誠子江西建昌人治行在宜州甚著或有稱
其仙去者盖以自明雅好仙故爾桂諸山多自明所鑱
詩
鄒應龍字景初邵武泰寧人舉進士第一嘉定間知静
江龍隠有與客同遊名應龍後官至端明殿大學士知
樞密院事權參知政事卒贈少保諡文端其為人具宋
史本傳
柯夢得字東海蒲田人以善楚辭為其鄉名輩方信孺
所知曾從至桂信孺請其為撰先運判崧卿祠中迎送
神曲其祠曰思公不見兮我心愁𦕈八荒兮遠遊嚴祀
事兮歲修幾來下兮淹留勤恤祈天兮惠澤周如父母
兮子孫謀非公休我兮我何以休誰知公心兮不獨桂
人是憂衡杜兮荐羞桂醑兮芬浮臨饗兮誰酢酬胥樂
兮和氣流是感是慕兮無昭幽惠我桂人兮百千秋菲
荐畢陳兮歆斯鑒斯歌鼓方洽兮送歌繼之擁翠雲兮
祥風馳乘霧轂兮揚桂旗秀峙兮瑩澌可遊兮可嬉來
何從容兮去莫追悵望不及兮天一涯化灾沴兮景貺
綏願修爾兮祀事孔時其刻在今栖霞洞
夏鴻池州人嘗與弟鵬撰十三代史略後辟為團練推
官其題遊以字彦鴻鑱之屏風山
趙與懽字悅道勤人曾與翁子東諸人遊辰山後立朝
有清直名拜少𫝊卒贈少師追封奉化郡王諡清敏累
贈太師隠山有豊&KR0581;和李曾伯詩&KR0581;亦鄞人
管湛字定夫括蒼人為廣南西路提刑擢知静江亭隠
山曰卦德潛洞曰俟德其時提刑方信孺轉運判官陳
孔碩皆一時之良故湛每遊必與兩人俱
陳孔碩字膚仲長樂人為廣西轉運判官以時醫者惟
誦脉訣不知有脉經為覓善本刻之漕司
許子紹字季紹歴陽人也藻思輕雋有留題龍隠詩洪
氏隨筆中謂子紹監左藏庫時欲得太常丞時相抑不
用乃出為静江府通判
王卿月字清叔臨海人淳熙間以奉議郎直秘閣知静
江曾招徐夢莘諸人汎西湖列名潛洞
楊方字子直臨汀人以出按所部管湛等觴之白龍為
勒其語於巖石
趙崇模字履規丞相汝愚諸子也水月洞勒有德政碑
先是其兄崇憲知静江有美聲宋史賢之略不及崇模
大抵賢者之後克肖固自多也崇憲字履常
張金丹陽人為轉運使時喜與郡人滑懋遊懋鑱金所
為詩於龍隠金亦自紀與懋等名在水月
趙孟藡字君啓曾與陳鐸諸人遊中隠南安志載孟藡
知南安軍有惠愛
曾原一字子實贑之寧都人諸山鐫有與趙希囿輩同
遊年月原一慱學工詩從當世知名者結江湖吟社所
著有選詩衍義蒼山詩集
陳讜字正仲莆田人莆陽文獻傳云讜於羣籍無不該
貫賦詩屬文不為險語而雅有典則尤工書法其大字
遒勁處不减蔡君謨彈丸巖有讜詩與其所書題名宋史
吕祖泰傳中言殿中侍御史陳讜請杖黥祖泰如程松言
乃杖之百配欽州牢城讜亦附侂胄者
姚宋佐字輔之桂陽人郴志云郴人與劉愈諸人汎舟
西湖郴志謂宋佐有詩名然其性廉介雖兩仕而家仍
貧同遊有曾倫長沙人詹儀之帥桂從遊者郡文學陳
邕邕亦長沙人
崔與之字正子增城人事具宋史其為廣西提刑廵行
所部即荒徼大海傳車皆徧號為匆匆不及作諸山之
遊者及被旨奏事管湛餞於七星山至今刻在山中
李大異豫章人慶元間知静江曾以勸農之雉山從容
與僚佐宴語移時又嘉郡人劉晞居辰山有隠者之節
為題所居曰蟄巖因賦詩以寵之
胡槻字伯圓廬陵人先曾通判静江後以右文殿修撰
為府帥篤於雅故時劉晞久殁見其子孫愴然念之追
叙其往昔論交之誼書卷授之戒勿相忘仍錄與晞詩
晞子居顯刻之辰山槻於穿山書月巖及題名或云穿
山詩即槻作祖銓即上封事請誅檜者槻與弟榘官皆
至尚書
曾宏正臨江新淦人以直祕閣為轉運判官諸山多其
詩又以父忠節公三聘神道碑刻之龍隠後臨川羅愚
亦以其父點所得御書并其遺像於龍隠刻焉所不采
錄具龍隠山論中
李閎祖字守約為臨桂主簿辟古田縣令再辟廣西經
幹曾與方信孺遊伏波山
徐清叟字直翁嘉熙三年以朝奉郎集英殿修撰知静
江是年九日與提刑黃自明遊曾公巖自明會稽人字
明仲尋於淳祐初亦知静江先是龍溪顔頥仲於嘉熙
二年亦帥桂與長沙鍾震為龍隠諸巖之遊頥仲字景
正范應齡字旂叟豊城人歴仕以清直聞為廣西提刑
廬陵羅大經時在幕下親得其為人見大經所著書中
大經字景綸
鍾震字春伯長沙人與顔頥仲范應齡遊諸山震嘗刻
父將之登峨眉亭兩詞
董槐字庭植濠州定遠人官至右丞相兼樞密使事在
宋史龍隠巖有廸功郎監廣南西路經略安撫司犒賞
庫門生陳彌壽所為德政碑以磨滅不可讀故不錄彌
壽字仁父衡陽人
李如圭字寶之吉水人與臨江劉正之豫章黃銖宴集
龍隠正之字子正銖字公權如圭正之後皆有聞魏郡
王子羽時亦在坐
趙師恕字季仁端平初以朝請大夫直煥章閣知静江
勒詩穿山乃其去官與僚屬别者龍隠亦有郡人秦祥
發所為師恕碑羅大經曾從師恕遊栖霞洞賦詩師恕
閩之長樂人白龍洞曾宏正題名内有三山常挺挺亦
閩人後官至參知政事
李曾伯字長孺河内人淳祐九年知静江府兼經略安
撫使其後以湖南安撫使兼廣西制置使移司静江府
踰年以廣西經略司官屬改稱制置司官屬曾伯城築
關隘訓練民兵旁及峒丁申嚴防遏開慶元年進曾伯
觀文殿學士曾伯先後帥桂故諸山鐫題頗衆後坐元
兵從他間道經部内曾伯嬰城自守不能備禦罷去家
於嘉興然曾伯於宋末所在扞邊足稱勞臣矣或惜其
見忌於賈似道云
胡穎字叔獻湘潭人自廣東移節廣右與李曾伯先後
在鎮築浚城池其勞居多有提刑章時發所撰記在城
北寶華山文漫滅不可錄其圖尚在
楊允恭字謙仲長沙人為道州教授時胡穎移湖南允
恭上謁穎以其夜坐歴驗無鬼語允恭允恭對曰以為
無則無矣從而察之則是又疑其有也穎甚善其言允
恭在桂從李曾伯遊龍隱坐間有趙畣夫俞仲全州人
徐敏子黃岡人提刑淮西以貪削秩安置江州後起帥
桂復以劾罷久之給事中張鎮上言敏子肆殺黷貨流
毒桂府詔仍舊羈管敏子先以奉使至桂題名伏波山
呂師䕫宋末帥桂聞其叔父呂文煥以襄陽降元上章
待罪乞觧所任不許久之召赴闕謟賈似道即以師䕫
權刑部尚書都督府參贊軍事任中流調遣命下二日
即遣人詣蘄請降閩人朱禩孫亦嘗帥桂後擢荆湖宣
撫以江陵降元呂與朱並以其名題之山
朱廣用以建康都統制調戍桂刻其所得奬勑於華景
之壁其文曰勑廣用蠢彼㣵戎敢干王略肆猘狂之侵
軼乘邊塞以驛騷蹂躪蜀淮窺闖襄廣翹萌芽傲霜雹
自速天誅陳師旅如霆雷維揚我武頼閫臣之指授暨
守將之扞防張貔虎之威厲熊羆之士聯首尾而相應
一心力而有勲凱奏屢馳狡謀莫逞然焦穫尚為整居
之計幕南未聞遠遁之期欲底肅清正嚴備禦斥候望
烽燧不得臥將吏被甲胄不得休暴露郊原蒙犯矢石
屬此沍凝之候可勝勞苦之情霏雪來思深念采薇之戍
多寒附勉庶同挾纊之温夫推恩施惠則人忘其勞均
食同服則士奮其勇咨爾統戎重任體予當饋之懷勤
務撫循俾皆豫附各效摧鋒之力益堅敵愾之忠蕩滌
腥氛靖安疆場佇戰多之來上廸懋賞以報功故兹撫
諭想宜知悉汝比好否遣書指不多及廣用表謝亦以
其表附刻勑下李曾伯隱山之遊廣用及汪光皆豫焉
汪光亦兵帥龍隱又有總制出師軍馬䕫路馬副軍副
總管諸人之刻其名並剷去之豈以在戍主客相嫌不
用約束哉或殘忍不職為桂人積怨故也
灕山人曰南宋遊者名書諸山大略具是矣終之以兵
帥何夫治亂逓乘譬之糺纆兵盖士大夫所諱言者設
令邊圉檄飛山亭烽舉可遂不下堂皇以却之耶手握
籌策躬擐甲胄本非所習其驅之前列者又多市人望
風而潰亡足異也不得不駕言主兵脆弱借之他所及
客兵集而禍有不可勝言者遠則龐勛之廻戈近則昭
州之擁甲此非其覆轍乎諸衞將校世授爵秩高皇帝
任以禦侮為萬世之規豈獨行一時之賞哉一謂將門
出將不煩外索一謂生長彼中能其水土且山川險易
技擊長短皆習知之幼誦韜鈐於武學長試弧矢於監
司又懼宴安鴆毒抏精損力則有不得乘肩輿及挾牀
上馬之條列聖為此慮深遠矣顧久棄莫舉又何誠及
今修復故事明視令甲每當選用顓主武健不器之以
儒雅庶紈綺之態漸銷果毅之氣益奮行之數年主兵
自張猝有叵測母煩士大夫親驅市人而戰意者其道
或在兹乎盖兵無勇怯在將校所用爾不亟是圖至惡
客帥勒名相高吁一何見之晚也
桂故卷五
