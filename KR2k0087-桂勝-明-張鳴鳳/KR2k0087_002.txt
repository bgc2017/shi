欽定四庫全書
桂勝卷二
明張鳴鳳撰
七星山
渡江而東則有七星峯駢岫列高視近野羣山莫與
並然亦以有諸巖洞冷水出其東栖霞出其西又有
玄風彈丸爲栖霞左右掖南則龍隱雖小隔越諸峯
迴映連綴狀斗故曰七星彈丸溪水流經山前冷水
亦自有泉横貫其中以曾相國布梁水上故巖一名
曰曾公栖霞相傳名起自唐宋改爲仙李巖玄風則
隂飈從洞出坐者忘暑彈丸本以溪石圓轉名之而
其他煙堂霧室半出空中道絶不可攀窺者有七八
處若在地上列炬可入火光所及瑋怪觸目不可勝
數雖積乳所鍾巧踰雕畫孰爲此者造物人謀鬼謀
烏可效乎惜不遭班張左潘覩靈祕發盛藻賦之以
傳而徒得嵬瑣如宋以來載筆者能無慨哉非此又
無所錄龍隱特起故别之
栖霞唐祀玄元於此故名玄元栖霞洞傳聞洞前
有唐慶林觀又曰東觀
風土記云東觀在府郭三里隔長河其東南皆崇山
巨壑綠竹青松峒崆幽奇登臨險易不可名狀有石
門(闕)之狀而隘秉燭行五十步有洞穴坦平如
毬場可容千百人如此者八九所約略相似皆有清
泉渌水乳液葩漿怪石嵌空龍盤虎踞引燭緣涉竟
日而還終莫能際相傳云昔有人好泉石多束花果
裹糧深涉而行還計其所行巳及東河之下如聞棹
檝湍湍之聲在其上又山外高峯舊有亭臺近已摧
壞
虞衡志云栖霞洞在七星山七星山者七峯位置如
北斗又一小峯在旁曰輔星石洞在山半腹入石門
下行百餘級得平地可坐數十人旁有兩路其一西
行兩壁石液凝沍玉雪晶瑩頂高數十丈路闊亦三
四丈如行通衢中頓足曳杖鏗然有聲如鼓鐘聲蓋
洞之下又有洞焉半里遇大壑不可進一路北行俯
僂而入數步則寬廣兩旁十許丈鍾乳垂下纍纍凡
乳狀必因石脉而出不自頑石出也進里餘所見益
奇又行食頃則多岐遊者恐迷途不敢進云通九疑
山也
詩
唐從事盧順之於東觀席上贈張侍郎
渡江旌旆動魚龍令節開筵上碧峯翡翠巢低巖桂
小茱萸房濕露香濃白雲郊外無塵事黃菊筵中盡
醉容好是謝公高興處夕陽歸騎出疎松
張侍郎固和亂山青翠郡城東爽節憑高一望通
交友會時絲管合羽觴飛處笑言同金英耀彩晴雲
外玉樹凝霜暮雨中高詠巳勞潘岳思醉歡慙道自
車公
張(闕)遊東觀巖岫碧孱顔靈蹤若可攀樓臺烟靄
外松竹翠微間玉液寒深洞秋光秀遠山憑君指歸
路何處是人寰
宋孫覿十載汙脩門簪槖侍帝垣五雲深莫窺衆
星拱以繁一坐犢背書身落海上村山川發餘想鐘
鼓眩昔聞星圖煥斗極兩兩錯地文今夕復何夕乘
槎造天閽日月豈可挾參井定足捫誰能揭其柄爲
我酌瀛樽
吕愿忠郊原同按轡杖屨陟青冥山色混林樾溪
光照斗星(闕)峯高插戟兔徑曲穿庭(闕)一聲遠千
巖特地青
張孝祥登七星山賦呈提刑仲欽魁杓歴歴控雲
嵐地闊天虚萬象涵不與天公管喉舌猶堪嶽立鎮
湘南
張維次經略舍人韻列岫凌虚滃翠嵐龍泓澄澈
七星涵巖瞻好向西湖著飛去何妨自嶺南
張自明玉洞沉沉鎖碧虚月華曾伴日華居刀圭
影觸金丸彈蟬蛻形留錦鯉魚舊隱已荒三逕草仙
人忽授數行書丹霞自有栖真處十里風松可跨驢
羅大經從趙季仁遊洞作瑰竒恣搜討貝(以下原闕)
范成大碧虚亭銘并序唐鄭冠卿遇日華月華君
於栖霞之洞與之笛不能成聲傾壺酒飲之僅得滴
瀝獨記其贈詩二篇出門見二樵者問曰洞中樂乎
跬步亦失所在吳人范成大小築其處以識幽討按
詩卒章云不緣過去行方便那得今朝會碧虚即以
扁榜且銘之巖壁銘曰空洞維石中函碧虚誰歟知
津有翹負芻我來扣門兩翁在否雖不能笛能醉君
酒為君作亭表巖之扄名翁所命而我銘之
題名
河間俞獻可上谷燕肅趙郡李誥聖宋天禧二年秋
月中元同游
皇宋慶歷四年甲申九月二十三日辛巳廣南西路
提點刑獄尚書虞部郎中隴右李永德尚書職方員
外郎知桂州汝南周騤尚書都官員外郎新知永州
滎陽潘衢轉運判官太常博士安定梁戴
曹聖延李端臣躩雲磴摩星魁倚笻少憩於此丁酉
七夕前三日
經略安撫蔡懌樂道提點刑獄尚用之仲明廉訪使
者張洵仁仲宣和甲辰八月初八日同游
紹興六年丙辰歲上九日八桂龍躍并宛丘唐全同
判仙李記到此因而刻題
方城張淵道晉陽路質夫贛州曾吉甫桐廬方務德
潮陽劉方明紹興戊辰六月丁酉同登七星山
紹興丁丑正月已已府縣官屬汝隂張好禮定叔開
封李裔元傳之睢陽王處存子安洛陽楚偃師言長
沙吳延年永錫壽春魏美言季及温海戴子琦君美
清江揚獬正伯休務相從尋春於訾家洲訪程公巖
入栖霞洞憩於黃氏之園極一時觀遊之勝繼至者
二人開封賈戒之公戒柯山陳梁伯初
余素有山水癖游宦江浙逾二紀明峯繡川歴覽幾
盡飽聞八桂巖洞之竒恨未能一到得郡欝林因携
家謁清惠祠泛舟過龍隱食已由曾公巖入栖霞洞
(闕)窈窕數里不能極其涯既出相羊石扉宴坐終
日有野雲飄素練羣峯錯蒼璧超然頓忘俗慮信壺
中有天語非虚誕又疑飛空步霧乘風駕鶴而來想
仙島蓬宫不異此也隆興初元七月十七日三槐王
定甫之書會稽諸葛國瑞永嘉林騰逵偕行
乾道癸已重九吳人章潭邃道范成大至能携家同
登七星山遂遊栖霞水月諸洞
鄭少融趙養民李正之范至能遊壺天觀還會碧虚
淳熙元年
范至能赴成都率祝元將王中顯游子明林行輔周
直夫諸國叔時酌别碧虚淳熙乙未二月八日
增城崔公正子被旨奏事以癸酉上春下澣舟行先
一日括蒼管定夫濟陽李誠之會飲於湘南樓已而
遊屏風彈子巖栖霞洞泛舟龍隱歸集於翛然亭時
積雨新霽風月較美清流碧巘隨處莫不呈獻特爲
公妍黃童白叟夾道相與咨嗟深惜公去蓋公持憲
甫朞年而行部之日居半未嘗足歴巖洞及兹召行
肯爲一日留酒行加嘆曰天下巖壑稱誦此地誠亦
希有人生臭味投合此會良未易得景物與人情覺
相愛戀此意尤難忘其爲我鑱此語於巖石他日以
墨刻寄似亦足以慰所思云故書
莆田方信孺(闕)嘉會七星山嘉定(闕)陽月來
呂偉信留桂林五月凡山水之勝無不登覽於其行
也蔡顔仲具酒率韓弼時蔣商澤同遊以别之隂風
凄凉倍有離羣之念癸卯九月二十日
淳祐辛丑六月二十一日昭武謝逵叔達金華劉泳
清叔臨川羅愚季能遊
江右蕭澥曹朋年周復明曾遊
萬必達淳熙改元仲秋九日獨步壺天觀回憩碧虚
伏讀鄭君事蹟長嘆二真景昔時之集今獨何異於
愚也敬書
洞有李彌大仙李巖三大字
洞門上有方信孺遊四大篆字又有小書嘉定甲戌
七月既刻於栖霞洞
玄風洞
虞衡志云洞去栖霞旁數百步風自洞中出寒如冰
雪
詩
宋曹輔同歐陽晦夫邂逅遊風洞一水羣峯翠若
堆洞天終日鼓風雷每懷絶境超然處却與幽人偶
爾來
李彦弼與曹聖延遊風洞及七星觀長句文英子
建聲華炟少陵嘗詠波瀾闊遐流亹亹鍾宜春觀君
紫芝真秀拔華山騄耳汗血孫奚取王良手芻秣駸
駸淩厲追遺風胡爲頓纓馳駱越誰嗟長庚有老裔
壮齡直欲排紫闥初從附鳳矯飛翔晚乃射虎躭疎
豁強顔方喜安斗筲稟分何能塊圭撮胷中琳琅茀
埃壒自恧鉛鋒乏一割時過西鄰蘄發藥霤引玉泉
澆膝渴新商執矩蚤威令甘霔騰虚摧虐魃約君飄
鳬泛滄漪背負青天(闕)天閼風來空穴襲髮毛刷腋
凉颷振絺葛泠然便擬列子遊不待别起青蘋末徐
躋七星跐山椒杓魁&KR1626;&KR1700;状旋斡近君白雪熱何有
高談一激錐囊脫扳肩作者古蹊徑餘事篇章隨擊
鉢盤跌不減二華君妙閱枯棋戰挑捾光騶摇縱莫
可留四序翩翩幾箭筈頃看金柳流鸎鳴俄聽玉露
叢蟬聒清輝默韻無絃琴烏用檀槽揮一抹我方騷
愁愁到骨潜睨蠧蟫眉目繓徒操詩窮擁鼻吟(闕)或
酒酣將月喝生平剛腸久巳屈賴爾匹夫難志奪故
交紛紜翺赤霄大鈞播物昭窮達德尊一代元坎坷
儒腐百年決麤糲南溟垂翅雲翼收北窗點卧霜鬚
捋病馬猶期春草長涸魚終需江水活君行趨覲長
安日軼興横秋疇可遏公卿傾風定援手鴻造機緘
由一撥江湖要作迥相忘靜言可笑相濡沫
趙䕫青嶂横開高幾重巉巖直上半天中虚明洞
口千年久澄澈流來一溜通海蚌張頥方吸月雲龍
奮跡遂乘風隼旗出有隨軒雨指日秋成賀歲豐
張孝祥山入烏蠻連越巂天開斗野對珠宫應憐
桂海長炎熱乞與清涼萬竅風
文
宋柳開銘并序出桂城東抵慶林觀背山下有洞
出風淳化元年開知州事往避秋暑因刻銘於洞銘
曰桂東叢峯洞穴空通凄肌森襟沒骨浸心瑩雪若
潔凝冰若冽暑宇如燠周陬流毒其何如斯爲能去
之嶺山峩峩嶺水湯湯亘古綿今氣炎土荒物爽爾
情候乖朔節夏雨多涼秋旱多熱春裘冬扇朝順夕
變反側無恒夭癘相仍我來洞中百慮時窮翛然自
釋忘歸終日勒銘巖石用紀罔極
題名
程節信叔張景温敦直董遵守道許端臣中甫元符
三年五月十九日遊
政和壬辰季秋丙子經略安撫使王先之邀轉運副
使陳道夫提點刑獄唐夢傅提舉學事陳質夫提舉
常平陳從道走馬承受陳明遠轉運判官唐晉德蚤
集東禪寺飯於安樂堂煎茶少憩遂過風洞
宜春曹邁聖延廬陵李彦弼端臣凌商衢絶湍桴挾
隨車之霶潤探空穴之薄膚於是匕雲子甌酪奴討
文囿之菁英研道樞之虚無恍契夫禦寇之泠然歘
翺乎寥陽之清都政和七載丁酉七月上澣日李昂
霄奉命書
來風亭落成少隱置酒會者幾人立道景淵令升汝
弼仲益紹興甲寅七月十一日
彈丸山宋人名其巖曰彈子今曰(闕)
水經云灕水又南合彈丸溪水出於彈丸山
詩
朱睎顔傷弓枉木謾猜嫌巖石稜稜彈樣圓鵰鶚
横空秋凜凜鳬鷗渡水晚翩翩私心灰冷慵思繳蹇
步塵勞不受鞭挾彈張弓付年少歸歟趁取菊花天
宋陳讜地迥山奇怪神仙喜穴居百雲剜洞巧五
石補天餘商野幽人夢周南太史書心乎愛丘壑勝
槩一躊躇
徐夢莘與鄕人宴集巖中作吾儕生江南遠近且
隣鄕一官皆爲貧餬口走四方遇合良獨難動如參
與商誰知自有時朋盍聚炎荒外臺參計畫幕府佐
紀綱出宰得壯縣司教涖郡庠曹掾勝三語簿領真
仇香不止似(以下原闕)
江西鄉人同仕於廣右者十有二李蹊成叔郭有憑
充誠潘修文叔李石韞玉徐夢莘商老王璪季文張
坦明仲蔡詵子羽陳公璟師宋魏沐熏父王思詠詠
之孟浩養直淳熙重光赤奮若仲秋中澣講鄉會於
湘南樓過彈子巖題石
淳熙九年歲在壬寅暮秋初吉七閩熊飛景瞻以憲
事行部至桂林與鄉人宦游者李謩東暉李橺伯廣
王葵欽之陳閱周卿上官駿子聲鄧夏卿仲華吳三
錫寵卿吳榮漢老楊延季洪卿陳璧廷珪鄭霆希聲
潘元震子聲陳光祖昭遠吳孝友次張趙沖虚中莊
漢輔季良蔣孟震震卿朱木仁叔陳譍定夫會於諸
洞以賡庚子之盟與者濮陽馬演季長青社鎦良弼
傅鳳臨川蔡詵子羽
桐廬詹體仁三山林悳隅遊龍隱曾公栖霞彈子諸
巖洞天霽氣和徜徉終日第憲車行部不得同此樂
也淳熙乙已正月中澣
莆陽陳讜正仲自三城辟守懷澤就銓計臺仲子璉
侍行臺府賓佐移尊水東盤薄松關歴覽曾公栖霞
彈子諸巖洞同游者十二人北嶽王宗孟景醇泉山
趙庚叔初林子蒙亨仲廣平李正夫頥老廬陵董世
儀子羽建安鄭繼勲少周劉襃伯寵臨川楊汝明仲
藻西安徐詡叔虞金華宋甡茂叔新安朱權聖與長
沙李魯玉伯温時連雨曶霽寒氣亦歛景物呈露極
驩乃歸慶元改元冬十一月二十有六日
開禧改元季冬中澣東都趙善惎作肅領兒曹汝洌
汝瀧汝淏汝渲來遊婿昭武謝寧孫鄧友直外孫謝
澬鄧筠侍行後一年清明前(以下原闕)
曾布和從事區區厭獨賢尋幽深入翠微間旋開
榛莽東郊路偶得神仙舊隱山都嶠三天臨瘴水靈
巖十里接溪蠻何如咫尺隣風穴杖屨時時一往還
苖時中紅旆尋幽東郭旁泉巖新得冠殊方一川
氣象天開作萬古荆榛地蔽藏崖穴乍驚堂室闢榜
名知與日星長異時人指溪橋水思愛還同召伯棠
劉宗傑謝公高興在東山尋得仙巖郡邑邊萬朵
連峯凝碧乳一溪鳴玉逗寒泉由來物外無塵景須
信壺中有洞天嶺服已安襃詔近莫將歸夢更留連
彭次雲目擊烟霞晝卷舒披榛敲石得蓬壺洞天
日月千年久人世塵埃一點無靈藥難尋雲縹緲落
花不見水縈紆使君鳳閣翺翔近謾與東山作畫圖
齊諶天作地藏知幾年公來因得茂林間誰言物
外真仙境秪接人居近郭山石乳望中蒼玉墜泉源
深處卧龍閒行看再爲蒼生起乘興從容重返還
劉誼尋得新巖冠一州使君從此作遨頭千年草
莽埋幽致今日衣冠成勝遊洞穴已能驚俗眼神仙
須合隱浮丘主人將爲商霖起還許微官卜築不
楊損賦呈經略龍圖曾公陽巖高敞納晨曦鶴駕
雲軿或可期神物雕鐫元入妙人工開闢更增奇須
知水石清涼處絶勝塵沙熱惱時紅旆碧幢勞小駐
多慙主客濫追隨
尚用之和當暑都忘畏赫曦遊觀邂逅得心期咸
其自爾從天造賁以人爲特地奇風露乍涼秋至後
林巒散影月明時朱轓好事留佳客大醉高人許鎮
隨
孫覿羣峰倚天立萬馬屹不動風欹紫玉珂雨暗
青絲鞚相君千里目渺渺孤鴻送披雲覷天功鑿翠
出巖洞中空貫長虹側立蔀天甕宛宛卧石梁欲起
特地控玉棺巳上天甘棠有餘誦獨餘澗底泉時與
幽人共
李彦弼嵌竇栖霞&KR1626;&KR1700;轉杓左驂鸞翼右耳鳳簫
爽排酷烈境邈氛囂靜者多妙於焉消摇
張金欲訪真仙小有天路窮崖絶俯靈泉相君聊
試濟川手翳鳳驂鸞盡有緣
文
宋劉誼記元豐元年冬交人入貢上方擇人處置
事乃詔曾公自廣州移帥桂府二年南方無事民和
歲豐公以其餘暇訪尋桂之山水奇勝處一日率郡
僚遊所謂風洞者縱步而東行得一巖於榛莽間巖
之前有石爲之門屈曲而入則流水横其中碧乳垂
其上周環而視其狀如雕鐫刻鏤殆出於鬼工而不
𩔖於融結者也公於是拂石求前人之跡則未嘗至
者焉乃搆長橋跨中流而渡以爲遊觀宴休之處且
與衆共樂之自是州人士女大夫四方之人無日而
不來其巖遂爲桂林絶觀夫桂之洞穴最多南而白
龍北有石門迴穴據其東隱山在其西皆唐名流之
所嘗遊也觀其咏歌序刻莫不極道其勝槩而嘆前
人之所遺者斯巖之景亦冠絶矣而乃獨遺之是真
可歎也已豈當時忽於尋訪而不見耶將唐人所謂
天作而地設之必得於子之多顯耶余生長東吳號
爲山水窟中如天台雁蕩最爲奇觀然未有過此者
也邦人樂公之德政而願以曾公名其巖以比甘棠
之思余故爲書之且以告後人收入爲圖經盛事云
公名布字子宣其年九月二十六日管勾本路常平
前江山縣丞劉誼記
題名
元豐三年十二月初五日權本路轉運使朝散大夫
直集賢院陳倩君美權荆湖南路轉運使朝奉郎直
集賢院朱初平仲隱權發遣提舉本路常平等事光
禄寺丞劉誼父同遊
盧約潜禮胡田耕道劉川子至胡義茂修方樓禹隣
元弼葉世隆振鄉閻淳質夫傅諒友冲益方元哲允
迪紹聖乙亥初偕遊
朝請大夫直龍圖閣知桂州兼安撫經略胡宗回醇
夫朝奉大夫轉運副使程節信叔朝奉郎提點刑獄
曹輔子方朝請郎轉運判官程遵彦之邵承議郎提
舉常平徐常彦和紹聖乙亥季冬甲辰同遊
轉運判官周元吉寵遷近部副使唐夢傅餞别遊此
提舉學事戴質夫提舉常平陳從道預焉大觀四年
六月十八日權知州事張莊正民題時自妙樂來從
風洞轉魁龍隱江歸
先之道夫夢傅質夫從道明遠進德政和壬辰歲季
秋丙子日自風洞來遊曾公巖清坐良久遂過龍隱
經略安撫蔡懌樂道提點刑獄尚用之仲明廉訪使
者張洵仁仲宣和甲辰八月初八日同游
湘隂彭子民彦修建安劉川子至西安留怙彦強洛
陽席貢叔獻同遊曾公巖元符戊寅九月二十五日
庚午題
經略安撫劉彦適轉運副使陳兖提點刑獄董棻轉
運判官趙子巖富陽故侯孫覿紹興四年七月十二
日同遊
番陽汪恪義安劉文桐廬方洪紹興戊辰六月二十
有八日同遊
方城張淵道晉陽路質夫贛州曾吉甫桐廬方務德
潮陽劉方明同遊曾公巖紹興戊辰六月丁酉
唐逢堯趙周材劉時舉方稚川王公休汪聖錫紹興
辛未二月二日同遊
淳熙五年廣漢張栻敬夫時以閏六月朔旦北歸湖
湘前三日與長安周椿伯壽來遊水東諸巖以致其
欲去之意賓客相追尋於山間者陽武万俟立中不
倚建安黃德琬廷瑞八桂張仲宇德儀蔣礪良弼唐
弼公佐李化南夫延平張士佺子真邯鄲劉乘晉伯
長沙李揆起宗吳獵德夫宜春李逢源造道東萊吕
修年永叔
淳熙辛丑立秋後一日括蒼梁次張拉清江徐商老
浚儀邢之美延平張子真柯山李伯寅來遊當暑而
寒劇飲不醉
蔣子明王千秋謝長卿紹熙二年六月晦日來遊
鄭子壽倅清湘總檄過八桂妷山别行以嘉定已已
之朔旦偕前邵陽令三山江信之來遊
潮陽鍾大鳴赴廣東運司進士試莆田方信孺約同
訪堯山歸路過曾程二巖酌别於龍隱來日遂行玉
笥山道士胡佺平偕至嘉定八年六月晦
嘉熙已亥重九日帥守建安徐清叟直翁繡使稽山
黃自明明仲同遊
癸丑十月十七日丘仁叟譚雄飛裴夢貺同遊
高陽許慶元善弘農楊禹圭君寶辛已歲季春念九
日同遊男許珪侍行謹題
華隂楊損益老來自都城觀桂林山水奇秀歎未嘗
見江都尚安國長卿於是拉金華姚弸中文發寵弟
充國翁卿定國曼卿宅相楊俊彦周輔相與徧遊巖
洞登超然過八桂升雉山探風穴入栖霞捫七星濯
纓於伏波烹茶於靈隱酌酒曾公巖中泛舟妙樂堂
下自戊申至庚戌凡三日而後歴覧物外勝遊一叚
佳事也宣和七年歲次乙已夏六月初十日書
灕山人曰桂諸近山七星爲冠栖霞窅邃與人世隔
故唐人比之仙庭如所云日月兩華君世寧有之哉
猶燕秦方士談海中三神山者卒莫至其下雖涉夸
誕然是山之勝不可誣也故尹穡仙蹟記輒剟去之
其銘特以清警存李文光楊眉孫真聖殿全真觀記
於攅峯列壑不少光贊反爲羽流張其土木何以觀
焉圖經故傳是山慶林觀以有瑞石告唐長世之符
至遣李衛國靖就視之事有無不足辨而衛國爲大
使安撫嶺外唐書紀之明甚頃循彈丸溪行見溪旁
石壁刻有唐桂州都總管使李衛國公廟天福二年
加封靈顯王字心儀其廟當在是地祠未經桂之伏
波與祠衛國不更有顯據哉厥壁嶕嶢上出白雲下
鏡清溪留眺良久目眴意迷憶往期友人故中尉經
盍挈卧具壁下冀覩竟日霞洞函其奇彈壁挺其秀
足令千山望風自失其惟七星乎
龍隱山
七星迴映並薄青旻惟龍隱分道宅南自表宜以巖
名建山之號云或曰龍影以龍去影存游者刺舟轉
碕入竇見其上石裂長數丈作鱗甲形登岸緣麓則
有大巖如排高門坐堂皇可以廣宴或題曰龍騰謂
龍已絶地上飛(闕)右亦有巖曰月牙狀月之初乃
騰隱兩巖列坐則丹曜減熖引舟則玄壑生凉用消
夏爲快不似諸空洞來風或中人也騰巖又有滴玉
泉泉從山椒點點墮石穴琤然作清響宋人來游酌
石溜試新茗即此中故有釋迦寺環翠驂鸞兩閣又
有兩華堂或曰驂鸞乃宋范公成大亭或仍閣之名
范又有驂鸞記記自吳入桂道里所歴亭廢續建後
更名曰怡雲即故亭地宋游最盛鐫題之衆至環兩
巖使壁無完石他巖未之有也
虞衡志云龍隱巖在七星山脚沒江水中泛舟至石
壁下有大洞門高可百丈鼓櫂而入仰觀洞頂有龍
跡夭矯若印泥然其長竟洞舟行僅一箭許有洞門
可出巖在洞側山半有小寺即巖爲佛堂不復屋焉
詩
宋李師中過江緣磴尋溪根隱然絶壁天開門傳
云此處有龍隱隂巖凛凛猶疑存風雲巳與時變合
苔蘚尚蝕初潜痕嗟予出處不自重遇事輕發難爲
神
又有序師中嘉祐三年九月受命來嶺外七年十
一月得請知濟州感恩顧已喜不自勝留詩四章以
志歲月今錄其後二首
乞得衰身出瘴烟一麾仍許視于蕃家園在望松楸
近自問如何報上恩
出岫白雲猶繚繞離羣飛鳥尚鳴悲四年人去豈無
恨况是梅花滿樹時
張田龍隱晦其時莫考龍驤挐攫跡堪驚孔明久
卧養全德老子忽飛歸太清溪上一天常氣勝洞中
六月自寒生至神不得無情處甘澤年年灑百城
治平四年六月題後四十七年政和甲午三月孫
修武郎光祖重書上石
轉運使太常少卿章峴吏局區區得暇難倚崖高
閣暫登攀羣峯半出重林外小艇横浮一水間霜葉
信風隨鳥逝晚雲沉石伴僧閒夕陽欲下猶迴戀更
鼓清琴數弄還
又丁未上巳重遊溪干艤棹訪巖扉危磴攀緣不
欲歸垂乳滴聲當佛座宿雲留潤在僧衣聊開禊席
臨流水閒擲文竿到落暉旅宦天涯甘寂寞送春無
意惜芳菲
又留題龍隱巖碧崖石室俯清漣蟠蟄靈虬不記
年委蛻去爲天下雨抱珠歸作洞中眠照開霧脚澄
溪月滴破雲根暗穴泉負郭勝遊雖信美桑間留愛
我無緣
熙寧戊申仲秋二十六日刻於崖壁男凝書
張澂桂嶺摩天灕波經地兩磅礴盡石之變窮神
之祕禹所鑿故其高者峭拔排空礪矛槊而其下者
宏曠洞達侔觀閣瞻彼龍巖穹窿巃嵸跨寥廓發地
百尺蜿蜒躨跜勢拏攫騎風乘雲去爲膏澤起焦涸
或爲至人老子孔明世程彠結融肖像綵介朱鬛宛
如昨風醒雨澁森然向人恐遂躍豢龍不官孔甲劉
累失其學亦復舞湫號蚓生物困陵轢我昔笠澤覽
觀湖海天一握正見神物下飲濤波釃瀺灂蒼鱗修
尾其大環臂烟霧薄須臾上征疾雷迅雨間飛雹自
喜壯觀光絶後前邈霄堮豈知白首炎陬水石窮脉
絡雄姿偉態摩挲沈歎窘揚㩁潭湫涵澹尚其來游
醉牷犦山空月寒風露凄然誰與樂却視陳迹感欷
陵谷眙以愕我作銘詩贅牙嚄唶嫓灝噩琢之嵌巖
日月齊光萬古託
許子紹留題龍隱巖矯首初來北斗峯直穿山腹
作玲瓏石間蛻骨痕猶在淵底藏珠水更通霖雨幾
年巖野去卧龍何處草廬空眼中要識真英物寫跡
無勞想下風淳熙改元重九男升之侍
朱睎顔詩四首錄其二
遊壺天觀泛舟過龍隱洞小酌至月上乃歸
浪道湘南是瘴鄉玉壺銀闕四時凉卧龍不起葭灰
動愛日空驚繡縷長浮蟻且同佳節醉探梅不作少
年狂暮歸慙愧山頭月照我駸駸兩髩霜
又暇日過龍隱山有以千葉白梅獻者輒成鄙句
素豔重重疊雪輕先春不怕雪霜凝人言五嶺地皆
熱誰折一枝寒欲冰似笑疎花太孤瘦故教密葉擁
千層湘南别有新春樣拚醉花前喚不應同時胡
寺丞劉教授和梅詩以不及朱故不錄
張金何年此地蟄飛龍石壁蜿蜒尚有蹤爲報龍
公莫貪睡郡人于爾卜豐凶
張叔信後有小序幾年鱗甲蟄清淵一旦飛騰石
自穿遺跡漫存離舊隱定應銜雨去朝天
又洞口巖高著數椽湫靈聽法護金仙騰身一躍
天池後雲霧于今尚滃然
番陽銀峯張叔信慶元戊午季春上澣偶因暇日携
家尋勝巖洞固多而此尤絶豈非神剜地設者耶聊
書二絶以紀其異同遊鄉儁余儼季莊汪邁養浩
方信孺春波飽微綠斗柄函空明方舟貫巖腹鵝
鸛相酬鳴仰窺穹窿頂宛轉百怪呈僅餘鱗甲碎不
見頭角獰下闖清泠淵演迤萬頃澄但同魚鳥參勿
遣蛟龍驚抉苔撫奇篆倚棹看題名三將標殊勲自
與山不傾誰歟贅小築政恐山靈嗔南洞更幽絶仙
佛依崢嶸太虛可爲室豈復資欒楹乳泉助茗椀中
有冰雪清何湏驂鸞去此即白玉京鼎來不速客抱
琴忽逢迎愛此無絃曲崖溜同一聲爲君洗塵耳喚
我詩魂醒秪愁白衣到好句無繇成
又石門元不鎖巖屋本無基九夏花猶在千年樹
倒垂僧閒方定起客到每歸遲甚欲眠蓬葉沿崖續
斷碑
又曾榜武夷九曲何如桂嶺七星水石小容螭(闕)
烟雲長帶龍腥
又愛山那惜走千回生怕前驅後騎催石上參差
鱗甲動眼中在處畫圖開驂鸞未辦乘風去浮鷁何
妨載雨來人事百年俱變滅秪應題字不塵埃
雨脚初收魚尾霞滿溪流水半溪花尋源曾識武陵
洞泛宅如浮苕水家但得嵌空元有路何如峭絶不
容車道人辛苦經雲水成塔從來是劫沙
無名氏翠壁凌雲聳禪扉向水開巖高隱靈跡地
勝隔囂埃瀑影簷前落江聲檻外來斜陽無限景歸
意幾徘徊
又絶頂敞靈洞危空寶榻開層軒飛瀑布幽徑出
氛埃炎暑先秋去嵐光向晚來忘機聊一息鷗鳥共
徘徊
又七言絶句一首亂峯凝碧闘巑岏曾有神龍此
蟄蟠靈物巳興甘澤去高巖依舊插雲端
題名
尚書外郎熊同文侍禁閣門祗候王貞白殿中侍御
史俞獻可大中祥符五年九月九日同來獻可書
廣南西路體量安撫使副余靖安道漕副熊文友經
略安撫蕭固幹臣轉運使宋咸貫之兵馬鈐轄柳涉
公濟提點刑獄李師中誠之馬仲方子正通判黃照
晦甫是日遊風洞栖霞洞遂遊此嘉祐五年十月晦
大宋治平元年仲冬二十七日同轉運判官孔延之
長源前安撫司勾當公事姚原道彦聖新知龔州丁
錞帶聲自壽寧院抵慶林觀少休風洞上登栖霞洞
却下漾檝泊龍隱巖行觴嘯詠日薄西渡提點刑獄
余藻質夫因書遊覽之勝刻於崖石
經臣張覲執中劉彛志康傅燮熙寧甲寅六月八日
同尋回穴山飯於是巖酌石乳之溜試(闕)源新芽香
色相得皆絶歎賞數四遂同舟以遊風洞
權發遣轉運使尚書屯田郎中直集賢院張頡副使
殿中丞苖時中提點刑獄大常博士劉宗傑管勾常
平前江山丞劉誼元豐元年八月二十四日遊龍巖
起居舍人龍圖閣待制知桂州兼廣西經略安撫使
曾布權發遣轉運使尚書度支郎中直集賢院陳倩
權副使殿中丞苖時中權發遣提點刑獄太常博士
劉宗傑權發遣提舉常平秘書丞齊諶管勾常平前
江山縣丞劉誼元豐二年二月十日遊迴穴
南豐曾布已未上巳盡室經日歴覽東觀巖(以下原闕)
壽之赴官合浦道出桂林遊龍隱巖伏覩先君經略
龍圖留題不勝悲戚元符二年九月旦日第三男供
備庫副使新差廣南西路兵馬都監兼知廉州軍州
事張壽之謹記
新定許端卿中甫雅有巖洞之好被召歸刑曹鄱陽
程節信叔歴陽張景温敦直全魏董遵守道酌别於
此而中甫眷眷有惜去之意元符庚辰五月十九日
題
鄱陽程節曲江譚掞臨川劉蒙全魏董遵廬陵曾正
建中靖國元年寒食日同遊
天下洞𩔖多幽隂或遠水清韻不足龍隱巖高而明
虚而有容復臨深溪大槩似碧落洞(以下原闕)
唐逢堯趙周材汪聖錫劉時舉王公休方稚川紹興
辛未六月二日同遊
後五十一年紹興丙子十月初五日轉運判官王孝
先來遊恭覩先公經略尚書舊誌驚歲月之逝想風
木之悲揮涕而書謹勒諸石
開封蔣公被旨廣西幹事因遊諸洞至此少憩建武劉
文舉偕行改元隆興季秋初七日命侄存思書於石
七閩孫師聖黃壽之江清卿脩卿陳啓宗黃升卿張
子真子斐王公左謝少魏乾道丁亥六月上休自七
星聯鑣過程公巖小集龍隱泛舟由朝陽以歸師聖
子德卿壽之子希吕侍行
金華朱紱永嘉周去非直夫豫章簡世傑伯俊西洛
王子煜晦叔廣漢張枃定叟定叟之甥甘奕可大來
遊壬辰三月晦
淳熙十三年冬十月已亥桐廬詹儀之開封王寅祖
姑蘇孫詔遠職事之餘來遊龍隱是日大風重裘不
煖俯仰久之至骨爲聳
淳熙巳酉中元日李景淳徐體仁劉益仁來遊龍隱
巖樂水石之勝徜徉久之
桂林巖洞龍隱其最也下有潭泓澄縈紆貫於巖腹
世傳昔有龍蟠伏其間因以名焉公餘同廬陵曾天
若婺女吕祖平新淦董世儀建安劉源來遊得二十
八字紹熙改元十月吉日新安朱睎顔
慶元戊午正月八日集松關之翛然亭既而拏扁舟
延緣過龍隱爲水石更酌及暮登新橋以歸董世儀
子羽王琨德貢熊思遜謙甫吕大信不約曾三畏無
過武居仁榮叔王琳子休饒祖堯述古楊相魏翁劉
龜習季占楊(以下原闕)
嘉熙戊戌歲七月癸未龍溪顔頥仲景正邀長沙鍾
震春伯登湘南樓過翛然亭浮灕江訪龍隱窮栖霞
冷水諸洞之勝羽觴滿引角巾相羊時以令休乘暇
幽尋超然物外髣髴乎日月華君之與遊也
淳祐丁未季秋中澣長洲陳信伯苕溪朱應元以幕
府休暇日自癸水泛舟來遊龍隱流泉怪石天巧地
靈老桂秋薌風清日美人世之仙境也
河内李曾伯長孺同賓客温陵錢宏聲父清湘趙畣
夫俞仲長沙楊允恭謙仲三山黃應雷叔震眉山楊
埏子西臨川鄧淳德粹衡陽陳彌壽仁父以淳祐庚
戌二月中澣來遊是日久雨初霽風日和美相與煑
泉瀹茗而去曾伯因爲先世遺墨拂塵期而不至者
巴郡稅與權巽父
朱埴侍二親來觀寶祐戊午冬
閩中朱禩孫以景定庚申帥嶺右屬南邊俶擾之後
惟征惟築日不暇給賴朝廷威德年穀屢豐邊鄙不
聳盜賊衰息咸淳初元春誤蒙恩召歸行有日頃客
任忠益楊恪趙與植朱景行(闕)
文有年胡斗元管炎發蔡文周掞王煥陳埜王
公及來遊男&KR0811;侍
古壽吕師䕫虞卿以咸淳八年被旨牧桂明年夏五
叨召東歸乃率偕行者壽諸石江陵李直清寅之九
江周得一宏英合沙周舜夫景舜古歙方端夫正仲
光山胡文舉公選臨濠孫揚武景武孫振武景文壽
陽楊震孫東叟程遥達伯淮合淝翟國寶君端子元
直元仁元愷元方元哲侍
咸淳壬申嘉平中澣衡山熊桂巖伯(闕)長沙嚴龕應
之廬陵管浚發季源衡陽尹可繼子善
八桂巖洞爲天下奇觀同谷李興九華章時發臺閫
餘閒躍馬汎舟仰堯山之高挹諸巖之勝時和歲豐
與堯民共擊壤云咸淳甲戌上巳後十日
雨華堂三大字東平劉無欲書住山僧慧澄刻
世節堂三大字嘉定八年二月吉莆田方信孺新
桂林西漕臺廳事爲世節堂長沙易袚書扁磨崖於
龍隱巖
谿園居士四篆字吳億書
灕山人曰游觀美而舟輿湊學士集而雕鏤繁終宋
之世騰隱兩巖衣冠填委矣略覽文字識其名氏不
無先政之思清直如張公田恬澹如李公師中所至
有惠政如苖公時中而余公靖則勳名最優者也抵
掌文萟娛情水石如章太常峴之清思方提刑信孺
之雋賞蓋亦來遊之傑焉而其他聲侔循吏言追有
斐逸在諸書出余覩記之外及未列名兹山者何可
殫舉乃宋頌挈歸本傳平儂之碑桂故備矣至若曾
之神道羅之御書並勒巖阿用垂不朽固孝子慈孫
之心然水木非其墓道林壑異夫先祠况衆遊之所
歸豈一姓之獨侈朱得屏於高涼洪遥記於鄱郡米
程寄詠王正功留題乳洞龍隱無與也乂元祐黨籍
崇寧奬諭勑書懲既非惡賞亦非功何足視後世乎
陳彌壽撰董公德政碑磨滅過半雖然棠下之思峴
首之淚豈一門生所鍾念哉
屏風山
山形折疊故以屏名去圓通灣不遠灣水紆潏下接
彈丸溪未至灣分道行稍北抵麓又稍東巖門在焉
其門東嚮上高下廣外屬平野野無雜樹彌望皆長
松七星諸峯近在東南蒼翠明滅若涌松濤入巖見
兩壁瑩潔如新琢玉屏不但折疊微似巳也深入十
數丈地漸高起又似築臺其上上有石如鐘墮地高
起處有石磴躡盡則天光直射爲後小門范公大成
表以空明又於其外作壺天觀觀久廢遊者憩飲巖
中如在玉壺又右壁上有懸崖可捫以登嘯呼其間
又令人有五城十二樓之想壁左有李彦弼爲程鄰
作建築兊州記故一名程公巖
虞衡志云屏風巖在平地斷山峭壁之下入洞門上
下左右皆高廣百餘丈中有平地可宴百客仰視鍾
乳森然倒垂者甚多躡石蹬五十級有石穴通明透
穴而出則山川城郭恍然無際余因其處作壺天觀
而命其洞曰空明
詩
宋張孝祥高巖劃天開仄徑通乳穴隈堆青螺髻
嵽嵲白玉闕外有虎豹蹲中恐蛟蜃蟄東縈俯雷電
西出挾日月萬壑來悲風六月不知熱但覺駭心目
未易記筆舌平生山水趣嶺海最奇絶洞府二十四
未厭屐齒折晚乃遊此巖餘地比僕妾同來六七士
嗜好頗相埒舉酒酹山神慰汝久湮滅
梁安世宣政喜邊功隆兊築州縣程公自名巖(闕)
記所建得既不償費中興棄不繕誕謾磨崖辭當
日妄誇衒英英石湖仙改作壺天觀壁間之大字莊
重如峩弁詩文鸞鶴音筆勢龍蛇攣登高瞰洞戶灕
水澄如練勝槩出靈臺遐觀起三歎玲瓏二十四妙
墨鐫題徧我來爲拂塵端兹侍顔面邦人頌遺愛壽
骨癯且健今(闕)麟堂安得使之見
文
宋侯彭老程公巖記自湘南樓渡重江而東林坰
曠然距水五里有山如屏儼然高峙若環羣峯而主
之其中卷然而虚曠而邃深幽巖天成仙居神護凡
數百步貫徹山之隂高明爽塏下視七星山若導於
前西顧洲渚城邑可以指數蓋龍隱栖霞之所藴蓄
與夫轉魁傲雲之所鋪寫是皆兼而有之備具衆美
冠於天南雖使造物者更復運意不可增損崇寧之
初鄱陽寶文程公始開是巖方是時桂人樂公之化
而從公之游蓋無日不熙然也咸以程公巖名之遺
愛在人百年之思景物如昔言者墮淚後數年公之
子既來帥桂其忠義文武所以爲國家捍邊而庇其
民者亦如公而年尚壯力方剛福禄功名未易量也
公之盛德可信者如此則是巖託公以久者當與召
苃同日而語又非特若羊公之峴山而已昔柳子厚
爲裴中丞記訾家洲其辭瑰怪然徒列遊觀之勝而
是巖也余可以無藉乎
范成大壺天觀銘并序凡洞穴皆幽闇偪仄秉燭而
遊唯屏風巖高廣壁立如康莊大厦延納暉景内外
昭徹石湖居士名之曰空明之洞繇磴道數拾級出
小石穴山川城郭恍然無際乃作觀臺是名壺天游
客詫曰大哉斯壺函裏如許居士曰世所有相如空
浮華心目顛倒(闕)故善巧者能於寶珠及以
芥子乃至毫端出現塵刹彼觀者不覺不知况一壺
哉客悟且笑曰然則游戲神通耶居士亦笑而爲之
銘曰心塵目華三昧現前我提一壺彌羅大千無有
方所四維上下此三昧門溥施遊者
題名
經略安撫蔡懌樂道提點刑獄尚用之仲明廉訪使
者張洵仁仲宣和甲辰八月初八日同遊
桂林巖洞冠天下而此巖最清絶又五嶺之冠也延
平鄧公衎彦達宜春藍茁文穎秦臺西門賞進賢平
陽丘阡仲通建炎戊申天申節日來遊
經略安撫建安周與道提點刑獄江東程巨用廉訪
使者開封侯晉卿建炎二年十月初五日同遊飯罷
乘興遊栖霞洞
許中甫遊慶林來此庚辰六月二十八日題
李似之林德充許師仲兩仲同來乾道丁亥十一月
二十有四日
明年秋七月甲子師仲與二水唐德柄二衢劉公實
復來後三日再至
經略安撫使范成大新作壺天觀提點刑獄鄭丙落
其成轉運判官趙善政提點坑冶經略錢守大正同
集淳熙改元十月十日
夏彦鴻淳熙甲午仲秋題
淳祐丙午復亨之明日永嘉翁安之恭父寶婺章文
之文叔開封劉必聞達可廬陵郭有道景泰左讜忠
父旴江黃應龍正父周子榮景仁縉雲潘景丑孟清
江龍奎沃定同飲餞南海錢益良輔於簪帶亭乃由
栖霞步曾巖登辰山重會於此是月也瑞雪翔空愛
景騰耀羣玉獻狀沃野如繡睠焉良集於是乎書
灕山人曰余從巖壁讀李彦弼兊州記而重有感於
立名之難焉程氏帥桂暴兵竭貲以奉異𩔖外之夸
示州部内自結於君相顯有榮名世載不替宜矣未
幾而貽梁安世之刺其指與宋史符豈漢法所謂附
下罔上懷諼迷國者耶夫既偷取及身之榮又欲規
徼永世之譽假寵文士雕篆名山自以爲計之得李
記豔矣如罔功實何故不敢取載侯語卑卑第爲山
存之至今里人亦無復知有何程公巖者范文穆在
鎮坦示綏裹不矜威略公府多暇率遊宴水石方赴
桂記驂鸞比去桂入蜀虞衡有志今見傳世間吳則
丹青石湖桂則爼豆名宦不期名而名隨之太史公
曰名不虚立士不虚附兹巖見之矣
桂勝卷二
