欽定四庫全書
桂故卷七明張鳴鳳撰
游寓
桂與湖南水道相接風氣不殊非四裔之境可投畀
罪人者唐間有之盖以朝貴列華要一奉嚴譴走畏
塗即近在三輔亦嗟失勢况江嶺以南乎至宋則多
屏之昭象州郡遠且惡也曰遷謫曰安置所坐各有
名故不復鉤校其案與其人行事惟行李所經間有
屬詠及從是中士大夫游名著諸山者略掇為傳與
夫方外緇黃之流或標筆苑之鋒或齒華䄄之末又
或以老夀謂有道術身曾栖山或足迹一再至故亦
得附見或曰寄寓獨無游士何曰唐桂府例得辟舉
宋諸闕官惟軍府所選補又可署攝游者入境易注
名于官簿如唐楊衡戎昱李商隠諸賢雍容幕府非
浪寓也而他或寓者於山川不相涉故不志
唐
宋之問字延清汾州人與同時沈佺期比律揚藻各擅
麗則齊名朝廷曰沈宋云在桂詩數首多思歸之嘆則
以侍從日久希恩戀貴不自知止足然諸詩最凄切可
諷與應制較異亦得之遠徙者為多自宋相傳真山觀
乃之問遺宅今觀亦失所在
宋
黃庭堅字魯直分寧人以羈管宜州過桂見諸山驚嘆
竒絶遂賦之詩云桂嶺環城如雁蕩平地蒼山忽嵯峨
李成不生郭熙死柰此百嶂千峰何惜庭堅是時以罪
放所至督遣不得&KR1587;危峯攬飛翠如生平讀書石牛洞
與徧署鳳栖巖諸石名
鄒浩字志完常州人初以章惇詆浩狂妄羈管新州徽
宗立召還後為蔡京所惡謫衡州尋竄昭州有重經雉
山詩
孫覿字仲益毗陵人早以文得名其四六與同時汪藻
並出諸著作右覿以罪謫歸州後再安置象州則坐尹
臨安無廉聲焉比蒙赦還劉彦適董棻諸人招游諸山
覿自紀游於鐵牛寺藏院觀無盡老人畫像初寮道人
所題榜無盡老人乃故相張商英初寮則王安中也商
英盖未至桂僧院以商英素事佛故多繪其像安中先
覿亦安置象州或曰安中所題榜即今獨秀山有宋顔
公讀書巖數字則其篆也安中亦文士
折彦質於桂有超然亭詩亭在西山當時以最勝聞而
彦質固嘗以宣撫摠十餘萬師扼金人於河上師尋潰
者蒙死云幸何論竄南為乃後坐趙鼎姻黨安置柳州
豈前潰大勢適然後遂波及也彦質簽樞密權參知政
事自柳州赦還復其官史不立傳或以師潰故瓊志又
謂其曾謫居昌化軍此詩亦云過海豈往反昌化時耶
郭顯者不知何所人居桂南溪之劉仙巖一稱住山道
民一稱南溪郭顯然卒無可蹤跡之者獨有南溪卜居
銘首言士大夫以金兵之故多南遷似避地中言志在
神仙似方士末言榜揭歸去又似棄官入山者迄今莫
知顯為何如人也顯銘自云泌源郭顯盖今泌陽人張
孝祥在桂其客有郭道深朱元順又嘗與道深訪元順
所居清巖元順必山居可稱者惜皆不見其名或曰道
深乃顯字華景又有蔣詩翁亦宋人
趙䕫以二十四巖洞歌鐫南溪之穿雲巖歌非竒作或
以其摠括附近諸巖洞名故鐫之或謂䕫為趙賢良又
有詩贈海陵佘公䕫自稱曰漳川居士山間諸詩惟玄
風洞所作足自立于宋人間郡志謂䕫自南遷北還經
此䕫盖亦紹興中遷者所云賢良或其發身之科然皆
莫可考矣時有將仕郎劉振為䕫書巖洞歌其書髣髴
顔真卿多寳㙮迹振字時舉臨川人
方外
僧智深唐垂拱三年為合浦令呂興記灕山陽所鐫佛
像書亦出智深手其書與貞觀間吳人朱子奢相似乃
智深名不振豈以為僧或隔在遠所也
寳珍宋西峯住持僧喜學篆筆特雅勁其時桂府貴游
有所勒石必引寳珍篆其額今雉山華景鎮南峰皆有
寳珍筆
了真亦宋嘉定間僧方提刑信孺嘗過灕山憩了真所
居愛其居後青壁廻秀每至必臨顧良久亡何捐奉獨
建雲崖軒于其處他日信孺至喜而賦詩且曰後世誰
相知方生筆研寓哉了真隨奉信孺詩刻之壁復為之
䟦張孝祥記朝陽亭亦有僧了元名
元在菴主人亦宋華景洞居者洞有石堂歌伏波山光
月亭亦有詩雖乏高韻然其人似游方以外者名字俱
匿莫辨僧與道或以為蔣詩翁然歌指大抵禪者緒言
也故槩列僧中
宋諸僧又有紹簡者劉誼苗時中與之游張自明游清
秀巖亦有清一著詩話一卷者曰德淳方信孺言西山
資慶寺僧紹言有米芾所與詩郡志著桂僧景淳亦工
詩此外又有齊月仲修仲堪了達祖華西山海印大師
賜紫日登似皆能住持諸山者而齊月則有黃通判照
所贈詩尚在雉巖中
軒轅彌明唐元和中在南嶽與進士劉師服校書郎侯
喜夜聯石鼎詩昌黎韓愈竒其事敘之以傳且曰彌明
盖隠君子也桂州堯廟有彌明開元二年謁廟詩自宋
鐫石在今郡學中彌明往來湖湘間多止衡嶽人因謂
之衡嶽道士始游桂時必年二三十至元和七年殆一
百二十餘歲竟不知其所終同時虎丘有清遠道士自
為詩述生商周之際則二千年人也顔真卿序而刻之
虎丘且頌以詩或曰即彌明其後羅浮又有軒轅集亦
數百餘歲何唐兩軒轅並以壽稱而彌明獨有兩詩傳
於世
劉景字仲遠臨桂人曾游京師館賈相國昌朝宅二十
年後歸家入南溪山即山南巖以居自稱大空子提刑
李師中往訪之留詩於巖天台張平叔是時隨陸詵居
桂亦過就仲遠以談為作真人歌贈之仲遠亦自著有
金玄歌後年至一百十八歲乃終里人名所居巖曰劉
仙旁有仙跡巖相傳仲遠禮斗處其石上至今有足跡
佘先生其名與里居無可考居劉仙巖講求仙術巖有
趙賢良贈先生詩賢良即趙䕫佘亦自著有金液還丹
歌平叔悟真篇自宋及今祖述者衆脩真者皆宗之故
不具論
宋道士鄒次洪李可道以游山附名張子真李道隆以
建築立碑玉笥山胡佺平以隨潮陽鍾大鳴至乃若真
山黃行觀正悟師舉雖號出家然並以職名羈縻官府
者
灕山人曰唐宋於前代見謂有道至遇遷謫無足言者
乃我明獨矜全之德何盛也夫士起南畝謁北闕解裘
褐列冠帶内則備侍從外則領州郡所以為士人光寵
者何厚一有不肖之迹輕在流竄稍重遣戍廷論明白
不復追按其以言事忤旨或權貴侵冤者旋被召還不
次顯用未有顓命遣使及授意所在咨行誅戮如唐周
利貞之害袁恕巳慘酷不忍言以忠厚立國如宋董必
猶得希惇卞之意謀遣人殺蘇軾呂愿忠誣劾李光胡
銓欲致之死以快檜錢宏祖欲為史彌遠殺胡夢昱甚
至如胡舜陟怒古令高登不承意建檜父祠文致登不
復生又况遷謫至者當虎口也乃今有一於是乎宋諸
事皆在桂故追論之為當時游寓諸公危并著我朝弘
貸曲全其深仁盛德視唐宋真天壤哉
桂故卷七
