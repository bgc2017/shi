欽定四庫全書
桂勝卷三
明張鳴鳳撰
疊綵山
桂城直北重門夾山山分東行曰鎮南歴仙鶴至疊
綵其洞亦以山名一曰風洞洞左小山曰干越其右
小支戟立曰四望唐元常侍晦各有小記鏤於其山
多所發明越亭一詩為兹山麗製至其移鎮浙東戀
戀不忍去見於留別之詠三山盖常侍之清賞處築
鑿之盛略具風土記中當揭帝未陸時廣池漸麓茂
樹連山干越四望擁翠而前殘霞斷靄渙漫層崖何
異疊綵然不但石文巳也洞後則堯山蔽天而下灕
江若練南下闘鷄目之所遊羣勝交集又四望之下
亂石縱横枕藉排突半起半伏坡陀隠軫門逕延蔓
亦他山所希有右極城壮蒼翠緜絡下則混沌上則
瞻鶴諸巖互經亦其輔也
風土記云越亭在府城北與夀聖寺接連有巖洞亭
臺高峯碧嶂山穴透出北面因名北牖洞遠眺長江
極目煙水北人至此多軫鄉思會昌初前使元常侍
晦奕葉金貂翺翔翰林揚歴臺省性好巖沼時恣盤
遊建大八角亭寫其真其院即為寫真院歌臺釣榭
石室蓮池流杯亭花藥院特為絶景於時潞寇初平
四郊無壘公私宴聚較勝争先美節良辰尋芳選勝
管絃車馬闐隘路隅
虞衡志云疊綵巖在八桂堂後支徑登山大半有洞
曲轉穿出山背
詩
唐桂州刺史兼御史中丞元晦越亭排律乏才叨
八使徇禄非三顧南服頒詔條東林證迷誤未聞述
職效偶脱囂煩趣激水濬坳塘緣崖欹磴步西巖煥
朝旭深壑囊宿霧顥氣爽衣巾凉颸輕杖屨臨高神
慮寂遠眺川原布孤帆逗汀煙飜鵶集江樹獨探洞
府静怳若偓佺遇一瞬契真宗百年成妄故孱顔石
戸啟杳靄溪雲度松籟韻宫商鴛薨勢翔遡津梁危
彴架濟物虚舟渡環流馳羽觴金英妬妝嫮笳吟寒
壘迥鳥噪空山暮悵望麋鹿心低迴車馬路懸冠謝
陶令褫珮懷疏𫝊遐想蛻纓緌徒慙卹襦袴福盈禍
之倚權勝道所惡何必棲禪關無言自冥悟
又除浙東留題紫泥遠自金鑾降朱旆翻馳鏡水
頭陶令風光偏畏夜子牟衰髩暗驚秋西隣月色何
時見南國春光豈再遊莫遣艷歌催醉客不堪回首
翠蛾愁
副使路貫和謝安致理逾三載黃覇清聲徹九重
猶輟珮環歸鳳闕且將仁政到稽峯林間立馬羅千
騎池上開筵醉一鍾共喜甘棠有新詠獨慙霜髩又
攀龍
宋朱睎顔前有小序新安朱睎顔携家訪疊綵巖
登越亭下臨江流清風時至忘其夏日之畏云因書
以紀歲月實紹熙甲寅重五後二十日也
不到越亭久榴花今幾紅江流寒瀉玉山色翠浮空
百越薰風裏三湘夕照中行藏仗忠信六合本同風
無名氏題分水嶺徼無愁為不負人間荒徼虚名是
老閒雁迴白日迷千嶺猿呌黃昏隔兩山閒下刻嗣
吳不知為何人
文
唐元晦疊綵山記按圖經山以石文橫布彩翠相
間若疊綵然故以為名東至二里許枕壓桂水其西
巖有石門中有石像故曰福庭又門陰搆齊雲亭迥在
西北曠視天表想望歸途北人遊此多軫鄉思會昌
三年六月蕆功南至曲江上極山林四年七月功既
又干越山記文多剝落不可讀大都記其剏構亭榭
與山名干越之故略可見者裁數十字曰直渚之北
有虚楹釣榭由此三逕各趋所抵左指山隈右向之
僧舍為寫真堂北鑿山逕由東崖茅齋經棲真洞而
北史記云秦并諸侯以百越之地為桂林郡吳遣步
隲征南克有干越此後惟有吳都賦字不可讀矣
又四望山小記山名四望故亭為銷憂亭之前後
綿絡山腹皆逕梁危磴由西而北復東上疊綵右崖
至福庭石門約三十餘步
題名
安南桂管宣慰使馬日温送馬祭酒上後因遇吳王
三人同遊此洞元和九年春四日題
南豐曾布子宣浦城陳倩君美符離苗時中子居永
安劉宗傑唐輔歴陽齊諶子期長興劉誼宜夫元豐
二年六月初三日同遊
建安謝勲信都李温古原田永年淮海楊書思政和
三年癸已二月二十四日遊石門洞
淳熙戊戌春分日桐廬詹儀之體仁與僚屬來遊王
(闕)登臾王俊仲瑶周邦弼直卿鄭鄖夢授
開禧丙寅寒食日浚儀趙善恭作肅領兒軰汝洌汝
瀧汝淏汝渲婿武陽謝寧孫鄧友直来遊外甥謝資
鄧筠侍行
吳穎仰方夷吾子容劉孟公来辛未三月丁酉
干越山有唐貞元年間吉州康司士義興房丞江陵
韋随軍皆以所鐫字滅失其名惟前進士陶立言則
可覩者亦當時来遊之題名也
疊綵山三大篆字又有福真洞三字亦篆書干越山
三字横列自左而右山下有棲真洞及洞北門共九
大字皆用篆
四望山亦三篆字不著書者姓名然皆元晦時所題
鐫
混沌巖三大字亦篆文
灕山人曰諸言疊綵山者一曰桂山以山多産桂又
云其山有越王臺一名越王山至問其故則曰五代
馬氏以弟賨節度桂築臺其間遺址尚在雖然州旣
稱桂山悉從之何獨是山得顓桂哉第如所云以多
産桂柰何今寥寥也且疊綵之名元常侍自謂本之
圖經非自唐始何不遵用而必曰桂又馬殷乘亂起
竊據湖南一賨何足道顧越王之何其悖哉干越四
望不復為遊人所屬目即越亭亦罕有能道其事豈
非以渌池揚塵雕闌滅迹無從按視與常侍至今七
百有餘歲三山遺刻詞采清蔚可備誦覽者卒莫有
出其上不以屬之反循他稱可乎藉令越王隆臺中
天祗取辱焉惜華景失其巖光亭詠可為寳積發太
息也巳
寳積山
夾北城而西是為寳華當山中斷續以雉堞下有重
門為西清寳積山自南来交扼其口前巖東向為華
景華景之前横塘深廣晨飄霞綺夕麗金波得水而
觀益增故唐元常侍晦建亭一曰巖光以巖拂水而
寫光也石屋平敞可視龍隐其後則翠壁上蟠漸至
峯首有諸葛祠從北至西城壁峻削皆斬崖為之雖
石頭之險不能過也唐以前謂西阜高起名其地為
盤龍岡諸葛之祠無亦因岡名與卧龍微相似耶或
曰珠合不識所謂然此五六山峯嶂參錯北城據之
其險亘天而疊綵寳積兩巖洞分布對開其上若北
城東西兩翼又皆在城中不獨人士遊賞斯集至於
冠盖往来南北望皇華之清塵申折柳之餘戀非東
之疊綵則西之寳積矣
風土記云巖光亭在北羅門外臺亭巖洞亞於越亭
亦是元常侍新置有石棋局爛柯石
虞衡志云華景洞高廣如十間屋洞門亦然
詩
唐元晦石靜如開鏡山高若聳蓮筍竿抽玉管花
蔓綴金鈿
此詩盖長律其刻至宋尚在今莫能得惟風土記
存此四句爾
宋吕愿忠斯洞名華景纍纍乳石懸虚崖疑月窟
絶頂瞰江湍巖底金仙(闕)峯頭玉井蓮地形居衆外
氣象偉無前徙杖觀初日歸輿觸暝煙蔽林排翠幄
封蘚簇花鈿幽致恣清賞鐫題記昔年猿啼聲應谷
雲破月侵筵策蹇追華駟鳴弦指墜鳶誰人能畫此
為倩老龍眠
張自眀踏破蒼苔覓舊題五言覓得晚唐詩巖光
人憶遺名好華景天開一段奇鐡鎻掣關纏壁壘玉
梯穿路透瑶池古心未展閒遊戲慙愧平生華子期
鄭會龍題蒋詩翁故居詩翁仙去舊壇荒雲滿空
山花自香老盡遊人春不問杜鵑聲裏幾斜陽
文
宋李曾伯紀功碑寳祐戊午朝廷合二廣創制閫
命曾伯再牧防南鄙也尋調建康都統制朱廣用領
軍来戍於是此諸道戍兵並委之總統相與修浚城
池為保固計是秋敵犯州邑境賴我師遏之不致深
入至眀年開慶已未築鑿甫竣邊遽巳動七月敵渡
烏泥江八月犯橫山九月二十二日薄我城下幸壁
壘具將士用命一鼓而殪其前鋒遂引退砦於數十
里外我師晝夜攻刦大小十餘捷敵氣頗沮相持
兩旬由間道而湘亟遣兵追襲一捷於黃泥剪其渠
魁俘獲甚衆再捷於衡山刺殺幾盡賊不克逞以遁
陰山極北之衆犯炎方宅南之境偵伺二十年馳騖
數萬里擁衆驅蠻而入乃載籍所未有向非桂林砥柱
其衝師武臣力敵王所愾廣南亦岌岌甚矣此皆宗
社威靈天人祐助億萬載無疆之福也兹制閫結局
都統制且徹戍以歸礱石請紀文武賓校氏名載念
外裔犯順非小變也連年得以固我封守吾民克免
兵難誠同舟共濟者之力矧蒙烟瘴犯霜露備極勞
苦是不可不紀以示永久非示誇詡也提刑提舉兼
參謀四眀豐&KR0581;制機左綿文可嗣眉山家寓河内李
曾伯制議永嘉鄒琳制幹清湘管安昌㐮陽李湜盱
江聶世堅合沙卓年龍制僉長沙凌炳炎耒江陳彌
夀括蒼張建大濟南楊延九江劉烈清湘趙龠夫廬
陵朱植會稽陳策制帳都統制長沙朱煥總管峴山
彭興浮光余夢發都梁丘正浮光朱大德夀陽王勝
金陵王達金陵陳邦傑浮光張琦鈐路統制合肥程
俊泗水周旺胡梁李慶山陽楊俊浮光周勝海陵戴
俊戎司屬官浮光吳起宗清原羅萬敬古霅鄭祥
題名
大宋嘉祐三年秋七月安撫兼經略刑部郎中直昭
文館知桂州蕭固幹臣轉運使金部員外郎王罕師
言因宴北郊語臨桂令梁庚闢莱(闕)地得一古洞有
刻曰華景其石壁唐桂州刺史御史中丞元晦巖光
亭詩在焉乃會昌五年四月十日題盖武宗之乙丑
年也其蕪沒則不能審於何時逮今踰百祀也而復
新之於師言且洞無情物爾而得幹臣師言而興生
靈者其興又可詳矣復再踰月十有六日幹臣師言
與提刑屯田郎中宋咸貫之同提刑文思副使王琚
彦温鈐轄供備庫使李繼眀嗣昌通判屯田員外郎
周約中立復遊於是貫之因本所以然而書其崖云
提點刑獄李師中前瓊守謝鴻郡丞黃照幕下孟庭
堅段惟修周佺會此巖下嘉祐辛丑正月十九日
兵馬都監閻紳君儀筦界廵檢劉永世延之知興安
縣卞玄冲道淵熙寧甲戌孟冬初六日會此
似榘景淵令升少隱公弼同来紹興五年閏二月初
十日
嘉定癸酉長至前四日方孚若邀管定夫陳膚仲来
觀膚仲書榕臺二字贈主人使鑱之
嘉定七年夏五江西張自眀與定武趙蔚來遊
寳積山三篆字在今傍山居者屋後石壁因言壁側
有吕公巖榕臺亦在其地
灕山人曰山故有元在菴主居自為歌述元在之意
皆西方餘論流入中土者所演說例不采錄又蒋詩
翁亦卜築其間名氏旣滅文字並亡夫蘭可折而薰
不可奪故焚之而香生玉可碎而光不可蝕故磨之
而彩映蒋翁誠深於詩乎金膏玉液與寳積不毁可
也李所詠雲非指本山張詩自恕衰宋反笑晚唐何
其謬也顧不視李刊去之得無以巖光存哉紀功碑
文非孟堅功異車騎且與寳積不相涉槩當黜之然
北兵深入遠窺南徼自天地剖判所未有之事其變
非常存以詔来毋忽遠憂焉寳華伊邇胡李兩公築
城浚隍圖状具在雖章時發記漫滅不可讀且摹且
抄蔵在故府非識微者所深念乎桂嶺乃在臨賀彼
中自昔有桂嶺縣與寳積前小坡何豫宋令甲府帥
監司度嶺得任子厥後以道不經彼尋削斯賞吕源
何為鐫石坡上罔主聽而市倖賞其大節可徵已如
曰不然請視范公成大驂鸞錄
隠山潛洞山西山
隠山當夾山之南口潛洞出其東北西山屏其西南
小於諸山若亂石疊盤北高南下似無奇峯秀壁眩
目驚心惟中有六洞洞皆有水不異鑿出上浮水際
唐李公渤名其洞之水曰蒙泉疏泉出山名之曰蒙
溪諸洞之名各有三隸書曰朝陽夕陽南華北牖白
雀嘉蓮疑即渤筆宋人云北牖有渤題名今不知所
在亭榭湖水之盛具吳韋記中宋則張公維大為修
浚拓湖至潛洞洞門今尚有刻多紀其事洞前後兩
門可通出入潛有南北之號或因之西山迤邐兩峯
夾道上至高處環桂山水其勝溢眥故唐人於此登
高禪刹道觀争據兩崖崖鎸佛像僅餘金碧若乃樓
閣塵銷文子露立鳥啼荒塜草蔓石階雖足俯視兩
山然積廢太甚不可復支矣
風土記云隠山本名盤龍岡在府西郭三里與延齡
寺相近寳歷年前使李給事渤開置亭臺種植花木
有池沼巨巖水深無際有嘉蓮白雀諸洞有慶雲亭
在山頂有朝陽亭夕陽亭連理橘山河秀異皆入畫
圖作屏障為信好之珍有從事皇甫湜吳武陵撰碑
碣三給事徵起山中後為考功郎宰相皆書下考以
天子廵遊蹂踐禾稼無所獻替故也及除桂林有嘆
鴈詩曰三朝四黜倦遐征往復皆愁萬里程爾觧分
飛却回去我方從此向南行盖嘆其不復堪遠出云
虞衡志云隠山六洞皆在西湖之上泛湖泊舟自西
北登山先至南華出洞而西至夕陽洞窮有石門可
出至北牖穴口隘狭側身入有穴通嘉蓮西湖之外
旣有四山巉巖碧玉千峯倒影水面固已奇絶而湖
心又浸陰山諸洞之外别有奇峯繪畫所不及荷花
時有泛舟故事勝賞甲於東南
詩
唐李渤留別隠山如雲不厭蒼梧遠似鴈逢春又
北飛惟有隠山溪上月他時相望兩依依
宋孫抗朝陽洞險絶信天開春蘿蔭古苔不愁雲
影閉先得日光来片石充棋局凉坡遞酒杯東風偏
著意草木爛成堆
吕愿忠半世觀山鬢巳皤欲求釣艇老漁蓑杖藜
又過煙霞洞聞說當年爛斧柯
朱睎顔湖上初驚八月秋嶺頭又見桂香浮巾車
幾憶陶彭澤竹馬多慙郭細侯未遣林泉還舊隠且
同巖壑訪真遊一枰勝負人何在試問樵柯巳爛不
孫抗南華洞峭徑入蒼煙他山盡一拳上盤朱鳥
翼中寓漆園仙清可攜壺賞涼堪拂石眠九疑生接
境曾此按薰絃
吕愿忠亂崖深峭水淙幽六夏來遊儼似秋安得
蘧蘧一覺夢倚巖栩栩訪莊周
孫抗夕陽洞塵寰雖未遠顥氣覺偏滋日落鳥歸
處秋高風勁時吟餘下天籟坐久凜冰肌信是栖幽
境涼蟾照履綦
吕愿忠怪底浮屠不宿□直搜巖竇意徜徉洞中
日月未嘗老何事仙家有夕陽
孫抗北牖洞舊駐東方騎因題北牖名來須風作
御去認斗為城日氣晚方到雲收寒易生予心匪游
衍拱北振華纓
吕愿忠南窗聊寄傲北牖有涼風巖洞幽深處結
茒容老翁
李曾伯河内李曾伯再來牧桂之明年實開慶改
元上命三衢柴士表視邊隘竣事將還夏六月二十
一日約憲倉四明豐&KR0581;兵帥浮光朱廣用符離朱煥
載酒千山觀訪招隠過仙奕感今懷昔風物固亡恙
也時火傘張空水花蘸碧相與徜徉其間清不受暑
因得四十字幷識諸石
自重來嶺嶠豈暇訪湖山緹騎行邊了戎旗護戍閒
相看羣玉外一笑六郎間回首西風静何愁老漢關
豐&KR0581;閫相可翁先主偕王人有湖山遊獲侍坐先
生有詩輒用韻
西郊陪衮繡雲步入千山行樂五星聚浮生半日閒
尋棋楓葉下載酒藕花間譚笑長城在何人敢度關
孫抗白雀洞禽貴羽毛潔地憐巖壑幽名非華隂
凍景似秀林秋不覩書塵繼空驚歲月遒何如潁川
鳳千古冠緹油
吕愿忠洞中石燕說長生白雀何因浪得名無限
好山難買得世間奚用孔方兄
孫抗嘉蓮洞地應連海眼終古蓄寒泉四列青蒼
壁雙開菡萏蓮巳嗟真賞去猶訝昔香傳未愧東林
下霜葩社衆賢
吕愿忠羃羃煙雲鎻洞關旁開六戸𩔖連環芙蓉
未是仙家瑞更約同登太華山
文
唐吳武陵新開隠山記入則維化出則寧物物寧
而後志適乃有西坰之賞始一日命騎西出出門里
餘得小山山下得伏流顧曰石秀水清葱葱乎其韜
怪物耶乃釋騎蹈履北上四十餘步得石門左右劍
立矍然若神物持之自石門西行十步得北洞耽平
如室室内清縹若繪積乳旁溜凝如壮士上負横石
奮怒若活乘高西上有石窗欞窗下望千山如指自
石室東迴三步得石巖巖下有水泓然疑虬螭之所
宅水色黑綠其濬三丈載舟千石舟可坐數十人羅
絲竹歌舞飄然若乘仙巖之南壁有石磴可列樂工
十六人其東若畎澮貫石流去不知所止北壁半穴
如懸門徹外容小舟出門有潭袤三十步潭有芰荷
潭北十步得溪溪横五里徑二百步可以走方舟可
以汎畫鷁渺然有江海趣魚龍瀺灂鷗鷺如豢自溪
潭之間有地丈餘其色正赤歷石門東南越小嶺石
林危嶠夾聳左右自嶺下十步得東巖自巖口直下
二十步有水闊三尺許淺沙若畫細草如織南望有
結乳如薰籠其白擁雪自巖西南上陟飛梯四十級
有碧石盆二乳竇滴下可以酌飲又梯九級得白石
盆盆色如玉盆間有水無源香甘自然可以飲十人
不竭還自石盆東北上又陟飛梯十二級得石堂足
坐二十人乳穗駢垂擊之鏗然金玉聲堂間有石方
如棋局即界之以奕翛然不知柯之爛矣自堂北出
四步直西二筵南入小峽得内洞東有石室如畫頂
上方井弱翠輕綠便如藻綉自洞南下仰矚東崖有
凝乳如樓如閣如人形如獸状闇然不知造物之所
變化也自樓閣斗下七步次石渠渠深七十尺渠上
為梁曲折繚繞三百步遠日月所不能燭矣左右列
炬而後敢進自梁直南抵絶壁斗下為飛梯飛梯九
盤而後及水水北涯有石閣峭甚綴以欄檻適可宴
息水通魚船東出朝陽四隅黝黑方谷如鑿以石下
投波聲響山寒氣薄人往往畏恐自石閣還上絕壁
西去十步又得小洞俯行三十步左右壁有鍾乳或
垂或滴其極有石室正如禪庵多白蝙蝠出小洞北
上二十步又得外洞石色猶四洞東西壁下有石數
十枚其面砥平間有凹罇琴薦厥状甚怪游人列坐
肅若冰霰其東有便房桁櫨栱梲支撐環合猶鬼工
之椎琢也洞北七步臨西石門石門西去三十九步
得西洞洞深九十尺北崖有道可容一軌崖南有水
水容若鏡纖鱗微甲悉可數識東過小石門門東頫
行三十步詰屈幽邃道絶窮崖又寬明置水閣崖下
閣勝九人閣下水闊三十尺伏流崖南亦達朝陽自
西洞口南去一矢得南洞洞西壁可讌數十人其東
有水輕風徐來微波蕩漾琴高遇之當不返矣北上
山頂盤曲五百步石状如牛如馬如熊如羆劍者鼓
者笙竽者塤篪者不可名状石路四周而松蘿萃于
西北公曰兹山之始與天地並而無能知者揭於人
寰淪夫蘙薈又將與天地終豈不以其内妍而外朴
耶君子所以進夫心達也吾又舍去是竟不得知于
人矣乃伐棘導泉目山曰隠山泉曰蒙泉溪曰蒙溪
潭曰金龜洞曰北牖曰朝陽曰南華曰夕陽曰雲戶
曰白蝙蝠嘉蓮生曰嘉蓮白雀來曰白雀石渠寒深
若蟠蛟蜃特曰蛟渠或取其方或因其瑞幾焯于圖
諜也於是節稍廩儲羡積度材育功為亭於山頂不
采不雘倏然而成憑軒四望目極千里高禽鷙獸蛟
翔蟻走恍然令人心欲狂又作亭于北牖之北夾溪
潭之間軒然鵬飛(闕)若虹據左右翼為厨為廊為歌
臺為舞榭環(闕)樹夐脫囂滓邦人士女咸取宴適
或景晴氣和蕭然獨往聽詞于其下嗟乎我俗既同
我風既調兹亭兹山又與人物共之則不知古之甘
棠其𩔖是耶他日會新亭之下辱命紀事奉筆遽題
於北榮曰成紀公字濬之不名重也内吾為伊周外
吾為方召疏山發隠也決泉啟蒙也作亭子來也三
者其異乎四賢之志乎不異也故書
韋宗卿隠山六洞記天作南北星斗辨之地分方
夏山川間之其土殊其鎮異故磅礴博厚隠嶙鬱嵂
連岡走峰千里一息秦之山也發地干霄上為嶕嶢
攅空交映積為崈嶺越之山也桂林郡郛千巖競秀
世情賤目俗態無心故兹山接城郭之間億萬斯年
石不能言人未稱焉寳歴元紀給事中隴西李公以
直諫匡主圖贊國政時未及泰人安得寧公辭帝鄉
白雲為越嶺時雨六條紘布百城震肅人既安年既
豐羽扇空摇鈴閣不引盼羣山而獨往興發得絕境
而素尚心來兹山在焉且諡為隠若夫地因人弘山
自人顯故有巖結太素至說稱傅谷闢洪荒及超號
張我得兹山以隠名彰爾其為状也左扼郡城之固
右對招提之刹前虚明而散祝融之火後清泚而壓
玄武之水外孤峰而競秀中六洞而潛通諒仁知之
所樂信靈仙之所宅登山自西舉趾維左首至於南
華洞洞中水長十餘步闊不可踰深莫之測澄為靈泉
播為陽江水側平坦可坐數十人自南華洞西轉五
十步至夕陽洞洞長數十丈其旁有水與洞終始在
水之東高下有石如砥如礪十數人可憩洞窮有石
大高可跋及廣不盈尺鑿穴而望復使下尋有潭東
去莫究深廣又北轉而東八十步至于石門自石門
又東北十五步至北牖洞洞虚潭幽其水潑墨中有
巨魚可三四尺鏤鱗鏟甲朱鬛赬尾人或見者龍以
敬之潭之左右怪石萬状如鳥斯飛如虎斯蹲如衣
裳發笥如龍蛇出奔乳竇懸玉石壁流雲潭之南有
石室深有便房高有石窗追琢不如清瑩可愛又東
南轉山一十步至朝陽洞洞中有水傍浸潭側長可
數十步三洞之水周圍相通亂于池入于江水中有
石高可三尺其色白其容光圓如薰籠大如匡牀以
其水浸于潭側故曰側潭尋側潭之西數十步止有
潜洞歴(闕)可至窈窕深之羽人來蔇却上南壁約六
七丈有雙碧石盆懸于半壁容各數升其上尋尺有
一白石盆常有水升餘酌之不竭味甘如醴色白疑
乳煎以病愈飲以顔駐其側可坐五六人左右石壁
皆光滑密緻有如(闕)礙綿絮却下從洞口北(闕)
路絶越顯(闕)梯架空得至雲戸戸内博(闕)
傍透虚明洪纖可鑒有石若榻勒為棋局
對以手談局之左右可以偃仰(闕)於斯(闕)於斯賓從
徒侣各有攸處(闕)諸(闕)戸
外有二徑其一直上(闕)處也桂江屬望
縈(闕)如黛寸眸千里周覽一息
構亭其處以俟登臨是歲孟秋月慶雲見於西方自
夘及(闕)南北極望(闕)状競變五色相鮮州吏為圖以
獻之公允而不阻既而亭構因目之為卿雲亭自亭
却下至南華洞口又一徑西去十餘步至白雀洞郡
人有獲白雀來獻者雪毛霜羽赬觜紅趾且旌雀瑞
因志洞名洞口隘狹側身稍通摩臍夾耳可以方之
漸下十餘步其右有立石望之如人次有石堂光滑
寬敞人或宴息可容數十從此更下有玄潭其深莫
測潭東西巖上有一石樓高低可二三尺自下而望
如酥點成樓南有二石相去纔數尺被服如人状意
若就樓而看者玄潭泓澄水色如墨見者神竦方暑
生寒乃作閣道架潭瞬息疾過西南透于石穴中石
穴路右復有乳槌亦如朝陽洞者視其周圍但微小
爾愛其光潤則或逾之洞内有穴通嘉蓮洞初嘉蓮
洞開而未得其號會有獻同心蓮者遂紀事而名之
從洞北出六十步西去有洞其深不測中路多白蝙
蝠飛舞在空從東有穴棧閣盤迴却透玄潭之北有
兩穴東穴透明長可數丈人不可過莫能究之西穴
出於洞口洞内平坦石榻縱橫湯茗在茲笙竽以間
有石琴薦宜以撫絃聲越金石自洞西去至夕陽出
西山復人寰六洞之能事畢矣目諸水隠山下池諡
曰蒙泉派合成流水源有二其一源自夕陽注嘉蓮
經白雀歷朝陽傍浸北牖出於南華流沚積為池其
一源自蒙溪源在北牖洞東北里餘出於北山自山
南流會於南華洞水合而成池池因山麓不資人力
高深向背繚繞縈迴五六里間方舟蕩漾靡微風鏡
清波棹女唱榜人歌羽族載依鳬鷖翔泳鱗介是宅
魚鼈噞喁野花依藂遊絲轉空蘋末風清荷底水紅
奠者取饑者採與人同利恨斯池之不大也招提之
南長松夾路濃隂閉日韻響含秋外有連理松異本
同幹内有偃盖松低枝覆空為寺之光華作山之粉
澤松側有竹夤緣盡岸策杖未窮步履猶遠北牖洞
口有閒田砥平南北十餘步東西稱是可以施欄檻
為戰酒之場可以搆簷楹為更衣之所乃作水閣立
風廊闢厨戶列便房華而不逾儉而不偪面兹池以
滉漾對他山之青翠絲竹競藝賓僚滿觴歌聲遏雲
舞影臨水取樂今日鄉心暫忘客有中席而言曰夫
時景賞樂四者難備東西南北百年不閒既别而復
會茲山悵懷而未卜他日請執筆紀大賢獨得之勝
并立碣垂隠山六洞之由匪曰為文且示來者
宋卦德亭銘有序卦德之亭八觚括蒼管湛營之
長樂陳孔碩名之既而復銘之曰
天地山澤雷風水火既畫既分有萬斯夥萬殊一實
皆備於我八司厥位一常主中若樞得環以應無窮
流形相擅自我陶鎔我坐斯亭洞然八極卷舒晦明
一出入息八者旁羅吾見其一
題名
治平元年仲冬十八日同魯國長源吳興彦聖遊鴈
門質夫因題於洞之左崖(以下原闕)
淳熙壬寅六月二十日四明王正已伯仁夫攜孥來
遊
桐廬詹儀之以寒食休務約郡丞陳昭嗣李晉帥屬
周環滕&KR1456;唐廷堅葉子義郡文學陳邕蚤飯榕溪閣
觀青帶甘棠橋歷覽西湖六洞之勝時膏雨初霽風
日融怡流峙動植觸目會心分韻賦詩薄暮而返淳
熙十四年二月戊子
淳熙丁未七月下澣詹體仁王仲寅孫稽仲觀稼城
西小酌招隠亭亭盖體仁將漕時所建俯仰十年感
慨賦詩近暮乃還
北巖劉愈睎韓以孟冬初澣約建安雷霆復之桂陽
姚宋佐輔之禾川劉伯源慶長金華徐由已克仁虢
略楊艿懷英圮上邵康年仲安長沙曾倫長卿安成
彭世亨元泰探勝湖上屬時久晴風景怡暢崇崖巨
㟧萬状畢陳泛澄升高窮所未到相羊周覽改席精
廬清興有餘杯行無筭竟夕乃還實淳熙丁未歲也
嘉泰元年秋七月二日温陵趙庚西叔徐伯嵩高叟
陳燀君顯陳次山景甫延平廖視明甫李之有叔則
鍾安老定叟三山王復古興周黃士特仲誼莆陽傅
誠至叔顧椲韋叔葉元澤季成臨汀吳雄夢錫建安
劉學裘傳之同遊
經略安撫使莆陽蔡戡定夫提點刑獄公事延平廖
瓌季碩轉運判官長沙吳獵德夫嘉泰三年重九日
同遊
計使括蒼管定夫帥守鉅野李誠之後先來桂且久
未嘗一武西湖巖洞壬申初伏始獲遊覽自資慶腰
輿上千山觀憩西峯中峯隠山煮茗談方外移時泛
舟訪招隠巖竇幽邃奇石森列湖光㶑灔雲錦帶映
誠可賞巳而雷聲殷空雲頭俄興涼雨飄灑四顧田
野綠□濯濯下文皆闕
嘉定壬申六月下澣括蒼管湛擕家登千山觀泛西
湖
方孚若侍親婁遊嘉定癸酉
荷花鏡香鼓棹觴吟依約杭湖白蘇如在蒼崖玉立
澄潭環焉枕潄其間又令人有蓬瀛想贛曾原一旴
周子榮汴趙希囿時䥔洪范得輿淳祐十年夏五月
招隠山三大篆書
隱山二大篆書
北牖洞三大篆書
招隱二真書
潛洞
虞衡志云南潛洞在西湖中羅家山上北潛洞中有
石室石臺石果之屬
宋劉穎西湖再開呈張經略持節南來竦百城就
分帥閫握邊兵盡令殊俗窺風采更許佳山託姓名
峴首要須刊偉蹟習池底事著狂生風流人物今宗
主物物俱蒙不朽榮
張維和不賢那得似長城偶向潢池盜弄兵静沼
何妨無事飲幽尋聊記所居名千山倒影湖新復兩
洞潛珍景旋生紀事還須武陵筆亭成唯擬看題榮
滕㢗和隠然重望壓邊城號令風行玉帳兵詩思
江山真得助威聲草木盡知名要令萬頃窺黃憲不
把千畦付麯生坐使勝游還舊觀追隨那得勝公榮
文
宋張維開潛洞記乾道四年春正月浚西湖秋七
月開潛洞明年春二月疏鑿李蹊一百六十步有畸
可通畫鷁而洞山宛在水中矣䟽鑿之力汲郡袁進
平原聶倫東明石良弼競率所部不日成之延平張
維識於洞濱之石同里曹總書
鮑同復西湖記桂林西湖今經略使徽猷張公所
復也舊曰蒙溪去城里餘而近勝槩為一郡甲按唐
吳武陵隠山記韋宗卿六洞記皆述溪潭可以方泳
然歲久廢為田尚可考者特一潭二池池有芰荷廣
不踰尋丈餘盡耕稼之壠矣初公遊山中得二記按
之以求後讀吳記至走方舟泛畫鷁渺然有江湖趣
則嘆曰鬱茲觀美可謂殺風景者矣遂巳默記厥由
居山之麓衆泉所會中偃而四穹兹盖天成第流泉
使之不得去則湖可坐而復乃相所從泄作斗門以
閘之未幾水遂盈衍澶漫若潭若池横徑將數十畝
望之蒼茫皎澈千峯影落霽色秋清景物輝煌轉盼
若新然吳記以為溪而云作亭牖北夾溪潭之間韋
記以為池而云北牖洞口有田砥平可施欄檻以知
昔時猶有淺陸水所不及之處而今洪深之滙矣其
中流平沙隆出波面如島嶼因築亭其上命之曰瀛
洲植卉藝竹映帶遠近南閘招提西隠山為亭每遊
覽則憶家山因命之曰懷歸北依茂林俯流為閣用
老杜湖水林風之句命之曰湘清放船集賢于是乎
在環山循趾引水䟽渠繚繞縈迴索奇討幽得新洞
二命曰北潛南潛又為亭於其陽直西命之曰望崑
是皆出乎六洞之外發前人之遺逸增往牒之未載
遂使西湖勝槩翛然如立塵寰之表江浙雖稱亦未
能遠過焉
俟德亭記嘉定甲戌中夏管定夫新作小亭於潛
洞之口於是映帶遠近洞以增邃初伏後一日期方
孚若陳膚仲來觀參坐洞中酌酒數行颯然秋也主
人曰亭宜何名有客曰昌黎公以俟德名丘謂蔽於
古而顯於今有俟德之道與此同意借以名亭可乎
咸曰然遂書諸石
題名
王壽卿姚同卿張子貞子斐黃德制田子謇王儀之
滕子正乾道己丑中元日遊
淳熙辛丑夏六月望天台王清叔約客於西湖之上
程伯莊徐商老張明仲劉傳朋張子真李伯寅魏熏
夫王詠之凡八人於時背夏涉秋老火益壮縈舟叢
薄少憩是間觴行笑歌聲動巖谷夕景西下冷風襲
人殊不知有暑氣兹遊甚樂書以記時
潛洞二篆字
西山
風土記云延齡寺聖像在西山前近隠山舊號西慶
林寺武宗廢毁宣宗再崇峯巒互張雲木交映為一
府勝遊之所寺有古像徵於碑碣盖盧舍那佛之所
報身也
詩
唐戎昱桂州西山登高上陸大夫登高上山上高
處更堪愁野菊他鄉酒蘆花滿眼秋風烟連楚郡兄
弟客荆州早晚朝天去親隨定遠侯
宋折彦質超然亭超然亭上鬢毛斑浩蕩秋風小
立間豈為詩情堪過海秪緣脚力要尋山峭峰斷續
天容缺高壘縈紆地勢慳回首不堪東北望桂林萬
里是秦關
張栻和友人夢遊西山故人疇昔隠西峰野寺幽
房一徑通無復老僧談舊事空餘修竹滿清風夢中
尋勝忘南北句裏論心豈異同我欲壁間題唱和他
年留得詫南公
方信孺鑿池種白蓮作池開新白徧天涯未許東
風擅一家蒼桂叢中蒼桂樹碧蓮峰裏碧蓮花波光
分破湖千頃(闕)影斜飛水一窪待著闌干横淺綠浮
萍開處見魚蝦
又詠海棠真珠幾顆最深紅點綴偏芳造化功好
事何年移蜀種美人清曉出吳宫妖嬈能得幾時賞
零落纔消一夜風自有生香人不識繡衾全覆錦薰
籠
曾宏正足倦尚躋攀南來第一山撐空列&KR0886;&KR2029;拂
閣聳孱顔莫作炎山看渾疑鴈蕩間輸他癡衲子終
老白雲關
臨江曾宏正淳祐癸夘暮春題崖
李曾伯玉筍環星拱青螺帶霧披山為天(以下原闕)
桂之林蒼梧之野觀此瑞文如符所兆之語即以碧
桂山林名之山人倦於游盖將遯世願奉母慈持妻
子遂與隠者淪朝夕於此山中庶幾再遇瑞石以獻
之於明天子顧不休哉於乎陵遷谷化今昔一揆為
湖為田等歸耳千載悠悠可以圖山林於兹敝舍乃
為銘曰碧桂之東有斗其峯有金其墉氣佳哉鬱葱
碧桂之西峯房蟻嵠爾蠻爾夷化劍刀鉏犁碧桂之
南大海天涵維崖維儋一王仁是覃碧桂之北萬仞
壁立不騫不泐聖人壽與匹其中盤盤我居之安有
泉水可汲有烟霞可餐援素琴而彈流水高山知音
孔艱吾與子俱還嘉定八年正月朔紫帽山人方
信孺述丹霞子張自明立石
方信孺既自銘其碧桂山林又為張自明作碧瑶壇
銘并序紫帽山人既作碧桂山林丹霞子又於其
絕頂以為碧瑶壇抉竒剔秘於斯紫帽山人為之銘
曰碧桂之阿(闕)嵳峩有方者壇仍此坡陁如踞虎
豹如駕黿鼉或坐而奕或倚而哦布席而飲植杖而
歌上天星辰大地山河伊俯仰間可蹴可摩安期羨
門騎氣相過笑傲今古等一刹那忽來不速款我松
蘿彼何人斯山靈所呵
題名
假守張莊禱雨茲山(闕)大觀(闕)年(闕)月(闕)
曰
轉運副使權經略安撫陳仲宜道夫提點刑獄唐最
夢傅提舉常平陳中復從道走馬承受陳昉明遠同
遊西山飲于觀音院登西峰閣啜茶盤桓抵暮而歸
政和改元仲冬癸亥轉運判官唐懋晉德題
莆田李子凝紹熙五年嘗陪漕運方公東遊巖竇西
泛湖山來一寓目後餘二十年東閣檢詳軺車洊至
因籋後塵千山爽氣且復挹致(闕)装東歸焉嘉
定甲戌重九日書
河内李曾伯長孺領客胡實端甫李廷龍東甫管安
昌順甫周應和同甫同來弟李仕教忠子杓侄根侍
淳祐庚戌四月之十日
咸淳甲戌四月初六日憲倉九華章時發帥守同谷
李興聯車遊西湖登千山觀憩雲戶洞曠望幽尋景
趣兩得此下文闕
千山觀三大字嘉定五年李曾伯書
灕山人曰復湖之事殆難言哉田既負郭又便引水
公賦所入已有定額興大役以市衆怨不免移此攤
彼償所損賦其山雖潤其民則顇所謂玩細娛而不
圖大患者得無近之耶於李公時為沮洳萑葦之區
穿泉築室植菱芰於其中且答民勞兼暢羇思時哉
時哉南宋時季神州化為異域北馬牧於江壖兹何
時也洒新亭之淚猶以為恥况可慕錢塘之湖窮財
力於此哉臣主同樂鮮有競志尤之效矣亂何濟乎
及至咸淳甲戌宋歴告訖近在兩歲無問愚智戸知
其然乃章時發李興龍隠紀遊則曰時和歲豐與堯
民共擊壌於西湖登千山憩雲戶又曰曠望幽尋景
趣兩得何其酣昏若此甚也衝梯未及桂興先委城
而遁馬公塈義激代之死守不國之憂而禍是樂其
罪烏可數哉善乎蟋蟀之詩曰今我不樂日月其除
言行樂貴及時也又曰無已太康職思其居言好樂
當無荒也余竊誦是以為議復湖者規焉
中隱山
山去西城四五里至則小溪淺碧可踐而過循麓入
巖巖有三重其下附地者最為廣平上漸束削然戴
履純石瑩然朗淨無復下方埃壒之状陟第三重倚
牖而望若遊目天表暝烟歸鳥似從下飛侯山返照
入巖轉光風自西來薄巖拂樹與東麓僧菴鐘磬相
和炊烟縷縷起叢薄間遙聞餘響微似犬吠僧云此
去木林不遠木林即其旁地名居人頗衆中隠一作
鍾隠土人曰佛子巖以宋乾道間建有福緣寺為僧
祖華所居故名之寺廢巳久惟東小菴其地陿阸不
足騁目乃三巖下鐫有張公洞三大篆書又其先有
稱吕公巖各具爾時所為序記中之吕之張不知誰
屬乃中隠則其昔名焉
虞衡志云佛子巖亦名鍾隠巖去城十里號最遠一
山崒起莽蒼中山腰有上中下三洞最廣中洞明敞
高百許丈上洞差窄一小寺就洞中結架因石屋為
堂室
詩
宋吕愿忠滴護田綠水轉山樊翠羣峰列巨杉洞
外僧藍侵斗漢澗邊人跡隔仙凡深深雲谷春常在
寂寂松扉夜不緘此處得名爰自我要須題作吕公
巖
假守吕叔恭遊中隠巖無名洞坐客鄱陽朱國輔
云此洞未有名因公而題欲名曰吕公巖予未敢
披襟而劉子思陳朝彦皆曰甚當戲書五十六字
鑱於石壁間紹興甲戌季春七日
又坎止流行但信緣嶠南風景異山川偶因乘興
穿山腹始悟壺中别有天
假守睢陽吕愿忠叔恭機宜祥符劉襄子思通守
鄱陽朱良弼國輔經屬建安陳廷傑朝彦因祈晴
設伊蒲塞饌於西山寺飯巳乘興遊中隠巖不期
而集嘆巖竇之奇恍然别是一山川留題以記勝
遊叔恭之子大鈞侍紹興甲戌季春七日
張維題張公洞年來行樂與民同探穴追蹤太史
公幽洞初開名易著蒼崖新刻句難工風驅俗駕松
扉外雲鎻仙丹石室中付與山僧司管鑰勿教勝地
草蒙茙
文
宋張維張公洞記環桂之郊巖洞二十有一皆人
跡所至者獨佛巖之下有洞焉虚明而邃幽過之者
弗顧豈遊人慕佛巖而來窮其足力興盡則汲汲而
去雖欲一顧有所不暇耶抑視之如苦李以為不足
嗜耶乾道元年予承乏按刑嘗同張使君紫薇公幽
尋得之相語曰斯洞蔽於今日吾人始發盍亭於洞
前俾來遊者指為張公洞可乎明年使君去予實繼
之又明年治中從事因人心之去思也於是大書以
表之十二月乙夘延平張維記同里曹總書
題名
元豐二年八月十八日劉宜父曾公冕苗永孺僧紹
簡遊
括蒼管定夫莆陽方孚若長樂陳膚仲嘉定癸酉先
重陽一日來遊
詩境癸酉三月三日遊詩境即方孚若之别號
蕭子敬向伯大王德強吕叔舉鍾德元張聖泳鍾長
卿王必大端平丙申下元前二日來遊
長沙鍾春伯豫章范旂叟端平丙申歲十月既望前
三日同遊
臨川羅愚淳祐辛丑中伏日約曹伯虎聶世用梁价
魏牧楊羲仲趙時頌陳噲汪知幾翁崇槶觀稼西郊
至吕公巖泛舟覽湖山之勝覩石湖南軒諸賢題字
時雨初霽涼風先秋穡事可期因志其喜
陳鐸叔振周子榮景仁范得輿民載趙孟藡君啟淳
祐辛亥前立春二日同遊
巖有篆書張公洞三字
灕山人曰余觀福緣寺記見三四先政丹青重巖藻
黼衆壑不遺餘力矣其略曰府判汪公新興精宇經
略戸部吕公建三門齋廳大帥紫薇張公剏山亭於
巖右經略徽猷張公植壽松五百餘本以蔭巖居諸
所增餙一何盛也之數公者豈直徼福於浮屠氏哉
無亦以虚巖沓出麗若重樓近桂四野可俯而窺為
西郊登眺之最其時山僧若祖華之屬頗任住持即
是記撰者日登書者惠通雖於文義不甚嫻雅然差
愈後來目不識書口不持誦彼教所謂白蹋者士大
夫庸奴遇之爾誰其任以住山哉往見廬山紀事江
都桑君喬於其名刹多慨諸僧不追先軌致勝地因
之榛莽吁豈獨廬阜為然哉余於吾桂諸山亦云
桂勝卷三
