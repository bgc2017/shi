十六國春秋卷三十三
前秦錄一
苻洪
苻洪字廣世略陽臨渭氐人也其先蓋有扈氏之苖裔
子孫強盛世居武都為西戎酋長始其家池中生蒲長
五丈五節狀如竹時咸異之謂之蒲家因以氏焉父懷
歸為部落小帥母姜氏因寢産洪驚覺而寤先是隴右
大雨霖百姓苦之謠曰雨若不止洪水必起故因名之
曰洪年十二而父卒代為部帥好施多權略驍武善騎
射属劉氏之亂乃散千金招延俊傑訪安危變通之術
戎晉襁負奔之宗人蒲光蒲突遂共推為盟主劉曜僭
號長安遣使拜平遠將軍不受自稱護氐校尉秦州刺
史略陽公光等逼洪歸曜曜以洪為寧西將軍率義侯
及曜敗於洛陽洪率部人西保隴山進為氐主石虎將
兵攻上邽洪詣虎降虎大悅親出迎之拜冠軍將軍委
以西方之事監六夷諸軍事涇陽伯趙建平四年石生
起兵關中洪遂西結張駿自稱晉北平將軍雍州刺史
虎既滅生洪率戶三萬下隴東如馮翊說虎徙關中豪
傑及羌戎以實東方曰諸氐皆洪家部曲洪帥以從誰
敢違者虎從之拜洪護氐校尉徙秦雍及氐羌十餘萬
戸於關東遷龍驤將軍流民都督處於枋頭從征叚遼
有功遷光烈將軍進爵為侯尋拜使持節都督六夷諸
軍事冠軍大將軍進封西平郡公其部下賜爵關内侯
者二千餘人以洪為關内領侯冉閔言於虎曰蒲洪雄
果得將士死力其諸子皆有非常之才且握強兵五萬
屯據近畿宜密除之以安社稷虎曰吾方倚其父子以
取吳蜀奈何殺之待之愈厚佛圖澄亦言於虎曰觀蒲
氏有王氣請急除之虎隂欲殺洪洪稱疾不朝梁犢之
亂虎遣洪以車騎將軍從燕王石斌討之遂平梁犢進
為侍中車騎大將軍開府儀同三司都督雍秦州諸軍
事雍州刺史改封本國略陽郡公會虎卒石遵即位閔
又言於遵曰蒲洪人傑也今以洪鎮關中臣恐秦雍之
地非復國家之有此雖先帝臨終之命然陛下踐祚自
宜改圖遵從之罷洪都督餘並如前洪怨之乃歸枋頭
遣使降晉後石鍳殺遵所在兵起秦雍流民相率西歸
路由枋頭共推洪為主衆至十餘萬洪子健在鄴斬關
出奔枋頭鍳懼洪之逼也欲以計遣之乃以洪為都督
關中諸軍事征西大將軍雍州牧領秦州刺史洪會官
属議應受與否主簿程朴請且與趙連和如列國分境
而治洪怒曰吾不堪為天子耶而云列國乎引朴斬之
永和六年朝廷規復中原以洪為氐王使持節征北大
將軍都督河北諸軍事冀州刺史廣川郡公健為假節
右將軍監河北征討前鋒諸軍事襄國公時姚弋仲亦
有圖據關中之志恐洪先之遣子襄帥衆五萬伐洪洪
迎擊破之斬獲三萬餘級於是安定梁楞等並率關西
民望說洪曰今胡運將終中原喪亂明公神武必成大
業繼蹤周漢宜稱尊號以副四海之望洪亦以䜟文有
草付應王又孫堅之生背有草付字遂改姓苻氏自稱
大都督大將軍大單于三秦王以南安雷弱兒為輔國
將軍安定梁楞為前將軍領左長史馮翊魚遵為後將
軍領右長史京兆叚陵為左將軍領左司馬王墮為右
將軍領右司馬天水趙俱隴西牛夷北地辛牢皆為從
事中郎氐酋毛貴為單于輔相洪謂博士胡文曰孤率
衆十萬居形勝之地冉閔慕容儁可指辰而殄姚襄父
子克之在吾數中孤取天下有易於漢祖初石虎以麻
秋鎮枹罕冉閔之亂秋率衆歸鄴洪使子龍驤將軍雄
逆擊獲之以為軍師將軍秋因說洪曰冉閔石祗方相
持中原之亂未可平也不如先取關中基業已固然後
東征天下誰敢敵之洪深然之既而秋因宴鴆洪欲并
其衆世子健收秋斬之洪臨死謂健曰吾所以未入關
者以為中原可指時而定今不幸為䜿子所困中州非
汝兄弟所能辦關中周漢舊都形勝之國進可以一同
天下退不失保全秦雍吾死之後便可鼓行而西言終
而卒年六十六健僣偽位追諡曰惠武皇帝廟號太祖
十六國春秋卷三十三
