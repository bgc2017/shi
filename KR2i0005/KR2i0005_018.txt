十六國春秋卷十八
後趙錄八
石世
石世字大業虎之幼子劉曜幼女安定公主所生也宣
等被殺張豺勸立之虎死即偽位尊母劉氏為皇太后
劉氏臨朝稱制進張豺為丞相豺辭不受請以彭城王
遵義陽王鑒為左右丞相以慰其心劉氏從之豺與太
尉張舉謀誅司空李農舉素與農善密以豺謀告之農
懼將騎百餘奔廣宗帥乞活數萬家堡上白劉氏使張
舉統宿衛精卒圍之豺以張離為鎮軍大將軍監中外
諸軍事司隸校尉以為已副鄴中羣盗大起迭相刦掠
彭城王遵先鎮關右至是聞喪屯於河内時冠軍大將
軍姚弋仲車騎大將軍蒲洪安西將軍劉寧征虜將軍
石閔武衛將軍王鸞寧西將軍王午立義將軍段勤及
石榮王鐵等討梁犢還遇遵於李城共說遵曰殿下長
而且賢先帝亦有意以殿下為嗣但以末年惽惑為張
豺所誤今女主臨朝奸臣用事上白相持未下京師宿
衛空虚殿下若聲張豺之罪鼔行而討之其誰不倒戈
開門以迎殿下者耶遵從之五月遵自李城舉兵還趣
鄴洛州刺史劉國等率洛陽之衆往會之傳檄至鄴張
豺大懼馳召上白之軍丙戌遵次於蕩隂戎卒九萬石
閔為前鋒都督豺將出拒之耆舊羯士皆曰天子兒來
奔喪吾當出迎之不能為張豺守城也踰城而出豺斬
之不能止張離亦率龍騰二千斬關迎遵劉氏懼召張
豺入對之流涕曰先帝梓宮未殯而禍難繁興至此今
皇嗣冲幼託之將軍將軍將若之何欲加遵重官能彌
之乎(一云可以彌否)豺惶怖失守無復籌計但云唯唯劉氏乃
下令以遵為丞相領大司馬大都督督中外諸軍錄尚
書事加黃鉞九錫增封十郡委以阿衡之任己丑遵北
至安陽亭張豺懼而出迎遵命執之庚寅遵貫甲曜兵
入自鳳陽門升太武前殿擗踴盡哀退如東閣斬豺於
平樂市夷其三族假劉氏令曰嗣子幼冲先帝私恩所
授皇業至重非所克堪其以遵嗣位遵偽讓至三羣臣
敦勸乃受之僭即尊位于太武前殿大赦殊死已下罷
上白之圍辛夘封世為譙王邑萬戸待以不臣之禮廢
太后劉氏為太妃尋皆殺之世立凡三十三日
石遵
石遵字大祗虎第九子也初封齊王虎僣立改封彭城
王虎死世嗣偽位遵廢世自立尊母鄭氏為皇太后立
妃張氏為皇后故燕王斌子衍為皇太子大司馬義陽
王鑒為侍中太傅沛王冲為太保樂平王苞為大司馬
汝陰王琨為大將軍武興公閔為都督中外諸軍事輔
國大將軍錄尚書事輔政李農歸請罪遵復其位待之
如初遵立七日甲午鄴中暴風拔樹震雷雨雹大如盂
升水火俱下災太武暉華殿及宮内府庫至于閶闔諸
門觀閣蕩然無餘乘輿服御燒者太半光燄照天金石
皆盡火月餘乃滅乙未雨血周遍鄴城時沛王冲鎮薊
聞遵殺世自立謂其寮佐曰世受先帝之命遵輙廢而
殺之罪逆莫大其勑内外戒嚴孤將親討之于是留寧
北將軍沐堅戍幽州帥衆五萬自薊南下𫝊檄燕趙所
在雲集比至常山衆十餘萬軍次苑鄉遇遵赦書冲謂
左右曰皆吾弟也死者不可復追何為復相殘乎吾將
歸矣冲將陳暹曰彭城簒弑自尊為罪大矣王雖北旆
臣將南轅俟平京師擒彭城然後奉迎大駕冲乃復進
遵馳遣王擢以書喻冲冲弗聽遵假武興公閔黃鉞金
鉦與司空李農等率精卒十萬討之戰于平棘冲兵大
敗獲冲于元氏賜死坑其士卒三萬餘人是月遵遣中
黃門竺昌蒲請道安入華林園廣修房舍安以石氏之
末國運衰危乃西適牽牛山六月晉征西大將軍桓溫
聞趙之亂出屯安禄遣諸將經營河北遵揚州刺史王
浹舉夀春歸晉秋七月晉征北大將軍褚裒上表請伐
趙即日戒嚴直指泗口朝議以裒事任貴重不宜深入
可先遣偏師裒重陳前所遣前鋒督護王頥之等徑造
彭城示以威信後遣督護麋嶷進軍下邳賊即奔潰嶷
率所領據其城池今宜速發以成聲勢于是除裒征討
大都督率衆三萬徑進彭城使西中郎將陳逵進據夀
春河朔士庶歸降者日以千計裒撫納之甚得其歡心
又遣督護王龕伐沛獲遵偽相支重郡中二千餘人歸
降魯郡山有五百餘家亦建義請援遵以李農(一作李莬)為
南討大都督率騎二萬拒之裒遣王龕李邁領銳卒三
千來迎龕等違裒節度軍次代阪為農所敗李邁死之
士卒死傷大半龕執節不撓尋亦被害裒遂不能進八
月退屯廣陵陳逵聞之懼焚夀春積聚毁城遁還樂平
王苞時鎮長安謀率關右之衆攻鄴左長史石光司馬
曹曜等固諫苞怒誅光等百餘人苞性貪而無謀雍州
豪帥知其無成竝馳使告晉晉梁州刺史司馬勲率衆
赴之仇池公楊初襲破西城九月勲出駱谷破遵長城
戍壁于懸鉤去長安二百餘里遣治中劉煥攻長安斬
京兆太守劉秀離又拔賀城三輔豪傑多殺太守令長
以應勲凡三十餘壁衆五萬人苞乃輟攻鄴之謀使其
將麻秋姚國等率騎拒勲遵遣車騎將軍王朗率精騎
二萬外以討勲為名因劫苞送鄴勲以兵少未能自固
畏朗不敢進冬十月遵將石遇攻宛陷之執南陽太守
郭啟司馬勲釋懸鉤復攻拔宛殺遵南陽太守袁景退
還梁州初遵之發李城也謂武興公閔曰努力事成當
以爾為儲貳既而立太子衍閔甚失望自以勲高一時
規專朝政遵忌而不任閔素驍勇屢立戰功夷夏宿將
皆畏憚之既為都督總内外兵機乃懷撫殿中將士及
故東宮高力萬餘人皆奏為殿中員外將軍爵關外侯
賜以宮女樹已之恩遵弗之猜而更題名善惡以挫抑
之衆咸怨怒中書令孟凖左衛將軍王鸞勸遵稍奪閔
兵機閔益恨望凖等咸勸誅之十一月丙辰遵召義陽
王鑒樂平王苞汝隂王琨淮南王昭入議于鄭太后前
曰閔不臣之迹漸著今欲誅之如何鑒等皆曰宜然太
后曰李城還兵無棘奴豈有今日小驕縱之何可遽殺
也鑒出遣宦者楊環馳以告閔閔遂劫司空李農及右
衛將軍王基密謀廢遵使將軍蘇彦周成率甲士三千
人執遵于南臺如意觀遵方與婦人彈碁問成等曰反
者誰也成曰義陽王鑒當立遵曰我尚如是汝等立鑒
復能幾時遂殺之于琨華殿并誅鄭太后張皇后及太
子衍上光禄大夫張斐中書令孟凖左衛將軍王鸞等
遵在位一百八十三日
石鑒
石鑒字大朗(一作郎)遵之兄虎第三子也初封義陽王殺
遵自立年號青龍大赦殊死已下以武興公閔為大將
軍封武德王司空李農為大司馬竝錄尚書事張舉為
太尉郎闓為司空秦州刺史劉羣為尚書左僕射侍中
盧諶為中書監鑒使樂平王苞及中書令李松殿中將
軍張才等夜攻閔及農于琨華殿不克禁中擾亂鑒恐
閔為變偽若不知者夜斬松才于西中華門并誅苞新
興王祗虎之子也時鎮襄國與姚弋仲蒲洪等通和連
兵移檄中外欲共誅閔農鑒遣汝陰王琨為大都督與
太尉張舉及侍中呼延盛率步騎七萬人討祗等中領
軍石成侍中石啟前河東太守石暉謀誅閔農閔農皆
殺之龍驤將軍孫伏都劉銖等結羯士三千人伏于胡
天亦欲誅閔農鑒在中臺伏都帥三十餘人將升臺挾
鑒以攻之鑒見伏都毁閣道臨問其故伏都曰閔農等
仄已在東掖門臣欲嚴率衛士討之謹先啟知鑒曰卿
是功臣好為官陳力朕從臺上觀卿勿慮無報也於是
伏都銖等率衆攻閔農不克屯于鳳陽門閔農率衆數
千毁金明門而入鑒懼閔農殺已馳招閔農開門内之
謂曰孫伏都反卿宜速討之閔農攻斬伏都等伏都有
膂力善尺牘自鳳陽門至琨華横尸相枕流血成渠宣
令内外諸夷敢稱兵仗者斬胡人或斬關或踰城而出
者不可勝數閔使尚書王朗(一作簡)少府王鬱帥衆數千
守鑒于御龍觀懸食以給之下令城中曰近日孫劉搆
逆支黨伏誅良善一無與也今日已後與官同心者留
不同心者各任所之𠡠戒城門不復相禁于是趙人百
里内悉入城胡羯去者填門閔知胡人不為己用頒令
内外趙人斬一胡首送鳳陽門者文官進位三級武官
立拜牙門一日之中斬胡首數萬人閔親率趙人以誅
胡羯無貴賤男女少長皆斬之胡人死者二十餘萬於
時有高鼻多鬚者無不濫死尸諸城外悉為野犬豺狼
所食其屯戍四方者閔皆以書命趙人為將帥者誅之
太宰趙鹿太尉張舉中軍將軍張春光禄大夫石岳撫
軍將軍石寧武衛將軍張季及諸公侯卿校龍騰等萬
餘人出奔襄國汝陰王琨奔據冀州撫軍將軍張沈據
滏口張賀度據石瀆建義將軍段勤(末杯之子)據黎陽寧南
將軍楊羣據桑壁劉國據陽城段龕(蘭之子)據陳留姚弋
仲據混橋蒲洪據枋頭衆各數萬皆不附于閔王朗麻
秋自長安赴洛陽秋承閔書誅朗部胡千餘人朗奔襄
國秋帥衆奔蒲洪姚弋仲子曜武將軍益武衛將軍若
帥禁兵數千斬關奔灄頭弋仲帥衆討閔軍於混橋汝
隂王琨及張舉王朗率衆七萬伐鄴閔帥騎千餘拒之
戰于城北閔執兩刅矛馳騎擊之所向摧陷斬首三千
級琨等大敗奔歸冀州閔與李農率騎三萬討張賀度
于石瀆鑒密遣宦者齎書召撫軍張沈等使乘虚&KR0670;鄴
宦者以告閔農閔農馳還廢鑒殺之誅虎孫二十八人
盡殪石氏鑒在位一百三日虎小男混永和八年將妻
妾數人奔京師𠡠收付廷尉俄而斬之于建康市虎十
三子五人為冉閔所殺八人自相殘害混至此又死初
䜟言滅石者陵尋而石閔徙封蘭陵公虎惡之改蘭陵
為武興郡至是終為閔所滅始勒以晉成帝咸和三年
歲在戊子僭立二主四子凡二十三年以晉穆帝永和
六年歲在庚戍滅
十六國春秋卷十八
