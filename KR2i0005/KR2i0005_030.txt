十六國春秋卷三十
前燕錄八
吐谷渾
吐谷渾者本遼東鮮卑慕容廆之庶兄因氏其字以為
首𩔖之種號也故謂之野虜父徒河涉歸有二子長曰
吐谷渾少曰若洛廆廆代統部落為慕容氏渾庶長廆
正嫡父在時分戸一千七百與渾以隸之渾與廆二部
俱牧馬馬鬭相傷廆怒徑遣使讓渾曰先公處分與兄
弟異部牧馬奈何不相遠異而令馬有鬭傷渾怒曰馬
是六畜食草飲水春氣動發所以致鬭鬭在於馬何至
怒及於人若欲遠别甚易恐後會為難耳今當去汝萬
里之外矣遂擁馬西行廆悔之遣長史乙那婁馮追謝
之渾曰我乃祖以來樹德遼右先公常稱卜筮之言云
我二子皆當強盛祚流後世我孽子也理無並大今因
馬而别殆天意乎諸君試驅馬令東馬若東還我當相
隨去矣婁馮遣從者二千騎擁馬東出數百步輙悲鳴
西走如是者數十次婁馮曰此非人事也遂不復還西
附隂山而居嘗謂其部落曰我兄弟俱當享國廆及曾
玄纔百餘年耳我玄孫已後庶其昌乎永嘉之亂始度
隴西止於枹罕而後子孫據有西零已西甘松之界西
至於洮水南極於白蘭地方數千里鮮卑謂兄為阿干
廆追思之為之作阿干歌歲暮窮思常歌之渾有子六
十人長子吐延嗣吐延年少有大志身長七尺八寸有
勇力雄姿魁傑羌虜憚之號曰項羽性俶倘不羣嘗慷
慨謂羣下曰大丈夫生不在中國當高皇光武之代與
韓彭吳鄧並驅中原定天下決雌雄使名垂竹帛而潛
竄窮山隔閉殊俗不聞禮教於上京不得策名於天府
生與麋鹿同羣死作氊裘異鬼雖偷觀日月獨不愧於
心乎負其智勇性尤猜忌不恤下吏為帛城羌酋姜聰
所刺將死乃抽劒召其將紇拔泥使輔長子葉延曰豎
子刺吾吾之過也上負先公下愧士女所以控制諸羌
者以吾故也吾氣絶棺歛訖便速去保白蘭地既險遠
土俗懦弱未易控御葉延小兒欲授餘人恐倉卒不能
相制今以葉延付汝竭股肱之力以輔成之孺子得力
吾無恨也抽劒而死葉延年十歲常縛草為人號曰姜
聰哭而射之號天而泣不中瞑目大呼要中乃止其母
謂之曰逆賊姜聰諸將已屠膾之矣汝年小何為朝夕
自苦如此葉延泣曰誠知射草人無益於先讐所以如
此者留罔極之心耳性至孝母病五日不食葉延亦不
食長而沉毅好問天地造化帝王年歷司馬薄洛隣曰
臣等不學實未審三王何父之子五帝誰母所生延曰
自羲皇以來符命玄象昭焉著見而卿等面墻何其鄙
哉語曰夏虫不知冬冰良不虚也又曰吾公孫之子案
禮云公孫之子得以王父字為氏吾祖始自昌黎光宅
於此乃自號其國曰吐谷渾尊祖之義也葉延卒子辟
奚立
慕容翰
慕容翰字元邕廆之庶長子也性雄豪(多)權略猨臂善
射膂力過人廆甚竒之委以折衝之任所在征伐屢立
戰功威聲大振遠近憚之為建威將軍鎮遼東高句驪
不敢為寇尤善撫接愛儒學自士大夫至於卒伍莫不
樂而從焉為皝所深忌及廆死翰乃歎曰吾受事於先
公不敢不盡力幸賴先公之靈所向有功此乃天贊吾
國非人力也而人謂吾之所辦以為雄才難制吾豈可
坐而待禍邪遂與其子出奔段遼遼素聞其才冀收其
用深加愛敬柳城之戰段蘭欲乘勝深入翰慮成本國
之害詭說於蘭曰夫為將當務慎重審已量敵若非萬
全不可輕動今雖挫其前鋒(一作偏師)未能屈其大勢皝多
權詐好為潛伏若悉國中之衆自將以拒我我懸軍深
入衆寡不敵此危道也且受命之日正求此捷若違命
貪進萬一取敗功名俱喪何以返命蘭曰此已成擒無
有歸理卿正慮遂滅卿國耳今千年在東若進而得志
吾將迎之以為國嗣終不負卿使宗廟不祀也翰曰吾
投身相依無復還理國之存亡於我何有但欲為大國
之計且相為惜功名耳乃命所部欲獨還蘭遂不進後
石虎征遼皝親帥三軍攻掠令支以北諸城遼議欲追
之翰知皝躬自總戎戰必克勝乃謂遼曰今趙兵南至
方對大敵當併力禦之而更與燕鬭不宜以小小為事
燕王自將而來其士馬精銳且兵者凶器戰者危慮萬
一失利將何以禦南敵乎蘭怒曰吾前聽卿誑說致成
今日之患吾不復墮卿計中矣乃悉將見衆追之皝設
伏以俟蘭果大敗翰雖處仇國因事立忠皆此𩔖也蘭
既敗還不敢出戰遼遂帥妻子宗族豪石千餘家棄令
支奔密雲山將行執翰手而泣曰不用卿言自取亡敗
我固甘心令卿失所深以為愧翰遂北奔宇文氏宇文
逸豆歸忌翰才名翰乃陽狂酣飲或卧自便利或被髮
歌呼拜跪乞食宇文舉國賤之不復省錄以故得往來
自遂山川形便皆默記之時皝亦以翰初非叛亂以嫌
疑出奔雖在他國常潛為燕計乃遣商人王車通市於
宇文部以窺翰翰見車無言撫膺頷之而已車還以白
皝曰翰欲來也復使車迎之翰彎弓三石餘矢尤長大
皝為之造可手弓矢使車埋於道旁而密告之翰竊逸
豆歸名馬攜其二子過取弓矢逃歸逸豆歸遣勁騎百
餘追之翰遥謂追者曰吾既思戀而歸既得上馬必無
反面吾向日陽愚以誑汝吾之弧矢汝曹足知否無為
相逼徒自取死追騎輕之直突而前翰曰吾處汝國久
矣誓(一作恨)不欲殺汝汝可百步豎汝刀吾射中者汝便
宜反若不中者可來前也追騎解刀豎之翰一發便中
刀鐶追騎乃散既至皝甚加禮遇仍署建威將軍乃言
於皝曰宇文強盛日久屢為國患今逸豆歸簒竊得國
羣情不附加之性識庸暗將帥非才國無防衛軍無部
伍臣久在其國悉其地形雖遠附疆羯聲勢不接無益
救援今若擊之百舉百克然高句驪去國密邇常有闚
𨵦之志彼知宇文既亡禍將及已必乘虚深入掩吾不
備若少留兵則不足以守多留兵則不足以行此心腹
之患也宜先除之觀其勢力一舉可克宇文自守之虜
必不能遠來爭利既取句驪還取宇文如返手耳二國
既平利盡東海國富兵強無返顧之憂然後中原乃可
圖也皝曰善遂將兵擊高句驪句驪有二道北道平闊
南道嶮狹衆欲從北道翰曰虜以常情料之必謂大軍
從北道當重北而輕南王宜帥銳兵從南道擊之出其
不意丸都不足取也别遣偏師出北道縱有蹉跌其腹
心已潰四支無能為也皝從之自將勁兵四萬出南道
乃以翰為前鋒高句驪自將弱卒以禦翰軍戰於木底
遂大敗之因引而還會宇文逸豆歸遣其相莫淺渾將
兵來寇皝復使翰出擊破之渾僅以身免盡俘其衆後
皝自將伐逸豆歸以翰為前鋒歸遣涉夜干將兵逆戰
皝遣使謂翰曰涉夜干勇冠三軍宜小避之翰曰歸之
精銳已盡於此今若克之則歸可不勞兵而滅夜干雖
有虚名實易與耳不宜縱敵以挫兵氣進戰斬之翰為
流矢所中卧病積時不出後疾漸差於其家中騎馬自
試或有人告翰稱病而私習騎乘疑為非常皝雖藉翰
勇略然中心素忌之遂賜翰死翰臨死謂使者曰翰懷
疑出奔罪不容誅不能以骸骨委於賊庭故歸罪有司
天慈曲愍不即肆之朝市今日之死亦已晩矣(此句一作翰之)
(生也)但逆胡跨據神州中原未平翰常克心自誓志吞醜
虜欲為國家蕩一區夏上成先王遺旨下謝山海之責
此志不遂沒有遺恨命也奈何仰(一作飲)藥而死翰子鉤
為樂陵太守與青州刺史朱禿共治厭次鉤自恃宗室
每陵侮禿秃不勝忿襲鉤殺之南奔段龕
慕容仁
慕容仁字元愷小字千年廆之少子皝同母弟也有勇
略屢立戰功深得士心為征虜將軍鎮平郭其季弟昭
為廣武將軍亦有才藝並有寵於廆皝素不平之咸和
八年夏五月廆死仁自平郭來奔喪私謂昭曰吾等素
驕多無禮於嗣君嗣君剛嚴無罪猶可畏况有罪乎昭
曰吾輩皆體正嫡於國有分兄素得士心我在内未為
所疑伺其間隙除之不難兄趣舉兵以來我為内應事
成之日與我遼東男子舉事不克則死不能效建威偷
生異域也仁曰善遂還平郭閏月仁舉兵而西或以仁
昭之謀告皝皝未之信遣使按驗仁兵已至黃水(一作已至)
(險瀆)知事已露遂殺使者還據平郭皝賜昭死乃以玄莵
太守高詡為廣武將軍將兵五千與庶弟建武幼稚廣
威軍寧遠汗司馬佟夀等討仁戰於汶城北皝兵大敗
軍士皆沒於仁襄平令王永前大司農孫機等舉遼東
城叛應之仁自稱車騎將軍平州刺史遼東公段遼及
鮮卑諸部皆與仁遥相應援仁以司馬翟楷領東夷校
尉前平州别駕龐鑒領遼東相皝自帥軍討仁至於襄
平遂攻拔之翟楷龐鑒單騎遁走居就新昌皆降仁固
守平郭皝欲悉坑遼東民高詡諫曰遼東之叛實非本
圖直畏仁凶威不得不從今元惡猶存始克此城遽加
夷滅則未下之城無歸善之路矣皝乃止仁又遣兵襲
新昌督護王寓出擊走之段氏宇文氏各遣使詣仁館
於平郭城皝帳下督張英將百餘騎間道潛行掩擊之
斬宇文氏使十餘人生擒段氏使以歸皝復謀討仁高
詡進曰仁叛棄君親人神共怒前此海未常凍自仁反
已來連年凍者三矣且仁專備陸道天其或者欲使吾
乘冰以襲之也皝從之羣僚皆言涉冰危事不若從陸
道皝曰吾計已決敢沮者斬乃帥其弟軍師評等自昌
黎東踐冰而進凡三百餘里至櫪林口舍輜重輕兵趣
平郭去城七里候騎以告仁狼狽出戰先是張英之俘
二使也仁恨不窮追及皝之至仁以為復遣偏師輕出
寇抄不虞皝之自來謂左右曰今兹來也當不使其疋
馬得返矣乃悉衆陣於城之西北廣威軍帥所部降皝
仁衆沮動皝因縱擊大破之仁敗走帳下皆叛遂生擒
之皝先斬其帳下之叛者然後賜仁死丁衡游毅孫機
等皆仁所信用也執而斬之王永自殺幼稚佟夀郭充
翟楷龐鑒皆東走幼稚中道而還皝兵追及楷鑒殺之
夀充奔高句驪自餘吏民為仁所詿誤者皆赦之遼東
遂平
慕容恪
慕容恪字玄恭皝第四子高貴人所生也幼而謹厚深
沉有大度高氏無寵皝未之竒也年十五身長八尺七
寸容貌魁傑雄毅嚴重每所言及輙經綸世務皝始奇
之授以孫吴兵數後從征伐臨機多竒策使鎮遼東恩
威甚著高句驪憚之不敢為寇皝使恪與&KR1441;俱伐扶餘
&KR1441;居中指授而已恪身冒矢石摧鋒而進所向輙潰皝
臨終謂&KR1441;曰今中原未一方建大事恪智勇俱濟汝其
任之及&KR1441;嗣立彌加親厚屢立大功中山之捷軍令嚴
明秋毫不犯但遷其將帥土豪數千家而已餘皆安堵
如故冉閔敗執恪進屯常山儁命移鎮中山元璽三年
封太原王拜侍中假節大都督大將軍錄尚書累遷大
司馬儁寢疾引恪與司徒評屬以後事遂總攝朝政暐
初嗣位新遭大喪誅夷狼籍内外恟懼恪舉止如常人
不見其有憂色每出入往還一人步從或說以宜自嚴
備恪曰人情方懼且當安重以靜鎮之奈何復自驚擾
衆將何仰由是人心稍定恪雖總大任而朝廷之禮兢
兢嚴謹每事必與評議之未嘗專決虚心待士諮詢善
道量才授任人不踰位朝廷清肅進止有常罷朝歸第
盡心色養手不釋卷官屬臣僚或有過失不顯其狀隨
宜他叙不令失倫惟以此為貶時人以為大愧再有小
過自相責曰爾復欲望宰公遷官邪自是庶僚化德莫
敢犯者建康初聞&KR1441;死皆以為中原可圖桓温曰慕容
恪尚在所憂方為大耳後攻洛陽略地至崤澠關中大
震軍還乃定恪為將不尚威嚴專用恩信撫御士卒務
綜大要不為苛令使人人得便安軍士有犯法者密縱
舍之捕斬賊首以令軍營平時寬縱似若可犯然警備
嚴密敵至莫能近者故未嘗敗恪初有疾以暐幼弱政
不在己評性多猜忌恐大司馬之任不當其人謂暐兄
樂安王臧曰今南有遺晉西有強秦二寇並懷進取之
志顧我未有隙耳夫國之廢興係於輔相大司馬總統
六軍不可任非其人若能推才任忠和同協盟則四海
且不足圖二寇豈能為患哉吾以常才猥受先帝顧托
之命每欲掃平關隴蕩一甌吳庶嗣成先帝遺志謝憂
責於當年而疾固彌留恐此志不遂所以沒有餘恨也
吾死之後若以親疎次第言之大司馬之任不以授汝
當以授冲汝曹雖才識明敏然皆年少未堪多難吳王
天資英傑經略超世汝曹若能推以授之必能混一四
海區區外寇不足憚也慎無冒利忘害不以國家為意
也又以語評月餘疾篤暐親視之問以後事恪曰臣聞
報恩莫大於薦賢賢者雖在板築猶可為相而况國之
懿藩吳王文武兼資管蕭之亞陛下若任之以大政國
其可安不然秦晉必有闚𨵦之計言終而卒國中皆痛
惜之追諡曰桓王
文明段氏
皝后段氏鮮卑人本單于段國之女也初進為夫人晉
咸康初皝即王位冊拜為王后及儁稱尊追諡曰文明
皇后配饗於太祖後垂僭立尊生母蘭氏為文昭皇后
欲遷段氏於别室而以蘭氏配饗詔百官議之皆以為
當然博士劉詳董謐議以為堯母為帝嚳妃位次第三
不以貴陵姜嫄明聖王之道以至公為先文昭后宜立
别廟垂怒逼之詳謐曰上所欲為無問於臣臣按經奉
禮不敢有二垂乃不復問諸儒卒遷段后而以蘭氏配
饗太祖
景昭可足渾氏
儁后可足渾氏尚書令豫章公翼之從姊也&KR1441;元璽二
年立為皇后暐嗣位尊為皇太后頗預朝政性尤猜忌
垂為吳王威名素著太后甚忌之其妃段氏自以貴姓
不尊事太后太后銜憾誣以巫蠱拷掠致死(事具段氏傳)及
垂枋頭之捷威名益著太后愈不平之遂與太傅評密
謀誅垂垂懼奔秦俄而太后卒追諡曰景昭皇后配饗
於烈祖及垂即偽位以可足渾氏謀傾社稷不宜從祀
乃尊昭儀段氏為景德皇后配饗烈祖而追廢可足渾
后
十六國春秋卷三十
