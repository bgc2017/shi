十六國春秋卷六十六
夏錄一
赫連勃勃
赫連勃勃字屈孑(魏書云屈孑本名勃勃太宗改其名曰屈孑北人言屈孑者卑下也)曾
祖鐵弗劉虎南單于苗裔右賢王去卑之孫北部帥劉
猛之從子劉淵之族也居於新興虒意之北北人謂父
為鮮卑母為鐵弗因以母號為姓猛死子副崙奔魏虎
父誥汁爰世領南落誥汁爰一名訓兜(兜字或作兒字)汁爰死
虎遂代焉虎一名烏洛孤始臣附於魏自以衆落稍多
舉兵外叛平文帝(諱鬱律)與晉并州刺史劉琨共討之虎
走據朔方歸附劉聰聰以虎宗室封樓煩公拜安北將
軍監鮮卑諸軍事丁零中郎將雄據肆盧川將復渡河
侵魏西部平文帝逆擊大破之逐出塞表昭成(諱什翼犍)初
虎又寇西部帝遣軍逆討又大破之虎尋死子務桓代
領部落遣使附魏務桓一名豹子招集部落復為諸部
之雄石虎建武中遣使就拜平北將軍右賢王丁零單
于務桓死弟閼陋頭代立其後務桓子悉勿祈逐閼陋
頭而自立悉勿祈死弟衛辰代立衛辰務桓之第三子
也狡猾多變既立之後入居塞内昭成以女妻之後通
於秦苻堅以為左賢王遣使詣堅請求田地春去秋來
堅許之後掠秦邊民五十餘口為奴婢以獻於堅堅讓
歸之尋復背堅專心歸魏舉兵伐秦堅遣其將鄧羌討
擒之衛辰復降於秦堅自至朔方署為夏陽公統其部
落衛辰以堅還復其國復附於堅雖於魏貢使不絶而
誠敬有乖魏因討破之收其部落十有六七衛辰走奔
於秦堅送還朔方遣兵戍守遂以衛辰為鄉導寇魏南
境魏師敗績因分國人為二部自河以西屬之劉衛辰
自河以東屬之劉庫仁堅復以衛辰為西單于督攝河
西諸虜屯代來城秦末國亂遂有朔方之地控弦之士
三萬八千慕容永據長子拜衛辰使持節都督河西諸
軍事大將軍朔州牧朔方王姚萇亦遣使結好拜衛辰
使持節都督北朔雜夷諸軍事大將軍大單于幽州牧
河西王後衛辰遣子力俟提(魏書作直力鞮)寇魏南部其衆八
九萬太祖(諱珪)軍士五六千人為其所圍乃以車為方營
且戰且前大破之於鐵岐山南力俟提單騎而走獲牛
馬二十餘萬乘勝逐北自五原金津南渡河徑造代來
居民駭亂部落奔潰遂入衛辰所居悅䟦城衛辰父子
驚遁乃分遣諸將輕騎追之陳留公元虔南至白鹽池
虜衛辰家屬將軍伊謂至木根山擒力俟提盡并其衆
衛辰單騎遁走為其部下所殺先是河水赤如血衛辰
惡之及衛辰之亡誅其族黨並投之於河勃勃衛辰第
三子也奔於叱干部帥叱干他斗伏(魏書作薛于部大悉伏)送勃
勃於魏他斗伏兄子阿利先戍大洛川聞將送勃勃乃
馳諫曰鳥雀投人尚宜濟免況勃勃國破家亡歸命於
我縱不能救猶宜任其所奔今執而送之深非仁者之
舉他斗伏懼為魏所責弗從阿利潛遣勁勇簒勃勃於
路送之於秦秦高平公破多羅没奕干以女妻之勃勃
身長八尺五寸腰帶十圍性尤辯慧魁岸美丰儀姚興
見而竒之深加禮敬拜驍騎將軍加奉車都尉常參軍
國大議寵遇踰於勲舊尋遷安遠將軍封陽川侯使助
没奕干鎮高平議以貳城朔方雜夷及衛辰部衆三萬
配之使為伐魏偵候興弟邕固諫以為不可乃止頃之
復以勃勃為持節安北將軍五原公配以三交五部鮮
卑及雜虜二萬餘落鎮朔方會太祖歸所虜秦將唐小
方於秦興議請歸賀狄干仍送良馬千疋以贖狄伯支
太祖許之勃勃聞秦復與魏通而怒乃謀叛秦時河西
鮮卑柔然可汗社崙獻馬八千疋於秦濟河至大城勃
勃掠取之悉集其衆三萬餘人偽獵於高平川因襲殺
没奕干而并其衆衆至數萬
龍昇元年夏六月勃勃僭號大夏天王大單于大赦境
内殊死已下建元龍昇署置百官自以匈奴夏后氏之
苗裔國稱大夏時晉義熙二年也以長兄右地代為丞
相封代公次兄力俟提為大將軍封魏公叱干阿利為
御史大夫封梁公弟阿利羅引為征南將軍司隸校尉
若門為尚書令叱以鞬為征西將軍尚書左僕射乙斗
(一作升)為征北將軍尚書右僕射其餘授任各以次差冬
十月勃勃討鮮卑薛干等三部破之降其衆以萬數進
攻秦三城已北諸戍斬秦將楊丕姚石生等諸將諫固
險不從又復言於勃勃曰陛下將欲經營宇内南取長
安宜先固根本使人心有所憑係然後大業可成高平
山川險固土田沃饒可以定都勃勃曰卿知其一未知
其二吾大業草創士衆未多姚興亦一時之雄且其諸
將用命關中未可圖也我今專固一城彼必併力於我
衆寡非敵亡可立俟不如以雲騎風馳出其不意救前
則擊後救後則擊前使彼疲於奔命我則遊食自若不
及十年嶺北河東盡為我有待姚興死後徐取長安姚
泓凡弱小兒擒之方略已在吾計中矣昔軒轅氏亦遷
居無常二十餘年豈獨我乎於是掠取嶺北嶺北諸城
門不敢晝啟十一月勃勃初僭號求婚於秃髮傉檀傉
檀不許勃勃大怒率騎二萬伐之自楊非至於支陽三
百餘里殺傷萬餘人驅掠二萬七千口牛馬羊數十萬
頭而還傉檀率衆追之其將焦朗謂傉檀曰勃勃天姿
雄鷔御軍齊整(通典作齊肅)未可輕也今因抄掠之資率思
歸之士人自為戰難與爭鋒不若從温圍北渡趨萬斛
堆阻水結營制其咽喉百戰百勝之術也别將賀連怒
曰勃勃以死亡之餘率烏合之衆犯順結仇幸有大功
今牛羊塞路財寳若山窘敝之餘人懷貪競不能督勵
士衆以抗我也我以大軍臨之彼必土崩瓦解奈何引
軍避之示敵以弱我衆氣銳宜在速追傉檀曰吾追計
決矣沮衆者斬勃勃聞而大喜乃於陽武下陜鑿陵埋
車以塞路傉檀遣善射者射之中勃勃左臂勃勃勒衆
逆戰大破傉檀於百井追奔八十餘里殺傷士衆萬計
斬其大將十餘人積人頭而封之以為京觀號曰髑髏
臺還於嶺北又敗秦將張佛生於青石原俘斬五千七
百人
龍昇二年夏五月秦遣將齊難等率衆二萬來伐秋七
月勃勃聞秦兵旦夕將至退保河西齊難以去勃勃既
遠縱兵野掠勃勃全軍覆之(一云潛師襲之)俘獲七千餘人收
其戎馬兵仗難引軍退走勃勃復追擊於木城拔之擒
難俘其將士萬有三千戎馬萬疋於是嶺北夷夏降附
者以數萬計勃勃皆拜置守宰以撫之
龍昇三年夏四月勃勃率騎二萬攻秦入高國及於五
井掠取平涼雜胡七千餘戸以配後軍進屯依力川秋
九月秦姚興自率兵來伐至貳城遣安遠將軍姚詳等
分督租運勃勃候秦軍未集乘虛奄襲興大懼遣其將
姚文宗拒戰勃勃偽退設伏以待之興遣别將姚榆生
等來追伏兵夾擊皆擒之興將王奚聚羌胡三千餘戸
於勑竒堡勃勃進攻之堰斷其水堡人窘迫執奚出降
奚不肯屈遂自刎死復攻秦將王洛生(或作金洛生)於黃石
岡彌姐豪地(一作亭地)於我羅城皆拔之徙七千餘戸於大
城以丞相右地代領幽州牧以鎮之
龍昇四年春三月遣尚書胡金纂率騎二萬攻平涼姚
興率兵來救金纂力戰而死勃勃又遣兄子左將軍羅
提率步騎一萬攻秦北中郎將姚廣都於定陽拔之擒
廣都坑將士四千餘人以女弱為軍賞拜廣都為太常
進攻秦隴又破白崖堡遂趨清水秦將略陽太守姚壽
都棄城奔上邽徙其民萬六千戸於大城姚興自安定
來追至壽渠川不克而退是歲齊難姚廣都謀叛皆誅
之
龍昇五年春正月秦安北將軍姚詳棄貳城屯杏川勃
勃逼之糧盡委守南奔大蘇勃勃遣平東將軍鹿奕干
要擊執之盡俘其衆詳至勃勃數而斬之
龍昇六年春二月勃勃率騎三萬南攻安定破秦尚書
楊佛嵩於青石北原降其衆三萬五千獲戎馬二萬疋
進攻秦將党智隆於東鄉降之署智隆為光祿勲徙三
千餘戸於貳城秦鎮北參軍王買德來奔勃勃問以滅
秦之策買德曰秦德雖衰藩鎮猶固願且蓄力以待之
勃勃善之拜為軍師中郎將夏六月勃勃欲因河南王
乞伏乾歸之喪率兵攻熾磐王買德曰熾磐吾之與國
新遭大喪吾不能恤而又伐之匹夫且猶恥為況萬乘
乎勃勃乃止冬十月秦姚興以楊佛嵩為安遠將軍雍
州刺史帥嶺北見兵來擊嵩敗死之
鳳翔元年春三月大赦境内殊死已下改元鳳翔(水經註作)
(龍昇七年)以叱干阿利領將作大匠發嶺北夷夏十萬餘戸
改築都城於朔方水之北黑水之南名曰統萬城下書
曰古人制起城邑或因山水或以義立名今都城已建
萬堵斯作克成弗遠宜有美名朕方綂一天下君臨萬
邦可以綂萬為名阿利性尤工巧然殘忍刻暴視民如
草芥乃蒸土加功以錐刺之錐入一寸即殺作人而并
築之刺之不入即殺行錐者勃勃以為忠故委以營繕
之任又使造五兵之器銳利尤甚乃咸百鍊既成呈之
工匠必有死者射甲不入即斬弓人如其入也則斬鎧
匠又造百鍊剛刀五口背上為龍雀大環兼以金鏤作
一龍形長三尺九寸號曰大夏龍雀銘其背曰古之利
器吳楚湛盧大夏龍雀名冠神都可以懷遠可以柔邇
如風靡草威服九域世甚珍之復鑄銅為一大鼓及飛
廉翁仲銅駝龍虎之形皆以黃金飾之列於宫殿之前
凡殺工匠數千餘人以是器物莫不精麗又鑿淥漣池
於三交夏五月雨魚於統萬時興役尤煩民不堪命勃
勃恥姓鐵弗乃改為赫連氏其年下書曰朕之皇祖自
北遷幽朔改姓姒氏音殊中國故從母氏為劉子而從
母之姓非禮也古人氏族無常或以因生為氏或以王
父之名朕將以義易之夫帝王者係天為子其為徽赫
實與天連今改姓曰赫連氏庶協皇天之意永享無窮
大慶係天之尊不可令支庶同之其非正統者皆以鐵
伐為氏庶朕宗族子孫剛銳如鐵皆堪伐人也冬十二
月立夫人梁氏為王后子瑰(一作墳)為太子封子延為陽
平公昌為太原公倫為酒泉公定為平原公滿為河南
公安為中山公
鳳翔二年春正月勃勃侵魏河東蒲子
鳳翔三年春三月勃勃攻秦將姚逵於杏城二旬拔之
執逵及别將姚大用姚安和姚利僕尹敵等坑士卒二
萬人夏五月勃勃遣御史中丞烏洛孤與河西王沮渠
蒙遜結盟其辭曰自金晉數終禍纏九服趙魏為長蛇
之墟秦隴為豺狼之穴二都神京鞠為茂草蠢爾羣生
㒺知憑賴上天悔禍運屬二家封疆密邇道會義親宜
敦和好弘康世難爰自終古有國有家非盟誓無以昭
神祗之心非斷金無以定終始之好然晉楚之成吳蜀
之約咸口血未乾而尋背之今我二家契殊曩日言未
終而有篤愛之心音一交而懷傾蓋之顧息風塵之警
同克濟之誠戮力矢心共濟六合若天下有事則雙振
義旗區域既清則並敦魯衛夷險相赴交易有無爰及
子孫永崇斯好蒙遜遣弟湟河太守沮渠漢平來盟秋
九月勃勃遣赫連建將兵擊秦執平涼太守姚周都遂
入新平秦廣平公姚弼與戰於龍尾堡建敗被禽
鳳翔四年夏六月勃勃聞秦將姚嵩與氐王楊盛相持
率騎四萬襲擊上邽未至嵩與盛戰於竹嶺嵩敗死勃
勃遂進攻上邽二旬克之殺秦秦州刺史姚平都(一作軍都)
及將士五千人因毁其城轉攻隂密又殺秦將姚良子
及將士萬餘人以子太原公昌為使持節前將軍雍州
刺史鎮隂密秦征北將軍姚恢棄安定奔還長安安定
人胡儼華韜率戸五萬據城來降勃勃署儼為侍中韜
為尚書留鎮東將軍羊苟兒配以鮮卑五千鎮之進攻
秦鎮西將軍姚諶於雍城謀委鎮奔長安勃勃據雍進
掠郿城秦遣東平公姚紹及征虜將軍尹昭(一作伊昭)等將
步騎五萬來拒勃勃退如安定胡儼閉門拒之襲殺苟
兒及所將鮮卑復以城降秦紹等進攻勃勃於馬鞍阪
破之追至朝那不及而去勃勃引歸杏城復遣兄子提
南侵池陽秦車騎將軍姚裕前將軍彭白狼建義將軍
蛇玄率衆追擊提敗遁還秋七月勃勃聞太尉劉裕伐
秦笑謂羣臣曰劉裕伐秦水陸並進且裕有高世之略
姚泓豈能自固吾驗以天時人事必當克之且其兄弟
内叛安能拒人裕既尅長安利在速返不能久留正可
留子弟及諸將守關中待裕發軫吾取之如拾遺耳不
足復勞吾士馬也於是秣馬厲兵休養士卒
鳳翔五年春三月勃勃進據安定秦嶺北鎮戍郡縣皆
降遂盡有嶺北之地秋九月劉裕滅秦入於長安遣使
遺勃勃書請通和好約為兄弟勃勃命中書侍郎皇甫
徽為報書而隂誦之召裕使前口授舍人為書封以答
裕裕覽其書而竒之使者又言勃勃儀容瓌偉英武絶
人裕歎曰吾所不如也冬十月勃勃還綂萬十一月太
尉裕留次子桂陽公義真為都督雍梁秦三州諸軍事
安西將軍領雍東秦二州刺史鎮長安以諮議參軍王
修為長史王鎮惡為司馬領馮翊太守沈田子毛德祖
皆為中兵參軍仍以田子領扶風太守德祖領秦州刺
史天水太守傅弘之為雍州治中從事十二月庚子裕
發長安自洛入河開汴渠以歸閏月勃勃聞裕東歸大
喜(具買德傳)乃以太子瑰都督前鋒諸軍事領撫軍大將軍
率騎二萬南向長安前將軍太原公昌屯兵潼關以軍
師中郎將王買德為撫軍右長史南伐青泥自率大軍
為之後繼
昌武元年春正月太子瑰至渭陽關中士民降者屬路
劉義真遣龍驤將軍扶風(一作始平)太守沈田子率衆逆戰
瑰擊敗之退屯劉廻堡遣使還報司馬王鎮惡鎮惡對
田子使謂長史王修曰劉公以十歲兒付吾等當共思
戮力今擁兵不進虜何由得平乎使者還以告田子田
子甚懼遂與鎮惡不平初裕將東還田子及傅弘之屢
言於裕曰鎮惡家在關中不可保信裕曰今留卿文武
將士精兵萬人彼若欲為不善正足自滅耳勿復多言
又私謂田子曰鍾會不得遂其亂者以有衛瓘故也語
曰猛虎不如羣狐卿等十餘人何懼王鎮惡故二人常
有猜心至是鎮惡與田子俱出北地師於涇上以拒夏
兵軍中訛言鎮惡欲盡殺南人以數十人送義真南還
因據關中反辛亥田子請鎮惡出城俱會於寧朔將軍
傅弘之(一作建威將軍)壘計事田子求屏人語使其宗人沈敬
仁斬之幕下矯稱受太尉令誅之弘之奔告義真義真
與王修被甲登横門以察其變俄而田子帥數十人來
至言鎮惡反修執田子數以專戮斬之以冠軍將軍毛
修之代鎮惡為安西司馬夏四月傅弘之大破瑰於渭
陽(一作池陽)又破之於寡婦津(一作渡)斬獲甚衆瑰兵退遁秋
九月劉義真年少賜與左右無節王修每裁抑之左右
皆怨譖修於義真曰王鎮惡欲反故沈田子殺之修殺
田子是亦欲反也義真信之使左右劉乞殺修由是人
情離駭莫相統一悉召外軍入長安城閉門拒守關中
郡縣悉降於瑰瑰夜襲擊長安不克勃勃進據咸陽長
安樵採路絶太尉裕聞之大懼使輔國將軍蒯恩如長
安召義真東鎮洛陽以相國右司馬朱齡石為都督關
中諸軍事右將軍雍州刺史代鎮長安裕謂齡石曰卿
至可勑義真輕裝速發既出關然後可徐行若關右必
不可守當與義真俱歸也又命中書侍郎朱超石慰勞
河洛冬十一月齡石至長安義真將士貪縱大掠而東
多載寳貨子女方軌徐行至於㶚上雍州别駕韋華降
於勃勃百姓共逐齡石而迎勃勃入長安齡石乃焚燒
長安宫殿奔於潼關瑰率衆三萬追擊義真傅弘之謂
義真曰公處分亟進今多將輜重一日行不過十里虜
追騎且至將何以待之宜棄車輕行乃可以免義真不
從俄而瑰兵大至傅弘之蒯恩斷後力戰連日至於青
泥北弘之躬貫甲胄氣冠三軍衆寡不敵皆為撫軍長
史王買德所擒司馬毛修之與義真相失亦為買德所
獲義真行在前會日暮瑰兵不窮追故得免左右盡散
獨逃草中中兵參軍段宏單騎追尋緣道呼之義真識
其聲出就之曰君非段中兵耶身在此行矣必不兩全
可刎身頭以南使家公絶望宏泣曰死生共之下官不
忍乃束義真於背單馬而歸義真謂宏曰今日之事誠
無算略然丈夫不經此何以知艱難勃勃欲降傅弘之
弘之不屈時天大寒勃勃裸之弘之呌罵而死士卒死
傷者不可勝計遂積人頭為京觀號曰髑髏臺於是大
饗將士於長安舉觴以謝王買德拜買德都官尚書加
冠軍將軍封河陽侯十二月晉龍驤將軍王敬先戍於
潼關之曹公故壘朱齡石往從之朱超石至蒲坂聞齡
石所在亦奔投之太原公昌進攻敬壘斷其水道衆渴
不能戰城且䧟齡石謂超石曰弟兄俱死異域使老親
何以為心爾求間道亡歸我死此無恨矣超石泣曰人
誰不死寧忍今日辭兄去乎遂與敬及右軍參軍劉欽
之皆被執送於長安勃勃殺之勃勃既破關中斬戮無
數時有沙門曇始亦遇其害而刅不能傷勃勃異之遂
赦沙門於是羣臣勸進勃勃曰朕無撥亂之才不能弘
濟兆庶自枕戈寢甲十有二年而四海未同遺寇尚熾
不知何以謝責當年垂之來葉將明揚側陋以王位讓
之然後歸老朔方琴書卒歲皇帝之號豈朕薄德所膺
羣臣固請乃許之遂築壇於㶚上僭即皇帝位大赦境
内殊死已下改元昌武文武百官進位各有差魏太宗
與崔浩論近世君臣因問浩曰屈丏何如浩曰屈丏家
國夷滅一身孤寄為姚氏封殖不思樹黨強隣報仇雪
恥乃結忿于蠕蠕背德于姚興橛豎小人無大經略正
可殘暴終為人所滅耳太宗大悅(屈丏前作屈孑)
真興元年春正月勃勃遣將軍叱奴侯提率步騎二萬
攻晉并州刺史毛德祖於蒲坂德祖不能禦全軍歸洛
陽以侯提為并州刺史鎮蒲坂勃勃歸於長安二月徵
隠士韋玄玄既至懼而禮拜甚過勃勃怒而殺之羣臣
請都長安勃勃曰朕豈不知長安累帝舊都山河四塞
沃饒險固但荆吳僻遠勢不能為人之患東魏與我風
俗略同壤境隣接自統萬去魏境裁數百餘里朕在長
安統萬必危恐有不守之憂若在統萬彼終不敢濟河
而西諸卿特未見及此耳羣下咸曰非所及也乃於長
安置南臺以太子瑰領大將軍雍州牧錄南臺尚書
事鎮長安勃勃因田於三交至淥漣池遂還萬統以
宫殿大成赦其境内殊死已下又改元真興刻石都
南命秘書監胡義周頌紀功德勃勃好自矜大名其
四門南曰朝宋門東曰招魏門西曰服涼門北曰平朔
門勃勃遣騎三千攻魏河西魏遣散騎常侍丘堆自并
州與故秦遊擊將軍王洛生等來拒奔還夏四月吐谷
渾覓地聚衆六千於弱水南遣使來降勃勃拜為弱水
護軍
真興二年夏五月雨魚於統萬冬十月起冲天臺於統
萬南山欲登之以望長安追尊高祖誥汁爰為元皇帝
曾祖虎為景皇帝祖務桓為宣皇帝父衛辰為桓皇帝
廟號太祖母苻氏為桓文皇后
真興三年
真興四年
真興五年
真興六年冬十二月勃勃將廢太子瑰為秦王而立少
子酒泉公倫為太子瑰聞將廢已自長安率衆七萬北
伐倫倫率騎三萬拒之戰於高平為瑰所敗倫死之勃
勃中子太原公昌率騎一萬襲殺瑰遂併其衆八萬五
千歸於統萬勃勃大悅立昌為太子勃勃性凶暴好殺
視民如草芥無順守之規常居城上置弓劍於側有所
嫌忌便手自殺之羣臣忤視者鑿其目笑者決其唇諫
者謂之誹謗先絶其舌而後斬之夷夏囂然人無生賴
真興七年夏六月太廟崩陷秋七月勃勃寢疾既而疾
甚輦昇永安殿召羣臣屬以後事八月癸卯卒時年四
十五在位十九年偽諡武烈皇帝葬嘉平陵廟號世祖
勃勃僭立十三年而宋氏受禪以元嘉二年死是魏世
祖始光二年也
十六國春秋卷六十六
