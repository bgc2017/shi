十六國春秋卷六十二
後秦錄十
鳩摩羅什(一名句摩羅耆婆)
鳩摩羅什天竺人也家世勲烈祖父逹多倜儻不羣父
鳩摩羅炎聰慧有美節龜兹王迎為國師王妹才悟明
敏過目必解見羅炎心欲之因以妻焉什在胎時其母
慧解倍常年七歲與母俱出家日誦三萬二千言義亦
自通聲滿葱左譽流河外什母謂什曰方等深教不可
思議應大闡其丹𫝊之東土但於自身無利其可如何
什曰大士之道利彼忘軀若必使大化流𫝊洗悟矇俗
雖復身當罏鑊苦而無恨秦苻堅時遣驍騎將軍吕光
等率兵西伐龜兹堅謂光曰夫帝王應運而治以子愛
蒼生為本豈貪其地而伐之正以懷道之人故也朕聞
西域有鳩摩羅什深解法相善閑隂陽為後學之宗朕
甚思之且賢哲者國之大寳若克龜兹即馳驛送來光
既克龜兹還至凉州堅為姚萇所害乃縞素三軍大臨
城南僭號稱元及吕隆時姚萇僭號關中亦聞什名遣
使來迎隆以什智計多解恐為姚氏謀不許東入萇卒
子興襲偽位復遣使來迎隆乃上表送什入關至於長
安興待以國師之禮甚見優寵使入西明閣及逍遙園
譯出衆經復使沙門僧䂮僧遷法欽道流道恒道標僧
叡僧肇等八百餘人𫝊受什旨便出經論凡三百餘卷
沙門慧叡才識高敏隨什𫝊寫每與叡言西方辭體商
略異同云天竺國俗甚重文制其宫商體韻以入管絃
為善凡覲國王必有贊德見佛之儀以歌歎為貴經中
偈頌皆其式也但改胡為秦失其藻蔚雖得大意殊隔
文體有似嚼飯與人非徒失味乃令嘔噦常歎曰吾若
著筆作大乘阿毘曇非迦旃延子比也今在秦地深識
者寡折翮於此將何所論悽然而止獨與興著實相論
二卷并注維摩經出言成章無所刪改辭旨婉約莫非玄
奥興奉之若神嘗誦經於草堂寺興及朝臣沙門數千
肅容觀聽興諮什通三世論曰曾問諸法師明三世或
有或無莫適所定此亦是大法中一段處所而有無不
判情每慨之是以忽疏野懷聊復孟浪言之誠知孟浪
之言不足以會理然胷襟之中欲有少許了不能默已
輒疏條相呈匠者可為折衷余以為三世一統循環為
用過去雖滅其理常在所以在者非如阿毘曇注言五
隂塊然喻若足之履地真足雖往厥跡猶存未來如火
之在木中欲言有火耶視之不可見欲言無火耶火緣
合而出經又云聖人見三世若其無也聖無所見若言
有耶則犯常嫌過去未來雖無眼對理恒相因苟因理
不絶聖見三世無所疑矣什答書曰雅論大通甚佳去
來定無此作不通佛說色隂三世和合聰明為色五隂
皆爾又云從心生心如從榖生榖以是故知必有過去
無無因之咎又云六識之意識依已滅之意為本而生
意識又正見名過去業未來中果報也又十方中第二
力知三世諸業又云若無過去業則無三塗報又云學
人若在有漏心中則不應名為聖人以此諸比固知不
應無過去若無過去未來則非通理經法所不許又十
二因緣是佛法之深者若定有過去未來則與此法相
違所以者何如有榖子地水時節芽根得生若先已定
有則無所待有若先有則不名從緣而生又若生有則
是常例是故不得定有不得定無有無之說性時所宜
耳以過去法起行業不得言無又云今不與昔對不得
言有雅論之通甚有佳致又大品所明過去如不離未
來現在如未來現在如亦不離過去如此亦不言無也
此實是經中之大要俟得高對通復盡之什為人神情
鑑徹慠岸出羣應機領會鮮有其匹且篤性仁厚汎愛
為心虚已善誘終日無倦一日忽下高座謂興曰有二
小兒登吾肩慾障須婦人興謂之曰大師聰明超悟海
内無雙若一旦後世何可使法種無嗣遂以宫女進之
一交而生二子自爾已後不住僧房别立廨舍供給豐
盈諸僧有效之者什聚針盈鉢謂曰若能相效食此者
乃可畜室耳因舉匕進針與常食不别諸僧愧止什每
至講說嘗先自說譬如臭泥中生蓮花但採蓮花勿取
臭泥也居秦九年而疾與衆生告别曰因法相遇殊未
盡心方復後世愴惻可言什自以闇昧謬充𫝊譯所出
經論三百餘卷唯十誦一部未及刪煩存其本旨必無
差失願凡所宣譯𫝊流後世咸共弘通今於衆前發誠
實誓若所𫝊無謬者當使焚身之後舌不燋爛弘始十
一年秋八月二十日卒興於逍遙園依外國法以火焚
尸薪滅形碎唯舌不爛
道恒道標
道恒藍田人學兼内外才思清敏聞羅什入關往從之
遊同學道標亦雅有才力與恒齊名興雅聞二人神氣
俊朗有經國之術勅尚書令顯宣旨敦勉罷道輔政乃
下書恒標曰卿等樂道體閒服膺法門皦然之操實在
可嘉但朕臨四海治必須才方欲招肥遯於山林搜陸
沈於屠肆况卿等周旋篤舊朕所盡知各挹幹時之能
而潛獨善之地此豈朕求賢之至情卿等兼弘之深趣
耶昔人有言國有驥而不乘方皇皇而更索是之謂也
今勅尚書令顯便奪卿等二乘之福心由卿清名之容
室讚時益世豈不大哉苟心存道味寧係白黑望體此
懷不以守節為辭也恒標抗表陳情曰奉去月二十八
日詔勅尚書令奪恒標等法服承命悲懼五情失守俯
仰惶慙無地自厝恒等誠才質闇短染法未久所存既
重眷慕亦深猥蒙優詔褒飾過美開諭誨勵言理備至
但情之所安實懷罔已法服之下誓畢身命兼少習佛
法不閑世事徒法非常之舉終無殊異之功雖有拔能
之名而無益時之用未見秋毫之補將有山岳之虧竊
為陛下不取也昔光武尚能縱嚴陵之心魏文全管寧
之操陛下天縱之聖議論每欲遠軰堯舜今乃冠巾兩
道人反在光武魏文之下願折至尊之高懷遂匹夫之
微志在宥羣方靡不自盡况陛下以道御物兼宏三寳
使四方義學之士萃於京師新異經典流乎遐邇大法
之隆於兹為盛方將闡揚洪化助明振暉嗣祗洹之遺
響扇靈鷲之餘風建千載之軌模為後生之津塗而恒
等豈可獨屈於明時不得伸其志願伏願鑒其元元之
情特垂曠蕩通物之理更賜明詔聽遂微心則銜恩九
泉感德累劫不勝戰慄謹奏以聞興復詔恒標曰省所
奏具意今所以相屈者時所須也不復相推本心以及
於此煩慇懃廣自料理吾之情趣想卿等體之在素不
復煩言便可奉承時命勉菩薩之蹤耳恒標復答書曰
恒等近自陳寫冀悟聖鑒重奉明詔不蒙矜恕伏讀悲
惶若無神守陛下仁弘覆載使物悅其性恒等少習法
化愚情所樂誓以微命與法服俱盡而過恩垂及眷忘
其陋勸弘菩薩兼濟之道然志力有限實所不堪非徒
餘年苟自求免直愚衷所存私懷必守伏願鑒恕往之
誠不責偏執之咎特賜明旨聽遂微心屢延明詔隨用
悚息不勝元元之至謹重奏以聞興復詔恒標曰得重
奏一二具之情事具如前詔但當開意以從時命無復
煩於鄭重也恒標復答書曰恒等愚意所執具如前表
精誠微薄不能感悟聖心累蒙遣詔未蒙慈恕俯仰憂
怖無復心情陛下道懷虚納養物無際願開天地之恩
得遂一分之志愚守之誠畢命無辜分受違詔之愆耳
引無限之罪屢汚聖聽追用悚息不任罔極之情謹奏
以聞興不得已乃書與羅什曰别已數旬旋有思想漸
暖比日何如小虜遠舉更無處分正有憒然耳頃萬事
之殷須才以理之近詔道恒等令釋羅漢之服尋大士
之蹤想當盤桓耳然道無不在法師可勸進之苟廢其
尋道之心亦何必須爾也致意遷上人别來何似不審
䂮統復何如多事不能一一為書恒等亦可令諸上人
勸其令造菩薩之行也興復命僧䂮等勉諭之必欲遂
其心䂮等奏章叙其事略曰惟聖人能通天下之志恒
標業已毁除鬚髮著不正之衣今使處縉紳之朝非其
志也且大秦龍興異才軰出如恒標等未為卓異何足
拘以文網也興又下書與僧䂮等曰省疏所引一二具
之朕以為獨善之美不如兼濟之功自守之節未若拯
物之大雖子陵頡頏於光武君平慠岸於蜀肆周黨辭
禄於漢朝杜微稱聾於諸葛此皆偏尚耿介之士耳何
足以關默語之要領高勝之趣哉今九有未乂黔黎荼
毒朕以寡德獨當其弊思得羣才共康至治法師等雖
潛心法門亦毘世宣教縱不能導物化時勉人為治而
遠美辭世之許由高散髮於謝敷若九河横流人盡為
魚法師等雖毘世宣教亦安施乎而道恒等伏膺法訓
為日久矣然其才用足以成務故欲枉奪其志以輔時
政耳若福報有徵佛不虚言拯世急病之功濟時寧治
之勲功福在此而不在彼可相誨諭時副所望僧䂮等
答興書曰蓋聞太上以道養民而物自足其次須有德而
治天下是以古之明王審違性之難御悟任物之易因
故堯放許由於箕山陵讓放杖於魏國高祖縱四皓於
終南叔度辭蒲輪於漢世晉國戴逵被褐於剡縣謝敷
散髮於若邪蓋以適賢之性為得賢也故上有明君下
有韋帶逸民之風垂訓於今矣今恒標等德非圓逹分
在守節且少習玄化伏膺佛道一性之誠心志匪席至
於敷演妙典研究幽微足以啟悟童稚助化功德使物
識罪福則有濟苦之益苟佛不虚言恒等有弘毘邪之
訓矣竊聞近日猥蒙優詔使釋法服將擢翠翹於寒條
之上曜扶渠於重冰之上斯誠陛下仁愛愷悌不世之
恩然䂮等眷眷竊有愚心以陛下振道德之綱以維六
合恢九德之網以羅四海使玄風扇於千載之前仁義
陶於萬世之後宇宙之外感純德以化寬九域之内肆
玄津以逍遙匹夫無溝壑之怨嫠婦無停緯之歎此實
所以垂化海内所以仰頼愚謂恒標雖區區一分守所
見為小異然故在羅網之内即是陛下道化之一臣昔
孛佐治十二年未聞釋奪法衣形服世儀苟於時有補
袈裟之中亦有弘益何足復奪道與俗違其適性昔巢
由抗節堯許俱高四皓匪降上下同美斯乃古今之一
揆百代之同風且德非管仲不足華軒堂阜智非孔明
豈足三顧草廬願陛下放既往之恩從其微志使上不
失惠下不失分則皇唐之化於斯而在箕潁之賓復見
今日矣䂮等庸近獻愚直言懼觸天威追用悚息僧䂮
等言興後頻復下書舉衆懇乞乃得寢恒因歎曰古人
有言益我貨者損我神生我名者殺我身名進真道之
累也遂與標去入琅琊山終世不出
僧肇
僧肇京兆人也家貧以傭書為業遂因繕寫歷觀經史
備盡典墳年及弱冠名振關中時競譽之徒千里負糧
入關抗辨肇既才思幽玄又善談說承機挫銳曾不流
滯京兆宿儒及關外英彦莫不挹其鋒辨後羅什至關
中肇自遠從之什嗟賞無已及什適長安肇亦隨入姚
興命肇與僧叡俱入逍遙園助什詳定經論因著般若
無知論凡二千餘言竟以示什什讀之稱善復著湼般
無名論其後十演九折凡數千言論成之後上表於興
曰肇聞天得一以清地得一以寧王侯得一以治天下
伏惟陛下睿哲欽明道與時會妙契寰中理無不統故
能遊刃萬機弘道終日威被蒼生垂文作範所以域中
有四大王居一焉湼槃之道也蓋是三乘之所歸方等
之淵府渺茫希夷絶視聽之域幽致虚玄非羣情之所
測肇以人微猥蒙國恩得閒居學肆在什公門下十有
餘年雖衆經殊趣勝致非一然湼槃一義常以聽習為
先但肇才識闇短雖屢蒙誨諭猶懷漠漠為竭愚懷亦
似有解然未經高勝先唱不敢自决不幸什公去世
諮證無所以為永恨而陛下聖德不孤獨與什公神契
目擊道存快其方寸故能振彼玄風以啟末俗一日過
蒙答安成侯嵩問無為宗極頗涉湼槃無名之義今輒
作湼槃無名論有十演九折博採衆經託證成喻以仰
述陛下無名之致豈曰關詣神心窮究遠當聊以擬議
玄門班諭學徒耳若少參聖旨願勅存記如其有差伏
承旨授興答旨慇懃備加讚述即勅令繕寫班諸子姪
其為時所重如此肇又為羅什法師誄曰夫道不自弘
弘必由人俗不自覺覺必待匠待匠故世有高悟之期
由人故道有小成之運運在小成則靈津輟流期在高
悟則玄峯可詣然能仁曠世期將千載時師邪心是非
競起故使靈規潛逝徽緒殆亂爰有什法師者蓋先覺
之遺嗣也凝思大方馳懷高觀審釋道之陵遲悼蒼生
之窮隘故乃奮迅神儀寓形季俗繼承洪緒為時城塹
世之安寢則覺以大旨時將書昏乃朗以慧日思結頽
綱於道消緝落緒於窮運故乘時以會錯枉以正一叩
則時無互鄉再擊則畏壘歸仁於斯時也羊鹿之駕摧
輪六師之軍覆轍二想之玄既明一乘之奥亦顯是以端
坐嶺東嚮馳八極恬愉弘諭思順九流大秦苻姚二大
王師旅以延之斯仁王也心遊大覺之門形鎮萬化之
上外揚羲和之風内盛弘法之術道契神交屈為形授
公以宗匠不重則其道不尊故藴懷神寳感而後動自
公形應秦川若燭龍之曜神光恢廓大宗若曦和之出
榑桑融冶常道盡重玄之玄閑邪悟俗窮名教之美言
既適時理有圓會故辨不徒興道不虚唱斯乃法鼓重
振於閻浮梵輪再轉於天地矣自非位超修成體精百
鍊行藏應時其孰契於兹乎以要言之其為弘也隆於
春陽其除患也厲於秋霜故巍巍乎蕩蕩乎無邊之高
韻然隘運幽興若人云暮癸丑之年年七十四月十三
日薨乎大寺嗚呼哀哉道匠西傾靈軸東摧朝曦落曜
寳岳崩頽六合晝昏迷駕九迴神關重閉三塗競開夜
光可惜盲子可哀罔極之感人百其懷乃為誄曰先覺
登遐靈風緬邈通仙潛凝應真冲漠叢叢九流是非競
作悠悠盲子神根沈溺時無指南誰識冥度大人遠覺
幽懷獨悟沖恬静默抱此玄素應期乘運翔翼天路既
曰應運宜當時望受生乘利形標竒相襁褓俊遠齠齓
逸量思不再經悟不待匠投足八道遊神三向玄根挺
秀宏音遠唱又以抗節忽棄榮俗從容道門尊尚素朴
有典斯尋有妙斯錄弘無自替宗無擬族霜結如冰神
安如岳外迹彌高内朗彌足恢恢高韻可模可因愔愔
冲懷惟妙惟真静以通玄動以應人言為世寳默為時
珍華風既立二教亦賓誰謂道消玄化日新自公之覺
道無不弘靈風遐扇逸響高騰廓兹大方然斯慧燈道
音始唱俗網以崩癡根彌拔上善彌增人之寓俗其徒
無方統斯羣有紐兹頽綱順以四恩降以慧霜如彼維
摩迹參城坊形雖圓應神沖帝鄉來教雖妙何足以臧
偉哉大人振隆圓德標比名相顯彼沖默通以衆妙約
以玄則方隆般若以應天北如何運邅幽里冥克天路
誰通三途誰塞嗚呼哀哉至人無為而無不為擁網遐
籠長途遠羈純恩下釣客旅上摛恂恂善誘肅肅風馳
道能易俗化能移時奈何昊天摧此靈規至真既往一
道莫施天人哀泣悲動靈祗嗚呼哀哉公之云亡時惟
百六道匠韜斤梵輪摧軸朝陽頽景瓊岳顛覆宇宙晝
昏時喪道目哀哀蒼生誰撫誰育普天悲感我增摧衂
嗚呼哀哉昔吾一時曾遊仁川遵其餘波纂承虚玄用
之無窮鑽之彌堅躍日絶塵思加數年微情未叙已隨
化遷如可贖兮貿之以千時無可待命無可延惟身惟
人靡憑靡緣馳懷罔極情悲昊天嗚呼哀哉肇以秦弘
始十六年卒於長安是晉義熙十年也
道融
道融汲郡林慮人十二出家内外經典無不綜覽聞羅
什在關中負笈往從什見而竒之謂姚興曰昨見融公
復是大竒聰明釋子興引見歎異勅入逍遙園參正詳
譯又命融講新法華什自聽之乃歎曰佛法之興融其
人也俄而獅子國有一婆羅門聰辨多學西土俗書莫
不披誦為外道之宗聞什在關中乃謂其徒曰寧可使
什氏之風獨𫝊震旦而吾等正化不洽東土遂䭾其書
至乞與僧辨論時興見其口眼便辟頗亦惑之婆羅門
乃啟興曰至道無方各遵其事今請與秦僧捅其辨力
隨有優者即𫝊其化興許之關中沙門相視缺然莫敢
與抗什謂融曰子可以當之融顧外道經書未讀乃密
使人錄其所讀書目一覽即誦克日議論興亦自出公
卿皆集融與婆羅門擬相酬答鋒辨飛玄彼所不及婆
羅門自知辭理已屈猶以能博觀為誇融乃數其書并
秦地經史三倍之一什乘勝嘲曰卿乃未聞秦有博學
者乎敢輕遠來於是婆羅門愧服旬日而去
佛陀耶舍
佛陀耶舍罽賓人來入沙勒國羅什初從受學甚相禮
敬什既隨母還龜兹頃之沙勒國王死太子即位時苻
堅遣呂光西伐龜兹龜兹王求救於沙勒沙勒自率兵
救之留耶舍輔太子委以後事救軍未至而龜兹已敗
王歸具說羅什為光所執舍乃歎曰我與羅什相遇雖
久未盡懷抱其忽羈虜相見何期停十餘年東適龜兹
什在姑臧遣使要之舍裹糧而往行至姑臧什已入長
安聞興逼以宫女歎曰什如好綿何可使入棘刺乎什
聞其至姑臧勸興往迎興不納乃命什譯出經藏什曰
夫弘宣法教宜令文義圓通貧道雖誦其文未善其理
惟佛陀耶舍深遠幽致今在姑臧願詔徵之一言三詳
然後著筆使微言不墜取信千載興從之遣使招迎厚
加贈遺舍皆不受乃笑曰明旨既降便應馳驛副檀越
待士之勤脫如羅什見禮則未敢聞命(高僧傳作則貧道當在北山北)
(矣)使還具說興歎其幾慎欽佇不已復遣使盡禮徵之
方至長安興自出郊迎别立精舍於逍遙園中供設如
王者舍一無所受時至分衛一食而已於是什出十住
經一月餘日疑難猶豫尚未操筆舍既至共相參决辭
理方足舍為人赤髭善解毗婆沙時人號曰赤髭毗婆
沙衣鉢卧具滿三間屋不以關心興為貨之於城南造
寺耶舍先誦曇無德律司隷校尉姚爽請令出之疑其
遺謬乃試令誦羌籍藥方可五萬言經一日乃執文覆
之不誤一字衆服其強記後辭還罽賓
曇無成
曇無成本姓馬字季長扶風人也家世避難移居黃龍
年十三出家履素清正神悟絶倫聞羅什在關中負笈
從之既至見什什問沙彌何能遠來答曰聞道而來什
大喜之言之於興興謂之曰馬季長碩學高明素矯當
世法師故當不爾答曰以道伏心為除此過興甚異之
知姚祚將亡關中危亂先遁迹於淮南中寺
道䂮
道䂮姓傅氏北地尋陽人奉律精苦為興所重自羅什
入關僧尼萬數頗多愆濫興甚患之曰凡夫學僧未加
苦忍安得無過過而將極過遂多矣宜立僧正以清大
望因下詔曰大法東遷於今為極僧尼寖多宜設綱領
宣授遠規以濟頽緒䂮法師早有學誼晩以德稱可為
國内僧正給輿吏力資侍中秩𫝊詔羊車各二人又以
僧遷禪惠為悅衆以法歛惠斌為僧錄班秩有差尋加
親信仗身白從各三十人
僧叡
僧叡魏郡長樂人也自少出家年二十博通經論遂有
盛名及從羅什受業妙悟絶倫秦司徒嵩深相禮重興
嘗問嵩曰叡公誰可比嵩曰實鄴衛之松栢(一云未見歸宿)及
朝會公卿大集觀其才器叡風神散徹(一云風韻窪隆含吐彬蔚)興
大悅即勅給俸䘏吏力人輿興後謂嵩曰乃四海之標
領何獨鄴衛之松柏叡講成實論什曰此諍論中有七
處文破毘曇子能辨乎叡舉以應問皆當其意什歎曰
吾𫝊譯經論得與子相值復何恨焉
覺賢(即梵言佛馭䟦陀羅)
覺賢天竺人弘始八年至長安羅什倒屣迎之恨相見
之遲論議多所發明賢曰公所譯未出人意乃有高名
何耶什曰吾以年運已往為學者妄相粉飾公雷同以
為高可乎遂與賢决未了義彌增崇敬泓為太子時延
至東宫對什論法什曰法云何空答曰衆微成色色無
自性故色即空又問既以極微破色空復云何破一微
答曰以一微故衆微空以衆微故一微空沙門曇寳譯
出此語不省其意皆謂賢所計微塵是常更申請之賢
曰法不自生緣會故生緣一微故有衆微微無自性則
是空矣寧當言不破一微乎興時專尚玄化沙門出入
宫闕者數千惟賢不與衆同隤然而已偶謂弟子曰昨
見天竺五舶俱發今應至矣又其徒自言得初果僧正
道䂮曰佛不許自言所得法五舶之說何所窮詰弟子
輕言狂惑於律有違義不同處渡江而去興聞其去謂
道恒曰覺賢沙門豈可以一言之咎令萬夫無導勅令
追之賢謂使者曰誠知恩旨無預聞命竟入匡廬山云
法明(梵言曇摩耶舍)
法明罽賓人少而好學為弗若多羅所知及長氣幹高
爽神識明悟與衆不羣博覽經典潛思八禪遊心七覺
時人方之浮頭婆䭾孤行山澤不避虎兕晉隆安中至
廣州住白沙寺善誦毘婆沙律咸稱為大毘婆沙時年
已八十五徒衆八十五人晉故丹陽尹顔峻女法弘交
州刺史張牧女普明諮受佛法法明為說佛生緣起并
為譯出差摩經一卷至秦弘始中入長安興時甚崇佛
法法明既至深加禮異會有天竺沙門曇摩掘多亦入
關中同氣相求宛然若舊因共出舍利弗阿毘曇弘始
九年初書梵文至十六年翻譯方竟凡二十二卷太子
泓親管理味沙門道標為之作序
弗若多羅
弗若多羅罽賓人少出家以戒節見稱備通三藏專精
律部為外國師宗咸敬異之弘始初至關中興待以上
賓之禮羅什亦挹其戒範厚相崇敬先是經法雖𫝊律
藏未闡多羅既善斯部共推譯之弘始六年十月十七
日集沙門數百人於長安城中寺誦出十誦梵本羅什
譯為晉文二分獲一而多羅奄逝會沙門曇摩流支亦
善毘尼匡山遠公聞之而喜走書關中勸支出其律足
成之支乃與什續而終焉律義大備自此而始
法羽
法羽冀州人慧始弟子也始立行精苦修頭陀之業羽
操心勇猛深逹其道常欲仰軌藥王燒身供養弘始中
興叔父晉王緒時鎮蒲坂羽以事白緒緒曰入道多方
何必燒身不敢固違幸願三思羽誓志既堅即服香油
以布纏體誦舍身咒以火自燎
法智
法智白衣時獨行大澤中忽遇猛火四起走路已絶便
禮誦觀世音俄而火過一澤之草無有遺莖唯智所容
身處不燒遂敬奉大法後為興將從征魏軍退失馬墜
羌圍中隠溝邊叢棘以自蔽復念觀世音心甚切至隔
溝人遙喚後軍指令殺之軍過搜覓竟無見者得免於
難
賀僧
沙門賀僧者不知何許人亦莫知其所從來自云遊歷
五郡齋戒奉道為百姓說吉凶皆有效驗興甚神禮之
興嘗朝羣臣於太極殿僧慟泣不能自勝衆咸怪之及
興死泓立僧謂泓曰宜潔掃一馬廏開屋說大抑有冀
馬其大非常自遠來天所送矣
十六國春秋卷六十二
