十六國春秋卷二十二
後趙錄十二
張賓
張賓字孟孫趙郡中山人也父瑶中山太守賓少好學
博涉經史不為章句闊逹有大志(一作節)嘗謂昆弟曰吾
自言智算鑒識不後子房但不遇高祖耳為中山王帳
下都督非其好也以病免歸永嘉之際天下大亂石勒
為劉淵輔漢將軍與諸將下山東賓謂所親曰吾歴觀
諸將多矣無如此胡將軍者可與共成大事乃提劍詣
軍門大呼請見勒亦未之竒也後數以策干勒已而皆
如所言由是竒之引為謀主動静咨之機不虚發算無
遺策成勒之基業賓功居多及為右長史大執法封濮
陽侯任遇優顯寵冠當時羣臣莫及而謙虚敬順開襟
下士士無賢不肖造之者莫不得盡其情肅清百僚屏
絶私昵以身帥物入則盡規出則歸美勒甚重之每朝
必為之正容貌簡辭令呼曰右侯而不敢名勒常嘆曰
吾每臨大事吾意未了右侯已了及卒勒親臨哭之哀
慟左右贈散騎常侍右光禄大夫儀同三司諡曰景將
葬送於正陽門望之流涕顧左右曰天不欲成吾事耶
何奪吾右侯之早也程遐代為右長史勒每與遐議有
所不合輒嘆曰右侯捨我去令我與此輩共事豈非酷
乎因流涕彌日
郭敬
郭敬字季子鄔人也初勒微時敬常識之厚加資贍給
以衣服東瀛公司馬騰執諸胡於山東賣充軍實勒亦
在其中敬以勒託之族兄陽陽等時為解請得免饑寒
及貴後率兵襲苑鄉斬乞活李悍於上白將坑其降卒
見敬而識之曰汝郭季子耶敬叩頭曰是也勒下馬執
其手泣曰今日相遇豈非天耶因賜衣服鎧馬署為上
將軍悉赦降卒以配之尋遷荆州監軍使帥兵寇襄陽
勒以驛書𠡠敬退屯樊城戒之使偃蔵旗幟寂若無人
彼若使人觀察則告之曰汝宜自愛堅守後七八日大
騎將至相禁不復得走矣敬使人浴馬於津周而復始
晝夜不絶值諜還告晉南中郎將周撫撫以為勒軍大
至懼而奔於武昌敬遂入襄陽軍無私掠百姓安之中
州流民悉降於勒晉别將魏遐率其兄該部衆自石城
降敬敬毁襄陽遷其百姓於沔北樊城以戍之遂署敬
為荆州刺史
汲桑
汲桑平陽人一云清河貝丘人年二十餘力能扛百鈞
呼聞數里時人服之常事成都王司馬穎穎之死也桑
載穎棺於軍每事啓而後行與勒率馬牧人乘苑馬數
百騎投公孫藩於清河藩死退還苑中更聚衆劫掠郡
縣自稱大將軍劉淵永鳳元年桑又起兵趙魏上郡自
稱趙王聲言為成都王穎報仇以勒為前驅所向輒克
遂進攻鄴晉將苟晞擊敗之奔於樂陵為乞活田甄所
殺先是洛中謠曰元超兄弟大落度上桑打椹為苟作
至是而桑敗死桑嘗六月盛暑而重裘累茵使人扇之
患不清凉乃斬扇者時軍中為之謠曰士為將軍何可
羞六月重茵被衲裘不識寒暑斷他頭
徐光
徐光字季武頓丘人也父聰以牛醫為業光幼好學有
文才嘉平中王陽攻頓丘時年十三掠之而令主秣馬
光但書柱為詩賦而不親馬事陽怒撻之光啼哭徹夜
不止左右以白陽陽令召光付紙筆光立為頌陽竒之
賜衣因以語勒勒授記室參軍光春耕服介幘青縑袴
褶勒如苑鄉召光光醉不至勒以光物情所凑常不平
之因此發怒退為牙門勒自苑鄉如鄴光侍直愠然攘
袂振紛仰視不顧勒因而惡之讓光曰何負於卿而敢
怏怏耶於是幽光并其妻子於襄陽國詔獄光在獄中
註解經史十萬餘言劉曜進圍洛陽百餘日不解勒乃
赦光署為參軍召而問之光曰曜以疲卒十餘萬圍堅
城今以我初銳擊其衰怠其勢必舉於是勒兵四出晝
夜兼行六日行千里至洛陽與曜大戰執之尋遷中書
令領秘書監光嘗勸勒除虎威權以安太子勒不聽及
死虎總朝政以私憾殺之
王洛生
王洛生仕勒為部將王浚之執命洛生將五百騎送於
襄國洛生性勇悍勒欲挫其雄豪幽之於獄洛生在獄
自刺腹五寸肥盛不陷重以刀潰其腹出胃而死
李陽
李陽武鄉人也勒幼時與陽隣居相近陽性剛愎每歲
與勒争漚麻池共相打撲互有勝負勒既貴後召其父
老悉赴襄國齒坐歡飲陽獨不来勒謂父老曰李陽壯
士也孤方任之何以不来漚麻布衣之恨孤方崇信於
天下寧仇匹夫乎乃使人召之既至引入言及平生酒
酣牽陽臂曰卿雖老臂中由有力頗復與人鬭否孤往
日數得卿尊拳卿亦數飽孤毒手(中興書云宣陽肘曰卿年老臂中故有力)
(不復與人鬭耶孤往日數厭卿老拳卿亦快得孤毒手)因大笑賜里第一區即日
拜奉車都尉除始興太守因下令曰武鄉吾之豐沛也
萬歲之後魂靈當歸之其復之三世
張越
張越上黨武鄉人勒之姊夫也仕勒為廣威將軍越與
諸將蒲博勒親臨觀之戲言忤勒勒大怒叱力士折其
脛而殺之
王謨
王謨字思賢甕鼻言不清暢容貌尫短略無威儀將拜
曲陽令勒疑之以問長史張賓賓曰請試可否勒從之
由是政教修明百城尤最出為都部從事守令去官者
十五人
樊坦
樊坦京兆人仕勒為參軍清慎自守擢章武内史入辭
勒勒見坦衣服弊壊大驚曰樊參軍貧甚耶朝服何以
壊惡至此坦性疎朴謬誤(一作率然)對曰頃遭羯胡無道資
財蕩盡是以窮弊勒笑曰羯賊乃爾大膽暴掠君物盡
耶今當相償耳坦大懼流汗不敢謝勒曰孤律自防俗
士不關卿輩老書生也因賜車馬衣服裝錢三百萬以
勵貪俗恕而不罪
徐龕
徐龕太山人也勇果薄行舊為劫盗者無不歸之公行
抄掠迅如風雨太興元年為晉太山太守周撫叛於寒
山龕部將于藥斬撫及朝廷論功而彭城内史劉遐先
之龕怒以郡叛自號安北將軍兖州刺史寇掠濟岱攻
破東莞太守侯史旄而據其塢勒遣石虎伐之龕懼求
降于晉元帝許焉既而復叛歸勒帝問將帥誰可討龕
於王導導以太子左衛率羊鑒龕之州里冠族必能制
之鑒深辭才非將帥郄鑒亦表鑒非可使導不從以鑒
為征虜將軍征討都督督徐州刺史蔡豹臨淮太守劉
遐武威將軍侯禮鮮卑段文鴦討之敗龕於檀丘龕遣
使請救於勒并陳討豹之計勒辭以外難而多所邀求
遂使王步都率數百騎為前鋒張景為之後繼步都等
淫暴無厭龕甚患之景至東平龕疑其来襲己也乃斬
步都等三百餘人復詣晉求降勒大怒命景守據險要
帝亦惡龕反覆不受其降𠡠豹鑒以時進討鑒猶疑憚
頓兵下邳不進鑒遂免官以豹代領其兵豹進據卞城
欲以逼龕龕復降勒時石虎屯鉅平將以攻豹豹乃夜
遁退守下邳龕襲豹輜重於檀丘將軍劉寵陸黨力戰
而死未幾龕復叛勒降晉勒復遣虎帥精騎四萬擊之
龕堅守不戰虎築長圍守之城陷被執送於襄國勒囊
盛龕於百尺樓自上㩧殺之命步都等妻子刳而食之
桃豹
桃豹字安步范陽人也少時以膽力勇騎聞於鄉里嘗
攘臂大言曰大丈夫遭魏太祖不封萬戸侯位上將軍
者非丈夫也時𩔖笑之豹罵曰爾輩鼠子安知君子豹
變之意乎乃入中原為勒别將襲祖逖於蓬關獲其督
護陳超遂為十八騎之雄留守陳州故城住西臺豹事
勒甚謹歴魏郡太守鎮撫都督轉豫州刺史虎僭立署
為横海將軍累遷至太保卒
張樓
張樓陽平人也為臨水長嚴政酷刑殘忍無惠時人苦
之為之謠曰陽平張樓頭如箱見人切齒劇虎狼
魏豹
魏豹字叔虎范陽人也累遷太山太守所在有治名豹
嬖妾先死豹後守於廪丘而妾見形與豹言論翼日而
卒
張彌
張彌字巨秦汲郡人也永嘉中與梁臣戍武德城勒攻
之城潰彌隨例當坑乃大呼曰官當活健兒何以殺也
勒曰有何健兒而求活也彌曰武德西城上大呼督戰
時警備嚴設使賊不入正是張彌勒笑曰降兒能爾正
是竒健乃赦之以為牙門將軍虎建武二年彌率衆一
萬徙洛陽鍾簴九龍翁仲銅駝飛廉於鄴鍾一没於河
彌募浮没三百人入河繋以竹絙牛百頭轆轤引之乃
出造萬斛舟載以渡之以四輪纏輞車轍廣四尺深二
尺運至鄴都
張謐
張謐冀州人也美姿貌幼有逸氣太守陸雲見而異之
謂儔侶曰吾聞冀州多名士故不虚也仕勒為司馬
裴憲
裴憲字景思河東聞喜人也父楷憲少而穎悟好交輕
俠弱冠便折節嚴重修尚儒學足不踰國者數年陳郡
謝鯤穎川庾凱皆雋朗士也見而竒之相謂曰裴憲鯁
亮宏達通機識變不知其何如父至於深弘保素不以
物累攖心其殆過之王浚假節承制以憲為尚書郎及
浚為勒所破麾下精兵萬人棗嵩等争詣軍門謝罪饋
賂交錯惟憲及從事中郎荀綽恬然私室獨不至勒素
聞其名召而讓之曰王浚虐暴幽州人鬼同疾孤恭行
乾罸(一作憲)拯兹黎庶討而誅之羈舊咸歡慶謝交路二
君獨與之同惡傲威誠信阻絶防風之戮將誰歸乎憲
神色侃然泣而對曰請就辟有司不拜而出勒深嘉之
待以賓禮勒乃籍没將佐親戚家貲皆至巨萬惟憲綽
家止有書百餘袠鹽米各十餘斛而已勒聞之謂長史
張賓曰名不虚也吾不喜得幽州喜得二子以憲為從
事中郎綽為參軍憲復出為長樂太守及勒僭號遷尚
書參預機事時制度草創憲與王波為之撰朝儀典章
文物擬於王者勒大悅署大中大夫進司徒憲又撰東
耕儀中書令徐光奏議以東耕儀親耕宜改服幘勒從
之虎彌加禮重憲有二子挹㲄竝以文才知名㲄仕虎
為太子中庶子散騎常侍挹㲄俱豪俠躭酒好臧否人
物與河間郝魚有隙魚竊乘㲄馬奔段遼為人所獲魚
誣㲄使己以虎當襲鮮卑告之為備虎時適謀伐遼而
與魚詞正合悉誅挹㲄憲亦坐免未幾復以為右光禄
大夫司徒太傅封安定郡公憲歴官無幹績之稱然在
朝玄默未嘗以物務經懷但以德重名高動見尊禮終
于石氏之世
傅暢
傅暢字世道北地泥陽人也祖嘏魏太守父祗晉右僕
射中書監暢年五歲父友見而戱之解暢衣取其金環
以與侍者暢不之惜即以賞之年未弱冠甚有重名永
嘉之亂遂没于勒勒以為大將軍右司馬諳識朝儀恒
居機要勒甚器重之作晉諸公叙讚二十卷又為公卿
故事九卷行于世以勒建平元年卒
續咸
續咸字孝宗上黨人也性孝謹敦厚履道貞素好學師
事京兆杜預專春秋鄭氏易教授常數十人博覽羣言
高才善文論又修陳杜律明達刑書永嘉中歴位廷尉
東平太守劉琨承制并州以為從事中郎後没于勒勒
以為理曹參軍持法詳平國人稱其清裕比之于公著
遠遊志異物志汲冢古文釋皆十卷行于世年九十七
至虎世而死贈儀同三司
張躍
張躍字世淵清河武城人也學敏才達雅善清談勒偉
其儀辨拜世子衛軍長史勑世子弘曰張長史人之表
範汝其師之
盧諶
盧諶字子諒范陽涿人也祖珽晉衛尉卿父志魏郡太
守永嘉初遷尚書諶清敏有理思善屬文好莊老洛陽
既陷随父北依并州刺史劉琨為劉粲所虜粲據晉陽
留諶為參軍琨收散卒引魏穆帝攻粲粲敗諶得赴琨
父母兄弟在平陽者俱為劉聰所殺建興末随琨投段
疋磾疋磾自領幽州取諶為别駕疋磾既害琨尋亦喪
敗時江南阻絶往投段末波於遼西流離世故二十餘
年虎破遼西復為所得以為中書侍郎國子祭酒侍中
中書監屬冉閔誅石氏諶随閔軍於襄國為軍士所殺
時年六十七諶名家子早有聲譽才行高潔為一時所
重每謂諸子曰吾身没之後但稱晉司空從事中郎耳
撰祭法註莊子及文集行于世中原喪亂公卿人士殺
之殆盡惟諶與河東裴憲渤海石樸滎陽鄭系穎川荀
綽清河崔悅北地傅暢中山劉羣竝淪陷非所終至顯
官恒以為辱
薛閭訓
薛閭訓字祖明樂安人也仕晉為主簿後没于勒任為
幽州刺史
邴輔
邴輔櫟陵人也好學多才藝巧思機智妙於當時襄國
宮殿臺榭皆輔所營造勒悅之以為材官將軍
申錄
申錄字道時為廣昌令白鳥巢其庭樹甘露降其廳事
後仕至三公
周延(一作周雅又作周承)
周延仕至記室參軍初為館陶令斷官絹數百疋下獄
詔以八座議宥之後每設大會使俳優著㠹幘黃絹單
衣一優問曰汝為何官在我輩中一優答曰我本為館
陶令計二十數單衣正坐取是故入汝輩中以為大笑
韋謏
韋謏字憲道京兆人也雅好儒學尤善著述羣言秘要
無不綜覽先仕劉曜為黃門郎後遂仕於虎署散騎常
侍歴守七郡皆以清化著名徵為廷尉識者擬之于張
前後四登九列六在尚書三為侍中再為太子太傅封
京兆公好陳軍國之宜多見允納虎嘗微行謏直言切
諫著伏林三千餘言遂演為典林二十三篇凡所著述
及集記世事數十萬言皆深博有才義然性不嚴重每
徇己之功論者亦以是少之嘗謂其子伯陽曰我高我
曾重光累徽我祖我考父父子子汝為我對正值惡抵
伯陽曰伯陽之不肖誠如尊教尊亦正值軟抵耳謏慚
無言時人傳之以為嗤笑冉閔之世進位光禄大夫時
閔拜其子胤為大單于以降胡一千處之麾下謏諫曰
胡羯皆我之仇敵今来歸附苟存性命耳萬一為變悔
之何及請誅屏降胡去單于之號以防微杜漸閔方欲
撫納羣胡聞之大怒收謏誅之其子伯陽亦遇害既而
羌胡擾亂道路交錯閔思謏言追贈大司徒
邢嘏
邢嘏河間鄚人也隐居高尚勒頻徵不至乃聚衆數百
叛勒勒攻之嘏懼来降任為征北參軍嘏無子其姪蓋
以旁宗入嗣
宣咸
宣咸隴西人仕虎至太僕卒于官後五年虎夢見咸涕
泗囑其子奮曰非心慮所達也虎寤咸夢之言而有感
問左右曰奮今何在左右對曰為趙郡守於是即擢拜
廷尉轉為太常才力不及父遂因咸夢而登列卿
郭穆
郭穆字景通北平人仕晉為清河太守賜爵關内侯後
没於勒仕至輕車將軍
沐堅
沐堅字壁強河間人也初仕虎為小掾稍遷至寧北將
軍沛王長史石氏之亂彭城王遵廢世自立沛王冲起
兵于薊將以討遵乃留堅戍幽州堅時監作水田御下
苛刻百姓怨毒乃為堅形以刃矛斫刺呪令倒斃尋而
得病若被捶割於是遂殞
張進
張進元城屠各人也為刺奸外部都督給事舉刺不避
豪右軍中憚之號曰張霹靂
趙明
趙明字顯昭南陽人也虎攝位拜為尚書及誅勒諸子
明諫曰明帝功格皇天為趙之太祖安可以絶之虎曰
吾之家事幸卿不須言也以直言忤旨故十年不遷貞
固之風時論常比之蘇則
孟卓(一作趙孟卓)
孟卓字君偉廣平人也少修清苦之操有一單裳十年
不澣雖處困厄晏如也仕勒為右執法郎
劉羣
劉羣字公度中山魏昌人晉太尉廣武侯琨之子也随
父在晉陽遭逢寇亂為偏軍將軍數從征討性清慎有
裁斷得士衆心及琨被害與從事中郎盧諶等依末波
虎滅遼西羣與内弟崔悅及盧諶等同時陷没虎皆優
禮之署羣為中書令累遷秦州刺史尚書左僕射冉閔
僭立加行臺都督尚書左僕射如故閔敗為燕所執遂
遇害羣從弟啟啟弟述與羣俱在末波中後亦竝没于
虎虎以啟為尚書僕射後歸仕晉從中軍殷浩北伐為
姚襄所陷述為虎侍中随啟歸晉拜驍騎將軍
王安
王安本胡人也在雍丘祖逖甚愛之謂安曰石勒是汝
種𩔖厚資遣之遂仕勒為左衛將軍約後為勒所殺安
乃嘆曰豈可使祖士雅無後乎乃往觀刑竊取逖庶子
道重匿之及石氏亡復歸江南
陳武
陳武字國武本胡人育於臨水令陳君陳君竒之起議
欲易其故字武長跪自啟曰里語有之亭都鼠數聞長
者謂今當易字寔有私心嘗聞長卿慕藺相如之行故
字相如往往鄉里久聞故老之說稱漢使蘇武執中守
志不服單于流於漠北擁節牧羊寄秋雁以訴心因行
雲而託誠高山仰止意竊慕之陳君嘉其志遂名之曰
武又欲令字仲顯其本是胡人而勒虎諱胡曰國因字
之曰國武
劉光
劉光安定人也一云侯子光弱冠美姿儀自稱佛太子
云從大秦國来當王小秦國易姓名為李氏(一作子楊)遊于
鄠縣爰赤眉家頗見其妖怪事微有驗赤眉敬信之妻
以二女轉相扇惑京兆樊(一作綏)經竺龍嚴謀謝樂子等
衆至數千人聚於杜陽山僭稱大皇帝建元龍興赤眉
與經為左右丞相龍諶為左右大司馬樂子為大將軍
虎鎮西將軍石廣擊斬之光頸無血十餘日面色無異
於生
解飛
解飛不知何許人仕虎為尚方令侍中御史機巧若神
妙思竒發虎至性好佛衆巧奢麗不可勝紀飛嘗為虎
作檀車廣丈餘四輪作金佛像坐於車上九龍吐水灌
之又作一木道人恒以手摩佛心腹之間又十餘木道
人長二尺餘皆被袈裟繞佛行當佛前輒揖禮佛又以
手撮香投爐中與人無異車行則木人行龍吐水車止
則止又有指南車及司理車又有舂車木人及作行碓
于車上動則人蹋碓行十里成米一斛又有磨車置石
磨于車上行十里輒磨一(一作十)斛此車皆以朱彩為飾
唯用將軍一人車行則衆巧竝發車止亦止皆飛與尚
方令朱猛變所造虎以其搆思精微賜飛爵關内侯賞
賜甚厚虎後又納飛言于鄴正南投石于河以起飛橋
功費數千萬億橋竟不成役夫饑甚乃止
孫輝
孫輝字光休晉中書令顗之少子也顗避地河朔邑居
武遂生輝輝仕虎射聲校尉其子緯字元文幽州都督
緯生周字季冶後燕高陽王文學輝兄烈避趙王倫之
亂徙居昌黎遂稱昌黎孫氏烈生岳仕前燕侍中歴幽
州刺史右將軍
郭機(弘𫝊作權)
郭機鄔譚部人也初降于勒勒問曰卿若得吾者當殺
吾否機曰若登時得至尊必殺不疑也勒曰卿健兒也
引為参軍與共言事後為河東王生前鋒將軍率鮮卑
涉瑰部衆二萬擊虎與虎將石廣戰於潼關廣等敗績
既而鮮卑密通于虎生遂敗死機將餘衆據上邽歸晉
麻秋
麻秋太原胡人也仕勒為征東將軍虎世為凉州刺史
率衆伐凉互有勝敗秋植性虓險鴆毒有兒啼母輒恐
之曰麻胡来啼聲遂絶冉閔之亂率衆奔鄴秦苻洪使
子雄迎擊獲之以為軍師將軍因宴鴆洪為秦世子健
所殺
張才
張才鄔譚部人也善碁博蹴踘鬭雞諸伎身長八尺飲
酒石餘不亂歴位殿中將軍冀州刺史義陽王鑒殺遵
自立復欲殺閔乃使才等于夜刺之不克被執斬于中
華門
蔡裔
蔡裔仕虎振武將軍少有武力呼聲若雷嘗有盗入室
裔撫床一呼賊衆皆殞時人憚之
十六國春秋卷二十二
