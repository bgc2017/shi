十六國春秋卷六十一
後秦錄九
吉成詵
吉成詵南安人也建初元年萇攻拔秦州刺史王統羌
胡應之者二萬餘戶詵因進曰臣州人殷地險雋傑如
林用武之國也王秦州不能收拔賢才三分鼎足而坐
玩珠玉以至於此陛下宜散秦州金帛以施六軍旌賢
表善以副鄙州之望萇善之擢為尚書郎萇與苻登累
年相持左僕射尹緯尚書令姚晃謂詵曰苻登窮寇歷
年未滅姦雄梟峙所在糾扇夷夏皆貳將若之何詵曰
主上權略無方信賞必罰賢能之士咸懷樂推豈慮大
業不成氐賊不滅乎緯曰登窮寇未滅姦雄扇合吾等
寧無懼乎詵曰三秦天府之國主上十分已有其八今
所在可慮者苻登楊定雷惡地耳自餘𤨏𤨏焉足論哉
然惡地地狹衆寡不足為憂苻登藉烏合犬羊偷存&KR1421;
息料其智勇非至尊之匹霸王之起必有驅除然後克
定大業耳昔漢魏之興皆十有餘年乃能同一海内五
六年間未為久也主上神略内明英武外發可謂無敵
於天下取登有餘力願布德行仁招賢納士厲兵秣馬
以候天時如其鴻業不建者請腰斬詵以謝明公緯言
之於萇萇大悅賜詵爵關内侯遷給侍黃門侍郎詵風
韻秀發確然不羣每以天下是非為已任京兆韋高放
浪不羈慕阮籍之為人居母喪彈琴飲酒詵聞而嘆曰
吾當私刃斬之以崇風教遂拔劔求高高懼而逃匿終
身不敢見詵
尹緯
尹緯字景亮天水人也族人尹赤為襄司馬緯少有大
志不營産業身長八尺腰帶十圍氣岸魁梧議論爽慨
每覽書傳至宰相立勲之際嘗輟書而嘆苻堅時以尹
赤降襄諸尹皆禁錮不仕緯晩乃為吏部郎(晉書作令吏)風
志豪邁郎皆憚之堅末年妖星見於東井緯知堅將滅
心竊自喜踴躍向天再拜既而流涕長歎友人略陽桓
識怪而問之緯曰天時如此正是霸王龍飛之秋吾徒
杖策之日然知已難遭恐不得展吾才志是以欣懼交
懷耳既而為萇别騎校尉萇如馬牧緯與尹詳龐演等
扇動諸豪共推萇為盟主遷為右司馬及苻堅敗萇遣
緯說堅求禪代事堅問緯曰卿於朕何官緯曰尚書郎
堅嘆曰卿宰相之才王景略之儔也而朕不知亡也不
亦宜乎緯性剛簡清亮慕張子布之為人馮翊段鏗性
傾巧萇愛其博識引為侍中緯以為不可萇不從緯屢
衆中辱鏗鏗心不平之萇聞而謂緯曰卿性不好學何
為憎學者緯曰臣不憎學憎鏗不正耳萇曰卿好不自
知每比蕭何真何如也緯曰漢祖與蕭何俱起布衣是
以相貴陛下起貴中是以賤臣萇曰卿實不及胡為不
知緯曰陛下何如漢祖萇曰朕實不如漢祖卿遠蕭何
故不如甚也緯曰漢祖所以勝陛下者以能遠段鏗之
徒故耳萇默然出鏗為北地太守萇死緯與興滅苻登
成興之事業皆緯之力也歷位輔國將軍司隷校尉尚
書左右僕射封清河侯友人隴西牛夀帥漢中流民歸
興因謂緯曰足下平生自謂時明也才足以立功立事
道消也則追二疏朱雲發其狂直不能如胡廣之徒洿
隆隨俗今遇其時矣正是垂名竹素之日可不勉歟緯
曰吾之所庶幾如是但未能委宰衡於夷吾識韓信於
羈旅以斯為愧耳立功立事竊謂未負昔言興聞而謂
緯曰君與夀言何其誕哉立功立事自謂何如古人緯
曰臣實未愧古人何則遇時來之運則輔翼太祖開(晉書)
(作建)八百之基及陛下龍飛之始剪滅苻登盪清秦雍生
極端右死饗廟庭古之君子正當爾耳興大悅及死興
甚悼之贈司徒配饗於萇廟謚曰忠成侯
趙遷
趙遷天水人苻堅時仕洛州刺史南巴校尉慕容冲襲
長安遷遂奔萇仕為尚書左僕射萇與羣臣宴酒酣言
於遷曰諸卿皆與朕北面秦朝今忽為羣臣得無恥乎
遷曰天不恥以陛下為子臣等何恥為臣萇大笑未幾
卒於長安及泓為劉裕所滅乃徙其子孫於建康
薛辯
薛辯字允白其先自蜀徙於河東之汾隂因以家焉遂
為汾隂人祖陶(一作濤)與薛祖薛洛等分綂部落故號世
薛父疆復代領部衆而祖洛子孫日以微劣疆遂總攝
三營善於撫綏夷民歸之者甚衆歷石虎苻堅世常憑
河以自固興既僭立遂歸仕興為鎮東將軍入為尚書
辯幼而雋爽倜儻多大略關中豪傑多歸慕之疆卒辯
襲統其營任為尚書郎建威將軍太子中庶子河北太
守後稍憍慠頗失民心劉裕平泓遂舉營降
胡辨
胡辨凉州西河人為世大儒苻堅建元末東徙洛陽隨
講授弟子千有餘人關中後進多往從之興勅關尉曰
諸生咨訪道義修已勵身往來出入勿拘常限於是學
者咸勸儒風遂盛辨少好學博綜經史風韻高爽氣幹
不羣嘗夜讀書以燭繼晝為世大儒
索盧曜
索盧曜燉煌人仕萇為騎都尉萇與苻登累年相持曜
乃自請刺登萇曰卿以身殉難將為誰乎曜曰事成甚
幸不成臣死之後深以友人隴西辛暹仰托明公萇遣
之事發為登所殺萇厚加禮贈以暹為驍騎都尉
王奚
王奚不知何許人驍勇有膂力善騎射仕興為護羌校
尉赫連勃勃入寇貳城奚聚衆三千屯於勅竒堡勃勃
因進攻之短兵接戰奚為勃勃所傷退而自固勃勃復
斷其水堡人窘廹執奚出降勃勃謂之曰卿忠臣也朕
方與卿共平天下奚曰若蒙大恩速死為惠乃與所親
數十人自刎而死
狄伯竒
狄伯竒天水人伯支之弟也仕為秘書郎中竒少遊獵
曾得一豹見其文彩炳煥遂自感歎始學藝書獨擅其
技時人莫及
梁國兒
梁國兒西胡人也膂力善騎射仕萇為鎮北將軍守忠
不二身先士卒隨萇征伐前後屢有大功封平輿侯興
嗣立進位侍中性尤曠逹不拘小節乃於平涼作壽冡
每將妻妾入冡飲讌酒酣升靈牀而歌時人或譏之國
兒不以為意年八十餘而卒
王滿聰
王滿聰仕興為城門校尉興好遊畋常從朝門遊於文
武苑及昏而還將自平朔門入前驅既至聰被甲持杖
閉門拒之曰今已昏闇奸良不辨有死而已門不可開
興乃迴從朝門而入明日召聰謂之曰卿社稷之臣也
朕首嘉焉其進位二等
司馬休之
司馬休之字季預少仕晉清塗以功拜龍驤將軍襄城
太守鎮歷陽桓玄率衆來攻休之力戰不克乃㩦子侄
奔慕容超後還晉歷後將軍會稽内史都督荆雍梁秦
寧益六州諸軍事平西將軍荆州刺史劉裕攻荆州休
之時屯江陵以兵拒裕戰於江津敗績遂與雍州刺史
魯宗之奔於秦興尋署休之為荆州刺史任以東南之
事休之固辭請與魯宗之等擾動襄陽淮漢遂署為鎮
軍將軍揚州刺史宗之等並有拜授休之將行侍御史
唐盛言於興曰據符䜟所記司馬氏應復河洛今使休
之擅兵於外既得躍鱗南翔恐非復池中之物也不如
以高爵厚禮留之京師不宜放之興曰昔文王卒免羑
里高祖不斃鴻門苟天命所在誰能違之司馬氏脫如
符䜟之言留之適足為患遂遣之裕既平泓休之奔魏
未至道卒
韓延之
韓延之字顯宗南陽赭陽人魏司徒暨之後也少以義
烈著聞仕晉建威將軍荆州從事歷平西府錄事參軍
自以世仕晉臣不臣劉氏以裕父名翹字顯宗遂自字
顯宗名兒為翹後裕攻襄陽延之與司馬休之俱奔於
秦興署為安遠將軍雍州刺史及裕入關遂奔降魏裕
招延之延之復書甚烈見晉書
索稜
索稜字孟則燉煌人也好學博文萇甚器重之委以機
密文章詔檄皆稜之文也後為平原太守以德化民畏
而愛之歌曰懿矣明守庶績允釐剖符作宰實獲我思
興時為太常興以勃勃乾歸作亂西北傉檀蒙遜阻兵
河右欲求重將鎮撫二方而難其人遂以稜為太尉領
隴西内史綏誘西秦政績既美乾歸感而歸之未幾稜
以隴西之衆降於熾磐
苟和
苟和略陽人征北將軍齊公恢之舅也泓時仕為立節
將軍恢阻兵謀叛諸將多有應之者惟和守忠不二泓
召而謂之曰衆人咸懷去就卿何能自安耶和曰若天
縱妖賊得肆其逆節者舅甥之理不待奔馳而加親如
其罪極逆消天盈其罰者守忠執志臣之體也違親叛
君臣之所恥泓善其忠加金章紫綬
趙玄
趙玄天水人也仕泓為寧朔將軍立志忠誠善撫士卒
陳留公洸鎮洛陽玄時為部將晉遣檀道濟來伐師至
城臯玄因說洸曰今晉寇益深人情駭懼衆寡勢殊難
以應敵宜攝諸戍兵士固守金墉以待京師之援不可
出戰戰若不捷大事去矣金墉既固師無損敗晉終不
敢越金墉而西困之於堅城之下是我不戰而坐收其
敝也洸司馬姚禹及主簿閻恢楊虔等與道濟潛通嫉
玄守正咸共毁之言於洸曰殿下以英武之略受任方
面今嬰城示弱得無為朝廷所責乎洸以為然遣玄帥
精兵千餘南守柏谷塢玄泣謂洸曰玄受三帝重恩所
守止有死耳但明公不用忠臣之言為姦孽所誤後必
悔之恐無及耳未幾道濟等長驅而進玄與龍驤司馬
毛德祖戰於柏谷衆寡不敵為德祖所敗被十餘創據
地大呼玄司馬騫鑒冐刃抱玄而泣玄曰吾創已重君
宜速去鑒曰若將軍不濟當與俱死去將安之皆死於
陣
孫讚
孫讚咸陽石安人仕泓為安定護軍赫連勃勃來侵人
懷危懼亡奔相屬讚獨率衆拒守城䧟為勃勃所殺
徐衆
徐衆本羌氐泓之女婿也長安既破衆率其餘黨連營
叛走鎮西中兵參軍寧遠劉營祖與擅道濟等攻營破
之斬首俘馘不可稱計
十六國春秋卷六十一
