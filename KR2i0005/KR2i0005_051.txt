十六國春秋卷五十一
後燕錄九
垂后先段氏
垂后段氏遼西鮮卑段末杯之女也垂為吳王時立為
王妃生子令寶段氏才高性烈自以貴姓不尊事太后
可足渾氏渾氏銜之儁又素不平於垂中常侍湼皓因
希儁旨告段氏及吳國典書令遼東高弼為巫蠱欲以
連汚垂遂收段氏及弼下大長秋廷尉考治(一作騐)段氏
及弼志氣確然終無撓辭拷掠甚急垂愍之私使人謂
段氏曰人生會當一死何堪楚毒如此不若引服段氏
嘆曰吾豈愛死者耶若自誣以惡逆上辱祖宗下累於
王固不為也辨荅益明故垂得以免禍而段氏竟死于
獄中垂出為平州刺史還鎮遼東垂以段氏女弟為繼
室可足渾氏黜之以其妹長安君妻垂垂不悅由是渾
氏益惡之密謀殺垂垂遂奔秦及即位追諡段氏曰成
昭皇后
垂后後段氏
垂后段氏字元妃遼西鮮卑光祿大夫段儀之女也少
而婉慧有節操嘗謂其妹季妃曰我終不作凡人妻季
妃曰妹亦不為庸夫婦隣人聞而笑之内黃人張定善
相見儀二女大驚曰君家大興當由二女儀深異之至
年二十餘而不嫁儀子倫謂儀曰張定何知而拒求者
儀曰吾女輩志行不凡故且踟蹰以擇良配既而垂納
元妃為繼室遂有殊寵及僭即帝位冊拜為皇后范陽
王亦聘季妃姊妹皆為皇后卒如其言先段氏生子令
寶元妃生子朗鑒愛諸姬生子麟農隆柔熙寶初為太
子有美稱已而荒怠中外失望元妃嘗言于垂曰太子
資質雍容柔而不斷遭承平之世足為神明之主今國
步艱難恐非濟世之雄陛下託之以大業妾未見克昌
之美遼西高陽二王陛下之賢子宜擇一人付之趙王
麟奸詐彊愎陛下一旦不諱必為國家之患此陛下之
家事宜早圖之垂不悅寶善事垂左右左右多譽之故
垂以為賢其後元妃又言之垂謂之曰汝欲使我為晉
獻公乎元妃泣而退告其妹季妃曰太子不才天下所
知吾為社稷計言之主上乃比吾為驪戎之女何其苦
哉主上百年之後太子必喪社稷范陽王有非常器度
若燕祚未盡其在王乎寶及麟聞之深以為恨及垂死
寶嗣位使麟謂元妃曰后嘗謂主上不能嗣守大業今
竟能否宜早自裁以全段宗元妃怒曰汝兄弟尚逼殺
其母況能保守先業乎吾豈愛死但念國亡不久耳遂
自殺寶議以元妃謀廢嫡統無母后之道不宜成喪羣
臣咸以為然中書令眭邃颺言於朝曰子無廢母之義
漢世安思閻后親廢順帝猶得配享太廟況先后曖昧
之言虚實尚未可知宜依閻后故事寶從之乃成喪追
尊諡曰成哀皇后其後麟果作亂寶亦被殺德復僭稱
尊號終如元妃之言
寶后段氏
寶后段氏遼西鮮卑人前將軍段璣之姑也初進為昭
儀生子策字道符策於諸子中最少寶甚寵愛之封濮
陽公年十二美姿貌而蠢弱不慧時寶冡嗣未定欲立
太子而垂意屬於清河公會寶意不在會猶豫未決庶
長子長樂公盛潛知之稱策堪為儲貳寶遂立策為太
子立段氏為皇后後盛嗣位尊段氏為皇太后長樂二
年冬十一月丁未卒諡曰惠德皇后追諡策曰獻哀太
子
盛妃蘭氏
盛妃蘭氏尚書頓丘王蘭汗之女也寶為汗所殺盛馳
進赴哀汗妻乙氏及盛妃皆涕泣請盛於汗妃復頓頭
於諸兄弟汗惻然哀之遣其子迎盛舍於宫中親待如
舊先是汗之當國也盛從寶出亡妃奉事丁氏愈謹及
盛誅汗以妃當從坐欲殺之丁氏以妃有保全之功固
爭之得免然終不得為后
獻莊太妃丁氏
太妃丁氏盛伯獻莊太子全之妃七兵尚書丁信之姑
也盛即尊位尊為獻莊皇后尋進為皇太后及盛死羣
臣共白丁氏以國家多難宜立長君而熙素得幸于丁
氏遂命立熙後熙寵幸苻貴人丁氏怨恚詛呪與丁信
密謀廢熙迎立章武公淵熙聞之大怒逼丁氏令自殺
葬以后禮諡曰獻幽皇后
熙昭儀大苻氏
熙昭儀大苻氏故中山尹苻謨之長女也名曰娀娥納
為貴人未幾進為昭儀熙甚幸之乃為昭儀鑿曲光海
清涼池季夏盛暑士卒不得休息暍死者大半苻氏美
而豔好微行游宴熙弗之禁也請謁必從刑賞大政無
不由之俄而有疾龍城人王榮自言能療之未幾而卒
熙忿榮之妄立於公車門支解而焚之偽追諡昭儀為
愍皇后
熙后小苻氏
熙后小苻氏苻謨之幼女也名曰訓英納為貴嬪寵愛
踰於其姊尋立為皇后后好游田熙從之北登白鹿山
東過青嶺南臨滄海百姓苦之士卒為豺狼所害及涷
死者五千餘人及熙伐高句驪以苻氏從至於遼東為
衝車地道以攻之城且陷熙曰待剗平寇城朕當與后
乘輦而入不聽將士先登由是城内嚴備攻之不克熙
乃引還又為苻后起承華殿高承光一倍負土於北門
土與穀同價宿衞典軍杜靜載棺詣闕上書極諫熙大
怒斬之苻后嘗季夏思凍魚膾仲冬思生地黃皆下有
司切責之不得則加之以大辟其虐也如此未幾苻后
死熙悲號躃踊若喪考妣擁其尸而哭之曰體已就冷
命遂斷矣於是僵仆氣絶久而復蘇大殮既訖復啟其
棺而與之交接服斬縗食粥制百僚於宫内設位哭臨
令沙門素服使有司案檢哭者有淚以為忠孝如其無
也則加以罪羣臣震懼莫不含辛以為淚高陽王隆妃
張氏熙之嫂也美姿容有巧思熙將以為苻氏之殉欲
以罪殺之乃毁其襚鞾中得敝氊誣以蠱呪遂賜死三
女叩頭求哀熙不許制公卿已下至兵民戶率營墓費
殫竭府庫下錮三泉周輪數里内則圖畫尚書八座之
象熙謂監作者曰汝等善為之朕將隨后入此陵矣識
者以為不祥右僕射韋璆(一作玲)等並懼為殉沐浴俟命
號苻氏墓曰徽平陵及葬熙被髮徒跣步從苻后喪轜
車高大毁北門而出長老竊相謂曰慕容氏自毁其門
將不久也會中衞將軍馮跋等閉門作亂熙置后柩於
南苑收髮貫甲馳還赴難攻其北門不克尋為跋等所
殺及雲僭立熙與苻后共葬之於徽平陵
十六國春秋卷五十一
