十六國春秋卷十四
後趙錄四
石弘
石弘字大雅勒之第二子也幼有孝行以恭謹自守受
經於杜嘏誦律於續咸勒曰今世非承平不可專以文
業教也於是使劉徵任潘授以兵書王陽教之擊刺立
為世子領中領軍尋署衛將軍使領開府辟召後鎮鄴
勒僭位立為太子虚襟愛士好為文詠其所親昵莫非
儒素勒謂中書令徐光曰大雅愔愔殊不似將家子光
曰漢祖以馬上取天下孝文以玄默守之聖人之後必
有勝殘去殺者天之道也勒甚悦光因說曰皇太子仁
孝温恭中山王雄暴多詐陛下一旦不諱臣恐社稷非
太子所有也宜漸奪中山王威權使太子早參朝政勒
納之左僕射程遐言於勒曰中山王勇悍機略羣臣莫
及觀其志度自陛下之外視之蔑如兼以專征歲久威
振内外性又殘賊安忍無賴諸子並長皆預兵權陛下
在自當無他恐其怏怏不可輔少主也宜早除之以便
大計勒曰今天下未平兵難未巳大雅沖幼宜任彊輔
中山王佐命功臣親同魯衛方當委以伊霍之任何至
如卿所言也卿正恐輔幼主之日不得獨擅帝舅之權
爾吾亦當參卿於顧命勿過懼也遐泣曰臣所慮者至
公陛下乃以私計拒之豈明主開襟納說忠臣必盡之
義乎中山王雖為皇太后所養非陛下天屬不可以親
義期也仗陛下神規微建鷹犬之效陛下酬其父子恩
榮亦已足矣而志願無極魏任司馬懿父子終於鼎祚
淪移以此而觀中山豈將來有益者乎臣因緣多幸託
瓜葛於東宫臣而不竭言於陛下更誰言之陛下若不
除中山臣已見社稷不復血食矣勒不聽遐退告徐光
曰主上向言如是太子必危將若之何光曰中山王常
切齒於吾二人恐非但國危亦將為家禍當為安國寧
家之計不可坐而受禍也他日光復乘間言於勒曰陛
下廓平八州帝有海内而陛下神色若有不怡者何也
勒曰今吳蜀未平書軌不一司馬家猶不絶于丹陽吾
恐後世謂吾不應符籙不以吾為受命之主每一思之
不覺見於神色光曰臣以陛下為憂腹心之患而何暇
更憂四支乎何則魏承漢運為正朔帝王劉備雖紹興
巴蜀亦不可謂漢不滅也吳雖跨據江東豈有虧魏美
陛下包括二都平蕩八州彼司馬家兒復何異玄德李
氏亦猶孫權帝王之統不在陛下竟欲安歸此四支之
輕患爾中山王藉陛下指授神略所向輒克天下皆言
其英武亞于陛下兼其殘暴多姦見利忘義無伊霍之
忠父子並據權位勢傾王室觀其耿耿常有不滿之心
近于東宫侍讌有輕皇太子之色陛下隠忍容之臣恐
陛下萬年之後宗社必生荆棘此腹心之重疾也惟陛
下圖之勒默然而竟不從及勒死虎執太子弘使臨軒
收程遐徐光下廷尉召其子邃將兵入宫宿衛文武靡
不奔散弘大懼自陳劣弱不堪重寄乃讓位于虎虎曰
君薨而世子立理之常也臣安敢奸之弘泣涕固讓虎
怒曰若其不堪重任天下自當有大義何足預論遂以
晉咸和八年逼立之大赦改元曰延熙文武百寮進位
一等誅程遐徐光八月弘策拜虎為丞相魏王大單于
加九錫以魏郡等十三郡為國總攝百揆虎偽固讓久
乃受命赦其境内殊死已下立妻鄭氏為魏王后子邃
為魏太子加使持節侍中大都督中外諸軍事大將軍
錄尚書事次子宣為使持節車騎大將軍冀州刺史封
河間王韜為前鋒將軍司隸校尉封樂安王遵齊王鑒
代王苞樂平王徙太原王斌為章武王勒文武舊臣皆
補左右丞相閒任虎之府僚舊昵悉署臺省禁要更命
太子宫曰崇訓宫勒妻劉氏已下皆徙居之簡勒宫人
美淑及車馬珍寳服御之上者皆入丞相府署鎮軍將
軍䕫安領左僕射尚書郭殷為右僕射劉氏與彭城王
堪密謀堪請出兖州據廪丘挾南陽王恢為盟主宣太
后詔討虎事洩虎炙殺堪徵恢還襄國因廢劉氏尋逼
殺之尊弘母程氏為皇太后冬十月河東王生鎮關中
朗鎮洛陽起兵于二鎮以討丞相虎生自稱秦州刺史
遣使降晉虎留子邃守襄國統步騎七萬攻朗于金墉
城潰獲朗刖而斬之進攻長安以挺為前鋒大都督生
遣將軍郭權率鮮卑涉瑰部衆二萬為前鋒拒之生統
大軍繼發次于蒲阪權與挺戰于潼關敗績挺及丞相
左長史劉隗皆死虎退奔澠池枕屍三百餘里鮮卑密
通于虎背生而擊之生時停蒲阪不知挺已死懼單馬
奔長安郭權復收衆三千與鎮西將軍越騎校尉石廣
相持于渭汭生遂去長安潛於雞頭山將軍蔣英據長
安拒守虎聞生之奔也進師入關遂攻長安旬餘拔之
斬蔣英等徙秦州華戎十餘萬戶於關東生部下斬生
以降權奔隴右虎分遣諸將屯于汧隴遣將軍麻秋討
蒲洪洪率戶二萬迎降虎拜洪光烈將軍護羌校尉洪
至長安說虎宜徙關中豪傑及氐羌内實京師虎從之
徙雍秦民及氐羌十餘萬戶于關東以洪為龍驤將軍
流民都督使居枋頭以羌帥姚弋仲為奮武將軍西羌
大都督使帥其衆徙居清河之灄頭虎還襄國大赦諷
弘命已建魏臺一如魏武輔漢故事十二月郭權以生
敗據上邽歸晉
延熙二年春正月晉成帝詔以郭權為鎮(一作征)西將軍
秦(一作雍)州刺史于是京兆新平扶風馮翊北地皆起兵
應之弘鎮西將軍石廣復與權戰敗績三月虎遣將軍
郭敖及子章武王斌等率步騎四萬討權于郿次于華
隂夏四月上邽豪族殺權以降徙秦州三萬餘戶于青
并二州諸郡南羌氐楊難敵等送任通和長安人陳良
夫奔黑羌招誘北羌四角王簿句大等侵擾北地馮翊
與章武王斌相持樂安王韜等率騎犄句大之後與斌
夾擊敗之句大奔馬蘭山郭敖等乘勝追擊懸軍深入
為羌所敗死者十有七八斌等收軍還于三城虎聞而
大怒遣使殺郭敖秦王宏頗有怨言虎幽之于别室冬
十月弘自齎璽綬親詣魏宫諭禪位之意虎曰帝王大
業天下自當有議何為自論此耶弘流涕還宫對太后
程氏曰先帝種真無復遺矣于是尚書奏魏臺請依唐
虞禪讓故事虎曰弘愚暗居喪無禮不可以君臨天下
(一作君萬國)便當廢之何禪讓也十一月遣郭殷持節入宫
廢弘為海陽王弘安步就車容色自若謂羣臣曰庸昧
不堪纂承大統顧慙羣后此亦天命去矣又何言百官
莫不流涕宫人慟哭羣臣皆詣魏臺請進虎曰皇帝者
盛德之稱非所敢當且可稱居攝趙天王遂以晉咸康
元年幽弘及太后程氏并秦王宏南陽王恢於崇訓宫
未幾密遣人賊殺之是時西羌大都督姚弋仲稱疾不
賀虎累馳召之及至正色謂虎曰弋仲常謂大王命世
英雄奈何把臂受托而返奪之耶虎曰吾豈樂此哉顧
海陽年少恐不能了家事故代之爾心雖不平然察其
誠實亦不之罪也弘在位二年時年二十二
十六國春秋卷十四
