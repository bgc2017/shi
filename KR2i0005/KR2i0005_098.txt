十六國春秋卷九十八
北燕錄一
馮䟦
馮䟦字文起長樂信都人小字乞直伐(一作代)其先畢萬
之後也子孫食采馮鄉因以為氏永嘉之亂䟦祖父和
避地上黨父安雄武有局量慕容永僭號長子以安為
征東將軍永為垂所滅安東徙和龍(一作昌黎)家於長谷䟦
幼而穎異及長懿重少言仁厚有大度飲酒至一石不
亂母弟素弗次丕次弘皆任俠放逸不修行業惟䟦恭
慎勤於家産父母器之既而家於昌黎遂同夷俗所居
上每有雲氣狀若樓閣時咸異之嘗夜見天門開神光
赫然燭於庭中永康末慕容寶僭號署為殿中左監稍
遷衞中郎將中衞將軍初弟素弗與從兄萬泥及諸少
年游於水濱有一金龍浮水而下素弗與萬泥曰頗有
見否萬泥等皆曰無所見也乃取龍而示之咸以為非
常之瑞慕容熙聞而求焉素弗秘之熙怒及即偽位密
欲誅䟦兄弟䟦後又犯熙禁乃懼禍及遂與諸弟亡命
山澤每夜獨行猛獸為之避路是時賦役煩數民不堪
命䟦兄弟謀曰熙今昏虐彌甚兼忌吾兄弟既還首無
路不可坐受誅滅不若因民之怨共舉大事可以建公
侯之業事若不成死未晚也遂與萬泥等二十二人結
盟䟦與二弟乘車使婦人御之潛入龍城匿於北部司
馬孫護之家因而殺熙立夕陽公高雲為主䟦進為使
持節侍中都督中外諸軍事征北大將軍開府儀同三
司錄尚書事封武邑公事無大小皆决於䟦兄弟初䟦
讌羣僚忽有血流其左臂䟦惡之從事中郎王垂因說
符命之應䟦戒其勿言
太平元年高雲為幸臣離班桃仁所殺䟦升洪光門以
觀變帳下督張泰李桑言於䟦曰此豎勢何所至請為
公斬之乃拔劒而下桑斬班於西門泰殺仁於庭中羣
僚請䟦為主䟦曰范陽公素弗才略非凡志於靖難掃
清兇桀皆公勲也索弗辭曰臣聞父兄之有天下傳之
於子弟未聞子弟藉父兄之業而先之者今鴻業未建
危甚綴旒天工無曠業係大兄願上順皇天之命下副
黎庶之心䟦猶弗許羣臣固請乃許之遂以晉太元二
十年僭即天王位於昌黎大赦境内殊死已下乃下詔
曰義貴適時不必改作故陳氏代姜不徙齊號宜即國
號曰燕建元太平分遣使者巡行郡國觀察風俗追尊
祖和為元皇帝父安為宣皇帝尊母張氏為皇太后立
妻孫氏為皇后子永為太子署素弗為侍中車騎大將
軍錄尚書事仍范陽公弘為侍中征東大將軍尚書右
僕射汲郡公從兄萬泥為驃騎大將軍幽平二州牧廣
川公務銀提為上大將軍遼東太守營丘公孫護為侍
中尚書令陽平公張興為衞將軍尚書左僕射永寧公
郭生為鎮東大將軍領右衞將軍陳留公從兄子乳陳
為征西大將軍并青二州牧上谷公姚昭為鎮南大將
軍司隸校尉上黨公馬弗勤為吏部尚書廣宗公王難
為侍中撫軍將軍潁川公自餘拜授文武進位各有差
太平二年春二月加廣川公萬泥開府儀同三司萬泥
與乳陳自以宗室至親並有大功謂當入為公輔久而
不得二人皆憾阻兵俱叛䟦命將討之俘斬無遺遂平萬
泥等秋八月䟦下書曰昔高祖為義帝舉哀天下歸其
仁吾與高雲義則君臣恩踰兄弟其以禮葬雲及其妻
子立雲廟於韮町置園邑二十家四時供薦冬十一月
以范陽公素弗為大司馬改封遼西公以汲郡公弘為
驃騎大將軍改封中山公
太平三年春正月䟦下書曰自頃多故事難相尋賦役
繁苦百姓困窮宜加寬宥務從簡易前朝苛政皆悉除
之守宰當垂仁惠無得侵害百姓蘭臺都官明加澄察
於是上下肅然蝚蠕勇斛律(一作柔然可汗斛律)遣使獻馬三千
疋求䟦女樂浪公主䟦命羣臣議之遼西公素弗等議
曰前代舊事皆以宗女妻六夷宜許以妃嬪之女樂浪
公主不宜下降非𩔖䟦曰女生從夫千里非遠朕方崇
信殊俗柰何欺之乃以樂浪公主妻之遣遊擊將軍秦
都率騎二千送女歸於蠕蠕厙莫奚虞出厙真率三千
餘落請交市獻馬千疋許之處之於營丘分遣使者巡
行郡國孤老久病不能自存者賑穀帛有差孝弟力田
閨門和順者皆褒顯之昌黎郝越營丘張買成周刁温
建德何纂皆以賢良擢叙秋七月遣太常丞劉軒徙北
部人五百戶於長谷為祖父園邑以太子永領大單于
置四輔都尉䟦勵意農桑勤心政事乃下書省徭役薄
賦斂墯農者戮之力田者褒賞命尚書紀達為之條制
每遣守宰必親見東堂問為政事之要令極言無隠以
觀其志自是朝野競勸
太平四年
太平五年有三石其形若輪大六圍見於山澗月餘而
滅
太平六年夏五月河間人禇匡言於䟦曰陛下至德應
期龍飛東夏(一作遼碣)舊邦宗族傾首朝陽以日為歲若聽
臣往迎致之不遠䟦曰隔絶殊域阻迴數千里如何可
致匡曰章武郡臨海船楫可通出於遼西臨渝不為難
也䟦許之署匡為遊擊將軍中書侍郎厚加資遣匡尋
與䟦從兄買從弟睹自長樂率五千餘戸歸於和龍署
買為衞尉封陽城伯睹為太常封高城伯契丹厙莫奚
來奔署其大人為歸善王䟦又下書曰今疆宇無虞百
姓寧業而田畆荒穢有司不隨時督察欲令家給人足
不亦難乎桑柘之益為資生之本此土桑少人未見其
利可令百姓人植桑一百根柘二十根又下書曰聖人
制禮送終有度重其衣衾厚其棺椁將何用乎人之亡
也精魂上歸於天骨肉下歸於地朝終夕壞無寒煖之
期衣以錦繡服以羅紈寧有知乎厚於送終貴而改葬
皆無益於亡者徒有損於生人是以祖考因舊立廟皆
不改營陵寢申下境内自今皆令奉之䟦弟丕先是避
亂在高句驪䟦召之以為左僕射封常山公秋八月辛
丒魏太宗(諱嗣)使謁者于什門(載記作耿貳)來聘至於和龍䟦
遣黃門郎常陋迎之於道䟦為不稱臣怒而不見及至
䟦又遣陋勞之什門忿而不入曰大魏皇帝有詔須馮
主出受然後敢入䟦使人牽逼令入見䟦不拜䟦使人
按其項什門曰馮主拜受詔吾自以賓主致敬何苦見
逼也散騎常侍申秀言於䟦曰陛下接之以禮而敢驕
蹇若斯不可容也中給事馮懿以傾佞得幸又盛稱其
陵傲以激怒䟦䟦曰彼各為其主耳匹夫尚不可屈况
一方之主乎乃幽執什門欲降之什門於羣衆之中回
身背䟦披褲後襠以辱之終不肯降䟦遂留之不遣久
之隨身衣冠弊壞略盡蟣虱流溢䟦遺以衣服拒而不
受和龍人嘆曰雖古烈士無以過也冬十月䟦與夏主
赫連勃勃連和勃勃遣御史中丞烏落孤來蒞盟十二
月遼西公素弗卒比葬䟦七臨之是年䟦造刀一口銘
曰太平隸書
太平七年冬十一月井竭三日而復䟦殺尚書令孫護
弟昌黎尹伯仁及叱支乙拔等乃進護左光祿大夫開
府儀同三司錄尚書事以慰其心未幾酖而殺之又殺
遼東太守務銀提皆以怨望有叛謀也
太平八年䟦下書曰武以平亂文以經務寧國濟俗實
所憑焉自頃喪難禮壞樂崩閭閻絶諷誦之音後生無
庠序之教子衿之歎復興於今豈所以穆章王化(一作風化)
崇闡斯文可營建太學以長樂劉軒營丘張熾成周翟
崇為博士郎中簡二千石已下子弟年十三已上者教
之冬十月初䟦别將厙傉官斌降魏既而復叛來歸太
宗遣驍騎將軍延普渡濡水擊斌拔之遂攻䟦幽州刺
史漁陽公厙傉官昌征北將軍關内侯厙傉官提等皆
斬之生擒厙傉官女生
太平九年夏四月䟦遣王特兒等入貢於晉魏章武太
守捕之五月晉青州刺史申永遣使浮海來聘䟦使中
書郎李扶報之時自三月不雨至於六月䟦减膳徹懸
大赦境内殊死已下冬十一月蝚蠕大檀遣使獻馬三
千疋羊萬口䟦厚禮其使而遣之
太平十年夏四月和龍有赤氣四塞蔽日自寅至申太
史令張穆言於䟦曰此兵氣也今大魏威制六合而聘
使隔絶自古未有隣國接境不通和好違義怒隣取敗
之道竊懼大軍猝至必致吞滅宜還前使修好結盟䟦
曰吾方思之五月太宗東巡至於濡源及甘松遣征東
大將軍長孫道生安東將軍李先給事黃門侍郎奚觀
率精騎二萬來伐又遣驍騎將軍延普幽州刺史尉諾
自幽州引兵北趨遼西為之聲援太宗屯突門嶺以待
之道生率師襲乙連城克之悉虜其衆進攻和龍李先
乃言於道生曰宜密使人人備青草一束各五尺圍用
填城塹攻其西南絶其外援勒兵急攻賊必可擒也道
生不從䟦遣單于右輔古泥率步騎二千候之去城十
五里遇軍奔還又遣征南大將軍姚昭及將軍皇甫軌
等拒戰軌中流矢死䟦嬰城固守魏攻之不克道生等
以䟦有備掠其民萬餘家而去
太平十一年春三月穴國遣使來朝其人多穴居多猪
羊少牛馬夏衣魚皮冬衣猪毛至於漁獵常持藥草自
鄣令人不見俗無尊卑之别寒則入穴聚
太平十二年
太平十三年䟦境内地震山崩洪光門鸛鵲折又地震
右寢壞䟦問太史令閔尚曰比年屢有地動之變卿可
明言其故尚曰地陰也主百姓震有左右比震皆向右
臣懼百姓將西移也䟦曰吾亦其慮之於是分遣使者
巡行郡國問所疾苦孤老不能自存者賜以穀帛有差
太平十四年宿庫(一作渾)地燃一旬而滅觸地生蛆月餘
乃止
太平十五年和龍城地徧生白毛長一尺二寸月餘而
亡是歲遼西太守高讃潛謀叛逆事洩伏誅
太平十六年夏自春不雨至於五月有司奏右部王荀
妻產妖傍人莫覺俄而失之乃暴荀妻於社大雨普洽
(御覽作十五年)
太平十七年春二月北部人趙夀女既嫁化為男子娶
妻而無子䟦問羣臣曰此何祥也尚書左丞傅權對曰
西漢之末雌雞化為雄陰變為陽君替臣僭之象卒有
婦人專寵王莽簒立況今女化為男臣將為君之徵也
䟦曰將何以禳之權曰桑榖生朝太戊修德而殷道以
興熒惑守心宋景責躬而延齡二紀惟修身崇善可以
轉禍為福耳
太平十八年秋八月太子永卒立次子翼為太子䟦戒
之曰吾聞君子以學為本不學無以立尊敬師傅人
倫之始汝其夙夜虔虔欽承明訓
太平十九年春二月丁零氐楊道來降先是太平初楊
道獵於白鹿山為契丹所獲流漂塞外至大難北及大
黎國逐水草而居射獵為業至十月乃收葦為城水澆
令凍高一大五尺東北七十八里西南二十餘里名陵
城遂居於其中有衆千餘至是來降
太平二十年
太平二十一年春二月有飄風從征南大將軍上黨公
姚昭宅至司徒中山公弘宅而散
太平二十二年秋八月䟦寢疾召中書監申秀侍中楊
哲於内寢謂之曰吾患當不濟卿等善相吾子參決萬
機九月疾甚輦而臨軒命太子翼攝國事勒兵聽政以
備非常䟦妾宋夫人規立其子受居惡翼聽政謂之曰
主上疾將瘳奈何便欲代父臨天下乎翼性仁弱遂還
東宫一日三往省疾宋夫人矯詔遏絶内外遣閽寺傳
問而已翼及諸子大臣皆不得見惟中給事胡福獨得
出入專掌禁衞福慮宋夫人遂成其謀乃言於司徒錄
尚書事中山公弘曰主上疾甚宋夫人專擅羣佞用事
恐一旦不諱國家殊未得安不可不為之計也弘深然
之於是與壯士數十人裹甲入禁中為亂宿衞左右皆
不戰而散宋夫人命開東閣弘家僮庫斗頭勁捷有勇
力踰閣而入至於皇堂射殺女御一人䟦驚懼而死弘
遂即天王位遣使巡城告曰天降禍凶大行崩背太子
不侍疾羣公不奔喪疑有逆謀圖危社稷吾備介弟之
親遂攝大位以寧國家百官叩門入者進階二等太子
翼率東宫兵出戰敗績兵皆奔散弘遣使賜翼死䟦有
子百餘人弘皆殺之命宗正馮哲黃門盧昭典葬事於
東宫葬䟦於長谷陵偽謚文成皇帝廟號太祖
十六國春秋卷九十八
