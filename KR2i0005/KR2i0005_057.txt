十六國春秋卷五十七
後秦錄五
姚興中
弘始五年春正月興立昭儀張氏為皇后封子懿為上
庸公弼為廣平公洸為陳留公宣為長樂公諶為博陵
公愔為南陽公璞為平原公質為范陽公逵為清河公
裕為隴西公國兒為章武公二月興遣兼大鴻臚梁斐
以新平張構為副拜秃髮傉檀為車騎將軍廣武公沮
渠蒙遜為鎮西將軍沙州刺史西海侯李暠為安西將
軍高昌侯遣鎮遠將軍荆州刺史趙曜率衆二萬西屯
金城建節將軍王松怱帥騎助吕隆守姑臧松怱至魏
安為傉檀弟文真所圍衆潰執松怱送於傉檀傉檀大
怒送松怱還歸罪文真深自陳謝興下書錄馬嵬戰時
將吏盡擢叙之其堡戸給復二十年興性儉約車馬無
金玉之飾自下化之莫不敦尚清素然雅好遊畋頗損
農要京兆杜延以僕射齊難無匡輔之益著豐草詩箴
之馮翊相雲作德獵賦以諷興皆覽而善之賜以金帛
終弗能改晉順陽太守彭泉以郡來降興遣楊佛嵩率
騎五千與鎮遠將軍趙曜迎之遂䧟南鄉擒建威將軍
劉嵩略地至梁園而還秋七月秃髮傉檀及沮渠蒙遜
互出兵攻吕隆隆患之秦之謀臣言於興曰隆藉先世
之資專制一方今雖饑窘尚能自支若將來豐贍終非
吾有凉州險絶土田饒沃世難先違道隆(一作清)後服不
如因其饑弊而取之興遂遣兼散騎常侍席確詣凉州
徵隆弟超入侍隆遣之乃因超表請内徙興遣尚書左
僕射齊難及鎮西將軍姚詰鎮遠將軍(一作左賢王)乞伏乾
歸鎮遠將軍趙曜等帥步騎四萬迎隆於河西八月難
等至姑臧隆素車白馬迎於道旁隆因勸難攻沮渠蒙
遜蒙遜使臧莫孩拒之前軍敗績難乃與蒙遜結盟而
還以司馬王尚行凉州刺史配兵三千鎮姑臧尚綏撫
遺黎導以信義百姓懷其惠化翕然歸之以將軍閻松
為倉松太守郭將為番禾太守分戍二城徙隆宗室僚
屬及民萬戶於長安以隆為散騎常侍超為安定太守
自餘文武隨才擢叙沮渠蒙遜遣弟拏貢其方物
弘始六年春二月南凉秃髮傉檀畏秦之強乃去年號
罷尚書丞郎官遣參軍閔尚(一作關尚)入貢興許之求領凉
州興不許北部鮮卑並遣使貢欵桓玄遣使來聘請辛
恭靖何澹之興留恭靖而遣澹之謂曰桓玄不推計歷
運將圖簒逆天未忘晉必將有義舉以吾觀之終當傾
覆卿今馳往必逢其敗相見之期遲不云遠未幾恭靖
誑守者踰墻而逃歸於江東安帝嘉之拜諮議參軍尋
而病卒三月丙寅魏擒興寧北將軍太平太守衡譚掠
三千餘衆而去興遣大將軍隴西公碩德及别將姚歛
成姚夀都等率衆三萬伐仇池公楊盛於仇池夀都等
入自宕昌歛成從下辯而進盛遣其弟夀拒歛成從子
斌拒夀都夀都逆擊擒斌盡俘其衆楊夀等懼帥衆請
降碩德還師晉汝南太守趙策委守來奔冬十一月鳩
摩羅什至長安
弘始七年春正月興居羅什於逍遥園以國師禮待之
奉之如神甚見優寵親帥羣臣如逍遥園引諸沙門於
澄玄堂聽什演說佛經遂大營塔寺起逍遥宫殿庭左
右有樓閣高百尺相去四十丈以麻繩大一圍兩頭各
經樓上會日令二人各從樓内出從繩上行以為佛神
相遇什七歲出家日誦千言率多諳解無不究通兼辨
夏言既覽舊經多有乖謬不與梵本相應興使沙門僧
䂮僧遷法歛道流道標道恒僧叡僧肇曇順等八百餘
人更出大品什持胡本興執舊經以相考校其新文異
舊者皆會於理義續出諸經并諸論三百餘卷今之新
經皆什所譯興既託意於佛公卿已下莫不欽附沙門
自遠而至者五千餘人有大道者五十人起造浮圖於
永貴里立波若臺於中宫作須彌山四面有崇巖峻壁
珍禽異獸山林草木精竒怪異仙人佛象人所未識見
者皆以為竒時沙門坐禪者恒有千數州郡化之奉佛
者十室而九夏五月隴西公碩德及冠軍將軍徐洛生
等帥衆伐仇池公楊盛頻敗盛兵遣建武將軍趙琨自
宕昌而進又遣其將軍歛俱寇漢中拔固城徙流民郭
陶等三千餘家於關中秋七月楊盛請降遣子難當及
僚佐子弟數十人為質碩德引還署盛為使持節散騎
常侍都督益寧二州諸軍事征南大將軍開府益州牧
武都侯時劉裕誅桓玄迎復安帝玄衛將軍新安王桓
謙臨原王桓怡雍州刺史桓蔚左衛將軍桓謐中書令
桓胤將軍何澹之等來奔裕遣參軍衡凱之詣常山公
顯請通和好顯遣其司馬吉默報之自是聘使不絶晉
求南鄉等諸郡興許之羣臣咸諫以為不可興曰天下
之善一也劉裕拔起細微能討誅桓玄匡輔晉室内釐
庶政外修封疆吾何惜數郡不以成其美乎遂割南鄉
順陽新野舞隂等十二郡歸晉
弘始八年夏六月隴西公碩德自上邽入朝興為之大
赦及歸送之至雍乃還班告境内及在朝文武立名不
得同叔父緒及碩德名以彰殊禮太史令郭黁言於興
曰戌亥之歲當有妖寇起於西北宜慎其鋒起兵如流
沙死者如亂麻戎馬悠悠會隴頭鮮卑烏桓居不安國
朝夕疲於奔命時所在有泉水湧出𫝊云飲則愈病後
多無驗屢有妖人自稱神女乃命戮之有雀數萬頭鬭
於興廟毛羽折落多有死者月餘乃止識者曰今雀鬭
廟上子孫當有爭亂者乎又興殿後有聲如牛吼有二
狐入長安一登興殿屋走入宫一入於市求之不得興
大閱自杜郵至於羊牧秃髮傉檀獻馬三千匹羊三萬
頭興以為忠乃署傉檀為都督河右諸軍事車騎大將
軍凉州刺史鎮姑臧徵凉州刺史王尚還長安涼州人
申屠英等遣主簿胡威詣長安請留尚興弗許引威見
之威流涕謂興曰臣州奉戴王化於兹五年土宇僻遠
王威不接銜膽棲冰孤城獨守者仰恃陛下靈威俯仗
良牧仁政克自保全以至今日忽違天人之心以華土
資戎狄若傉檀才望應代臣豈敢言竊聞乃以臣等貿
馬三千匹羊三萬口如所𫝊實者是為賤人貴畜無乃
不可乎苟以馬供軍國直煩尚書一符臣州三千餘家
戸輸一匹朝下夕辦何故以一方委此姦胡昔漢武傾
天下之資力開建河西隔絶諸戎以斷匃奴右臂所以
終能屠大宛王母寡今陛下方布政玉門化流西域奈
何以五郡之地資之玁狁忠誠華族棄之虐虜豈惟臣
州士民墜於塗炭恐方為聖朝旰食之憂興悔之遣西
平車普馳止王尚復遣使諭傉檀會傉檀已至姑臧普
先以狀告之傉檀遽逼遣王尚遂入姑臧尚既至長安
坐匿吕氏宫人擅殺逃人薄禾等禁止南臺凉州别駕
宗敞治中張穆主簿邊憲胡威等上疏理尚曰臣州荒
裔鄰帶寇讐居泰無垂拱之安運否離傾覆之難自張
氏頽基德風絶而莫扇吕數將終梟鴞以之翻翔羣生
嬰罔極之痛西夏有焚如之禍幸皇鑒降眷純風遠被
刺史王尚受任垂滅之州策成難全之地(一作際)輕身率
下躬儉節用勞逸豐約與衆同之勸課農桑時無廢業
然後振王威以掃不庭廻天波以蕩氛穢則羣逆冰摧
不俟朱陽之曜若秋霜隕籜豈待勁風之威何定遠之
足高營平之獨美經始甫爾會朝算改授使希世之功
不終於必成易失之機踐之而莫展當其時而明其事
者誰不慨然既遠役遐方劬勞於外雖效未酬恩而在
公無闕自至京師二旬於今出車之命莫逮萋菲之責
惟深以取吕氏宫人裴氏及殺逃人薄禾等為南臺所
禁天鑒玄鏡暫免囹圄譏繩之文未離簡墨裴氏年垂
知命首髮二毛嫠居本家不在尚室年邁姿陋何用送
為邊藩要捍衆力是寄禾等私逃罪應憲墨以殺止殺
安邊之義也假若以不送裴氏為罪者正闕奚官之一
女子耳論勲則功重言瑕則過微而執憲者吹毛求疵
忘勞記過斯先哲所以泣血於當年微臣所以仰天而
洒淚且尚之奉國歷事二朝能否效於既往優劣簡在
聖心就有微過功足相補宜弘罔極之施以彰覆載之
德(一作恩)臣等生自西州無翰飛之益久沈偽政絶進趨
之途及皇化既沾投竿之心冥發遂策名委質位忝吏
端主辱臣憂故重繭披欵惟陛下亮之興覽之大悅謂
黃門侍郎姚文祖曰卿知宗敞乎文祖曰與臣州里西
方之英儁也興曰有表理王尚文義甚佳當王尚研思
耳文祖曰尚在南臺禁止不與賓客交通敞寓於楊桓
非尚明矣興曰若爾桓為措思乎文祖曰西方評敞甚
重優於楊桓敞昔與吕超周旋陛下可試問之興因召
超謂曰宗敞文才何如可是誰軰超曰敞在西方時論
甚美方敞魏之陳徐晉之潘陸興即以表示超曰凉州
小地寧有此才乎超曰臣以敞餘文比之未足稱多琳
琅出於崑嶺明珠生於海濱若必以地限人則文命大
夏之棄夫姬昌東夷之擯士但當問其文彩何如不以
區宇格物興大悅乃赦尚之罪以為尚書冬十一月乞
伏乾歸來朝
弘始九年春正月興朝羣臣於正德殿以乞伏乾歸寖
強難制留為主客尚書署其世子熾磐行西夷校尉監
其部衆夏四月晉以平北將軍苻宣為梁州督護將兵
入漢中梁州别駕吕瑩漢中徐逸席難起兵應宣南梁
州刺史王敏攻之宣求援於仇池公楊盛盛遣軍臨濜
口南敏退屯武興盛復通於晉夏六月興以太子泓錄
尚書事秋七月慕容超遣御史中丞封愷來聘請母及
妻復遣中書令韓範奉表稱藩八月興使員外散騎常
侍韋宗報聘於超冬十月興河州刺史彭奚念叛降於
秃髮傉檀興以乞伏熾磐行河州刺史慕容超復使左
僕射張華給事中宗正元獻大樂伎一百二十人於秦
興還超母妻厚其資禮而遣之燕司徒北地王慕容鍾
右僕射濟陽王慕容嶷高都公慕容始皆來奔華山地
湧沸廣袤百餘步燒生物皆熟歷五月乃止蠕蠕社崙
與興和親送馬八千匹始濟河興安北將軍劉勃勃忿
興與魏交好乃殺高平公没奕干以叛收其衆數萬邀
留社崙馬侵掠嶺北諸鎮改姓赫連氏僭稱大夏天王
先是魏太祖遣賀狄干送馬千匹求婚於秦興許之以
魏别立后遂止狄干而絶婚故有柴璧之戰至是興復
與魏通和乃遣使請以駿馬千匹贖狄伯支等而遣賀
狄干還魏魏許之放狄伯支姚伯禽唐小方姚梁國康
宦等還長安興皆復其爵位故勃勃因之而叛九月蜀
譙縱略有益寧之地僭稱尊號晉襄城太守劉敬宣帥
衆五千伐之縱遣使詣秦稱藩
弘始十年春三月秃髮傉檀沮渠蒙遜迭相攻擊傉檀
遂東招河州刺史西羌彭奚念奚念阻兵以叛夏五月
蜀譙縱又與盧循潛通上表請桓謙為助欲順流東伐
劉裕興以問謙謙曰臣之累世著恩荆楚若得因巴蜀
之資順流東下民必翕然響應興曰小水不容巨魚若
縱之才力自足辦者亦不假君以為羽翼宜自求多福
遂遣之謙至成都虚懷下士縱疑之置於龍格使人守
之謙泣謂諸弟曰姚主之言神矣興以傉檀内外多難
欲因而取之使尚書郎韋宗往覘時勢復使中軍將軍
廣平公弼後軍將軍歛成鎮遠將軍乞伏乾歸等率步
騎三萬伐傉檀左僕射齊難等率步騎二萬討赫連勃
勃吏部尚書尹昭諫曰傉檀恃其嶮遠輕敢違逆不若
詔沮渠蒙遜及李暠使相攻擊待其困斃然後取之不
必煩中國之兵此卞莊之舉也興不從弼等濟自金城
部將姜紀言於弼曰今王師聲討勃勃傉檀猶豫未為
嚴防請給輕騎五千襲掩其壘則山澤之民皆為吾有
孤城獨守可坐而克也弼不聽進拔昌松長驅至姑臧
傉檀嬰城自固出竒兵擊弼弼敗退據西苑傉檀遣鎮
北俱延鎮遠敬歸等來追弼復大敗失甲士七千餘弼
固壘不出傉檀攻之不克狄七月興遣衛大將軍常山
公顯率騎二萬為諸軍節度至高平聞弼敗績兼道赴
之顯遣善射者孟欽等五人挑戰於凉風門弦未及發
傉檀材官將軍宋益等率衆迎擊斬欽於陣顯乃委罪
歛成遣使謝傉檀撫慰河外引師而還傉檀遣徐宿詣
興謝罪赫連勃勃聞秦兵且至退保河曲左僕射齊難
以勃勃既遠縱兵野掠勃勃潛師襲擊斬首七千餘人
難引而還追至木城遂為勃勃所擒復虜將士萬三千
人八月劉敬宣既入峽遣巴東太守温祚以二千人出
外水自帥益州刺史鮑陋輔國文處茂龍驤時延祖由
墊江轉戰而前攻縱敗之縱遣使乞師於興興遣平西
將軍姚賞南梁州刺史王敏率衆二萬赴之敬宣等引
還
弘始十一年春正月興遣弟平北將軍冲征虜將軍狄
伯支輔國將軍歛曼嵬鎮東將軍楊佛嵩率步騎四萬
討赫連勃勃進至嶺北冲欲回師襲擊長安伯支不從
而止懼其謀洩遂鴆殺伯支以滅口譙縱遣使貢其方
物興遣兼司徒韋華持節策拜縱為大都督相國蜀王
加九錫備物典策一如魏晉故事承制封拜悉如王者
之儀二月興如平凉馮翊人劉厥聚衆數千據萬年作
亂太子泓遣鎮軍將軍彭白狼帥東宫禁兵討之斬厥
赦其餘黨諸將咸請露布表言廣其首級泓不許曰主
上委吾後事不能式遏寇逆當責躬請罪尚敢驕矜自
為功乎興自平凉如朝那聞冲謀逆賜死以庶人禮葬
之三月興還長安夏四月赫連勃勃帥騎二萬來攻掠
取平凉雜胡七千餘戶進屯依力川六月南燕慕容超
為劉裕所伐遣尚書令韓範詣秦乞師興遣衛將軍強
帥步騎一萬隨範往就東平公紹於洛陽并兵救燕勃
勃襲擊敗之強還長安秋七月興自將討勃勃至貳城
遣安遠將軍詳及輔國將軍歛曼嵬鎮軍將軍彭白狼
分督租運諸軍未集而勃勃率騎乘虚奄至興欲留步
軍輕就詳營衆咸惶懼羣臣固以為不可興弗納尚書
郎韋宗希旨勸興行蘭臺侍御史姜楞越次而進曰韋
宗傾險不忠沮敗國計宜光腰斬以謝天下脫車駕動
軫六軍駭懼人無守志取危之道也宜遣單使以徵詳
等興默然右僕射韋華等諫曰若車駕輕動衆心駭懼
必不戰自潰詳營亦未必可至也惟陛下圖之興遂遣
别將姚榆生逆之勃勃伏兵夾擊禽之又遣左將軍姚
文宗率禁兵拒戰中壘將軍齊莫統氐兵為之後繼文
宗與莫皆勇果兼人以死力戰勃勃乃退留禁兵五千
配詳助守貳城興還長安譙縱遣其侍中譙良太常楊
軌來朝請大舉入寇江東縱以桓謙為荆州刺史譙道
福為梁州刺史帥衆二萬東寇江陵興遣前將軍苟林
率騎兵會之桓謙於道召募義舊民投之者二萬餘人
進屯支江林亦進屯江津謙江右貴族部曲徧於荆楚
晉之將士多懷異心晉荆州刺史劉道規會諸將士告
之曰桓謙今在近道聞諸長者頗有去就之計吾東來
文武足以濟事若欲去者本不相禁因夜開城門逹旦
不閉衆咸憚服莫有去者會雍州刺史魯宗之自襄陽
奔赴道規單馬迎之遂留守江陵委以心腹自率軍攻
謙諸將皆曰今遠出討謙其勝難必苟林在江津伺人
動静若來攻城宗之未必能固脫有蹉跌大事去矣道
規曰苟林愚愞無他竒計以吾去未遠必不敢向城吾
今取謙往至便克沈疑之間已自還返謙敗則林破膽
矣豈暇復來攻城乎且宗之獨守何為不支數日乃馳
往攻謙水陸並進謙等舟師大陳兼列步騎以待之大
戰於支江謙衆敗績乘輕舸奔就苟林道軌追獲斬之
還至湧口討林林懼引歸道規遣諮議參軍劉遵率衆
來追俘獲數千餘人九月劉遵斬林於巴陵冬十月興
以國用不足增關津之稅鹽竹山木皆有賦焉羣臣咸
諫以為天植品物以養羣生王者子育萬邦不宜節約
以奪其利興曰能踰關梁通利於山水者此皆豪富之
家吾損有餘以補不足有何不可遂行之
弘始十二年春二月西秦乞伏乾歸以衆叛攻䧟金城
執太守任蘭蘭厲色責乾歸以背恩負義乾歸怒而囚
之蘭遂不食而死三月赫連勃勃遣尚書胡金纂將萬
餘騎攻平凉興如貳城因救平凉纂衆大敗生擒纂勃
勃又遣兄子羅提攻䧟定陽執北中郎將姚廣都坑將
士四千餘人興將曹熾曹雲王肆佛等各將數千戸避
勃勃内徙興處肆佛於湟山澤熾雲於陳倉勃勃寇隴
右攻䧟白崖堡遂趨清水略陽太守姚夀都委守奔秦
州勃勃虜其衆一萬六千戶而去興自安定追之至夀
渠川不及引還夏六月晉河間王子司馬國璠章武王
子司馬叔道來奔興謂之曰劉裕方誅桓玄匡復晉室
卿等何故來對曰裕與不逞之徒削弱王室臣宗門有
能自修立者莫不害之方為國患甚於桓玄是以避之
來實非欵誠所以避死耳興嘉之拜國璠建義將軍楊
州刺史叔道平南將軍兗州刺史賜甲第於長安秋九
月西秦乞伏乾歸來攻失略陽南安隴西諸郡
十六國春秋卷五十七
