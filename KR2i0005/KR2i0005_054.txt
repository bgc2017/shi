十六國春秋卷五十四
後秦錄二
姚襄
姚襄字景國弋仲之第五子也年十七身長八尺五寸
臂垂過膝雄武多才藝能明察善撫納士民敬愛之咸
請為嗣弋仲以襄非長子不許請者日以數千乃授之
兵石祗僣號署襄為使持節驃騎將軍領護烏桓校尉
豫州刺史新昌公晉永和七年遣使拜持節平北大將
軍都督并州諸軍事并州刺史即丘縣公(晉書作平丘郡公)八
年春弋仲死襄祕不發喪率戸六萬南攻陽平元城發
干皆破之殺掠三千餘家屯於碻磝津以太原王亮為
長史天水尹赤為司馬略陽伏子成為左部帥南安歛
岐為右部帥略陽王黑郍為前部帥強白為後部帥太
原薛讃略陽權翼為參軍襄與秦兵戰敗亡三萬餘戶
南至滎陽始發喪行服又與秦將高昌李歷戰於麻田
馬中流矢死襄弟萇下馬以授襄襄曰汝何以自免萇
曰但令兄濟此豎子必不敢害萇會救至俱免夏四月
襄帥衆歸晉送其五弟為質詔襄屯譙城襄單騎渡淮
見安西將軍豫州刺史謝尚於夀春尚聞其名命去仗
衛幅巾待之一面交欵歡若平生會鎮西將軍張遇反
於許昌使其黨王恩據洛陽尚遂帥襄與遇戰於許昌
之誡橋王師敗績襄少有高名雄武冠世好學博通雅
善談論英濟之稱著於南夏江東人士莫不重之徙屯
歷陽以燕秦方強未有北伐之志乃夾淮廣興屯田訓
勵將士
永和九年冬十月中軍將軍揚州刺史殷浩在夀春憚
襄威名會襄部曲有欲歸浩者襄殺之浩於是遂欲誅
襄乃先囚襄諸弟頻遣刺客刺襄刺客皆以情告襄待
之如舊浩潛遣安北將軍魏憬帥衆五千餘人襲襄襄
斬憬并其餘衆浩愈惡之使龍驤將軍劉啟守譙遷襄
於梁國蠡臺表授梁國内史既而魏氏子弟往來夀春
襄益猜懼遣參軍權翼使浩浩曰身與姚平北共為王
臣休戚同之平北每舉動自專甚失輔車之理豈所望
也翼曰平北英姿絶世擁兵數萬遠歸晉室者以朝廷
有道宰輔明哲故也今將軍輕信姦言自生疑貳愚謂
猜嫌之端在此不在彼也浩曰平北姿性豪邁生殺自
由縱放小人奪掠吾馬王臣之體固如是乎翼曰平北
歸命聖朝豈肯妄殺無辜姦仇之人亦王法所不容也
殺之何害浩曰然則掠馬何也翼曰將軍謂平北威武
自強終為難制校兵練衆將懲不恪故取馬欲以自衛
耳浩笑曰何至是也乃遣翼還先是浩師次夀春潛誘
苻健大臣梁安雷弱兒等使殺健許以關右之任會健
殺其大臣健兄子苻黃眉自洛陽西奔浩以安等事捷
意健已死請進屯洛陽修復陵園使襄為前鋒引兵北
行時冠軍將軍劉洽鎮鹿臺建武將軍劉遯據倉垣浩
將至詐令部衆夜遁隂伏甲以邀襄襄潛知之及明果
遣謝萬追襄進次山桑襄縱兵逆擊浩兵大敗懼棄輜
重走保譙城俘斬萬餘軍儲器械皆為襄所收掠士卒
多亡叛襄使兄曜武將軍益守山桑壘復如淮南浩復
遣龍驤將軍劉啓及王彬之攻益於山桑襄自淮南來
援啓彬之皆敗死襄進據芍陂鼓行濟淮屯於盱眙招
掠流民衆至七萬分置守宰勸課農桑遣使詣建康罪
狀殷浩并自陳謝
永和十年江西流民郭斁(一作敞)等千餘人執晉唐邑内
史陳留劉任降於襄朝廷大震以吏部尚書周閔為中
軍將軍屯中堂豫州刺史謝尚自洛陽還衛京師緣江
備守襄將佐部曲皆北人咸勸襄北還襄從之方軌北
行
永和十一年春正月襄自稱大將軍大單于夏五月進
攻外黃晉冠軍將軍高季遣將邀擊之襄衆大敗遂收
散卒勤恤撫之於是復振進據許昌將如河東以圖關
右
永和十二年夏四月襄自許昌攻周成於洛陽月餘不
尅長史王亮諫曰明公英略蓋世兵強民附今頓兵堅
城之下力屈威挫或為他寇所乘此危亡之道也宜還
河北以宏遠略襄曰洛陽雖小山河四塞之固亦是用
武之地吾欲先據洛陽然後開建大業俄而亮卒襄哭
之甚慟曰天將不欲成吾事乎王亮捨我去也秋七月
丁邜太白犯鎮星在柳占曰當有大兵八月晉太尉征
西大將軍桓温自江陵討襄己亥進次伊水上襄撤圍
拒之匿精銳於水北林中遣使謂温曰承親帥王師以
來襄今奉身歸命願勑三軍小却當拜伏道左温曰我
自開復中原展敬山陵無豫君事欲來者便前相見在
近無煩使人温司馬許遜曰不得見襄而有大功見襄
走入太玄中温問曰太玄是何等也答曰南為丹野北
為太玄襄必西北走也襄果距水而戰温結陳而前親
被甲督戰襄衆大敗死者數千人部將張駿楊凝等皆
為温所獲徙於尋陽襄帥麾下數千騎奔於洛陽北山
如遜所言其夜百姓棄妻子隨襄者五千餘人出據陽
鄉赴者又四千餘戶襄勇而愛人雖屢戰敗衆知襄之
所在輒扶老擕幼奔馳歸赴軍中𫝊言襄病創已死許
洛士女為温所得者無不北望揮涕襄西走温追之不
及先是宏農楊亮歸襄襄待以客禮後自襄所奔温温
問襄之為人亮曰神明器宇孫策之儔而雄武過之其
見重如此襄奔平陽秦并州刺史尹赤復以衆降襄襄
遂據平陽秦大將軍冀州牧張平擊敗之乃與平約為
兄弟各罷兵
晉升平元年春三月襄徙北屈將圖關中夏四月自北
屈進屯杏城遣從兄輔國將軍蘭略地鄜(一作敷)城遣兄
曜武將軍益及左將軍王欽盧各將兵招集北羌胡及
秦民歸之者五萬餘戸秦苻生遣苻飛龍拒戰蘭敗為
飛龍所執襄引兵進據黃落生又遣衛大將軍苻黃眉
平北將軍苻道龍龍驤將軍苻堅建節將軍鄧羌帥步
騎萬五千要之襄欲出戰沙門智通固諫曰去年太白
犯鎮今歲彗星復掃關右不利出師宜勵兵收衆更思
後舉襄曰二雄不並立冀天不棄德以濟黎元吾計决
矣惑衆者斬五月鄧羌帥其步騎五千來壓壘門而陳
襄怒悉衆出戰羌陽不勝而走襄遂長驅進擊戰於三
原敗績為苻堅所殺時年二十七弟萇率其餘衆降生
生以公禮葬襄及萇僭號追諡魏武王封襄孫延定為
東城侯
十六國春秋卷五十四
