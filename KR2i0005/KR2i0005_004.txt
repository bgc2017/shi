十六國春秋卷四
前趙錄四
劉聰下
麟嘉二年春正月朔日黑霧四塞終日竟夜著人如墨
五日乃止石人言於宣光陵二月雨血於東宫其日又
雨血於光極殿東宫四門無故自壊後内史女人化為
丈夫癸亥大將軍東平王約卒一指猶煖遂不殯殮至
於甲戌乃蘇言見淵於不周山經五日遂復從至崑崙
山三日而復返於不周見諸王公卿將相死者悉在大
有人民宫室壯麗號曰蒙珠離國淵謂約曰東北有遮
須夷國無主久待汝父為之汝父後三年當來來後國
中大亂相殺害吾家死亡略盡但可永明輩十數人在
耳汝且還後年當來見汝不久約拜謝而歸道遇一國
曰猗尼渠餘國引約入宫與約皮囊一枚曰為吾遺漢
皇帝約辭而歸謂約曰劉郎後年來必見過當以小女
相妻約歸置皮囊於机上俄而蘇活謂左右曰机上取
囊來左右取得開之有一方白玉題文曰猗尼渠餘國
天王敬信遮須夷國天王歲在攝提當相見也馳使奏
呈聰曰若審如此吾不懼死也後聰死與此玉并葬焉
時東宫鬼哭赤虹經天南有一岐三日竝照各有兩珥
五色甚鮮客星犯紫微入於天獄而滅雨血平陽廣袤
十里太史令康相言於聰曰蛇虹見彌天一岐南徹三
日竝照客星入紫微此皆大異其徵不遠也今虹達東
西者許洛以南不可圖也一岐南徹者李氏當仍跨巴
蜀司馬叡終據全吳之象天下其三分乎月為胡王皇
漢雖苞括二京龍騰九五然世雄燕代肇基北朔太隂
之變其在漢域乎漢既據中原歷命所屬紫宫之異亦
不在他此之深重何可盡言石勒鴟視趙魏曹嶷狼顧
東齊鮮卑之衆星布燕代齊代趙魏皆有將大之氣願
陛下以東夏為憂勿顧西南吳蜀之不能北侵猶大漢
之不能南向也今京師寡弱勒衆精盛若盡趙魏之銳
燕之突騎自上黨而來曹嶷率三齊之衆為之後繼陛
下將何以抗之紫宫之變何必不在此乎願陛下早為
之所無使兆人生心陛下誠能發詔外以遠追秦皇漢
武循海之事内為高祖圖楚之計無不克矣聰覽之不
悅是月使從弟暢帥步騎三萬攻滎陽太守李矩屯於
韓王故壘相去七里遣使招矩時暢兵卒至矩未及為
備遣使奉牛酒詐降於暢藏匿精勇暢見其老弱不復
設備大饗渠帥人皆醉飽矩欲夜襲之士卒恇懼矩乃
遣其將郭誦禱於子産祠曰君昔相鄭惡鳥不鳴凶胡
臭羯何得過庭使巫揚言曰東里有教當遣神兵相助
將士聞之皆踊躍争進矩選勇敢千人使誦將之帥督
護楊璋等夜掩擊暢營俘斬首虜數千級獲鎧馬甚多
先是郭默聞矩被攻遣弟芝帥衆援之既而聞破暢兵
芝復馳赴矩矩與芝馬五百匹分軍為三道追擊暢兵
暢復大敗奔還僅以身免三月相國粲使其黨王平謂
太弟乂曰適奉中詔云京師將有變勅裹甲以備非常
乂以為信然命東宫官屬皆裹甲以居粲遣使馳告靳
準王沉等曰向也王平告云東宫隂備非常將若之何
準白之聰曰太弟將為亂已裹甲矣聰大驚曰寧有是
邪沉等同聲曰臣等聞之久矣但恐言之陛下弗信也
聰乃使粲以兵圍東宫粲遣王沉靳準收氐羌酋長十
餘人窮問之皆懸首高格燒鐵灼目酋長自誣與乂同
造逆謀聰謂沉等曰而今而後知卿等忠於朕也當念
知無不言勿恨往日言而不用也於是誅乂素所親厚
大臣及東宫官屬皆沉準素所憎怨者數十人夏四月
廢乂為北部王粲尋使準賊殺之坑士衆萬五千餘人
平陽街巷為之一空乂形神秀爽寬仁有器度故士心
多歸附之聰聞其死哭之悲慟曰吾兄弟止餘二人而
不相容安得使天下知吾心邪氐羌叛者十餘萬落以
靳準行車騎大將軍討平之六月境内大蝗平陽雍冀
尤甚靳準捕之震其二子而死河汾大溢漂沒千餘
家東宫灾門閤宫殿蕩然秋七月立晉王粲為皇太子
大赦境内殊死已下以粲領相國大單于總攝朝政如
前八月聰安北大將軍趙固襲衛將軍華薈於臨潁殺
之固與長史周振有隙振密譖固於聰先是李矩之破
暢也於帳中得聰密詔令暢既克矩還過洛陽收固斬
之以振代固矩送以示固固斬振父子帥騎一千歸降
於矩冬十一月聰校獵上林令愍帝行車騎大將軍戎
服執戟前導行三驅之禮觀者皆指帝曰此故長安天
子也聚而觀之故老或歔欷流涕(一作悲泣)太子粲言於聰
曰昔周武王豈樂殺紂乎正恐同惡相求為患故也今
司馬氏跨據江東趙固李矩同惡相濟興兵聚衆者皆
以子業為名不如早除之以絶其望聰曰吾前殺庾珉
輩而民心猶如是吾未忍復殺也且小觀之十二月聰
享羣臣於光極前殿欲觀晉臣在朝者乃使帝行酒洗
爵已而更衣又使帝執蓋多有涕泣或至失聲者尚書
郎辛賓起而抱帝大哭聰怒曰前殺庾珉輩故不足為
戒邪命引出斬之趙固與河内太守郭默攻聰河東至
於絳邑右司隷部民盜牧馬負妻子奔之者三萬餘人
騎兵將軍劉勲追討之殺萬餘人固默引歸劉頡邀擊
之為固所敗聰使太子粲及征北將軍劉雅等帥步騎
十萬伐固次於小平津固揚言曰要當生縛劉粲以贖
天子聰聞而惡之粲表於聰曰子業若死民無所望則
不為李矩趙固之用不攻而自破矣戊戌殺愍帝於平
陽帝之蒙塵也侍中許肅冐難侍左右帝臨崩言欲見
許侍中肅馳詣相見帝已不能語肅曰未審陛下尚識
臣否帝猶執肅手流涕肅歔欷登牀帝遂投於其懷抱
之中肅晝夜號泣聰外欲明已不害乃偽責諸臣欲盡
誅之羣臣逃竄惟肅獨曰備位故臣願乞得殯殮就戮
聰許之事訖詣聰曰國亂不能匡君亡弗能死舉目莫
非愧耻所以忍辱正為山陵未畢耳微情已敘甘就刑
戮聰義而免之雅等遂進攻洛陽趙固奔陽城山
麟嘉三年春二月李矩使郭默郭誦救趙固屯於洛口
(一作洛陽)潛遣耿稚張皮等簡精卒千人夜濟河來襲粲營
貝丘王翼光自厘城覘知之乃以告粲請為之備粲曰
征北南渡趙固望聲逃竄彼方憂自固何暇來此邪且
聞上身在此自當不敢北視况敢濟乎毋為驚動將士
是夜稚等飛梯騰栅十道進攻粲衆驚擾一時奔潰死
傷大半粲勒兵於東北穿栅而去奔保陽鄉稚等據其
營壘獲器械軍資不可勝計及旦粲見稚等兵少更與
雅馳還栅於壘外聰聞粲敗使太尉范隆帥騎赴之稚
等大懼遂與雅相持粲悉衆攻稚苦戰二十餘日不能
下李矩率兵來援使壯士三千汎舟迎之粲與雅等臨
河列陣作長鈎以鈎船連戰數日不得渡矩夜遣部將
格增潛濟入稚營壘與稚選精騎千餘殺所獲牛馬焚
燒器械突圍而出趨北山南奔虎牢騎兵將軍劉勲追
之至於河陽稚師大敗死者五千五百人投河死者千
餘人三月聰所居螽斯則百堂灾焚子會稽王衷以下
二十一人聰聞之自投於牀哀塞氣絶良久乃蘇自此
鬼哭宫中至於九月夜聲不絶平陽西明門牡自亡霍
山崩聰署驃騎大將軍濟南王驥為大將軍都督中外
諸軍事錄尚書衛大將軍齊王勱為大司徒夏四月中
常侍王沉養女年十四有妙色聰立以為左皇后尚書
令王鑒中書監崔懿之中書令曹恂等諫曰臣聞王者
立后將以上配乾坤之性象二儀敷育之義上承宗廟
母臨天下匹配后土執饋皇姑必擇世德名宗幽閑令
淑乃副四海之望稱神祗之心是故周文造周姒氏以
興關睢之化饗則百世之祚永孝成帝任心縱欲以趙
飛燕為后使皇統絶滅社稷為傾有周之隆如彼大漢
之禍如此自麟嘉以來亂淫於色中宫之位不以德舉
縱沉之女弟刑餘小醜猶不可以汚清廟而塵瓊寢况
其家婢邪六宫妃嬪皆公子公孫奈何一旦以婢主之
何異象榱玉簣而對腐木朽楹哉臣恐非國家之福也
聰覽之大怒使中常侍宣懷謂太子粲曰鑒等小子慢
侮國家狂言自口無復君臣上下之禮其速考竟於是
收鑒等送獄金紫光祿大夫王延馳將入諫門者弗通
鑒等臨刑王沉以杖叩之曰庸奴復能為惡乎乃公何
與汝事鑒瞋目叱之曰豎子滅皇漢者正坐汝鼠輩與
靳準耳要當訴汝於先帝取汝於地下治之準謂鑒曰
吾受詔收君有何不善君言漢滅由吾何也鑒曰汝殺
皇太弟使主上獲不友之名國家畜養汝輩何得不滅
懿之謂準曰汝梟聲獍形必為國患汝既食人人亦當
食汝皆斬於東市五月聰立中常侍宣懷養女為中皇
后六月鬼哭於光極殿又哭於建始殿雨血平陽廣袤
十里聰晝見東平王約時約已死聰甚惡之謂太子粲
曰吾寢疾惙頓怪異特甚往以約之言為妖比累日見
之此兒必來迎吾也何圖人死定有神靈如是吾不悲
死也但今世難未夷非諒闇之日朝終夕殮旬日而葬
徵大司馬曜為丞相石勒為大將軍竝錄尚書輔政勒
固辭仍以曜為丞相領雍州牧勒為大將軍領幽冀二
州牧勒亦不受以上洛王景為太宰濟南王驥為大司
馬昌國公任顗(一作劉顗)為太師朱紀為太常呼延晏為太
保竝錄尚書事范隆守尚書令儀同三司靳準為大司
空領司隸校尉皆迭决尚書奏事聰以晉太興元年秋
七月癸亥薨於建始殿在位九年甲子粲即偽位葬聰
於宣光陵諡曰昭武皇帝廟號烈宗
劉粲
劉粲字士光少而儁傑才兼文武自為宰相威福任情
疎遠忠賢昵近奸佞任情嚴刻無復恩惠拒諫餙非好
興宫室相國之府彷彿紫宫在位無幾作兼晝夜饑困
窮叛死亡相繼粲弗之恤也既嗣偽位尊聰后靳氏為
皇太后號樊氏為弘道皇后宣氏為弘德皇后王氏為
弘孝皇后太后等皆年未盈二十竝有國色粲晨夜烝
淫於内多行無禮無復哀戚立妻靳氏為皇后子元公
為太子大赦境内改年漢昌八月雨血於平陽靳準將
有異謀私謂粲曰如聞諸公欲行伊霍之事謀先誅太
保及臣以大司馬統萬機陛下若不先之臣恐禍之來
也不晨則夕粲弗納準懼其言之不從謂聰二靳氏曰
今諸公侯欲廢帝立濟南王恐吾家無復種矣盍言之
於帝二靳乘間言之粲從之收太宰上洛王景太師昌
國公任顗大司馬濟南王驥大司徒齊王勱等皆殺之
太傅朱紀太尉守尚書令范隆出奔長安又誅驥同母
弟車騎大將軍吳王逞粲大閱於上林謀討石勒以丞
相曜為相國都督中外諸軍事仍鎮長安靳準為大將
軍錄尚書事粲沉荒酒色遊讌後庭軍國之事皆决於
準準矯粲命以從弟斬明為車騎將軍斬康為衛將軍
及將作亂以金紫光祿大夫王延耆德時望謀之於延
延弗從馳將告之遇靳康劫之以歸準怒殺之遂勒兵
入宫升光極殿使甲士執粲數而殺之諡曰隠帝劉氏
男女無少長皆斬於東市發掘永光宣光二陵斬聰尸
焚燒宗廟鬼大哭聲聞百里征北將軍雅出奔西平準
自號大將軍漢天王置百官謂安定胡嵩曰自古無無
德為天子者今以傳國璽付汝還如晉家嵩不敢受準
怒殺之遣使告司州刺史李矩曰劉淵屠各小醜因大
晉事故之際作亂幽并矯稱天命至使二帝幽沒虜庭
輒帥衆扶侍梓宫請以上聞矩馳表於晉詔遣太常韓
胤等奉迎紫宫未至而準已為石勒劉曜所沒尚書北
宫純胡崧等招集晉人堡於東宫靳康攻滅之
十六國春秋卷四
