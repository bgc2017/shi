十六國春秋卷七十七
蜀錄二
李流
李流字玄通特第四弟也少好學便弓馬東羌校尉何
攀見而竒之稱流有賁育之勇舉為東羌督護及避地
益州益州刺史趙廞甚器異之乃使庠收合部衆流亦
招鄉里子弟得數千人及庠為廞所殺流從特安慰流
民破常俊於緜竹平趙廞於成都朝廷論功拜奮威將
軍武陽鄉侯特初承制以流為鎮東將軍居東營號為
東督護常統銳衆與益州刺史羅尚相持尚不能破特
既見殺蜀人多叛流與特子蕩雄收集餘衆還於赤祖
流自稱大都督大將軍益州牧保東營蕩雄保北營時
荆州刺史宋岱率水軍三萬助尚次於墊江前鋒建平
太守孫阜攻破德陽獲特所署太守任臧守將騫碩等
退屯涪陵縣三月尚遣督護常深軍毗橋又遣牙門左
汜黃誾何沖三道攻之進次繁城緜竹守將詣降涪陵
民藥紳杜阿等亦起兵應尚流與其弟驤拒深使蕩雄
拒紳何沖乘虚攻北營氐符成隗伯石定在營中叛應
之攻蕩雄蕩母羅氏擐甲拒戰伯手刅羅傷其面(晉書作目)
羅氏壯氣益烈時成伯戰於内沖等攻其外自晨至日
中營垂欲破會驤破深柵深士衆星散蕩雄亦攻破紳
各引兵還與沖等戰大破之成伯率其黨突出詣尚流
等乘勝進抵成都尚復閉城自守蕩馳馬逐北為傁長
矛所樁死朝廷復遣侍中燕國劉沈假節統益州刺史
羅尚梁州刺史許雄等軍討流行次長安河間王司馬
顒請留沈為軍師遣席薳代之流以特蕩繼死而岱阜
將至甚懼太守李含又勸流降流將從之驤與雄迭諫
不納夏五月流遣子世及含子胡為質於阜阜不許胡
兄離為梓潼太守聞父舅欲降自梓潼馳還欲諫不及
退與雄謀襲阜軍曰若功成事濟當為人主要三年一
更(一作約與君三年迭為主)雄曰與君計雖定老子不從(一作今計可定二翁)
(不從)將若之何離曰今當制之若不可制便行大事雖君
叔父勢不得已老父在君夫復何言雄大喜乃共誘說
六郡流民曰吾屬前已殘暴蜀民今一旦束手便為魚
肉惟有同心襲阜以取富貴耳衆皆從之雄遂與離襲
破阜軍死者甚衆會宋岱卒於墊江荆州軍退轉攻尚
流慙其短大竒雄才軍事悉以任雄雄進攻尚軍尚保
太城中六月雄從帛羊頹渡江攻殺汶山太守陳圖遂
取郫城秋七月朔雄入據郫城流盡移營屯之三蜀百
姓皆保險結塢或南入寧州或東下荆州城邑皆空野
無烟火流虜掠無所得士衆饑乏惟涪陵民千餘家在
江西依青城山處士范長生平西參軍涪陵徐輿說尚
求為汶山太守欲邀結長生等與尚犄角討流尚不許
輿怨之乃求使江西叛降於流流以輿為安西將軍輿
說長生使資給流軍糧長生從之流軍得以復振九月
流疾篤謂諸將曰驍騎高明仁愛識量多竒固足以濟
大事然前軍英武殆天所相可共受事於前軍以為成
都王也遂死時年五十六諸將共立雄為主雄僭稱尊
號追諡流曰秦文王以其子龍嗣
李雄
李雄字仲雋特第三子也母羅氏夢雙虹自地升天一
虹中斷既而生蕩後羅氏因汲水忽然如寐又夢大蛇
繞身遂有孕十四月而生雄常言吾二兒若有先亡在
者必大貴蕩竟前死雄身長八尺三寸容貌魁偉少時
廣漢太守辛冉見而竒之曰此相當貴又有術士相之
曰此君將貴其相有四目如重雲鼻如飛龍口如方器
耳如相望法為大貴位過三公不疑也雄少有烈氣每
周旋鄉里識達之士皆器重之太康中有劉化者道術
士也每謂鄉里曰關隴之士皆當南移李氏子中惟仲
雋天姿竒異有大貴之表終為人主也鄉里人多善之
與叔父庠並以氣烈聞人争歸之特起兵於蜀稱益州
牧承制以雄鎮梓潼拜前將軍流亦素重雄有長者之
德每云興吾家者必此人也勅諸子尊奉之及流死雄
自稱大都督大將軍益州牧都郫城乃募武都人朴泰
鞭之見血使紿羅尚曰李驤與雄以饑餓孤危日鬭争
相咎驤欲將民江西食糓若潜軍入郫城我為内應城
可得也尚以為然大與金寶泰曰今事故未立效後取
未晚也又求遣人自隨覘伺尚益信之悉出精兵使隗
伯等將之從泰攻郫泰約舉火為應驍騎將軍驤於道
設伏泰以長梯倚城而舉火隗伯兵見火起皆争緣梯
上泰又以繩汲上伯軍百餘人皆斬之驤因縱兵内外
逆擊大破之追奔逐北夜至城下詐稱萬歲曰已得郫
城矣入少城尚乃覺之退保太城隗伯創甚雄生獲之
伯女為梁雙妻時雙為雄用故赦不殺既而復叛驤别
攻犍為斷尚運道獲郡守龔恢恢先為天水西縣令任
回為吏回問曰識故吏否恢曰識汝耳郡吏星散惟功
曹楊渙侍衞回謂渙曰卿義人也吾力恐不能救龔君
不能免卿也宜早去渙曰背主求生何如守義而死遂
并見殺雄以李溥為犍為太守初尚之在郫城也與雄
攻戰郫令犍為張昕欽明每摧破雄雄衆戰之而昕等
救助不能并心為雄所殺雄常言使羅尚將皆如張昕
軰吾族早無遺矣時牙門左汜亦有戰功尚不益其兵
糓汜甚恚恨以母喪歸尚累召不往尚怒曰微左汜當
不復滅賊乎遂殺之雄聞汜死大小相賀冬十二月雄
急攻尚尚糧運不繼軍士無食留牙門張羅固守尚委
城由牛鞞水夜遁比雄覺去已遠倉卒失節鉞羅從後
得之并獲資應乃開門納雄遂剋成都盡有其地雄軍
甚饑餒率衆就糓於郪山掘野芋而食之蜀民流散東
下江陽南陵七郡
建興元年春正月羅尚迯至江陽遣使表狀詔尚權統
巴東巴郡涪陵以供軍賦尚遣别駕李興詣鎮南將軍
劉弘求糧弘綱紀以運道阻遠且荆州自空乏欲以零
陵米五千斛與尚弘曰天下一家彼此無異吾今給之
則無西顧之憂矣遂以三萬斛給之尚賴以自存雄以
西山范長生有名德為蜀民所重欲迎以為君而臣之
長生固辭雄乃深自挹損不敢稱制事無巨細皆決於
李國李離兄弟國等有智謀凡事必諮而後行然國離
事雄彌謹楊驤楊珪等諸將固請雄即尊位遂以晉永
興元年冬十月僭稱成都王即位於南郊大赦境内殊
死已下改元建興除晉法約法七章以叔父驤為太傅
庶兄始為太保折衝將軍離為太尉從弟建威將軍雲
為司徒翊軍將軍璜為司空材官將軍國為太宰閻彧
為尚書令楊褒為左僕射楊驤為右僕射楊發為侍中
楊珪為尚書楊洪為益州刺史徐輿為鎮南將軍王達
為軍師其餘文武拜授各有差追尊曾祖虎巴郡桓王
祖慕隴西襄王父特成都景王母羅氏為王太后追諡
世父輔為齊烈王仲父庠為梁武王仲父流為秦文王
兄蕩為廣漢壯文公十一月羅尚移屯巴郡遣兵攻掠
蜀中斬雄從祖冉獲驤妻昝氏及子夀等十二月太尉
離寇漢中殺都戰帥趙汶轉寇梁州
晏平元年春三月范長生自西山詣成都雄門迎執板
延坐拜為丞相尊之曰范賢從弟置流子也以不陪列
殺之夏六月長生勸雄稱尊號雄於是以晉光熙元年
僣即皇帝位大赦境内殊死已下改元晏平國號大成
(華陽國志作國號太武晉載記作改年曰太武)追尊父特為景皇帝廟號始祖
母羅氏為皇太后秋七月遣太傅驤寇漢安冬十月加
范長生天地太師封西山侯復其部曲不豫軍征租稅
一入其家諸將恃恩互争班位尚書令閻彧上疏請考
漢晉故事立百官制度雄從之是年造刀五百口銘其
文曰騰馬隸書
晏平二年春二月關中(一作秦州)流民鄧定訇氐等二千餘
家饑饉流入漢中保於城固漸為抄盜梁州刺史張殷
遣巴西太守張燕帥牙門武肇漢國郡丞宣定討之鄧
定窘急偽乞降於燕併餽金銀於燕燕喜為之緩師定
又密遣氐結雄夏五月雄遣太尉離太宰國司徒雲司
空璜等帥衆二萬救之離等至先攻殷營營破次攻定
又破之燕懼戰將百餘騎遁走離等大破州軍進次漢
中逼之漢中太守杜孟治(一作正沖又作正叔)遣牙門蔡松覘離
形勢松退告孟治曰州軍已破賊衆不可待也孟治懼
護軍欲城守謂孟治曰賊來雖衆客氣之常奈區區有
東南之偪必不分兵於外不過迎援定氐耳孟治曰不
然雄冒稱帝王縱横天下以遣重衆必取漢中雖有牢
城不可與戰是待寇也乃開門退走護軍北還孟治入
大桑谷民數千家車數千輛一夜行纔數十里而梓潼
荆子以父與孟治有隙合宗族子弟追之及於谷口孟
治棄子走荆子追獲其子及吏民千餘家惟漢國功曹
毌丘建荷擔杖曰吾雖不肖一國大夫國亡不能存終
不属賊也餓死谷中孟治走至魏興張殷亦棄官而遁
時晉材官將軍梁州刺史張光方欲赴州不得止於魏
興乃會諸郡守共謀進取張燕倡言曰漢中荒敗迫近
大賊克復之事當俟英雄孟治曰張燕受賊金銀不時
進討阻兵緩寇致喪漢中寔燕之罪也光於是發怒呵
燕令出斬之以徇離等攻陷南鄭引兵而還盡徙漢中
民於蜀漢中民句方白落帥吏民還守南鄭雄復遣太
尉離寇梁州
晏平三年冬十二月尚書令楊褒卒先是南土頻歲饑
疫死者十萬餘計南夷校尉李毅曲加撫集雄攻之固
守不降雄復誘建寧夷使為寇掠會毅病卒城陷殺壯士
三千餘人送婦女千口於成都漢中流民逼李鳳寇掠東
走荆沔時有白烏赤足來翔雄以問范長生長生曰烏有
反哺之義必有遠人懷惠而來者果關中流民相繼請降
晏平四年冬十月太尉離據梓潼其部將略陽羅羨(晉載)
(記作□)天水張金苟訇琦等殺離及尚書令閻彧以梓潼
歸羅尚尚遣平西參軍向奮屯安漢之宜福折衝將軍
張羅屯平無以逼雄雄帥太傅驤司徒雲司空璜攻奮
不克雲璜力戰死之十二月琦等送離母子於尚尚斬
之分其室
晏平五年春正月太宰大將軍國鎮巴西帳下天水文
碩殺國以巴西降羅尚夏五月雄引歸成都初譙周有
子居巴西巴西太守馬脫殺之其子登詣鎮南將軍劉
弘請兵以復仇弘無兵與之乃表登為揚烈將軍梓潼
内史使自募巴蜀流民得二千人西上至巴郡從羅尚
求益兵不得遂進攻宕渠斬馬脱剖其肝而食之梓潼
降登登進據涪城雄自率衆攻之為登所敗張羅進據
犍為之合水巴蜀為之語曰譙登治涪城文碩在巴西
張羅守合水巴氐那得前冬十月羅尚卒太傅驤攻譙
登於涪城益州刺史皮素次巴東勅平西將軍張順楊
顯救登尚子宇及參佐素疾登不給其糧素怒至涪欲
治其罪執事懷懼十二月素至巴郡宇使降人天水趙
攀閻蘭等夜襲殺素建平都尉暴重殺宇及攀巴郡大
亂不果救登驤知登食盡援絶攻涪愈急登固守不下
士卒皆熏鼠而食餓死甚衆無一人離叛者驤子夀先
在登所登乃遣之歸三府官屬表巴東監軍冠軍將軍
南陽韓松為益州刺史治巴東
玉衡元年春正月乙亥太傅驤攻拔涪城執登遂乘勝
遣太保始督部將李鳳等進攻巴西討文碩殺之巴西
梓潼復為雄有雄大悅大赦境内殊死已下改元玉衡
譙登至成都雄欲宥之登詞氣慷慨涕泣唏嘘無復降
臣折情雄乃殺之囚其軍士卑奴虜而連陰雨百餘日
雄終以登為枉而所領無辜怨氣感天下赦出登軍士
湮沒者二月氐符成隗文作亂宜都西上巴東雄衆攻
棘道走犍為太守魏紀殺江陽太守姚襲三月氐隗文
等反於巴東秋八月己亥梁州太守王鑒粗暴郡民毛
深王騰及陰平都尉董沖逐出之遂以郡叛相率歸雄
是歲母羅氏卒雄姨弟任小受巴郡太守張羅募手刅
雄頭雄幾死
玉衡二年春正月流民楊武大略漢中吏民來奔梁州
人張咸等起兵逐氐王楊茂搜茂搜去咸以其衆歸
雄於是南德漢嘉涪陵遠人相繼而至漢中之地皆
為雄有遂分漢嘉蜀二郡立沈黎漢原二郡下寬大之
令新附者悉假復除
玉衡三年春三月西夷校尉向沈卒涪陵多疫癘蜀郡
太守江夏鄭融宜都太守犍為楊芬西夷司馬巴郡常
歆都安令蜀郡常倉弘等共推汶山太守蘭繼為西夷
校尉時中原喪亂江東有事救援無所顧望融等率吏
民北出枳欲下巴東雄遣李恭費黑邀擊獲之扶風鄧
芝等各率流民前後數千家來歸
玉衡四年春正月雄以鳳為征北將軍梁州刺史任回
為鎮南將軍南夷校尉寧州刺史恭為征東將軍南蠻
校尉荆州刺史雄虚已好賢隨才授任皆得其用益州
遂定太傅驤養民於内鳳等招懷於外刑政寬和(一作簡)
獄無滯囚興學校置史官其賦民男丁歲糓三斛女丁
半之疾病又半之戶調絹不過數丈綿數兩事少役稀
民多富實時天下大亂而蜀獨無事年糓屢熟乃至閭
門不閉路不拾遺天水陳安舉隴右來降武都氐王楊
茂搜奉貢稱臣杜&KR0758;自湘州遣使求援涼州刺史張駿
遣使交好晉平夷太守朱提雷炤殺南廣太守孟桓帥
二郡三千餘家叛降漢嘉夷王沖遣子為質頃之與建
寧爨亮偕來歸附巴郡嘗告急云有晉兵雄曰吾嘗憂
石勒跋扈琅邪微弱恐為侵逼以為耿耿不圖今日乃
能舉兵使人欣然雄意在招懷遠方國用不足諸將每
進金銀得官者朝無威儀爵位濫溢吏無祿秩取給於
民軍無部伍號令不肅初僕射楊褒每切諫之雄不能
改
玉衡五年春正月立妻任氏為皇后
玉衡六年雄復於陽闕更置墊江縣亦屬巴郡
玉衡七年
玉衡八年夏四月范長生卒以其子侍中賁為丞相冬
十二月雄梁州刺史鳳在北屢立戰功雄兄蕩子稚在
晉夀害其功大鳳以巴西叛太傅驤討之久住梓潼不
敢進兵雄自至涪城督驤討鳳斬之以夀為前將軍都
督巴西諸軍梁州刺史鎮巴西
玉衡九年冬十月雄使征東大將軍恭及將軍羅演寇
巴東
玉衡十年春晉江陽太守廬州侯馥招降夷獠修繕舟
艦為進取之計預白寧州刺史王遜請軍移牂牁太守
謝恕俱出涪陵不能自前征東大將軍恭帥衆攻馥衆
寡不敵為恭所破獲生虜馥送雄雄下廷尉責之馥曰
事君有死無二其次破家與國今縱不死又無益國灰
沒其分守心而已無他顧望雄必欲臣之使馥同郡人
張迎曉諭之馥怒罵迎曰吾等國亡不能存大難不能
死低眉海内何面目相見也且王寧州治亂才也以吾
有桑梓之恥故遠上尚書遣吾討賊受命之日實忘寢
食但裁船未辦請軍未至牽揣不及為他所先當滅身
隕碎以謝不及冀上不負日月下不愧王侯吾豈苟生
如卿兒女之人乎迎還白雄雄義而赦之時雄衆寇所
獲犍為太守建寧魏紀漢國太守梓潼文琰巴郡太守
巴西黃龕永昌謝俊牂牁文猛皆區區稽顙無如馥者
數年卒
玉衡十一年氐王楊難敵及弟堅頭爲劉曜所破奔葭
萌遣子入質
玉衡十二年春二月隴西賊帥陳安復來歸附夏五月
雄將張龍寇巴東建平太守柳純擊走之
玉衡十三年春正月時晉太寧元年也雄遣太傅驤與
鎮南將軍任回寇臺登將軍司馬玟死之又分兵寇朱
提越嶲二郡越嶲太守西夷校尉李釗漢嘉太守王載
皆以郡叛降於驤夏五月驤等進軍由小會攻南夷校
尉寧州刺史王遜遜使將軍姚嶽(一作崇下同)爨琛等悉衆
拒之戰於螗螂(一作堂狼)驤軍不利又遇霖雨引還嶽追至
瀘水士衆争濟溺水死者千有餘人嶽以道遠不敢渡
水而還遜以嶽不窮追也大怒囚羣帥執嶽鞭之恚忿
益甚髮上衝冠冠為之裂夜中而卒秋七月初氐王楊
難敵奔葭萌趙主劉曜遣鎮西將軍劉厚追擊之難敵
送任請降於雄雄安北將軍稚蕩之第二子也時守葭
萌受其賂賄不送難敵於成都及趙兵退稚即遣還武
都難敵遂據險不服稚自悔失計連白雄請討雄許之
羣臣多諫雄不從遣稚兄侍中中領軍琀統稚攻難敵
由白水道遣征東將軍夀與稚弟玝由陰平入二道討
難敵難敵等先拒夀玝夀玝不得進而琀稚長驅至下
辨大為難敵所破琀稚皆死死者數千人雄深自悔責
以謝百姓
玉衡十四年春正月雄后任氏無子將立蕩子班為太
子雄有妾子十餘人羣臣咸欲立雄所生雄曰起兵之
初舉手扞頭本不希帝王之業值天下喪亂晉氏播蕩
羣情義舉志濟塗炭而諸君遂見推逼處王公之上本
之基業功由先帝吾兄適統丕祚所歸恢懿明叡殆天
所命大事垂成薨於戎陣朕常悼之且班姿性仁孝好
學夙成必能負荷大任孫仲謀割有江東伯符兆基子
止侯爵國志恥之宣公舍子立弟君子以為知人吾欲彌
縫國志之恥以繼宣公之美太傅驤與司徒王達諫曰
先王樹冢適者所以明定分而防簒逆誠不可不慎也
吳子舍其子而立其弟所以有專諸之禍宋襄不立與
夷而立穆公卒有宋督之變猶子之言豈若子也深願
陛下思之雄不從竟立班為太子使任后母之驤退而
流涕曰亂自此始矣冬十二月張駿遣參軍傅穎治中
張淳修好於雄乃遺雄書勸去尊號稱藩於晉雄引見
復書曰吾過為士大夫所推然本無心於帝王也貴州
將令行河沙常所希冀進思為晉室元功之臣退思共
為守藩之將掃除氛埃以康帝宇而晉室凌遲德聲不
振引領東望有年月矣會獲來貺情在闇室有何已已
知欲遠遵楚漢尊崇義帝春秋之義於斯莫大穎等還
涼復命駿重其言使聘相繼建寧爨亮益州太守李逷
梁州太守董慬以興古叛降於雄
玉衡十五年
玉衡十六年秋九月雄將張龍寇涪陵執太守趙俊(晉帝)
(紀作謝俊)
玉衡十七年春正月越嶲斯叟反寧州秀才龐遺起義
兵應之攻圍鎮南將軍任回及太守李謙等雄遣征南
將軍羅恒費黑救之寧州刺史尹奉遣禆將姚嶽朱提
太守楊術援遺戰於臺登嶽等敗績術力戰死夏四月
斯叟破秋九月謙移郡民於蜀冬十月雄將張龍復寇
涪陵涪陵太守巴西趙弼為龍所擒
玉衡十八年
玉衡十九年春雄以中原喪亂頻遣使朝貢欲與穆帝
分天下先是張駿領秦梁遣傅穎來假道通表京師雄
弗許至是年又遣治中從事張淳奉貢稱藩託以假道
雄大悅謂淳曰貴主英名蓋世土險兵強何不稱帝自
娛一方淳曰寡君以乃祖乃父世濟忠良未能雪天下
之深恥解蒼生之倒懸日昃忘食枕戈待旦以琅邪中
興江東故萬里翼戴將成桓文之事何自娱之有邪雄
有慙色曰我乃祖乃父本亦晉臣遭天下大亂與六郡
流民避難此地為衆所推遂有今日琅邪若能中興大
晉於中夏者亦當率衆附之耳乃厚禮而遣之淳遂通
表京師
玉衡二十年秋太傅驤死追贈相國諡曰漢獻王其子
夀以喪還雄拜玝征北將軍梁州牧代夀又以太子班
行撫軍將軍修晉夀軍屯尋拜夀為都督中外諸軍事
大將軍領中護軍西夷校尉錄尚書總統如驤故事冬
十月夀督征南將軍費黑征東將軍任邵攻陷巴郡太
守楊謙退保建平夀别遣費黑寇建平建平監軍毌丘
奥退屯宜陽(一作宜都)
玉衡二十一年春正月夀引還遣任邵屯巴東雄以子
越為車騎將軍屯廣漢秋七月夀攻陰平武都氐王楊
難敵降之冬十月城涪縣
玉衡二十二年秋七月丙寅雄遣大將軍夀寇寧州以
征東將軍費黑為司馬與任攀等為前鋒由廣漢入又
遣鎮南將軍任回子調由越嶲征木落以分寧州之援
冬十月夀黑至朱提朱提太守犍為董炳嬰城自守寧
州刺史尹奉遣建寧太守霍彪大姓爨琛等引兵助之
時夀已圍城欲逆拒彪黑曰料城中食少彪等雖至齎
糧不多宜縱彪入城共消其糓猶嫌其少何為拒之夀
以為然引兵而退彪等入城攻久不下夀欲急攻之黑
曰南中險阻反亂難服當以日月制之待其智勇俱困
然後取之溷牢之物何足汲汲也夀不從攻之果不克
乃悉以軍事委黑自引而還
玉衡二十三年春正月雄復遣大將軍夀等攻朱提朱
提太守董炳及建寧太守霍彪皆詣軍門降威振南中(一作)
(十三郡)三月寧州刺史尹奉舉州來降遷奉於蜀遂有南
中之地雄於是大赦境内殊死已下以夀領寧州刺史
復置南廣郡以興古太守朱提李播為太守秋七月建
寧牂牁二郡謀叛夀復擊取之使班討平寧州夷以班
為撫軍將軍
玉衡二十四年春正月雄分寧州置交州以霍彪為寧
州刺史爨琛為交州刺史封夀為建寧王三月夀還夏
五月雄寢疾生瘍於頭召大將軍建寧王夀受遺詔輔
政六月丁卯雄卒時晉成帝咸和八年也雄年六十一
在位三十年偽諡武帝廟號太宗冬十二月丙寅葬安
都陵太子班嗣
十六國春秋卷七十七
