十六國春秋載記𩔖
提要
(臣)等謹案十六國春秋一百卷舊本題魏崔
鴻撰實則明嘉興屠喬孫項琳之偽本也鴻
作十六國春秋一百二卷見魏書本傳隋志
唐志皆載之宋初李昉等作太平御覽猶引
其文宋藝文志始不著錄南宋諸家書目亦
不載是亡於北宋也明何鏜漢魏叢書載鴻
書十六篇國各一錄卷帙寥寥與舊史所記
不合世疑其偽萬歷以後此本乃出莫知其
所自來證以藝文𩔖聚諸書所引一一相同
遂行於世論者或疑鴻身仕北朝而仍用晉
宋年號今考劉知幾史通探頤篇曰鴻書之
紀綱皆以晉為主亦猶班書之載吳項必繫
漢年陳志之述孫劉皆宗魏世喬孫等正巧
附斯義以售其欺所摘者未中其疾惟魏書
載鴻子子元奏稱刊著越燕秦夏梁蜀遺載
為之贊序而此本無贊序史通表歷篇稱晉
氏播遷南據楊越魏宗勃起北雄燕代其間
諸偽十有六家不附正朔自相君長崔鴻著
表頗有甄明而此本無表是則檢閱偶疎失
於彌縫耳然其文皆聯綴古書非由杜撰考
十六國之事者固宜以是編為總滙焉錄而
存之削其標名亦疑以𫝊疑之義云乾隆四
十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
