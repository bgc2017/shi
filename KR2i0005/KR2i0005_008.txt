十六國春秋卷八
前趙錄八
劉宣
劉宣字士則淵之從祖也初為北部都尉右賢王樸鈍
少言好學修潔師事樂安孫炎沉精積思不舍晝夜好
讀毛詩左氏傳炎每歎曰宣若遇漢武當踰於金日磾
也學成而返不出門閭者蓋數年每讀漢書至蕭何鄧
禹傳未嘗不反覆詠之曰大丈夫若遭二祖終不令兩
公獨擅美於前矣并州刺史王廣言之於武帝帝召見
嘉其占對因曰吾未見宣謂廣言虛耳今見其進止風
儀真所謂如珪如璋觀其質性足能撫集本部乃以宣
為右部都尉特給赤幢曲蓋蒞官清恪所部懷之淵即
王位宣之謀也故特荷尊重勲戚莫二軍國内外靡不
任之仕至丞相太尉
劉盛
劉盛淵之族人也仕為領右衛將軍封安昌王少時不
好讀書惟讀孝經論語曰誦此能行足矣安用多誦而
不行乎李熹見之歎曰望之如可易及至肅如嚴君可
謂君子矣淵以其忠篤故臨終委以重任衛尉西昌王
劉銳等耻不預顧命乃相與謀說和殺聰盛執正不從
和怒命左右刃之
劉翼
劉翼仕淵為别將驍勇過人膂力善射能一手舉殿柱
跳過平陽門時人擬之飛羽淵甚器異之以為征虜將
軍
劉胤
劉胤字義孫曜之世子前妃卜氏所生光祿大夫卜泰
之甥也美姿貌善機對年十歲身長七尺五寸眉鬢如
畫聰奇之謂曜曰此兒神氣非義真之比也(義真曜子儉字)當
應為卿之冢嫡卿可思文王廢伯邑考立武王之意曜
曰臣藩國之嗣僅能守祭祀足矣不可亂長幼之倫也
聰曰卿勲格天地國兼百城當世祚太師受專征之任
五侯九伯得專征之者卿之子孫也奈何言同諸藩國
乎義真既不能遠追太伯高讓之風吾當為卿更以一
國封之於是封儉為臨海王立胤為世子靳準之亂胤
沒於黑匿郁鞠部至曜光初七年胤自言於郁鞠郁鞠
大驚資給衣馬遣子送之曜對胤悲泣胤雖少離屯難
流躓殊荒而風骨俊茂爽朗卓然身長八尺三寸髮與
身齊多力善射騎捷如風雲曜因以重之羣臣亦屬意
焉曜顧謂朝臣曰義孫可謂歲寒而不凋湼而不淄者
矣義光雖先已樹立然冲幼儒謹不堪今世之多難懼
非所以上固社稷下愛義光義孫年長明德又故世子
且材器過人涉歴艱阻朕欲遠追周文近蹤光武使宗
廟有太山之安義光饗無疆之福於諸卿意何如太傅
呼延晏等咸曰陛下遠擬周漢為國家無窮之計豈惟
臣等頼之實宗廟四海之慶也左光祿大夫卜泰太子
太傅韓廣等進曰陛下若以廢立為是不應降日月之
明垂訪羣下若以為疑固樂聞異同之言臣竊以為廢
太子非也昔周文定嗣未建之前則可光武以母失恩
而廢其子豈足為聖朝之模範誠以東海纂統何必不
如明帝皇子胤文武才略神度弘遠信高絶於時足以
擬蹤周發然太子孝友仁慈志尚冲雅亦足以堂負聖
基為承平賢主况儲宫者民人所繫豈可輕動陛下誠
實爾者臣等有死而己未敢奉詔曜默然胤前泣曰慈
父之於子也當務存鳲鳩之仁今黜熙而立臣臣何敢
自安陛下苟以臣為頗堪驅策豈不能輔熙以承聖業
乎必欲以臣代熙臣請效死於此以明赤心不敢聞命
因歔欷流涕悲感朝臣曜亦以太子羊氏所生羊有寵
哀之不忍廢乃止追諡胤母卜氏為元悼皇后嘉胤舅
卜泰之公忠拜上光祿大夫儀同三司領太子太傅封
胤為永安王署侍中衛大將軍都督二宫禁衛諸軍事
開府儀同三司錄尚書事領太子太傅號曰皇子命熙
於胤盡家人之禮尋遷大司馬徙封南陽王以漢陽諸
郡十三為國置單于臺於渭城置左右賢王已下皆以
胡羯鮮卑氐羌豪傑為之拜胤為大單于都督及曜之
末關中擾亂遂為石虎所殺
淵后單氏
單氏單徵之女北海王乂之母也以淵河瑞二年立為
皇后淵死聰即偽位改元光興尊為皇太后單氏年少
姿色絶麗聰遂蒸之乂屢以為言單氏慚恚而死
聰后呼延氏
呼延氏武元皇后匈奴中人淵后之從父妹也有美色
恭孝稱於宗族淵后愛聰姿色故以配焉遂以光興元
年立為皇后先是聰以弟乂為帝太弟后每謂聰曰父
終子紹古今之大典陛下自承高祖之嗣太弟何為者
哉陛下百年後粲兄弟必無種也願陛下深思之聰亦
信之曰然吾當徐為之計后曰事久變生太弟見粲兄
弟竝大必有不安之志矣或有小人搆間其中未必不
禍發於今日也妾聞陛下說隱公一何相似竊為陛下
寒心聰心然之后至嘉平二年春正月卒諡曰武元皇
后
聰后劉氏
劉氏武宣皇后新興人偽太保劉殷小女名娥字麗華
童齒聰慧膚髮異常晝營女工夜誦書傳母恒止之敦
玩彌厲每與諸兄弟辯論經義理致超然兄常深歎之
性孝友美風儀進止如珪璋焉聰既僭立納為右貴妃
未幾立為皇后聰將起䳨儀殿於後庭廷尉陳元達鎖
腰切諫聰大怒曰朕將營二宫豈問汝鼠子乎命左右
將斬之后時在後堂聞之密遣中常侍私勅左右停刑
於是手疏啟曰伏聞勅旨將為營殿今宫室已備無煩
更營且四海未一禍難猶繁宜愛民力廷尉之言社稷
之計也陛下當加爵賞而反欲誅之四海謂陛下何如
哉夫忠臣進諫者固不顧其身也而人主拒諫者亦不
顧其身也陛下為妾營殿而殺諫臣使忠良結舌者由
妾遠近怨怒者由妾公私困弊者由妾社稷阽危者由
妾天下之罪皆萃於妾妾何以當之妾觀自古敗國喪
家未始不由婦人每覽古事忿之不已何意今日妾自
為之使後人視妾猶妾之視前人也妾復何面目仰侍
巾櫛請歸死此堂以塞陛下誤惑之過聰覽之變色大
司徒任顗等復叩頭流血固請不已乃徐曰朕比來微
得風患喜怒過差不復自制元達忠臣也朕未之察諸
公乃能破首明之誠得輔弼之義也朕愧戢於心何敢
忘之命顗等冠履就坐引元達而謝之以后表示之曰
外輔如公等内輔如后朕復何憂后聰明善幾諫聰所
為不道多規正之及死偽諡武宣皇后其姊英字麗芳
亦聰敏涉學而文詞機辯曉達政事尤過於娥初與娥
同召拜左貴嬪尋卒偽追諡武德皇后
曜后羊氏
羊氏獻文皇后即晉惠帝后也名獻容太山南城人祖
瑾父玄之以晉太安元年立為皇后后初入宫衣中忽
有火光衆咸怪之洛陽之陷遂沒於曜曜僭偽位立為
皇后因問之曰吾何如司馬家兒羊后曰陛下開基之
聖主彼亡國之暗夫何可竝言彼貴為帝王有一婦一
子及身三耳曾不能庇之使妻子辱於庶人之手妾於
爾時實不欲生何圖復有今日妾生於高門意謂世間
男子皆然自奉巾櫛已來始知天下自有丈夫耳曜甚
寵愛之遂干預政事生三子以曜光初五年卒偽諡獻
文皇后
曜后劉氏
劉氏獻烈皇后少孤為叔父侍中大司徒劉昶所養曜
光初八年立為皇后明年寢疾及篤曜親省臨之問其
所欲言劉氏泣曰妾叔父昶無子妾少養於叔父恩撫
甚隆無以報德願陛下貴之妾叔皚女芳有德色願以
備後宫曜許之言終而卒偽諡獻烈皇后
曜后劉氏
劉氏名芳侍中劉皚(一作愷)女年十三長七尺八寸垂手
過膝髮與身齊先皇后劉氏死曜追念之遂以光初十
年立為皇后姿德才色邁於别宫
十六國春秋卷八
