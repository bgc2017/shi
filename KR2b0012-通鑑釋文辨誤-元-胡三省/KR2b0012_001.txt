通鑑釋文辯誤卷一宋胡三省撰
通鑑一(凡二條)
周威列王二十三年智伯求蔡臯狼之地於趙襄子
史炤釋文曰臯狼春秋蔡地後為趙邑(海陵本費本同)余按春
秋之時晉楚爭盟晉不能越鄭而服蔡三卿分晉韓
得成臯因以并鄭時蔡已為楚所滅鄭之南境亦入
于楚就使臯狼為蔡地趙襄子安得而有之漢書地
理志西河郡有臯狼縣又有藺縣漢之西河春秋以
来皆為晉土而古文藺字與蔡字近或者蔡字其藺
字之訛歟
安王十三年齊田和會魏文侯楚人衛人于濁澤
史炤釋文曰濁水名按漢志濁水出齊郡廣縣媯山
(海陵本費本同)余謂釋文誤矣史記書齊魏濁澤之會徐廣
注云長社有濁澤又酈道元水經注曰皇陂水出胡
城西北胡城潁隂縣之狐人亭也皇陂古長社縣之
濁澤也史炤縱不能遠考水經注亦不能近考史記
注乎八十四卷晉惠帝元寕元年濁澤注誤與此同
海陵本費氏本則又為炤所誤也
通鑑二(凡六條)
顯王元年齊伐魏取觀津
史炤釋文曰齊伐魏惠王請獻觀以和觧即此觀津
也(海陵本費本同)余按班志信都國有觀津縣是時屬趙地
去齊境甚遠又東郡有畔觀縣水經大河故瀆東逕
五鹿之野又東逕衛國故城南古斟觀也徐廣亦曰
觀今衛縣史記正義曰魏州觀城縣古觀國國語注
云觀國夏太康弟五人之所封也以其地臨河津故
亦曰觀津齊伐魏所取者也史炤但據史記所書以
明觀地而不詳言之後人不能博攷地理讀其釋文
將遂以為信都之觀津豈不誤之乎
八年秦孝公令國中曰昔我穆公自岐雍之間修德行
武東平晉亂以河為界
史炤釋文曰岐謂岐山雍州名謂東崤西漢南商北
居庸四山之所擁翳也(費本同)余謂以岐為岐山是也
以雍為州名則非按班書地理志岐山在扶風美陽
縣西北雍縣亦屬扶風應劭注云四面積高曰雍又
按史記秦紀犬戎殺周幽王秦襄公以兵救周戰甚
力有功平王避戎東徙洛邑賜襄公以岐山以西之
地傳至曾孫德公初居雍城徐廣注云今縣在右扶
風穆公德公子也東平晉亂其地至于河是則所謂
岐雍之間乃岐山雍縣之間非指雍州州名為言也
李廵注爾雅釋州名雍州固有壅蔽之義然以四履
所至言之東崤可言也其西則越隴抵于河非漢也
南商可言也其北則甘泉九嵕諸山居庸關乃在幽
州懸隔河山何啻千餘里安能為雍州之擁翳哉其
說雍州之義亦非也二百六十七卷梁太祖開平二
年釋雍州其誤同
十六年魏伐趙齊使田忌救之田忌欲引兵之趙孫子
曰夫解雜亂紛糾者不控拳救鬭者不摶撠批亢擣虚
形格勢禁自為解耳今梁趙相攻輕兵銳卒必竭於外
子不若引兵疾走魏都據其街路衝其方虚
海陵本釋文曰虛音墟余謂虚當讀如字衝其方虛
即上文所謂擣虚也史記索隱義亦如此若讀為墟
全無意義史炤曰擣築也言乘其虚則自解也義與
余同海陵本託公休之名實蹈襲史炤本至其自立
異義者識見又下於史炤
二十八年龐涓自知智窮兵敗乃自剄
史炤釋文曰剄吉定切以刀自割頸(海陵本費本同)余按剄
字音古鼎翻别無它音炤從去聲非也
三十一年趙良語商君持矛而操闟戟者旁車而趨
史炤釋文曰闟吐臘切(海陵本費本同)余按薛綜注曰取四
戟函車邊此蓋令力士旁車而趨有急則操闟戟以
禦之也後漢書輿服志有闟戟車晉志曰闟戟車長
戟邪偃在後唐韵戟名曰闟音所及翻史炤音非
三十六年蘇秦說趙肅侯合天下將相會于洹水之上
史炤釋文曰在鄴說文水在齊魯間(海陵本費本同)余按徐
廣注曰洹水出汲郡林慮縣水經曰洹水出上黨泫
氏縣東北出山逕鄴縣南又東過内黃縣北東入於白
溝蘇秦所謂會于洹上者正指在鄴之洹水非指齊
魯間之洹水二百五十七卷唐僖宗文德元年二百
六十卷昭宗乾元三年洹水注誤與此同
通鑑三(凡二條)
赧王三年張儀說趙王曰秦有敝甲凋兵軍于澠池
史炤釋文曰澠池趙邑余按趙與韓魏接境韓有野
王上黨魏有河東河内而澠池則秦地也漢地理志
澠池縣屬弘農郡趙安能越韓魏而有弘農之澠池
邪炤說非是海陵本誤同
九年趙王使王賁之楚
海陵本釋文曰賁音奔翦之子離之父余按翦之子
離之父之王賁乃秦將也此王賁乃趙人海陵本誤
矣
通鑑四(凡六條)
二十年主父探雀鷇而食之
史炤釋文曰鷇克角切鳥子欲出者(海陵本費本同)余按爾
雅曰生哺鷇生噣雛釋云辨鳥子之異名也鳥子生
而須母哺食者為鷇謂燕雀之屬也生而能自啄者
為雛謂雞雉之屬也鷇音居候翻炤音非
三十一年淖齒執湣王而數之
史炤釋文曰數所矩切一二而責之也余按漢書音
義數責之數音所具翻炤自漢紀以後皆從音義至
魏晉紀音所矩切者又雜出乎其間
三十二年齊湣王子法章變名姓為莒太史敫家傭
海陵本釋文曰敫吉了切史記作嬓余按徐廣注敫
音躍一音皎海陵本從徐廣下音也漢書王子侯表
有敫字顔師古注云敫古穆字今從此音
三十五年秦白起敗趙軍取代光狼城
史炤釋文曰光狼城名本中山地趙武霛王取之其
地在代(海陵本同)余按史以代光狼城聮而書之以為其
地在代可也而云本中山地中山與代舊為兩國代
在常山夏屋山之北中山在常山之南既云在代不
當云本中山地
四十二年秦王將使武安君與韓魏代楚黃歇上書曰
先王不忘三世接地於齊以絶從親之要
海陵本釋文曰要於笑切約也余按史記索隱要讀
曰腰以言山東合從韓魏是其腰蓋秦得韓魏之地
然後能東接於齊楚不可得而北燕趙不可得而南
是絶從親之要也索隱之說意義為長
今王使盛橋守事於韓
史炤釋文曰橋音矯(海陵本同)余按史記諸家註並無音
當讀如字
通鑑五(凡三條)
五十五年趙王以趙括代廉頗將括母上書言括不可
使王曰毋置之吾已决矣
史炤釋文提起毋置二字注其下曰句斷毋者止之
也使置其事而無復言也余按炤謂毋者止之也是
讀母為毋字又以毋置為句斷則以之字屬下句全
不成文蓋母者謂括母也趙王使括母置其事不須
復言吾已决計使括為將文意甚順何必妄為穿鑿
母當讀為母子之母通置之為一句蒼頡篇曰母字
其中有兩點象人乳形豎通者毋音無今諸家板行
通鑑及史記皆作母字而妄以毋字為說是又以字
學誤後人矣
竒兵一萬五千人絶趙軍之後又五千騎絶趙壁間趙
軍分而為二
史炤釋文曰間居棧切間隔之也余謂若從炤說當
以間趙軍為句與下句分而為二意頗重複若以又
五千騎絶趙壁間為句與上句竒兵二萬五千人絶
趙軍之後句法文意殊為停當間讀如字每見為句
讀之學者於一句之間截而分屬上下句求發先儒
之所未發者以見聖賢深意若文意自来通順而於
一字兩字或四三字之間創分句讀以為新竒似不
必爾又按間隔之間本無上聲而史炤音居棧切蓋
字書棧字有平上二音蜀人土音以平上二聲從去
聲者甚多此亦是以上聲從去聲幸字書棧字有二
音可以援從去聲其他則拘閡而不通矣秦隴以去
聲為入梁益則平聲似去蓋古人已病之
五十八年呂不韋見秦子異人說之曰子傒有承國之
業
史炤釋文曰傒胡啓切秦孝文王之子余謂此傒字
即左傳齊高傒之傒陸德明曰傒音兮若音胡啓切
則是溪字非傒字也
通鑑六(凡五條)
秦昭襄王五十二年齊人隆技擊
史炤釋文曰技巨至切(海陵本同)余按技渠綺翻炤音非
莊襄王二年蒙驁伐趙定太原取楡次狼孟等三十七
城
史炤釋文曰次一音慈余按楡次縣自漢至唐及宋
未嘗改名讀皆如字史記諸家音注及正義皆無音
漢書音義亦無音惟武威郡揟次縣孟康注曰揟音
子如翻次音咨一作恣亦無慈音然此乃武威揟次
縣也與太原楡次縣不相關未知史炤何所據也
三年毛公薛公見信陵君曰公子所以重於諸侯者徒
以有魏也
史炤釋文曰重直用切(海陵本同)余按文義此乃輕重之
重音直隴翻若音直用翻乃再三之義考經典釋文
可見
始皇六年秦踰黽阨之塞以攻楚不便
史炤釋文曰黽彌兖切(海陵本同)余按續漢志江夏郡鄳
縣古冥阨之塞也史記正義曰黽阨之塞在申州黽
音盲炤音非
九年文信侯詐以舍人嫪毐為宦者
史炤釋文曰嫪盧道切(海陵本同)余按顔師古漢書音義
嫪音居蚪翻許愼曰郎到翻姓也無盧道切者得非
蜀人以道理之道為去聲乎公休河内人生長京洛
未必操蜀音也
通鑑七(凡八條)
二十三年王翦取陳以南至平輿大破楚師至蘄南
史炤釋文曰楚地江夏有蘄春亭(海陵本同)余按漢書地
理志沛郡有蘄縣史記正義曰蘄徐州縣此以唐時
疆理言也以漢地理言之陳沛接境王翦既破楚師
至沛郡之蘄縣南楚時都壽春遂渡淮而滅楚若以
為江夏之蘄春則已越壽春而南近大江以道理考
之史炤之誤明矣
雍門司馬
史炤釋文曰雍紆龍切齊城門(海陵本同)余按左傳晉圍
齊伐雍門之萩經典釋文雍音於用翻
二十六年郡置守尉監
海陵本釋文曰監居銜切余謂守尉監皆秦分三十
六郡所置官名此監當從去聲若監郡之監則監字
從平聲記王制天子使其大夫為三監監於方伯之
國陸德明釋文監古暫翻監於古銜翻可以見矣
二十八年始皇東行郡縣上鄒嶧山
史炤釋文曰嶧山在東海(海陵本同)余按漢書地理志魯
國鄒縣嶧山在北應劭注曰邾文公遷于繹即此括
地志鄒嶧山在兖州鄒縣南二十二里盖縣有遷徙
故漢時嶧山則在縣北唐時則在縣南也惡得在東
海邪
三十五年寫蜀荆地材皆至關中
史炤釋文曰寫四夜切舍車解馬為寫或作卸(費本同)
余謂此非舍車解馬之卸乃前寫放宮室之寫(通鑑二十)
(六年云每破諸侯寫放其宮室作之咸陽北阪上)寫讀如字寫之為義除也
盡也晉時人多說寫字杜預注左傳云寫器令空郗
夫人語二弟云傾筐倒寫皆除盡之義
始皇曰吾慕真人自謂真人不稱朕
海陵本釋文曰稱去聲不稱不惬意也余謂始皇初
并天下自稱曰朕至此不稱朕耳稱當從平聲
三十七年將軍恬賜死以兵屬裨將王離
史炤釋文曰屬音蜀附也(費本同)余謂屬音之欲翻付
也上將賜死以兵付裨將安有屬附之義哉
以水銀為百川江河大海機相灌輸
史炤釋文曰機弩括也相息亮切羣經音辯相訓共
言機共灌輸也余按說文主發謂之機弩之有機亦
主於發故謂之機此所謂機相灌輸止言發機以相
灌輸耳不可徑以弩括為釋若以此釋上文機弩可
也(上文云上為機弩有穿近者輒射之)釋機相灌輸則非也相音息亮
切者贊相之相相視之相也若相灌輸之相讀當從
平聲炤讀從去聲義何所取又引羣經音辯相訓共
則亦當從平聲决無讀從息亮切之理
通鑑八(凡四條)
二世二年章邯守濮陽環水
史炤釋文曰環戶班切(海陵本同)余按漢書音義環音宦
凡環玦之環讀如字環遶之環音宦
主重明法
史炤釋文曰重直龍切(海陵本同)余按二世之言曰凡所
為貴有天下者得肆意極欲主重明法也是以肆意
極欲與主重明法為二事主重者謂君臣之勢上之
所主者重則下之勢輕重音直隴翻直龍切非
項羽軍漳南
史炤釋文曰漳南漳水之南山海經曰漳水出荆山
余按山海經曰漳水出荆山南注于沮水此左傳所
謂江漢沮漳楚之望也項羽軍漳南與章邯相持在
唐相州滏陽縣界下文項羽使蒲將軍引兵度三戶
軍漳南服虔注曰三戶漳水津也孟康注曰在鄴西
南三十里此豈荆山之漳水哉九十七卷晉康帝建
元二年趙王虎投王波父子之尸于漳水海陵釋文
之誤與此正同詳辯于後
二世夢白虎齧其左驂馬殺之
史炤釋文曰三馬為驂(海陵本同)余按王肅云古者一轅
之車夏后氏駕兩馬謂之麗殷益以一騑謂之驂周
人又益以一騑謂之駟自時厥後夹轅曰服兩旁曰
驂詩所謂兩服上襄兩驂鴈行者也史言左驂則必
有右驂不當引三馬為驂以釋左驂
通鑑九(凡五條)
漢高帝元年秦王嬰降軹道旁
史炤釋文曰字書云車輪之穿為軹余按漢書注徐
廣曰軹道在霸陵蘇林曰在長安東十三里漢宮殿
疏曰軹道亭東去霸城觀五里東去霸水百步烏得
以車軹為說邪
項羽立董翳為翟王都高奴
史炤釋文曰翟直格切(海陵本同)余謂上郡古白翟所居
故以翳為翟王古字翟狄通炤音非
立吳芮為衡山王都邾
史炤釋文曰古邾子國即邾縣屬江夏余按古邾國
漢魯國鄒縣也若江夏之邾縣先儒以為楚滅邾徙
其君於此非古邾子國也
二年諸將盡讙
史炤釋文曰讙與歡同余謂讙與諠同讙者譁然不
服之聲歡者忻然相得之意諸將盡讙者不服之聲
也讙音許元翻
楚追擊漢軍至靈壁東睢水上
史炤釋文曰睢水在梁國睢陽(海陵本同)余按水經注睢
水出陳留縣西蒗蕩渠而東北流又東北過睢陽縣
南又東北過相縣南又逕彭城之靈壁東而東南流
項羽敗漢王處也以此觀之睢水固過睢陽而楚追
敗漢軍處乃在靈壁東之睢水上不在睢陽也二百
五十一卷唐懿宗咸通九年睢水注誤與此同
通鑑十(凡一條)
四年漢王不可必身居項王掌握中數矣
史炤釋文曰數去聲余按漢書音義數所角翻史記
正義色庾切己非矣况從去聲哉
通鑑十一(凡六條)
五年項王分其騎為四隊四鄉
史炤釋文曰隊音隧余按此乃羣隊之隊音徒對翻
鄉讀曰嚮言項王分其從騎為四隊四嚮以禦漢軍
文意甚明漢書王莽𫝊置六鄉六隊顔師古曰隊音
遂蓋因莽倣周禮鄉遂之制而為之音若引以音羣
隊之隊則誤矣
田横與其客二人乘傳詣洛陽
史炤釋文曰乘𫝊者依乘符𫝊而行若使者持節爾
𫝊者以木為之長尺五書符於上以為信余按如淳
漢書注曰四馬高足為置𫝊中足為馳傳下足為乘
𫝊一馬二馬為軺𫝊急者乘一乘𫝊師古曰𫝊若今
之驛古者以車謂之𫝊車其後單置馬謂之驛騎此
乃驛𫝊之𫝊非符𫝊之𫝊也史炤自是以後凡釋乘
𫝊處或以為車𫝊或以為符𫝊其曰車𫝊者依漢書
音義而為說其曰符𫝊者則臆見横於中終不知其
誤也
婁敬戍隴西過洛陽脱輓輅
海陵本釋文曰輅音洛余按蘇林漢書注曰輅音凍
&KR0982;之&KR0982;一木横遮車前二人挽之三人推之顔師古
曰輅音胡格翻&KR0982;音同廣韵&KR0982;音涸若從蘇音洛當
作&KR0982;史炤曰輅音路亦非也
周自后稷封邰
史炤釋文曰邰在右扶風&KR1061;功縣余按班志右扶風
有斄縣(斄古邰字)又有武功縣顔師古注曰斄即今武功
故城是史記正義曰雍州武功縣西南二十三里故
斄城是也蓋邰與武功在漢時為兩縣並屬右扶風
後世則省邰縣併入武功縣至唐則&KR1061;功縣屬雍州
而扶風為岐州顔師古張守節皆引唐時州縣以釋
古邰城所在史炤不能深知歷代郡縣之離合徑言
邰在右扶風武功縣殊不知漢右扶風所領邰自是
邰縣武功自是武功縣至唐則古邰城在雍州&KR1061;功
縣界内豈可以為在右扶風武功縣邪若曰在唐雍
州武功縣則可矣
傷夷者未起
史炤釋文曰傷夷讀曰創夷余謂傷夷皆讀如本字
文意自明何必讀傷字為創字邪
六年亟發兵坑豎子耳
史炤釋文曰亟欺冀切又音急余按字書亟從欺冀
切者其義數數也此言亟發兵猶言急發兵也亟音
紀力翻其義疾也趣也急也亟字有急義而無急音
至一百三十二卷宋明帝泰始三年亟字兼有去吏
紀力二切是又兩存其音而不審其義之各有攸當
也
通鑑十二(凡二條)
八年上擊韓王信餘寇於東垣
史炤釋文曰高帝十一年更名真定國余按高帝十
一年擊陳豨豨將趙利守東垣帝攻之卒罵帝既拔
東垣卒罵者斬之不罵者原之因改東垣曰真定是
改東垣縣為真定縣也至武帝元鼎四年始置真定
國高帝曷嘗置真定國哉
十二年漢别將擊英布軍洮水南北皆大破之
史炤釋文曰洮音兆在淮南(海陵本同)蘇林曰洮音兆徐
廣曰洮音道在江淮間余謂史炤引用蘇音而所謂
在淮南者因英布王淮南遂簒取徐廣之說以為洮
水在淮南意之也按通鑑上文布軍既敗走江南高
祖令别將追之别將擊布軍于洮水南北皆大破之
則洮水在江南明矣羅含湘中記零陵有洮水水經
注洮水出洮陽縣西南東流注于湘水漢書地理志
洮陽屬零陵郡如淳注洮音韜蓋英布舊與長沙王
婚既敗走往從之而洮水時屬長沙國境内英布之
軍實大敗於此也
通鑑十三(凡一條)
文帝元年趙佗以兵威財物賂遺閩越西甌駱役屬焉
史炤釋文曰顔師古謂駱役為駱越余按師古注西
甌即駱越也未嘗以駱役為駱越蓋閩越是一種西
甌駱是一種役屬者役使而服屬之
通鑑十四(凡一條)
二年太僕見馬遺財足餘皆以給傳置
史炤釋文曰置者置郵也以其居符𫝊之所故謂之
𫝊置猶𫝊舍也余謂𫝊置即驛𫝊之𫝊非符𫝊之𫝊
炤言置郵是也言符𫝊之所非也此其誤猶十一卷
高祖五年釋田横乘𫝊之誤
通鑑十五(凡二條)
十四年上自欲征匈奴羣臣諫不聽皇太后固要上乃
止
海陵本釋文曰要力笑切余謂要之為義劫也約勒
也此所謂固要言力約止之也要讀如邀海陵本音
非
十六年扐侯辟光為濟南王
史炤釋文曰扐音勒余按易大𫝊歸竒於扐記王制
用數之扐音勒若漢書音義則扐侯之扐音力
通鑑十六(凡二條)
景帝前四年王夫人知帝嗛栗姬
史炤釋文曰嗛苦簟切恨也當作慊余按漢書音義
嗛乎監翻口有所銜曰嗛景帝心銜栗姬史因用此
字
中六年上行幸雍郊五畤
史炤釋文曰畤者封土積高之所秦有西畤鄜畤武
畤好畤密畤皆在右扶風所以祭天地五帝余按史
記封禪書秦襄公始居西垂自以為主少皥之神作
西畤祠白帝此畤在唐秦州上邽縣界襄公之後文
公東獵汧渭之間卜居之而吉文公夢黃蛇自天下
屬地其口止於鄜衍於是作鄜畤其地後為鄜縣唐
之鄜州是也雍旁有故吳陽武畤雍東有好畤皆廢
無祠作鄜畤後七十八年秦德公既立卜都雍雍之
諸祠自此興德公卒後宣公作密畤於渭南祭青帝
又其後秦靈公作吳陽上畤作下畤祭炎帝(索隠曰吳陽地)
(名蓋在岳之南余按索隠所謂岳者吳山也山南為陽故謂吳陽之地在岳之南班書地理志吳山在汧)
(縣西史記正義以為陜州芮城縣北之條山恐誤)又其後櫟陽雨金秦獻公
自以為得金瑞作畦畤櫟陽而祀白帝封禪書所載
秦歲時之奉祠者非一惟雍四畤上帝為尊漢高帝
二年東擊項籍而還入關問故秦時上帝祠何帝也
對曰四帝有白青黃赤帝之祠高帝曰吾聞天有五
帝而有四何也皆不能對高帝曰吾知之矣乃待我
而具五也乃立黑帝祠命曰北畤有司進祠上不親
往至文帝始郊見雍五畤祠索隠曰據秦舊而言秦
襄公始列為諸侯而作西畤文公卜居汧渭之間皆
非雍也至德公卜居雍而後宣公作密畤祠青帝靈
公作上畤祠黃帝作下畤祠炎帝獻公作畦畤祠白
帝是為四并高祖增黑帝而五也以余攷之西畤鄜
畤固不在雍而吳陽上畤下畤及櫟陽畦畤亦不在
雍也自秦德公居雍而諸祠始興於雍後人以雍積
高為神明之隩遂合白青黃赤四帝之祠而祠於雍
高帝又立黑帝祠故雍有五帝畤史炤以為西鄜武
好密五畤皆在右扶風若史言扶風五畤猶曰依史
而為之說史言幸雍郊五畤則雍乃扶風之一縣豈
可包扶風一郡之大界言之邪况西畤在隴西郡上
邽縣鄜畤在馮翊鄜縣既不可以為皆在扶風而雍
之武畤好畤皆廢無祠不在五畤之數史炤之說失
之遠矣一百卷晉穆帝升平二年秦王堅祠五畤釋
文之誤與此同
通鑑釋文辯誤卷一
