通鑑釋文辯誤編年類
提要
(臣)等謹案通鑑釋文辯誤十二卷宋胡三省
撰通鑑釋文本南宋時蜀人史炤所作馮時
行為之序淺陋特甚時又有海陵所刊釋文
稱司馬康本又蜀廣都費氏進修堂板行通
鑑亦以注附之世號龍爪通鑑皆視史炤本
差略而實相蹈襲三省既自為通鑑音注復
以司馬康釋文本出偽托而史炤所作訛謬
相傳恐其疑誤後學因作此書以刊正之每
條皆先舉史炤之誤而海陵本龍爪本與之
同者則分注其下其已見於辯誤者音注中
即不復著其說而如德宗紀韓旻出駱驛一
條音注云史炤謂駱谷關之驛余按韓旻若
過駱谷之驛則已過奉天而西南矣其說非
也此類隨文考正者亦不盡見於辯矣盖二
者本相輔而行故各有詳略以便互為考證
其援據精核多足為讀史者啟發之助雖以
炤之不學無識固有顯然乖刺而毋庸繁稱
博引以折之者然如所云音訓之學因文見
義各有攸當不可滯於一隅又云晉唐齊梁
陳之疆理不可以釋唐之疆理其言實足為
千古著書準則固不獨為史炤一人而設也
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
通鑑釋文辯誤
通鑑釋文行於世有史炤本有公休本史炤本馮時行
為之序公休本刻於海陵郡齋前無序後無䟦直寘公
休官位姓名於卷首而已又有成都府廣都縣費氏進
修堂板行通鑑於正文下附註多本之史炤間以己意
附見世人以其有註遂謂之善本號曰龍爪通鑑要之
海陵釋文龍爪註大同而小異皆蹈襲史炤者也譌謬
相傳而海陵本乃託之公休以欺世適所以誣玷公休
此不容不辯也今觀海陵所刊公休釋以烏桓為烏元
按宋朝欽宗諱桓靖康之時公休没久矣安得豫為欽
宗諱桓字邪又謂南北史無地理志是其止見李延壽
南北史而不知外七史宋書魏書蕭齊書皆有志而隋
書有五代志也温公修通鑑公休為檢閱文字官安得
不見諸書邪海陵釋文費氏註雖眡史炤釋文為差略
至其同處則無一字異費氏蜀中鬻書之家固宜用炤
釋刊行若公休則在史炤前數十年炤書既不言祖述
公休而公休書乃如剽竊史炤者最是其書中多淺陋
甚至于不考通鑑上下本文而妄為之說有不得其句
者有不得其字者辯誤悉已疏之於前讀者詳之其真
偽可見矣又有通鑑前例者浙東提舉常平茶鹽司板
本乃公休之孫伋所編亦言欲與音釋並行于世此吾
先人所疑今人所依以為信者考伋之所編温公與范
夢得論修書二帖則得於三衢學官學劉道原十一帖
則得於高文虎氏伋取以編於前例之後其網羅放失
者僅如此蓋温公之薨公休以毁卒通鑑之學其家幾
於無傳矣汴京之破温公之後曰朴者金人以其世而
敬之盡徙其家而北後莫知其音問紹興兩國講和金
使来問汝家復能用司馬温公子孫否朝廷始訪温公
之後之在江南者得伋乃公之從曾孫也使奉公祀自
是擢用伋欲昌其家學凡言書出於司馬公者必鋟梓
而行之而不審其為時人傅會也容齋隨筆曰司馬季
思知泉州刻温公集有作中丞日彈王安石章尤可笑
温公治平四年解中丞還翰林而此章乃熙寕三年者
季思為妄人所誤不能察耳季思伋字也以此證之則
伋以音釋出於其先編前例欲與之並行亦為妄人所
誤也今之時有寳應謝珏通鑑直音自燕板行而南又
有廬陵郭仲山直音又有閩本直音直音者最害後學
更未暇問其考據其書更不論四聲翻切各自以土音
為之音率語轉而失其正音亦有因土音而失其本至
於大相遠者不特語轉而已今辯誤為公休辯誣以公
休本為海陵本龍爪本為費氏本先舉史炤之誤二本
與之同者則分注其下曰同然後辯其非而歸於是如
直音之淺謬皆略而不錄丁亥春二月辛亥天台胡三
省身之父書
