隷釋卷第二十二歐陽氏集古錄下
王元賞碑元節碑
竹邑侯相張夀碑無名碑
司隷楊君碑孔君碑
費府君碑樊毅華嶽碑
北嶽碑碑隂題名
慎令劉君墓碑伯著碑
袁良碑王稚子闕
堯祠碑碑隂題名
張公廟碑碑隂題名
西嶽華山廟碑孔德讓碣
孔宙碑隂題名楊震碑隂題名
唐君碑熊君碑
敬仲碑衡方碑
俞卿侯季子碑堯祠祈雨碑
景君碑(景君石郭銘附)郙閣頌
費鳳碑魏受禪壇碑
魏公卿上尊號表
王元賞碑
右王元賞碑云君諱某字元賞御史君之孫茂材君
之子也歴秦及漢有國有家宰相牧守踵武相襲又
曰遭父喪以孝行稱土階環堵兼業並授門徒雲集
盛於洙泗又云郡察孝廉郎中謁者宛陵丞封丘令
母憂去官服祥辟司空府延熹四年五月辛酉遭命
而終其文字磨滅隱隱可見者如此其名既亡又不
序其姓惟其銘云於惟王君以此知其姓王爾治平
元年五月二日書
元節碑
右元節碑文字磨减不見其氏族其可見者纔數十
字爾云君諱立字元節其先出自伊尹其餘不復成
文其銘云於穆從事疑其姓伊而為從事也碑無年
月而知為漢人者以其隷体與他漢碑同爾治平元
年五月二日書
竹邑侯相張壽碑
右竹邑侯相張壽碑云君諱壽字仲吾其先晉大夫
張老盛德之裔孝友恭懿明允䔍信博物多識略涉
傳記臨疑獨照確然不撓有孔甫之風舉孝廉除郎
中給事謁者遷竹邑侯相年八十建寕元年五月辛
酉卒其大略可見者如此其餘殘闕或在或亾亦班
班可讀爾治平元年端午日書
無名碑
右無名碑文字磨滅其姓氏名字皆不可見其僅可
見者云州郡課最臨登大郡又曰居喪致哀曾參閔
損又曰辟司隷從事拜治書侍御史又曰奮乾剛之
嚴威揚哮虎之武節又曰年六十三光和四年閏月
庚申遭疾而卒其餘字畫尚完者多但不能成文爾
夫好古之士所蔵之物未必能適世之用惟其埋沒
零落之餘尤以為可惜此好古之僻也治平元年六
月五日書
司隷楊君碑
右司隷校尉楊厥碑云惟坤靈定位川澤服躬澤有
所注川有所通余谷之川其澤南隆八方所逹益域
為充高祖受命興於漢中道由子午出散入秦建定
帝位以漢詆焉後以子午塗路澁難更隨圍谷復通
堂光凡此四道埃鬲允艱至於永平其有四年詔書
開余鑿通石門中遭元二西夷虐殘橋梁斷絶子谷
復循於是故司隷校尉犍爲武陽楊厥字孟文深執
忠伉數上奏請廢子由斯得其度經至建和二年漢
中太守王升字稚紀嘉君明知美其仁賢勒石頌德
以明厥勲其辞大略如此其刻畫尚完可讀大抵述
厥修復斜谷路爾但其用字簡省復多舛繆惟以巛
爲坤以余為斜漢人皆爾獨詆字未詳永平明帝建
和桓帝年號也
孔君碑
右孔君碑其名字磨滅不可見而世次官閥粗可考
云孔子十九代孫穎川君之元子也舉孝廉除郎中
傳昌長遭太守君憂服竟拜尚書侍郎治書御史博
陵太守遷下邳相河東太守建寕四年十月卒其餘
文字歴歴可讀以其斷絶處多文理難續故不復盡
錄然其終始略可見矣惟其名字皆亡爲可惜也治
平元年五月十日書
費府君碑
右梁相費府君碑其名字若云諱况字仲慮而况疑
為汎慮疑為寬其官閥可見者為蕭令九年沛有蝗
獨不入其界國以狀聞朝廷嘉諸拜梁相春秋八十
卒其銘頗簡而粗完云穆穆顯祖厥德懿鑠播勲於
前丕碩基業遺愛於民福流後胙自此八字已滅不
可識卒章云功烈休矣來昆戮力而穆為穆古文多
如此也熙寕二年十一月十六日山齋書
樊毅華嶽碑
右樊毅華嶽碑云秦華之山削成四方其高五千仞
廣十里周礼識方氏華謂之西嶽祭視三公者以能
興雲雨産万物通精氣有益於人則祀之故帝舜受
堯親自廵省暨夏殷周未之有改秦違其典壁遺鄗
池二世以亡漢祖應運禮遵陶唐祭則獲福亦世克
昌亡新滔逆鬼神不享建武之初彗掃頑凶光和二
年有漢元舅五侯之胄謝陽之孫曰樊府君諱毅字
仲德命守斯邦孟冬十月齋祠西嶽以傳窄狹不足
處尊卑廟舍舊久墻屋傾堙特部行事荀班縣令先
讜以漸補治此其事也又云功曹郭敏等遂刊玄石
銘勒鴻勲其字畫頗完其文彬彬可喜惟以周礼職
方為識方氏其字畫分明非訛闕疑當時周礼之學
自如此盖識誌其義皆通也治平元年五月十日書
北嶽碑
右北嶽碑文字殘滅尤甚莫詳其所載何事第其隱
隱可見者曰光和四年以此知為漢碑耳其文斷絶
不可次序多言珪幣牲酒黍稷豐穰等事似是禱賽
之文其後有二人姓名偶可見云南陽冠軍馮巡字
季祖甘陵夏方字伯陽其餘則莫可考矣治平元年
五月十日書
碑隂題名
右碑隂題名在閿鄕楊震墓側文字磨滅不復可考
其僅可見者曰侯長汾隂趙遺子宣侯上滅一字又
曰故督郵曹史縣功曹鄉部史柏昱等人名鄕上又
滅一字又曰西鄕亭長柏昱子政又曰鄕亭長翟國
相如鄕上又滅一字又曰麟都亭長隂定安定谷口
亭長方丈雅方上又滅一字東門亭長梁忠子孝四
望亭長吳鴻子名麟武亭長常暠君宣其餘闕裂不
完盖楊氏子孫當時皆葬閿鄕碑碣往往磨滅此不
知為誰碑也治平元年五月二十日謝雨致齋于太
社書
慎令劉君墓碑
右慎令劉君墓碑在今南京下邑其名已磨滅其字
伯麟少罹艱苦身服田畒舉孝廉除郎中辟從事司
徒掾遷慎令卒年六十有二其銘曰於惟君德忠孝
正直至行通洞高明柔克鬼神福謙受兹介福知命
不延引輿旋歸忽然輕舉志激拔葵人皆有亡貴終
譽兮殁而不朽垂名著兮余家漢碑常患其銘多闕
滅而斯銘偶完故錄之
伯著碑
右伯著碑者在今宿州出於近歲盖宫部春夫開汴
渠於泥沙中掘得之其文字古怪而磨滅無首尾了
不可讀伯著不知為何人其僅可見者云渤海君玄
孫季景長子也其事迹不可考文辭莫曉而字畫不
工徒以其古怪錄之此誠好古之弊也(月三十日治平元年七)
袁良碑
右袁良碑云君諱良字卿卿上一字滅陳國扶樂人
也厥先舜苖世為封君周興虞閼父自此而滅又云
滿為陳侯至玄孫濤塗以字立姓曰袁自此又滅又
云當秦之亂隱居河洛高祖破項寔從其策天下既
定還宅扶樂盖不知為何人也又云孝武征和三年
曾孫斬賊先勇拜黃門郎曾孫滅其名賊下亦减一
字又曰封關内侯食遺鄕六百戶薨子經嗣經薨子
山嗣傳國三世至王莽而絶君即山之曾孫也舉孝
廉郎中謁者將作大匠丞相令廣陵太守討江賊張
路等威震徐方謝病歸家孝順初初下數字滅又云
府舉君拜議郎符節令其後又云永建六年二月卒
其碑首題云漢故國三老袁君碑而碑文有使者持
節安車又有几杖之尊袒割之養君實饗之之語以
此知良嘗爲三老矣其餘磨滅雖時時可讀而不能
次第又云帝御九龍殿引對飲宴九龍殿名惟見
扵此治平元年五月二十九日夏至假書
王稚子闕
右漢人闕銘二其一曰永樂少府賈君闕其一曰雒
陽令王君闕二者皆不知為何人按漢書桓帝母孝
宗匽皇后居永樂宫和平元年詔置太㒒少府如長
樂故事又按顔師古注地理志曰魚豢云漢火行忌
水故云洛水加佳師古謂光武以後始改為雒然則
二人者皆後漢時人也又按漢官儀長樂少府以宦
者為之則賈君盖亦宦者也治平元年九月十五日
書
堯祠碑
右堯祠碑在濟隂碑云帝堯者盖昔世之聖王也又
曰聖漢龍興纂堯之緒祠以上犧至於王莽絶漢之
業而壇場夷替屏攝無位大抵文字磨滅字雖可見
而不復成文其後有云李樹連理生於堯祠太守河
南張寵到官始初出錢二千敬致禮祠其餘不能讀
也碑後有年月盖熹平四年建也治平元年五月晦
日書
碑隂題名
右碑隂題名不知爲何人碑余家集錄古文既多或
失其所得之自然漢碑存於今者惟華嶽與孔子廟
最多其隂往往列修廟人姓名并記其所出錢數不
過三百至五百今斯碑所題文字闕滅而中間有錢
各五百四字則似是修廟人所記其人可見者有濟
隂定陶蔡顥子盛山陽金鄕張諺孝德河南宛陵趙
堂世萇南陽南鄕鄧升升遠濟隂成武周鳳季節而
其餘人姓名邑里多不完又時時有故吏字不知為
何人祠廟第以漢隷難得錄之爾治平元年閏五月
八日書
張公廟碑
右張公廟碑在黎陽而碑無題首又其文字殘滅不
可考究莫知為何碑苐時時得其字之可識而僅成
文者曰惟和平元年正月丙寅和平桓帝年號以此
知為漢碑也又曰豐碑廟堂之前又曰於穆張公則
又知為張公廟碑矣又云國無災宼屡復豐年作歌
九章頌公德芳其辭有云公與守相駕兼蜚往来倏
忽遠熹娛祐此兆民寧厥居其餘字畫尚完者甚多
但不成文爾治平元年閏五月九日書是日奏事垂
拱退召赴延和閱謝契丹禮物遂歸休
碑隂題名
右碑隂題名二皆不知為何碑隂其人各記所出錢
數似是漢時修廟人題名余家集錄華嶽及孔子廟
碑多如此此亦疑是二廟中碑前碑殘滅尤甚第時
有門生濟南東郡等字而姓名無復完者後碑則有
議曹功曹騎吏有蓮勺左鄕有秩池陽左鄕有秩池
陽集丞有秩皆不知是何名號又有夏陽候長祋祤
候長則是縣吏之名其隷字不甚精又無事實可考
姑錄其名號以俟知者爾治平元年閏五月九日書
西嶽華山廟碑
右西嶽華山廟碑文字尚完可讀其述自漢以来高
祖初興改秦淫祀太宗承循各詔有司其山川在諸
侯者以時祠之孝武皇帝修封禪之礼廵省五嶽立
宫其下宫曰集靈宫殿曰存僊殿門曰望僊門中宗
之世使者持節歲一禱而三祠後不承前至於亡新
&KR0906;用丘虚建武之元事舉其中礼從其省但使二千
石歲時往祠自是以來百餘年所立碑石文字磨滅
延熹四年弘農太守袁逢修廢起頓易碑飾闕會迁
京兆尹孫府君到欽若嘉業遵而成之孫府君諱璆
其大略如此所謂集靈宫者他書皆不見惟見此碑
則全之集錄不為無益矣治平元年閏月十六日書
孔德讓碣
右孔德讓碑盖其名已磨滅但云字德讓者宣尼公
二十世孫都尉君之子也仕歷郡諸曹史年二十永
興二年七月遭疾不禄碑在今兖州孔子墓林中永
興孝桓帝年號也其人早卒無事蹟可考余集錄所
&KR2041;孔林中碑最後得此遂無遺者盖以其文字簡少
無事實故世人遺而不取獨予家有之也治平元年
閏五月二十日書
孔宙碑隂題名
右孔宙碑隂題名漢世公卿多自教授聚徒常數百
人其親授業者爲弟子轉相傳授者爲門生今宙碑
殘闕其姓名邑里僅可見者纔六十二人其稱弟子
者十人門生者四十三人故吏者八人故民者一人
宙孔子十九世孫爲太山都尉自有錄治平元年閏
五月二十一日書
楊震碑隂題名
右楊震碑隂題名者一百九十人其餘磨滅不完者
又十餘人余家所錄漢碑隂題名頗多或稱故吏門
生弟子或稱從事曹掾之類其人皆著州縣邑里名
字甚詳獨此碑所書簡略直云河間賈伯錡博陵劉
顯祖之類凡百九十人者皆然疑其所書皆是字爾
盖後漢時人見於史傳者未嘗有名兩字者也漢隷
世所難得幸而在者多殘滅不完獨此碑刻畫完具
而隷法尤精妙甚可喜也治平元年中伏日書
唐君碑
右唐君碑其名已磨滅其字正南云潁川郾人也其
先出自慶都感赤龍生堯王有天下苗胄枝分相土
視居因氏唐焉君父孝廉郎中早卒君繼厥緒躭道
好古敦書味詩守舞陽丞穎陽令察能治劇遷豫章
其後遂復磨滅文字班班可見而不能得其次序其
後又云換君昌陽令吏民慕戀牽君車輪不得行君
臣流涕道路琅玕是故從事郡掾刊石樹頌歌君之
美據此盖縣令去思碑爾其後又云光和六年二月
壬午朔二十五日丙午則知唐君為後漢時人矣治
平元年閏五月二十八日書
熊君碑
右熊君碑云君諱喬字舉舉上滅一字其官閥不可
詳考其僅可知者劉表時為綏民校尉後遷騎都尉
建安二十一年卒享年七十有一其辭有云治歐羊
尚書其字非訛闕而以陽為羊盖古文字少故湏假
借至漢字已備而猶假用何哉後云太歲在申申上
滅一字以曆推之當是丙申又云碑師舂陵福造福
上滅一字當是其姓其書顯字皆為顯按許慎說文
顯從㬎聲而轉為累其失遠矣莫曉其義也熙寧二
年十月晦日山齋記
敬仲碑
右敬仲碑者其姓名字皆不可見惟其初有敬仲二
字尚可識故以寓其名爾盖疑其人姓田氏也大抵
文字磨滅比其他漢碑尤甚字可識者頗多苐不成
文爾惟云州郡課最臨登大郡又云居喪致哀又云
司隷從事治書侍御史又云光和四年閠月庚申此
數句粗可讀尔其餘字畫僅完者以漢隷今為難得
錄之爾治平元年閏五月二十九日書
衡方碑
右衡方碑云府君諱方字興祖其先伊尹在殷號稱
阿衡因而氏焉又曰州舉孝廉除郎中即丘侯相膠
東令州舉尤異遷會稽東部都尉又拜議郎北平太
守遷潁川太守又曰拜步兵校尉年六十有三建寧
元年二月五日癸丑卒於是海内門生故吏采嘉石
樹靈碑䥴茂伐秘將来此其始終之大略其餘歷歷
可見而時亦磨滅以其文多不備錄也治平元年六
月三日書
俞鄕矦季子碑
右俞鄕侯季子碑云君諱熊字孟孟下闕一字廣陵
海西人也厥祖天皇大帝垂精接感篤生聖明子孫
享之分源而流枝葉扶疎出王别胤受爵列土君光
武皇帝之玄廣陵王之孫俞鄕侯之季子也由是而
後文字闕滅其稍稍可讀者時得其一二云六籍五
典如源如泉既練州郡卷舒委隨化流南城政猶北
辰三祀有成来臻我邦仁恩如冬日威猛烈炎夏吏
民愛若慈父畏如神明其後又云采摭謠言作詩三
章據碑文無卒葬年月而其辭若此似是德政碑按
後漢書光武皇帝子曰廣陵思王荆荆子元壽等四
人皆封鄕侯而不載其名俞鄕侯者不知為思王荆
之第幾子也治平元年六月五日書
堯祠祈雨碑
右堯祠祈雨碑首尾殘滅其僅可識者有云股肱賢
良廣祈多福虔虔夙夜又云常以甲子日詔大常陳
上古之禮舞先王之樂又云延熹十年仲春二月陽
氣侵隂又云享祀羣神仰瞻雲漢又云嘉澍優沾利
茂萬物又云孟府君知堯精靈與天通神修治大殿
以此知爲祈雨於堯祠也堯祠在漢濟隂郡孟府君
者當是濟隂郡太守也其餘隷字完者頗多亦往往
成句但斷絶不可次序爾治平元年六月六日書
景君碑
右景君碑尤磨滅惟謁者任城景君數字尚完其餘
班班可見者皆不能成文故其年世壽考功行卒葬
莫可考也盖漢隷今尤難得其磨滅之餘可惜爾熙
寕二年十月晦日山齋書
景君石郭銘附
右景君石郭銘余既得前景君碑又得此銘皆在任
城不知一景君乎將任城景氏之族多耶文字磨滅
不可考故附于此熙寧三年正月朔旦山齋記
郙閣頌
右析里橋郙閣頌建寧五年立云惟斯析里處漢之
右溪源漂疾横柱于道涉秋霖漉稽滯商旅休謁往
還常失日晷行里咨嗟郡縣所苦斯溪既然郙閣尤
甚臨深長淵三百餘丈接木相連號為萬柱遭遇隤
納人物俱隋沉沒洪淵酷烈為禍於是太守河陽李
君諱會字伯都以建寧三年二月辛巳到官思惟惠
利有以綏濟聞此為難其日久矣乃俾府掾仇審改
解危殆即便求隠析里大橋於爾乃造又醳散關之
&KR2185;漯徒朝陽之平慘减西高閣就安寕之石道禹導
江河以靖四海經紀厥績艾康萬里乃作頌曰頌後
又有詩皆磨滅不完其云遭遇隤納又云醳散關之
&KR2185;漯徒朝陽之平慘刻畫適完非其訛謬而莫詳其
義疑當時人語與今異又疑漢人用字簡略假借不
同尔故錄之以俟博識君子治平元年六月十日書
費鳳碑
右費鳳碑云字伯蕭梁相之元子也漢安二年舉孝
廉拜郎中除陳國新平長又云試守故障兹其文班
班可見而卒葬年壽皆不載其後悉為五言韻語其
略曰不悟奄忽終藏形而匿景耕夫釋耒耜桑女投
鉤莒道阻而且長坐起淚如雨其文既非工故不悉
錄熙寕二年十一月十六日山齋書
魏受禪壇碑
右魏受禪碑世傳為梁鵠書而顔真卿又以為鍾繇
書莫知孰是按漢獻帝紀延康元年十月乙邜皇帝
遜位魏王稱天子又按魏志是歲十一月葬士卒死
亡者猶稱令是月丙午漢帝使張愔奉璽綬庚午王
升壇受禪又是月癸酉奉漢帝為山陽公而此碑云
十月辛未受禪于漢三家之說皆不同今據裴松之
注魏志備列漢魏禪代詔冊書令群臣奏議甚詳盖
漢實以十月乙卯策詔魏王使張愔奉璽綬而魏王
辭讓往反三四而後受也又㩀侍中劉廙奏問太史
令許芝今月十七日己未可治壇場又㩀尚書令栢
階等奏云輙下太史令擇元辰今月二十九日可登
壇受命盖自十七日己未至二十九日正得辛未以
此推之漢魏二紀皆謬而獨此碑爲是也漢紀乙卯
遜位者書其初命而略其辭讓往反遂失其實尔魏
志十一月癸卯猶称令者當是十月衍一字尔丙午
張愔奉璽綬者辭讓往反容有之也惟庚午升壇最
為謬尔癸卯去癸酉三十一日不得同為十一月此
尤謬也禪代大事也而二紀所書如此則史官之失
以惑後世者可勝道哉嘉祐八年九月十七日書
魏公卿上尊號表
右魏公卿上尊號表唐賢多傳爲梁鵠書今人或謂
非鵠也乃鍾繇書尔未知孰是也嗚呼漢魏之事讀
其書者可為之流涕也其巨碑偉字其意惟恐傳之
不遠也豈以後世為可欺歟不然不知耻者無所不
為乎
右歐陽公集古錄二卷公名脩字永叔廬陵人平
生嗜古有歷代石刻一千卷軸而藏之撮其大要
為之說既刻而傳於世矣嘉祐治平年公在政府
時又各書其卷尾文或小異盖竄定有先後也凡
說漢隷者今錄之張平子碑南陽秦君額皆篆也
左右生題名非文翁學生也故去之其間姓名官
稱歲月文辭考證之誤者視隷釋則可見也千卷
之藏其傳不一再世而靡有孑遺矣聚之難而散
之易如此惜哉
隷釋卷第二十二
