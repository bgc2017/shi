隷釋卷第二十五趙氏金石錄中
郎中馬君碑武都太守李翕碑
博陵太守孔彪碑成陽靈臺碑
廷尉仲定碑故民吳公碑
司隷校尉魯峻碑桂陽太守周府君頌
周府君碑隂石經遺字
堂谿典嵩高山石闕銘
帝堯碑蒼頡廟碑
&KR1676;彰長斷碑梁相費㲹碑
堂邑令費君碑費君碑隂
太尉陳球碑華嶽碑
太尉郭禧碑郭禧碑隂
郭禧後碑樊毅西嶽碑
禹廟碑冀州從事郭君碑
逢童碑逢童碑隂
殽阬君神祠碑殽阬君神祠碑隂
無極山碑揚州刺史敬使君碑
藁長蔡湛頌蔡湛碑隂
安平相孫根碑凉州刺史魏君碑
碭孔君神祠碑成陽令唐君頌
唐君碑隂白石神君碑
幽州刺史朱龜碑朱龜碑隂
都鄕正街彈碑太尉劉寬碑
劉寬碑隂尉氏令鄭君碑
趙相劉衡碑陳君碑
陳仲弓碑陳仲弓碑隂
郎中馬君碑
右郎中馬君碑文字殘缺所可見者字元海而已又
云其先賜號馬服因遂氏焉又云以和平元年舉孝
廉除郎中謙虛接下冠名三署又云年&KR1354;元嘉三年
正月卒又云夫人年五十五建寧三年十二月卒其
它不可考究矣
武都太守李翕碑(不合皆依石本錄之漢時文字多與今隷書)
右武都太守李翕碑文字首尾完好云漢武都太守
漢陽河陽李君諱翕字伯都其後歴叙在郡治蹟云
郡西硤中道危難阻峻緣崖俾閣两山壁立隆崇造
雲下有不測之谿阨苲促廹財容車騎進不能濟息
不得駐數有顛覆隕墜之害君勑衡官有秩李瑾掾
仇審因常繇道徒鐉燒破析刻臽崔嵬滅高就埤柙
致土石堅固廣大可以夜涉四方無雍行人懽悀民
歌德惠穆如清風乃刊斯石其後有頌詩最後題建
寧四年六月十三日壬寅造云
博陵太守孔彪碑
右博陵太守孔彪碑歐陽公集古錄云孔君碑者其
名字摩滅不可見而世次官閥粗可考云孔子十九
代孫穎川君之元子也舉孝廉除郎中博昌長拜尚
書侍郎治書侍御史博陵太守遷下邳相河東太守
建寧四年十月卒其終始略可見惟其名字皆亡爲
可惜也今此碑雖殘缺而名字尚完可識云君諱彪
字元上又韓府君孔子廟碑隂載當時出錢人名亦
有尚書侍郎孔彪元上與此書正同惟孔君自博陵
再遷爲河東太守而碑額題故博陵太守孔府君碑
漢人多如此然莫暁其何謂也
成陽靈臺碑
右成陽靈臺碑成陽屬今雷澤碑略云堯毋慶都僊
殁蓋葬于兹欲人不知名曰靈臺歐陽集古錄以謂
自史記地志及水經諸書皆無堯毋葬處余按班固
西漢劉昭東漢書地里志皆曰成陽有堯冡靈臺而
東漢志章帝元和二年東廵狩將至泰山道使使者
奉一太牢祠帝尭於濟隂成陽靈臺與章帝紀所載
正同帝紀章懷太子注引郭緣生述征記云成陽縣
東南有堯毋慶都墓上有祠廟尭毋陵俗亦名靈臺
文毋水經注今成陽城西二里有尭陵陵南一里有
尭毋慶都陵於城爲西南稱曰靈臺蓋兩漢史所載
似以靈臺爲尭冡惟此碑與述征記水經廼直指爲
尭毋冡爾然水經云在成陽西南而述征云在東南
未知孰是又集古錄云諸書俗本多作城陽獨此碑
爲成陽當以碑爲正余嘗考之成陽縣名屬濟隂郡
城陽乃王國名漢文帝二年以封齊悼惠王子章者
漢志所載各異未嘗差誤也碑有廷尉某歐陽公以
爲姓名摩滅不可讀今驗其缺處姓下隠隱有定字
知其名定而其後云濟隂太守審晃成陽令管遵各
遣大掾輔助仲君知其姓仲仲氏世爲成陽人定有
墓在雷澤碑尚存其額題漢故廷尉仲君碑有云表
祠唐尭爲漢祈福又云爲廷尉卿託病乞歸脩尭靈
臺黃屋世餘上聽拜太中大夫云(蕘雷澤又云冡正余爲淄州同官李)
(述征記誤也在城西南盖)
廷尉仲定碑
右廷尉仲定碑在今濮州雷澤其額題漢故廷尉仲
君之碑碑載官閥甚詳雖殘缺然尚可次第其略云
君諱定聖漢龍興家于成陽父張掖廣漢太守以父
勲拜琅邪太守南陽隂府君察孝不行南郡胡公除
濟隂復舉孝廉拜尚書左丞除郎中遷彭城呂長徵
試博士太傅下邳趙公舉君高行遷豫州刺史將軍
從事符節令豫章太守徵議郎拜大尚書遜位復徵
拜將軍長史遷城門校尉執金吾拜太中大夫遷廷
尉卿託病乞歸脩尭靈臺黃屋世餘上聽拜太中大
夫臺成事訖上以君先帝舊臣筴請令州郡以禮特
遣熹平元年孟秋上旬君遘疾不瘳於是門生養徒
故吏鄕黨刊石勒銘樹碑表道焉兩漢遷拜次第史
旣不能詳載而石刻類皆摩滅難考今此碑所載詳
悉故盡著之所謂南郡胡公者廣也太傅下邳趙公
者峻也按定漢史無傳惟風俗通元和姓纂具載姓
名官爵云
故民吳公碑
右吳公碑其額題漢故民吳公之碑碑云熹平元年
十二月上旬吳公仲山其他刻畫完好如新文詞頗
拙陋書亦怪而不工然漢時石刻存者漸少而此碑
特完故錄之以資博覽
司隷校尉魯峻碑
右司隷校尉魯峻碑云君諱峻字仲嚴酈道元注水
經引戴延之西征記曰焦氏山北金鄕山有漢司隷
校尉魯恭冡冡前有石祠四壁皆青石隱起自書契
以來忠臣孝子貞婦孔子及七十二弟子形像像邊
皆刻石記之今墓與石室尚存惟此碑爲人輦置任
城縣學矣余嘗得石室所刻畫像與延之所記合又
其他地里書如方輿志寰宇記之類皆作峻惟水經
誤轉寫爲恭爾
桂陽太守周府君頌
右桂陽太守周府君頌歐陽公集古錄云府君字君
光而名已訛缺不可辨圖經但云周使君而亦不著
其名後漢書又無傳遂不知爲何人而曾子固言嘗
得此碑於知韶州王之才之才以書來言曲江縣圖
經周府君名昕字君光則永叔云圖經不載其名者
蓋考之未詳也今此本雖訛缺然究其點畫殊不類
昕字二公所說既不同而韶州圖經余家偶無有皆
未可知也(有一䟦尾云周君名憬憬字頗近之余後見市中印本歐陽公廬陵集别)
周府君碑隂
右周府君碑隂題名凡卅一人姓氏具存按酈道元
注水經瀧水南逕曲江縣東縣昔號曲紅曲紅山名
也而東西两漢史皆作曲江今據此碑自縣長區祉
而下凡十七人皆書爲曲紅則是當時縣名曲紅無
可疑者不知兩漢皆作曲江何也
石經遺字
右石經遺字者藏洛陽及長安人家蓋靈帝熹平四
年所立其字則蔡邕小字八分書也其後屢經遷徙
故散落不存今所有者纔數千字皆土壤埋沒之餘
摩滅而僅存者爾按後漢書儒林傳叙云爲古文篆
隷三體者非也蓋邕所書乃八分而三體石經乃魏
時所建也又按靈帝紀言詔諸儒正五經文字刻石
立于太學門外蔡邕傳乃云奏求正定六經文字既
已不同而章懷太子注引洛陽記所載有尚書周易
公羊傳論語禮記今余所藏遺字有尚書公羊傳論
語又有詩儀禮然則當時所立又不止六經矣洛陽
記又云禮記碑上有諫議大夫馬日磾議郎蔡邕等
名今論語公羊後亦有堂谿典馬日磾等姓名尚在
據邕傳稱邕以經籍去聖久遠文字多謬俗儒穿鑿
疑誤後學乃奏求正定自書于碑於是後儒晚學咸
取正焉今石本既已摩滅而歲久轉寫日就訛舛以
世所傳經書本校此遺字其不同者已數百言又篇
第亦時有小異使完本具存則其異同可勝數邪然
則豈不可惜也哉而後世學者於去古數千百歲之
後盡絀前代諸儒之論欲以已之私意悉通其說難
矣余既錄為三卷又取其文字不同者具列于卷末
云
堂谿典嵩高山石闕銘
右堂谿典嵩高山石闕銘云中郎將堂谿典伯并熹
平四年來請雨嵩高廟按後漢書靈帝紀熹平五年
復崇高山名爲嵩高山章懷太子注引前漢書武帝
祀中嶽改嵩高爲崇高東觀記曰使中郎將堂谿典
請雨因上言改之復爲嵩高今此文乃熹平四年可
以正漢史之誤又蔡邕傳注引先賢行狀云典字子
度而延篤傳注又作季度今此碑乃云字伯并亦當
以碑爲正
帝尭碑
右帝尭碑云帝尭者昔世之聖王也其先出自塊隗
翼火之精有神龍首出于常羊又云名紀見乎河雒
爰嗣八九慶都與赤龍交而生伊尭又云侯伯遊於
玄河之上龍龜負銜投鈐受與然後尭乃受命其說
出於䜟緯可謂怪妄不經矣尭之所以爲聖者豈假
此而已哉
蒼頡廟碑
右蒼頡廟碑文字殘缺其略可辨者有云蒼頡天生
德於大聖四目靈光爲百王作憲而其銘曰穆穆聖
蒼知爲蒼頡碑也考其歲月盖熹平六年立
&KR1676;彰長斷碑
右&KR1676;彰長斷碑在華隂已斷裂惟存下一叚故其姓
名皆亡矣所可見者有云先高祖時以吏二千石自
齊臨菑徙充關中祖字興先爲執金吾弟䬃漁陽太
守又云元初元年遭家不造三歲喪父事母有柴穎
之行初仕爲縣主簿功曹郡諸曹史帳下司馬劉君
招命署議曹掾假除百石遷補任尉假印綬守廣平
夏曲陽令&KR1676;彰長熹平二年秋七月寢疾不豫最後
題熹平六年十月九日辛酉造按史記及漢書本紀
高祖九年徙齊楚大族昭屈景懷田五姓關中而其
四姓皆楚人自齊徙者惟田氏爾然則此碑所謂高
祖時自齊臨菑徙者其人必姓田氏也(云自齊徙關按第五氏亦)
(于田氏也中然本亦出)&KR1676;彰東西漢史皆作斥章
梁相費汎碑
右費汎碑在湖州其額題漢故梁相費君之碑碑云
梁相諱汎字仲慮此邦之人也其先季文爲魯大夫
有功封費因以爲姓秦項兵起避地于此遂留家焉
余家所收姓氏文字粗備以諸書參考頗多牴牾不
合姓苑云費氏禹後漢有長房蜀志有丞相禕又云
今琅邪亦有此姓音父位反李利涉編古命氏云費
氏出自魯桓公少子季友有勲於社稷賜文陽之田
封邑于費子孫氏焉漢有費將軍其後有費忠費柔
適蜀爲寧蜀人忠之孫徙於荆州後遷江夏忠十代
孫奕奕孫禕又家於蜀晉平蜀禕之子承復歸江夏
林寳元和姓纂云費氏亦音祕史記紂幸費中夏
禹之後楚有無極漢有直蜀有禕晉有詩又云琅邪
費氏直之後也陳湘姓林云費氏音蜚夏禹之後余
嘗考之此字有兩姓音讀不同源流亦異其一音蜚
嬴姓出於伯翳史記所載費昌費中楚費無極漢費
將軍費直費長房蜀費禕之徒是其後也其一音祕
姬姓出於魯季友姓苑所載琅邪費氏而此碑所謂
梁相費君是其後也然則姓苑姓纂姓林皆云夏禹
之後姓纂又云亦音祕及謂琅邪費氏爲直之後皆
其差誤而編古命氏以費將軍費禕之徒出於魯季
友亦非也余又按春秋僖公賜季友汶陽之田及費
而左傳亦以謂季友有功於魯受費以爲上卿今以
爲季文有功封費者蓋碑之誤
堂邑令費君碑
右堂邑令費君碑云惟熹平六年無射之月堂邑令
費君寢疾卒嗚呼哀哉於是夫人元弟卜胤追而誄
之其後有銘詩碑所述費君事不甚詳悉而其名字
世次官秩具載于碑隂今附於後
費君碑隂
右費君碑隂云君諱鳳字伯蕭梁相之元子九
守之長兄也世德襲爵銀艾相亞又云君踐郡右職
三貢獻計漢安二年吳郡太守東海郭君以君有委
蛇之節自公之操年卅一舉孝廉拜郎中除陳國新
平長遂宰堂邑其後爲五字韻語詞頗古雅而時時
殘缺不可次叙其前題君舅家中孫甘陵石字子
才所述云
太尉陳球碑
右太尉陳球碑球有兩碑皆在下邳其一已殘缺此
碑差完可考前代碑碣與史傳多牴牾而球碑所載
官閥事跡與傳合東漢之末政在閽寺威福下移其
勢蓋可畏也而一時衆君子猶奮不顧身力排其姦
雖遭屠戮而不悔志雖不就然亦可謂壯哉如球是
已使當時士大夫能屈己以事之則富貴可長保矣
然君子固未肯以彼而易此也
華嶽碑
右華嶽碑集古錄云碑以周禮職方氏爲識方氏者
疑當時周禮之學自如此蓋識誌其義通也余按袁
逢華嶽碑亦引職方氏乃用職字蓋漢人簡質字相
近者輙假借用之初無意義爾
太尉郭禧碑
右太尉郭禧碑文字殘缺所存纔百許字其可見者
公諱禧字君房而已禧郭躬從孫也其事迹附見躬
列傳云少明習家業兼好儒學有名譽延熹中爲廷
尉建寧二年代劉寵爲太尉而靈帝紀亦云是年十
一月禧爲太尉章懷太子注云字公房扶溝人也郭
氏世爲陽翟人自躬以下皆葬陽翟其墓尚存今此
碑缺處猶有陳留扶溝字疑禧嘗寓居是邑其卒也
返葬故郡而漢書注遂以爲扶溝人恐誤
郭禧碑隂
右郭禧碑隂其首有四大字云故吏人名其下列故
吏密張立度成匽師張恊子道雒陽李蒼子考故民
河南隂德紀信以下凡百餘人又有右河南右河内
郡右弘農郡右扶風字字畫完好者甚多筆法淳古
可愛
郭禧後碑
右郭禧後碑殘缺尤甚其略可辨者云惟光和二年
夏五月甲寅太中大夫故太尉郭公薨又云公之胤
子故五原太守餘不復成文而其額題漢故太尉郭
公神道字畫尚完云後漢書列傳既不載禧所終而
靈帝紀但云建寧三年夏四月太尉郭禧罷亦不言
其爲何官今以碑考之乃知其罷爲太中大夫而卒
於光和二年也五原太守名鴻後爲司隷校尉封成
安鄕侯
樊毅西嶽碑
右樊毅西嶽廟碑云弘農太守河南樊君諱毅歐陽
文忠公集古錄云據此碑乃即時所立而太守生稱
諱者何哉按春秋左傳周人以諱事神名終將諱之
而禮卒哭乃諱鄭氏以謂敬鬼神之名也諱避也生
者不相避名衛侯名惡大夫有石惡君臣同名春秋
不非又漢宣帝元康二年詔曰聞古天子之名難知
而易諱也今上書觸諱以犯罪者朕甚憐之其更諱
詢諸觸諱在令前者赦之蓋卒哭而諱其名實始於
周而生死皆稱諱西漢已如此矣然則生曰名死曰
諱又出於近世也有以見後世忌諱愈密如此然生
而稱諱見于石刻者甚衆不獨此碑也
禹廟碑
右禹廟碑云光和二年十二月丙子朔十九日甲
午皮氏長南陽章陵劉尋孝嗣丞安定烏氏樊璋
元孫其後叙禹平水土之功而最後有銘文多殘缺
不能盡識碑在龍門禹廟
冀州從事郭君碑
右郭君碑名字已殘缺其額題曰冀州從事郭君之
碑碑云其先出高辛興自于周(字闕一)蕃虞郭在河魏
之間遭晉荒疆乃喪厥土亦世孳孳職思其勲子孫
纓布家于樂土因國爲氏又云歴郡諸曹掾史主簿
督郵五官掾功曹又云光和二年終三年十月葬又
云哀哀考妣追惟霣靈卜商號咷喪子失明據此乃
父母生而稱考妣也爾雅云父爲考母爲妣郭璞注
引禮記生曰父母妻終曰考妣嬪今世學者從之而
璞援據諸書以爲非生死之異稱猶今謂兄爲晜妹
爲媦爾今此碑漢人所爲已不用戴氏之說以此知
璞爲有據然禮經行于世久既有此論事親者所當
避也
逢童碑
右逢童碑刻畫完好云童子諱盛字伯彌薄令之玄
孫遂成君之曾孫安平君之孫五官掾之長子也又
云年十有二歲在恊給五月乙巳噓噏不反夭隕精
晃於是門生東武孫理下密王升等共刊石叙述才
美以銘不朽焉其後題光和四年四月五日丁卯立
碑舊在濰州昌邑縣近歲移置郡中云
逢童碑隂
右逢童碑隂題云右家門生右縣中士大夫凡十三
人有督郵&KR1907;敏賓&KR1907;后升司文叔盛姓字按&KR1907;與文
姓氏書皆不載今誌于此
殽阬君神祠碑
右殽阬君神祠碑歐陽公集古錄云殽阬君祠今謂
之五部神廟其像有石隄西戍樹谷五樓先生東臺
御史王剪將軍莫曉其義今此碑有云石堤樹谷南
通商雒又云前世通利吏民興貴有御史大夫將軍
牧伯故爲立祠以報其功乃知石堤樹谷御史將軍
之號自漢以來有之流俗相傳其所從來遠矣而水
經鄭縣城南山北有五部神廟廟前有碑光和四年
鄭縣令河東裴畢字君先立又知五部神自齊魏間
已有此號矣裴君水經以爲名畢而集古錄云名曄
今詳其點畫頗近畢字疑集古錄誤
殽阬君神祠碑隂
右殽阬君神祠碑隂縣吏及鄕人題名其完好可識
者二百餘人摩滅者又百餘人小字淳勁可喜歐陽
公集古錄所未嘗有也
無極山碑
右無極山碑按顔之推家訓曰詩云有渰萋萋興雲
祁祁毛傳云渰隂雲貌萋萋雲行貌祁祁徐也箋云
古者隂陽和風雨時其來祁祁然不暴疾也按渰已
是隂雲何勞復云興雲祁祁邪雲當爲雨俗寫誤爾
班固靈臺詩云習習祥風祁祁甘雨此其證也據此
則本作雲字之推改爲雨耳而陸德明經典釋文亦
云本作興雲非也蓋德明據顔氏說改之故後來本
皆作雨今此碑銘文有曰興雲祁祁雨我公田遂及
我私乃知漢以前本皆作興雲顔氏說初無所據特
私意耳
揚州刺史敬使君碑
右敬使君碑在河東平陽其額題云漢揚州刺史敬
君之銘碑已殘缺其名字皆亡略可辨者嘗辟司隷
從事又爲治書侍御史最後云年五十三光和四年
閏月遭疾而卒其他不復可考按姓苑載風俗通有
敬歆漢末爲揚州刺史元和姓纂亦云歆平陽人而
後周書敬珍傳唐書宰相世系表歆皆作韶余後得
後魏敬曦造像碑亦作韶乃知姓苑姓纂之謬又集
古錄此碑凡再出其一題敬仲碑云名字已摩滅獨
首有敬仲字故寓其名爾疑其人姓田也其一題無
名碑所載事皆同盖歐陽公未嘗見額爾
藁長蔡湛頌
右藁長蔡君頌云君諱湛字子德河内脩武人也又
云舉孝廉辭譲應司徒府除廣川長復辟太尉熹平
四年六月詔書其下斷缺似是叙述遷藁長及在官
政績又云三年遷高邑令吏民追思於是故吏栗尹
等相與合會立碑起頌刊斯石焉其後有銘最後題
光和四年十二月詔書遷并州刺史其大略如此其
他文字殘缺不可考矣
蔡湛碑隂
右蔡湛碑隂載出錢人名有故吏賤民議民故三老
故處士義民其稱故吏義民之類他漢碑多有之唯
議民賤民獨見于此碑然莫詳其義
安平相孫根碑
右安平相孫根碑云府君諱根字元石司空公之伯
子樂安太守之元子漢陽太守侍御史之兄乘氏令
之考厥先出自有殷玄商之系子湯之苗又云聖武
定周封干之墓胤裔分析避地匿軌姓曰孫焉又云
遷鄲長雍奴令換元氏考城令諫議大夫拜議郎謁
者遷荆州刺史徵拜議郎遷安平相年七十有一光
和四年十二月乙巳卒碑在今高密縣所謂司空公
者桓帝紀永壽三年太常孫朗爲司空注云朗字代
平北海人漢三公名亦云朗北海高密人余嘗觀漢
時碑碣載其家世皆止書官爵盖爲子孫作銘不欲
名其父祖爾此最爲得體然非當代顯人則遂莫知
其爲何人也又按姓苑姓纂諸書皆云孫氏周文王
子衛康叔之後衛武公子爾爲衛上卿因氏焉今此
碑乃云出于商比干之後蓋古人或因賜姓命氏或
以官或以謚或以封或以居或以王父字爲氏故姓
氏雖同而源流或異書傳闕漏不載者多矣
涼州刺史魏君碑
右涼州刺史魏君碑文字殘缺族系名字皆不可考
其粗可見者察孝廉除郎中尚書侍郎右丞卒於光
和四年而其額題涼州刺史魏君碑云
碭孔君神祠碑
右碭孔君神祠碑其前題漢故行梁相事碭孔君之
神祠文詞字畫皆古怪而不工又時有難暁處刻畫
甚完孔君者名耽字伯本
成陽令唐君頌
右成陽令唐君頌云君諱扶字正南字畫尚完而歐
陽公集古錄乃云其名殘缺何哉碑額題漢故成陽
令唐君之頌在今濮州雷澤縣古成陽也
唐君碑隂
右唐君碑隂載出錢造碑人有故從事故督郵故吏
處士門生門童等姓名按唐君碑云處士閭葵斑等
刻石樹頌而碑隂又有故吏閭葵巳處士閭葵楚閭
葵姓不見于前史而姓苑姓纂之類亦皆不載盖前
代氏族或因改易或寝微不顯遂泯沒而無傳者甚
衆今世所有姓氏書類多簡略不完惟時時見于石
刻者余每記之以裨姓氏書之闕云
白石神君碑
右白石神君碑其略云白石神君者居九山之數參
三條之一兼將軍之號秉斧鉞之威體連封龍氣通
北嶽幽讃天地長育萬物觸石而起膚寸而合不終
朝日而澍雨沾洽前後國縣屢有祈請指日刻期應
時有驗猶自挹損不求禮秩縣界有六名山三公封
龍靈山先得法食去光和四年三公守民盖高等始
爲無極山詣太常求法食相縣以白石神君道德灼
然乃具載本末上尚書求依無極即蒙聽許於是遂
開拓舊兆改立殿堂其餘首尾尚皆完好可讀文多
不備載其曰居九山之數參三條之一莫曉爲何語
也
幽州刺史朱龜碑
右幽州刺史朱龜碑在今亳州酈道元注水經云渦
水東逕朱龜墓北東南流冡南枕道有碑題云漢故
幽州刺史朱君之碑龜字伯靈光和六年卒官今以
碑考之與道元所載皆合歐陽公集古錄云龜之事
跡不見史傳獨見于碑爾余按後漢書西南夷傳熹
平五年諸夷反叛執蜀郡太守雍陟遣御史中丞朱
龜討之不能克太尉掾李顒建策討伐乃以顒爲益
州太守發板楯蠻擊破平之常璩華陽國志亦載其
事與史同惟史與華陽國志皆言龜不能克而碑云
蠻夷授手乞降二說不同疑碑所書非實錄也
朱龜碑隂
右朱龜碑隂文字殘缺初余讀酈道元注水經云朱
龜碑隂故吏名姓多上谷代郡人知此碑有隂因託
人就亳社摸得之附于碑後
都鄕正街彈碑
右都鄕正街彈碑在汝州界故昆陽城中文字摩滅
不可考究其歲月略可見盖中平二年正月而其額
題都鄕正街彈碑莫知其爲何碑也
太尉劉寬碑
右太尉劉寬碑寬有兩碑皆在洛陽上東門外官道
傍此碑據藝文類聚乃栢麟撰後碑不知何人所爲
然字體則同也
劉寬碑隂
右劉寬碑隂寬兩碑皆有隂此後碑隂也唐咸亨中
碑仆于野其裔孫周王記室參軍爽字元爽重爲建
立寬以中平二年卒據靈帝紀以光和七年十二月
改元中平以曆推之是歲甲子至明年當爲乙丑而
爽書爲甲子誤矣
尉氏令鄭君碑
右尉氏令鄭君碑云君子季宣聘君之孫而其名已
殘缺其他字畫時有可識處皆斷續不成文理略可
見者年五十有七卒于中平二年而碑隂題尉氏故
吏處士人名知其爲尉氏令爾
趙相劉衡碑
右趙相劉衡碑云君諱德字元宰濟南東平陵人也
厥先尚矣聖漢龍興其下殘缺又云爰啓冀土遷于
岱隂自康侯以來奕世丕承又云㪍海王帝之冡弟
不遵憲典君以特選爲郎中令以兄琅邪相憂即日
輕舉州察茂材除脩令遷張掖屬國都尉以病徵拜
議郎遷東(一字東上闕)屬國都尉不行拜趙相在位三歲
拜議郎年五十有三以中平四年二月戊午卒其四
月己酉葬其餘文字完好者尚多按後漢書㪍海王
名悝桓帝弟也衡墓與碑在今齊州歴城縣界中古
平陵城傍余嘗親至墓下觀此碑因模得之墓前有
石獸制作甚工云
陳君碑
右陳君碑文字殘缺不完其略可識者云君諱度字
妙高陳國相人又云武王克商封先代之後以元女
大姬配胡公至厲公生公子完奔齊其後斷續不復
成文而最後題中平四年九月廿一日己丑立云
陳仲弓碑
右陳仲弓碑其額題云漢文範先生陳仲弓之碑碑
文已漫滅蔡邕字畫見於今者絶少故雖漫滅之餘
尤爲可惜以校集本不同者已數字惜其不完也按
邕集仲弓三碑皆邕撰其一碑云中平三年秋八月
丙子卒三碑皆云春秋八十有三後漢書仲弓傳以
爲中平四年年八十四卒于家者疑傳誤
陳仲弓碑隂
右陳仲弓碑隂故吏姓名多已刓缺蔡邕小字八分
惟此與石經遺字爾石經字畫謹嚴而此碑尤放逸
可愛
隷釋卷第二十五
