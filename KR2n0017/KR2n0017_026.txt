隷釋卷第二十六趙氏金石錄下
陳仲弓壇碑圉令趙君碑
周公禮殿記巴郡太守樊君碑
綏民校尉熊君碑司空宗俱碑
馮使君墓闕銘高陽令楊君碑隂
浚儀令衡君碑光禄勲劉曜碑
張侯殘碑荆州從事苑鎮碑
趙相雝府君碑三公碑
酸棗令劉熊碑臨朐長仲君碑
司空殘碑益州太守楊宗墓闕銘
益州刺史薛君巴郡太守劉君碑
巴郡太守張君碑禹廟碑
禹廟碑隂武氏石室畫像
戚伯著碑四皓神位刻石
相府小史夏堪碑郭先生碑(名輔)
魏大饗碑魏孔子廟碑
范式碑
陳仲弓壇碑
右陳仲弓壇碑其額題故太丘長穎川陳君壇其他
文字摩滅不可盡識按蔡邕集有仲弓三碑以集本
校之此碑非邕撰者然字畫亦竒偉惜其殘缺不完
也
圉令趙君碑
右圉令趙君碑其額題漢故圉令趙君之碑而最後
題初平元年十二月二十八日立碑已訛缺名字皆
不可考所可見者有云郡仍署五官掾功曹州辟從
事司徒楊公辟遷圉令播德二城風曜穆清被疾去
官年六十有八以中平五年冬十一月卒後有銘詩
特完好其辭云天寔高惟聖同戲我君羡其縱體弘
仁蹈中庸所臨歴有休功追景行亦難雙刊金石示
萬邦其詞頗爾雅故錄之
周公禮殿記
右周公禮殿記者今成都府學有漢時所建舊屋柱
皆正方上狹下闊此記在柱上刻之靈帝初平五年
立距今盖千年矣而字畫完好可讀當時石刻在者
往往摩滅此記託于屋楹乃與金石爭壽亦異矣記
有云甲午年故府&KR0922;潼文君增造吏舍二百餘間按
華陽國志有文參字子竒&KR0922;潼人平帝時用爲益州
太守不從王莽公孫述光武嘉之疑此記所載即其
人也蓋光武建武十年歲次甲午云
巴郡太守樊君碑
右巴郡太守樊君碑云君諱敏字升達肇祖宓戲遺
苖后稷爲堯種樹舍潜于歧天顧亶甫乃萌昌發周
室衰微覇伯匡弼晉爲韓魏魯分爲楊充曜封邑厥
土河東楚漢之際或居于楚或集于梁君纉其緒華
南西畺又云緫角好學治嚴氏經貫穿道度無文不
睹於是國君備禮招請濯冕題冠傑立忠蹇有夷史
之直卓密之風鄕黨見歸察孝除郎永昌長史遷宕
渠令大將軍辟光和之末京師擾攘雄狐綏綏冠履
同囊投核長驅畢志枕丘國復重察辭病不就再奉
朝聘七辟外臺常爲治中諸部從事又云季世不祥
米巫凶瘧姦校並起謟附者衆君執一心頼無汙恥
復辟司徒道隔不往牧伯劉公表授巴郡以助義都
尉養疾閭里又行襃義校尉年八十有四歲在恊洽
紀驗期臻奄忽臧形其後有銘最後題建安十年二
月上旬造他漢碑類多刓缺而此碑獨首尾完好故
載其大略于此米巫凶瘧者謂張魯也
綏民校尉熊君碑
右熊君碑其名字皆殘缺其額題漢故綏民校尉騎
都尉桂陽曲紅灌陽長熊君之碑初余得桂陽太守
周君碑隂據水經注以爲曲江漢時本名曲紅今此
碑及額亦皆作紅乃知酈道元爲有據也
司空宗俱碑
右司空宗俱碑云公諱俱字伯儷南陽安衆人也而
其額題漢故司空宗公之碑按後漢書宋均傳均族
子意意孫俱靈帝時爲司空余嘗得宗資墓前石獸
膞上刻字因以後漢帝紀及姓苑姓纂等諸書參考
以謂自均而下其姓皆當作宗而列傳轉寫爲宋誤
也後得此碑益知前言之不謬碑以殘缺不成文理
而官秩姓名鄉里特完可考故詳著之
馮使君墓闕銘
右馮使君墓闕銘云故尚書侍郎河南京令豫州幽
州刺史馮使君神道按漢書馮緄傳緄父焕安帝時
爲幽州刺史而緄碑亦云幽州君之元子此字在宕
渠緄墓前雙石闕上知其爲焕闕也
高陽令楊君碑隂
右高陽令楊君碑隂歐陽公集古錄云余家集錄得
楊震墓域中漢碑四震及沛相繁陽高陽令碑并得
碑隂題名然得時參錯不知爲何碑之隂也集古所
有余盡得之又各以碑隂附于碑後其曰懷陵圉令
蔣禧字武仲者沛相碑隂也其曰故吏故民故功曹
史故門下佐者繁陽令碑隂也其曰右後公門生右
沛君門生者高陽令碑隂也
浚儀令衡君碑
右浚儀令衡立碑云君諱立字元節其先出自伊尹
而其銘曰於穆從事歐陽公集古錄號爲元節碑且
云疑其姓伊而爲從事也今碑首尚完題浚儀令衡
君之碑盖漢時石刻其官爵姓氏既載于額則其下
不復更著苟文已殘缺又不見其額則遂難考究矣
立與衛尉卿衡方墓皆在今鄆州中都方碑亦云其
先伊尹號稱阿衡因以氏焉
光禄勲劉曜碑
右光禄勲劉曜碑集古錄云君諱曜字季尼年七十
三其餘爵里官閥卒葬歲月皆不可見今此碑雖殘
缺然尚有可考處蓋孝文之裔又嘗爲太官令郎中
居延都尉太宗正衛尉遂爲光禄勲至於卒葬年月
則斷續不可考矣
張侯殘碑
右張侯殘碑張侯者子房也碑巳斷裂摩滅不可次
叙獨其額尚完題漢故張侯之碑在今彭城古留城
子房廟中驗其字畫蓋東漢時所立樂史寰宇記陳
留縣有張良墓引城冡記云張良封陳留侯食邑小
黃一萬戶漢爲良築城因名張良城今陳留有子房
廟廟貌甚盛余按西漢書地里志注留屬陳故稱陳
留宋亦有留彭城留是也子房傳曰始臣起下邳與
上會留臣願封留足矣下邳與彭城相近而此碑漢
人所立乃在彭城然則子房所封非陳&KR1346;明矣城冡
記誕妄盖不足信也
荆州從事苑鎮碑
右苑鎮碑其略云漢故荆州從事苑君諱鎮字仲弓
南陽人也其先出自苑柏何爲晉樂正世掌朝禮之
制又云有苑子園寔能掌隂陽之理即其胄也按姓
氏書皆云苑氏出于左傳所載齊大夫苑何忌之後
今此碑所謂苑柏何與子園左傳國語皆無其人故
錄之以待知者
趙相雝府君碑
右趙相雝府君碑其前歴叙家世官爵而所述雝君
事甚略云趙國相名勸孝廉成臯令趙國相又云在
官五載莅政清平有甘棠之化年卅五卒于官故吏
民漢中太守邯鄲某等(殘缺其名)慕戀恩德刊石稱頌焉
又有闕銘題漢故趙國相雝府君之闕云
三公碑
右三公碑歐陽公集古錄有北嶽碑云文字殘缺尤
甚其可見者曰光和四年以此知爲漢碑爾其文多
言珪幣牲酒黍稷豐穰等事其後二人姓名偶可見
云南陽冠軍馮廵字季祖甘陵夏方字伯陽余嘗託
人於北嶽訪求前代刻石幾盡獨無漢碑今此碑所
書事及二人姓名與集古所載皆同又光和四年立
惟其額題曰三公之碑而集古以爲北嶽碑豈歐陽
公未嘗見其額乎三公者山名其事亦載于白石神
君與無極山碑三山皆在真定元氏云
酸棗令劉熊碑
右劉熊碑在今酸棗縣云君諱熊字孟孟下闕一字
按酈道元水經酸棗城内有漢縣令劉孟陽碑今據
碑熊實爲此縣令然則所闕一字當從水經爲陽也
碑文云君光武皇帝之玄孫廣陵王之孫余鄕侯之
季子也按後漢書光武子廣陵思王荆以譴死顯宗
封其子元壽爲廣陵侯又封元壽弟三人皆爲鄕侯
而李利涉編古命氏唐書宰相世系表皆云荆生俞
鄕元侯平平生彪襲封今據熊當爲彪之弟然則於
光武乃其曾孫而曰玄孫者疑碑誤
臨朐長仲君碑
右臨朐長仲君碑文字摩滅其粗可考者云君諱雄
又云歴郡五官掾功曹史辟從事舉孝廉除郎中遷
臨朐長而其額題故臨朐長仲君碑云
司空殘碑
右司空殘碑政和乙未歲得於洛陽天津橋之故墓
首尾已不完所存四十五字字畫竒偉其詞有云命
爾司空余回爾輔據此乃嘗爲三公盖當時顯人惜
其不見名氏也碑隂有故吏題名百餘人尤完好筆
法不減蔡邕石經云
益州太守楊宗墓闕銘
右楊宗墓闕銘在蜀中凡十六大字云漢故益州太
守楊府君諱宗字德仲墓闕汶陽李長茂爲蜀使者
罷歸以此本見遺長茂名公年東州善士以畫山水
著稱者
益州刺史薛君巴郡太守劉君碑
右薛君碑已斷裂不完惟存上一叚而比額尚全題
漢故益州刺史中山相薛君巴郡太守宗正卿成平
侯相劉君碑古無兩人共立一碑者惟見于此爾
巴郡太守張君碑
右巴郡太守張君碑其前題巴郡太守都亭侯張府
君功德叙云君諱訥字子郎勃海南皮人也又云炎
漢龍興留侯維幹枝裔滋布竝極爵秩又云察孝除
郎中尚書侍郎遷甘陵冤句令親病去官辟司空司
徒府復辟太尉舉高第拜侍御史揚州寇賊陸梁作
難五府表君中丞督捕又云丙子璽書封都亭侯碑
無卒葬年月其後頗叙述政績而繋以銘詩盖巴郡
太守德政碑爾按漢史自安順以來揚州寇賊屢發
不知張君爲中丞督捕在何年也
禹廟碑
右禹廟碑字畫淺細故摩滅尤甚其事跡歲月皆不
可考略可見者云皮氏長安定蘇而名字亦不能辨
矣
禹廟碑隂
右禹廟碑隂自侯長汾隂趙遺子宣而下凡數十人
姓名官爵具存又有故督郵曹史縣功曹鄕部吏柏
昱等人名最後有龍門復民廿五戶人名在今龍門
禹廟殘碑之隂而集古錄云在閿鄕楊震墓側又云
楊氏子孫當時皆葬閿鄕碑碣往往摩滅此不知爲
誰碑者蓋誤也
武氏石室畫像
右武氏石室畫像五卷武氏有數墓在今濟州任城
墓前有石室四壁刻古聖賢畫像小字八分書題記
姓名往往爲贊于其上文詞古雅字畫遒勁可喜故
盡錄之以資博覧
戚伯著碑
右戚伯著碑首尾摩滅其略可見者有云充列王室
遇謗于吕委位抑爵而其額題周末嗣戚氏襲以興
勃海君玄孫伯著之碑知其姓氏戚以文詞字畫驗
之疑東漢中葉以前人蓋當時石刻見于今者多類
此所謂充列王室遇謗于吕者戚夫人也
四皓神位刻石
右四皓神位神胙几刻石四在惠帝陵傍驗其字畫
蓋東漢時書按顔師古匡謬正俗引圈稱陳留風俗
傳自序云圈公之後圈公爲秦博士避地南山漢祖
聘之不就惠太子即位以圈公爲司徒自圈公至稱
十一世按班固述四皓但有園公非圈公也云當秦
之時避地入商洛深山則不爲博士明矣又漢初不
置司徒安得以圈公爲之乎稱之說實爲鄙野余嘗
疑稱著書自述其世系不應妄誕如此及得四皓刻
石見其所書亦爲圈公乃知稱所述果非臆說蓋當
時所傳如此爾至謂圈公爲秦博士及惠帝時拜司
徒者疑無所據
相府小史夏堪碑
右相府小史夏堪碑云夏堪字叔德帝禹之精苖零
陵太守之根嗣也後有銘銘三字語頗古其卒葬年
月殘缺字雖不工然漢碑也其曰精苖根嗣漢末人
爲文喜造語多類此
郭先生碑
右郭先生碑集古錄以爲漢碑按後魏酈道元注水
經具載此碑云碑無年號不知何代人然則歐陽公
何所據遂以爲漢人乎余以字畫驗之疑魏晉時人
所爲既無歲月可考姑附于漢碑之次云
魏大饗碑
右魏大饗碑按魏志文帝以建安廿五年嗣位爲丞
相魏王改元延康夏六月南征秋七月甲午軍次于
譙大饗六軍及譙父老今以碑考之乃八月辛未盖
魏志誤也是時丕爲丞相漢獻帝猶在位雖政去王
室已久然操之死纔數月爾丕軍次舊里初無念親
之心方與群臣百姓置酒高會大設伎樂而臣下又
相與伐石勒詞夸耀功德更以夏啓周成漢高祖光
武爲比豈不可笑也哉
魏孔子廟碑
右魏孔子廟碑按魏志文帝以黃初二年正月下詔
以議郎孔羡爲宗聖侯奉孔子之祀及令魯郡脩舊
廟今以碑考之乃黃初元年又詔語時時小異亦當
以碑爲正
范式碑
右范式碑法書要錄云蔡邕書今以碑考之乃魏青
龍三年立非邕書也
有錄無說者
章和石記(章和二年)窆室銘(永建元年)
河東地界石記(四年建寕)
仲君碑(建寕五年)郎中王君碑(光和元年)
南武陽墓闕銘(元和三年)頻陽令宋君殘碑
陽都長徐君冡闕銘魯相謁孔子碑
張公廟碑逢君殘碑
山陽卒史司馬留碑首山復民碑
首山復戶姓名鍾君碑
史晨孔廟碑(月建寕二年)
孔德讓碣樊安碑
韓府君孔廟後碑韓府君孔廟後碑隂
孫叔敖碑桐栢廟碑
祝睦碑祝睦後碑
尭廟碑尭廟碑隂
張壽碑張表碑
劉脩碑北軍中候郭君碑
郙閣頌婁壽碑
繁陽令楊君碑楊君碑隂
陳球後碑陳球碑隂
西嶽復民賦碑郭究碑
劉寬後碑劉寬前碑隂
譙敏碑武榮碑
楊震碑楊震碑隂
高陽令楊君碑楊君碑隂
高君墓闕銘武隂令高君墓闕銘
富春丞張君碑
不其令董君闕仙人唐君碑
督郵斑碑殘碑四
韓明府孔廟碑隂沛相楊君碑隂
李翕碑隂孔彪碑隂
靈臺碑隂帝尭碑隂
郭禧後碑隂孫根碑隂
尉氏令鄭君碑隂綏民校尉熊君碑隂
宗俱碑隂劉熊碑隂
司空殘碑隂
右趙氏金石錄三卷趙君名明誠字德夫密州諸
城人故相挺之之子也所蔵三代彛器及漢唐前
後石刻爲目錄十卷辨證二十卷其稱漢碑者百
七十有七其隂四十今出其篆書者十四(碑後碑張平子)
(君墓闕銘逢府君墓石柱文永樂少府賈君闕銘殘碑山陽麟鳳贊宗資墓天禄辟邪字琅邪相王)
(闕南陽太守秦君碑額河南尹蘇君碑額司空掾蜀郡太守任君神道蜀郡都尉王君神道小黃令)
(碑額車騎將軍闕銘)隷釋所闕者蓋
未判也掇其說載之趙君之書證據見謂精博然
以衛彈爲街彈以緜竹令爲縣令之類亦時有誤
者紹興中其妻易安居士李清照表上之趙君無
嗣李又更嫁其書行於世而碑亡矣
隷釋卷第二十六
