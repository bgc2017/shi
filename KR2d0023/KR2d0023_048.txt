春秋戰國異辭卷四十五
右春坊右諭德陳厚耀撰
魏
安釐王
安釐王元年秦拔我兩城
二年又拔我二城軍大梁下韓來救予秦温以和
三年秦拔我四城斬首四萬
四年秦破我及韓趙殺十五萬人走我將芒卯魏將叚
干子請予秦南陽以和蘇代謂魏王曰欲璽者叚干子
也欲地者秦也今王使欲地者制璽使欲璽者制地魏
氏地不盡則不知已且夫以地事秦譬猶抱薪救火薪
不盡火不滅王曰是則然也雖然事始已行不可更矣
對曰王獨不見夫慱之所以貴梟者便則食不便則止
矣今王曰事始已行不可更是何王之用智不如用梟
也
九年秦拔我懷
十年秦太子外質於魏死
十一年秦拔我郪丘(以上史魏世家)
子高適魏會秦兵將至信陵君懼造子高之館而問祈
勝之禮焉子高曰命勇謀之將以禦敵先使之迎於敵
所從來之方為壇祈克於五帝衣服隨其方色執事人
數從其方之數牲則用其方之牲祝史告於社稷宗廟
邦域之内名山大川君親素服誓衆於太廟曰某人不
道侵犯大國二三子尚皆同心比力死守將帥稽首再
拜受命既誓將帥勒士卒陳於廟之右君立太廟之庭
祝史立於社百官各警其事御於君以待命乃大鼓於
廟門詔將帥命卒習射三發擊刺三行告廟用兵於敵
也五兵備效乃鼓而出以即敵此諸侯應敵之禮也信
陵君曰敬受教信陵君問子高曰古者君旅賞人必於
祖戮人必於社其義何也答曰賞功於祖告分之均示
不敢專也戮罪於社告中於土示聽之當也(孔叢子中)
周趮謂宫他曰(周趮魏人)為我謂齊王曰以齊資我於魏請
以魏事王宫他曰不可是示之無魏也齊王必不資於
無魏者而以怨有魏者公不如曰以王之所欲臣請以
魏聽王齊王必以公為有魏也必因公是公有齊也因
以有齊魏也(韓子說林下與國策稍别)
秦魏為與國齊楚約而欲攻魏魏使人求救於秦冠盖
相望秦救不出魏人有唐且者年九十餘謂魏王曰老
臣請西說秦令兵先臣出可乎魏王曰敬諾遂約車而
遣之且見秦王秦王曰丈人罔然乃遠至此甚若矣魏
來求救數矣寡人知魏之急矣唐且答曰大王已知魏
之急而救不至是大王籌策之臣失之也且夫魏一萬
乘之國也稱東藩受冠帶祠春秋者為秦之強足以為
與也今齊楚之兵已在魏郊矣大王之救不至魏急則
且割地而約齊楚王雖欲救之豈有及哉是亡一萬乘
之魏而強二敵之齊楚也竊以為大王籌策之臣失之
矣秦王懼然而悟遽發兵救之齊楚聞之引兵而去(新序)
(卷三唐與史記國策略同且作唐雎)
中山公子牟者魏國之賢公子也好與賢人遊不恤國
事而悦趙人公孫龍樂正子輿之徒笑之公子牟曰子
何笑牟之悦公孫龍也子輿曰公孫龍之為人也行無
師學無友佞給而不中漫衍而無家好怪而妄言欲惑
人之心屈人之口與韓檀等肄之公子牟變容曰何子
状公孫龍之過歟請聞其實子輿曰吾笑龍之詒孔穿
言善射者能令後鏃中前括發發相及矢矢相屬前矢
造凖而無絶落後矢之括猶銜弦視之若一焉孔穿駭
之龍曰此未其妙者逄蒙之弟子曰鴻超怒其妻而怖
之引烏號之弓綦衛之箭射其目矢來注眸子而眶不
睫矢墜地而塵不揚是豈智者之言與公子牟曰智者
之言固非愚者之所曉後鏃中前括鈞後於前矢注眸
子而眶不睫盡矢之勢也子何疑焉樂正子輿曰子龍
之徒焉得不飾其闕吾又言其尤者龍誑魏王曰有意
不心有指不至有物不盡有影不移髮引千鈞白馬非
馬孤犢未嘗有母其負類反倫不可勝言也公子牟曰
子不諭至言而以為尤也尤其在子矣夫無意則心同
無指則皆至盡物者常有影不移者說在改也髮引千
鈞勢至等也白馬非馬形名離也孤犢未嘗有母非孤
犢也(甚簡而不可勝辨影髮之理尤精)樂正子輿曰子以公孫龍之鳴
皆條也設今發於餘竅子亦將承之公子牟默然良久
告退曰請待餘日更謁子論(列子仲尼)
莊子公孫龍問魏牟曰龍少學先生之道長而明
仁義之行合同異離堅白然不然可不可困百家之
知窮衆口之辯吾自以為至達己今吾聞莊子之言
茫焉異之不知論之不及與知之弗若與今吾無所
開吾喙敢問其方公子牟隐几太息仰天而笑曰子
獨不聞夫埳井之鼃乎謂東海之鼈曰吾樂與吾跳
梁乎井榦之上入休乎缺甃之崖赴水則接腋持頥
蹶泥則没足滅跗還虷蠏與科斗莫吾能若也且夫
擅一壑之水而跨跱埳井之樂此亦至矣夫子奚不
時來入觀乎東海之鼈左足未入而右膝已縶矣於
是逡廵而却告之海曰夫千里之遠不足以舉其大
千仞之高不足以極其深禹之時十年九潦而水弗
為加益湯之時八年七旱而崖不為加損夫不為頃
久推移不以多少進退者此亦東海之大樂也於是
埳井之鼃聞之適適然驚規規然自失也且夫知不
知是非之竟而猶欲觀於莊子之言是猶使蚉負山
商蚷馳河也必不勝任矣且夫知不知論極妙之言
而自適一時之利者是非埳井之鼃與且彼方&KR1868;黃
泉而登大皇無南無北奭然四解淪於不測無東無
西始於玄冥反於大通子乃規規然而求之以察索
之以辯是直用管闚天用錐指地也不亦小乎子往
矣且子獨不聞夫夀陵餘子之學行於邯郸與未得
國能又失其故行矣直匍匐而歸耳今子不去將忘
子之故失子之業公孫龍口呿而不合舌舉而不下
乃逸而走(漢書道家公子牟四篇)
魏王問人主所以為患(魏安釐王)子高對曰建大臣而不與
謀嬖倖者言用則知士以疎自疑(自疑上之疎已也)嬖臣以遇
徼幸者内則射合主心外則挺主之非此最人主之大
患也(孔叢子中)
子高謂魏王曰臣入魏國見君之二計臣焉張叔謀有
餘范威智不逮然其功一也王曰叔也有餘威也不逮
何同乎答曰駑驥同轅伯樂為之咨嗟玉石相揉和氏
為之嘆息故賢愚共貫則能士匿謀真偽相錯則正士
結舌叔雖有餘猶威不逮也(孔叢子中)
魏王問何如可謂大臣子高答曰大臣則必取衆人之
選能犯顔諫爭公正無私者計陳事成主裁其賞事敗
臣執其咎主任之而無疑臣當之而弗避君總其美臣
行其義然則君不猜於臣臣不隐於君故動無過計舉
無敗事是以臣主並各有得也(孔叢子中)
趙使人謂魏王(安釐王)曰為我殺范痤吾請獻七十里之
地魏王曰諾使吏捕之圍而未殺痤因上屋騎危(國策無上)
(屋騎危事)謂使者曰與其以死痤市不如以生痤市有如痤
死趙不與王地則王將奈何故不若與先定割地然後
殺痤魏王曰善痤因上書信陵君曰痤故魏之免相也
趙以地殺痤而魏王聽之有如強秦亦將襲趙之欲則
君且奈何信陵君言於王而出之(史魏世家苑詳戰國策又說善說)
魏王遣使者奉黃金束帛聘子順(孔武後名斌字子順子高之子)為相
(安釐王十八年)子順謂使者曰若王信能用吾道吾道固為治
世也雖䟽食飲水吾猶為之若徒欲制服吾身委以重
禄吾猶一夫爾則魏王不少於一夫子度魏王之心以
告我使者曰魏國狹小乏於聖賢寡君久聞下風願委
國先生親受教訓如肯降節豈惟魏國君臣是賴其亦
社稷之神祗實永受慶於是乃之魏魏王郊迎謂子順
曰寡人不肖嗣先君之業先生聖人之後道德懿邵幸
見顧臨願圖國政對曰臣羈旅之臣慕君高義是以戾
此君辱貺而問以政事敢不敬受君之明令(孔叢子中)
子順相魏改嬖寵之官以事賢才奪無任之禄以賜有
功諸喪職秩者不悦乃造謗言文咨(魏人)以告且曰夫不
害前政而有成孰與變之而起謗哉子順曰民不可與
慮始久矣古之善為政者其初不能無謗子産相鄭三
年而後謗止吾先君之相魯三月而後謗止今吾為政
日新雖不能及聖賢庸知謗止獨無時乎文咨曰子産
之謗嘗亦聞之未識先君之謗何也子順曰先君初相
魯魯人謗誦曰麛裘而芾投之無戾芾之麛裘投之無
郵及三年政成化既行民又作誦曰衮衣章甫實獲我
所章甫衮衣惠我無私文咨喜曰乃知先生亦不異乎
聖賢矣(孔叢子中嘗史記相子高生子慎年五十七為魏慎當作順)
魏安釐王問子順曰馬回之為人雖少才梗梗亮直
(梗一作緶)有大丈夫之節吾欲以為相可乎答曰知臣莫若
君何有不可至於亮直之節臣未明也王曰何故答曰
聞諸孫卿云其為人也長目而豕視者必體方而心圓
每以其法相人千百不失臣見回非不偉其體幹也然
甚疑其目王卒用之三月果以諂得罪(孔叢子中)
魏王謂子順曰吾欲致天下之士奈何子順對曰昔周
穆王問祭公謀父曰吾欲得天下賢才對曰去其帝王
之色則幾乎得賢才矣今臣亦請君去其尊貴之色而
已王曰吾欲得無欲之士為臣何如子順曰人之可使
以有欲也故欲多者其所得用亦多欲少者其所得用
亦少夫夷齊無欲雖文武不能制君安得而臣之(孔叢子中)
魏安釐王問天下高士子順曰世無其人也抑可以為
次其魯仲連乎王曰魯仲連強作之者非體自然也答
曰人皆作之作之不止乃成君子文武欲作尭舜而至
焉昔我先君夫子欲作文武而至焉作之不變習與體
成習與體成則自然矣(孔叢子中)
魏王問子順曰寡人聞昔者上天神異后稷而為之下
嘉榖周以遂興往中山之地無故有榖非人所為云天
雨之反亡國何故也答曰天雖至神自古及今未聞下
榖與人也詩美后稷能大教民種嘉榖以利天下故詩
曰誕降嘉種猶書所謂稷降播種農殖嘉榖皆說種之
其義一也若中山之榖妖怪之事非所謂天祥也(孔叢子中)
魏王朝羣臣問理國之所先季文對曰唯在知人王未
之應子順進曰知人則哲帝尭所病故四岳在朝鯀任
無功夫豈樂然哉人難知故也今文之對不稱吾君之
所能行而乃欲強吾君以聖人所難此不可行之說也
王曰先生言之對曰當今所急在修仁尚義崇德敦禮
以接隣國而已昔舜命衆官羣臣競讓德禮之致也苟
使朝臣皆有推賢之心主雖不知人則臣位必當若皆
以知人為治則人主宜未過尭且其目所不見者亦必
漏矣王曰善矣(孔叢子中)
魏王曰吾聞道士登華山則長生吾意亦願之對曰古
無是道非所願也王曰吾聞信之對曰未審君之所聞
親聞之於不死者耶聞之於傳聞者耶君聞之於傳聞
者妄也若聞之於不死者今安在者君學之勿疑不在
者君勿學無疑(孔叢子中)
魏王問相國曰今秦負強以無道陵天下天下莫不患
寡人欲割地之半以親諸侯求從事於秦可乎子順對
曰以臣觀之殆無益也今天下諸侯畏秦之日久矣數
被其毒無欲復之之志心無所計委國於游說之士游
說之士挾強秦以為資賣其國以收利义手服從曾不
能制如君之謀未獲其利而祗為名適足以速秦之首
誅則無以得之不如守常以須其變也王曰秦其遂有
天下乎對曰必然焉雖然取不以道得不以道自古以
來未有能終之者五國西誅秦子順會之秦未入境而
還諸侯留兵於成臯子順謂市丘子曰此師楚為之主
今兵罷而不𣪚殆有異意君其備之市丘子曰先生幸
而教之願以國寄先生子順許諾遂見楚王曰王約五
國而西伐秦事既不集又久師於市丘謗君者或以君
欲攻市丘以償兵費天下之士且以是輕君而重秦又
且不義君之為矣王可不卜交乎楚王曰奈何子順曰
王出令使五國勿攻市丘五國重王則聽王之令矣不
重王則且反王之令而攻市丘以此卜五國交王之輕
重必明矣楚王敬諾而五國𣪚(孔叢子中)
宫他(魏人)見子順曰他困貧賤將欲自託富貴之門庶克
免乎子順曰夫富而可以託貧貴而可以寄賤者天下
寡矣非信義君子明識窮達則不可今子所欲託者誰
也宫他曰將適趙公子子順曰非其人矣雖好飬士自
奉而已終弗能稱也宫他曰將適燕相國子順曰彼徒
兄弟甥舅各濟其私無求賢之志不足歸也宫他曰將
適齊田氏子順曰齊大國也其士大夫皆有自多之心
不能容子也他曰然則何向而可子順曰吾勿識也宫
他曰唯先生知人願告所擇將往庇焉子順曰濟子之
欲則宜若郈成子者也昔郈成子自魯聘晉過乎衛右
宰榖臣止而觴之陳樂而不作送以寳璧反過而不辭
其僕曰日者右宰之觴吾子甚歡也今過而不辭何也
成子曰夫止而觴我與我歡也陳樂而不作告我哀也
送我以璧寄之我也若由此觀之衛其有亂乎背衛三
十里聞寗喜作難右宰死之還車而臨三舉而歸反命
於君乃使人迎其妻子隔宅而居之分禄而食之其子
長而反其璧夫子聞之曰智可與徵謀仁可與託孤廉
可以寄財者其郈成子之謂乎今子求若人之比庇焉
可也宫他曰循先生之言舍先生將安之請從執事子
順辭不得已乃言之魏王而升諸朝(孔叢子中)
李由之母少寡與李音竊相好而生由由有才藝仕於
魏王甚愛之或曰李由母姦不知其父不足貴也王以
告由且曰吾不以此賤子也雖然古之聖賢亦有似子
者乎吾將舉以折毁子者李由對曰今人不通於遠在
臣欲言誰爾且孔子少孤則亦不知其父者也孔子母
死殯於五父之衢人見之皆以為孤葬問鄹曼父之母
得合葬於防此則聖人與臣同者也王笑曰善子順聞
之問魏王曰李由安得斯言王曰假以自顯無傷也對
曰虚造謗言以誣聖人非無傷也且夫明主之於臣唯
德所在不以小疵妨大行也昔鬭子文生於淫而不害
其為令尹李由可則寵之何患於人之言而使横生不
然之說若欺有知則有知不受若欺凡人則凡人無知
必亦問臣則臣亦不為君之故誣祖以顯由也如此羣
臣更知由惡此必聚矣所謂求白潔而益其垢猶抱石
以救溺愈不濟矣(孔叢子中)
秦王得西戎利刀以之割玉如割木焉以示東方諸侯
魏王問子順曰古亦有之乎對曰周穆王大征西戎西
戎獻錕鋘之劔火浣之布其劔長尺有咫鍊銅赤劔用
之切玉如泥焉是則古亦有也王曰火浣之布若何對
曰周書火浣布垢必投諸火布則火色垢乃灰色出火
振之皜然疑乎雪焉王曰今何以獨無對曰秦貪而多
求求欲無厭是故西戎閉而不致此以素防絶之也然
則人主貪欲乃異物所以不至不可不慎也(孔叢子中)
秦兵攻趙魏大夫以為於魏便子順曰何謂曰勝趙則
吾因而服焉不勝趙則可乘弊而擊之子順曰不然秦
自孝公以來戰未嘗屈今皆良將何弊之乘大夫曰縱
其勝趙於我何損隣之不修國之福也子順曰秦貪暴
之國也勝趙必復他求吾恐於時受其師也先人有言
燕雀處屋子母相哺呴呴然其相樂也自以為安矣竈
突炎上棟宇將焚燕雀顔不變不知禍之及己也今子
不悟趙破患將及己可以人而同於燕雀乎(孔叢子中)
信陵君問曰古之善為國至於無訟其道何由答曰由
乎政善也上下勤德而無私德無不化俗無不移衆之
所譽政之所是也衆之所毁政之所非也毁譽是非與
政相應所以無訟也(孔叢子中)
魏安釐王觀翔鵠而樂之曰寡人得如鵠之飛視天下
如芥也客有隐遊者聞之作木鵠而獻王王曰此有形
無用者也夫作無用之噐世之奸民也召遊欲加刑焉
遊曰大王知有用之用未寤無用之用也今臣請為大
王翔之乃取而乘焉遂翻然飛去莫知所之(異苑)
魏公子無忌方食有鳩飛入案下公子使人顧望見一
鷂在屋上飛去公子乃縱鳩鷂逐而殺之公子暮而不
食曰鳩避患歸無忌竟為鷂所得吾負之為吾捕得此
鷂者無忌無所愛於是左右宣公子慈聲旁國左右捕
得鷂二百餘頭以奉公子公子欲盡殺之恐有辜乃自
按劍至其籠上曰誰獲罪無忌者耶一鷂獨低頭不敢
仰視乃取殺之盡放其餘名聲流布天下歸焉(烈士傳)
魏安釐王三十四年以秦救之故欲親秦而伐韓以求
故地無忌謂魏王曰秦與戎翟同俗有虎狼之心貪戾
好利無信不識禮義德行苟有利焉不顧親戚兄弟若
禽獸耳此天下之所識也非有所施厚積德也故太后
母也而以憂死穰侯舅也功莫大焉而竟逐之兩弟無
罪而再奪之國此於親戚若此而况於仇讐之國乎今
王與秦共伐韓而益近秦患臣甚惑之而王不識則不
明羣臣莫以聞則不忠今韓氏以一女子奉一弱主内
有大亂外交彊秦魏之兵王以為不亡乎韓亡秦有鄭
地與大梁隣王以為安乎王欲得故地今負彊秦之親
王以為利乎秦非無事之國也韓亡之後必將更事更
事必就易與利就易與利必不伐楚與趙矣是何也夫
越山踰河絶韓上黨而攻彊趙是復閼與之事秦必不
為也若道河内倍鄴朝歌絶漳滏水與趙兵决於邯郸
之郊是知伯之禍也秦又不敢伐楚道涉山谷行三千
里而攻冥阨之塞所行甚遠所攻甚難秦又不為也若
道河外倍大梁右蔡左召陵與楚兵决於陳郊秦又不
敢故曰秦必不伐楚與趙矣又不攻衛與齊矣夫韓亡
之後兵出之日非魏無攻已秦固有懷茅邢丘城垝津
以臨河内河内共汲必危有鄭地得垣雍決滎澤水灌
大梁大梁必亡王之使者出過而惡安陵氏於秦秦之
欲誅之久矣秦葉陽昆陽與武陽隣聽使者之惡之隨
安陵氏而亡之繞武陽之北以東臨許南國必危國無
害己夫憎韓不愛安陵氏可也夫不患秦之不愛南國
非也異日者秦在河西晉國去梁千里有河山以闌之
有周韓以間之從林鄉軍以至於今秦七攻魏五入囿
中邊城盡拔文臺墮垂都焚林木伐糜鹿盡而國繼以
圍又長驅梁北東至陶衛之郊北至平監所亡於秦者
山南山北河外河内大縣數十名都數百秦乃在河西
晉去梁千里而禍若是矣又况於使秦無韓有鄭地無
河山而闌之無周韓而間之去大梁百里禍必由此矣
異日者從之不成也楚魏疑而韓不可得也今韓受兵
三年秦橈之以講識亡不聽投質於趙請為天下鴈行
頓刃楚趙必集兵皆識秦之欲無窮也非盡亡天下之
國而臣海内必不休矣是故臣願以從事王王速受楚
趙之約趙挾韓之質以存韓而求故地韓必效之此士
民不勞而故地得其功多於與秦共伐韓而又與彊秦
隣之禍也夫存韓安魏而利天下此亦王之天時已通
韓上黨於共寗使道安成出入賦之是魏重質韓以其
上黨也今有其賦足以富國韓必德魏愛魏重魏畏魏
韓必不敢反魏是韓則魏之縣也魏得韓以為縣衛大
梁河水必安矣今不存韓二周安陵必危楚趙大破衛
齊甚畏天下西鄉而馳秦入朝而為臣不久矣(史魏世家)
二十年秦圍邯郸信陵君無忌矯奪將軍晉鄙兵以救
趙趙得全無忌因留趙(史魏世家)
魏公子無忌者魏昭王少子而安釐王異母弟也昭王
薨安釐王封公子為信陵君是時范雎亡魏相秦以怨
魏齊故秦兵圍大梁破魏華陽下軍走芒卯魏王及公
子患之(公子為人仁而下士無賢不肖皆謙而禮交之不敢以其富貴驕士士以此方數千里爭往歸)
(之致食客三千人當是時諸侯以公子賢多客不敢加兵謀魏十餘年公子與魏王博而北境𫝊舉𤇺言趙寇)
(至且入界魏王釋博欲召大臣謀公子止王曰趙王田獵耳非為寇也復博如故王恐心不在博居頃復從北)
(方來傳言曰趙王獵耳非為寇也魏王大驚曰公子何以知之公子曰臣之客有能探得趙王隂事者趙王所)
(為客輙以報臣臣以此知之是後魏王畏公子之賢能不敢任以國政)初魏有隐士曰侯
嬴年七十家貧為大梁夷門監者公子聞之往請欲厚
遺之不肯受曰臣修身絜行數十年終不以監門困故
而受公子財公子於是乃置酒大會賓客坐定公子從
車騎虚左自迎夷門侯生侯生攝弊衣冠直上載公子
上坐不讓欲以觀公子公子執轡愈恭侯生又謂公子
曰臣有客在市屠中願枉車騎過之公子引車入市侯
生下見其客朱亥俾倪故久立與其客語微察公子公
子顔色愈和當是時魏將相宗室賓客滿堂待公子舉
酒市人皆觀公子執轡從騎皆竊罵侯生侯生視公子
色終不變乃謝客就車至家公子引侯生坐上坐徧贊
賓客賓客皆驚酒酣公子起為夀侯生前侯生因謂公
子曰今日嬴之為公子亦足矣嬴乃夷門抱闋者也而
公子親枉車騎自迎嬴於衆人廣坐之中不宜有所過
今公子故過之然嬴欲就公子之名故久立公子車騎
市中過客以觀公子公子愈恭市人皆以嬴為小人而
以公子為長者能下士也於是罷酒侯生遂為上客侯
生謂公子曰臣所過屠者朱亥此子賢者世莫能知故
隐屠間耳公子往數請之朱亥故不復謝公子怪之魏
安釐王二十年秦昭王已破趙長平軍又進兵圍邯郸公
子姊為趙惠文王弟平原君夫人數遺魏王及公子書
請救於魏魏王使將軍晉鄙將十萬衆救趙秦王使使
者告魏王曰吾攻趙旦暮且下而諸侯敢救者已拔趙
必移兵先擊之魏王恐使人止晉鄙留軍壁鄴名為救
趙實持兩端以觀望平原君使者冠盖相屬於魏讓魏
公子曰勝所以自附為㛰姻者以公子之高義為能急
人之困今邯郸旦暮降秦而魏救不至安在公子能急
人之困也且公子縱輕勝棄之降秦獨不憐公子姊邪
公子患之數請魏王及賓客辯士說王萬端魏王畏秦
終不聽公子公子自度終不能得之於王計不獨生而
令趙亡乃請賓客約車騎百餘乘欲以客往赴秦軍與
趙俱死行過夷門見侯生具告所以欲死秦軍狀辭决
而行侯生曰公子勉之矣老臣不能從公子行數里心
不快曰吾所以待侯生者備矣天下莫不聞今吾且死
而侯生曾無一言半辭送我我豈有所失哉復引車還
問侯生侯生笑曰臣固知公子之還也曰公子喜士名
聞天下今有難無他端而欲赴秦軍譬若以肉投餒虎
何功之有哉尚安事客然公子遇臣厚公子往而臣不
送以是知公子恨之復返也公子再拜因問侯生乃屏
人問語曰嬴聞晉鄙之兵符常在王卧内而如姬最幸
出入王卧内力能竊之嬴聞如姬父為人所殺如姬資
之三年自王以下欲求報其父仇莫能得如姬為公子
泣公子使客斬其仇頭敬進如姬如姬之欲為公子死
無所辭顧未有路耳公子誠一開口請如姬如姬必許
諾則得虎符奪晉鄙軍北救趙而西却秦此五覇之伐
也公子從其許請如姬如姬果盗晉鄙兵符與公子公
子行侯生曰將在外主令有所不受以便國家公子即
合符而晉鄙不授公子兵而復請之事必危矣臣客屠
者朱亥可與俱此人力士晉鄙聽大善不聽可使擊之
於是公子泣侯生曰公子畏死耶何泣也公子曰晉鄙
嚄唶宿將往恐不聽必當殺之是以泣耳豈畏死哉於
是公子請朱亥朱亥笑曰臣乃市井鼓刀屠者而公子
親數存之所以不報謝者以為小禮無所用今公子有
急此乃臣效命之秋也遂與公子俱公子過謝侯生侯
生曰臣宜從老不能請數公子行日以至晉鄙軍之日
北鄉自剄以送公子公子遂行至鄴矯魏王令代晉鄙
晉鄙合符疑之舉手視公子曰吾擁十萬之衆屯於境
上國之重任今單車來代之何如哉欲無聽朱亥袖四
十斤鐵椎椎殺晉鄙公子遂將晉鄙軍勒兵下令軍中
曰父子俱在軍中父歸兄弟俱在軍中兄歸獨子無兄
弟歸飬得選兵八萬人進兵擊秦軍秦軍解去遂救邯
郸存趙趙王及平原君自迎公子於界平原君負韊矢
為公子先引趙王再拜曰自古賢人未有及公子者也
當此之時平原君不敢自比於人公子與侯生决至軍
侯生果北鄉自剄魏王怒公子之盗其兵符矯殺晉鄙
公子亦自知也已却秦存趙使將將其軍歸魏而公子
獨與客留趙趙孝成王德公子存趙乃與平原君計以
五城封公子公子聞之有自功之色客有說公子曰物
有不可忘或有不可不忘夫人有德於公子公子不可
忘也公子有德於人願公子忘之也且矯魏王令奪晉
鄙兵以救趙於趙則有功矣於魏則未為忠臣也公子
乃自驕而功之竊為公子不取也於是公子立自責似
若無所容者趙王埽除自迎執主人之禮引公子就西
階公子側行辭讓從東階上自言罪過以負於魏無功
於趙趙王侍酒至暮口不忍獻五城以公子退讓也公
子竟留趙趙王以鄗為公子湯沭邑魏亦以信陵奉公
子公子留趙(史信陵君傳一漢書兵形勢魏公子二十篇圖十卷)
趙有處士毛公藏於博徒薛公藏於賣漿家公子欲見
兩人兩人自匿不肯見公子公子聞所在乃閒步往從
此兩人游甚歡平原君聞之謂其夫人曰始吾聞夫人
弟公子天下無雙今吾聞之乃妄從博徒賣漿者游公
子妄人耳夫人以告公子公子乃謝夫人去曰始吾聞
平原君賢故負魏王而救趙以稱平原君平原君之游
徒豪舉耳不求士也無忌自在大梁時常聞此兩人賢
至趙恐不得見以無忌從之游尚恐其不我欲也今平
原君乃以為羞其不足從游乃装為去夫人具以語平
原君平原君乃免冠謝固留公子平原君門下聞之半
去歸公子天下士復往歸公子公子傾平原君客(史信陵君)
(傳)
公子留趙十年不歸秦聞公子在趙日夜出兵東伐魏
魏王患之使使往請公子公子恐其怒之乃誡門下有
敢為魏王使通者死賓客皆背魏之趙莫敢勸公子歸
毛公薛公兩人往見公子曰公子所以重於趙名聞諸
侯者徒以有魏也今秦攻魏魏急而公子不恤使秦破
大梁而夷先王之宗廟公子當何面目立天下乎語未
及卒公子立變色告車趣駕歸救魏魏王見公子相與
泣而以上將軍印授公子公子遂將魏安釐王三十年
公子使使遍告諸侯諸侯聞公子將各遣將將兵救魏
公子率五國之兵破秦軍於河外走蒙驁遂乘勝逐秦
軍至函谷關抑秦兵秦兵不敢出當是時公子威振天
下諸侯之客進兵法公子皆名之故世俗稱魏公子兵
法(史信陵君傳)
三十年無忌歸魏率五國兵攻秦敗之河内走蒙驁魏
太子增質於秦秦怒欲囚魏太子增或為增謂秦王曰
公孫喜固謂魏相曰請以魏疾擊秦秦王怒必囚增魏
王又怒擊秦秦必傷今王囚增是喜之計中也故不若
貴增而合魏以疑之於齊韓秦乃止增(史魏世家)
秦召魏公子無忌無忌不行使朱亥奉璧一雙秦王大
怒將朱亥著猛獸圈中亥瞋目視之眥裂血出濺猛獸
猛獸終不敢動(烈士傳)
秦王行金萬斤於魏求晉鄙客令毁公子於魏王曰公
子亡在外十年矣今為魏將諸侯將皆屬諸侯徒聞魏
公子不聞魏王公子亦欲因此時定南面而王諸侯畏
公子之威方欲共立之秦數使反間偽賀公子得立為
魏王未也魏王日聞其毁不能不信後果使人代公子
將公子自知再以毁廢乃謝病不朝與賓客為長夜飲
飲醇酒多近婦女日夜為樂飲者四歲竟病酒而卒其
歲安釐王亦薨秦聞公子死使蒙驁攻魏(景湣王元年事史信陵)
(君傳)
三十四年安釐王卒太子增立是為景湣王(史魏世家)
魏公子無忌死韓君將親弔焉其子榮之以告子順子
順曰必辭之禮隣國君弔君主之今君不命子則子無
所受其君也其子辭韓韓君乃止(孔叢子中)
景湣王
景湣王元年秦拔我二十城以為秦東郡(史魏世家)
二年秦拔我朝歌衛徒野王(史魏世家)
三年秦拔我汲(史魏世家)
五年秦拔我垣蒲陽衍(史魏世家)
秦急攻魏王恐或謂子順曰如之何答曰吾私有計然
豈能賢於執政故無言焉魏王聞之駕如孔氏親問焉
曰國亡矣如之何對曰夫棄之不如用之之易也死之
不如棄之之易也人能棄之弗能用也能死之不能棄
也今王亡地數百里亡城數十而患不解是王棄之非
用之也秦之強天下無敵魏之弱甚矣而王是以質秦
(景閔王為太子時嘗質于秦)此王能死不能棄之也是重過也若能
用臣之計則虧地不足傷國卑體不足苦身行見患除
怨報矣今秦四境之内執政以下固曰與嫪氏乎與吕
氏乎門閭之下廊廟之上猶皆如是今王誠能割地賂
秦以為嫪毐功卑身尊秦以固嫪毐王是以國贊嫪毐
也則嫪毐勝矣於是太后之德王也深如骨肉王之交
最為天下之上矣孰不棄吕氏而從嫪毐天下皆然則
王怨必報矣(按此策甚疎必非子順語孔叢子中)
子順相魏凡九月陳大計輙不用乃喟然嘆曰不見用
是吾言之不當也言不當於主而居人之官食人之禄
是尸利也尸利素餐吾罪深矣退而以病致事魏王遣
使入其館謝曰寡人昩於政事不顯明是非以啟罪於
先生今知改矣願先生為百姓故幸起而教之辭曰臣
有犬馬之疾不任國事苟得從四民之列子弟供魏國
之征乃君惠也敢辱君命以速刑書人謂子順曰王不
用子子其行乎答曰吾將行如之山東則山東之國將
并於秦秦為不義義所不入遂寝於家(孔叢子中通鑑載於安釐王時)
新垣固謂子順曰賢者所在必興化致治今子相魏未
聞異政而即自退其有志不得白何去之速也答曰以
無異政所以自退也且死病無良毉今秦有吞食天下
之心以義事之固不獲安救亡不暇何化之興昔伊摰
在夏吕望在商而二國不理豈伊吕之不欲哉勢不可
也當如今日山東之國弊而不振三晉割地以求安二
周折節而入秦燕齊宋楚已屈服矣以此觀之不出二
十年天下盡為秦乎(孔叢子中)
十五年景湣王卒子王假立(史魏世家)
王假
三年秦灌大梁虜王假遂滅魏以為郡縣(史魏世家秦太史公曰)
(之破梁引河溝而灌大梁三月城壊王請降遂滅魏)
秦滅魏盡殺魏諸公子獨一公子弗得下令得遺公子
者賜千鎰匿者族遺公子之乳母獨與公子逃魏之舊
臣見而問曰公子安在汝言之於秦可以千金自利不
言昆弟且無類矣乳母曰吾縱知之亦不忍言凡為人
飬子者務生之也豈可利不義之賞畏死行逆節而令
公子擒耶遂抱公子逃澤中故臣以告秦秦軍知而追
之爭以亂箭射之乳母以身蔽公子矢著身數十尚不
忍舍遂與公子俱死秦王聞之葬以卿禮祠以太牢(列女)
(傳)
韓詩卷九秦攻魏破之少子亡而不得令魏國曰有
得公子賜金千斤匿者罪至十族公子乳母與俱亡
人謂乳母曰得公子者賞甚重乳母當知公子處而
言之乳母應之曰我不知其處雖知之死則死不可
以言也為人飬子不能隐而言之是畔上畏死也吾
聞忠不畔上勇不畏死凡飬人子者生之非務殺之
也豈可以見利畏誅之故廢義而行詐哉吾不能生
而使公子獨死矣遂與公子俱逃澤中秦軍見而射
之乳母以身蔽之著十二矢遂不令中公子秦王聞
之享以太牢且爵其兄為大夫
春秋戰國異辭卷四十五
