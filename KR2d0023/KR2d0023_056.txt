春秋戰國異辭卷五十三
右春坊右諭德陳厚耀撰
越
句踐(下)
越與吳平後四年越復伐吳吳士民罷弊輕銳盡死於
齊晉而越大破吳因而留圍之三年吳師敗越遂復棲
吳王於姑蘇之山吳王使公孫雄肉胆膝行而前請成越
王曰孤臣夫差敢布腹心異日嘗得罪於會稽夫差不
敢逆命得與君王成以歸今君王舉玉趾而誅孤臣孤
臣唯命是聽意者亦欲如會稽之赦孤臣之罪乎句踐
不忍欲許之范蠡曰會稽之事天以越賜吳吳不取今
天以吳賜越越其可逆天乎且夫君王早朝晏罷非為
吳耶謀之二十二年一旦而棄之可乎且夫天與不取
反受其咎伐柯者其則不遠君忘會稽之厄乎句踐曰
吾欲聽子言吾不忍其使者范蠡乃鼔進兵曰王已屬
政於執事使者去不者且得罪吳使者泣而去句踐憐
之乃使人謂吳王曰吾置王甬東君百家吳王謝曰吾
老矣不能事君王遂自殺乃蔽其面曰吾無面以見子
胥也越王乃葬吳王而誅太宰嚭(史越世家)
越伐吳乃先宣言曰我聞吳王築如皇之臺掘深池罷
苦百姓煎靡財貨以盡民力余為民誅之(韓子外儲左)
吳越春秋二十一年七月越王復悉國中士卒伐
吳會楚使申包胥聘于越越王乃問包胥(問荅見國語)冬
十月越王乃請八大夫(國語作五大夫其辭少異)曰昔吳為不道
殘我宗廟夷我社稷以為平原使不血食吾欲徼天
之衷兵革既具無所以行之吾問于申包胥既已命
孤矣敢告大夫如何大夫曳庸曰審賞則可戰也審
其賞明其信無功不及有功必加則士卒不怠王曰
聖哉大夫苦成曰審罰則可戰審罰則士卒望而畏
之不敢違命王曰勇哉大夫文種曰審物則可戰審
物則别是非是非明察人莫能惑王曰辨哉大夫范
蠡曰審備則可戰審備慎守以待不虞備設守固必
有應難王曰慎哉大夫臯如曰審聲則可戰審于聲
音以别清濁清濁者謂吾國君名聞于周室令諸侯
不怨于外王曰得哉大夫扶同曰廣恩知分則可戰
廣恩以博施知分而不外王曰神哉大夫計&KR1165;曰候
天察地參應其變則可戰天變地應人道便利三者
前見則可王曰明哉於是句踐乃退齋而命國人曰
吾將有不虞之議自近及遠無不聞者乃復命有司
與國人曰承命有賞皆造國門之期有不從命者吾
將有顯戮句踐恐民不信令國中曰五日之内則吾
良民也過五日之外則非吾之民也又將加誅令既
行乃入命于夫人王背屏夫人向屏而立王曰自今
日之後内政無出外政無入各守其職以盡其信内
辱者則子境外辱者則我也吾見子於是以為明誡
矣王出宫夫人送王不過屛王因反闔其門填之以
土夫人去笄側席而坐安心無容三月不掃王出則
復背垣而立大夫向垣而敬王乃令大夫曰食士不
均地壤不修使孤有辱於國是子之罪臨敵不戰軍
士不死有辱於諸侯功隳于天下是孤之責自今以
往内政無出外政無入吾固誡子大夫敬受命矣王
乃出大夫送出垣反闔外宫之門填之以土大夫側
席而坐不御五味不答所勸句踐有命于夫人大夫
曰國有守禦乃坐露壇之上列鼔而鳴之軍行成陣
即斬有罪者三人以徇于軍令曰不從吾令者如斯
明日徙軍于郊斬有罪者三人徇之於軍令曰不從吾
令者如斯王乃令國中不行者與之訣而告之曰爾
安土守職吾方往征討我宗廟之仇以謝于二三子
令國人各送其子弟郊境之上軍士各與父兄昆弟
取訣國人悲哀皆作離别相去之詞曰躒躁摧長恧
兮擢戟馭殳所離不降兮以泄我王氣蘇三軍一飛
降兮所向皆殂一士判死兮而當百夫道祐有德兮
吳卒自屠雪我王宿恥兮威振八都軍伍難更兮勢
如貔貙行行各努力兮於乎於乎于是觀者莫不悽
惻明日復徙軍于境上斬有罪者三人徇之于軍曰
有不從令者如此後三日復徙軍於檇李斬有罪者
三人以徇于軍曰其淫心慝行不當敵者如斯句踐
乃命有司大徇軍曰其有父母無昆弟者來告我我
有大事子離父母之養親老之愛赴國家之急子在
軍寇之中父母昆弟疾病吾視之如吾父母昆弟之
疾病也其有死亡者吾葬埋殯送之明日又徇于軍
曰士有疾病不能隨軍者吾與之醫藥給其糜粥與
之同食明日又徇于軍曰筋力不足以勝甲兵志行
不足以聽王命者吾輕其重和其任明日旋軍于江
南更陳嚴法復誅有罪者五人曰吾愛士也雖吾子
不能過也及其犯誅雖吾子亦不能脱也道見鼃張
腹而怒將有戰爭之氣即為之軾士卒有問于王曰
君何為敬鼃而為之軾句踐曰吾思士卒之怒久矣
而未有稱吾意者今鼃蟲無知之物見敵而有怒氣
故為之軾于是軍士聞之莫不懷心樂死人致其命
有司將軍大徇軍中曰隊各自令其部部各自令其
士歸而不歸處而不處進而不進退而不退左而不
左右而不右不如令者斬于是吳悉兵屯於江北越
軍於江南越王中分其師以為左右軍皆被兕甲又
令安廣之人佩石碣之矢張盧生之弩躬率君子之
軍六千人以為中陣明日將戰於江乃以黃昏令于
左軍銜枚遡江而上五里以須吳兵復令于右軍銜
枚踰江十里復須吳兵於夜半使左軍涉江鳴鼓水
中以待吳發吳師聞之夜中大駭相謂曰今越軍分
為二師將以攻我我衆亦即以夜暗中分其師以圍
越越王隂使左右軍與吳望戰以大鼓相聞潛伏其
私卒六千人銜枚不鼔攻吳吳師大敗越之左右軍
乃遂伐之大敗之于囿又敗之於郊又敗之于津三
戰三北徑至吳(以上較國語更詳)圍吳於西域吳王大懼夜
遁越王追奔攻吳兵入于江陽松陵欲入胥門來至
六七里望吳南城見伍子胥頭巨若車輪目若耀電
鬚髮四張射于十里越兵大懼留兵假道即日夜半
暴風疾雨雷奔電激飛石揚砂疾如弓弩越軍却退
兵士僵斃人衆分解莫可禁止范蠡文種乃稽顙肉
袒拜謝子胥願乞假道子胥乃與種蠡夢曰吾知越
之必入吳矣故求置吾頭于南門以觀汝之破吳也
惟吾心又不忍故為風雨以還汝軍然越之伐吳自
是天也吾安能止哉越如欲入更從東門我當為汝
開道貫城以通汝路于是越軍明日更從江出入海陽
于三道之翟水乃穿東南隅以達越軍遂圍吳守一年
吳師累敗遂棲吳王于姑胥之山吳使王孫駱(國語作王)
(孫䧺)肉袒膝行而前請成於越王曰孤臣夫差敢布腹
心異日得罪于會稽夫差不敢逆命得與君王結成
以歸今君王舉兵而誅孤臣孤臣惟命是聽意者猶
以今日之姑胥曩日之會稽也若徼天之衷得赦其
大辟則吳願長為臣妾句踐不忍其言將許之范蠡
曰會稽之事天以越賜吳吳不取今天以吳賜越越
可逆命乎且君王早朝晏罷切齒銘骨謀之二十餘
年豈不緣一朝之事耶今日得而棄之其可乎天與
不取還受其咎君何㤀會稽之厄乎句踐曰吾欲聽
子言不忍對其使者范蠡遂鳴鼓而進兵曰王已屬
政于執事使者急去不時得罪吳使涕泣而去句踐
憐之使令人謂吳王曰吾置君于甬東給君三百餘
家以没王世可乎吳王辭曰天降禍于吳國不在前
後正孤之身失滅宗廟社稷者吳之土地民臣越既
有之孤老矣不能臣王遂伏劍自殺
韓非子越王攻吳王吳王謝而告服越王欲許之
范蠡大夫種曰不可昔天以越予吳吳不受今天反
夫差亦天禍也以吳予越再拜受之不可許也
句踐已平吳乃以兵北渡淮與齊晉諸侯會於徐州致
貢于周周元王使人賜句踐胙命為伯句踐已去渡淮
南以淮上地與楚歸吳所侵宋地于宋與魯泗東方百
里當是時越兵横行於江淮東諸侯畢賀號稱覇王(史越)
(世家)
句踐既平吳致貢于周元王賜之胙命為伯句踐使使
號令齊楚秦晉皆輔周室血盟而去秦不如命句踐選
吳越將士西渡河以攻秦會秦怖懼引咎越乃還軍(通鑑)
(前編)
紀年晉出公七年於越徙都瑯琊
水經注瑯琊山名也越王句踐之故國也句踐并
吳欲覇中國徙都瑯琊
吳越春秋句踐已滅吳乃以兵北渡江淮與齊晉
諸侯會于徐州致貢于周周元王使人賜句踐已受
命號去還江南以淮上地與楚歸吳所侵宋地與魯
泗東方百里當是之時越兵横行于江淮之上諸侯
畢賀(初學記引吳越春秋曰越王平吳後立賀臺于越此書無之亦闕文)
越絶書(德序)句踐度兵徐州致貢周室元王以之中
興號為州伯以沛歸于宋浮陵以付楚臨期開陽復
之於魯中邦侵伐因斯衰止
越王既平吳春祭三江秋祭五湖因以其時為之立祠
垂之末世傳之萬載(越絶書)
地志(紹興府)蕺山府治東北山巔産蕺越王嘗采食之
蕺蔬類也葛山府城東句踐種葛于此使越女治
布獻之吳蘭渚山府城西南句踐種蘭于此
吳會分地記夏山者句踐于此山鑄銅不鑠埋之
土生馬箠句踐遣使取徙于南社種之飾治以為箠
獻之于吳
搜神記越王將食膾而未切堕半于水肉化為魚
越王句踐與吳人戰大敗之兼有九夷當是時也南面
而立近臣三遠臣五令羣臣曰聞吾過而不告者其罪
刑(說苑君道)
越絶書(枕中)越王既已勝吳三日反邦未至息自雄
問大夫種曰夫聖人之術何以加于此乎大夫種曰
不然王得范子之所言故天地之符應邦以藏聖人
之心矣越王愀然而恐而有憂色請于范子稱曰寡
人用夫子之計幸得勝吳盡夫子之力也寡人聞夫
子明于隂陽進退豫知未形推往引前後知千歲可
得聞乎寡人虛心垂意聽于下風范子曰夫隂陽進
退前後幽冥未見未形此特殺生之柄而王制于四
海此邦之重寳也王而毋泄此事臣請為王言之越
王曰夫子幸教寡人願與之自藏至死不敢㤀范子
曰隂陽進退者固天道自然不足怪也夫隂入淺者
則歲善陽入深者則歲惡幽幽冥冥豫知未形故聖
人見物不疑是謂知時固聖人所不傳也夫堯舜禹
湯皆有豫見之勞雖有凶年而民不窮越王曰善以
丹書帛置之枕中以為邦寳此謂天地之圖也
吳越春秋越王還于吳當歸而問范蠡曰何子言
之有合于天范蠡曰此素女之道一言即合實金匱
之要在于上下越王曰善哉吾不稱王其可悉乎蠡
曰不可昔吳之稱王僭天子之號天變于上日為隂
蝕今君遂僭號不歸恐天變復見越王還吳置酒文
臺羣臣為樂乃命作伐吳之曲樂師曰臣聞即事作
操功成樂作君王崇德化有道之國誅無義之人復
仇還恥威加諸侯功可象于圖畫德可刻于金石聲
可託于弦管名可留于竹帛臣請引琴而鼔之遂作
章暢辭曰屯乎今欲伐吳未可耶大夫范蠡曰吳殺
忠臣伍子胥今不伐吳又何須大夫種進祝酒其辭
曰皇天祐助我王受福良臣集謀我王之德宗廟輔
政鬼神承翼君不忘臣臣盡其力上天蒼蒼不可掩
塞觴酒二升萬福無極于是越王默然無言大夫種
曰我王賢仁抱道懷德滅仇破吳不㤀返國賞無所
恡羣邪杜塞君臣同和福祐千億觴酒二升萬歲難
極臺上羣臣大悦而笑越王面無喜色范蠡知句踐
謀成國定必不復須功臣返國故不悦從吳欲去恐
句踐未返失人臣之義乃從行入越謂文種曰子去
矣越王必將誅子種不然其言蠡復為書遺種曰吾
聞天有四時春生冬伐人有盛衰泰終必否知進退存
亡而不失其正惟賢人乎蠡雖不才明知進退高鳥
已盡良弓將藏狡兔已盡良犬就烹夫越王為人長
頸烏喙鷹視狼步可以共患難而不可共處樂可以
履危不可與安子若不去將害子明矣文種不信二
十四年九月丁未范蠡辭于王曰臣聞主憂臣勞主
辱臣死義一也今臣事大王前則無滅未萌之端後
則無救已傾之禍欲成君覇故不辭萬死一生臣竊
自惟乃使于吳王之慙辱所以不死者誠恐讒于太
宰嚭成伍子胥之事故且須臾而生夫恥辱之心不
可以久流汗之愧不可以忍幸頼宗廟之神靈大王
之威德以敗為成斯湯武克夏商而成王業者定功
雪耻臣所以當席見久臣請從斯辭矣越王惻然泣
下霑衣言曰國之士大夫是子國之人民是子使孤
寄身託號以俟命今子云去是天之棄越而喪孤也
亦無所恃矣孤竊有言公位乎(位當作住)分國共之去乎
妻子受戮范蠡曰臣聞君子俟時計不數謀死不被
疑内不自欺臣既逝矣妻子何法乎王其勉之臣從
此辭乃乘扁舟出三江入五湖人莫知其所適范蠡
既去越王愀然變色召大夫種曰蠡可追乎種曰不
及也王曰奈何種曰蠡去時隂畫六陽畫三日前之
神莫能制者玄武天空威行孰敢止者度天關涉天
梁後入天一前翳神光言之者死視之者狂臣願大
王勿復追也蠡終不還矣越王乃收其妻子封以百
里之地有敢侵之者上天所殃于是使良工鑄金象
范蠡之形置之坐側朝夕論政自是之後計&KR1165;佯狂
大夫曳庸扶同臯如之徒日益疎遠不親于朝大夫
種内憂不朝人或讒之于王曰文種棄宰相之位而
令君王覇于諸侯今官不加增位不益封乃懷怨望
之心憤發于内色變于外故不朝耳異日種諫曰臣
所以早朝而晏罷若身疾作者但為吳耳今已滅之
王何憂乎越王嘿然
越絶書(記地)句踐伐吳還封范蠡于苦竹城其城僻居
徑六十步因為民治田塘長千五百三十二步其冢
名土山范蠡苦勤功篤故封其子去山隂縣十八里
范蠡佐越王句踐滅吳殺夫差與大夫種曰吾聞隂謀
人者其禍必復夫姑蘇之滅夫差之死由吾與子隂謀
也况王之為人也可與共患不可共樂且功成名遂身
退天之理也吾將退子其偕乎大夫種曰夫天地之于
萬物也春生冬殺萬物豈以冬殺而反禍天地乎吾聞
聖人不貴乎獨善而貴乎除害成物苟成于物除害可
也是以黃帝殺蚩尤舜去四凶我今除吾之亂成越之
覇亦成物除害耳何禍之復哉况王方以滅吳德子與
我必相終始子無遽于退也范蠡曰不然夫天地無心
且不自宰况宰物乎天地自天地萬物自萬物春以和
自生冬以寒自殺非天地使之然也聖人雖有心其用
也體乎天地天地雖無心機動則應事廹則順事過則
逆除害成物無所憎愛故害除而無禍物成而無福今
王以怨吳之心禄我與子以取其謀我與子利其禄而
謀吳以滅人為功以報禄我者人之姦也自謂天地之
生殺聖人之除害成物不其欺邪大夫種不悦疑之不
决范蠡竟辭句踐泛扁舟于五湖俄而越殺大夫種(無能)
(子中)
范蠡遂去自齊遺大夫種書曰蜚鳥盡良弓藏狡兔死
走狗烹越王為人長頸烏喙可與共患難不可與共樂
子何不去種見書稱病不朝人或讒種且作亂越王乃
賜種劔曰子教寡人伐吳七術寡人用其三而敗吳其
四在子子為我從先王試之種遂自殺(史越世家)
吳越春秋二十五年丙午平旦越王召相國大夫
種而問之吾聞知人易自知難其知相國何如人也
種曰哀哉大王知臣勇也不知臣仁也知臣忠也不
知臣信也臣誠數以損聲色減淫樂竒說怪諭盡言
竭忠以犯大王逆心咈耳必以獲罪臣非敢愛死不
言言而後死昔子胥于吳矣夫差之誅也謂臣曰狡
兔死良犬烹敵國滅謀臣亡范蠡亦有斯言何大王
問犯玉門之第八臣見王志也越王默然不應大夫
亦罷其妻曰君賤一國之相少王禄乎無乃為貪乎
何其志忽忽若斯種曰悲哉子不知也吾王既免于
患難雪恥于吳我悉徙宅自投死亡之地盡九術之
謀在君為忠王不察也乃曰知人易自知難吾答之
又無他語是凶妖之證也吾將復入恐不再還與子
長訣相求於玄冥之下妻曰何以知之種曰吾見王
時正犯玉門之第八也辰尅其日上賊于下是為亂
醜必害其良今日尅其辰上賊不止吾命須臾之間
耳越王復召相國謂曰子有隂謀兵法傾敵取國九
術之策今用其三已破彊吳其六尚在子所願幸以
餘術為孤前王于地下謀之于是種仰天嘆曰嗟乎
吾聞大恩不報大功不還其謂斯乎吾悔不隨范蠡
之謀乃為越所戮越王遂賜文種屬盧之劔種得劔
又嘆曰南陽之宰而為越王之擒自笑曰後百世忠
臣必以吾為喻矣遂伏劔而死越王葬種于國之西
山樓船之卒三千餘人造鼎足之羨或入三峯之下
葬一年伍子胥從海上穿山脅而持種去與之俱浮
于海故前潮水潘侯者伍子胥也後重水者大夫種
也
范蠡既雪會稽之恥乃喟然而嘆曰計然之策七越用
其五而得意既已施于國吾欲用之家乃乘扁舟浮于
江湖變名易姓適齊為鴟夷子皮之陶為朱公朱公以
為陶天下之中諸侯四通貨物所交易也乃治産積居
與時逐而不責于人擇人而任時十九年之中三致千
金再分散與貧交疏昆弟子孫修業而息之遂至巨萬
(萬萬也)故言富者皆稱陶朱公(史貨殖傳)
吳地記句踐令范蠡取西施以獻夫差西施于路
與范蠡潛通三年始達于吳遂生一子于此亭其子
一歲能言因名語兒亭在嘉興縣南一百里西施亡
吳後復歸范蠡同泛五湖而去
范蠡事越王句踐既苦身戮力與句踐深謀二十餘年
竟滅吳報會稽之恥北渡兵于淮以臨齊晉號令中國
以尊周室句踐以覇而范蠡稱上將軍還反國范蠡以
為大名之下難以久居且句踐為人可與同患難與處
安為書辭句踐曰臣聞主憂臣勞主辱臣死昔者君王
辱於會稽所以不死為此事也今既以雪恥臣請從會
稽之誅句踐曰孤將與子分國而有之不然將加誅于
子范蠡曰君行令臣行意乃装其輕寳珠玉自與其私
屬乘舟浮海以行終不反于是句踐表會稽山以為范
蠡奉邑范蠡浮海出齊變姓名自謂鴟夷子皮耕于海
畔苦身戮力父子治産居無幾何致産數千萬齊人聞
其賢以為相范蠡喟然嘆曰居家則致千金居官則至
卿相此布衣之極也久受尊名不祥乃歸相印盡散其
財以分與知友鄉黨而懷其重寳間行以去止于陶以
為此天下之中交易有無之路通為生可以致富矣于
是自謂陶朱公復約要父子耕畜廢居候時轉物逐什
一之利居無何則致貲累巨萬天下稱陶朱公朱公居
陶(地志山東定陶縣有范蠡湖俗傳陶朱公飬魚處)生少子少子及壮而朱公
中男殺人囚于楚朱公曰殺人而死職也然吾聞千金
之子不死于市告其少子往視之乃装黃金千溢置褐
器中載以一牛車且遣其少子朱公長男固請欲行朱
公不聽長男曰家有長子曰家督今弟有罪大人不遣
乃遣少弟是吾不肖欲自殺其母為言曰今遣少子未
必能生仲子也而先空亡長男奈何朱公不得已而遣
長子為一封書遺故所善莊生曰至則進千金于莊生
所聽其所為慎無與爭事長男既行亦自私齎數百金
至椘莊生家負郭披藜藿到門居甚貧然長男發書進
千金如其父言莊生曰可疾去矣慎毋留即弟出勿問
所以然長男既去不過莊生而私留以其私齎獻遺楚
國貴人用事者莊生雖居窮閻然以廉直聞于國自楚
王以下皆師尊之及朱公進金非有意受也欲以成事
後復歸之以為信耳故金至謂其婦曰此朱公之金有
如病不宿誡後復歸勿動而朱公長男不知其意以為
殊無短長也莊生間時入見楚王言某星宿某此則害
于楚楚王素信莊生曰今為奈何莊生曰獨以德為可
以除之楚王曰生休矣寡人將行之王乃使使者封三
錢之府楚貴人驚告朱公長男曰王且赦曰何以也曰
每王且赦常封三錢之府昨夜王使使封之朱公長男
以為赦弟固當出也重千金虛棄莊生無所為也乃復
見莊生莊生驚曰若不去耶長男曰固未也初為事弟
弟今議自赦故辭生去莊生知其意欲復得金曰若自
入室取金長男即自入室取金持去獨自歡幸莊生羞
為兒子所賣乃入見楚王曰臣前言某星事王言欲以
修德報之今臣出道路皆言陶之富人朱公之子殺人
囚楚其家多持金錢賂王左右故王弗能恤楚國而赦
乃以朱公子故也楚王大怒曰寡人雖不德奈何以朱
公之子故而施惠乎令論殺朱公子明日遂下赦令朱
公長男竟持其弟喪歸至其母及邑人盡哀之惟朱公
獨笑曰吾固知必殺其弟也彼非不愛其弟顧有所不
能忍者也是少與我俱見苦為生難故重棄財至如少
弟者生而見我富乘堅驅良逐狡兔豈知財所從來故
輕棄之非所吝惜前日吾所為欲遣少子固為其能棄
財故也而長者不能故卒以殺其弟事之理也無足悲
者吾日夜固以望其喪之來也故范蠡三徙成名于天
下非苟去而已所止必成名卒老死于陶故世傳曰陶
朱公(史越世家符子陶朱公喪其中子鄰人往弔之朱公方擁膝蹲踞捧頭而笑鄰人曰聞有喪將唁)
(子之哀朱公曰生不致哀死而唁何鄰人之不通也)
孔叢子猗頓魯之窮士也耕則常飢喪則常寒聞
陶朱公富往而問術焉朱公告之曰子欲速富當畜
五㹀于是乃適西河大畜牛羊于猗氏之南十年之
間其滋息不可計貲擬王公馳名天下以興富于猗
氏故曰猗頓
飬魚經威王聘朱公問之曰聞公在湖為漁父在
齊為鴟夷子皮在西戎為赤精子在越為范蠡有之
乎曰有之曰公任足千萬家累億金何術乎朱公曰
夫治生之法有五水畜第一水畜所謂魚池也以六
畆地為池池中有九洲求懷子鯉魚長三尺者二十
頭牡鯉魚長三尺者四頭以二月上庚日納池中令
水無聲魚必生至四月納一神守六月納二神守八
月納三神守神守者鼈也所以納鼈者魚滿三百六
十則蛟龍為之長而將魚飛去納鼈則魚不復去在
池中周繞九洲無窮自謂江湖也至來年二月得鯉
魚長一尺者一萬五千枚三尺者四萬五千枚二尺
者萬枚枚直五十得錢一百二十五萬至明年得長
一尺者十萬枚長二尺者五萬枚長三尺者五萬枚
長四尺者四萬枚留長二尺者二千枚作種所餘皆
取錢五百一十五萬錢候至明年不可勝計也王乃
于後苑治池一年得錢三十餘萬池中九洲八谷谷
上立水二尺又谷中立水六尺所以飬鯉魚者鯉不
相食又易長也
述異記洞庭湖中有釣洲昔范蠡乘扁舟至此遇
風止釣於洲上刻石記焉有一陂陂中有范蠡魚昔
范蠡釣得大魚烹食之小者放於陂中陂邊有范蠡
石牀石硯鈷䥈范蠡宅在湖中多桑紵英果有海杏
大如拳若年楸
新序梁嘗有疑獄羣臣半以為當罪半以為無罪
雖梁王亦疑梁王曰陶之朱公以布衣富侔國是必
有竒智乃召朱公而問曰梁有疑獄獄吏半以為當
罪半以為不當罪雖寡人亦疑吾子决是奈何朱公
曰臣鄙民也不知當獄雖然臣之家有二白璧其色
相如也其徑相如也其澤相如也然其價一者千金
一者五百金王曰徑與色澤相如也一者千金一者
五百金何也朱公曰側而視之一者厚倍是以千金
梁王曰善故獄疑則從去賞疑則從與梁國大悦由
此觀之牆薄則亟壊繒薄則亟裂器薄則亟毀酒薄
則亟酸夫薄而可以曠日持久者殆未有也故有國
蓄民施政教者宜厚之而可耳
越句踐索卒于楚而攻晉左史倚相謂楚子曰越已破
吳豪士死銳卒盡大甲傷索兵攻晉示我病也不如起
師與之分吳楚子曰善起師從之越伯怒將擊楚文種
曰我憊矣與戰必不克不如賂之乃割露山之西五百
里以與楚(通鑑外紀夲韓非子)
越王句踐使廉稽獻民與楚王楚王使者曰越夷狄之
國也臣請欺其使者楚王曰越王賢人也其使者亦賢
子其慎之使者出見廉稽曰冠則得以俗見不冠不得
見廉稽曰夫越亦周室之列封也不得處於大國而處
江海之陂與魭鱣魚鱉為伍文身剪髮而後處焉今来
至上國必曰冠得俗見不冠不得見如此則上國使適
越亦將劓墨文身剪髮而後得以俗見可乎楚王聞之
披衣出謝(韓詩卷八)
淮南子越王句踐劗髮文身無皮弁搢笏之服拘
罷拒折之容然而勝夫差於五湖南面而覇天下泗
上十二諸侯皆率九夷以朝
吳越春秋越王既覇關東從瑯琊起觀臺周七里
以望東海死士八千人戈船三百艘居無幾躬求賢
士孔子聞之從弟子奉先王雅琴禮樂往奏于越越
王乃被唐夷之甲𢃄步光之劔杖屈盧之矛出死士
三百人為陣關下孔子有頃到越王曰唯唯夫子何
以教之孔子曰吾能述五帝三王之道故奉雅琴以
獻之大王(按越滅吳稱覇在魯二十二年而夫子卒在十六年夫子未嘗入越也)越王
喟然嘆曰越性脆而愚水行山處以船為車以檝為
馬往若飄風去則難從銳兵敢死越之常也夫子何
說而欲教之孔子不答因辭而去(以上又見越絶書)越王使
人如木客山取允常之喪欲徙葬琅琊三穿允常之
墓墓中生熛風飛砂石以射人人莫能入句踐曰吾
前君其不徙乎遂置而去句踐乃使使號令齊楚秦
晉皆輔周室血盟而去秦桓公不如越王之命(按史年表)
(句踐二十五年是為秦厲共公六年)句踐乃選吳越將士西渡河以攻
秦軍士苦之會秦怖懼逆自引咎越乃還軍軍人悦
樂遂作河梁之詩曰渡河梁兮渡河梁舉兵所伐攻
秦王孟冬十月多雪霜隆寒道路誠難當陳兵未濟
秦師降諸侯怖懼皆恐惶聲傳海内威遠邦稱伯穆
桓齊楚莊天下安寧壽考長悲去歸兮河無梁自越
滅吳中國皆畏之十六年越王以邾子無道執以
歸立其太子何冬魯哀公以三桓之逼來奔越王欲
為伐三桓以諸侯大夫不用命故不果(魯人悲之來迎哀公與之)
(俱歸)
越絶書(寳劔)越王句踐有寳劔五聞于天下客有能
相劔者名薛燭(一作允常時事)王召而問之曰吾有寳劔五
請以示之薛燭對曰愚理不足與言大王請不得已
乃召掌者王使取毫曹薛燭對曰毫曹非寳劔也夫
寳劔五色並見莫能相勝毫曹已擅名矣非寳劔也
王曰取巨闕薛燭曰非寳劔也寳劔者金錫和銅而
不離今巨闕已離矣非寳劔也王曰然巨闕初成之
時吾坐于露壇之上宫人有四駕白鹿而過者車奔
鹿驚吾引劍而指之四駕上飛揚不知其絶也穿銅
釜絶鐵䥶胥中决如粢米故曰巨闕王取純鈎薛燭
聞之忽如敗有頃懼如悟下階而深惟簡衣而坐望
之手振拂揚其華捽如芙蓉始出觀其鈲爛如列星
之行觀其光渾渾如水之溢于塘觀其斷巖巖如瑣
石觀其才煥煥如冰釋此所謂純鈎耶王曰是也客
有直之者有市之鄉二駿馬千匹千戶之都二可乎
薛燭對曰不可當造此劔之時赤堇之山破而出錫
若耶之溪涸而出銅雨師掃灑雷公擊槖蛟龍捧爐
天帝装炭太乙下觀天精下之歐冶乃因天之精神
悉其伎巧造為大劍三小劍二一曰湛盧二曰純鈎
三曰勝邪四曰魚腸五曰巨闕吳王闔廬之時得其
勝邪魚腸湛盧闔廬無道子女死殺生以送之湛盧
之劔去之如水行秦過楚楚王卧而寤得湛盧之劔
將首魁漂而存焉秦王聞而求不得興師擊楚曰與
我湛盧之劔還師去汝楚王不與時闔廬又以魚腸
之劔刺吳王僚使披腸夷之甲三事闔廬使專諸為
奏炙魚者引劔而刺之遂弑王僚此其小試于敵邦
未見其大用于天下也今赤堇之山已合若耶之溪
深而不測羣神不下歐冶子即死雖復傾城量金珠
玉竭河猶不能得此一物有市之鄉二駿馬千匹千
戶之都二何足言哉
拾遺記越王句踐有劔曰真剛以之切玉斷金如
刻削土木案句踐以白牛白馬祀昆吾山神以成八
劔一曰掩日二曰斷水三曰轉魄四曰懸翦五曰驚
鯢六曰滅魂七曰却邪八曰真剛
拾遺記越王句踐使工人以白馬白牛祠昆吾之
神採金鑄之以成八劔之精一名掩日以之指日則
光晝暗金隂也隂盛則陽滅二名斷水以之畫水開
即不合三名轉魄以之指月蟾兔為之倒轉四名懸
翦飛鳥遊過偶觸其刅如斬截焉五名驚鯢以之泛
海鯨鯢為之深入六名滅魂挾之夜行不逢魑魅七
名卻邪有妖魅者見之則伏八名真剛以切玉斷金
如削土木矣以應八方之氣鑄之也其山有獸大如
兔毛色如金食土下之丹石深穴地以為窟亦食銅
鐵膽腎皆如鐵其雌者色白如銀昔吳國武庫之中
兵刃鐵器俱被食盡而封署依然王令檢其庫穴獵
得䨇兔一白一黃殺之開其腹而有鐵膽腎方知兵
刃之鐵為兔所食王乃召其劔工令鑄其膽腎以為
劔一雌一雄號干將者雄號鏌鎁者雌其劔可以切
玉斷犀王深寳之遂覇其國
新書范蠡負石而蹈五湖大夫種䋢領謝室渠如
處車裂回泉自此之後句踐不樂憂悲薦至内崩而
死
吳越春秋二十七年冬句踐寝疾將卒(通鑑外紀句踐三十)
(三年薨)謂太子興夷曰吾自禹之後承允常之德蒙天
靈之祐神祗之福從窮越之地藉楚之前鋒以摧吳
跨江涉淮從晉齊之地功德巍巍自致于斯其可不
誡乎夫覇者之後難以久立其慎之哉遂卒興夷即
位一年卒子翁翁卒子不揚不揚卒子無疆無疆卒
子玉玉卒子尊尊卒子親自句踐至親歴八主皆稱
覇積二百二十四年親衆皆失而去瑯琊徙于吳(越從)
(無余始封至餘善滅凢一千九百二十二年)
句踐卒子王鼫與立王鼫與卒子王不壽立王不壽卒
子王翁立王翁卒子王翳立王翳卒子王之侯立王之
侯卒子王無疆立(史越世家)
王無疆時越興師北伐齊西伐楚與中國爭彊當楚威
王之時越北伐齊齊威王使人說越王曰越不伐楚大
不王小不覇圖越之所以不伐楚者為不得晉也韓魏
固不攻楚韓之攻楚覆其軍殺其將則葉陽翟危魏亦覆
其軍殺其將則陳上蔡不安故二晉之事越也不至於覆
軍殺將馬汗之力不效所重於得晉者何也越王曰所求
於晉者不至頓刃接兵而况於攻城圍邑乎願魏以聚大
梁之下願齊之試兵南陽莒地以聚常郯之境則方城
之外不南淮泗之間不東商於析酈宋胡之地夏路以
左不足以備秦江南泗上不足以待越矣則齊秦韓魏
得志於楚也是二晉不戰而分地不耕而穫之不此之
為而頓刃於河山之間以為齊秦用所待者如此其失
計奈何其以此王也齊使者曰幸也越之不亡也吾不
貴其用智者之如目見豪毛而不見其睫也今王知晉
之失計而不自知越之過是目論也王所待於晉者非
其汗馬之力也又非可與合軍連和也將待之以分楚
衆也今楚衆已分何待於晉越王曰奈何曰楚三大夫
張九軍北圍曲沃於中(曲沃晉地於中秦地二地相近故楚圍之)以至無假
之關者三千七百里景翠之軍北聚魯齊南陽分有大
此者乎且王之所求者鬭晉楚也晉楚不鬭越兵不起
是二五而不知十也此時不攻楚臣以是知越大不王
小不覇復讎龐長沙楚之粟也竟澤陵楚之材也越窺
兵通無假之關此四邑者不上貢事於郢矣臣聞之圖
王不王其敝可以覇然而不伯者王道失也故願大王
之轉攻楚也於是越遂釋齊而伐楚楚威王興兵而伐
之大敗越殺王無彊盡取故吳地至浙江北破齊於徐
州而越以此散諸族子争立或為王或為君濱於江南海
上服朝於楚後七世至閩君搖佐諸侯平秦漢高帝復
以搖為越王以奉越後東越閩君皆其後也(史越世家)
越王授有子四人越王之弟豫欲盡殺之而為之後(越王)
(授句踐五世孫)惡其三人而殺之矣國人不說大非上(非猶咎也)又
惡其一人而欲殺之越王未之聽其子恐必死因國人
之欲逐豫圍王宫越王太息曰余不聽豫之言以罹此
難也不知其所以亡也(吕覧審已)
越王翳逃巫山穴許甚曰翳越王之太子當立讓逃巫
山之穴中薰而出之遂不得已立為王(淮南子)
吕覧(貴生)越人三世殺其君王子搜患之(王子搜淮南子云越)
(王翳也)逃乎丹穴越國無君求王子搜而不得從之丹
穴王子搜不肯出越人薰之以艾乘之以王輿王子
子搜援綏登車仰天而呼曰君乎君乎獨不可以舍
我乎(又莊子譲王)
紀年晉出公十年十一月於越子句踐卒是為菼
執次鹿郢立十六年於越子鹿郢卒次不壽立敬
公三年於越子不壽見殺是為肓姑次朱句立烈
公五年於越滅滕六年於越子朱句伐郯以郯子
鴣歸八年於越子朱句卒子翳立桓公十三年
於越遷于吳十六年於越太子諸咎弑其君翳十
月越殺諸咎越滑吳人立孚錯枝為君十七年於
越大夫寺區定越亂立初無余是為莽安魏惠成
王六年於越寺區弟思弑其君莽安卒無顓立十
年於越子無顓卒是為菼燭卯索隠曰按紀年無
顓薨後十年楚伐徐州無殺無彊之語是無彊為無
顓之後紀年不得錄也
雜錄
越使諸發執一枝梅遺梁王梁王之臣曰韓子顧謂左
右曰惡有以一枝梅以遺列國之君者乎請為二三子
慚之出謂諸發曰大王有命客冠則以禮見不冠則否
諸發曰彼越亦天子之封也不得冀兖之州乃處海垂
之際屏蕃以為居而蛟龍又與我爭焉是以剪髮文身
爛然成章以像龍子者將避水神也今大國有命冠則
見以禮不冠則否假令大國之使時過敝邑敝邑之君
亦有命矣曰客必剪髮文身然後見之于大國何如意
而安之願假冠以見意如不安願無變國俗梁王聞之
披衣出以見諸發令逐韓子(說苑奉使)
公孫弘斷髮而為越王騎公孫喜使人絶之曰吾不與
子為昆弟矣公孫弘曰我斷髮子斷頸而為人用兵我
將謂子何周南之戰公孫喜死焉(韓子說林下)
子墨子游公上過於越(公上過子墨子弟子也)公上過語墨子之
義越王說之謂公上過曰子之師苟肯至越請以故吳
之地隂江之浦書社三百以封夫子(社二十五家也三百社七千五百家)
(也)公上過往復於子墨子子墨子曰子之觀越王也能
聽吾言用吾道乎公上過曰殆未能也墨子曰不唯越
王不知翟之意雖子亦不知翟之意若越王聽吾言用
吾道翟度身而衣量腹而食比於賓萌(萌作氓)未敢求士
越王不聽吾言不用吾道雖全越以與我吾無所用之
越王不聽吾言不用吾道而受(一作愛)其國是以義翟也
義翟何必越雖於中國亦可(吕覧高義)
風土記越俗性率朴初與人交有禮封土壇祭以
犬雞祝曰君乘車我戴笠他日相逢下車揖君擔簦
我跨馬他日相逢為君下
吕氏春秋海上之人有好蜻者每居海上從蜻游
蜻之至者百數而不止前後左右盡蜻也終日玩之
而不去其父告之曰聞蜻皆從女居取而去吾將玩
之明日之海上而蜻無至者矣
春秋戰國異辭卷五十三
