春秋戰國異辭卷一
右春坊右諭德陳厚耀撰
周
史周本紀(節文)周自武王受命克殷(徐廣曰武王定位元年歲)
(在乙酉六年庚寅崩)太子誦代立是為成王使召公營洛邑
居九鼎焉成王將崩命召公畢公率諸侯以相太
子而立之太子釗遂立是為康王成康之際天下
安寧刑錯四十餘年不用康王卒子昭王瑕立昭
王時王道微缺南巡不返卒于江上立太子滿是
為穆王穆王即位春秋已五十矣王道衰微穆王
命伯□(音冏)申誡大僕國政作□命復寧王征犬戎
祭公謀父諫不聽(詳國語)遂征之得四白狼四白鹿
以歸自是荒服者不至乃作甫刑穆王立五十五
年崩子共王繄扈立共王游于涇上密康公從有
三女奔之康公不獻一年共王滅密共王崩子懿
王囏立(一作堅)懿王時王室衰詩人作刺懿王崩共
王弟辟方立是為孝王孝王崩諸侯復立懿王太
子燮是為夷王夷王崩子厲王胡立即位三十年
好利近榮夷公大夫芮良夫諫不聽暴虐侈傲諸
侯不朝民謗者殺之召公諫不聽民乃相與襲王
王出奔于彘立太子靖召公周公二相行政號曰
共和共和十四年厲王死于彘二相共立太子靖
為王是為宣王宣王即位二相輔之修政法文武
成康之遺風諸侯復宗周四十六年宣王崩子幽
王宫湼立幽王二年西周三川皆震三年幽王嬖
褒姒生子伯服王廢申后并去太子宜臼以褒姒
為后伯服為太子申侯怒(宜臼母家也)與繒夷犬戎攻
幽王殺王驪山下虜褒姒盡取周賂而去於是諸
侯乃即申侯而共立故太子宜臼是為平王以奉
周祀
平王
平王立東遷于雒邑辟戎寇平王之時周室衰微諸侯
彊并弱齊楚秦晉始大政由方伯(史周本紀)
述異記平王二年十旬不雨遣祭天神俄而生湧
泉金魚躍出而雨降
初周避犬戎之難東徙洛邑秦襄公以兵送王王與誓
封爵之襄公于是始國而與東諸侯通使聘享之禮(通鑑)
(前編)
初鄭桓公為司徒善于其職甚得周衆又死于犬戎之
難王命其子掘突纉乃父之職復為司徒(通鑑前編)
平王十九年王懷申侯全已之功又感鄭伯迎立之功
為遣畿内之民戍申及許(鄭邑非許國也)以防戎(通鑑前編)
平王不撫其民而遠屯戍于母家周人怨思作揚之水
以刺之行役無期大夫思其危難作君子于役以諷
焉(詩序)
子夏詩傳荆伐申平王以周師戍申周人怨之賦
揚之水戍者不歸室家思怨賦君子于役
申公詩說揚之水荆子討申侯弑幽王之罪伐申
侵甫及許平王遣兵戍之周人怨思而作君子于
役戍申者之妻所作
申侯立平王于申(幽王伐申申侯逆戰于戲射王)自申遷洛命秦伯帥
師逐犬戎于鎬京尋遣尹伯封鎬秦伯之師過故宗廟
宫室秦人皆墾為田咸生禾黍旁皇不忍去作黍離之
詩(詩說)
詩傳王世子宜臼弑其君幽王自立于雒尹伯封
過西都而傷之賦黍離
詩序周大夫行役至于宗周過故宗廟宫室盡為
禾黍閔周室之顛覆徬徨不忍去而作黍離之詩(通鑑)
(載于平王二十四年)
周既東遷尹伯封思西周風俗之美而傷今之不古若
作都人士(詩說衣詩序以為周人刺服無常之詩)
平王時周道衰棄其九族故王族作葛藟以刺之(詩序詩)
(說亦云王族流散而作詩傳同)四十九年魯隠公即位(史周本紀)
東遷學廢君子傷之賦子衿(子夏詩傳入王風風詩說略同詩序入鄭學校)
(廢也)
五十一年平王崩太子洩父蚤死立其子林是為桓王
桓王平王孫也(史周本紀)
桓王
三年鄭莊公朝王不禮五年鄭怨與魯易許田許田天
子之用事太山田也(史周本紀)十三年伐鄭鄭射傷桓王
桓王去歸(史周本紀)
桓王伐鄭家父諫之賦節彼南山(詩傳刺詩序以為家父幽王之詩)
詩說桓王之時任用匪人諸侯咸叛兵敗民殘家
父憂之作此詩以諫王焉
桓王伐鄭將帥不堪勞苦作嶃嶃之石(詩說入王風從詩傳云周人)
(征之婦之詩入王風之詩序以為下國刺幽王詩)
桓王之世伐滕薛唐杞諸國連歲不息周人苦之作何
草不黃(詩說入王風為詩傳亦云桓王之詩詩序以下國刺幽王之詩)
二十三年桓王崩子莊王佗立(史周本紀)
莊王
四年周公黑肩欲殺莊王而立王子克辛伯告王王殺
周公王子克奔燕(史周本紀)
齊襄公殺魯桓公莊王將平之使榮叔錫桓公命因使
魯莊公主昏以桓王之妺嫁襄公周人傷之而作何彼
穠矣(詩說入王風之詩傳亦入王風南詩序美王姬執婦道也入召)
莊王不明賢人放逐國人思之作丘中有麻(詩序)
詩傳留子賢而退隠周人慕之賦丘中
十五年莊王崩子釐王胡齊立(史周本紀)
釐王
僖王棄賢大夫諷之賦唐棣(詩傳入王風詩說亦同說按今經文無此詩而詩)
(云首章興也二章三章賦也則此詩實三章矣蓋此章三章即東門之墠兩章而首章即唐棣之華偏其反而)
(豈不爾思室是遠而四句正與東門辭義相似本以唐棣名篇後為夫子逸去故以東門名篇今詩傳詩說皆)
(缺東門可知矣)曲沃武公以寳器賂王王以武公為晉侯(通鑑前編)
釐王三年齊桓公始霸五年釐王崩子惠王閬立(史周本紀)
惠王
惠王元年虢公晉侯鄭伯使原伯逆王后于陳虢晉朝
王在周鄭伯以齊執其卿求王為援亦在京師故倡義
為王定昏(陳媯也即惠后通鑑前編)
紀年晉獻公元年(即惠王元年)王如成周周有白兔舞
于市二年王子頽亂王居于鄭鄭入王府多取玉
玉化為蜮射人
惠王二年王出奔温初莊王嬖姬姚生子頽頽有寵及
惠王即位奪其大臣園以為囿故大夫邊伯等五人作
亂謀召燕衞師伐惠王惠王奔温已居鄭之櫟立釐王
弟頽為王樂及徧舞鄭虢君怒四年鄭與虢君伐殺王
頽復入惠王(史周本紀約左氏文)十年賜齊桓公為伯
二十五年惠王崩子襄王鄭立(史周本紀)
襄王
初襄王母蚤死後母曰惠后生叔帶(孝經援神契云周襄王不能事其母)
(弟彗入斗亡其度)有寵于惠王襄王畏之(史周本紀)
新語周襄王不能事後母出居于鄭而下多叛其
親
三年叔帶與戎翟謀伐襄王王欲誅叔帶叔帶奔齊齊
桓公使管仲平戎于周使隰朋平戎於晉(戎伐周晉伐戎救周故平)
(之也)王以上卿禮管仲管仲曰臣賤有司也有天子之二
守國高在若節春秋來承王命何以禮焉陪臣敢辭王
曰舅氏余嘉乃勲毋逆朕命管仲卒受下卿之禮而還
九年齊桓公卒十二年叔帶復歸于周(史周本紀見自平戎以下左)
(傳僖十二年)
襄王十三年鄭伐滑王使游孫伯服請滑(二子周大夫)鄭人
囚之鄭文公怨惠王之入不與厲公爵(事見左莊二十一年)又怨
襄王之與衞滑(滑世服于鄭後自愬于王王以與衞)故囚伯服王怒將以
翟伐鄭富辰諫曰凡我周之東徙晉鄭焉依子頽之亂
又鄭之由定今以小怨棄之不可(詳國語)王不聽十五年
王降翟師以伐鄭王德翟人將以其女為后富辰諫曰
平桓莊惠皆受鄭勞王弃親親翟不可從王不聽十六
年王絀翟后翟人來誅殺譚伯富辰諫曰吾數諫不從
如是不出王以我為懟乎乃以其屬死之初惠后欲立
王子帶故以黨開翟人翟人遂入周襄王出奔鄭鄭居
王于汜子帶立為王取襄王所絀翟后與居温十七年
襄王告急于晉晉文公納王而誅叔帶襄王乃賜晉文
公珪鬯弓矢為伯以河内地與晉二十年晉文公召襄
王襄王會之河陽踐土諸侯畢朝書諱曰天王狩于河
陽(史周本紀)
新書(卷二)周襄王出逃伯鬭晉文公率師誅賊定周
國之亂復襄王之位於是襄王賞以南陽之地文公
辭南陽即祈死得以隧下襄王弗聽曰周國雖微未
之或代也天子用隧伯父用隧是二天子也以地為
少余請益之文公乃退
二十四年晉文公卒三十一年秦穆公卒(史周本紀)
三十二年襄王崩子頃王壬臣立
頃王
頃王六年崩子匡王班立
匡王
匡王六年崩弟瑜立是為定王(以上史周本紀)
定王
元年楚莊王伐陸渾之戎次洛使人問九鼎王使王孫
滿應設以辭楚兵乃去(史周本紀約左氏文)
五年秋河徙砱礫(音零歴地名)自禹導河至是年已歴十七
甲子以後漸失禹之故跡矣(通鑑前編)
二十一年定王崩子簡王夷立
簡王
十四年簡王崩子靈王泄心立(以上史周本紀)
靈王
亢倉子居息瓖五年靈王使祭公致篚帛與幼璐曰余
末小子否德忝位水旱不時藉為人君何以禳之亢倉
子曰水隂沴也隂于國政類刑人事類私旱陽過陽于
國政類德人事類盈楚以為幾遭水旱(楚亢倉子名)天子宜
正刑修德百官宜去私戒盈則以類而消百福日至矣
(亢倉子政道)
祭公問賢材何從而致亢倉子曰賢正可待不可求材
慎在求不在無若天子静大臣明刑不避貴澤不隔下
則賢人自至而求用矣賢人用則四海之内明目而視
清耳而聽坦心而無鬱矣天自成地自寧萬物醇化鬼
神不能靈故曰賢正可待不可求若天子勤明大臣和
理之求士也則恢弘方大公直靖人之材至若天子苛
察大臣躁急之求士也則曲心巧應毁方破道之材至
若天子疑忌大臣巧隨之求士也則竒姓異名仄媚怪
術之材至若天子自賢大臣固位之求士也則事文逐
譽貪濁浮麗之材至若天子依違大臣回佞之求士也
則内忠外僻情毒言和之材至故曰材慎在求不在無
昔者黃帝得常仙封鴻鬼容丘商王得伊尹中興得甫
申齊桓得寗籍皆由數君體道邁仁布昭聖武思輯光
明寬厚昌正而衆賢自至而求用非為簡核而得之也
祭公云賢人不求而自至亦有非賢不求而自至者乎
亢倉子曰夫非賢不求而自至者固衆矣天下有道則
賢人不求而自至天下無道則非賢不求而自至人主
有道者寡無道者衆天下賢人少不肖者多是知非賢
不求而自至者多矣祭公曰賢固濟天下材亦能濟天
下賢與材安取異耶亢倉子曰窘乎哉其問也夫功成
事畢不殉封譽恭退樸儉之謂賢功成事畢榮在禄譽
光揚滿志之謂材賢可以鎮國材亦可以理國所謂鎮
者和寧無為人不知其力所謂理者勤率其事人知所
于德一賢統衆材則有餘衆材度一賢猶不足如是賢
材之殊域有居山林而諠者有在人俗而静者有諠而
正者有静而邪者凡視察其貎鄙俗而能有賢者萬不
一有視察其貎端雅而實小人者十而九夫不練其言
而知其文不責其儀而審其度不采其譽而知其善不
流其毁而斷其實可謂有識者也(亢倉子賢道)
周靈王立二十一年孔子生于魯襄公之世夜有二蒼
龍自天而下來附徵在之房因夢而生夫子有二神女
擎香露于空中而來以沐浴徵在天帝下奏鈞天之樂
列于顔氏之房空中有聲言天感生聖子故降以和樂
笙鏞之音異于俗世也又有五老列于徵在之庭則五
星之精也夫子未生時有麟吐玉書于闕里人家文云
水精之子繼衰周而素王故二龍繞室五星降庭徵在
賢明知為神異乃以繡紱繋麟角信宿而麟去相者云
夫子系殷湯水德而素王(至敬王之末魯定公二十四年魯人鉏商田于大澤得麟)
(以示夫子繋角之紱尚猶在焉夫子知命之將終乃抱麟解紱涕泗滂沲且麟出之時及解紱之歲垂百年矣)
(遺拾記)
拾遺記(周靈王)靈王二十三年起昆昭之臺亦名宣昭
聚天下異木神工得崿谷隂生之樹其樹千尋文理
盤錯以此一樹而臺用足焉大幹為桁棟小枝為栭
桷其木有龍蛇百獸之形又篩水精以為泥臺高百
丈昇之以望雲色時有萇弘能招致神異王乃登臺
望雲氣蓊鬱忽見二人乘雲而至鬚髮皆黃非世俗
之類也乘遊龍飛鳳之輦駕以青螭其衣皆縫緝毛
羽也王即迎之上席時天下大旱地裂木燃一人先
唱能為雪霜引氣一噴則雲起雪飛坐者皆凛然宫
中池井堅冰可琢又設狐腋素裘紫羆文褥羆褥是
西域所獻也施于臺上坐者皆温又有一人唱能使
即席為炎乃以指彈席上而暄風入室裘褥皆棄於
臺下時有容成子諫曰大王以天下為家而染異術
使變夏改寒以誣百姓文武周公之所不取也王乃
疎萇弘而求正諫之士時異方貢玉人石鏡此石色
白如月照面如雪謂之月鏡有玉人機捩目能轉動
萇弘言于王曰聖德所招也故周人以萇弘幸媚而
殺之流血成石或言成碧不見其尸矣有韓房者
自渠胥國來獻玉駝高五丈虎魄鳳凰高六尺火齊
鏡廣三尺闇中視物如晝向鏡語則鏡中影應聲而
答韓房身長一丈垂髮至膝以丹砂畫左右手如日
月盈缺之勢可照百餘步周人見之如神明矣靈王
末年亦不知所在
又浮提之國獻神通善書二人乍老乍少隠形則
出影聞聲則藏形出肘間金壺四寸上有五龍之檢
封以青泥壺中有黑汁如淳漆灑地及石皆成篆隸
科斗之字記造化人倫之始佐老子撰道德經垂十
萬言寫以玉牒編以金繩貯以玉函晝夜精勤形勞
神倦及金壺汁盡二人刳心瀝血以代墨焉遞鑚腦
骨取髓代為膏燭及髓血皆竭探懷中玉管中有丹
藥之屑以塗其身骨乃如故老子乃更除其繁紊存
五千言及至經成工畢二人亦不知所往
靈王太子晉幼有盛德聰明博達師曠與言弗能尚也
晉年十五顧而問曰聞太師能知人年之短長也師曠
對曰女色赤白女聲清汙女色不夀晉曰然吾後三年將
上賓于天女慎無言禍將及女其後三年太子果死(風俗)
(通卷之二)
晉平公使叔譽于周見太子晉而與之言(叔譽叔向也太子晉靈王)
(太子)五稱而五窮逡巡而退(五稱說五事也)迄不遂(遂終也)歸告公
曰太子晉行年十五而臣弗能與言君請歸聲就復與
田(聲就復與周之二邑為晉所取)若不反及有天下將以為誅平公將
歸之師曠不可曰請使瞑臣往與之言若能幪予反而
復之師曠見太子稱曰吾聞王子之語高于泰山夜寝
不寐晝居不安不遠長道而求一言王子應之曰吾聞
太師將來甚喜而又懼吾年甚少見子而懾盡忘吾度
師曠曰(缺三字)吾聞王子古之君子甚成不驕(有成德而不驕)自
晉始如周行不知勞王子應之曰古之君子其行至慎
天下施關道路無限百姓悦之相將而遠遠人來驩視
道如尺(尺喻近)師曠告善又稱曰古之君子其行可則由
舜而下其孰有廣德王子應之曰如舜者天居其所以
利天下奉翼遠人皆得已仁此之謂天(言其仁合天道)如禹者
聖勞而不居以利天下好取不好與必度其正是謂之
聖如文王者其大道仁其小道惠三分天下而有其二
敬人無方服事于商既有其衆而返失其身此之謂仁
如武王者義殺一人而以利天下異姓同姓各得之謂
義師曠告善又稱曰宣辨名命異姓惡方王侯君公何
以為尊何以為上王子應之曰人生而重丈夫謂之胄
子胄子成人能治上官謂之士胄士率衆時作謂之曰
伯伯能移善于衆與百姓同謂之公公能樹名與物天
道俱謂之侯侯能成羣謂之君君有廣德分任諸侯而
敦信曰予一人善至于四海曰天子達于四荒曰天王
四荒至莫有怨訾乃登為帝師曠磬然又稱曰温恭敦
敏方德不改聞物(闕二字)下學以起尚登帝臣乃參天子
自古誰王子應之曰穆穆虞舜明明赫赫立義治律萬
物皆作分均天財萬物熙熙非舜而誰能師曠束躅其
足曰善哉善哉王子曰太師何舉足驟師曠曰天寒足
躅是以數也王子曰請入坐遂敷席注瑟師曠歌無射
曰國誠寧矣遠人來觀修義經矣好樂無荒乃注瑟于
王子王子歌嶠曰何自南極至于北極絶境越國弗愁
道遠師曠蹶然起曰瞑臣請歸王子賜之乘車四馬曰
太師亦善御之師曠對曰御吾未之學也王子曰汝不
為夫詩曰馬之剛矣轡之柔矣馬亦不剛轡亦不柔志
氣麃麃取予不疑以是御之(麃麃和擾也不疑和之心也)師曠對曰
瞑臣無見為人辨也唯耳之恃而耳又寡聞而易窮王
子汝將為天下宗乎王子曰太師何汝賤我乎自太皥
以下至于堯舜禹未有一姓而再有天下者夫天當時
而不伐天何可得且吾問汝之人年長短告吾師曠對
曰汝聲清汙汝色赤白汝色不夀王子曰吾後三年上
賓于帝所汝慎無言禍將及汝師曠歸未三年告死者
至(周書太子晉)
列仙傳王子喬者周靈王太子晉也好吹笙作鳳
凰鳴遊伊洛之間道士浮丘公接以上嵩高山三十
餘年後求之于山上見桓良曰告我家七月七日待
我于緱氏山巔至期果乘白鶴駐山頭望之不得到
舉手謝時人數日而去遂立祠于緱氏山下及嵩高
首焉
世語王子喬墓在京陵戰國時人有盜發之者覩
無所見惟有一劍停在穴中欲進取之劍作龍鳴虎
吼遂不敢進俄而徑飛上天
二十七年靈王崩子景王貴立(史周本紀)
靈王生而有髭而神其冡在河南城西南栢亭周山上
民祀之不絶(皇覽)
景王
景王好音而士遂習音君子諷之作君子陽陽(詩說同詩傳)
詩序君子陽陽閔周也君子遭亂相招為禄仕全
身遠害而已
孔子適周問禮于老子老子曰子所言者其人與骨皆
已朽矣獨其言在耳且君子得其時則駕不得其時則
蓬累而行吾聞之良賈深藏若虚君子盛德容貎若愚
去子之驕氣與多欲汰色與淫志是皆無益于子之身
吾所以告子者若是而已孔子去謂弟子曰鳥吾知其
能飛魚吾知其能遊獸吾知其能走走者可以為罔游
者可以為綸飛者可以為矰至于龍吾不知其乘風雲
而上天吾今日見老子其猶龍耶(史老子傳鄉老子者楚苦縣厲曲仁里)
(人也姓李名耳字伯陽謚曰明周守藏室之吏也孔子適周在景王二十三年或云敬王二年)
老子見孔子從弟子五人問曰為誰對曰子路為勇其
次子貢為智曾子為孝顔回為仁子張為武老子嘆曰
吾聞南方有鳥其名為鳳所居積石千里天為生食其
樹名瓊枝高百仞以璆琳琅玕為實天又為生離珠一
人三頭遞卧遞起以伺琅玕鳳鳥之文戴聖嬰仁右智
左賢(藝文類聚引莊子今無此)
老&KR1334;在周之末居反景日室之山與世人絶跡惟有黃
髮老叟五人或乘鴻鶴或衣羽毛耳出于頂瞳子皆方
面色玉潔手握青筠之杖與耼共談天地之數及耼退
跡為柱下史求天下服道之術四海名士莫不争至五
老即五方之精也(拾遺記周靈王)
孔子適周見萇弘言終退萇弘語劉文公曰吾觀孔仲
尼有聖人之表河目而隆顙黃帝之形貎也脩肱而龜
背長九尺有六寸成湯之容體也然言稱先王躬履謙
譲洽聞強記博物不窮抑亦聖人之興者乎劉子曰方
今周室衰微而諸侯力争孔丘布衣聖將安施萇弘曰
堯舜文武之道或弛而墜禮樂崩喪亦正其統紀而已
矣既而夫子聞之曰吾豈敢哉亦好禮樂者也(孔業子上)
孔子觀周遂入太祖后稷之廟廟堂右階之前有金人
焉叄緘其口而銘其背曰古之慎言人也戒之哉無多
言多言多敗無多事多事多患安樂必戒無行所悔勿
謂何傷其禍將長勿謂何害其禍將大勿謂不聞神將
伺人熖熖不滅炎炎若何涓涓不壅終為江河綿綿不
絶或成網羅毫末不札將尋斧柯誠能慎之福之根也
曰是何傷禍之門也強梁者不得其死好勝者必遇其
敵盗憎主人民怨其上君子知天下之不可上也故下
之知衆人之不可先也故後之温恭慎德使人慕之執
雌持下人莫踰之人皆趨彼我獨守此人皆或之我獨
不徙内藏我智不示人技我雖尊高人弗我害江海雖
左長于百川以其卑也天道無親而能下人戒之哉孔
子既讀斯文也顧謂弟子曰小子識之此言實而中情
而近詩曰戰戰兢兢如臨深淵如履薄冰行身如此豈
以口過患哉(家語敬又說苑慎)
孔子觀乎明堂覩四門墉有堯舜之容桀紂之象而各
有善惡之狀興廢之戒焉又有周公相成王抱之負斧
扆南面以朝諸侯之圖焉孔子徘徊而望之謂從者曰
此周之所以盛也夫明鏡所以察形往古所以知今人
主不務襲跡于其所以安存而忽怠所以危亡未有異
于却步而求及前人也豈不惑哉(家語)
景王崩王室亂兵連歲饉民物盡耗君子自傷生逢其
難而作苕之華(詩說入王風入詩傳云王室亂人不聊生賦苕之華王風詩序以為幽王)
(時大夫閔周室之將亡已適逢之詩)
景王十八年后太子聖而蚤卒二十五年景王愛子朝(王之)
(長庶子)欲立之會崩子丐之黨與争立國人立長子猛為
王子朝攻殺猛是為悼王晉人攻子朝而立丐是為敬
王(猛之母弟本紀)(史周)
皇覽景王冡在洛陽太倉中秦封吕不韋洛陽十
萬戶故大其城并圍景王冡也
春秋戰國異辭卷一
