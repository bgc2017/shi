春秋戰國異辭卷三
右春坊右諭德陳厚耀撰
魯
史魯世家(節文)周公旦武王弟也佐武王破殷封
于少昊之墟曲阜是為魯公周公不就封留佐武
王武王既崩成王少在襁褓之中周公于是卒相
成王而使其子伯禽代就封于魯魯有天子禮樂
者以褒周公之德也周公卒子伯禽固已前受封
是為魯公伯禽即位之後淮夷徐戎並反於是伯
禽率師伐之於肸作肸誓遂平徐戎定魯魯公伯
禽卒(徐廣曰皇甫謐云伯禽以成王元年封四十六年康王十六年卒)子考公酋
立考公四年卒弟熙立是為煬公煬公築茅闕門
六年卒子幽公宰立幽公十四年弟㵒殺幽公而
自立是為魏公魏公五十年卒子厲公擢立厲公
三十七年卒魯人立其弟具是為獻公獻公三十
二年卒子真公濞立真公十四年周厲王無道出
奔彘共和行政二十九年周宣王即位三十年真
公卒弟敖立是為武公武公九年春武公與長子
括少子戲西朝周宣王宣王愛戱欲立戲為魯太
子周之樊仲甫諫(詳國語)宣王弗聽卒立戲為魯太
子夏武公歸而卒戲立是為懿公懿公九年懿公
兄括之子伯御與魯人攻弑懿公而立伯御為君
伯御即位十一年周宣王伐魯殺其君伯御而問
魯公子能道順諸侯者以為魯後樊穆仲曰魯懿
公弟稱肅恭明神敬事耆老賦事行刑必問於遺
訓而咨於故實不干所問不犯所知宣王曰然能
訓治其民矣乃立稱於夷宫是為孝公
孝公
魯公子稱之保母臧氏之黨也與子俱入宫養公子稱
當懿公時伯御攻懿公自立求公子稱於宫將殺之母
乃衣其子以稱衣卧於稱所伯御入殺之母乘間抱稱
以出遇稱舅魯大夫於宫門舅問稱死乎母曰幸天之
靈公子在此舅曰何以得免母曰以吾子代之母遂逃
十一年魯大夫知稱在保母遂請於周殺伯御立公子
稱是為孝公也(列女傳)
二十七年孝公卒子弗湟立是為惠公(史魯世家)
惠公
魯惠公使宰讓請郊廟之禮於天子桓王使史角往(賜所)
(請也)惠公止之(止留也)其後在魯學於墨子(吕覽當染)
四十六年惠公卒長庶子息攝當國行君事是為隠公
(史魯世家)
隠公
初惠公適夫人無子公賤妾聲子生子息息長為娶於
宋宋女至而好惠公奪而自妻之生子允登宋女為夫
人以允為太子及惠公卒為允少故魯人共令息攝政
不言即位(與左傳異)
隠公五年觀漁於棠
八年與鄭易天子之太山之邑祊及許田君子譏之(以上)
(史魯世家)
十一年冬公子揮謟謂隠公曰百姓便君君其遂立吾
請為君殺子允君以我為相隠公曰有先君命吾為允
少故攝代今允長矣吾方營莬裘之地而老焉以授子
允政揮懼子允聞而反誅之乃反譖隠公於子允曰隠
公欲遂立去子子其圖之請為子殺隠公子允許諾十
一月隠公祭鍾巫齋於社圃館於蒍氏揮使人弑隠公
於蔿氏而立子允為君是為桓公(史魯世家)
桓公
桓公元年鄭以璧易天子之許田
二年以宋之賂鼎入於太廟君子譏之(以上史魯世家)
三年使揮迎婦於齊為夫人六年夫人生子與桓公同
日故名曰同同長為太子(史魯世家)
魯桓公會襄公於濼遂與夫人姜氏如齊齊人刺之賦
敝笱(子貢詩傳而詩說亦云魯桓與夫人文姜如齊襄公通焉故齊人刺之)
詩序敝笱刺文姜也齊人惡魯桓公微弱不能防
閑文姜使至淫亂為二國患焉
十八年春公將有行遂與夫人如齊申繻諫止公不聽
遂如齊齊襄公通桓公夫人公怒夫人夫人以告齊侯
夏四月丙子齊襄公饗公公醉使公子彭生抱魯桓公
因命彭生摺其脅公死於車魯人告於齊曰寡君畏君
之威不敢寧居來修好禮禮成而不反無所歸咎請得
彭生以除醜於諸侯齊人殺彭生以說魯立太子同是
為莊公莊公母夫人因留齊不敢歸魯(史魯世家)(約左傳文)
管子魯桓公夫人文姜齊女也公將如齊與夫人
皆行申俞諫公不聽文姜通於齊侯桓公聞責文姜
文姜告齊侯齊侯怒饗公使公子彭生乘魯侯脅之
公薨於車豎曼曰賢者死忠以振疑百姓寓焉智者
究理而長慮身得免焉今彭生二於君無盡言而諛
行以戲我君使我君失親戚之禮命又力成吾君之
禍以搆二國之怨彭生其得免乎禍理屬焉夫君以
怒遂禍不畏惡親聞容昏生無醜也豈及彭生而能
止之哉魯若有誅必以彭生為說二月魯人告齊齊
人為殺彭生以謝於魯
魯連子展無所(人名)為魯君使遺齊襄君鴻至澠而
浴鴻鴻失其装在御者曰鴻之毛物可使若一能買
鴻耳無所曰吾非不能買鴻也上隠君下易弊無所
不敢
莊公
齊榖(告也)王姬之喪(莊公二年王姬襄公夫人)魯莊公為之大功或曰
由魯嫁故為之服姊妹之服或曰外祖母也故為之服
(檀弓下)
莊公五年冬伐衛内衛惠公(史魯世家)
八年齊公子糾來奔九年魯欲內子糾於齊後桓公桓
公發兵擊魯魯急殺子糾召忽死齊告魯生致管仲魯
人施伯曰齊欲得管仲非殺之也將用之用之則為魯
患不如殺以其尸與之莊公不聽遂囚管仲與齊齊人
相管仲(史魯世家)(約左氏文)
魯莊公及宋人戰於乘丘(莊公十年)縣賁父御卜國為右馬
驚敗績公隊佐車授綏公曰末之卜也縣賁父曰他日
不敗績而今敗績是無勇也遂死之圉人浴馬有流矢
在白肉公曰非其罪也遂誄之士之有誄自此始也(檀弓)
(上驚魯勝乘丘而云馬公隊未足信也)
十三年魯莊公與曺沫會齊桓公於柯曹沫劫齊桓公
求魯侵地已盟而釋桓公桓公欲背約管仲諫卒歸魯
侵地(史魯世家)
魯莊公好力曹沫為魯將與齊戰三敗北莊公懼乃獻
遂邑之地以和猶復以為將齊桓公許與魯會於柯而
盟(盟柯在魯莊十三年)桓公與莊公既盟於壇上曹沫執匕首劫
齊桓公(管子云莊公與曹翽並納劍於懷而求割地)桓公左右莫敢動而問
曰子將何欲曹沫曰齊強魯弱而大國侵魯亦以甚矣
今魯城壊即壓齊境君其圖之桓公乃許盡歸魯之侵
地既已言曹沫投其匕首下壇北面就羣臣之位顔色
不變辭令如故桓公怒欲倍其約管仲曰不可夫貪小
利以自快棄信於諸侯失天下之援不如與之於是桓
公乃遂割魯侵地曹沫三戰所亡地盡復予魯(史刺客傳事見)
(公羊莊十三年而文少别)
十五年齊桓公始覇
二十三年公如齊觀社(以上史魯世家)
齊起兵攻魯魯患之柳下惠見齊侯齊侯曰魯君懼乎
曰不懼齊侯忿然怒曰何也柳下惠曰臣之君所以不
懼者以其先君出周南門刳羊相約曰自後子孫敢有
鬪攻者令其罪若刳羊臣之君固以刳羊不懼矣不然
百姓非不急也齊侯乃解兵三百里(說苑)
說苑昔者齊無故起兵攻魯魯君患之召其相
曰為之奈何相對曰夫柳下惠少好學長而嘉智
主君試召使於齊魯君曰吾千乘主也身自致於
齊齊不聽夫柳下惠特布衣韋帶之士也使之又
何益乎相對曰臣聞之乞火不得不望其炮矣今
使柳下惠於齊縱不解於齊兵終不愈益攻於魯
矣魯君乃曰然乎相即使人召柳下惠來入門祛
衣不趨魯君避席而立曰寡君所謂饑而求黍稷
渴而穿井者未嘗能以歡喜見子今國事急百姓
恐懼願藉子大夫使齊柳下惠曰諾乃東見齊侯
齊侯曰魯君將懼乎柳下惠曰臣君不懼齊侯忿
然怒曰吾望而魯城芒若類失亡國百姓發屋伐
木以救城郭子曰不懼何也柳下惠曰臣之君所
以不懼者以其先人出周封於魯君之先君亦出
周封於齊相與出周南門刳羊而約曰自後子孫
敢有相攻者令其罪若此刳羊矣臣之君固以刳
羊不懼矣不然百姓非不急也齊侯乃解兵三百
里夫柳下惠特布衣韋帶之士至解齊釋魯之難
奈何無賢士聖人乎
春秋繁露昔者魯君問於柳下惠曰我欲攻齊
如何柳下惠曰不可退而有憂色曰吾聞之也謀
伐國者不問於仁人也此何為至於我
風俗通柳下惠不枉道以事人故三黜而不去
孔子謂之不恭
符子鄰人謂展禽曰魯聘夫子夫子三黜無憂
何也禽曰春風鼓百草敷蔚吾不知其茂秋霜降
百草零落吾不知其枯枯茂非四時之悲欣榮辱
豈吾心之憂喜
淮南子柳下惠見飴曰可以養老盜蹠見飴曰
可以黏牡見物同而用之異
韓詩外傳柳下惠殺身以成其信
家語魯人有獨處室者鄰之嫠婦亦獨處於室
夜暴風雨至嫠婦室壊趨而託焉魯人閉戶而不
納嫠婦自牖與之言子何不仁而不納我乎魯人
曰吾聞男女不六十不同居今子幼吾亦幼是以
不敢納爾也婦人曰子何不如柳下惠然嫗不建
門之女國人不稱其亂魯人曰柳下惠則可吾固
不可吾將以吾之不可學柳下惠之可孔子聞之
曰善哉欲學柳下惠者未有似於此者期於至善
而不䙝其為可謂智乎
東野稷以御見莊公進退中繩左右旋中規莊公曰善
以為造父不過也使之駒百而少及焉顔闔入見莊公
曰子遇東野稷乎對曰然臣遇之(顔闔在春秋後盖魯繆公時人莊公疑誤)
其馬必敗莊公曰將何敗少頃東野之馬敗而至莊公
召顔闔而問之曰子何以知其敗也顔闔對曰夫進退
中繩左右旋中規造父之御無以過焉向臣遇之猶求
其馬臣是以知其敗也(吕覽適威作又莊子達生小異又家語東野畢定公顔回)
魯君聞顔闔得道之人也使人以幣先焉顔闔守陋閭
苴布之衣而自飯牛魯君之使者至顔闔自對之使者
曰此顔闔之家耶顔闔對曰此闔之家也使者致幣顔
闔對曰恐聽者謬而遺使者罪不若審之使者還反審
之復來求之則不得矣(莊子讓王生又呂覽貴)
慎子魯莊公鑄大鐘曹劌入見曰今國褊而鐘大
君何不圖之
說苑夏公如齊逆女(莊公二十四年)何以書親迎禮也其
禮奈何曰諸侯以屨二兩加琮大夫庶人以屨二兩
加束脩二曰某國寡小君使寡人奉不珍之琮不珍
之屨禮夫人貞女夫人曰有幽室數辱之産未諭於
傅母之教得承執衣裳之事敢不敬拜祝祝答拜夫
人受琮取一兩屨以履女正笄衣裳而命之曰往矣
善事爾舅姑以順為宫室無二爾心無敢回也女拜
乃親引其手授夫手戶夫引手出戶夫行女從拜辭
父於堂拜諸母於大門夫先升輿執轡女乃升輿轂
三轉然後夫下先行大夫士庶人稱其父曰某之父
某之師友使某執不珍之屨不珍之束脩敢不敬禮
某氏貞女母曰有草茅之産未習於織紝紡績之事
得奉執箕箒之事敢不敬拜
三十二年公薨初莊公築臺臨黨氏見孟女說而愛之
許立為夫人割臂以盟孟女生子斑斑長說梁氏女往
觀圉人犖自牆外與梁氏女戲斑怒鞭犖莊公聞之曰
犖有力焉遂殺之是未可鞭而置也斑未得殺(左傳異)莊
公有三弟長曰慶父次曰叔牙次曰季友莊公取齊女
為夫人曰哀姜無子哀姜娣曰叔姜生子開莊公無適
嗣愛孟女欲立其子斑莊公病而問嗣於弟叔牙叔牙
曰一繼一及魯之常也慶父在可為嗣君何憂莊公患
叔牙欲立慶父退而問季友季友曰請以死立斑也莊
公曰曩者叔牙欲立慶父奈何季友以莊公命命牙待
於鍼巫氏使鍼季劫飲叔牙以鴆曰飲此則有後奉祀
不然死且無後牙遂飲鴆而死魯立其子為叔孫氏八
月(莊三十二年)莊公卒季友竟立子斑為君如莊公命侍喪
舍於黨氏(未至公宫止于舅氏)先時慶父與哀姜私通欲立哀姜
娣子開及莊公卒而季友立斑十月慶父使圉人犖殺
魯公子斑於黨氏季友奔陳慶父竟立莊公子開是為
湣公(史魯世家)(約左氏文)
湣公(湣仝閔)
魯莊公之喪既葬而絰不入庫内(莊公薨子般弑慶父作亂閔公時年八歲)
(葬畢即除凶服扵庫門之外而以吉服嗣位故云絰不入庫門)士大夫既卒哭麻不入
(檀弓下)
湣公二年慶父與哀姜通益甚哀姜與慶父謀殺湣公
而立慶父慶父使卜齮襲殺湣公於武闈季友聞之自
陳與湣公弟申如邾請魯求內之魯人欲誅慶父慶父
恐奔莒於是季友奉子申入立之是為釐公(釐同僖)釐公
亦莊公少子哀姜恐奔邾季友以賂如莒求慶父慶父
歸使人殺慶父慶父請奔弗聽乃使大夫奚斯行哭而
往慶父聞奚斯音乃自殺齊桓公聞哀姜與慶父亂以
危魯乃召之邾而殺之以其尸歸戮之魯魯釐公請而
葬之季友母陳女故亡在陳陳故佐送季友及子申季
友之將生也父魯桓公使人卜之曰男也其名曰友間
於兩社為公室輔季友亡則魯不昌及生有文在掌曰
友遂以名之號為成季其後為季氏慶父後為孟氏也
(史魯世家)
僖公
僖公元年以汶陽鄪封季友季友為相(史魯世家)
魯僖公三年夏四月不雨六月雨公憂閔避舍釋更
徭之府罷軍寇之誅去苛刻峻文慘毒之教所蠲浮令
三十五事禱已舍齋南郊雨大澍(春秋考異)
春秋考異郵僖公三年春夏不雨於是僖公憂閔
玄服避舍釋更徭之府罷軍寇之誅去苛刻峻文慘
毒之教所蠲浮令三十五事曰方今大旱野無生稼
寡人當死百姓何罪不敢煩人請命願撫萬人害以
身塞無狀禱已舍齋南郊雨大㴻
僖公能遵伯禽之法儉以足用寬以愛民務農重榖牧
於坰野魯人尊之於是季孫行父請命於周而史克作
頌曰駉(詩序)
詩說(入魯風)駉史克美僖公考牧之詩
僖公城楚丘以備戎太史克頌之賦楚宫(詩傳毛詩說同詩序)
(作定之方中美衛文公也)
僖公獻捷於太廟史克美之賦泮水(詩傳入魯風)
詩說(入魯風)僖公作泮宫而落其成太史克頌禱之詞
詩序泮水頌僖公能修泮宫也
僖公八年始用郊禘史克頌之賦閟宫(詩傳入魯風)
詩說(入魯風)魯僖公新作后稷文王之廟於太廟世室
及孝惠桓莊四親廟之上而史克作詩以頌之非孔
子所錄也
詩序閟宫頌僖公能復周公之宇也
僖公燕其臣史克頌之賦有駜(詩傳入魯風)
詩序有駜頌僖公君臣之有道也
詩說(入魯風)有駜燕飲而頌禱之詞
臧文仲將為魯使至齊其母送之曰汝刻而無恩好盡
人力窮人以威魯國不容子矣而使子之齊凡奸將作
必於動變子其扵斯發事乎汝其戒之魯與齊通璧璧
鄰之國也魯之寵臣多怨汝又皆通於齊高子國子是
必使齊圖魯而拘汝留之難乎其免也汝必施恩布惠
而後出以求助焉後俱如母言(列女傳)
彤管遺編臧文仲使齊其母送而戒之至齊果拘
之齊欲伐魯文仲微使人遺魯公書恐齊得之乃謬
辭辭魯公與諸大夫莫能知乃召其母問之母泣下
襟曰吾子拘有木治矣魯以臧母之言軍於境上齊
知有備乃還文仲而不伐魯
列女傳臧文仲將為魯使齊其母送之曰汝刻而
無恩好盡人力窮人以為威魯國不容子矣凡奸之
作必於變動害子者其於斯𤼵事乎魯之寵臣多怨
汝者又能通扵齊高子國子是必使齊圖魯而拘汝
留之難乎其免也汝必施恩布惠而後出以求助焉
於是文仲託扵三家厚士大夫而後之齊齊果拘之
而興兵欲襲魯文仲陰使人遺公書恐得其書乃謬
其辭曰歛小器投諸台食獵犬組羊裘琴之合甚思
之臧我羊羊有母食我以同魚冠纓不足帶有餘公
與大夫莫能知之人有言臧孫母者世家子也君何
不試召而問焉扵是召而語之臧孫母泣下霑襟曰吾
子拘有木治矣公曰何以知之對曰歛&KR1537;器投諸台
者言取郭外萌内之扵城中也食獵犬組羊裘者言
趣饗戰鬭之士而繕甲兵也琴之合甚思之者言思
妻也臧我羊羊有母者是善告妻善養母也食我以
同魚魚者其文錯錯者所以治鋸鋸者所以治木也
是有木治保扵獄矣冠纓不足帶有餘者頭亂不得
梳饑不得食也故知吾子拘而有木治矣扵是以母
之言軍扵境上齊方遣兵襲魯聞兵在境上乃還文
仲而不伐魯
禮記邾婁復之以矢蓋自戰扵升陘始也(僖二十二年公)
(伐邾敗于升陘)
齊攻魯求岑鼎魯君載他鼎以往齊侯弗信而反之使
人告魯侯曰柳下季以為是請因受之魯君請扵柳下
季柳下季答曰君之賂以欲岑鼎也以免國也臣亦有
國扵此破臣之國以免君之國此臣之所難也扵是魯
君乃以真岑鼎往(吕覽審已七又新序卷)
四書人物考柳下惠者(亦名柳下季)魯公族展氏也名
獲字季禽無駭之子盗跖之兄食邑柳下謚曰惠仕
魯為士師
初惠三黜於魯而不去也其妻謂之曰子無乃瀆乎吾
聞之君子有二耻國無道而貴恥也國有道而賤恥也
今當亂世三黜而不去亦近恥矣惠曰彼為彼我為我
雖裸裎安能汙我由由然與之處(列女傳)
柳下惠死(卒在僖二十六年後)門人將誄之妻曰將誄夫子之德
耶則二三子不如妾之知也乃誄曰夫子之不伐兮夫
子之不竭兮夫子之誠信而與人無害兮柔屈從俗不
強察兮蒙恥救民德彌大兮雖遇三黜終不蔽兮豈弟
君子永能厲兮嗟乎惜哉乃下世兮庶幾遐年今遂逝
兮嗚呼哀哉魂神泄兮夫子之謚宜曰惠兮門人從之
莫能竄一字(列女傳)
三十三年僖公卒子興立是為文公(史魯世家)
文公
文公元年楚太子商臣弑其父成王代立
三年文公朝晉襄公
十一年十月甲午魯敗翟于鹹獲長翟喬如富父終甥
舂其喉以戈殺之埋其首於子駒之門以命宣伯初宋
武公之世鄭瞞伐宋司徒皇父帥師禦之以敗翟扵長
丘獲長翟緣斯晉之滅路獲喬如弟棼如齊惠公二年
鄭瞞伐齊齊王子城父獲其弟榮如埋其首扵北門衛
人獲其季弟簡如鄭瞞由是遂亡(史魯世家)
魯孟獻子聘於晉宣子觴之三徙鐘石之懸不移而具
獻子曰富哉家宣子曰子之家孰與我家富獻子曰吾
家甚貧惟有二士曰顔回兹無靈者使吾邦家安平百
姓和協惟此二者耳吾盡扵此矣客出宣子曰彼君子
也以養賢為富我鄙人也以鐘石金玉為富(新序卷六)
禮記孟獻子禫縣而不樂比御而不入夫子曰獻
子加扵人一等矣
十五年季文子使於晉
十八年二月文公卒文公有二妃長妃齊女哀姜生子
惡及視次妃敬嬴嬖愛生子俀俀私事襄仲襄仲欲立
之叔仲曰不可襄仲請齊惠公惠公新立欲親魯許之
冬十月襄公殺子惡及視而立俀是為宣公哀姜歸齊
哭而過市曰天乎襄仲為不道殺適立庶市人皆哭魯
人謂之哀姜魯由此公室卑三桓強(史魯世家)
宣公
仲遂卒於垂(宣八年卒)壬午猶繹萬入去籥仲尼曰非禮也
卿卒不繹(檀弓下)
魯公子肹者宣公之同母弟也宣公殺文公子赤而自
立公子肹非之宣公與之禄則曰我足矣何以兄之食
為哉織屨而食終身不食宣公之食也(新序卷七)
十八年宣公卒子黑肱立是為成公季文子曰使我殺
適立庶失大援者襄仲也襄仲立宣公公孫歸父有寵
(歸父襄仲之子)宣公欲去三桓與晉謀伐三桓會宣公卒季文
子怨之歸父奔齊(史魯世家)
成公
成公二年春齊伐取我隆(隆左氏作龍)夏公與晉郤克敗齊
頃公於鞌齊復歸我侵地
四年成公如晉晉景公不敬魯魯欲背晉合扵楚或諫
乃不十年成公如晉晉景公卒因留成公送葬魯諱之
十五年始與吳王夀夢會鍾離十六年宣伯告晉欲誅
季文子文子有義晉人弗許十八年成公卒子午立是
為襄公是時襄公三歲也(史魯世家)
襄公
季文子相魯妾不衣帛馬不食粟仲孫它諫曰子為魯
上卿妾不衣帛馬不食粟人其以子為愛且不華國也
文子曰然乎吾觀國人之父母衣麄食蔬吾是以不敢
且吾聞君子以德華國不聞以妾與馬夫德者得扵我
又得扵彼故可行若淫扵奢侈沈扵文章不能自反何
以守國仲孫它(一本作忌)慙而退(說苑反質詳較國語稍)
四年襄公朝晉
季文子卒(襄五年)家無衣帛之妾廐無食粟之馬府無金
玉以相三君君子曰季文子廉忠矣(史魯世家)
說苑衛將軍文子問子貢曰季文子三窮而三通
何也子貢曰其窮事賢其通舉窮其富分貧其貴禮
賤窮以事賢則不侮通而舉窮則忠於朋友富而分
貧則宗族親之貴而禮賤則百姓戴之其得之固道
也失之命也曰失而不得者何也曰其窮不事賢其
通不舉窮其富不分貧其貴不禮賤其得之命也其
失之固道也
家語子路問於孔子曰臧武仲率師與邾人戰於
狐鮐(襄公四年)遇敗焉師人多喪而無罰古之道然與孔
子曰凡謀人之軍師敗則死之謀人之國邑危則亡
之古之正也其君在焉者有詔則無討
禮記魯婦人之髽而弔也自敗於臺鮐始也(襄公四年)
九年與晉伐鄭晉悼公冠襄公扵衛季武子從相行禮
十一年三桓分為三軍
十三年朝晉
十六年晉平公即位
二十一年朝晉平公(以上史魯世家)
孟獻伯相魯堂下生藿藜門外長荆棘食不二味坐不
重席無衣帛之妾居不粟馬出不從車叔向聞之以告
苖賁皇賁皇非之曰是出主之爵禄以附下也一曰孟
獻伯拜上卿叔向往賀門有御馬不食禾向曰子無二
馬二輿何也獻伯曰吾觀國人尚有饑色是以不秣馬
斑白者多徒行故不二輿向曰吾始賀子之拜卿今賀
子之儉也向出語苗賁皇曰助吾賀獻伯之儉也苗子
曰何賀焉夫爵禄旂章所以異功伐别賢不肖也故晉
國之法上大夫二輿二乘中大夫二輿一乘下大夫專
乘此明等級也且夫卿必有軍事是故循車馬比卒乘
以備戎事有難則以備不虞平夷則以給朝事今亂晉
國之政乏不虞之備以成節儉以潔私名獻伯之儉也
可歟又何賀(韓子外儲左)
孟獻子曰正月日至可以有事於上帝七月日至可以
有事扵祖七月而禘獻子為之也(禮襍記)
孟獻子之喪(襄十九年)司徒旅歸四布夫子曰可也讀賵曾
子曰非古也是再告也(檀弓上)
襄公二十二年十一月庚子孔子生扵魯昌平鄉陬邑
(史孔子世家)
闕里世載孔子未生時有麒麟吐玉書扵闕里其
文曰水精之子繼衰周而為素王顔氏異之(孔子父叔梁紇)
(母顔氏)以繡紱繫麟之角信宿而去懷妊十一月生誕
之夕有二龍繞室五老降庭五老者五星之精也顔
氏之房聞鈞天之樂空中有聲云天感生聖子故降
以和樂之音
拾遺記(周靈王)襄公之世夜有二蒼龍自天而下来附
孔母徵在之房因夢而生夫子有二神女擎香露扵
空中而來以沐浴徵在天帝下奏鈞天之樂列扵孔
母之房言天感生聖子故降以和樂之音又有五老
列扵庭則五星之精也
二十五年齊崔杼弑其君莊公立其弟景公
齊人弑其君(襄二十五年齊弑其君莊公)魯襄公援戈而起曰孰
臣而敢弑其君乎師懼曰夫齊君治之不能任之不
肖縱一人之欲以虐萬夫之性非所以立君也其身
死自取之也今君不愛萬夫之命而傷一人之死奚
其過也其臣已無道矣其君亦不足惜也(說苑君道師曠論衛)
(人出君意同)
郈成子為魯聘於晉(郈成子魯大夫郈敬子國之子郈青孫也)過衛右宰榖
臣止而觴之陳樂而不樂酒酣而送之以璧顧反過而
弗辭其僕曰向者右宰榖臣之觴吾子也甚懽今侯渫
過而弗辭(侯何也重過為渫過)郈成子曰夫止而觴我與我懽也
陳樂而不樂告我憂也酒酣而送我以璧寄之我也若
由是觀之衛其有亂乎倍衛三十里聞寗喜之亂作(襄二)
(十七年)右宰榖臣死之還車而臨三舉而歸至使人迎其
妻子隔宅而異之分禄而食之其子長而反其璧孔子
聞之曰夫智可以微謀仁可以託財者其郈成子之謂
乎(吕覽觀表)
魯襄公朝荆至淮(襄二十八年)聞荆康王卒公欲還叔仲昭
伯曰君之來也為其威也今其王死其威未去何為還
大夫皆欲還子服景伯曰子之來也為國家之利也故
不憚勤勞不遠道塗而聽扵荆也畏其威也夫義人者
故將慶其喜而弔其憂况畏而聘焉者乎聞畏而往聞
喪而還其誰曰非侮也芈姓是嗣王太子又長矣執政
未易事君任政求說其侮以定嗣君而示後人其讐滋
大以戰小國其誰能止之若從君而致患不若違君以
避難且君子計而後行二三子其計乎有御楚之術有
守國之備則可若未有也不如行乃遂行(說苑正諫詳魯語)
襄公朝扵荆康王卒荆人曰必請襲魯人曰非禮也荆
人強之巫先拂柩荆人悔之(檀弓下)
二十九年吳延陵季子使魯問周樂盡知其意魯人敬
焉
三十一年六月襄公卒其九月太子卒魯人立齊歸之
子裯為君是為昭公昭公年十九猶有童心穆叔不欲立
曰太子死有母弟可立不即立長年鈞擇賢義鈞則卜
之今禂非適嗣且又居喪意不在戚而有喜色若果立
必為季氏憂季武子弗聽卒立之比及葬三易衰君子
曰是不終也(史魯世家昭約左傳文世本魯公作弁)
昭公
昭公三年朝晉至河晉平公謝還之魯恥焉
滕成公之喪(昭三年)使子叔敬叔弔進書子服惠伯為介
及郊為懿伯之忌不入(敬叔嘗殺懿伯為其家所怨恐惠伯殺已故不敢先)惠伯
曰政也不可以叔父之私不將公事遂入(檀弓下)
四年楚靈公會諸侯扵申昭公稱病不往(史魯世家)
叔孫(僑如)相魯貴而主斷其所愛者曰竪牛亦擅用叔孫
之令叔孫有子曰壬竪牛妬而欲殺之因與壬游扵魯
君所魯君賜之玉環壬拜受之而不敢佩使竪牛請之
叔孫竪牛欺之曰吾已為爾請之矣使爾佩之壬因佩
之竪牛因謂叔孫何不見壬於君乎叔孫曰孺子何足
見也竪牛曰壬固已數見扵君矣君賜之玉環壬巳佩
之矣叔孫召壬見之而果佩之叔孫怒而殺壬壬兄曰
丙竪牛又妬而欲殺之叔孫為丙鑄鐘鐘成丙不敢擊
使竪牛請之叔孫豎牛不為請又欺之曰吾已為爾請
之矣使爾擊之丙因擊之叔孫聞之曰丙不請而擅擊
鐘怒而逐之丙出走齊居一年竪牛為謝叔孫叔孫使
竪牛召之又不召而報之曰吾已召之矣丙怒甚不肯
來叔孫大怒使人殺之二子死叔孫有病竪牛獨養之
而去左右不内人曰叔孫不欲聞人聲因不食而餓死
(昭四年)竪牛不發喪徙其府庫重寳空之而奔齊(韓子内儲上)
(與左傳别)
季武子成寢杜氏之葬在西階之下請合葬焉許之入
宫而不敢哭武子曰合葬非古也自周公以来(始有合葬)未
之有改也吾許其大而不許其細何居命之哭(檀弓上)
季武子寢疾(昭七年)蟜固不說(音脱)齊衰而入見曰斯道也
將亡矣士唯公門說齊衰武子曰不亦善乎君子表微
(擅弓下)
七年季武子卒
八年楚靈王就章華臺召昭公昭公往賀賜昭公寳器
已而悔復詐取之(以上史魯世家)
魯築郎囿(昭九年)季平子欲速成叔孫昭子曰安用其速
成也以虐其民可乎無囿尚可乎惡聞嬉戲之游罷其
所治之民乎(說苑反質與左傳略同)
魯昭公少喪其母有慈母良及其死也公弗忍也欲喪
之有司以聞曰古之禮慈母無服今也君為之服是逆
古之禮而亂國法也若終行之則有司將書之以遺後
世毋乃不可乎公曰古者天子練冠以厭居公弗忍也
遂練冠以喪慈母喪慈母自昭公始也(禮曾子問歸按昭公母齊十)
(一年始薨少未喪母也慈母不見左傳)
禮記夫人之不命於天子自魯昭公始也
十二年朝晉至河晉昭公謝還之
十五年朝晉晉留之葬晉昭公魯恥之
二十年齊景公與晏子狩竞因入魯問禮
二十一年朝晉至河晉謝還之
南宫敬叔言扵昭公曰臣受先臣之命云孔子聖人之
後也滅扵宋其祖弗父何始有國而授厲公及正考父
佐戴武宣三命滋益恭故其鼎銘曰一命而僂再命而
傴三命而俯循墻而走亦莫敢余侮饘扵是粥於是以
餬余口其恭儉也若此臧孫紇有言聖人之後若不當
世則必有明德而達者焉孔子少而好禮其將在矣屬
臣曰汝必師之今孔子將適周觀先王之遺制考禮樂
之所極斯大業也君盍以乘資之臣請與往公曰諾與
孔子車一乘馬二疋䜿子侍御敬叔與俱至周(昭二十四年)
問禮於老耼訪樂扵萇弘歴郊祀之所考明堂之則察
廟朝之度扵是喟然曰吾乃今知周公之聖與周之所
以王也及去周老子送之曰吾聞富貴者送人以財仁
者送人以言吾雖不能富貴而竊仁者之號請送子以
言可乎凡今之士聰明深察而近扵死者好譏議人者
也博辨閎達而危其身好發人之惡者也無以有已為
人子者無以惡已為人臣者孔子曰敬受教自周反魯
道彌尊矣遠方弟子進盖三千焉(家語子南宫敬叔孟僖之次子)
二十五年春鸜鵒來巢師已曰文成之世童謠曰鸜鵒
來巢公在乾侯鸜鵒入處公在外野(史魯世家)
初魯季氏與郈氏鬭雞郈氏介其雞季氏為之金距季
氏之雞不勝季平子怒因侵郈氏之宫而益其宅郈昭
伯怒譖之於昭公曰禘扵襄公之廟也舞者二人而已
其餘盡舞扵季氏季氏之無上久矣弗誅必危社稷公
怒以告子家駒子家駒曰季氏之得衆三家為一其德
厚其威強君胡得之公弗聽乃使郈昭伯將師徒以攻
季氏遂入其宫仲孫氏叔孫氏相與謀曰無季氏則吾
族死亡無日矣遂起甲以往陷西北隅以入三家為一
郈昭伯不勝而死昭公懼遂出奔齊(呂覽察微與又淮南子人間左傳)
(略同)
初郈昭伯以芥雞之故怒季平子而臧昭伯之弟會偽
讒臧氏匿季氏臧昭伯囚季氏人季平子怒囚臧氏老
故臧氏郈氏以難告昭公昭公二十五年九月伐季氏
遂入平子登臺請曰君以讒不察臣罪誅之請遷沂上
弗許請囚扵鄪弗許請以五乘亡弗許子家駒曰君其
許之政自季氏久矣為徒者衆衆將合謀郈氏曰必殺
之叔孫氏之臣□謂其衆曰無季氏與有孰利皆曰無
季氏是無叔孫氏□曰然救季氏遂敗公師孟懿子聞
叔孫勝亦殺郈昭伯郈昭伯為公使故孟氏得之三家
共伐公公遂奔己亥公至於齊齊景公曰請致千社待
君子家曰棄周公之業而臣於齊可乎乃止子家曰齊
君無信不如早之晉弗從叔孫見公還見平子平子頓
首初欲迎昭公孟孫季孫後悔乃止(史魯世家)
昭公二十五年三家共攻昭公昭公師敗奔扵齊齊處
昭公扵乾侯頃之魯亂孔子適齊主高昭子以通乎景
公與齊太師語樂聞韶音學之三月不知肉味(史孔子世家)
魯昭公棄國走齊景公問焉曰君之年少矣奚道至扵
此乎昭公曰吾少之時多愛我者吾體不親人多諫者
吾忘不能用是内無弼外無輔輔弼無人諂諛者衆譬
之猶秋蓬也孤其根本密其枝葉秋風一至根且拔矣
(藝文類聚引晏子作魯哀公事)
二十六年春齊伐魯取鄆而居昭公焉夏齊景公將內
公令無受魯賂申豐汝賈許齊臣高齕子將粟五千庾
子將言於齊侯曰羣臣不能事魯君有異焉宋元公為
魯如晉求内之道卒叔孫昭子求內其君無病而死不
知天棄魯乎抑魯君有罪於鬼神也願君且待齊景公
從之二十八年昭公如晉求入季平子私扵晉六卿六
卿受季氏賂諫晉君晉君乃止居昭公乾侯二十九年
昭公如鄆齊景公使人賜昭公書自謂主君昭公恥之
怒而去乾侯三十一年晉欲內昭公召季平子平子布
衣徒跣因六卿謝罪六卿為言曰晉欲內君衆不從晉
人止三十二年昭公卒於乾侯魯人共立昭公弟宋為
君是為定公(史魯世家)
春秋感精符魯昭公時雉銜環入(雉之為言弟也喻昭公弟之入)
(為君也)
定公立趙簡子問史墨曰季氏亡乎史墨對曰不亡季
友有大功於魯受鄪為上卿至於武子文子世增其業
魯文公卒東門遂殺適立庶魯君扵是失國政政在季
氏扵今四君矣民不知君何以得國是以為君慎器與
名不可以假人(史魯世家)
昭公三十二年孔子自齊反乎魯(孔子在齊凡八年)斯時季子
僭於公室陪臣執國政故孔子不仕退而修詩書禮樂
弟子彌衆至自遠方莫不受業焉(史孔子世家)
春秋戰國異辭卷三
