法帖釋文目錄類二(金石之屬)
提要
(臣)等謹案法帖釋文十卷宋劉次莊撰次莊
字中叟長沙人崇寧中嘗官御史曹士冕法
帖譜系云臨江戲魚堂帖元祐間劉次莊以
家藏淳化閣帖十卷摹刻堂上除去卷尾篆
題而增釋文曾敏行獨醒集志曰劉殿院次
莊自幼喜書嘗寓於新淦所居民屋忩牖牆
壁題寫殆徧臨江郡庫有法帖十卷釋以小
楷他法帖之所無也觀二書所記則次莊之
作法帖釋文本附注石刻之中未嘗别為一
集此本殆後人於戲魚堂帖中鈔合成帙而
仍以閣本原第編之者也陳振孫書錄解題
又稱武岡人嘗傳刻絳州潘氏帖嘉定中汪
立中又取劉本分入二十卷中官帖所無者
增附之蓋絳帖本閣帖而廣之故立中釋文
亦因次莊釋文而廣之與此又别一書矣乾
隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
