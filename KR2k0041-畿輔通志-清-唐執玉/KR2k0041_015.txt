欽定四庫全書
畿輔通志卷十五
形勝疆域
自古建都之地論者皆曰洛不如關關不如薊誠哉
是言也盖洛陽雖居土中道里均貢賦便而無形勢
可憑關中地勢足以臨制山東而西北則無高山廣
川以為之限又漕更砥柱前世以為難我
朝光有天物定都於順天實古燕地而畿輔封域半跨
晉疆旁延於齊衞東則永平南則河間天津北則宣
化西則保定又西南則正定順德廣平大名其山鎮
曰恒嶽而伊祁馬耳西屏封龍皆名山也其澤藪曰
昭餘祁而滹沱漳衞淶易皆名川也左俯滄海右倚
太行紫荆居庸山海諸關聳峙環擁南嚮以臨天下
臂指雍梁控抱豫青徐兖河濟交會江漢朝宗荆揚
之漕按程而至五嶺之貢計日無淹是謂天府之國
聖人首出統馭垓埏天作地成以為四方之極者歟
形勝
直隸布政使司
東北曰幽州其山鎮曰醫無閭其澤藪曰貕養其川
河泲其浸菑時河内曰冀州其山鎮曰霍山其澤藪
曰楊紆其川漳其浸汾潞正北曰并州其山鎮曰恒
山其澤藪曰昭餘祁其川虖池嘔夷其浸淶易(周禮)
冀州三面距河兖河之西雍河之東豫河之北周禮
職方河内曰冀州是也(尚書禹貢蔡沈注)
燕東有朝鮮遼東北有林胡樓煩西有雲中九原南
有滹沲易水地方二千里帶甲數十萬南有碣石雁
門之饒北有棗栗之利此所謂天府也(戰國策)
西有常山南有河漳東有清河北有燕國(同上)
南有鴻溝東有淮穎西有長城之界北有河外(同上)
邯鄲亦漳河之間一都會也北通燕涿南有鄭衞
燕亦勃碣之間一都會也南通齊趙上谷至遼東地
踔遠有魚鹽棗栗之饒北鄰烏桓夫餘東綰穢貉朝
鮮真番之利(史記貨殖列傳)
趙地北有信都正定常山中山又得涿郡之高陽鄚
州鄉東有廣平鉅鹿清河河間又得勃海郡之東平
舒中邑文安束州成平章武河以北也邯鄲北通燕
涿南有鄭衞漳河之間一都會也燕地東有漁陽右
北平遼西遼東西有上谷代郡雁門南得涿郡之易
容城范陽北新城故安涿縣良鄉新昌及勃海之安
次皆燕分也樂浪元莬亦宜屬焉薊南通齊趙勃碣
之間一都會也(漢書地理志)
燕之涿薊富魁海内為天下名都(鹽鐵論)
燕郤背沙漠進臨易水西至軍都東至於遼長蛇帶
塞險陸相乘也(河圖括地象)
東至於海南廹於河西距大行北通渝關薊門(唐六典)
松亭關古北口居庸關為中原險要(宋富弼上仁宗封事)
冀都山脈從雲中發來前則黃河環繞泰山聳左為
龍華山聳右為虎嵩為前案淮南諸山為第二重案
江南五嶺諸山為第三重案故古今建都之地莫過
於冀所謂無風以散之有水以界之也(朱子語類)
燕國有朝鮮遼東雲中九原樓煩易水以為之塞范
陽有盧龍古北松亭狐門之要以為之守(宋李清臣策)
當天津析木之交實上谷廣陽之勝形勢有金湯之
險膏腴號陸海之饒(宋羣臣賀表)
南京築城後遠望數十里間宛然如帶回環繚繞形
勢雄傑(契丹志)
箕星散為幽州分為燕國南通齊趙為一大都會(太平
寰宇記)
地博大以爽塏兮亘繩直而砥平(宋范鎮幽都賦)
燕都地處雄要北倚山險南壓區夏若坐堂隍俯視
庭宇(金史梁襄傳)
居庸古北松亭榆林等關東西千里山峻相連近在
都畿易於據守(同上)
尾箕之墟幽冀之區鬱鬱葱葱屹乎皇都峙以西山
居庸繚以涿易潞沽山川相繆古今不殊(吳禮部集)
幽燕之地龍盤虎踞形勢雄偉南控江淮北連朔漠
駐蹕之地非此不可(元史穆呼哩傳)
右擁太行左注滄海撫中原正南面枕居庸奠朔方
峙萬歲山浚太液池派玉泉通金水縈畿帶甸負山
引河壮哉帝居擇此天府(輟畊錄)
地勢寬厚關塞險固總握中原之夷曠者莫過燕薊
雖云長安有崤函之固洛邑為天地之中要之帝王
都會億萬年太平悠久之基莫燕薊若也(楊文敏集)
是邦之地左環滄海右擁太行北枕居庸南襟河濟
形勝甲於天下誠天府之國也(博物策會)
京師形勝甲天下扆山帶海有金湯之固(輿地指掌圖)
京師負重山面平陸地饒魚鹽榖馬果蓏之利又轉
東南之粟財貨駢集天險地利足制諸邊汴洛關中
江左皆不及也(吾學編)
京東負山控海負山則泉深而土澤控海則潮淤而
壤沃諸州邑泉從地湧一决而通水與田平一引而
至(潞水客譚)
居庸障其背河濟襟其前山海扼其左紫荆控其右
碓山高峙流河如帶(五雜俎)
自燕而南直抵徐淮沃野千里齊晉為肩吳楚為腹
閩廣為足浙海東環滇蜀西抱氣勢雄大規模弘遠
(同上)
大地之脈咸祖崑崙而南北二絡最大北絡極於幽
燕大河至此入海與鴨綠江會東有下沙此山水一大
交會也其北崇岡千疉其前坦平千有餘里泰山
聳於南誠國家萬年之基也(莊渠遺書)
太行自西來演迤而北綿亘魏晉燕趙之境東極於
醫無閭重岡疉阜擁護而圍繞之不知其幾千里也
其東則汪洋大海稍北乃古碣石稍南則九河故道
浴日月而浸乾坤所以界之者又如此其直截而廣
大也况居直北之地上應天垣之紫微其對面之案
以地勢度之則泰岱萬山之宗正當其前居乎艮位
成始成終之地介乎震坎之間出乎震而勞乎坎以
受萬物之所歸體乎北極之尊嚮乎離明之光使萬
物之廣億兆之多莫不面焉以相見則凡舟車所至
人力所通者莫不在於照臨之下自古建都之地上
得天時下得地勢中得人心未有過此者也(大學衍義補)
幽州之地誠天府之國而太行之山自平陽之絳西
來北為居庸東入於海龍飛鳳舞綿亘千里重關峻
口一可當萬獨開南面以朝萬國非天造此形勝也
哉(讀書一得)
山川峙濯險甲寰區而紫荆扼蜚狐之口居庸拊上
谷之背山海掣元莬之肘其因地利而盡人謀可謂
千古石畫(長安客話)
漢唐都關中去邊幾千里餘今京師北抵居庸東北
抵古北口西南抵紫荆關近者百里遠不過三百里
爾(同上)
京師扆山帶海有金湯之固正定以北至於永平關
口不下百十而紫荆居庸山海喜峰口古北口黃花
鎮險阨尤著(職方圖考)
周禮幽州藪曰貕養其川河泲其浸菑時冀州藪曰
楊紆其川漳其浸汾潞蓋水澤至渥也國家定鼎於
燕用幽冀為畿輔負重山面平陸奥衍之利甲於東
南若疏其上源自涓滴傳而致之何田不充何漕不
裕(明給事中魏呈潤疏)
宣府大同藩籬也居庸紫荆門戸也順天正定保定
等府州縣堂室也藩籬密斯門戸固門戸固斯堂室
安(漁石集)
右挾太行左據碣石背疉險兮重關面平原兮廣澤
宗恒嶽其巍巍鎮醫閭而奕奕冠九州之形勝實為
天府之國(李時勉北京賦)
沃壤千里水有九河滄溟之雄山有太行居庸之固
玉泉之流經緯乎禁籞之中碣石之壮盤踞乎畿甸
之内故其山川之壮觀風氣之清淑誠有以卓冠四
方為萬國之都會帝王子孫萬世太平悠久之基(金幼
孜皇都大一統賦)
天造地設靈鍾秀毓總交會於隂陽盡灌輸於海陸
南臨鉅野東瞰滄溟西有太行之嶻&KR1110;北有居庸之
崢嶸瀉玉泉之逶迤貫金河而迴縈瓊島上聳以盤
礴太液下澈而澄泓(同上)
西接太行東臨碣石鉅野亘其南居庸控其北勢拔
地以崢嶸氣摩空而崱屴復有玉泉漫流宛若垂虹
金河澄波雪練含空貫天河而為一與瀛海其相通
(楊榮皇都大一統賦)
伊洛距其前恒嶽倚其陬環西山而作城界東海以
為溝導江淮以共注引河濟而北流(胡啟先皇都大一統賦)
疉以太行五華之障函以軍都湯峪之屏表以岱嶧
之罘之鎮觭以盤龍密雲之嶒帶以白露渾源之川
鞶以漳衞直沽之津扼居庸以制勝若乘高而建瓴
擁燕雲以馭夏若坐堂而俯庭狹關中於西阻陋中
原於四馳卑齊魯之東藩迸吳越於南陲(余光北京賦)
總環瀛之要害抗萬垤而建瓴(盛時泰北京賦)
粲星分於箕宿映黃道之開張壮天險於居庸亘重
關於太行會百川於遼海環河嶽於封疆拱北辰兮
帝居陋鞏固於金湯均萬國兮會同而適居天下之
中央也(陳敬宗北京賦)
瞻恒嶽而控西山躋居庸而狹灤薊壮九重於南面
運啟文明峙雙關於中天高連營室(梁本之為魯王賀建北京表)
順天府
北京上應北辰以象天極南面而聽天下天險地利
甲於關中(治平略)
居庸曹王大安黍谷崆峒之山環抱如箕而燕城峙
其中其地如掌(雞肋集)
京師前挹九河後拱萬山正中表宅水隨龍下自辛
而庚環注皇城繞㢲而出天造地設(湧幢小品)
北京青龍水為白河出密雲南流至通州城白虎水
為玉河出玉泉山經大内出都城注通惠河與白河
合朱雀水為蘆溝河出大同桑乾入宛平界出蘆溝
橋元武水為濕餘高梁黃花鎮川榆河俱繞京師之
北而東與白河合(蓬窗日錄)
淮南子謂地有九藪燕之昭余祁居一焉藪者聚也
王者以聚民畜國(府舊志)
甸服西北控御東南若建瓴然泰嶽峙其南華山環
其右前則三案重圍後則九河歸宿誠四塞之國矣
(同上)
關塞諸山雄峙於西北渾河諸水環繞於東南(同上)
東枕遼海沃野數千里北則居庸聳峙為天下九塞
之一西山秀甲天下畿南皆平野沃壤百昌繁殖(大興
縣志)
千山拱護萬國朝宗山奥而深土肥而衍(宛平縣志)
北拱神京南控涿鹿東襟漯水西擁房山(良鄉縣志)
孔道東偏神京南壁(固安縣志)
水分桑乾之派渠成拒馬之名(永清縣志)
設險則三關盤遶渙文則九河縈旋幽燕腹心之地
邊郵唇齒之邦(宋史)
東瀕滄海南擁三關(遼史)
北控燕雲南接雄霸(金史)
地勢廣闊水陸要衝(元史)
南控海口北接天城四無山阜平坦高曠之地(東安縣志)
負京師於北面沱港於南運河順左而行三關拱右
而立此畿輔襟喉之地燕趙唇齒之邑也(東安縣志以上六條
俱東安縣)
黃山北聳白水西來(香河縣志)
上拱京闕下控天津潞渾二水夾會於東南幽燕諸
山雄峙於西北舟車輻輳冠蓋交馳實畿輔之襟喉
水陸之要會也(通州舊志)
運河縈其前而萬艘經泊漷水環於後而三派分流
長堤如龍蜿蜒相接而會於城闉亦形勝之地也(同上)
山維華維靈水曰洳曰泃(三河縣志)
潞水流經其左渾河派衍於西(武清縣志)
西拱京師東連大海南接天津北抵雲薊三山擁峙
四水縈迴(寶坻縣志)
南接神京北通宣大往來孔道供億實繁(昌平州志)
山似陣雲水如天塹(同上)
呼奴崒嵂靈蹟巃嵸大峪汪洋高梁澎湃(順義縣志)
維山□嵎維水潭紆俯臨北塞雄鎮東隅(密雲縣志)
山錦繡以圍天水珠璣而噴地(懷柔縣志)
八荒輻輳萬國喉咽(涿州志)
縣之西多山林川澤(房山縣志)
岡巒絡繹而入晉溪流瀠漾以環燕(同上)
自陶河至泥沽口屈曲九百里天設險阻真地利也
(宋知雄州何承矩上言)
當三關之腹心居東南之左臂林樹葱鬱境土平遙
(霸州舊志)
東阻泥沽西連涿鹿南襟河濟北揖天山上當龍門
積石之委下環天津滄海之洋九河滙流三關重地
(同上以上三條俱霸州)
境有河渠地稱澤國(文安縣志)
沿河環其東南白溝繞其西北四顧平坦地勢廣漠
(大城縣志)
金沙映於西南玉帶繞於東北(保定縣志)
東連石門西接泃水沽河環遶於南邊城横峙於北
(薊州志)
東横大嶺西峙兔山北倚瑞屏南瀕泃水(平谷縣志)
北枕長城南襟黎水東鎮鹿嶺西啟石門(遵化州志)
山鳳翥而龍蟠川星翻而斗滚紛紛郁郁獻五色之
卿雲鬱鬱葱葱萃千年之王氣風水攸聚形勝獨隆
(同上)
永平府
連接邊郡(隋書地理志)
負山帶河為形勝之地(遼史地理志)
地連青幽(元志)
肥水之西洞山之北赤山之東方山之南四塞險固
實東北之雄邦(地志集略)
碣石之依長城之枕護燕薊為京師屏翰擁雄關為
遼左咽喉(畿輔舊志)
後背羣山前阻大海可謂冀北之神臯燕東之天府
(府志)
平州有盧龍鎮山如龍形(元和郡縣志)
負關阻寒襟漆帶灤陽山首昂於東南桃燕尾蟠於
西北(盧龍縣志以上二條俱盧龍縣)
左環分水右據尖山灤水經其南塞垣倚其北(遷安縣志)
横山龍抱於東兔峰虎踞於西陽河天塹於南界嶺
雲連於北(撫寕縣志)
南臨渤海北負仙臺東控渝關西挹灤水(昌黎縣志)
灤水龍翔巖山虎踞(灤州志)
負山對海夾以兩河(樂亭縣志)
辰象臨乎析木海勢倒乎扶桑分襟帶於燕山束咽
喉於渝塞(玉田縣志)
羣山聳於北大海潤其南(豐潤縣志)
保定府
燕南陲趙北際(九州志)
臨城四野地址坦平(圖經)
二川交流夾繞州治(元志)
北控三關南通九省(元劉因賦)
地連四部雄冠中州控雁門之紫塞引雞距之清流
倚太行之巖觀接易水之長洲(同上)
前有瀰瀦大陸之利北有重關天險之固(廣志)
羣山西峙衆水東瀠(府舊志)
雞水瀠洄其左狼峰崷峍於右(同上)
唐塞周關東西雄要(同上)
四逹之衢人民凑集(地理志)
燕趙界區神京要地(清苑縣志以上二條俱清苑縣)
東湧雞距泉西峙抱陽山南連方順河北擁玉峰嶺
(滿城縣舊志)
龍山突兀温水漣漪(安肅縣志)
督亢之原膴膴河陽之樹森森(定興縣志)
紫水瀠洄白溝浩淼(新城縣志)
大茂尊而衆岫堆螺唐河闊而諸津遶帶(唐縣志)
龍岡虬折蟾水珠浮(博野縣志)
邑據要衝桑麻萬井(宋劉乳五嶽廟碑記)
京省扼地(慶都縣舊志)
千尋翠壁欲參天以起萬斛珠泉不擇地而生(同上以上
三條俱慶都縣)
東控瓦橋西連武遂南通渥水北倚范陽(容城縣志)
河十八折故云曲逆縣三千年猶名壮哉(完縣志)
東枕瀛州古號燕齊之界南襟&KR0740;水今當晉魏之衝
(蠡縣志)
山川秀拔雄鎮千里(地理志)
角峙雙雄帶環諸水(雄縣志以上二條俱雄縣)
三河環境比洋洋大國之風兩阜臨關有屹屹名城
之勢(祁州志)
東觀瀛郡坐鹿巖而指廣川如鄰座下西睇恒州溯
滹澤以逹肥子儼在舟中(束鹿縣志)
一河遶西北九水滙東南板橋之戍壘猶存土尾之
危堤可恃(安州志)
界分瀛易雄關未改乎高河境接蠡濡龍脉直趨於
龐口(高陽縣志)
渥水廣百餘里孤城仡仡宛在中央(新安縣志)
東西孔道三面水環(新安縣志)
河間府
燕徇樂壽邢振臨城清河絶其南弓高斷其北(唐吳武陵
遺吳元濟書)
渤海一名北海水盤洄曰渤(河間府志)
渤海之東有大壑中有五山根無所連著常隨潮波
上下(同上)
東有大壑實為無㡳之谷(同上)
河經武垣之北(太平寰宇記)
九河之會五壘之居(同上)
南濱大河北際幽朔東瀕海岱西壓上黨(宋河北路志)
東濱滄海西麓太行(古碑記)
南枕滹沱北背高河(元獻州志)
地勢廣潤(元莫州圖經)
燕齊之交(元清周高氏碑記)
河間古鎮聯城數十總制千里(元張英撰肅寧縣李公德政碑記)
東連博陸西叩金堤膏腴控其前平林亘其後(任邱周司
法田敏墓誌)
河間當水陸要衝四方供億皆取給焉(元史)
北據三關南面九河(河間府志)
滹沱繞其前高滱滙其左南為八省之咽喉北為神
京之屏翰(獻縣舊志)
北沂劉麟南臨鳴犢(阜城縣志)
控四河於上流引二淀於中堡(肅寧縣志)
地靈川秀景物天成(任邱縣志)
衞水東環滹沱西遶北負瀛海南抱廣川地勢平衍
水陸之衝(交河縣志)
上連滄瀛下控齊魯(寕津縣志)
六水騰傾五窪澹泞(景州志)
鏡懸千頃虹駕雙河(吳橋縣志)
據渤海上游為吳阜之唇齒交南之襟喉連鎮控其
南夏口扼其北中則洪河映帶左右平原沃衍(東光縣志)
前武城後廣川齊魯交於左燕趙鄰於右(故城縣志)
天津府
枕漳衞之長流倚盧白之重阻北瞻京邑居然屏翰
南俯登萊似列几筵(天津廳壁記)
地當九河津要路通七省舟車(天津衛學記)
千淀歸墟百川赴壑輸將要地商賈通津(舊天津衞志)
中山傑竪衞水瀠洄(青縣志)
密邇三津作海防之門戸往來萬軸綰漕運之咽喉
(靜海縣志)
當水陸之要衝為勃碣之都會(滄州志)
擅五壘之雄攬九河之勝(南皮縣志)
篋山奔峭以連城渤海翻瀾而近郭(鹽山縣志)
壤分紫甸境接青齊(慶雲縣志)
正定府
河朔天下根本而正定又河朔之根本其地河漕易
通商賈四集常倚為北面之重(唐書)
壯哉一都會(正定壁記)
面臨滹水背倚恒山左接瀛海右抵太行(圖經)
正定表山帶河連屬三十餘城(元史天倪傳)
山水秀麗邦鄙平夷(元志)
北枕三關右肘太行接秦隴左掖遼海聯齊魯南躡
天雄通荆豫徐揚百粤之孔道(明周應中正定題名記)
正定為京師輔郡南北襟喉之衝(明石珤陽和樓記)
當燕趙之郊雄於河朔(明朱中敏重修府署記)
滹沱經其南恒山峙其北東臨瀛海西擁太行控扼
三關咽喉九省(郡志)
枕中山而挹秀跨冀野以鍾靈(府志)
襟帶二水枕倚雙關(井陘縣志)
封龍綿亘於南太行環抱其北(獲鹿縣志)
跨無極以面神岩腋太行而背沙水縣遷槐陽地連
朔野吞高岡而壓大陸控馬嶺以披雕邱(後周董樞元氏縣署
記)
萬峰峭拔五水紆洄(靈夀縣志)
洨水瀠洄於西北龍岡迤邐於東南(欒城縣志)
北嶽控其東太行揖其西背倚林峰面對光禄右襟
冶水左帶滹沱(平山縣志)
鹿䭾虎踞於東臙脂帶遶於西(阜平縣志)
西接太行北有龍泉諸隘口𣲖水界其東郜河遶其
西又有滋水南環如帶古中山險要地也(行唐縣志)
汦水湍飛壇山雄峙左環五馬之異右擁丈石之竒
(贊皇縣志)
晉古鼓子國城南即襟帶滹沱河(明苑宗吳滹沱河神廟記)
城小而民和儼然有保障之固(紀澐重建晉州東城樓記)
鼓山西峙滹沱南繞瀛海環其東門太行擁其右臂
(正定府志)
星分昴畢躔二十八宿大梁之次地界燕趙踞三十
一城道里之中(晉州志)
帶澬水背恒山襟滹沱拱神京山河形勝相錯如繡
(明張書重修無極縣城記)
滹沱恒嶽環抱後先瀛海滋河襟帶左右(明朱履儀創建無極
尊經閣記)
黃岡蟠後滋水環前(無極縣志)
衆水環流平疇繡錯(藁城縣志)
沙阜發童山之脈水朝瀛海之宗(新樂縣志)
順德府
依山憑險形勝之國(晉書石勒載記)
鉅鹿當四方之衝(宋沈括堯山縣廳壁記)
披山帶河為古用武之國(宋子真改邢州為順德府記)
太行蜿蜒適居斷麓可據可守(明王祖源修城記)
太行雄鎮於西北漳水瀠流於東南(郡舊志)
南通九省北拱神京右枕太行左臨漳滏(府志)
襟帶常山之麓肘腋大河之津(同上)
邢臺畿内名邑路當南北之衝要太行漳水形勝環
繞(明王雲鳳邢臺縣譙樓記)
西倚太行東跨漳水洺河經其南層岡鎮於北(邢臺縣志)
鳳山雄峙於北狼溝環繞於東(沙河縣志)
東連鉅鹿西枕龍岡(南和縣志)
落莫流歸於陸澤濁漳源本乎鳩山(平鄉縣志)
廣阿紀神禹之功棘園留項王之蹟(鉅鹿縣志)
北連鉅鹿南接曲安沙邱峙其左漳水遶其右岡阜
相屬林木鬱然(廣平縣志)
北擁堯山南襟泜水東臨漳滏西阻太行(唐山縣志)
通齊晉之捷徑當正廣之衝途(同上)
鵲首高而諸峰羅列龍騰闊而九水合流(内邱縣志)
南枕龍岡北縈聖水西則太行聳翠東則陸澤瀦靈
(任邱縣志)
廣平府
邯鄲亦漳河之間一都會也(史記)
豁開廣平千里如砥(唐蘆頊聰山記)
肘腋太行背沃洺水(元善政樓記)
萬山盤礴泉流環滙(翰墨全書)
四野平坦土地沃饒(郡志)
壤聯八邑衢通五省(永年縣志)
無山而聰婁翠映有水而漳滏清環(曲周縣志)
北枕滏口南帶乾侯西望邯山東接鵝浦(肥鄉縣志)
背燕面魏襟滏帶漳(鷄澤縣志)
漳衛帶其南恒山枕其北(廣平縣志)
山川甲於一郡雄勝比乎三都(邯鄲縣志)
東極艾束西抵夏陽北屆大姑南窮新寨(成安縣志)
鯀隄北障運道東開(威縣志)
虎岡蟺蜒龍潭□&KR2377;(清河縣志)
北接畿甸南通吳楚魏博當其左澤潞抱其右(磁州志)
大名府
南有鴻溝東有淮潁西有長城北有河外(戰國策)
守白馬之津以示諸侯效實形制之勢(史記)
南濱大河北際幽朔東瀕海岱西壓上黨(宋史地理志)
屹屹魏土山河之固(宋劉攽魏京詩)
重郛言言淇河渾渾矗如巨防扼為要津(宋江休復縣壁記)
九河綿絡之奥區(宋黃庭堅上梁文)
地當兩河之驛路(澶淵地域志)
南距衞北負漳為險(府舊志)
近則背倚沙麓足蹋博望左附洹洺右鄰冠氏遠則
東窺齊魯南阻大河西接太行北距恒嶽(大名縣舊志)
衞水包縈於郭外邱樊層障於坰表(大名縣志)
環漳水而襟衛河面太行而抵沙麓(魏縣志)
南控兩河北藩三輔(南樂縣志)
衞水瀠於西龍河遶其東南瀕澶水北倚銅臺固畿
内之名邑也(清豐縣志)
長堤捍其洪流巨津升為沃壤居魯衞之域當南北
之中(東明縣志)
川原縈帶河朔奥區疆場恢弘畿南重鎮(開州志)
東連鄒魯西接朝歌澶淵距其北大河經其南(長垣縣志)
宣化府
勢連雲中雄據上谷為燕代巨鎮(元歐陽元鷄鳴山永寧寺記)
前望京都後控沙漠左挹居庸之險右擁雲中之固
(明統志)
蜚狐紫荆控其南長城獨石枕其北居庸屹險於左
雲中結固於右羣山叠嶂盤踞峙列足以拱衛京師
而彈壓邊徼(舊鎮志)
羣山環拱於東北洋河縈繞於西南居東西道里之
中實一鎮要會之地也(同上)
宣府山川紏紛地險而狹以氣勢完固號稱易守(明許
論防守要害論)
壤土沃衍四山明秀洋河經其南柳川出其北古今
斯為巨鎮(明羅亨信宣府鎮城記)
宣鎮為北門鎖鑰地視諸邊尤重(明褚寶行司題名記)
東指元莬樂浪北俯隂山其西顧則平城馬邑蜚狐
之口(明葉盛賢字暖鋪記)
北臨沙漠西抵雲中南至居庸周圍千有餘里為衛
所十有九為鋪六十有九(明劉珝佐字暖鋪記)
宣府古上谷地今為西北重鎮控制朔漠屏衞畿甸
(明楊士竒彌陀寺記)
五帝開天軒轅為盛稽自阪泉營於涿鹿勲德翔浹
萬國合符維兹上谷固神靈之奥宅而赤縣之首區
也(明葉向高尊經閣記)
重山&KR0691;出俯垂北荒相傳以為地形類虎此為虎首
(赤城縣舊上北路志)
百里飛狐千年天險兩崖峭立一線通微内地之重
圍邊關之首鍵(萬全縣舊西路志)
獨石諸城外為邊境之籓籬内為京師之屏蔽(明于謙邊
境疏)
背負層巘坐擁邊城當西北兩路之衝為全鎮唇齒
之地(舊下北路志以上二條俱龍門縣)
重山列東北之險居庸壮表裏之威(懷來縣舊東路志)
萬山環拱北枕桑乾中帶壺流三關天險連上谷而
接雲中背腹手足之勢備焉(蔚州志)
北有崇山南有層嶂東來則有郡城之重鎮西望則
有雲中之屏障(西寧縣志)
北邊重鎮(懷安縣志)
輿當天末勢則建瓴(延慶州記)
地屬河東北控險阻(唐新州記保安州)
易州
東窮范陽之瀇漾西收紫塞之鬱葱(州志)
龍門白馬關塞稱雄□洞紫梁山巒峙秀(淶水縣志)
一線中通兩山壁立逼近關門置郵孔道(廣昌縣志)
冀州
州據河北之中川原饒衍控帶燕齊稱為都會東近
瀛海則資儲可克南臨河濟則折衝易逹(州志)
太行控其西惠通帶其東巨艦村集衡漳流前滹沱
繞後馬頰經左大陸翼右蓋四塞之區也(南宫縣志)
揖拱太行襟帶衡滏(新河縣志)
渤海東瀠常山西峙(棗強縣志)
竇山東聳漳水西環(武邑縣志)
漳水北環杜溝南注(衡水縣志)
趙州
趙州畿輔要區雄於河朔其在幅&KR0695;所稱四通之域
也(明張居敬大石橋記)
郡當燕趙之衝接軫秦晉錯疆齊魯地稱閎衍(魏裔介孔
公去思碑)
九省往來為股肱上郡中原鎻鑰(舊州志)
大陸縈迴於左鐵山聳峙於右平棘洨水列其前欒
臺宋城屏於後(州志)
南對堯峰鬱鬱而紫氣千秋北峙龍山隱隱而青霞
萬道(唐盧隱趙州玉臺寺記)
槐水經其北午水緯其南土龍環抱堯山翔舞(栢鄉縣志)
永堤長鎮新灃環流(隆平縣志)
原隰鱗次溝澮淵澄(高邑縣志)
堯峰峙左太行拱右汦水瀠前董岡擁後(臨城縣志)
枕倚晉趙川原曠衍滏陽中貫常山尾蟠(寧晉縣志)
漳灃合流葫蘆總涯(同上)
深州
廣袤爽嵦周迴翕聚(明金幼孜深州八景記)
介瀛冀鎮定間所謂四通五逹之郊(正定府志)
撫瀛州之眉黛遶畿輔之屏藩(武強縣志)
南接滹水之濱北跨兹河之險(饒陽縣志)
左接瀛海右望太行滹水南襟沙滋北會(安平縣志)
定州
天下十八道惟河北最重河北三十六州軍就其中
又析為四路惟定州最要定為一路治所寔天下要
衝之最(宋富弼定州閱古堂序)
定州西北近邊(宋韓琦治績碑記)
中山控扼素號權重地形坦易無陂澤之阻(宋韓琦知定州
謝表)
惟定武之要區據朔捶之重地(宋吕公著知定州謝表)
近領博陵深控幽朔營屯蝟集亭鄣蟬聯(宋宋祁知定州上兩
府啟)
河朔為諸路要衝而定武又為河北屏翰(宋蘇軾知定州奏議)
定保之間山開川平無陂塘之險(同上)
中山古之雄藩河朔之巨鎮為南北之要衝(元烏納罕修中
山府廟學記)
西枕恒嶽北連&KR0740;水(明蕭彛定州儒學後堂記)
東眺瀛海西擁太行&KR0740;水近瀠平山内掖疆土寬平
風物完聚介燕趙以當衝輔京畿而倚重(州志)
危渡扼滹沱之口滋流逕博野之區(深澤縣志)
三關控扼於北衆水襟帶於西近衞中山遠屬畿甸
(曲陽縣志)
畿輔通志卷十五
