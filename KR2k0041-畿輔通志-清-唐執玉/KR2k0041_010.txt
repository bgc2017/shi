欽定四庫全書
畿輔通志卷十
宸章
聖祖仁皇帝
甲申春謁
陵回鑾路經盤山有僧智樸呈接駕詩即用原韻二首
廿載常輕步年華去莫從古松分遠近老衲自舂容問
及當時景猶疑隔嶺重山高勞脚力来往徧雲峰
其二
鈴鐸鳴山下田疇雨露恩(是日微雨)經聲連靜舍法語閉柴
門隱跡安無意清思禮世尊春風来拂面依舊是乾坤
看運河建壩處
十月風霜幸潞河隔林疎葉盡寒柯岸邊土薄難容水
隄外沙沈易漲波春末淺夫忙用力秋深霖雨失時禾
往来踟躇臨淵歎何惜分流建壩多
大城文安等處堤修完舟中駐蹕王家口
積水頻縈慮長堤幸已成桑麻連井邑花柳近清明漸
惬勤民意還深問俗情蘭橈經過處布穀喚春耕
靜明園喜雨
西山初夏玉泉清暮雨隨風滿鳳城四野皆霑比屋慶
八荒盡望樂豐盈
密雲作
連年駐蹕此城隈雲谷無塵金碧堆斗室何妨宇宙志
晨昏常掖
輦輿回
將之山莊四首
畏暑心何勝平明出玉墀萬幾豈歇息臨政有疇咨
其二
暖溜自平地風光此日佳暄波由近發浩澤無津涯
其三
駐輦相風竿臨書羨五傳晴瀾分暑節疏爽須葵扇
其四
霖雨消塵蹟輕霞照野荆詞臣每扈從上賞賦昆明
避暑駐蹕山莊六月間隂霖少晴自立秋日晴霽
喜懷
亢陽望十雨霪雨思晴天累日貫秋序終朝潦水綿身
雖無暑汗心實抱迍邅忽覩西風緊油雲逐嶺巔
山莊夜雨聽灤河溜聲
臨流震耳似驚潮滾滾泠泠眺綺寮夜色初分秋景霽
風聲已送積霖飄皆因百壑歸来遠非是孤川自去饒
可比長江無棄物小河水涸豈容橈
避暑山莊三十六咏
煙波致爽(并序)
熱河地既高敞氣亦清朗無蒙霧霾氛柳宗元記所
謂曠如也四圍秀嶺十里澄湖致有爽氣雲山勝地
之南有屋七楹遂以煙波致爽顔其額焉
山莊頻避暑靜默少喧嘩北控遠煙息南臨近壑嘉春
歸魚出浪秋斂雁横沙觸目皆仙草迎窗遍藥花炎風
晝致爽綿雨夜方賖土厚登雙穀泉甘剖翠瓜古人戍
武備今卒斷鳴笳生理商農事聚民至萬家
芝逕雲隄(并序)
夾水為隄逶迤曲折逕分三枝列大小洲三形若芝
英若雲朵復若如意有二橋通舟楫
萬幾少暇出丹闕樂水樂山好難歇避暑漠北土脈肥
訪問村老尋石碣衆云蒙古牧馬場並乏人家無枯骨
草木茂絶蚊蝎泉水佳人少疾因而乘騎閱河隈灣灣
曲曲滿林樾測量荒野閱水平莊田勿動樹勿發自然
天成地就勢不待人力假虚設君不見磬錘峰獨峙山
麓立其東又不見萬壑松偃盖重林造化同煦嫗光臨
承露照青蔥色轉頻歲豐遊豫常思傷民力又恐偏勞
土木工命匠先開芝逕隄隨山依水揉輻齊司農莫動
帑金費寧拙捨巧洽羣黎邊垣利刃豈可恃荒淫無道
有青史知警知戒勉在兹方能示衆撫遐邇雖無峻宇
有雲樓登臨不解九重愁連巖絶澗四時景憐我晚年
宵旰憂若使扶養留精力同心治理再精求氣和重農
紫宸志烽火不煙億萬秋
無暑清凉(并序)
循芝逕北行折而少東過小山下紅蓮滿渚綠樹緣
隄面南夏屋軒敞長廊聮絡為無暑清凉山爽朝来
水風微度冷然善也
畏景先愁永晝長晚年好靜益傍徨三庚退暑清風至
九夏迎凉稱物芳意惜始終宵旰志踟蹰自問濟時方
谷神不守還崇政暫養回心山水莊
延薰山館(并序)
入無暑清凉轉西為延薰山館楹宇守樸不雘不雕
得山居雅致啟北戶引清風幾忘六月
夏木隂隂盖溽暑炎風欵欵守峰銜山中無物能解愠
獨有清凉免脱衫
水芳巖秀(并序)
水清則芳山靜則秀此地泉甘水清故擇其所宜邃
宇數十間於焉誦讀幾暇養靜可以滌煩可以悦性
作此自戒始終之意云
水性雜苦甜水芳即體厚名泉亦多覽未若此為首頤
卦明口實得正自養夀擇地立偃房根基度長久節宣
在兹求勤儉勿落後朝窗千巗裏峭壁似天剖遠託思
雲漢怡神至星斗精研書家奥臨池愈澀手清淡作飲
饌偏心惡旨酒讀老無逸篇年年祝大有
萬壑松風(并序)
在無暑清凉之南據高阜臨深流長松環翠壑虚風
度如笙鏞迭奏聲不數西湖萬松嶺也
偃盖龍鱗萬壑青逶迤芳甸雜雲汀白華朱萼勉人事
愛敬南陔樂正經
松鶴清越(并序)
進榛子峪香草遍地異花綴崖夾嶺虬松蒼蔚鳴鶴
飛翔登蓬瀛臨崑圃神怡心曠洵仙人所都不老之
庭也
夀比青松願千齡葉不彫銅龍鶴髮健喜動四時調
雲山勝地(并序)
萬壑松風之西高樓北向憑窗遠眺林巒煙水一望
無極氣象萬千洵登臨大觀也
萬頃園林達遠阡湖光山色入詩箋披雲見水平清理
未識無愆守節宣
四面雲山(并序)
澄泉繞石迤西過泉源盤岡紆嶺有亭翼然出衆山
之巔諸峰羅列若揖若拱天氣晴朗數百里外巒光
雲影皆可遠矚亭中長風四達伏暑時蕭爽如秋
殊狀崔嵬裏蘭衢入好詩遠岑如競秀近嶺似爭奇雨
過風来緊山寒花落遲亭遙先得月樹密顯高枝潮平
無湧浪霧淨少多岐脈脈金明液溶溶積翠池常憂思
解愠樂志餘清悲素學臣鄰老耆年自不知
北枕雙峰(并序)
環山莊皆山也山形至北尤高亭之西北一峰峻出
勢陂陀而逶迤者金山也其東北一峰拔起勢雄偉
而崒嵂者黑山也兩峰翼抱與兹亭相鼎峙焉
嶔﨑岡岫紫宸關乾地金峰坎黑山苦熱雲山雙嶺腹
盆傾瞬息落溪灣
西嶺晨霞(并序)
傑閣凌波軒窗四出朝霞初煥林影錯繡西山麗景
入几案間始登閣若履平地忽緣梯而降方知上下
樓也
雨歇更闌斗柄東成霞聚散四方風時光豈在凌雲句
寡過清談宜守中
錘峰落照(并序)
平岡之上敞亭東向諸峰横列於前夕陽西映紅紫
萬狀似展黃公望浮嵐暖翠圖有山矗然倚天特作
金碧色者磬錘峰也
縱目湖山千載留白雲枕澗報深秋巉巖自有爭佳處
未若此峰景最幽
南山積雪(并序)
山莊之南複嶺環拱嶺上積雪經時不消於北亭遥
望皓潔凝映晴日朝鮮瓊瑤失素峩眉明月西崑閬
風差足比擬
圖畫難成邱壑容濃妝淡抹耐寒松水心山骨依然在
不改冰霜積雪冬
梨花伴月(并序)
入梨樹峪過三岔口循澗西行可里許依巖架屋曲
廊上下層閣參差翠嶺作屏梨花萬樹微雲淡月時
清景猶絶
雲窗倚石壁月宇伴梨花四季風光麗千巖土氣嘉縈
情如白日託志結丹霞夜靜無人語朝来對客誇
曲水荷香(并序)
碧溪清淺隨石盤折流為小池藕花無數綠葉高低
每新雨初過平隄水足落紅波面貼貼如泛杯蘭亭
觴詠無此天趣
荷氣參差遠益清蘭亭曲水亦虚名八珍旨酒前賢戒
空設流觴金玉羹
風泉清聽(并序)
西峰之間流泉潏潏微風披拂滴石作琴筑音與鶴
鳴松韻相應泉味甘馨怡神養夀恰合章孝標松下
泉詩注瓶雲母滑潄齒茯苓香
瑤池芝殿老萊心涌出新泉萬籟吟芳檻倚欄蒸靈液
南山近指奏清音
濠濮閒想(并序)
清流素練綠岫長林好鳥枝頭遊魚波際無非天適
會心處在南華秋水矣
茂林臨止水間想託身安飛躍禽魚靜神情欲狀難
天宇咸暢(調萬斯年曲并序)
湖中一山突兀頂有平臺架屋三楹北即上帝閣也
仰接層霄俯臨碧水如登妙高峰上北固煙雲海門
風月皆歸一覽
通閣斷霞應卜居人烟不到麗晴虚雲葉淡巧萬峰明
雁過初賓鴻侣鷗雨秋花遍洲嶼
暖溜暄波(并序)
曲水之南過小阜有水自牆外流入盖湯泉餘波也
噴薄直下層石齒齒如潄玉液飛珠濺沫猶帶雲蒸
霞蔚之勢
水源暖溜輒蠲疴涌出隂陽滌蕩多懷保分流無近遠
窮簷盡誦自然歌
泉源石壁(并序)
獅逕之北岡嶺蜿蜒數里翠崖如壁下暎流泉泉水
靜深尋源徙倚詠朱子問渠那得清如許為有源頭
活水来之句悠然有會
水源依石壁雜踏至河隈清鏡分霄漢層波濺碧苔日
長定九數髮白考三才天貺名猶鄙居心思道該
青楓綠嶼(并序)
北嶺多楓葉茂而美蔭其色油然不減梧桐芭蕉也
疎窗掩映虚涼自生蘿蔦交枝垂掛崖畔水似青羅
帶山如碧玉簪竒境在戶牖間矣
石磴高盤處青楓引物華聞聲知樹密見景絶紛譁綠
嶼臨窗牖晴雲趁綺霞忘言清靜意頻望羣生嘉
鶯囀喬木(并序)
甫田叢樾之西夏木千章濃隂數里晨曦始旭宿露
未晞黃鳥好音與薰風相和流聲逸韻山中一部笙
簧也
昨日聞鶯鳴柳樹今朝閱馬至崇杠朱英紫脱平原綠
月駟雲□錯落䮾
香遠益清(調柳稍青并序)
曲水之東開凉軒前後臨池中植重臺千葉諸名種
翠盖凌波朱房含露流風冉冉芳氣竟谷
出水漣漪香清益遠不染偏竒沙漠龍堆青湖芳草疑
是誰知移根各地參差歸何處那分公私樓起千層
荷占數頃炎景相宜
金蓮暎日(并序)
廣庭數畝植金蓮花萬本枝葉高挺花面圓徑二寸
餘日光照射精彩煥目登樓下視直作黃金布地觀
正色山川秀金蓮出五臺塞北無梅竹炎天暎日開
遠近泉聲(并序)
北為趵突泉湧地觱沸西為瀑布銀河倒瀉晶簾暎
崖微風斜捲珠璣散空前後池塘白蓮萬朵花芬泉
響直入廬山勝境矣
引泉開瀑布迸水起飛珠鏘玉雲巖應色空有若無
雲帆月舫(調太平時并序)
臨水倣舟形為閣廣一室袤數倍之周以石闌疏窗
掩映宛如駕輕雲浮明月上有樓可登眺亦如舵樓
也
閣影凌波不動濤接靈鼇蓬莱别殿掛雲霄粲揮毫
四季風光總無竭卧聞簫後樂先憂薰絃意藴羲爻
芳渚臨流(并序)
亭臨曲渚巨石枕流湖水自長橋瀉出至此折而南
行亭左右岸石天成亘二里許蒼苔紫蘚豐草灌
木極似范寬圖畫
隄柳汀沙翡翠茵清溪芳渚躍凡鱗數叢夹岸山花放
獨坐臨流惜谷神
雲容水態(并序)
關口之南有室東向綠坡下望綠樹為田青峰如堵
川流溶溶白雲冶冶不知孰為水也由長橋而渡疑
入四明山中一逕分過雲南北
雨過雲容易散波流水態長存悠然世俗惟念必得經
書考原
澄泉遶石(并序)
亭南臨石池西二里許為泉源源自石罅出截架鳴
簹依山引流曲折而至雨後谿壑奔注各作石堰以
遏泥沙故池水常澄澈可鑒
每存高靜意至此結衡茅樹密開行路山長疑近郊水
泉繞舊石雉雀樂新巢晴夜荷珠滴露凝衆木梢
澄波疊翠(并序)
如意洲之後小亭臨湖湖水清漣徹底北面層巒重
掩雲簇濤湧特開屏障扁舟過此輒為流連正如韋
應物詩云碧泉交幽絶賞愛未能去
疊翠聳千仞澄波屬紫文鑑開倒影列返照共氤氲
石磯觀魚(并序)
遠近泉聲而南渡石步有亭東向倚山臨溪溪水清
澈修鱗銜尾荇藻交枝歴歴可數溪邊有平石可坐
以垂釣
唱晚漁歌傍石磯空中任鳥帶雲飛羨魚結網何須計
備有長竿墜釣肥
鏡水雲岑(并序)
後楹依嶺三面臨湖廊廡周遮隨山高下波光嵐影
變化烟雲佳景無邊令人應接不暇
層崖千尺危嶂涵綠幾重碧潭獅逕盤旋道北松枝宛
轉山南沈吟力盡難得懸象俯察仰參至理莫求别伎
經書自有包函
雙湖夹鏡(并序)
山中諸泉從板橋流出匯為一湖在石橋之右復從
石橋下注放為大湖兩湖相連阻以長堤猶西湖之
裏外湖也
連山隔水百泉齊夹鏡平流花雨堤非是天然石岸起
何能人力作雕題
長虹飲練(并序)
湖光澄碧一橋卧波橋南種敖漢荷花萬枝間以内
地白蓮錦錯霞變清芬襲人蘇舜欽垂虹橋詩謂如
玉宫銀界徒虚語耳
長虹清徑羅層崖岸柳溪聲月照階淑景千林晴日出
禽鳴處處入音諧
甫田叢樾(并序)
流杯亭之北瓜囿之西平原如掌豐草茂木麕䴥雉
兔交牣其間秋涼弓勁合烝徒行步圍誠獵場選地
留憩田間樂曠觀恤閭閻叢林欣賞處遍地豫豐占
水流雲在(并序)
雲無心以出岫水不舍而長流造物者之無盡藏也
杜甫詩云水流心不競雲在意俱遲斯言深有體驗
雨後雲峰澄水流遠自凝岸花催短鬢高年寸寸增
趙北口水淀作
風微見水綠日暖弄窗妍樹老依根壯心平任物遷維
舟臨草岸揮翰借壺天(此日廟旁借一屋寫字)非是禽魚樂人稠
萬戶烟
閱河長歌(并序)
朕閱河出郊自南苑過蘆溝順永定河之南岸見十
五年前泥村水鄉捕魚蝦而度生者今起為高屋新
宇種穀黍而有食矣水淀改成沃野溜沙變為美田
因思古人云有治人無治法斯言信哉若治之不早
民至於今未知何似也故有感而作長歌一篇以示
善後之計云爾
春風春社豔陽天雪盡塵清徧路阡曾記當時泊舟處
今成沃土及膏田十年之前汎黃水民生困苦少人煙
歴歴實情親目覩老轉少徙益難撫挟男抱女至馬前
皆云此河不可堵桑乾馬邑雖發源山中諸流數難數
吾想畿内不能防何况遠慮治淮黃數巡高下南北岸
方知渾流為民傷春末無水沙自漲雨多散漫遍汪洋
若非動衆勞人力黎庶無田漸乏食廟謨不惜費帑金
救民每歲受饑溺開河端在辨高低堤岸遠近有凖則
未終二年永定成泥沙黃溜直南傾萬姓方蘇愁心解
從此鄉村祝太平昔日宵旰嘗縈慮將来善後勿紛更
暢春園西新園觀花
春光盡季月花信露羣芳細草沿階綠竒葩撲戶香寸
隂惜鬢短尺影逐時長心向詩書奥精研莫可荒
湯泉應候
一為消疾駐靈泉步輦平明觀插田喜見蕣華方遍野
更看修竹遠籠煙雖無玩賞因偕樂屢慶豐登共息肩
窗外雨聲滴草舍密林鶯語亦欣然
五月上旬避暑熱河塗中喜麥秋盈野雨𤾉得時
賦七言一律
避暑乘輿出鳳城麥秋預卜望庚晴千村共飽連年稔
萬井同歡比屋楹谷有靈泉山脈壯道無峻嶺馬蹄輕
移風易俗先忠孝蕃息編氓在厚生
夏日山莊二首
日永炎風盛純隂在内含扶陽求物理避暑豈幽探山
靜輕敲熱泉瀠照碧嵐隨時駐步輦無暑亦無貪
其二
畏景消煩慮吟詩讀古風野花羅檻外山鳥滿林中雲
氣氤氲合鶯啼颯爽同無能尋麗句賦物媿難工
金蓮盛放二首
曾觀貝葉志金蓮再見清涼徧地鮮近日山房栽植茂
參差高下共爭妍
其二
數畝金蓮萬朵黃凌晨浥露色輝煌薰風拂檻清波暎
併作芙渠滿院香
熱河産人參雖不及遼左枝葉皆同命翰林蔣廷
錫畫圖因戲作七言截句記之
舊傳補氣為神草近日庸醫誤地精五葉五枝成洛數
順時當用在權衡
蓮花岩松牡丹
離宫初雨後花氣滿天街石壁流泉響松坪古幹佳香
凝金掌露名重玉盤釵靜裏經聲息方知道有涯
湧翠岩觀瀑賞白蓮
畢竟天然造化功方能巧設古今同噴雲百尺穿岩石
瀑水千層點藥叢波湧白蓮承曉露溪浮綠盖動香風
經聲似脱紅塵外泡影依稀宇宙中
梨樹峪道中步輦口占二首
入峪橋分三岔路傍崖步輦景何深山中獨見松林影
時有清流助鼓琴
其二
一溪轉展見山花步步石苔楊柳斜試看目前將熟果
青榛郁李並堪誇
雲巖
三庚不用碧筩酒九井何貪消暑珠自有雲峰来樹雨
巉巖風颯列茅廬
山居即事
清商方至催蟬急林葉吟風暑漸遙三伏炎蒸纔過半
山居徧地喜禾苗
春行
千紅艷萬紫鮮頻催鬚鬢方寸懸桃火柳煙恐蕩志吟
風弄月禁狂顛案牘惟勤被景牽逢春又惡鬭芳妍禮
樂詩書海岳編進德修業須鑽研曇雲寂滅淪王道老
氏無為徒苟延致知端賴格物先次第由來性理篇性
理無私天地宣太極乾坤未畫前敬承執中授受遠勿
替心傳思永年
去歲八九月雨最多民間俗說封地雨故一冬少
雪猶可支持自交立春復不見雲所以望雨甚
殷昨晚密雲四起夜深甘霖即霈田間老幼無
不舉手加額懽聲載道朕以民食為天喜均一
體故賦七言近體以示羣臣
吟詠由來喜雨多久晴喜雨更如何天心即是民心感
海甸應同畿甸歌立政剛柔符造化體仁寬裕得人和
兩間物理原難盡勿入浮誇曲士科
清潭
一潭清冷拂遊塵活水源頭可問津靜處定知無複浪
動時須認養潛鱗臨流能解薰風意對景先愁澇雨頻
雲影波光相暎處湛然澄澈見天真
古北口提督馬進良以年老辭去朕念當日鷹揚
百戰挽強執銳自守紫塞内外恬靜皆因宿將
老成之所致今回林泉深所惜也故賦五言特
記不忘疆場舊事也
勇貫先鋒氣鷹揚後陣威秦關提寳劒沙磧歷天旗白
髮秋霜肅丹心皎日輝餞飲軍民别恩崇賜御衣
五十三年冬旱十二月初二日大雪二十一日又
雪途中偶成
玉花泱漭近春和步輦平明迥陌過村老憑門吟里曲
行人載道詠寒歌無塵遠視山横塞破凍齊驅馬渡河
盈尺王畿皆作瑞龍沙惟慮雪霜多(塞外不宜多雪)
春日郊行示地方官六首
警蹕幸畿南中和慰閭里千村靜路塵淑氣遍遠邇
其二
每春来此地黎庶盡安康尚德先寬政官僚勉直方
其三
春蒐省耕種莫悞農桑時假寐羹墻睹殷勤意在兹
其四
牧民寄所重授鉞賴宣風曩昔官箴在開誠上下同
其五
平成多歴年生齒既蕃庶惟食在天時輕徭民自豫
其六
案讀五經義遐觀四海圖緬懷洙泗訓期共樂天衢
舟中觀耕種
四野春耕阡陌安徐牽密纜望河干土肥原係黃沙過
(永定河泛濫之際遍地黃水自治河之後得以耕種)辛苦先年挽異瀾
南方青竹叢林不乏觀玩北地氣寒非保護得宜
即難藝植朕嘗有事河干往来數次覽竹樹之
暢茂暫時停輦即行後于禁苑種植頗蕃今經
三十餘年邇来延至數畝之廣其圍至八寸徑
二寸五分有零古人以竹比君子因而思及草
木無知積小以至于高大人有血氣加之培養
豈非國家楨榦之選歟故賦七言一律記之
培養叢篁多歷年竹窗抱節綠雲鮮猗猗玉潤歌君子
濟濟心虚憶俊賢可愛繽紛含宿雨最宜瀟灑動新煙
餘春欲伴寒松住漸晩韶光被景牽
五十四年仲夏避暑途中瑞麥盈野賦五言律以
記
忽送清塵雨題詩吮兔毫青黃接玉粒霡霂佐瓊膏入
野農歌遍緣溪牧笛高蔚林能解愠密草滿亭皐
秋幸出郊見收成志喜五言律二首
節届商秋早農忙屢歲豐柴門歌再稔比屋樂同風人
煙多慶色霜樹雜微紅極目高低景山川一望中
其二
滌暑高風至中分白露微草肥宜牧馬林薄好行圍水
向階前注峰排雲外稀斜陽臨帳殿晩色秘天機
季冬湯泉
素雪滿川山未露霜林盈野日將斜祈年正喜逢長至
澡德非同玩物華秉燭檢書冬夕永爇香待旦畫屏遮
靈泉每助消寒效總為純陽辨正邪
湯泉道上遇雪口占
種麥田間盼尺盈牧羊沙漠惡飄霙王臣率土分憂樂
須識天公有不平
曉發蘆溝
有閏春深淑景遲長橋冰泮未流澌徘徊風景思疇昔
千里金隄保舊規
六里橋鐵柱
鎔罏鑄冶鎮橋西往返行人舊迹迷世遠傳殊誰識得
天南銅柱想應齊
水村
曾記江淮泊萬艘便旋水淀暫春遊雖無浩渺長波險
亦有清漪錦浪浮日暮帆檣排遠岸風輕蓑笠聚芳洲
鄉村不識居官况漫笑朝堂身世憂
舟中觀獵
習戰昆明漢武穿于今江海靖鯨煙常思遠涉堅筋
每令平流演獵船雁陣驚鎗離復合鷗羣畏弩散還連
衰年雖乏挽強力黽勉春蒐以德先
閱永定河隄(有序)
康熙四十年永定河告成至今十六載隄岸堅固並
無汜濫去歲山水陡長幾不能保所以春幸回鑾便
道察閱方知昔年修築有益於民生永保安瀾矣故
賦七言近體以記其事
豫定安瀾在事前每逢雨潦自心牽帑金不惜籌耕種
膏土惟思廣陌阡隄老失防愁剝蝕岸堅常護幸安全
肩輿頻視桃花水滾滾渾波通碧漣
風阻駐蹕白洋湖偶成
平波數頃似江聲風阻湖邊一日程可笑當年巡幸遠
依稀吳越列行營
小滿後偶旱途中祈雨四月二十三日甘霖大霈
夙夜愁懷春夏間天時難信未怡顔平原晚麥纖荎稿
四野新禾旱色殷乍起雲光連嶺岫先垂雨脚遍人寰
共沾甘澍敷膏澤民食方知稼穡艱
山莊四季
春
節屆三春勝發生萬彙齊諸花候玉輦百穀待村犂
夏
九夏愁暘雨千林葉正肥祇因思避暑端拱計頻違
秋
金風多爽颯清露滴煙浮目睹倉箱滿方知歲有秋
冬
歲暮添霜鬢殷勤宵旰勞地寒盈尺雪還慮北風高
弘恩寺
解夏清襟陌上塵盂蘭大喜見桃秦臨風洗鉢龍池雨
凝露舒蓮瀑水濱送節雙輪應夢相收成萬物足深淳
窮通莫問老僧語一任平生今古津
題新安道上
滿目平川映遠空身形少健一衰翁社前荷鍤爭春暖
隴畔扶犂趁晚風雨澤深邀天地德耕桑還賴穡人功
京南每出同村叟總得陽和一氣中
山莊遠眺
島嶼堪圖畫溪橋宛自成池邊樹影接峰外月華生衆
鳥巢簷穏羣獐伏地平無知知德化推擴至民情
登四面雲山
雲梯石磴逼籠嵸倚杖傍觀衆壑同更上一層圖遠望
奈何樹雜與煙籠
夏日山莊百花齊放
咫尺雄關一線墻景風已拂尚芬芳近都愛此清涼地
逢草逢花莫不香
山居
迎薰避暑駐山莊四顧重重邱壑長雨後雛鶯歌密樹
風前練雀舞斜廊靜觀得趣無非景佳興涵虚可致凉
烹茗汲泉清意味箇中誰解有真香
喜嶺外水土
露凝肥草淨無塵處處泉源漾碧津食少事多宵旰老
暫偷閒暇養吾身
(臣)聞書者古之號令虞夏商周之書其大者皆二帝
三王實心實政之宣於口者也盖聖人知周萬物而
道濟天下所以裁成天地之道輔相天地之宜以左
右民者布之為令則莫不信從書之於冊則世為天
下法洪範所謂是彛是訓于帝其訓宋儒邵雍所謂
口代天言者是也我
國家誕膺
天命
列聖相承所以弘濟民物者與二帝三王先後同揆而定鼎
燕京畿輔之内服教尤先近光最切我
世祖章皇帝初登
宸極
頒訓太學
御製祭明莊烈帝文及表忠錄褒明臣楊繼盛等二三大政
肇發於
京畿萬邦黎獻莫不喁喁嚮風我
聖祖仁皇帝深仁厚澤淪浃於海内者六十有一年每頒
詔令農夫野老兒童女婦莫不聚觀感歎以及春秋時
巡畿内駐蹕之地凡有題詠遠近傳誦我
皇上丕承謨烈訓迪庶官整齊百度而尤加意於
京畿之禮俗正服式勸樹藝興井田稽屯莊懲豪暴逐
蠧胥絶博戲詰逋逃
聖謨洋洋善良蒙休而憸民為之悚息以視成周之董正
三事高宗之嘉靖殷邦實有過焉(臣)等承
命纂修通志敬錄
三朝勅諭為畿輔政教而
特頒并
御製詩文有涉於地事民風物産者裒為十卷登諸簡端俾
官吏士民誦
皇極之敷言是訓是行億萬斯年永為法守云
畿輔通志卷十
