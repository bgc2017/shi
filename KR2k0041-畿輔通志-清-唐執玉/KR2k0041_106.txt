欽定四庫全書
畿輔通志卷一百六
碑
北周
周大將軍崔訦神道碑庾信
公諱訦字某博陵郡安平縣人也昔者華陽之野降
龍首之柛烈山之都啟龜文之繇匡周則盟津有會
佐夏則龍門始鑿西遊則起家秦相東入則載世齊
卿備乎史籍可得言矣祖辨中軍將軍定州刺史父
楷鎮北將軍司馬烈侯並厲風霜俱張鋒穎邸史疊
迹官曹凛然是謂鮑恢都官百城振懼葛豐握節京
師歛手公特禀英靈偏鍾山岳雄姿俊茂眉目疎朗
觀虎於檻齠髮不驚稱象於船勝衣能對至於拉虎
羈熊摧斑碎掌亡歸繁弱落鴈吟猨故得氣蓋關中
威申河外解褐領軍府錄事轉諮議參軍時當塗失
御政在權門始論函谷之兵即起韓陵之戰太師賀
拔勝作牧西荆公為假節冠軍將軍防城都督及南
陽失守卷甲奔梁樂毅羈旅猶思燕路陳軫愴悽終
戀秦聲幸値和隣言歸舊國授衛將軍都督封安昌
縣開國子食邑三百戶弘農克復沙苑揮鋒進爵為
侯增邑并前一千一百戶信圭則更受司勲穀璧則
還輸典瑞鐵馬有河橋之戰戈船有汾水之兵除京
兆太守移民下邑未學邊韶走馬章臺不同張敞遷
帥都督持節撫軍通直散騎常侍大都督尋遷使持
節車騎大將軍儀同三司都官尚書定州大中正五
曹奏事有朱穆之忠九品論人見楊喬之直改封安
國縣侯益邑合前一千四百戶賜姓宇文改名為訦
漢王改婁敬之族事重論都魏后變程昱之名思深
捧日遷車騎大將軍開府儀同三司加侍中竇憲連
官單于之寶鼎可致張寬固位渭橋之流星可識攻
木七工既掌丘陵之賦司會六典乃均邦國之才居
官得人於斯為盛進爵為公改封萬年縣通前二千
四百戶除隴州刺史都督隴州諸軍事隴坻路遥秦
州望遠鄧仲華之不去馬文淵之願歸尋除凉州刺
史總督河西甘瓜諸軍事地似伏龍城如飛鳥燉煌
實錄宛在胸襟玉門亭障無勞圖畫有馬如羊不以
入廐有金如粟不以入懷柱國齊王今上之介弟龔
行薄伐問罪河陽以公為行軍長史參謀帷幄中軍
之司既舉魏絳上卿之佐實用荀林以公方之差無
慚德除使持節大將軍大都督崇德安義建忠九曲
安樂三泉伏流周張平泉固安蠻通谷凡十三防禦
熊和中三州黃蘆起谷王晏供超牽羊溫狐交河大
嶺避雨木柵等一十戍諸軍崇德防主宜陽上地更
有秦兵熊耳山前還逢積伏用是連營函谷獵騎黎
陽威振兩河名陵三晉改封平安縣公淮隂一國韓
信之故人戶牖萬家陳平之鄉里公此衣錦足為連
類建德四年正月十日薨於長安之永貴里私第春
秋六十有四詔贈鄜延丹綏恒五州諸軍事敷州刺
史諡曰莊公禮也即以某年二月二十四日葬於京
兆平原鄉之吉遷里北陵追遠大司馬有賜綬之恩
西京贈行冠軍侯有詔葬之禮嗚呼哀哉世子儀同
衍生事以禮死葬以禮愛親有王祥之孝同氣有姜
肱之睦百行之本於斯備焉况復松檟深沉既封青
石之墓丘陵標榜須勒黃金之碑乃為銘曰
華陽之神厲山之祖鳳野匡周龍門佐禹日浴溟池
山浮海浦甫穆霸國營丘樂土蔭斯宗邑承此壤土
移封東武就君安陽中軍節目鎮北鋒芒商飈獵草
電火驅霜公之輪奐繼體貞幹儀表丘墟風神墻岸
孝有至德忠能匡贊不廢横琴無妨欹案既班三事
又貳六官衛青受詔韓信登壇長城馬窟廣武兵欄
軍吏無犯營民不寒乃用六謀乃論三策城疊向背
星辰主客劔起沉犀弓開伏石楚后讓盟秦君還璧
百齡危頠千仞摧藏諸侯地裂邊將星亡輕車騎士
玄甲黃腸社如齊地廟似桐鄉銘功贊德碑闕相望
唐
昭慶令王璠清德頌碑李大亮
六義垂訓有國風之詞焉十翼發揮有震雷之體焉
雷也者一同法雷而分地風也者萬井宣風以代天
周列子男之班漢疏令長之任銅墨彰其美製龜蛇
寵其旐斿中都之男女異途溟壇之風雨不作魯仲
康之仁恕作踐三台常伯魏之清貞終居九列雕瓊
鱗琬謂之不忘翼子謀孫謂之不朽傳芳播美其在
兹焉公諱璠字伯玉其先瑯琊人也系文武之遥源
紹靈仙之慶緒導揚前烈垂裕後昆秦則三將登壇
漢則五侯通軌廸哲踵武論道槐庭邦淑國華慶興
椒掖奕葉不泯非共筮蓂室家君王無虧礪岳曾祖
岌隋任北海郡長史德表題輿材稱展驥襲海沂之
謙讓為慶源之重望祖德皇朝義陽郡義陽縣令麗
水生金崑峯産玉撫桐鄉之耆老先問百年静蒲邑
之階庭已聞三善父知皇朝穎川郡襄城縣令上柱
國桂林一枝鳳毛五色龍泉出匣彩發珠星鵲繞臨
臺精含滿月擅子游之文學政洽絃歌伏門豹之英
雄人懷畏愛公禀粹辰象降靈海嶽歲方童丱子將
為其題目未及志學士季識其非凡天與聰明帝資
穎悟班孟堅之文彩黃叔度之波瀾精微之書殆將
三絶温柔之旨蔽在一言儕輩挹其多能敏悟嘉其
才對洞張華之博識昇晁錯之甲科以國子監太學
明經擢第輝揚授上黨郡長子縣主簿又任北京樂
平縣主簿長子望邑樂平帝畿黃綬班雄朱絲抗直
秩滿授此縣令河東士女不忘遺恩灃北編甿首欣
來晚此土分晉餘境全趙名都覆釡前通登僧後鎮
風煙臨代斜望寶符郊壤連邢傍臨玉井冀州既載
陶唐帝都士庶殷繁桑麻條暢公下車邑宰視俗施
教先之以敬讓示之以好惡明察則俗無幽枉正誼
則吏不忍欺聲調子賤之琴塵覆史雲之甑妾不衣
帛有類季孫父對霜縑雅同胡質或讓魚留犢辭玉
謝金不之過也公之清潔也如此建初啟運先皇陵
寢聖上虔恭之所羣下肅雝之地崇奉塋域發自宸
衷裒建美名實由天旨改象城而為昭慶貴先祖而
創嘉聲郡之與縣俱同十望國資孝理寄在循良妙
簡帝心授公此令至若公卿廵謁夙夜祇共物有備
而無虧俗惟勤而不覺公之幹蠱也如此欲求忠臣
出於孝子公仁慈惻隠累代同居幼子童孫家無異
爨每志攝享竭力禋誠陵側居人數餘千戶或旁羅
英傑或招復逃遷晉茂陵陽陵之儔三徙七遷之邑
並加撫育有同赤子公之異化也如此鶬鶊春囀勖
之曰耕桑鴻雁秋飛敦之以收穫田夫執耒蠶妾承
筐鳳粟徧於郊原鵷綺盈於杼柚遂得冰絲委篋露
積如山婦子饁而無辭田畯悦而相賀勵朽勉惰載
酒勞勤公之勸農也如此縲索繩犯降綏誌偷伺繩
而執兇徒焚獮而擒賊黨境絶探丸之客途逢守劔
之夫不假埋梧無煩候稻豺狼自屏鈎鉅無施已除
梁上之奸詎用史瞞之□公之明略也如此孝弟者
人之本慈愛者化之先道協五常倫分十等蟹筐
𧖟績蟬冠范緌既革知人之非方識宰君之化人同李
郭俗齊曾閔境無鹿犯塊有鳥啣感應通誠公之孝
理也如此地邇幽燕境連趙魏土多剽悍人尚櫜鞬
自戎馬在郊鳴鼙接響騎射馳逐罕習詩書公撫教
以仁崇文備武斌斌雜半君子道存開設學校檢閱
庠塾人如顔閔俗同鄒魯公之興學也如此大君有
命中使廵風激濁揚清旁求俊彦昭慶闔境以公清
平感恩申狀使司覽奏尋以名聞總衆美而為最擇
其義而臨之撫字纔周芳聲滿歲昔甘棠勿剪歎羡
詩人伐枳興謠見稱輿頌緇黃道路率有雅詞兒齒
台背願旌其善四子講德尚著篇章百姓預謀宜刊
厥績若不他山採石異邑求文請鐫無媿之詞用紀
非常之德大亮精非吐鳳思盡懷蛟過談見推辭不
獲免其詞曰偉哉聖賢生德自天山澤通氣孕育雲
僊凝禎沙禁禀粹沂川英俊之地黻冕相連王孫公
子令聞不已西北玉璽東南箭美傳家蘭桂司徒繼
軌松竹堅貞霜霰難毁挺生良佐望重州端恤人以
惠濟猛以寬化消蜂蠆俗比鵷鸞不異邦國齊甿共
歡資父事君以配祖考忠為令德不貪為寶義陽襄
域異邑同道上之化物猶風靡草仕為時須天工人
代下車作宰吏懷畏愛簡肅高潔庶甿仰頼正直清
平百工之最虔奉陵廟惟精惟一公仰廵謁以競以
栗良宰攝享神歆元吉明德惟馨芳猷秩秩務穡勸
分不愆穮蓘兆人勤藝為邦之本禁令嚴刻鮮不為
則雖賞不竊罕用縲絏刑賞無差教化之柄寧僭不
濫用恤人命我有箴規孝弟恭敬君子萬年室家相
慶下之從政猶泥在鈞不敢暴虐不敢違仁道兮不
遠德兮有鄰吾君敷化可書諸紳
宋文貞公神道碑顔真卿
於戲逆鱗劘上匡救之義深守死不回人臣之致極
况乎文章風雅道濟生靈建一言而天下倚平含九
德而三光式叙超衆友而獨立者其惟廣平宋公乎
公諱璟邢州南和人其先出於殷王長子七代祖弁
魏吏部尚書襲列人子祖欽道北齊黃門侍郎其事
績崇高各在本傳高祖元節定州田曹曾祖弘峻大
理丞祖務本櫟陽令父元撫衛州司戶贈戶部尚書
自田曹至尚書皆實浮於名而位不充量事見許公
蘇頲所撰神道碑公七歲能屬文一遍誦鵩鳥賦丁
尚書府君憂水漿絶口者五日八九歲時嘗夢大鳥
銜書吐公口中而吞咽之遂乘而直上倏忽警寤猶
若下在胸間自後藻思日深襟靈益爽年十六時讀
易曠時不精公遲覽之自亥及寅精義必䆒明年登
進士高第補上黨尉轉王屋主簿相國蘇味道為侍
御史出使精擇判官奏公為介公作長松篇以自興
梅花賦以激時蘇深賞嘆之曰眞王佐才也轉合宫
尉長夀三年從調判入高等有司特聞天后親問所
欲公以代為唐臣不求榮達跪奏云家本山東願為
國之一吏遂手詔授錄事參軍拜舞趨出既而召還
又手詔拜監察御史裏行尋丁齊國太夫人憂服闋
築室反耕志圖不起俄而即日遷殿中侍御史同列
有博於臺中者將責名器而黜之博者惶恐自匿翌
日公獨正辭引過天后悦而釋之遷天官員外郎鳳
閣舍人御史中丞乃謂所親曰吾比欲優游鄉里不
圖要近驟至於斯其敢廢所職乎乃悉心納忠無所
廻避時張易之昌宗兄弟席寵脇權天下側目公危
冠入奏奮不顧身天后失色倉惶欲起公叩頭流血
誓以死争拾遺李邕奏曰陛下坐則天下安起則天
下危内史令勅公出公曰天顔咫尺親奉德音不勞
宰臣擅宣王命詞氣慷慨左右震悚遂俱詣臺廷立
責二䜿股栗氣索不敢仰視自朝至於日昃勅使馳
救之公不得已而罷又令詣公謝罪公拒之後有慘
恤二䜿來弔公辭曰貴近不宜與執政間後滿朝士
慰公二䜿又欲序進公舉板迎揖之不得成禮而去
神龍之興復也公實佐其謀及當酬庸讓而不受曰
清宫闕罪事(缺)祀夏中興功歸明主非曰逃賞誰敢
貪天俄拜朝散大夫吏部侍郎兼諫議大夫遷黃門
侍郎嘗遇梁王武三思於朝三思方欲就公正色謂
之曰當今復子明辟王宜以侯就第何得上干朝政
三思慚懼而退請急累月俄而兼攝尚書左丞中宗
將幸西京深虞北鄙及兼檢校并州大都督府長史
又改兼貝州刺史與數人同辭三思獨揖公住顧之
曰諸人已出不可獨留遂揖之而去屢年穀不登國
租罷入三思食邑公悉蠲之既屢挫其鋒亦處之自
若俄而眞拜轉杭州又遷相州入為洛州長史永隆
初拜吏部尚書同中書門下三品粤五日兼右庶子
尋加銀青光禄大夫玄宗之在儲闈鎮國太平長公
主潛謀廢立嘗於光範門(缺)步擔山諷宰相以此旨
諸相失色莫敢先言公盛氣詰之曰春宫有大功主
安得異議遂奏婦人干政恐生禍階請不令朝謁俄
而男又縱横公奏之繇是貶楚州刺史主亦竟以凶
終無何復拜銀青歴魏兗冀三州兼河北按察使尋
遷幽州都督兼御史大夫復為魏州入為國子祭酒
東都留守開元二年拜御史大夫兼京兆尹貶睦州
刺史轉黃州都督充按察經略討擊使又兼御史大
夫特許便宜從事(缺文)前領桀驁多據洞不賓公之
下車無敢不蔇彼之風俗僭趨苟簡茆茨竹櫋比屋
鱗次火災歲起煨燼無餘公教之度材變以陶瓿千
甍齊翼萬堵皆興於今頼焉燕國公張說為碑頌無
何使中使楊思勖召公公拜恩而就馬便行在路竟
不交一言思勖以素昔貴倖言辨于帝帝嗟嘆久之
拜刑部尚書四年遷吏部兼黃門兼修國史明年同
平章事又明年駕幸洛陽至于崤谷道隘不治欲免
前河南尹李朝隠知領使中丞王恪並坐當降黜公
奏曰若致罪二臣將來必受其弊遂命公捨之公曰
陛下責之以臣言免之是過歸於上恩由於下臣請
使且待罪然後俾其復職遂嘉而從之玄宗嘗命公
名諸皇子及公主邑號既而又令公各定一美名公
奏稱七子均養隝鳩之德錫以名號不宜有殊若母
寵子異恐非正家之道王化所宜玄宗悦而從之八
年拜開府儀同三司進爵廣平郡開國公策勲上柱
國狂豎據梁山構逆長安有司深探其獄勅公按覆
如京兆司錄李如辟等百餘家皆以借宅假器悉當
連坐公以婚姻假借天下大同至於京城其例尤衆知
情即是同反無罪不合論辜兇渠之外一切原免天
下欣服焉中書令河東公張公傑出將相之材獨運
廟堂之上鏡機朗澈見事風生求公規模悉閱堂案
每至危言讜議執正守中未嘗不廢卷失聲流汗洽
背其為通賢所服也如此十三年駕幸東都以公為
西京留守極言得失無有所𨼆玄宗感悦制曰所奏
之言置諸座右出入觀省以誡終身因賜綵物二百
疋明年又兼吏部十七年拜尚書右丞相雅善戲謔
不常矜莊與故尚書王晙莫逆之友晚而彌篤凡所
詼諧人輒疏取端午日蒙賜鍾乳命毉歸鍊或以上
藥殊異不宜委之公曰推誠求信猶懼不應猜以待
人信其可得乎聞者慚退二十一年抗疏告老至於
再三手詔優許遂特給全禄賜絹五百疋還東京公
以為大臣歸休不宜關通人事遂杜絶賓客其年駕
幸洛陽公迎拜道左玄宗親駐龍蹕使榮王琬勞問
者數四自後中使往來賞賚不絶方崇乞言之典以
極師臣之敬二十五年仲冬月十九日寢疾薨於東
都明教里第享年七十五天下失聲玄宗震悼追贈
太尉諡曰文貞公賻物米粟常數有加喪葬官供仍
詔河南少尹崔釋之充監護使夫人齊國夫人博陵
崔氏滄州長史藝之女淑愼嚴整高明柔克訓諸子
而慈且有威佐丞相而德無違者門内之理一以見
咨與公俱殁允終偕老嗚呼公有九子復同州司功
先公而卒昇尚書郎太僕少卿尚漢東太守渾職方
郎中諫議大夫御史中丞惠京畿採訪使太子左諭
德恕都官郎中延太原少尹華判入高等登封尉尉
氏令衡右散騎常侍兼御史中丞河西節度行軍司
馬或肅或謀或哲或乂克篤前烈以休令聞以戊寅
歲五月二十九日虔奉遺約歸葬公於沙河縣太尉
鄉丞相原之先塋夫人合而祔焉禮也惟公間氣降
神應期傑出生知禮度天縱才明玉立殿天子之邦
介然秉大臣之節震電憑怒讜言而不有厥躬鼎鑊
沸前臨事而義形於色節蹈剛方難常情之所易志
深直諒易古人之所難外其身而富貴不離行其道
而死生勿替非夫合一之德格於皇天不二之心形
於造次則何以至是乎允所謂振古之元龜皇王之
威寶者矣且夫公之德烈充塞寰宇公之謀猷著明
日月大歴五年冬十二月孫儼懼遺盛美不遠求蒙
以眞卿天禄校文叨太僕之下列憲臺執簡承諭德
之深知雖青史傳信實錄已編於方冊而豐碑勒銘
表墓願備於論譔謹憑吏部員外郎盧僎所上行狀
略陳萬一多恨闕遺其辭曰天命玄鳥降而生商湯
孫之緒微子分疆詞招正則羽翼文章吏部黃門紛
紜耿光忠賢世出信史相望德生丞相祚我有唐文
明純嘏毅烈堅剛恒衛間氣星辰降芒嶷然山立鏗
爾金鏘忠孝之盛人倫紀綱垂髫能文夢鳥發祥通
夕究易冲齡擅場勝冠結綬歴政洋洋乃尉合宫二
軺琅琅賦嗤梅艷篇美松長蘇公嗟稱才華佐王滿
歲從調試言高驤登聞黼扆聚列繡裳簉跡天官如
珪如璋司言鳳閣綸綍煌煌乃作中丞威稜莫當志
除兇狡廷劾二張天后愕眙百寮震惶公獨凛然出
自激昂義形於色精貫穹蒼唐室中興嘉謨克彰功
成勞讓事軼屠羊二職選曹諫議是匡載清流品屢
奏封章乃侍𤨏闥時維夕郎悉心糾正庶績咸康三
思睢盱席寵干常訶之就第慙懼靡亢左曹攝轄大
典於襄乃作冡宰訏謀廟堂俄兼相公亟綰銀黃玄
宗登儲鎮國是遑潛謀廢立謠諑相翔厥男撓政累
奏愆殃聿臨楚邦薦察冀方總督幽薊翻飛國庠亞
相烈烈尹京趪趪旋臨建德歘蒞南荒俚師咸蔇茅
櫋是攘張公頌德雋永甘棠中使來召拜命即裝路
無交語帝用式臧載司刑吏八座抑揚兼監黃樞鈞
軸是將匪躬蹇蹇終始洸洸乃拜儀同允釐保障河
東閱故汗洽如漿狂豎犯闕兇渠既臧命公覆獄咸
脱死亡乃陟右揆右揆洋洋每謔王君豈弟矜莊懸
車告老庶保康強方崇饋酳孤映縑緗天不愸遺萎
哲壊梁一人震悼九有淒凉市既罷賈春仍絶糧乃
贈太尉飾終禮滂反葬沙河羽儀央央闔朝傾祖河
尹護喪生榮死哀行路感傷令人追慕攀泣喤喤高
墳崔嵬鉅鹿劇旁森梢宰樹繚繞連岡吁嗟廣平宅
此不暘孝孫翼翼論撰靡忘豐碑碣竪萬古兹相
北嶽碑銘鄭子春
夫清明著象廣大成形聖人則之作紀資始列於五
嶽視以三公率由典常靡不柴燎維厥恒岫實為首
稱故知碣石太行萬里延袤闕聳河滸盤薄海隅畢
昴降其精淶易疎其浸設險以分中外通氣以出雲
雷非隂陽不測之神其孰能與於此也爾其峰崿星
聯草樹煙鬱靈仙表其窟宅珍怪産其高深感通應
見必契誠德藏淫者知將亡之兆制勝者效率然之
竒龍蛇羽毛安可詳悉幽贊設教神道有憑登臨極
目如眡諸掌其隂則常嵠廣武林胡樓煩其陽則燕
趙殷衛面河泝雒自冀州既載惟彼陶唐提封庶品
波委霧合財力豪贍貨殖繁滋遺風祠宇巋然無易
敬神綏福不孤德鄰歆類誕靈安可勝紀定人禦侮
陳迹昭然易知簡能可大可久且收藏曰義生長曰
仁仁義所攝祈禱如市有年登稔穰穰滿家和平是
恃不生災害我唐列聖重光再造區宇邦本胥悦俊
乂用彰天功所代無非淑哲惟良共理庶可責成彼
美循吏其猶踵武自昇中檢玉再展岱宗方岳省廵
躬行未給今之故事牧守是遵敬遠之規載在王府
使持節刺史叚公字崇簡學古入官政貴清静人荷
其惠吏懾其威博考前聞肅祗明祀每躬行奠享愷
悌不忘神之所勞必在君子夫象設靈宇睟容凝湛
未施敬而自敬不有威而自威而簷廡階闥尚多湫
隘未增閑敞折衷有虧長松靡栢逕隧猶褊公乃審
面勢規曲直延觀宇劃垣墉高閈閎通巷術周覽彌
望列樹豐碑容衞森羅藻繪彪駮納日月於扃牖駐
雲物於軒檻光色焜煌爛如貝錦不費財力而忽贍
不徵力役而自成求諸志誠不亦冥助先是冀方遐
邇溥獲元吉初求厚報其徒實繁如山如流委輸斯
積物無遺乏人不勤勞易於從事百姓無擾商農工
賈孚信不遺休徵允集是依是頼自邊寇逆命多歴
歲年推亡固存天心獨斷廼命大使輔國大將軍左
羽林衞大將軍幽府長史兼御史大夫經略軍支度
營田節度副大使兼知河北道採訪使南陽郡開國
公張守珪分閫董戎假節專制抗稜運策兇渠喪元
屈人不戰種落夷謐初有高陽人田登封於此祈福
神君降形而謂之曰吾方助順取彼殘孽殄殲元惡
懸諸藁街果如其期止暴寧亂兵不血刃野不暴骸
廼聖廼神幽贊斯在雖霍山之佑無恤新城之見申
生以此寄言曾何等級由是龐眉耉老皤皤然被黃
髮者相率而言曰某等上從祖德下及孫謀百有餘
年沐浴皇化鼓腹擊壤𢋫歌太平今屬牧守仁明正
身率下我有枳棘岑公不伐而自除昔無襦袴廉叔
聿來而稱足别駕符子珪長史高元奉司馬李瓊等
咸輔導忠益克表緹紬詢謀公道實毘方岳况乎廣
運不測幽明協和謀無遺策人不勞止刊石紀事不
亦宜乎子春才愧色絲學非博物課虚杼軸敢讓當
仁詞曰巍巍巨鎮幽都是託上接蒼旻傍分寥廓併
吞冀野枕倚沙漠華夷險界隔閡斯作(其一)凡所敬
遠必惟鬼神式昭祀典大庇烝人苛慝無作政教日
新不孤其德必有其鄰(其二)水火金木配神作主允
兹嶽靈實司朔土東生南長西成北聚廥庫閉藏爰
及坻庾(其三)五載肆覲今古有殊豐約異軌禮物分
區明德無替潔粢不渝神理昭晰感應冥符(其四)升
中告禪名山有五禮亦宜從何必循古率先岱宗望
秩周普精一無差允膺福祐(其五)隨時珍薦必俟王
言或降卿士或命司存執禮必備恭惟駿奔式禋明
德荷答乾坤(其六)我皇立極阜俗寧亂賢才是以凶
族咸竄蕞爾林胡假息離叛殲魁撫脇人神協贊(其
七)疇咨牧守實獲我公既敷惠渥亦扇仁風有葺斯
廟陋彼前功隘狹增廣弘廓旁通(其八)庭廡遂敞容
衞彌飾繪事後素昭彰歙赩工無遺巧人不勞力垣
墉徑隧内方外直(其九)門閈高聳豐碑列樹相質匪
工受卒寧喻小子何讓敢忘景慕紀功書實恢我王
度(其十)
北嶽恒山碑銘張嘉貞
有國者殷薦於天地望秩山川故災沴不生矣有家
者嚴禋於鬼神克諧禮樂故休祐斯應矣由是上下
交泰幽明相協五精同朗辰為水其味鹹五鎮俱清
恒為冬其音羽大哉兹嶽殊於衆山嵩華乃跼於近
甸衡岱不踰於方域孰與夫包括綿長經綸中外外
夷有四昴宿主胡則延袤以限之中郡有五寶符在
代則高襄以臨之其頂也上扶乾門黑帝之宫觀其
足也下捺坤維玄神之都府豈止劈冀魏截幽燕拒
洪河撑大海澒洞合沓半天下之襟帶嵯峨巉巖一
宇内之標格者也故知惟土有精惟山有靈窅窅冥
冥其道至平其德至貞氲氲馨馨目之不覩夫形耳
之不聞夫聲隂陽不測夫奥所以存像設建祠庭矣
稽彼上古洎乎中運五載廵狩百神懷柔皇王令典
以之協祚歴數昌期以之交泰粤自嬴漢爰逮周隋
匪修匪虔或僭或侈不勤於省者其政缺非美而封
者其事訛於戲黷祭虚陳昭靈罔荅更張禮秩固待
雍熙粤若我唐正百王頽教恭惟我后揚五聖丕烈
人神允洽動植和暢乃籍北鎮柴南壇碑西嶽泥東
岱是用告厥功祗其祠也故穰穰多福獲於彼顒顒
衆心徯於此而今獫狁不熾已方餘辰邊隅於是乎
静雨雪其滂乃屢盈尺稼穡於是乎豐豐歲已成惟
君能事斯北廵之禮胥詠其蘇雖黝輅纁旂未由冬
覲而圓珪方璧每自天來或事舉必祈福行宜賽則
有公卿而奉告命也或四時薦熟三獻酌洗則有侯
牧而奉新章也非夫昭信雄直豈有享於明代哉是
以河朔人風潔誠而禱蠶穀者多矣春秋孟冬首三
之日尤劇蘋藻自羞若從官斂樵蘇不禁孰敢私伐
蓋威靈感通以致爾與其淫淊而求者異乎夫道莫
先乎眞政莫先乎淳參造化以變萬物莫先乎神資
皇王以富四海莫先乎人護神莫先乎君公正人莫
先乎師長丙寅歲乃命菲才謬兼軍郡欽若明詔持
兵導俗無敢懈怠名山大川著乎典式靡不加敬於
昭神寢於嶽之陽伊嶽致神惟神主嶽高柯古幹幽
蔚隂翳俯仰瞻對精魄肅慕慄然何為故以嗟歎嗟
歎之不足於是詠歌歌以發言言以章德事可追於
風雅詞無隠乎聞見神而聽之頌斯作曰五宿熒煌
風政休咎上經乎乾綱我君順之祚乃久兮五宗盤
薄隂化成敗下彰乎坤絡我君欽之福乃介兮天平地
成神道助貞人事以寧兮皇極帝力神道助直人事
以息兮禎祥日新既祠既禋國力斯春兮風雨時若
是耕是穫家勤於作兮至神通兮昭冥協和至道默
兮勤敭頌歌大恒如礪明德惟峩
魏博節度使沂國公先廟碑銘韓愈
元和八年十一月壬子上命丞相元衡丞相吉甫丞
相絳召太史尚書比部郎中韓愈至政事堂傳詔曰
田弘正始有廟京師朕惟弘正先祖父厥心靡不嚮
帝室訖不得施乃以教付厥子維弘正銜訓嗣事朝
夕不怠以能迎天之休顯有丕功維父子繼忠孝予
維寵嘉之是以命汝愈銘欽哉惟時臣愈承命悸恐
明日請東上閤門拜疏辭謝不報退伏念昔者魯僖
公能遵其祖伯禽之烈周天子實命其史臣克作為
駉駜泮閟之詩使聲於其廟以假魯靈今天子嘉田
侯服父訓不違用康靖我國家蓋寵銘之所以休寧
田氏之祖考而臣適執筆隸太史奉明命其可以辭
謹案魏博節度使銀青光禄大夫檢校工部尚書兼
魏州大都督府長史御史大夫沂國公田弘正北平
盧龍人故為魏博諸將忠孝畏愼田季安卒其子幼
弱用故事代父人吏不附迎弘正於其家使領軍事
弘正籍其軍之衆與六州之人還之朝廷悉除河北
故事比諸州故得用為帥已而復贈其父故滄州刺
史兵部尚書母夫人鄭氏梁國太夫人得立廟祭三
代曾祖都水使者府君祭初室祖安東司馬贈襄州
刺史府君祭二室兵部府君祭東室其銘曰唐繼古
帝海外受制狎於大寧燕盜以驚羣黨相維河北失
平號登元和大聖載營風揮日舒咸順指令嶪嶪魏
土嬰兒戲兵吏戎愁毒莫保腰頸人曰田侯其德可
倚叫噪奔趨乘門請起田侯攝事奉我天明束縛弓
戈考校度程提壃籍戶來復邦經帝欽良臣曰維錫
予嗟我六州始復故初告慶於宗以降命書旌節有
韜豹尾神旗櫜兜戟纛以長魏師田侯稽首臣愚不
肖迨兹有成祖考之教帝曰俞哉維汝忠孝予思乃
父追秩夏卿嫓德娠賢梁國是榮田侯作廟相方視
阯見於蓍龜祖考咸喜暨暨田侯兩有文武訖其外
庸可作承輔咨汝田侯勿亟勿遲觀饗式時爾祖爾
思
國子司業陽城遺愛碣柳宗元
四年五月皇帝以銀印赤紱郎隠所起陽公為諫議
大夫後七年廷諍懇至累日不解帝尤嘉異遷為國
子司業旌直優賢道光師儒又四年九月己巳出拜
道州刺史太學生魯郡李償廬江何蕃等百六十人
投業奔走稽首闕下呌閽籲天願乞復舊朝廷重更
其事如己巳詔翌日會徒北嚮如初行至延喜門公
使追奪其章遮道願罷遂不果獻生徒嗷嗷顧盻徘
徊昔公之來仁風扇揚暴慠革面柔輭有立聽聞嘉
言樂甚鐘鼓瞻仰德宇高逾嵩岱及公當職施政示
人準程良士勇善偽夫去飾惰者益勤誕者益恭沉
酗腆酒斥逐郊遂違親三歲罷還鄉黨令未及下乞
歸就養者二十餘人禮順克彰孝悌以興則又講貫
經籍俾達奥義簡習孝秀俾極儒業冠履裳衣由公
而嚴進退揖讓由公而儀公征甚遐吾黨誰師遂相
與咨度署史布告諸儒願立貞珉侔高狀明乃訪於
學古之士紀公名字垂憲於後公名城字亢宗家於
北平隠於條山惟公端粹冲和高嶷懿醇道德仁明
孝愛友悌薰襲里閈布聞天下守節貞固患難不能
遷其心怡性坦厚榮位不足動其神為司諫義震於
周行為司業愛加於生徒宜乎立石俾後是憲其辭
曰惟兹陽公履道葆醇爰初隠聲覆簣基仁德允而
形乃作諫臣抗志勵義直道是陳帝求師儒貳我成
均開朗蒙滯宣明德教大和潛布玄機密照羣生聞
禮後學知孝進退作則動言是傚匪公之軌人用奚
蹈粗厲貪凌待公順之欺偽譎詐待公信之少年申
申咸適其宜榎楚廢弛尊嚴而威公褒其良俾升於
堂癯者既肥榮加袞衣公棄不用懲咎内訟既訟於
内猶公之誨匪仁孰親匪德孰尊今公於征孰表儒
門生徒上言稽首帝閽謂天蓋高曾莫我聞青襟涕
濡填街盈衢遠送於南望慕踟蹰立石書德用揚懿
則嗚呼斯文遺愛罔極
高愍女碑李翺
愍女姓高妹妹名也生七歲當建中二年父彦昭以
濮陽歸天子前此者有質妹妹與其母兄者使彦昭
守濮陽及彦昭以誠歸妹妹與其母兄皆死其母李
氏也將死憐妹妹之幼無辜請獨免其死而以為婢
衆皆許之妹妹不欲曰生而受辱不如死母兄皆不
免何獨生為其母與兄將被刑咸拜於四方妹妹獨
曰我家為忠宗黨誅夷四方神祇尚何知問其父所
在之方西嚮哭再拜遂就死明年太常諡之曰愍當
此之時天下之為父母者聞之莫不欲愍女之為子
也天下之為夫者聞之莫不欲愍女之為室家也天
下之為女與妻者聞之莫不欲愍女之行在身也昔
者曹娥思盱自沉於江獄吏嘑囚章女悲號思唁其
兄作詩載馳緹縈上書廼除肉刑彼四女或孝或智
或義或仁噫此愍女厥生七年天生其知四女不倫
遂推而布之於天下其誰不從而化焉雖有逆子必
改行雖有悍妻必易心賞一女而天下勸亦王化之
大端也異哉愍女之行而不家聞戶知也貞元十三
年翺在汴州彦昭時為穎州刺史昌黎韓愈始為余
言之余既悲而嘉之於是作高愍女碑
修建梁國公祠堂碑銘馮宿
后不可以獨臨必誕生岳靈扶既傾繋將絶兹梁國
狄公是以興於天授之朝蘊沈謀奮竒節也物不可
以終否必繼挺邦傑欽往績懋來功兹沂國田公是
以挺乎河朔之郊剏新祠脩舊典也初梁公出牧於
魏實宜斯人罔遂乞留則深遺愛闔境同立生祠奉
其神祈恩徼福亦若有答洎變起幽陵毒痡中邦腥
穢遺淤漸漬畔俗六十年於兹矣戰血滿野忠魂歸
天階戺之容隠燐猶在迄我壬辰歲賴我皇恢拓千
古之不庭凡在率土罔不來服維沂公保和一方之
有衆舉兹列城來牧多方歸職貢而奉官司尊漢儀
而秉周禮鳳鳴而鳬音革蘭芳而棘刺死醴湧而溢
泉竭慶飛而濁祲消四郊廓清萬方丕變然後辨正
封疆咨謀耋老得是舊址作為新祠鳩材僝功庀事
須役上下有度東西惟序披圖以立儀像據品以昭
命數不僭不偪經之營之越十月五日厥功成沂國
公於是乎請護軍迨賓僚將校武貔之羣選吉而致
饗焉先一日執事設次於門西設柔毛翰音脆肥鮮
薨之具以候詰朝公至則改服於次率護軍等升拜
將校以下序拜於堂下公親酌以奠揚觶而言曰昔
者皇風中微隂沴勃興六宫弄其神器萬乘遜於房
陵生人之耳目盡㢠元老之肺肝彌固蹈履虎尾奪
鯨口薙除蔓草扶本枝元良克任萬國以貞秘策授
五王起包復夏之大業於心術貽安劉之永圖於身
後再造唐室時維梁公顧不腆之是羞獲守兹土實
郡帥與三軍之衆逮封内之黎老勤請於天王重韙
斯人而鑑厥誠未及浹旬而璽書金印命服瑞節一
日駢至且乂頒非常之清問下莫大之洪澤馬逐逐
車闐闐野接跡空駕肩彼感心與喜氣同羽九天而達
九泉今所以靡遑寧居思有上報竊慕神之志義景
神之忠功薦神於此堂告神以微懇至於脩廢繼絶
興仁樹善乃守臣之職烏敢為名由是六州之人士
知狄公之崇德可享田公之斯言可復也詩曰維其
有之是以似之乃作銘曰奕奕新祠於魏之疆巖巖
梁公鎮此一方其惠伊何其人則亡憶昔通天契丹
猖狂衝䧟連城勢莫與亢山東驛騷駘籍跳梁顧是
都會孰能保障天后召公飛傳靡遑至自彭澤屹為
金湯以逸待勞以柔能剛緩賦寬役勸農植桑外示
無虞内為之防敵則引歸歲獲大穰人荷公來踴躍
歡康人惜公遷泣涕彷徨援刀割膚守闕上章終然
莫克詎可彌忘衆心成城經始斯堂立公儀形薦此
馨香于以視之萬夀無疆於以歌之久久垂芳追惟
我公實邦之良嶷岐有聞金玉之相學以時習闇然
日章文武是經謨謀久臧洲圭知正函鼎難量碩大
博厚靖和端莊代使絶域義聲孔揚居憂致感有鳥
呈祥毗於大理決獄平當西門抗巫汲直開倉蜀守
興學晉臣撫牀公兼有之謇謇在旁富威中權諭道
上庠慰薦幽隠懷來暴強天授以還燎火無光藹藹
本枝困於新斨下室人願上廻天綱拜爵圖封非劉
亦王后實當扆帝遷於房時惟狄公致身巖廊進持
正色中激剛腸彼侈邪謀將易儲皇公陳不可校短
推長血瀝太息心祈彼蒼長戈到日勁草横霜一柱
嶷然四維重張帝拜元老春歸少陽潛安爪牙密布
横梁七日寐寤五賢興唐道有三仁功茂一匡始終
無媿中外所望維此魏邦實維樂鄉燕寇之後終為
戰場何人不鰥靡室不喪祠宇煨燼階除虚荒故老
懷恩遺甿慨慷猶依封畛時奠壺觴否道既傾聖歴
會昌元和御宸天子垂裳九土八方海雲梯航禮備
樂陳執贄奉璋思我懷人寘彼周行是生沂公忠順
激昂劒久埋獄錐能處囊道言愔愔武烈洸洸功尚
管蕭化臻龔黃掃除零落弔恤災傷尾斷蜂蠆苖鋤
莠稂萬夫歸誠有死無將天子嘉之霈澤瀼瀼龍節
虎旗玉佩金璫班其慶賜施及潛翔沂公滋恭扶服
兢惶愧負山嶽誓酬毫芒及建新祠嫓彼甘棠亢其
厦屋繚以周墻吉蠲庶羞容衛兩相仰止何遠中心
是藏地廻沙麓河抱衡漳刻勒豐碑揭平中央
幽州紀聖功碑銘李德裕
幽州盧龍軍帥檢校尚書左僕射張公仲武往年脩
獻捷之禮今歲有銘勲之請二者君子韙之豈不以
諸侯有四方之功獻其戎捷春秋舊典也宗周納肅
愼之貢銘於楛矢天子令德也斯可以為元侯表可
以為後代法聖上嘉其動而中禮乃命宰臣採其元
功傳於惇史臣德裕敢颺言曰夫兵者所以除暴害
也愛人則惡其為害禁暴則惡其為亂雖睿智不殺
化之以神至德允懷招之以禮然書有猾夏之戒傳
有脩刑之訓虞舜四罪乃成大功文王一怒以至無
侮非德教之助歟仁聖文武章天成功神德明道大
孝皇帝熙我文典煥乎光明極象外之微臻於至道
鼓天下之動致於中和慮必鉤深退而藏密故能神
幾獨照成未兆之謀威光遠震制不羈之寇當其時
也烽燧迭警羽書狎至人心大搖羣帥沮氣皇帝以
軒后之威神漢高之大略光武之雄斷魏祖之機權
合而用之以定王業此議臣所以不敢望於清光也
倬哉天地應而品物生君臣應而功業成故龍躍而
雲從鶴鳴而子和方叔伐獫狁蠻荆來威定遠擊車
師西域震服宜有良將殿於朔邊張公禮閱戰器書
成傳癖張仲孝友子儒塞淵流落不偶光景未耀明
主雅聞竒志持印而拜將軍遥推赤心築壇而命元
帥拔自雄武授之薊門果能精誠奮發策慮愊臆千
里獻籌一心憂國則知龍顔善將任人傑而不疑日
角好謀歎敵國而強意回鶻者或曰獯狁或曰山戎
五帝所不能臣三王所不能制前史載之悉矣暨薛
延陀之敗也酋帥圖默圖率衆欵塞太宗幸靈武納
降立回鶻部落置瀚海都督因我封殖遂雄北方肅
宗之戡内難也葉護以射鵰之士親扈戎旌亦猶羌
髳率師以翼周北貊梟騎以助漢既滅大憝乃醻厥
功特拜葉護司空歲贈繒二萬疋厥後飾宗女以配
之立宫室以居之其在京師也淫祠雲構甲第棋布
楝宇輪奐衣冠縞素交利者風偃挾邪者景附其翎
侯貴種則被我文繢帶我金犀悦和音厭珍膳蝎蠧
上國百有餘年既而桀驁無親天命不祐僭侈極欲
神道惡盈本國荐饑畜産耗半黠戛斯者因利乘便
遂焚龍庭墟落蕭條隂燐青熒今之烏介可汗亡逃
失國竊號沙漠非我策命自為假王其來也瀰漫隂
山睥睨高闕元塞之下氛霧蔽天質貴主以前驅依
大國而求援或丐我米糒救其饑人或邀我甲兵復
其故地外雖柔服内有桀心因行人致辭徵呼韓故
事願居光禄塞急保受降城其下有二郡曰赤心宰
相訥木節多特赤心者天性忿鷙戎馬尤盛初與召王
威摩蘇首謀内附俄而負力怙氣潛圖厲階為威摩
蘇所招誘以俱謁可汗戮於帳下其衆大潰東逼漁
陽上乃賜公璽書授以方略公以室韋悍亟之兵近
我邊鄙俾其偵邏且禦内侵尋以徵役不供為寇所
敗由是介馬數萬連亘幽陵伏精甲於松樠布穹廬
於磧鹵散若飛鳥止如長雲火燎於原不可嚮邇公
激義氣以虹貫發精誠而石開竒計兵權密授髦雋
乃命介弟仲至與裨將游奉寰王如清左敵萬李君
慶張自榮高守素李志操率銳兵三萬建旆而前介
胄雪照戈矛林植命以義殉壯由師直聲隆隆而未
洩欲逐逐而不食戢以聽命嚴而有威公曰險道傾
仄且馳且射敵兵所以無敵也致之平原勒以方陣
我師可以逞志也於是據以莽平環以武剛首尾蛇
伸左右翼張輕騎既合竒鋒横騖如摧枯株如搏畜
兔懾讋者弗取陸梁者皆降至侯王貴人計以千數
然後盡衆服聽悉數係纍谷静山空靡有孑遺橐駞
駃騠風澤而散旃墻罽幕布野畢收馬牛幾至於谷
量寇血殆同於川決徑路寶刀祭天金人竒貨珍器
不可殫論乃命從事李周瞳馳傳上奏又命牙門將
周從玘繼獻戎俘皇帝受而勞之羣臣畢賀昔長平
七征驃騎六舉竇憲合氐羌之衆陳湯㩜城郭之兵
或生靈減耗士馬痛傷邀功救罪矯命專征然猶告
類上帝薦功清廟顧視二漢不其恧歟以公威動蠻
貊功在漏刻因命公為東面招撫回鶻使先是奚契
丹皆有使監護其國責以歲遺且為漢謀自回鶻嘯
聚靡不鴟張公命裨將石公緒等諭意兩部戮回鶻
八百人雖介子討罪於龜兹班超聲誅於鄯善未足
儔也回鶻又遣宣門將軍等四十七人詭辭結歡潛
伺邊隙公密賂其下盡得隂謀且欲馳入五原大敺
餘孽公逗留其使緩彼師期竟得人病馬瘏縮衂而
退挫銳解紛翳公善計今烏濟自絶皇澤莫敢近邊
并丁令以圖安依康居而求活盡徙餘種屈意黑車
寄託遠遁流離饑凍黑居亦倚其威重廹脇諸戎造
謀籍兵解仇交質自謂約賫深入漢將取而未期渡
幕輕留王師往而非利公以壯猷遠御長計羈縻不
媮避嫌之便終盡致敵之術將時動而得雋豈歲數
而勝微矧乎明主仗將帥為爪牙視山戎為鼠彘方
獵猛敵不翫細娛非周宣無以成召虎之勳非漢宣
無以聽營平之計勖哉上將光我中興公前後受降
三萬人特勒二人可汗姉一人都督外宰相四人其
他侯王騎將不可備載王褒以日逐歸德稱為人瑞
班固以稽落蕩寇大振天聲孰若天子神武百蠻震
慴乘其蹙困臨以兵鋒刈單于之旗納休屠之附非
萬里之伐無三年之勤巍乎成功輝焯後代宜刻金
石以揚鴻休銘曰大和之初赤氣宵興開成之末彤
雲暮凝異鳥南來寇滅之徵北飈掃氛厥國土崩逼
廹遷徙震我邊鄙長蛇去穴奔鯨失水上都薊門近
連千里曾不畏天猶為驕子丐我邊穀邀我王師假
我一城建彼幡旗歸計強漢郅支嫚辭狼顧朔野伏
莽見羸鴈門之北羌戎雜處濈濈羣羊茫茫大鹵縱
其梟騎驚我牧圉暴若豺狼疾如風雨皇赫斯怒羽
檄徵兵謀如泉默斷乃雷聲沉機變化動若神明沙
漠之北寇無隠情漁陽突騎燕歌壯氣赳赳元戎耽
耽虎視金鼔誓衆干旄蔽地爰命其弟屬之大事翩
翩飛將董我三軍禀兄之制代師之勤威略火烈敵
馬星分戈㢠白日劔薄浮雲天街之北旄頭已落絶
轡之野蚩尤未縛俾我元侯恢弘遠略取彼單于係
之徽索隂山寢烽亭徼櫜弓萬里昆吾九譯而通蠻
荒既同天子之功儒臣篆美刊石垂鴻
贊皇李公德政之碑賈餗
皇帝即位四年滄寇既平河朔無事方偃戢兵刃與
人休息惟東郡地臨討伐之境歲積水旱之後罷勞
之師始旋於奔命殘耗之甿久困於煩役物力殫竭
資用凶荒牧養之寄於是為急乃詔兵部侍郎贊皇
公李德裕以檢校戶部尚書兼御史大夫出鎮兹土
時公由浙右連帥以治行第一徵復南宫既至未浹
月乃膺是選擇於是日對越明命抗旆遄征若決江
漢以起焦涸至則究宣詔旨躬問痛疾俾人識皇澤
吏識朝典軍識法制俗知教化推心於萬人之腹下
令於流水之源怠則張而振之弊則掃而更之下車
三日而新政興涉旬而舊俗革周月而風偃三郡逾
時而澤流四境期年而人和歲穰厥績大成屬蜀人
新被蠻寇流散未復詔選天下諸侯威可訓齊而惠
可生殖者公又遷秩兵部尚書往鎮撫焉以遺愛之
地所以揚豐碑而表異政也古今紀嘉績詠去思者
多矣大抵久於其位方顯其迹舜典三載考績仲尼
亦曰三年有成子産相鄭三年而國人始信次公居
穎川前後八年而曰郡中逾治未有起積困之俗施
難行之化勞來安集生聚教訓未至朞歲而闡耀丕
業流光洪聲若是之速也公廉明剛健精力過人博
以文雅濟以經術發強開敏貫達吏事刃下無肯綮
彀中無遁逃其治軍也法令嚴而賞罰信閱實其籍
脩利其器征徤之勳守備之勞有一可追罔不甄寵
除去姑息之弊剗革因循之政戶庭無紀綱之僕營
壘盡腹心之師嘗稱記曰軍旅有禮則武功成故先
之以禮誼傳曰以不教民戰是謂棄之故勤之以教
習至夫爍金割革之程制耳目聲氣之容飾日省月
試莫匪躬親於是師徒感悦人百其武而政成乎戎
旅矣其馭下也正其身以為表懸其令而莫犯守以
畫一提以憲章故百吏聳視郡職修舉廣漢之推功
善而吏人稱之不容口翁歸以一警百而吏人皆改
行自新與善懲違咸得其術而政行乎州邑矣其養
人也拔其害本浚其利源安之而後勸功業之而後
興教苛役重賦人之所用明令以蠲之樹藝畜牧生
之所急躬勸以課之於是萬井千閭感勵恩隠若人
人皆自其耳而道之也郡有渚田千頃蓋上腴也先
是種畝之入盡主兼并之家至則均其耕墾首及貧
弱俾共其利而一其征詩曰愷悌君子人之父母愷
以強教之悌以悦安之故流逋四歸播殖滿野化歎
息愁恨為樂和之聲而政洽乎甿庶矣其訓俗也舉
先孝悌養先惸獨敬教勸學驅而之善俾干櫓之鄉
剛悍之俗粲然有文以相接驩然有恩以相愛仁聲
感物順氣成象年穀大稔人無札瘥畎畝之中至有
親旅致憂相報以養者比德旌顯陶然一境日飲其
和而政達乎教化矣其理財也愛人以生之節用以
阜之無名非法之費飾奢崇侈之給踵弊或久一皆
去之行之朞年力乃滋殖百姓與足千箱既盈通商
而百貨不匱訓工而五材咸理繇是軍有餘用吏有
常禄而政施乎物力矣其約己也躬儉行簡居無玩
好公之詣部與家偕路人非見其旌幢雖告以掾吏
之家不信也及郡凡昔之仰給於官不應法令者悉
還之吏人皆驚而相告曰而今而後吾知官之與法
矣吾儕其敢貪冐以愧吾賢帥邪至若均禄廪以贍
軍費節宴游以寬日力忠愛之私視官猶家而政先
乎簡約矣政事本諸身行乎吏人成乎師旅給乎甿
庶美於風俗阜於財用六者治之大節也引而伸之
觸類而長之則其他可得矣乃戎軒西去將校官吏
三州耆耋感公之惠訓懷公之明德道路號嘆若無
所歸莫獲寇恂之借益深召伯之愛既而大將鞏仲
良范湊别駕衞炫一十六人泣瀝丹誠伏述功美願
刻金石垂諸無窮監軍使田内侍金操今節度使叚
尚書嶷繼以事聞恩詔嘉許俾萬方將帥聆音聳勸
實朝廷之重典公趙郡人贊皇其本邑也濬源長發
賢達奕代烈祖贊皇文獻公諱栖筠大歴中為御史
大夫清風峻節振服天下烈考趙忠公諱吉甫元和
初再為丞相崇功盛業燿動古今公承忠勳之積慶
負雄略以繼起年未弱冠而濟美之望見推於時釋
褐詔受校書郎累至監察御史元和十五年以本官
召充翰林學士時穆宗皇帝初嗣位對見之日即賜
金紫遷屯田員外郎考功郎中知制誥其侍從如故
又遷中書舍人專承密命論思參贊啟沃之功禆於
政者蓋多矣會邦憲任缺帝難其人乃拜御史中丞
直已端誠道無吐茹百職以治朝綱以肅明年以御
史大夫兼統浙西六郡仍總其車服以鎮靖焉公時
年三十有六就加禮部尚書二年加銀青光禄大夫
詔書方勉舉漢宣故事以寵休績在金陵凡六載其
仁風惠化磅礡於所部洋溢於歌謠天下聞之久矣
及貳夏官至未發輛復慰滑人徯來之思滑人既慰
復用滑之治迹以慰蜀人化日弘宣釋澤以大舉兹而
斷可識矣峩峩翠碣永載德政上請斯文於末學恭
承明詔無愧直筆其辭曰天有德星所臨者福王有
良翰以撫藩服維昔兹土歲仍十饑師役罷勞人困
流離衣食所儲蕩無孑遺上帝監觀俾公來思勞役
乃息人望如草侯我生殖煩苛盡去吏奉條式禁止
惰遊阜昌物力歲聿未周乃無疲人寒者厭襦飢者
厭飱野無閑田百穀茂蓁襁負而來闔境如春教化
既興德行具舉政行州邑禮行師旅人趨法令隣服
威武矯矯三軍勇餘可賈俗換風移日用不知鳴鴞
之音魯侯化之國門之盜隨會逃之成人之頌子臯
為之人有父子惟公親之人有作業惟公勤之軍政
既成吏理既清百室既盈乃流德聲乃奉詔書俾鎮
全蜀人失召父君去方叔碨壘之甿尚知尸祝今兹
功德曷其自足乃疏成績達於宸聰帝曰俞哉宜爾
顯崇建石通衢追琢嘉庸書詞罔愧播美無窮
邯鄲劉言史碑皮日休
歌詩之風蕩來久矣大抵喪於南朝壊於陳叔寶然
今之業是者苟不能求古於建安即江左矣苟不能
求麗於江左即南朝矣或過為艷傷麗病者即南朝
之罪人也吾唐初有業是者言出天地外思入鬼神
表讀之則神馳八極測之則心懷四溟磊磊落落眞
非世間語者有李太白近歲有業是者雕金篆玉牢
竒籠怪百鍜為字千鍊成句雖不追躅太白亦後來
之佳作也其與李賀同時有劉棗強焉所有歌詩十
首其美麗恢贍自賀外世莫得比墳去襄陽郭五里
曰柳子關襄之人只知有浩然墓不知有先生墓恐
百歲之後埋滅而不聞與荆棘凡骨溷日休幸存摭
實錄之嗚呼先生之官卑不稱其德宜加私諡然棗
強之號世已美矣故不加焉是為劉棗強碑
宋
重修北嶽廟碑王禹偁
臣聞元氣胚胎結為山嶽幽靈肸饗降為神祗矧乎
地屬隂方位居水德於八卦在坎於四時為冬固隂
沍寒萬物之所藏伏早生晚熟五穀之所蕃滋帝堯
開唐國之封大禹奠冀州之域厥有巨鎮兹惟恒山
却雁塞以標雄壓龍荒而挺秀天官畫野勢當昴畢
之星易象流形名叶雷風之兆下斡坤軸高摩斗魁
土俗粹靈登神仙者七十戶歲時祈禱置祠祝者九
十人藏簡子之寶符産昌容之蓬蔂足抵長城之窟
影連大漠之墟積厚窮隂出雲見怪雪霜風雨潛施
及物之功泰華嵩衡共揭參天之勢亶是隂隲孰無
主張洪惟嶽神受命上帝代南趙北我實主之福善
禍淫人皆仰止名載乎祀典德加乎生民視秩於公
遵周制也列爵為王肇唐室也既奉時祀亦穰天災
凡水旱癘疫之禳玉帛牲牷之事必有昭報誕符至
誠歴代奉之其來尚矣我法天崇道皇帝之撫運也
天祚明德民懷有仁括禹畫於無垠化堯封於比屋
文德麗星辰之象武功彰雷電之威然猶宵旰臨民
焦勞克己師虞舜之無怠法文王之猶勤於是庶政
交脩百神蠲潔畢宫室而崇廟貎菲飲食而厚牲醪
墜典無文我能具舉矧兹隂嶽固有徽章亟命有司
維新大壯烏臺御史持節庀材黃門貴人鳩工藏事
楩柟杞梓以雲集繩墨斧斤而子來五材實繁百堵
皆作乃復堂殿乃興廊廡門關有翼階陛斯隆繡栭
雲楣互矅煙霞之色璇題藻井交含日月之光旌旗
衣服昭其文簠簋籩豆陳其數能事畢矣神功煥然
不愆揆日之期再聳凌雲之勢於是戒尸祝命使臣
我將落之神用至止願饗惟馨之奠永安不測之靈
三獻具而禮成八音和而神降溪雲拂檻如絳節以
翻空山溜垂簷誤鳴珂之振響介爾繁祉庇吾邊民
況獷俗之未平冀隂兵而助順或示之禍福革彼豺
狼之心或鼓以雷霆勦其豕蛇之類然後雨我禾黍
潔爾粢盛鑄農器而毁戈鋋洊興多稼耕邊田而飽
士卒永樂豐年況今將相叶謀人神共忿豈使韓昌
張猛刑白馬而登東山將令去病衞青取天山而踰
北海何往不利無謀不臧尚思韓絳之言更鑒王悝
之策安民和衆契天地以為心含垢匿瑕諒神明之
降鑒佇靈臺之偃栢備法駕以省方千年南面之尊
永和高枕十月北廵之禮盡舉彛章輯五瑞於公侯
問百年之耆艾燔柴奠玉如西嶽之禮容陳詩觀風
察北方之哀樂聲名文物以咸備律度量衡而必同
升中於絶巘之前肆覲於重巒之下起白雲而表瑞
何止岱宗呼萬歲以效靈豈惟嵩嶽而已哉臣沐浴
皇澤優游紫垣慚非擲地之才有玷他山之石謹為
銘曰節彼恒山峻極於天崛起萬仞生乎一拳摩空
戛漢控趙排燕人皆仰止神或憑焉明明嶽神上帝
所授不騫不崩可大可久其誰祭之皇宋哲后其誰
尸之中山郡守聿新斯廟詔祠爾神齊泰山兮等梁
甫並亭亭兮接云云飛英聲而騰茂實握乾符而闡
坤珍垂千齡兮萬祀永昭德於吾君
澶州靈津廟碑孫洙
熙寧十年秋大雨霖河洛皆溢濁流洶湧初懷孟津
浮梁又北注汲縣南泛胙城水行城上高出民屋東
郡左右地最廹隘土尤疏惡七日乙丑遂大決於曹
村下埽先是積年稍背去吏惰不虔楗積不厚主者
乂多以護埽卒給它役在者十纔一二事失備豫不
復可補塞隄南之地斗絶三丈水如覆盎破缶從空
而下壬申澶淵以河絶流聞河既盡徙而南廣深莫
測拆岸東滙於梁山張澤濼然後𣲖别為二一合南
清河以入於淮一合北清河以入於海大川既盈小
川皆潰積潦猥集鴻洞為一凡灌郡縣九十五而濮
齊鄆徐四州為尤甚壊官亭民舍鉅數萬水所居地
為田三十萬頃天子哀憫元元為之旰食初遣公府
掾往俾之循視又遣御史往委之經制虚倉廪開府
庫以振救之徙民所過無得呵吏謹視遇不使失職
假官地予民使之耕而民不至於大轉徙質私牛於
官貸之錢而牛不至於盡殺食其蠲除約省勞來安
集凡以除民疾苦其事又數十然後人得不䧟於死
亡矣天子乃與公卿大夫議塞河初獻計者有欲因
其南潰順水所趨築為隄河輸入淮海天子按圖書
凖地形覽山河視水勢以謂河所泛溢綿地數州其
利與害可不熟計今乃欲捐置舊道創立新防棄已
成而就難冀憚暫費而甘長勞夾大險絶地利使東
土之民為魚鼈食謂百姓何國家之事固有費而不
可省勞而不獲已者也天贊聖意聖與神謀詔以明
年春作始脩塞乃命都水吏考事期審功用計徒庸
程畚築峙餱糧伐薪石異時治河皆戶調揵民多賤
鬻貨産巧為逃匿上慮人習舊常而胥動以浮言也
先期戒轉運使明諭所部告之以材出於公秋毫無
以煩民然後民得安堵矣物或闕供皆厚價和市材
須徙運皆官給僦費唯是丁夫古必出於民者乃賦
諸九路而以道里為之節適凡郡去河頗遠者皆免
其自行而聽使輸錢以僱更則衆雖費可不至於甚
病而役雖勞可不至於甚疲矣材既告備矣工既告
聚矣明年立號元豐天子遣官以牲玉祭於河而以
閏正月丙戍首事方河盛決時廣六百步既更冬春
益侈於兩涘之間遂踰千步始於東西簽為隄以障
水又於旁側開為河以脱水疏渠為雞距以釃水横
木為鋸牙以約水然後河稍就道而人得奏功矣既
左右隄疆而下方益(缺)矣初仞河深得一丈八尺白
水深至百一十尺奔流悍甚薪且不屬士吏失色主
者多病置聞請調急夫盡徹諸埽之儲以佐其乏天
子不得已為調於旁近郡俾得蠲來歲春夫以紓民
又以廣固壯城卒數千人往奔命悉發近埽積貯又
斥所蓄薦食藁數十萬以赴之詔切責塞河吏於是
人益竭作吏亦畢力俯瞰回淵重緷九埽而夾下之
四月丙寅河槽合水勢頗却而埽下湫流尚駛隄若
浮寓波上萬衆環視莫知所為先是運使創立新意
制為横埽之法以遏絶南流至是天子猶以為意屢
出細札宣示方略加精致誠潛為公禱祥應感發若
有靈契五月甲戍朔新隄成河忽自定武還北流奏至羣
臣入賀告𩔖郊廟勞饗官師遂大慶賜自督帥而下
至於勤事小吏頒器幣各有差第功為三品各以次
增秩焉濮齊鄆徐四州守臣以立隄救水城得不没
皆賜璽加奬吏卒自下揵至竣事而歸凡特支庫錢
者四初天子閔徒之遘癘者連遣太醫十數軰往救
治之以車載藥而行春尚寒賜以襦袍天初暑給以
臺笠人悦致力用忘其勞於是又命籍其物故者厚
以分䘏其家逃亡者聽自出以貫編戶乘急出夫者
蠲春徭一歲有半仁沾而恩洽矣自役興至於隄合
為日一百有九丁三萬官健作者無慮十萬人材以
數計之為一千二百八十九萬費錢米合三十萬隄
百一十有四里詔名埽曰靈平立廟曰靈津歸功於
神也方天子憂埽初合未固水道内訌上下惴恐俄
有赤蛇游於埽上吏置蛇於盆祝而放之蛇亡而河
塞天子聞而異之命褒神以顯號而頒領於祠官曲
加禮焉有詔臣洙作為廟碑以明著神貺臣洙竊迹
漢唐而下河決常在曹衞之域而列聖以來泛澶淵
為尤數雖時異患殊而成功則一然必曠歲歴年窮
力殫費而後僅有克濟固未有洪流横潰經費移徙
不踰二年一舉而能塞者也何則孝武瓠子甚可患
也考今所決適直其地而害乂逾於此焉然宣房之
塞遠逾三十年費累億萬計乃至於天子親臨沉玉
從官咸使負薪作為歌詩深自鬱悼其為艱久亦己
甚矣視往揆今則知聖功莫大閎遠古未有也嗚呼
河之為利害大矣功定事立夫豈易然哉主吏誠能
揆明詔規永圖不苟務裁費徑役以日為功而使官
無曠職卒無乏事繕治廢隄常若水至庶幾河定民
安無決濫之患矣臣洙既奉詔為廟金石刻因得述
明天子所以禦災捍患計深慮遠獨得於聖心而成
是殊尤絶迹遂及治河曲折在官調度與夫大小獻
力内外協心概見其略使後世有考焉臣洙謹拜手
稽首而獻文曰渾渾河源導自積石逆折而東久輒
羡溢維古神禹行水地中順其所適不為防墉降及
戰國瀕齊趙魏陂障以流與水争地釃為之渠利用
灌溉水無所由因數為敗由漢迄今千三百歲出地
而行患乂滋大明明天子纘堯禹服恩均蠻貊澤潤
草木丁巳孟秋淫雨漏河河徙而南千里濤波天子
曰咨水實儆予勤民之力其得已乎申命郡司鳩材
庀工上志先定庶言則同人樂輸費吏罔遺力聖誠
感通河即順塞鉅野既瀦淮泗既道川無狂瀾民得
烝罩東土其人徐方復寧芒芒原隰既夷且平水所
漸地更為沃野人恣田牧施及牛馬三寧士女相與
歌呼微我聖功人其為魚四郡守臣舞蹈上章微我
聖功城其為隍帝釐山川魚獸咸若萬方歸之如水
赴壑凡厥士吏迨及庶民其謹護視烝徒孔勤維是
湯河作固京室在庭靡思聖獨前識九𩔖攸叙六府
允脩丕冒日出覃被海陬歸會爾神落此新廟春秋
承祀以祈靈保臣洙作頌本原休功刻是樂石攄之
無窮
畿輔通志卷一百六
