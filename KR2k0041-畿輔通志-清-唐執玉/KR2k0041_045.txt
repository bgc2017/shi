欽定四庫全書
畿輔通志卷四十五
河渠
尚書禹貢一篇紀夏后行水之功司馬遷因之為河
渠書班固繼之志溝洫皆載一代疏排之績非如桑
欽水經備敘川瀆源委也我
國家奠鼎燕京負崇山而襟滄海百川輻輳赴壑朝宗
其間順逆通塞動關生民利病
聖祖仁皇帝臨御六十餘載地平天成而於畿甸河道堤防
尤勤
睿慮
廵行指授為斯民圖萬世之安我
皇上繼志纘功大興水利
特頒内府金錢數百萬
命賢王董其事修濬兼施節宣備至以故水潤土甘年豐
人樂同符禹績非漢唐以來塞築補苴之能事也宜
為後世法程故於諸川之外特詳志焉
渤海在天津縣東南一百二十里明統志東連遼
海西抵直沽按直沽即今大沽口河流入海處也
兩岸壁陡一閾中横土人謂之海門潮汐所至北
抵楊村南抵程官屯西過王慶坨率二百餘里皆
淡水也鹹潮抵海門而止無坌入者若天設之以
限内外斯亦竒矣
海河南北運淀河之會流也自天津東北三岔口
迄大沽口長一百二十里涘廣崖深奔流湍駛潮
汐迎之則逆行而上禹貢所謂逆河是也每伏秋
之交二運并漲淀水争趍駢注於三岔一口而強
潮牴牾洄漩不下倒漾横流上游隄岸田廬皆受
其浸所謂尾閭不暢胷腹俱病者也故欲治直隸
之水者莫如擴逹海之口而欲擴逹海之口者莫
如減入口之水雍正三年
上命怡賢親王興修水利
親授方略於南北運各建壩開河減水分流别途歸海豈
僅為運河計哉入口之水減則逹海之口寬而北
來之永定河南來之子牙河中間七十二清河乃
得綽然入三岔口而東注朱子云治水先從低處
下手正此意也
衛河即南運河也亦曰永濟渠亦曰御河源出河
南衛輝府自山東武城縣流入直隸故城縣界又
東逕山東德州界復入直隸逕景州東吳橋縣西
又東北逕東光縣西又東北逕交河縣東南七里
口又東北逕泊頭鎮入南皮縣界又東北逕滄州
城西又東北逕青縣城東静海縣城西天津府城
北至三岔口與白河會入海計長八百餘里寰宇
記永濟河在清池縣西三十里自南皮縣來入乾
寧軍亦呼為御河金史地理志南皮東光吳橋有
永濟渠按衛河本西漢時大河所經東漢以後為
清漳二瀆所經隋時開為永濟渠宋皇祐初河合
永濟渠仍為大河所經南渡後大河南徙而衛河
如故金元以來皆漕運所經也有減水河二一在
滄州南十五里絶隄一在故興濟縣皆明弘治中
開以備衛河泛溢久而堙塞閘石猶有存者雍正
三年大水衛河溢決十三口怡賢親王奉
上命查修水利奏開減水二河各建滾水石壩一座挑濬
舊河分逹海港滄青水勢藉以消洩居民賴之
按南運向苦淺滯故額設淺夫以供挑穵兩岸
隄工随時補苴而已自漳河南徙於館陶入運
湍急浩瀚每羡溢為灾雍正四年經怡賢親
王奏請分道專轄增汛員設歲修始以隄防為
務乃隄日增高而水亦随長伏秋汛漲各州縣
往往於隄上加埝以防漫溢蓋以漳水泥濁河
形曲折墊淤於下則泛溢於上勢固然也計惟
於德州上流與古黃河相近之處度地建壩廣
三四十丈引而注之古黃河不惟直隸河隄永
免漲溢即德州一帶工程亦獲寧謐矣但地隸
山東在此為切已之憂者在彼未免為秦越之
視雍正八年七月德州第九屯隄決直隸景州
以下十餘州縣禾稼盡沒水利衙門屢行咨會
而決口訖未堅築蓋其地處上游水過正堪藝
麥而此間形如仰釡有受無洩縱竭力修防隄
工鞏固亦何救於田廬之湮沒耶若將臨清以
北河道併歸直隸總河管轄則一河首尾修濬
自如上下不致阻格矣
白河即北運河也亦曰潞河方輿紀要白河源出
宣化府龍門縣東滴水崖東流入密雲縣之石塘
嶺過縣西入通州界其支流亦從石塘嶺過懷柔
縣西順義縣東入通州東境合焉東南徑漷縣武
清縣東而入直沽合衛河入海又白河徑靈蹟山
黃花鎮川河入焉又南徑牛欄山東麓潮河流合
焉又南逕順義縣東門外順義縣志白河發源塞
外自石塘嶺白馬關入故曰白河赴通州北關與
温榆河合即運糧河性悍多沙遷徙無常俗稱為
自在河明神宗實錄萬歴三十一年從工部議挑
通州至天津白河深四尺五寸所挑沙土即築隄
兩岸著為令漕河圖志燕趙之間地方千里其間
巨細河流悉至武清縣丁字沽注於白河故一遇
雨潦白河滿溢耍兒渡口南蔡村等處衝決隄岸
壊民田廬起夫塞築勞費萬計逮時乾旱舟行又
或淺阻以此知水勢盈涸不常不可以經久而論
也按白河會潮沽榆沙通惠諸河之水源高勢峻
有如建瓴而西北諸山泉流滙聚每伏秋之際積
雨未歇怒流已至頃刻尋丈非徒恃隄防所能捍
禦也康熙三十八年決武清縣筐兒港三十九年
聖祖仁皇帝親臨視閱
命員外牛鈕等於冲決處建減水石壩二十丈開挖引河夾
以長隄而注之塌河淀由賈家沽道洩入海河楊
村上下百餘里河平隄固有
御製碑文誌其事康熙五十年以河西務工程險要
親臨指授命牛鈕開穵引河復以河西務城東有舊河形對
新河下口至三里屯長四百餘丈
特命開直河一道次年工成於是新河之溜移流於西而東
岸大隄之汕刷以免耍兒渡之衝險無虞矣雍正
三年大水隄岸埽壩多有衝潰四年經怡賢親
王奏請北運河一切工程歸通永道統轄河西務
設同知一員楊村設通判一員分界管理增置縣
丞主簿等官以尃防修五年河水泛溢東西岸漫
決者四六年怡賢親王奏拓筐兒港舊壩闊六
十丈展穵引河改築長隄七年疏濬賈家沽道分
減既多消洩亦暢故壩門以下河水安流而河西
務一帶距壩稍遠山水暴至遂復漫決上厪
聖懷發帑遴員授之方略於河西務上流之青龍灣建壩
四十丈開引河而注之七里海仍展挖寧車沽河
導七里海水而洩之北塘口上下分消區畫盡善
運道民生均獲寧謐而所費帑金已不下六十餘
萬矣
淀河在天津縣北五里永定子牙清河之會流也
自河頭至丁字沽入北運河長四十里淀水浩淼
至此始有崖岸故名河頭
東淀延袤霸州文安大城武清東安静海之境東
西亘一百六十餘里南北二三十里及六七十里
不等蓋七十二清河之所滙瀦也永定河自西北
來子牙河自西南來咸入之
永定河亦曰盧溝河亦曰渾河亦曰桑乾河永定
之名
聖祖仁皇帝所命也明外史河渠誌桑乾河發源太原之天
池伏流至朔州馬邑雷山之陽有金龍池者渾泉
溢出是為桑乾東下大同古定橋抵宣府保安州
雁門雲中應州諸水皆會穿西山入宛平界東南
至看丹口分為二其一東由通州高麗莊入白河
其一南流霸州合易水至天津丁字沽入漕河是
河過懷來束兩山間不得肆至都城西四十里石
徑山之東地平土疏衝激震蕩遷徙弗常元史名
曰小黃河以其流濁也金史禮志大定十九年有
司言盧溝河水勢泛溢齧民田乞官為封册神號
特封安平侯建廟河渠志大定二十七年宰臣以
孟家山金口閘視都城高一百四十餘尺倘遇暴
漲其害匪細若固塞之則所灌稲田俱為陸地種
植禾麥亦非曠土上是其言遣使塞之二十九年
以涉者病河流湍急詔命造舟既而更命建石橋
明昌三年三月成勅命名曰廣利即今之盧溝橋
也元史郭守敬傳至元二年授都水少監言金時
自燕京之西麻峪村分盧溝一支東流穿西山而
出是為金口其水自金口以東燕京以北灌田若
干頃其利不可勝計今若按視故蹟使水得流通
上可以致西山之利下可以廣京師之漕又言當
於金口西預開減水河西南還大河令其深廣以
防漲水突入之患帝善之明宣宗實錄戸部侍郎
王佐言通州至河西務河道淺漕船動以千計兼
四方商旅舟楫往來無港汊可泊張家灣西舊有
渾河若加疏濬近京一二十里更使充廣瀦為巨
浸令可泊舡公私兩便上命都督馮斌等審視七
年冬斌等以圖進上以其役重大姑止固安縣志
桑乾河自盧溝下流入縣境明嘉靖初徙縣北十
餘里東流至縣東紀家莊北分為二萬歴中又徙
縣西十餘里東南流逕黃垈之北而東南入霸州
界尋又徙縣南城隄下後復徙北
本朝順治十一年由縣西宫村與清水合流而南入新
城界永清縣志明萬歴三年撫臣王一鶚修築河
隄延袤五十餘里障水東流三十三年復抵縣界
直逼城垣
本朝順治八年徙固安迤西幾七十里與白溝河合流
霸州志明正德初在州南門外嘉靖中徙州城北
後徙固安北十里舖其支流則自半壁店李家口
繞州東北境由舖疙疸白墳採木營逹信安
本朝順治中每決於固安之叵羅垈由州治西城北東
入清河後更決於新城之九花臺南里諸口而州
城之西南竟成巨河矣康熙戊辰仍從善來營入
玉帶河俗謂之霸州河按盧溝亦曰黑水河水色
最濁其急如箭東決則西淤倏忽遷改前人謂之
無定河自元歴明冲齧奔潰屢修屢決迄無寧歲
康熙三十七年三月我
聖祖仁皇帝軫念郊圻親臨視閱命撫臣于成龍大築隄堰
疏濬兼施自宛平之盧溝橋至永清之朱家莊滙
狼城河注西沽以逹於海延袤二百餘里廣十五
丈五月工告成
賜名永定河
勅建河神廟
御製碑文以記之自是湍水軌道横流以寧三十年來河無
遷徙此從古所未有也帷是下流入淀之後水渙
泥停積漸闐淤蒙
聖祖諭旨屢下毋令壅礙清流而該管分司衙門唯事修防
不加疏導淤而南信安勝淓等淀變為高原復淤
而北策城新張諸泊墊為平陸駸駸乎及於台頭
與子牙河會壅閼清流幾無逹津之路矣雍正三
年怡賢親王奉
命查修水利
上諭令引渾河别由一道入河毋使令入淀大哉
王言已攬河道全局而居其要矣蓋淀泊之用有翕受之
功亦有停蓄之利衆流競趨滙為巨澤容與蕩漾
有以緩其奔突之勢然後安流弭節而去則其衝
易受而其患易禦正定順德廣平之有南北二泊
猶順天保定河間之有東西二淀皆天地造設自
然之妙納衆流而節宣之不使之一往衝突而不
可禦也西淀之水會為一河分為三汊而滙於東
淀南泊之水注於北泊北泊之水出滏陽之道合
滹沱之流亦由子牙一河歸於東淀則東淀一區
所以蓄直隸全局之水游衍而節宣之乃永定濁
流闐淤梗噎於其間則上流之氾濫者將安歸乎
怡賢親王欽遵
諭旨於郭家務改河東行復開下流之長&KR1927;河引逕三角
淀而注之河頭與清河會周築三角淀圍隄以防
其北軼又以河性善淤奏明逐年挖淺俾河流不
致遷徙籌畫可謂盡善而河官錮習不利於挖淺
而利於築隄改河之後隄日增高而河亦與之俱
長長&KR1927;河淤塞絶流三角淀所餘無幾於是散漫
南行頭道河二道河皆成斷港剩有楊家一河若
經汛之後再淤而南則清水無路歸津側注於楊
柳青一帶而濁流復從而迸注之其不至穿運而
過者幾希此目前之大患全局之深病也為今之
計唯疏穵長&KR1927;導之東注河頭南岸接築長隄至
楊家河而止雖不能必其不再淤而旋淤旋穵是亦
可暫為補救矣
按永定濁泥善肥苖稼凡所淤處變瘠為沃其
收數倍涇水之富關中漳水之富鄴下不是過
也河所經由兩岸窪鹹之地甚多若相其高下
開濬長渠如懷來保安石徑山引灌之法分道
澆溉則斥鹵變為肥饒而分水之道既多則奔
騰之勢自減從高而下自近而遠一河之潤可
及十餘州縣此亦轉害為利之一竒也唯在任
事者不避勞怨持議者不惑浮言則鄭國史起
之功安在不復見於今日乎
清河即淀池之經流也其派有三分自會同河之
三汊口徑台山而北出紀家淀而東入勝淓河者
此西派也由趙家房徑托蓮泊出郭家窪會勝淓
河者此東派也由下馬頭徑崔家房入張家嘴過
任家莊逕左家莊泊歸石溝河者此南派也沿大
隄而東徑西馬頭堂頭左家莊會石溝河則其支
流也勝淓石溝二河總歸臺頭一河經羊糞港而
出楊家河楊家河至三汊口計長一百四十里自
永定下流入淀勝淓河淤而東西二派無下口張
家嘴淤而南派無正流唯沿隄一支寬不過二三
丈深不過五六尺何以容西來泱漭無涯之巨浸
乎雍正三年自崔家房以東泱隄九處各數十丈
文安城郭宛在水中怡賢親王奉
命查修水利開勝淓河十七里而東西二派下口遂通穵
張家嘴河五里而沿隄一支分流北注又於上流
疏濬中亭河四十餘里自口頭對岸之下河門分
引玉帶河水入臺山河其下流石溝臺頭淤淺之
處槩行撈穵數載以來清流湍駛隄防晏如霸保
文大之間禾黍豐而稉稻熟民享樂利皆
聖主勤恤之德賢王治淀之功也
按以上諸河經由泊港菰蘆叢生苲草密布壅溜
停汛易致淤淺淺阻之後舟楫不行復成斷塞
雖分隸河道統轄而該管汛員唯知保守隄工
至於淀之通塞河之淤暢俱在茫茫積浸中為
考成所不及誰復過而問之殊不知淀河一塞
分消無路西來之水并注隄下一遇積雨暴漲
頃刻尋丈雖有人力將安所施故防隄而不濬
河非計也今中亭河苦淺趙家房河苦淤張家
嘴未逹於淀泊沿隄一河自堂頭以下至壩嘴
頭亦苦淺石溝通勝淓一河苦隘勝淓至臺頭
一河苦淺計其丈里非水涸時興大工随宜疏
濬不可
會同河一統志在霸州南十三里又名苑口河本
玉帶河也自保定縣流入州界又東北曲折行可
十里為善來營北岸有渾河口又東可五里為苑
家口又東五里為蘇家橋河流至此分為三道即
所謂三汊口也册說玉帶河至本州境會渾河東
下名會同河分二支俱流經文安縣境散入石城
等淀本河正派至州東無梁閣名邊家河又分一
支入永清縣界名信安河其正流曲折而東入文
爾諸淀又東逕東安縣界為吕公河按會同為玉
帶之下流出自西淀之茅兒灣至霸州而拒馬桑
乾胡良霸水皆會焉故名會同河今諸河俱已改
流唯栲栳圈一河南北相望即中亭河也首尾皆
淤斷而會同河身寬不逾二十丈或十五六丈總
會順天保定正定三府西山一帶三十餘河之水
勢不能容則蕩擊為暴決何家道口決鹿疃決下
武各莊決保定縣幾無虚歲雍正五年中亭河開
通分流北去玉帶之水十減二三但河身本淺於
正流而新開之牤牛河自西栲栳圈會入挾擁泥
沙復加闐淤則浚治之工有不可一日緩者其會
仝下流之信安河已成陸地即勝淓至辛張逕禇
沽東沽二港逹王慶之一支名吕公河者亦無河
形唯餘臺頭一派為正流則上自石溝下至楊家
河通塞淤暢所關甚鉅此河道全局之利害也
中亭河亦名新挑河一統志在霸州南八里綿亘
數十里按此即古中亭河也亦曰栲栳圈河康熙
三十八年
聖祖命河臣王新命開挑上接十望河下入臺山河分減玉
帶河水勢發帑築隄上下各六工上六工距河稍
遠以護州治下六工縷河為隄以護田廬增設州
判一員管理每歲按里出夫随時修補後渾河淤
至勝淓下流遂塞而十望河自張青口來者為白
溝流沙墊淤上流亦斷自是隄工殘廢而下六工
無復遺址與積淀相連雍正三年怡賢親王奏
開中亭十望二河四年中亭河工竣十望河以積
水未開五年大水難以興工遂罷十望之役自口
頭對岸之下河門挑引河一道分玉帶河水而注
之中亭河增設吏目一員分汛防修七年州判陳
起唐捐貲修築下六工隄長四十里
西淀跨雄新數邑之境既廣且深西北諸山之水
皆滙焉北自雄縣來者曰白溝河拒馬之下流也
拒馬發源易州廣昌之淶山至房山鐵鎖崖分為
二派一派東入涿州過新城而南挾河琉璃河廣
陽鹽溝諸水白玉塘西域寺甘池諸泉皆入之一
派南入淶水經定興而東易州之濡水武水白楊
虎眼梁村馬跑諸泉及遒欄河女思澗子莊溪諸
水俱來會之二派合流為白溝河入柴伙淀西自
安州來者曰依城河曹河徐河一畝鷄距方順龍
泉諸水之所會也徐水出五廻嶺經滿城至安肅
而曹水會焉一畝泉出滿城東南餘小泉以百數
鷄距紅花名最著流經清苑城南至糧河橋而方
順水來會之方順即曲逆河祁水之下流也五雲
石臼二泉流為放水河五郎河入焉流逕石橋村
至糧河橋與一畝泉會流逕新橋而滿城之龍泉
河自南來入之至善馬廟與徐河合流為依城河
入雜淀西北自安肅來者曰雹河源出石獸崗灌
河入之由新安之黑龍口歸雜淀新安三面皆水
唯城北為乾土而地處容城下流雨潦南下則大
溵淀一帶盡為鄰壑墟里蕭條最稱貧瘠雍正三
年怡賢親王奏請於三台村開引雹河逕小王
營尚村之北至南河頭入焼車淀南岸築隄建閘
以禆節宣隄内大溵淀數百頃皆引流種稻屢獲
豐收澤國已成樂土矣南自高陽來者曰豬龍河
唐沙滋三水之所會也唐河原名&KR0740;水源自山西
靈邱入唐縣為唐河横水自西北來會居民引以
溉稻直逹下素町畦相望經曲陽之鎮里高門所
溉尤多南入定州而白龍泉復來會之王謙王耨
等村傍河皆圩岸也沙河來自山西之繁峙入曲
陽界合平陽河南流阜平之當城臙脂二河行唐
之郜河咸會焉其上流亦名派水經新樂歴定州
沿流多資灌溉滋河發源山西之枚回山經靈夀
為慈水七祖寨坌頭大明川壅流可田入行唐之
張茂村伏焉至無極南孟社而復出遶縣北旋經
深澤之龍泉固沃仁橋疏流成渠皆天然水利也
三水頗稱鉅流畢會於祁州之三岔口為豬龍河
逕博野蠡縣高陽而入白洋淀豬龍河水性湍急
奔騰最難捍禦雍正三年決柴淀口而東潰䗫蝍
口古隄直衝鄚州驛路十里浸為巨澤怡賢
親王親歴相度疏通豬龍故道決口始塞驛路復
通然下流歸淀之處河道紆廻停沙壅溜易致横
決復令清河道王紘於出岸村開挖引河十里至
孟仲峯出口東岸築二壩以防其軼西岸截沙嘴
以順其流然後安流入淀又於放水口斜築長
隄以禦倒漾䗫蝍口殘隄數十里亦一例加修
以為重障於是豬龍順軌瀕河田疇比年豐稔但
自祈州以下岸土挾沙最易坍頽岸坍則隄無所
附宜於頂溜掃灣建築挑水迎水等壩護岸以固
隄根其下口歸淀之處近有淤沙漲起抵閼河流
亦宜開穵以順水勢
趙北口居西淀之中舊有石橋八座白洋諸淀之
水皆由橋下東流實西淀之咽喉也而石橋卑隘
礙流雍正三年怡賢親王奏請易之以木升高
加闊又增建三橋俾積淀之水暢然東注但白溝
濁水自北而下出河門而横截清流至藥王行宫
前河形拗折土人謂之鵝&KR3314;所謂咽喉已通而胸
膈未利也雍正四年委員挑穵經汛而其淤如故
盖白溝漲時近自諸山而下推擁泥沙所至填淤
四十里之柴伙淀變為桑田者什三四矣不加浚
治則西來諸水泛溢無歸若歲歲澇穵是勞費無
已時也渾流入淀其害往往而然欲為一勞永逸
之計必不使之入淀而後可查白溝故道行於淀外
自龍灣而東逕道務馬務頭洪城出張青口河形
宛然宜疏濬深通導白溝之流復於故道塞其入
淀之口然後將河門淺阻鵝&KR3314;拗折之處盡行挑
穵如此則清濁分流淀清而河亦暢矣
子牙河在大城縣東亦名沿河大城縣志沿河自
河間縣之龍華橋轉入縣西南二十五里之馬村
東北流徑十里灣自南而東徑白洋渡四呈口至
縣東二十五里滙黑龍港河亦名交河從而北折
繞縣東十二里趙扶村又北徑子牙村故名子牙
河亦名鹽河册說鹽河在縣南十里自河間流入
分二支一西北流入文安縣石城淀一北流又分
三支西一支入文安黑母淀東一支入大小窩口
中一支入霸州文爾淀滙於武清縣三角淀入白
河按子牙河總會南北二泊滏滹諸水終以滹沱
為經流其湍悍迅激渾濁衝墊性與餘河異水經
所云右出為澱北為濊口者是也伏秋汛發奔騰
湧溢河間以北静海以南皆被其害康熙三十九
年
聖祖仁皇帝親閱河工
特授方略
頒發帑金於獻縣河間東西兩岸高築長隄西接大城東接
青縣静海各二百餘里又於廣福樓之焦家口開
新河一道東北至賈口入淀特設分司一員董其
事令河間府同知分轄增置縣丞主簿等官專汛
防修自是河大青静之民始有寧宇矣嗣後雍正
三年分司不得其人河員怠於其職隄多潰決
怡賢親王奏准動帑修築又奏請撤回分司歸天
津河道統轄
按子牙河至王家口入淀之處分為二派一派
西流徑文安土橋村至趙家莊又分二支西支
抵文安大隄而北至龍塘灣北支徑三灘里至
張官營抵石溝河往往横截清流兼為隄防害
一派東北流徑瓦子頭斷隄村岳莊莊頭村過
王家泊抵台頭會清河而東雍正三年經怡
賢親王奏請障其西流約束歸一四年令清河
道王紘相度工費及汛水過後西支自淤正流
俱由瓦子頭一支而莊頭村南舊有私河一道東
由陳家泊歸獨流大坑急溜衝刷遂通舟楫此
亦水自遂其東下之性非人力所為然順而導
之再加疏濬俾全河之勢盡歸大坑則台頭一
河無復渾濁之擾清水可以暢流矣再子牙河
新河入淀之處東西相距二十餘里兩河之隄
南連而北缺兩隄之間村落數十地皆肥美但
北面無隄每遇二河漲溢淀水倒漾則數十村
落皆在水中而河員猶守兩隄唯謹幸獲無虞
則自以為功此如防盗者守墻垣而開後戸盗
入胠篋發匱而去垣墻守者猶廵警徹夜此何
為者也故北面之隄斷宜接築查王家口村南
東岸有古河一道名三家淀河緣東隄出瓦子
頭橋下迤邐東北與新河合而入淀雖己淤淺
河形宛然若挑挖深通亦可分正流之漲挑河
之土即用以築隄補缺成圍圍内之地分别高
下疏列溝塍於西南建閘引溉東北洩而出之
一舉而河隄兩成營田亦就矣再查新河形勢
由西南而趨東北從高就下直注獨流大坑甚
為徑捷但河身淺狹隄岸殘缺若深濬而堅築
之於焦家口分流之處建挑水壩逼子牙之溜
移入新河刮刷愈深則王家口以上無羡溢之
虞即台頭一帶亦免墊淤之患矣
千里長隄起清苑縣界訖獻縣之臧家橋週廻於
順天保定河間三府之境長千有餘里沿河繞淀
為數十州縣生民之保障康熙三十五年大水多
漫決坍頽我
聖祖軫念郊圻頒發帑金
命河臣王新命徧行查勘一例加修增設縣丞主簿等官管
理隄固河平民享樂利者二十餘載雍正三年大
水漫決尤甚存者亦大半殘缺四年
上命怡賢親王委員領帑畫地修築加厚增高統於是秋
告竣奏隸河道統轄董理責成工程日以堅固迄
今六載高下豐稔瀕河近淀州縣井閭皆歌樂土
焉
滹沱河源出山西代州繁峙縣太戲山流經太原
盂縣北始入直隸平山縣北又東逕靈夀縣南入
正定縣界周禮職方氏并州川滹池戰國策趙攻
中山以擅滹沱漢書郡國志蒲吾註永平十年作
常山滹沱河蒲吾渠通漕隋圖經魏改為清寧河
唐書五行志永淳二年八月恒州滹沱河及山水
暴溢害稼開成元年七月鎮州滹沱河溢害稼隄
防考宋天聖間曹馬口隄壊尋復修築金史河渠
志滹沱河大定八年犯正定命發民夫繕完隄岸
元史河渠志延祐七年正定路言正定縣滹沱河
北決隄寖近城每歲修築聞其源本微與冶河不
相通後二水合其勢遂猛唯闢冶河自作一流滹
沱水十退三四正定府志明成化八年由正定出
晉州紫城口南入寧晉泊正德十三年紫城口淤
塞淺漫分為二股一股仍由寧晉泊一股東溢由
束鹿鴉兒河入深州界遣夫於湼槃集迤東修築
隄岸障東溢之水歸寧晉故道工甫畢而秋水漲
將南流仍併東行入束鹿界嘉靖十一年遣太僕
卿何棟相視回奏晉州地形西高東下水性就下
遂失故道議於藁城張村起至晉州故壩止厚築
長隄障歸故道不果其後徑州南關外
夲朝順治十三年又南徙由藁城南彭村徑晉州周頭
村北釣魚臺龐家莊胡士莊寨入束鹿百尺口橋
至冀州歸清水河並行按滹沱水急流濁所至填
淤自入寧晉泊滏灃水道俱受其壅塞雍正三年
東徙決周頭村直衝束鹿環城而流瀰漫四野四
年怡賢親王奉
命查勘束邑官民籲請障歸故道仍入寧晉泊賢王以
泊乃三郡河流滙歸之地有翕受節宣之功豈可
復聽濁流淤塞致衆水無歸漲溢為害乃親行相
度得舊河一道由木邱南至焦罔入滏河委員自
第四溝開挖一路疏濬深通於周頭築壩障其東
下而導之南流自是束深無衝潰之虞泊水免淤
塞之患矣
按滹沱之在山西夲非鉅川至平山合冶河而
始大冶河一名甘陶河源自山西平定州之松
嶺流至平山初不與滹水相通元初鑿而合之
其勢遂猛延祐間引闢冶河害已減半後冶河
下流漸塞復入滹沱歲有潰決之患皇慶中議
復之而未果怡賢親王於敬陳畿輔西南水
利情形疏内奏請塞冶河入滹之路循其故流
加以挖濬引入洨河誠為一勞永逸之計
滏陽河亦名滏水源出磁州神麕山東北流經邯
鄲縣東三里會渚沁二水册說渚河又名塔水在
邯鄲縣南五里發源紫山徑城西南入滏陽河沁
河在邯鄲西一里發源紫山徑城西入滏陽河寰
宇記滏陽縣滏水源出縣西北鼓山南巖下泉源
奮涌若釡之掦湯故以滏口名之其水冬温夏冷
元史郭守敬傳守敬面陳水利四事其四磁州東
北滏漳二水合流處引水由滏陽邯鄲洺州永年
下經雞澤合入灃河可灌田三千餘頃明外史河
渠志滏陽河舊在任縣新店村東北源出磁州徑
永年曲周平鄉至穆家口會百泉等河北流明永
樂間漳河決而與合二水每並為患至景泰間又
合漳衝曲周諸縣沿河之地皆築隄備之成化間
舊河淤衝新店西南為新河合沙洺等河入穆家
口亦築隄備之一統志舊滏河在鷄澤縣西自永
年通水閘北流經此又北逹平鄉縣入寧晉泊舊
道紆曲不能容常潰決為民患
夲朝康熙七年知縣姜照挑濬新河以導其流自馮鄭
村至亭自頭長二里許六方等村永無水害按滏
陽河舊合漳流故多衝溢今漳水東徙經魏縣元
城抵館陶入衛不與滏合滏水獨行貫寧晉泊而
出至衡水縣界滹沱河出焦罔合流徑冀州武強
獻縣河間青縣大城入淀名子牙河其支流自完
固口徑杜林鎮抵青縣之鮑家嘴入南運河近己
淤淺唯子牙一支為巨津焉自寧晉泊以上滏水
所經州縣多引流種稲沿河閘座甚多而磁州之
民欲專水利以致下流稲田多廢争訟累歲不休
雍正四年怡賢親王奏稱查廣平府舊志磁州
屬廣平路領成安今成安現隸廣平則磁州夲非
豫屬明矣請將磁州改歸廣平府則滏陽一河全
由直隸統轄均水息争同安樂利矣奉
旨怡親王奏請將磁州改歸廣平府管轄以收滏陽水利
稽考誌書相度地勢援古証今俱為符協似於廣郡一
帶民田大有禆益着九卿會議具奏嗣經戸部議覆應
如所請行自是廣平以下均沾河潤各州縣營田
多至二千餘頃從前斥鹵盡為稲鄉矣
按滏河隄岸例係瀕河村莊修築工多力寡難
免潰決應照千里長隄之例將該州縣所有隄
工丈尺查明按通邑里甲攤派均修造册存案
永著為令工少人多自成鞏固矣出泊以下水
勢倍增會以滹沱湍悍之流所有民堰難資捍
禦雍正八年衡水隄決溢流直犯青縣可為寒
心應將臧家橋以上直至衡冀一帶民堰令地
方官查估動帑增修工竣仍照千里長隄例令
民間年年修補
寧晉泊一名胡盧河在寧晉縣東南自隆平縣流
入又東北入冀州界宋史河渠志熙寧八年發夫
增治胡盧河舊志在縣東南二十里東西徑三十
里其上流即漳水與滏水合流滙大小羣川注此
土人稱為寧晉泊即北泊也洨河冶河沙河泲河
槐河午河李陽河七里河滏陽河咸入焉自滹沱
河南徙由賈口而入淤塞滏河故道三十餘里水
無所洩遂衝決洨口營上等村而東注水口河身
亦多淺溢雍正三年滹沱東徙不復入泊四年
怡賢親王奏請開穵自黃兒營至營上村一路展
寬濬深泊水始得暢洩
大陸澤一名廣阿澤在任縣土人謂之張家泊元
和志大陸澤一名鉅鹿在縣西北五里東西二十
里南北三十里葭蘆菱蓮魚蟹之類充牣其中即
南泊也百泉牛尾野灃沙洺劉累程二寨聖水順
水蔡馬柳林等河咸入焉北有穆家口河洩之於
北泊東有雞爪張滋等五溝洩之於滏河縣志弘
治時溷水&KR0837;洚九河舉發衝決隄防下流隆平縣
淤窒壅塞者四十餘里隆平鉅鹿均被其害而任
縣居多嘉靖六年發正定順德二府夫役同浚之
自穆家口至羊毛圪塔四十里深廣各丈餘水得
其性隆鉅復膏壤而任之水患亦息
夲朝順治十八年重濬日久堙塞而五溝亦淤其三祗
有雞爪張滋不絶如縷有所受而無所洩伏秋漲
溢為瀕澤居民田廬害雍正四年怡賢親王奉
命查勘委員開穆家口河長四十里挑河之土即以夾築
長隄導澤水而注之北泊其雞爪等溝亦加疏滌
於是水患既除水利亦興邢家灣南邊家莊北引
流種稻營田數百頃
按南北二泊正定廣平順德三府之水會也西
帶重山二十餘河之水建瓴而下每遇伏秋之
際千巖飛雨萬壑懸流若無二泊為之翕受而
節宣之其奔衝横溢為何如哉故南之有南北
二泊猶北之有東西兩淀皆治水者所當加之
意也滹水嘗入北泊塞河口而環泊州縣受漲
溢之害者多年漳河合滏溷入南泊而穆家雞
爪等河塞遂致中滿旁溢任隆之民坐受其浸
今年滹漳遠徙賢王施疏瀹之功州郡享平
成之利此千載一時也然二水之故瀆尚存濁
流之遷徒靡定既可以不袪而去詎難於不引
而來且前明之世有障滹沱而歸寧晉以為故
道者矣有請濬穆家口仍俾漳滏會流者矣或
暫免一方之害或微規目前之利而不知統計
全局之利害其貽患不僅在一時也故謹著之
又按入泊諸水自洨灃百泉牛尾聖水等河恒
流不竭外其餘春夏每多枯涸然前人載之圖
誌設有橋座盖以為攝水歸泊之道也雨集山
漲由此胍分縷析而注之大泊之中田間無宿
潦焉其為功也大矣有司不知浚治或反聽民
佔耕一旦山水暴來則奔騰四野為田疇害雍
正四年怡賢親王奏明委員查勘酌量疏通
五年復檄行各地方官随宜濬治毋得聽其堙
塞而有司具文視之不知奉行八年秋雨多水
溢環泊十餘州縣皆罹其灾上厪
聖懷遣官發帑徧行賑濟既過之後官民晏然又復不以
為事昔陸隴其為靈夀令令民挖濬衛河其始
頗有怨言以為開無水之河徒勞民力隴其不
顧卒成之已而霪雨水大至賴此河宣洩遂以
有秋至今民猶懷之此賢逹之遠見也怡賢
親王於通州武清地方開挖鳳河於香河寳坻
地方開挖窩頭鮑邱二河於良鄉涿州固安霸
州地方開挖牤牛河收攝野潦俾有所歸數載
以來民享其利
鳳河名勝志鳳河水一渠從西流至鳳窩村雖隆
冬沍寒水亦不冰東安縣志在縣東北四十里鳳
窩村其水自縣西北草橋來又南流過縣之漂流
淀又南入武清三角淀其形如鳳此鳳河所由名
也按鳳河之源在
南苑中流出東南隅自廻城而東涓涓一帶東南流
至武清之堠上村河身深廣以下填淤斷續一遇
伏秋雨潦散漫無歸雍正四年怡賢親王奉
命查修水利欲加疏濬而來源微細不足以為恒流查有
凉水河一道發源水頭莊貫
南苑出弘仁橋東流至高各莊東北流抵張灣入運
乃奏請於高各莊分流南引至堠上入鳳河故道
一路挑挖過䨇口抵青沽港入淀河仍於分流之
處各建一閘水小則閉東閘啟南閘流入鳳河水
大則閉南閘啟東閘洩入運河次年河成宛平漷
縣武清東安一帶積潦盡消桐林牛鎮三間房等
處開渠引水各營田數十頃唯閘座未建每年築
壩蓄流以資灌溉
牤牛河在良鄉縣東南鹽溝廣陽二河之會流也
鹽溝源出宛平縣龍門口東南經縣東南陶村即
古福禄水也水經注聖水又東廣陽水注之水出
小廣陽西山東逕廣陽故城北又東福禄水注焉
水出西山東南流逕廣陽故城南東入廣陽水按
鹽溝廣陽二水至良鄉縣城東南合流為三义口
南流至任邨西南入大清河一遇伏秋山水漲發
奔騰衝突故土人謂之牤牛河良涿固霸之間累
被其害雍正四年怡賢親王奏請於任邨之南
開挑新河東南逕涿州界東逕固安縣西北循盧
溝河故道南徑霸州之南孟等邨東南抵西栲栳
圈入中亭河長二百餘里自是奔突患息野潦有
歸四州縣秋禾皆獲豐稔
窩頭河即蒼頭河一統志在香河縣西北二十里
上通牛攔山水窩頭莊水下通三路隄口一由李
家園坑隄口入北吳村一由明星堂坻口入甘十
八堤口一由東凌莊尹家河沙務莊張家灰店南
吳村牛家屯入扳罾口運河按此河水本無源伏
秋汛發衆流會於窩頭徑香河縣百家灣東與渠
水合流東逕七里莊入寳坻縣界東過城南之西
石橋至王補莊與鮑邱河會
鮑邱河源出密雲北山徑三河縣之夏店東南逕
虎將莊入寳坻縣界東逕縣北齊河務蕭家堼東
南至王補莊與窩頭河會過林亭口張家莊至周
家莊東南逕尹家莊又東由八門城入薊運河
按二河原無恒流上受通州三河雨潦之水泛
溢而下下流淤塞斷續無路消洩香河首受其
浸而寳坻地形如釡一遭淹沒經年不涸為害
尤劇雍正四年怡賢親王親歴相度奏請疏
通窩頭河自百家灣起鮑邱河自魚樁起分道
挑挖或循舊流或取直逕遶縣之南北皆會於
王補莊其八門城出口河身淺窄紆曲乃自林
亭口别開直河一道至尹家莊寬江入薊運河
寬深暢利數年以來香寳田疇高下皆稔無氾
溢之患矣此外古河故瀆所在多有與鳳河近
者有古龍河與南運河近者有古漳河阜城交
河之境有古清河與滏河近者有滹沱故道深
冀等州衡武等縣皆有之又武強縣有龍治河
衡水縣有古鹽河棗強縣有黃瀘河清豐南樂
等縣有馬頰朱龍二河其他不及悉載此等古
河雖無來源皆堪行水而沿河小民貪圖微利
往往占耕為業或地處下流曲防攔截以致脈
絡不通一旦雨水聚滙則横溢而出共受其浸
夫王政之大者莫如盡力溝洫直隸沃野千里
川流百道而霖雨偶多則平陸行舟此無溝洫
之故也賢王開疏四河以著明效因以風示
有位欲其則傚奉行凡各屬所有古瀆舊港因
勢乘便酌量開通其過溝洫遠矣近泊者導之
入泊近河者導之入河近淀者導之入淀委曲
貫通流而不窒則潦水各有所歸何至瀰漫為
害留心民瘼者幸加之意焉
京東諸水不於天津歸海故自别為一局其經流之
大者莫如灤餘若石河湯河洋河潮河清水河陡
河皆獨行赴海其他枝津别派附巨川而朝宗者
數十百道詳己見於山川矣不復具列取其曾經
修濬有關民生利病者著於篇
薊運河一名潮河乃沙河沽河泃河淋河黃頒諸
水之會流也寳坻縣志潮河在縣東二十里自三
河縣流入至縣東北三岔口與泃河及薊州之沽
河會流曰運糧河一名白龍港又東南至縣東九
十里名豐臺河亦名懷襄河共南流過梁城所蘆
臺抵北塘口入海又考薊運河源出遷安縣三台
營會遵化諸山泉之水俗名沙河逕遵化州城南
西南流至張七各莊折向西流逕水門口湯泉自
西北來入之又西南入薊州東界淋河合興龍口
之水自北來會焉又西南至南河莊薊州北山諸
泉水來入之逕城南五里橋迤邐西南流逕上倉
折向南流至下倉折向西流至嘴頭村泃河合周
村黃頒等河自西北來會之至白龍港入寳坻縣
界淤泥河自西南來入之折向東南流逕新安鎮
至小河口小泉河合藍泉水自北來入之逕曹家
口頭折而南至于家口頭迤邐西南流至大沽莊
復折而東南至王家莊又折而西逕長亭店復折
而南徑八門城迤邐東南流至盛家莊還鄉河北
支自東北來會又東南至江潢口還鄉河南支自
東北來入之逕梁城所北分流環城仍合于城南
又東南逕蘆台軍糧城會天津新河入海
統按薊運河源高𣲖繁河形曲折每汎發漲溢
潰決堤岸淹没田廬而寳坻地勢最下受害尤
劇雍正四年怡賢親王奏請築堤起自三河
縣之料馬莊迄於寳坻縣之江潢口長一百八
十餘里屹然高厚居民以為保障焉又以堤内
地窪西北一帶村莊雨潦停積每妨耕稼委舊
令程璇相度於魯沽莊建石閘一座長亭莊建
涵洞一座又於張頭窩建涵洞一座潮汐通流
民間得以汲飲兼資灌溉雨水過多則洩而出
之從此寳坻永離昏墊比年豐稔稱畿東樂國
矣
還鄉河即浭水亦名環香河源出遷安縣泉莊黃
山之麓一泉涌出滙為方塘澄碧中噴珠纍纍西
流成河水勢甚駛至岩兒口入豐潤之東北界又
西逕五峰頭至韓家厓頭迤邐西南流至窪答村
折而南逕東馬莊又折而西徑豐潤城北迤邐西
南流至張官屯入玉田縣之東南界又西南至蠻
子營沙流河自北來入之逕鴉鴻橋至運河頭復
折而南自此河身頓狹斗折蛇行至趙官屯分為
二股一西南流逕橡子莊牛見頭至盛家莊入薊
運河一南流逕九丈窩豐臺鎮至江潢口入薊運
河方輿紀要浭水一名還鄉河或謂之雲浭水燕
山叢談凡水皆自西而東此水獨西俗謂之還鄉
河水利備考明初用遮洋舡從直沽出海轉餉薊
州天順二年開直沽河歲久復湮嘉靖四十五年
詔濬豐潤縣還鄉河轉運太平等寨軍餉於北齊
莊張官屯鴉鴻橋特設三閘以瀦水焉按還鄉河
源非甚鉅但近自北山而下夏秋雨集諸山水潦
一時迸注而鴉鴻橋以下河窄流紆不能驟洩則
溢出為田疇害東決則淹豐潤西決則淹玉田雍
正四年怡賢親王奏於劉欽莊王木匠莊河流
甚曲之處各開直河一道與舊河兩處分洩沿河
堤岸逐加修築其橡子莊牛見頭一帶出口河身
亦濬疏寬深沿河沮洳之場皆成膏壤矣
塌河淀一名大河淀即北運河筐兒港藉以蓄洩
者也舊隸武清縣今改隸天津縣一統志在城東
北四十里周百里按此淀上無來源下通潮汐以
陳家溝賈家沽二河為出納焉南北廣十五六里
東西長二十餘里東南有小河一道出西堤頭逕
城兒上入七里海
七里海即北運河青龍灣藉以蓄洩者也一統志
在寳坻縣東南一百三十里汪洋如海為縣巨浸
按七里海亦無源之水也地形窪下聚潦歸焉海
之西北為後海後海之西北為鯽魚&KR1927;又北為香
油&KR1927;海東南為曲里海雨多水滙則極目無涯旱
乾之年諸&KR1927;皆涸唯七里海尚有寧車沽一道下
通北塘潮汐往來水常不竭然亦盈盈淺瀨而已
沽道既狹舟楫販易之所不至瀕海居民採蒿子
為糧雍正四年冬怡賢親王查歴至此惻然憫
之五年委員開挖寧車沽河起自淮魚&KR1927;逹於北
塘口長四十里拓濬深通估帆來往小民生計賴
以紆焉
按荒政要覽有言古之立國者必有山林川澤
之利川主流澤主聚川則從源頭逹之澤則從
委處蓄之川流淤阻其害易見人皆知濬治者
萬頃之湖千畝之蕩鮮知究心甚有縱豪強阻
塞規覓小利不知澤不得川不行川不得澤不
止二者相為體用易卦坎為水坎則澤之象也
為上流之壑為下流之源全繫乎澤澤廢是無
川也况國有大澤澇可為容旱可為蓄必究晰
於此而水利之說可徐講矣畿輔之内大澤有
六曰大陸澤曰寧晉泊曰西淀曰東淀曰塌河
淀曰七里海皆以止川流而蓄聚潦焉二泊兩
淀源深流長其容蓄之功易見唯塌河淀與七
里海既無大源每多涸竭附近居民往往占耕
為業報墾升科而地方有司不察其為淀與海
也亦聽其阻塞或反以開荒增賦為己最近年
以來筐兒港壩口拓寬滾水浸多塌河淀周圍
田地率以水估除糧計畝受價矣然此等夲皆
積淀偶涸成田當日若不聽其報墾豈不省此
一番償補耶今七里海年來涸減浦溆變為萊
蕪聞亦有報糧認業者寳坻地本卑窪唯近城
二三十里為高壤故縣以坻名取水中之坻為
義也雨水過多全恃七里海為容蓄不致氾溢
成灾若乘其減涸逐漸認耕規小利而廢此大
澤所害多矣况青龍灣壩河滾水以此為壑一
遇水多之歲田復成海又為之除糧給價豈不
虛糜
國帑乎留心地方者當知澤之為利凡淀泊涸出之地
毋得聽民墾認不可不通行而厲禁也
畿輔通志卷四十五
