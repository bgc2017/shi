欽定四庫全書
畿輔通志卷七十三
名臣
大名府
周
史鰌(字子魚衞大夫孔子稱其直)
公子荆(字南楚衞大夫孔子稱其善居室)
公叔發(一名公孫枝衞大夫諡貞惠文子)
公子朝(衞大夫吳公子札適衞說遽瑗史狗史鰌公子荆公叔發公子朝曰衞多君子未有患也)
孔圉(衞大夫諡文子)
顔讎由(衞大夫孔子主其家)
公子郢(字子南衞靈公少子公卒夫人命為太子郢曰亡人蒯瞶之子輒在不敢當)
漢
汲黯(字長孺濮陽人孝景時為太子洗馬以嚴見憚武帝即位為主爵都尉數直諫帝常曰古
有社稷之臣至如汲黯近之矣後拜淮陽太守卒弟仁至九卿子偃至諸侯相)
王鳳(字孝卿元城人孝元皇后兄也父禁陽平侯鳳嗣封為衞尉侍中成帝立以為大司馬大
將軍領尚書事王氏之興自鳳始卒諡敬成侯母弟崇封安成侯庶弟譚平阿侯商成都侯立紅陽
侯根曲陽侯逢時高平侯)
王音(鳳從弟代鳳為大司馬車騎將軍封安陽侯王氏爵位日盛惟音為修整數諫正有忠節
卒諡敬侯子舜平帝時為太保)
王閎(鳳弟譚子哀帝時倖臣董賢為大司馬寵愛貴盛閎屢諫忤旨帝臨崩以璽綬付賢内外
惶懼閎白元后奪之賢不敢拒乃跪授璽綬馳上及王莽簒位忌閎出為東郡太守莽敗閎獨完且
全活東郡三十餘萬戸歸更始)
索盧放(字君陽東郡人初署郡門下掾更始時使者督行郡國太守當刑放前言曰天下所以歸
心者以聖政寬仁故也而傳車所過未聞恩澤太守受誅恐天下惶懼各生疑變願以身代命由是
顯名建武六年徵為洛陽令徙諫議大夫以疾去光武召見于雲臺賜穀二千斛遣歸)
吳祐(字季英長垣人父恢南海太守祐舉孝廉遷膠東侯相政惟仁簡吏人懷而不欺梁冀表
為長史冀誣奏李固祐争之不聽出為河間相因自免歸子鳳樂浪太守愷新息令鳳子馮鮦陽侯
相皆有名)
秦周(字平王陳留平邱人名在八厨官至北海相)
謝弼(字輔宣濮陽人建寧二年對策除郎中時青蛇見前殿大風拔木弼上封事言竇氏之變
太后幽隔空宫愁感天心陛下以桓帝為父豈得不以太后為母又言故太尉陳蕃宜還其家屬解
除禁網徵故司空王暢長樂少府李膺並居政事庶災變可消左右惡其言出為廣陵府丞去官歸)
三國魏
毛玠(字孝先平邱人太祖辟為治中從事與崔琰並與選舉所用皆清正之士務以儉率人由
是士莫不以廉節自勵文帝初為尚書僕射卒於家)
晉
杜友(字季子東郡人魏正元中為侍御史母邱儉之誅黨與七百餘友惟舉首事十人餘皆奏
赦後仕晉為冀州刺史河南尹子默歷吏部郎衞尉)
南北朝魏
李崇(字繼長頓邱人為荆州刺史甚有稱績氐揚靈珍等反叛討平之破魯陽蠻柳北喜等又
擒荆蠻樊安延昌初都督江西諸軍事寇賊侵邊所在摧破號曰卧虎累遷尚書令加侍中卒諡武
康)
李平(字曇定崇從弟太和中為長樂太守受命討王愉夜有兵斫營矢及帳堅卧不動俄而乃
定卒擒愉肅宗初梁逼夀春詔為行臺節度諸軍水陸兼備尅期齊舉俘獲甚衆以功遷尚書右僕
射凡處機密十有餘年有獻替之稱卒諡文烈)
李奬(字遵穆平長子自太尉參軍事累遷相州刺史河南尹前後所歷皆以明濟稱元顥入洛
以奬慰勞徐州羽林遇害詔贈衞將軍)
李諧(字處和奬之弟襲父爵彭城侯孝静初為魏尹梁求通好以為聘使江南及出梁武目送
之謂左右曰卿軰常言北間都無人物此等何處來使還除大司農卿轉秘書監卒)
唐
李勣(本姓徐字懋功曺州離狐人初從李密密歸朝廷錄郡縣戸口上之高祖喜曰純臣也授
黎州總管從太宗戰伐屢有功拜并州都督治并州十六年以威肅聞高宗時卒贈太尉諡貞武)
張公謹(字弘慎魏州繁水人為王世充長史挈城歸唐入秦王府王將討隠巢亂使卜之公謹投
龜于地曰事無疑何卜之有王曰善以功授左武衞將軍貞觀初為代州都督置屯田以省餽運數
言時政得失多所採納進封鄒國公改襄州都督以惠政間諡曰㐮子大素懷州刺史大安同中書
門下三品)
谷那律(魏州昌樂人淹識羣書褚遂良常稱為九經庫為諫議大夫從太宗出獵遇雨沾漬因問
曰油衣若為而無漏那律曰以瓦為之則不漏帝悦其直孫倚相為秘書省正字曾孫崇義為幽州
大將以雄敢聞)
杜正倫(相州洹水人隋世重舉秀才天下不十人而正倫一門三秀才皆高第為世歆美魏徵薦
其才進中書侍郎論事稱旨顯慶中進同中書門下三品遷中書令李義府同執政不能下出為横
州刺史卒)
張文瓘(字稚圭昌樂人第明經補并州參軍時李勣為長史常曰稚圭今之管蕭吾所不及乾封
中遂與勣同相改大理卿不旬日斷疑獄四百時以執法平恕方戴冑新羅叛帝將出兵討之文瓘
請息兵修德以報異俗詔可卒贈幽州都督諡曰懿四子潛沛洽涉皆至三品稱萬石張家)
張文琮(文瓘弟為建州刺史州尚淫祀不立社稷文琮下教曰春秋二社本于農今廢不立尚何
觀於是始建祀場民悦從之從弟文收為太子率更令著新樂書數十篇子錫為鳳閣侍郎同平章
事累封平原郡公)
李義琰(昌樂人及進士第累遷中書侍郎高宗欲使武后攝政義琰與郝處俊固争得寢每有顧
問鯁切不回致仕歸公卿以下悉祖錢通化門外時以比漢疏廣子巢監察御史)
李義琛(義琰從祖弟擢進士第歷監察御史貞觀中文成公主遇盜岐州太宗召羣御史至目義
琛曰是人神情爽拔可使推捕義琛往數日獲賊帝喜為加七階累遷刑部侍郎子綰栢人令有仁
政縣為立祠)
解琬(元城人舉幽素科中之歷官御史大夫兼朔方行軍大總管前後守邊積二十年務農習
戰多為長利中外安之會吐蕃侵邊詔與彼定經界因議輯十姓降戸琬上言吐蕃不可以信約請
調兵十萬屯秦渭間防遏其奸是冬吐蕃果入寇擊走之遷太子賓客終同州刺史)
郭震(字元振以字顯魏州貴鄉人舉進士累拜凉州都督於南硤口置和戎城北磧置白亭軍
制束要路遂拓境千五百里又遣刺史李漢通闢屯田盡水陸之利稻收豐衍支廥十年遐邇畏慕
遷朔方軍大總管以兵部尚書同中書門下三品進封代國公卒)
杜咸(正倫從孫擢進士第累遷右臺監察御史牂牁反監軍出討賊保壘自固咸縦火譟而前
賊眩怖相失自騰踐擒其酋遂平之終睦州司馬)
姜師度(魏州魏人擢明經歷官河中尹安邑鹽池涸廢師度大發卒洫引其流置鹽屯公私收利
不貲徙同州刺史又引洛灌朝邑河西二縣閼河以灌通靈陂收棄地二千頃為上田置十餘屯素
善渠漕所就必為世利進將作大匠卒)
杜暹(濮陽人擢明經第補婺州參軍職滿歸吏以紙萬番贐之暹受百番為鄭尉復以清節顯
開元中郭處瓘與西突厥阿史那相訟詔暹往按突厥以金遺暹暹固辭左右曰恐失戎心乃受而
埋幕下已出境移文俾取之突厥大驚度磧追不及去拜安西副大都護召同中書門下平章事卒
諡貞孝暹公清勤約不通親友獻遺既卒尚書省及故吏致賻其子孝友一不受克承暹志云)
杜鴻漸(字之㢲暹族子第進士為朔方判官祿山亂太子按軍平凉莫知所適鴻漸以朔方制勝
之地具上兵馬招輯之勢且錄軍貲器械儲廥凡最使李涵詣平凉見太子太子大悦既至靈武勸
即位以係中外望太子曰靈武吾之關中卿乃吾之蕭何也授河西節度使廣德二年以兵部侍郎
同中書門下平章事蜀劍亂命以宰相兼成都尹往鎮撫之卒贈太尉諡文憲)
劉暹(曺州南華人為汾州刺史天資疾惡以方直為觀察使所畏建中未召為御史大夫盧杞
憚其嚴更薦于頎代之暹終潮州刺史)
劉晏(字士安暹之弟明皇封泰山晏始八歲獻頌行在即授太子正字代宗時累拜吏部尚書
同中書門下平章事領東都河南江淮轉運租庸鹽鐵常平使按行漕渠盡得其利病歲致四十萬
斛時節帥不奉法擅征賦晏常以羡補乏人不加調而所入自如每朝謁馬上以鞭算質明視事至
夜分止事無閒劇即日剖决無留終忠州刺史子執經太常博士宗經華州刺史)
吳湊(濮陽人章敬皇后之弟累進左金吾衞大將軍深見委信元載專制久使湊圖之俄收載
賜死德宗初出為福建觀察使貞元間為京兆尹強力勤劬未嘗擾民上下愛向卒贈尚書右僕射
諡曰成)
張萬福(元城人從征遼東有功累遷利州刺史李正已反屯兵埇橋江淮漕船積千餘不敢踰渦
口乃以萬福為濠州刺史萬福馳至悉發漕船相銜而進賊兵倚岸熟視不敢動召拜右金吾將軍
圖形凌烟閣陽城等論裴延齡事帝震怒左右懼不測萬福大言曰國有直臣天下無慮矣徧揖城
等勞之由是益重其名以工部尚書致仕卒)
王栖曜(濮陽人署牙將累授試金吾衞將軍袁鼉亂與戰日十餘遇生擒鼉授浙西都知兵馬使
李靈曜反提兵四千為河南犄角有功李希烈將襲宋州觀察使韓滉使以三千強弩涉水夜入寧
陵希烈驚曰江淮弩士至矣遂不敢東貞元初為鄜坊節度使卒贈尚書右僕射諡曰成)
王茂元(栖曜子少好學試校書郎吕元膺留守東都署防禦判官會淄青留邸卒謀亂率兵圍之
士無敢先者茂元取一人斬之衆乃進賊遂奔累遷嶺南節度使卒贈司徒諡曰成)
劉元佐(滑州匡城人從永平軍為牙將李靈曜據汴州反元佐乘其無備襲取宋州李勉即奏署
刺史建中初充宋毫穎節度使會李納叛李洧以徐州歸納急攻之詔元佐援洧大破納兵東南饟
漕乃通李希烈攻陳州元佐救之希烈走遂進取汴州詔加汴宋節度使卒贈太傅諡壮武)
李萬榮(匡城人從同里劉元佐為宣武軍將寬厚得士心元佐卒子士寧嗣節度其下厭苦不服
常引衆攻城南萬榮分兵閉諸門使告士寧曰詔書召大夫宜速去不然且傳首以獻士寧奔京師
詔拜萬榮兵馬留後俄進節度使卒)
馮伉(魏州元城人第五經宏辭調長安尉三遷膳部員外郎李抱真卒伉持節臨弔歸之帛不
受時醴泉令缺德宗曰前使澤潞不受幣者其人清可用也遂以授伉縣多嚚猾數犯法伉為著諭
蒙書十四篇勸之務農進學而教以忠孝終同州刺史卒贈禮部尚書)
栢良器(字公亮魏州人以父造死安祿山難乃學擊劍欲報賊父友王渙見之曰爾額文似臨淮
王面黑子似顔平原乃薦之李光弼授兵平山越遷左武衞中郎將年二十四更戰陳六十二錄功
封平原郡王圖形凌烟閣)
栢耆(良器子有縦横學王承宗叛杖策詣裴度願得天子一節馳入鎮掉舌下之度為言乃以
左拾遺往既至以大義動承宗至泣下乃請獻二州耆由是聲震一時遷起居舍人轉諫議大夫李
同捷反授耆德州行營諸軍計會使以三百騎馳入斬其首以獻諸將嫉耆功比奏攅詆貶循州司
戸參軍)
韓弘(匡城人事劉全諒全諒死詔充宣武節度副大使宣武軍自劉元佐卒凡五作亂弘察軍
中恣横者誅三百人自是無敢肆者元濟平以功加兼侍中封許國公卒贈太尉諡曰隠弘為人莊
重寡言沈謀勇斷故吴少誠李師道等皆憚之)
韓充(弘之弟本名璀弘領宣武召主親兵請入宿衞單騎走洛陽朝廷亮其節擢右金吾衞將
軍穆宗立為義成軍節度使會汴軍逐李愿帝謂充素為汴士向悦詔節度宣武兼統義成兵汴人
望見充歡躍無復貳者卒贈司徒諡曰肅充歷三鎮節儉如儒生乘機決策無餘悔世推善將)
韓公武(字從偃弘之子以討蔡功檢校左散騎常侍鄜坊等州節度使弘入朝為右金吾將軍弘
出河中弘弟充徙宣武乃曰二父居重鎮我以孺子又執金吾耶因固辭改左驍衞大將軍卒諡曰
恭)
杜中立(字無為相州洹水人工部尚書羔之子以門廕累遷司農卿初度支度六官飱錢移司農
司農季一出付吏大吏盡舉所給于人權其子錢以給之中立取錢納帑舍率五日一出吏不得為
奸後遂以為法出為義武節度使舊徭車三十乘歲輓鹽瀕海民苦之中立置飛雪將數百人具舟
以載自是民不勞而軍食足卒贈工部尚書)
劉濛(字仁澤晏之孫舉進士累官給事中以材為李德裕所知朝廷經略河湟遣濛按邊調兵
械糧餉為宣慰靈夏以北黨項使始議造木牛運宣宗立貶朗州刺史終大理卿)
劉潼(字子固暹之孫擢進士第累遷祠部郎中歷京兆少尹山南有劇賊詔往諭釋之潼挺身
直叩其壘盜皆降遷西川節度使時李福討南詔師不利潼至鎮以恩信皆如約六姓蠻持兩端為
南詔間候潼出兵襲擊俘五千人南詔懼自是不敢犯邊以功加檢校尚書右僕射卒)
羅弘信(字德孚魏州貴鄉人為魏博節度使朱全忠討黃巢餉粟三萬斛馬二百匹秦宗權亂復
詔弘信以粟二萬斛助軍進累檢校太師守侍中卒追封北平王諡莊肅)
五代
羅紹威(字端已弘信子襲父爵領魏博留後精悍明敏通習吏事為政有威嚴後仕梁累拜太師
兼中書令卒諡貞壯子廷規司農卿周翰宣義軍節度使周敬匡國軍節度使)
龐師古(曺州南華人從梁太祖破黃巢秦宗權皆有功又攻破徐州斬時溥太祖表為徐州留後
師古事太祖謹甚出兵必受方略以行遣攻淮南營清口或請就高為柵師古以非太祖命不聽淮
人決水浸之遂見殺)
孔謙(魏州人為唐莊宗所悦以為度支使晉與梁相拒河上十餘年調發供餽未常缺乏謙之
力為多後為租庸使賜豐財贍國功臣)
劉贊(魏州人舉進士唐明宗時累遷刑部侍郎守官以法權豪不可干以私時秦王從榮多過
失拜贊秘書監為王傅從容諷諫率以正道秦王惡之已而王敗贊長流嵐州清泰二年詔歸田里
卒)
馬全節(字大雅元城人事母至孝唐明宗時為聖州防禦使蜀攻金州州兵纔數百全節散家財
與士卒堅守蜀人去召為滄州留後晉高祖入立即拜横海軍節度使卒贈中書令)
王周(魏州人事唐為禆校以力戰功拜刺史晉天福中從討范延光安重榮皆有功歷貝州涇
州節度使涇州張彦澤苛虐民多流亡周乃更為寬恕去其苛弊二十餘事民皆復歸漢高祖入立
徙鎮武寧卒贈中書令)
劉詞(字好謙元城人唐莊宗下魏博以軍功為效節軍使累遷泌州團練使徙房州政不苛撓
人便之漢高祖時以功拜鎮國軍節度使周太祖入立歷鎮安國河陽三城世宗戰高平樊愛能等
軍敗南走遇詞止之詞不聽趨兵以進世宗嘉之以為河東行營副都部署徙鎮永興卒諡忠惠)
馮暉(魏州人事唐為效節軍卒以功累遷刺史晉天福中鎮靈武始至推以恩信部族懷惠止
息侵奪然後廣屯田以省轉餉治倉庫亭館千餘區多出俸錢民不加賦管内大治徙鎮静難又徙
保義撫綏邊部凡十餘年官至中書令封陳留王子繼業周廣順初代父為朔方軍留後入宋拜靖
難軍節度使改鎮定國軍封梁國公)
宋
馬令琮(全節子少喜騎射常從其父平定州及與鎮州安重榮戰皆有功由是知名太祖即位出
刺懷州李筠叛將親征三司張美言河内密邇上黨令琮日夜儲蓄以俟王師太祖善之命授團練
使澤潞平為昭義兵馬鈐轄被疾歸郡卒)
司超(元城人漢祖在太原超往依之及入汴屢與淮人戰有功周世宗討淮南以為步軍先鋒
大敗之宋開寳七年將討江左以超久任淮右習知江山險易徙蘄州防禦使行至淮西卒)
潘美(字仲詢大名人事周世宗補供奉官以高平戰功遷西山閤門副使入宋征嶺南以為行
營諸軍都部署大破之長驅至廣州擒劉鋹送京師征江南命與曺彬偕往金陵平以功拜宣徽北
院使太平興國四年征太原美為北路都招討并州平命留屯田捍北邊累官忠武軍節度使進封
韓國公加同平章事卒諡武惠)
崔彦進(大名人周顯德初從征淮南為散員都虞候宋初征李筠為先鋒部署建隆二年大舉伐
蜀蜀平授彰信軍節度太平興國四年征太原以彦進攻其東晉陽平從征幽州以功加檢校太尉
卒贈侍中)
李繼勲(元城人太祖平澤潞以為昭義軍節度是秋率師入河東俘獲甚衆建隆二年又敗并軍
千餘人乾德二年攻遼州太原將來援大敗之州將杜延韜誘契丹來取遼州繼勲大破契丹及太
原兵于城下開寳三年移鎮大名拜太子太師致仕卒弟繼偓亦有武勇累至龍衞右廂都指揮使)
曺翰(大名人周世宗時補供奉官從征高平參預謀畫尋遷樞密承旨宋初從征澤潞為濟州
刺史太祖親征西蜀移剌均州澗谷深險翰令鑿石通道師旋以濟劍南平遷蔡州團練使開寳二
年從征太原會河決澶州令翰董其役復決陽武再護役皆有成績將征江南命翰率兵先赴荆南
進克池州金陵平遷桂州觀察使判穎州太平興國四年從征太原又從征幽州後為左牛衞上將
軍卒諡武毅)
趙延進(澶州頓邱人父暉周太子太師世宗征淮南延進獻萬縑以助軍授濠州兵馬鈐轄宋初
歷知河梓相青三州討幽薊詔督造礟具八百期以半月八日成遼人擾邊命將兵禦之三戰大破
之以功遷右監門衞大將軍知鎮州咸平二年卒子昂官戸部郎中直昭文館)
田仁朗(元城人父武晉昭義軍節度使仁朗以父任西城供奉官太祖即位從討李重進有功還
浚五丈河以通漕運乾德中從討蜀伐木除道大軍以濟累拜右神武大將軍督修河北東路諸州
城池數月而就後知宣州節度副使卒仁朗性沈厚有謀略頗涉書傳所至有善政)
柳開(字仲塗大名人父承翰監察御史開舉進士累官殿中侍御史雍熙中抗疏願任河北用
兵之地以為崇儀使知寧邊軍屢上書陳邊事後徒忻州刺史卒子涉為三班奉職兄肩吾官御史
肩吾三子湜灝沆並進士第)
臧丙(字夢夀大名人舉進士通判大寧監官課民煮井為鹽官給錢市薪吏多侵牟丙至召井
戸面付以錢既而市薪山積歲鹹致有羡數太宗平晉陽以丙知遼州剛果有吏幹加工部員外郎
充河東轉運使知江陵府卒子待用賀州刺史列太常丞)
柴禹錫(字元圭大名人給事晉邸授宣徽南院使出知滄州勤于政治部民列狀以聞改知潞州
州民乞留三載詔奬之咸平中知貝州徒陜州卒贈太尉子宗亮太子中允宗慶永清軍節度)
王延德(大名人少給事晉邸補供奉官高昌國遣使朝貢命延德荅焉撰西州程記以獻累拜樞
密都承旨兄延之屯田郎中)
劉筠(字子儀大名人舉進士詔試選人校太清樓書擢筠第一為秘閣校理累官翰林學士常
草丁謂李迪罷相制既而謂復留令别草制筠不奉詔請補外以右諫議大夫知廬州筠善文辭與
楊億齊名凡三入禁林三典貢部性不苟合遇事明達而治尚簡嚴)
潘惟吉(美之子累資為天雄軍駐泊都監雖連戚里能以禮法自飾敡歷中外人咸稱其勤敏云)
劉越(字子長大名人舉進士知㐮城固始二縣有能名遷祕書丞會禁中火詔劾火所從起越
上疏諫仁宗為罷詔獄時章獻太后猶臨朝越請太后還政太后崩擢常言還政者越已卒贈右司
諫官其一子)
晁迥(字明遠澶州清豐人舉進士用吕端李沆薦擢右正言直史館使契丹還奏北庭記加史
館修撰史成擢刑部侍郎進承旨時朝廷詔令多出迥手拜工部尚書卒諡文元迥服道履正雖貴
勢無所屈歷官臨事未常挾情害物真宗數稱其好學長者)
晁宗慤(字世良迥之子召試賜進士及第遷殿中丞天聖中百官轉對宗慤請減上供墾閒田擇
獄官令監司舉縣令累遷龍圖閣學士權發遣開封府事有能名拜參知政事除資正殿學士致仕
卒諡文莊宗慤在翰林常密詔訪邊策陳七事頗施用之弟宗操亦仕宦有名)
陳琰(字伯玉澶州臨河人進士及第知金堂夏津二縣累遷殿中侍御史天聖五年祀南郊中
外以為丁謂復還琰上疏曰丁謂因緣險佞私結要權冀移善地請不原赦帝然之歷京西河東河
北轉運副使積遷至尚書工部郎中卒)
潘夙(字伯恭美從孫累官江西轉運判官提點廣西湖北刑獄邵州蠻叛親督兵破其圍峝九
十後知光化軍大臣以將帥才舉之易端州刺史累遷光禄卿知荆南鄂州卒)
郭申錫(字延之魏人第進士知博州州兵出戌有欲脅衆為亂者中錫戮一人黥二人乃定櫂侍
御史知雜事屢詆權倖無所避累進天章閣待制以給事中致仕卒)
王獵(字得之長垣人累舉進士不第以范仲淹薦為林慮令吏民愛信目為清長官入為諸王
侍講英宗在邸尊禮之及即位方議濮王稱以問獵獵不可帝曰王待侍講厚亦持此說耶對曰臣
荷恩厚不敢以非禮名號加于王所以報也帝悟自是不復議神宗立自工部郎中為本曺侍郎致
任卒)
張田(字公載澶淵人登進士第通判廣信軍時夏竦建策增七郡塘水詔通判集議田曰此非
便因奏疏極論遷判冀州内侍張宗禮使經郡酣酒自恣守貳無敢白者田特發其事知桂州京師
禁兵一遠戍往往病瘴癘田以兵法訓峒丁而奏罷戌卒熙寧初加龍圖閣直學士知廣州卒田伉
直自喜臨政以清蘇軾常讀其書以侔古廉吏云)
李清臣(字邦直魏人韓琦聞其名以兄子妻之舉進士試秘閣時大雨霖災異數見清臣對言善
止天地之異者不止其異止民之疾痛而已策入為高等以秘書郎僉書平江軍判官名籍甚英宗
語王廣淵曰韓琦固忠臣但避嫌太審如李清臣者公議皆謂可用顧以親抑之可乎詔為國史編
修官累官門下侍郎知大名府卒)
劉航(魏人第進士歷知虞城犀浦縣虞城多奸滑喜寇盜犀浦民弱而馴航為政寬猛緩急不
同兩縣皆治知宿州抑伴夏使使者不遜航皆折正之持節册夏王凡例所遺寳帶名馬却弗受王
師西征起知陜府時倉卒軍興餽餉切急縣令佐至荷校督民航獨期會如平日事更以辨終太僕
卿)
劉安世(字器之航之子登進士第不就選從學于司馬光光薦為祕書省正字擢右正言極論執
政不當與親戚官又論蔡確章惇黃履邢恕人謂之四凶朋邪害政又疏諫罷講官求乳婢事哲宗
為俛首見憚章惇忌之安置英州徙梅州徽宗即位乃還凡投荒七年甲令所載遠惡地無不歷之
後梁師成柄事使人持書啖以大用安世笑謝之曰吾欲為元祐全人見司馬光于地下還書不荅
卒諡忠定安世正色立朝扶持公道其面折廷諍旁侍者遠觀蓄縮悚汗目之曰殿上虎一時無不
敬攝)
金
張特立(字文舉曺州東明人中進士第調宣德州司候郡多巨室特立律之以法閤境肅然擢監
察御史言尚書右丞延扎舒嚕與小民争田失大臣體參知政事圖克坦温典諂事近習皆宜罷當路
者忌其直陰擠之左遷邳州軍士判官士論皆惜之)
元
王珍(字國寳南樂人太祖攻河朔楊鐵槍以兵應之行營帥按扎署珍軍前都彈壓鐵槍戰死
蘇椿代領其衆戰不利降宋珍間道走還軍中按扎嘉其誠授鎮國上將軍從拉卜台經略河南身
先諸將屢有功授總帥本路軍馬已而戌睢州修城隍明斥堠宋兵不能犯進征行萬戸卒)
王文幹(珍之子襲為行軍萬戸從世祖攻鄂州先登中流矢賜以良馬金帛李璮叛討平之賞賚
甚厚悉頒之軍中累遷江東提刑按察使卒于官貧不能歸葬人以此稱之)
靳祥(大名人金末與母相失母悲泣而盲祥訪得之䑛其目百日復明人稱其孝元初至出干
劉敏行省于燕辟祥置幕下時籓帥擅生殺無辜者多頼祥以免卒贈集賢大學士諡安靖)
靳得進(祥之子讀書通大義尤精星歷之學世祖選太史官屬得進言休咎輒應時因天象以進
規諫累遷祕書監掌司天事從征叛王納延揆度時日率中機會諸將欲勦絶其黨得進獨陳天道
好生請待其降從之成宗即位歷陳世祖進賢納諫咨詢治亂之原帝深嘉納授中書右丞卒諡文
穆子泰工部侍郎)
張立道(字顯卿大名人備宿衞從世祖北征至元四年命使西夏給所部軍儲以幹敏稱皇子和
克齊封雲南王詔為王府文學立道勸王務農以厚民即署立道勸農官兼領屯田事其地有昆明
池環五百餘里立道役丁夫治之洩其水得壌地萬餘頃皆為良田爨僰之人雖知蠶桑而未得其
法立道始教之飼養收利十倍于舊雲南由是益富庶後拜雲南行省參政卒于官士人為立祠于
鄯善城西子元雲南行省左右司郎中)
蓋苗(字耘夫元城人登進士第授單州判官適歲飢詣戶部請賑戶部難之苗出所袖糠餅以
泣曰民率食此況不得此食者乎戸部為改容許賑入為監察御史駕幸護國寺引舟至泉苗前曰
頻歲不登正宜修省何逸豫為帝嘉納之即日還宫累拜中書參知政事卒諡文獻苗恂恂謙謹及
遇事敢言雖經挫折無少回撓有古遺直之風焉)
李好文(字惟中東明人第進士拜監察御史錄囚河東河東為之震肅至正四年除陜西行臺治
書侍御史西蜀奉使以私憾摭拾人罪好文力辨其枉并言奉使不法者十餘事九年皇太子入學
命好文以翰林學士兼諭德好文言欲求二帝三王之道必由於孔氏其書則孝經大學論語中庸
孟子乃摘其體要釋以經義又取史傳及先儒論說有關治體而協經旨者加以所見倣真德秀大
學衍義之例為書十一卷名曰經訓要義奉表以進詔令太子習焉擢翰林學士承旨致仕卒)
明
周武(開州人從太祖定江南征陳友諒平張士誠俱有功累官都督僉事以破西番功封雍武
侯諡勇㐮)
王崇慶(字德徵開州人正德進士授戶部主事時劉瑾既得罪下獄未誅崇慶疏請即正法嘉靖
改元上新政十三事皆見嘉納又以豹房回子余永以邪術惑武宗及陜西總兵李隆陰主叛軍殺
都御史許銘皆宜誅歷擢四川布政使以平白草蕃功累官南京吏部尚書)
趙廷瑞(字信臣開州人正德進士歷刑科都給事中世宗初張璁因議禮驟進廷瑞上言恐啟奔
競又論李琮為江彬爪牙齊佐為錢寧羽翼及中官韋霦等奸状直聲震中外官至兵部尚書加太
子太保)
史襃善(開州人嘉靖進士官御史巡按湖廣有平麻陽盜功以論陵璫驕横忤旨謫判滁州起南
吏部郎與楊繼盛同署共以國事相砥勉倭寇猖獗擢操江都御史請建瓜州城條奏江防六事切
中機宜以大理寺卿致仕歸)
石星(字拱辰東明人嘉靖進士歷官給事中隆慶初疏劾宦官滕祥奸罪被杖絶而復甦神宗
時起故官累遷工部尚書數有論諫改戸部覈邊計建白十四條尋遷兵部後以封貢日本中蜚語
下獄死天啟初事白復官)
李化龍(字于田長垣人萬歷進士累官遼東巡撫屢有功播州楊應龍作亂命總督湖廣川貴兼
撫四川發兵討平之父喪服除起為總督河道時黃河横決化龍遍行淮徐得泇河遺跡乃請開泇
河疏鑿凡二百六十里運道始通歷戎政尚書條上兵食戰守之策言甚切至卒于官贈太師諡㐮
毅)
魏允貞(字懋忠南樂人萬歷進士授荆州府推官大學士張居正家奴犯法執而杖之擢御史劾
兵部尚書吴兑結納權閹累遷右僉都御史巡撫山西築城堡修倉厫置器械賑貧乏歷任九年不
攜妻子杜絶賄囑裁抑豪強政績大著進兵部侍郎卒諡介肅)
魏允中(字懋權允貞弟總角時即擅文譽且負奇節萬歷丙子鄉試第一庚辰成進士授太常博
士時張居正勢燄方熾允中挺然以正自持絶不相附居正病百官為禱于都之東嶽廟允中獨不
往時人以中流砥柱目之遷吏部郎卒有文集行世)
崔景榮(字振峯長垣人萬歷進士歷御史劾中官張鯨不法十二事出按甘肅再按湖廣皆有政
績李化龍討播州賊命景榮監其軍協力進勦賊平復奏停四川採木開礦之役擢右副都御史巡
撫寧夏申威信核軍實邊陲晏如復督宣雲邊罷欵市一意修戰具敵□服尋拜兵部尚書引疾歸)
董漢儒(字學舒開州人萬歷進士歷官山東副使盜起濟北捕其渠魁餘皆解散轉江南糧儲參
政時税監陳增恣横其胥役為盜漢儒捕殺之擢湖廣按察使會楚藩冒襲為諸宗訐奏巡撫趙可
懷左袒冒襲者諸宗伺而擈殺之變起倉卒人心洶懼漢儒獨鎮静故緩其獄已而首惡抵法餘悉
為平反累陞宣大總督天啟初入為兵部尚書魏忠賢矯旨欲廕其弟姪漢儒上疏力争言極鯁直
會丁母憂歸崇禎初加太子太保卒諡肅敏)
王永光(字有孚長垣人萬歷進士除中書舍人擢選部郎檢故牘見建言降謫者二百有竒永光
察其尤者請復其官士論歸之累遷工部侍郎熹宗初進兵部尚書時魏忠賢亂政會王恭厰災永
光抗疏言中旨不宜頻出詔獄不宜常下乞緩楊漣左光斗之獄語多激切忠賢矯旨切責遂連疏
乞歸崇禎初起吏部尚書條銓政六事奉襃諭上每稱為王尚書而不名著有冰玉堂集)
李養正(字元白魏縣人萬歷進士歷官都御史巡撫兩河督漕運威惠著稱山東白蓮教叛設伏
制勝所部安堵天啟初遷刑部尚書時魏忠賢擅威福養正曰吾法官知有法耳觸璫怒歸卒著有
小酉文集行世)
劉遵憲(字可權大名人萬歷進士令滋陽九閱月而築汶泗之堤迄今民享其利累官兵部右侍
郎時值舉行軍政魏良卿疏乞免考察下部議遵憲抗疏争曰軍政大典祖制行之已久世廟時暫
免一次以金吾有大勛故此乃曠典不可為例上從之進尚書管侍郎事以終養歸)
成靖之(原名基命後避廟諱以字行更號毖予大名人萬歷進士授編修累遷禮部侍郎魏忠賢
用事絶弗與通楊漣獄起忠賢指為黨矯旨奪官崇禎初召見平臺咨方略力薦舊輔孫承宗請以
戰守機宜盡付之使盡其材尋拜禮部尚書東閣大學士日夜運籌邊事奏疏凡數十上多贊畫功
進文淵閣以疾乞歸卒諡文穆)
宣化府
南北朝魏
張衮(字洪龍沮陽人初為郡五官太祖為代王遷左長史從征蠕蠕破劉顯賀納禦慕容
寳皆有功累官奮威將軍幽州刺史爵臨渭侯衮清儉寡欲勸課農桑百姓安之卒諡文康)
張誕(字叔術衮子神䴥四年與高允同徵拜中書侍郎賜爵容城子誕性端直不阿凡所援引
務合古今高允稱其率禮從仁罔愆于式失不係心得不形色時以為確論云弟度少有志尚襲父
爵臨渭侯累拜持節都督幽州廣陽安樂諸軍事有惠政得軍民心中外稱之)
張恂(字洪譲衮弟也隨衮歸魏參代王軍事皇始初賜爵平臯子出為廣平太守遷常山恂當
官清白仁恕臨下百姓親愛其治為當時第一卒諡曰宣孫長年為汝南太守亦有惠政)
張白澤(衮之孫高宗初除給事中參預機密蠕蠕犯塞白請顯祖親征遂大破之出行雍州刺史
清心少欲吏民安之太和時懷州民三十餘人謀反文明太后欲盡誅一城之民白澤諫止遷殿中
丞卒贈廣平公諡曰簡)
寇讃(字奉國上谷人仕魏為魏郡太守未幾拜南雍州刺史治洛陽流民襁負而至進爵河南
公在州十七年公私交譽卒諡宣穆)
北齊
張曜(字靈光上谷人天保初累官尚書右丞文宣幸近郊令曜居守至夜還曜閉門不納火至
面識乃入帝笑曰君欲效郅君章耶遷秘書監曜奉職恪勤性敦節義天統元年卒諡貞簡)
五代後唐
高行周(媯州人思繼子初隸唐明宗為禆將莊宗遣明宗襲鄆行周將前軍乘夜雨涉濟入其城
遂取之從滅梁有功領端州刺史明宗時平朱守殷克王都歷振武昭義節度使所在著威信得將
吏心卒贈尚書令)
宋
趙逢(字常夫媯州懷戎人周廣順中進士宋初拜給事中太祖征太原以逢為隨軍轉運使督
諸軍引汾水灌晉陽城巡行烈日中不少怠遘疾歸卒)
金
李師䕫(字賢佐奉聖州永興人迪古鼐兵至奉聖州師䕫與其故人沈璋迎降即授師䕫為節度
使璋副之劇賊張勝以萬人逼城師䕫陽與之和乘其不備刺勝殺之餘賊遁去又擒斬别賊尹智
穆等是後賊衆不敢入境累遷陜西東路轉運使致仕封任國公)
沈璋(字之達奉聖州人學進士業金兵破遼與師䕫同降拜武定節度副使從伐宋汴京平衆
争趨貲貨璋獨無所取惟載圖書數千卷而還累遷鎮西軍節度使)
魏子平(字仲均弘州人登進士第世宗時累遷戶部尚書拜參知政事上問前内任六品以上外
任五品以上並舉所知未聞有舉者子平請當舉之官每任須舉一人其獻納多類此)
梁肅(字孟容奉聖州人天眷二年擢進士第大定中累遷吏部尚書上疏言臺諫官宜親擇不
可委之宰相恐樹私恩塞言路也上嘉納之拜參知政事疏論紓用八事上凖行其七請老上謂宰
臣梁肅知無不言正人也卒諡正憲)
王元節(字子元弘州人登天德三年詞賦進士第雅尚氣節不能隨時俯仰遷密州觀察判官既
罷即逍遙里號曰遯齋弟元德亦進士有能名孫國綱字之業儒術尤長吏治宣宗聞其才召
為監察御史)
盧孝儉(宣德州人天眷進士累官太原少尹值陜用兵尚書發本路挽粟赴平凉孝儉輒易以金
帛馳至軍前用省而不失期并人稱之遷同知廣寧尹歲大飢民多失業乃借僧粟留其一歲之用
使平價市與貧民既以濟民僧亦獲利累遷轉運使)
魏璠(弘州順聖人貞祜三年進士補尚書省令史宣宗求直言璠首論將相非人不報奉勅諭
武仙營至則仙已遁去部曲散亡璠招集得數千人擇其才勇者為帥繼聞仙率餘衆保留山乃直
趨仙所或讒璚于仙仙怒命士拔刃若欲鏦璠璠不為屈金亡璠無所歸乃北還鄉里)
元
劉敏(宣德人幼遭亂與父母相失育于元將家太祖見之召留宿衞累進安撫兼燕京路税課
漕鹹等事多有惠政太宗即位授行尚書省帝伐宋敏進見曰中原土曠民貧勞師遠伐恐非計帝
不納憲宗時請以子世亨自代退居年豐)
楊惟中(字彦誠弘州人幼侍太宗年二十奉命使西域三十餘國俾皆籍戸口屬吏皇子科綽伐
宋命惟中于軍前行中書省事克宋㐮陽德安等郡收伊洛諸書送燕都建太極書院延儒士講授
其間遂通聖賢學慨然欲以道濟天下定宗即位勅惟中諭降武仙餘黨憲宗時世祖以太弟鎮金
蓮川奏惟中經略河南部内大治世祖總統東師以惟中為江淮南北宣撫使諸帥並聽節制師還
卒于蔡州追諡忠肅)
魏初(字太初弘州順聖人好讀書尤長于春秋中統初詔選進讀之士有司以初應詔授國史
院編修尋拜監察御史首言方今法有未定百司無所持循宜參酌考定頒行天下又請自今監察
御史按察司官在任一歲各舉一人自代所舉不當有罰遂舉劉宣自代累遷御史中丞)
舒穆嚕明安(桓州人元太祖兵破撫州明安策馬來迎即命領蒙古軍撫定雲中東西路又勸太
祖引兵南下盡有河北諸郡明安蚤從軍旅料敵制勝算無遺策與士卒均勞逸同甘苦得府庫金
帛錦綺悉具其數上進無纖毫私加少傅邵國公卒)
石高山(德興府人中統四年授管軍總管鎮息州軍令嚴肅寇不敢犯進信武將軍宋平巴延等
朝京師帝問有瘦而善戰者朕忘其名巴延以高山對帝召見命擇大郡娱老高山曰臣筋力尚壯
猶能為國馳驅豈敢為自安計乃命領三衞軍戌和林成宗時以其子襲職)
譚澄(字彦清懷來人父資榮金末為交城令歸元賜虎符行元帥府事仍兼交城令澄襲父職
有惠政世祖即位擢懷孟路總管歲旱令民鑿塘渠引沁水以溉田遂為永利西南羅羅斯新附以
澄為副都元帥同知宣慰使事比至以疾卒)
崔彧(字文卿弘州人負才氣剛直敢言世祖器重之官御史中丞十年章凡數百上中書省請
以彧為右丞世祖曰彧不愛于言惟可使任言職成宗即位請老俞旨慰留未幾卒諡忠肅)
耶律德堅(桓州人用薦舉官清苑縣尹興利除害甚力常曰寧得罪于上不可得罪于民)
明
吳澄(興州人洪武末以功累官指揮僉事領燕左護衞靖難兵起隨駕克大寧懷來戰白溝濟
南澄常為軍鋒封清平侯卒贈渠國公諡莊勇)
朱謙(開平人宣德中累遷左都督佩鎮朔將軍印正統間邊騎數入謙大小二十餘戰皆以竒
成功封撫寧伯卒贈侯子永襲爵有威望中外倚重卒贈宣平王諡武毅)
楊洪(開平人累功左都督鎮宣府洪起行伍每臨陣躍馬為諸將先敵畏之呼為揚王土木之
變景帝召洪入衞洪與石亨敗敵于西郊又敗之固安論功封昌平侯卒贈潁國公諡武㐮從子信
以力戰累官都督同知佩印鎮延綏延綏有印自信始成化初封彰武伯信善射人争以小由基名
之信弟能亦敢戰陷堅累功左都督佩鎮朔將軍印敵相戒無入宣境呼曰小楊王封武強伯)
江福(宣鎮人正統中以都指揮守備萬全英宗北狩中官喜寧屢教額森南犯利乘輿為質索
求金寳英宗患之遣寧傳命京師而密令軍士高贇繫書髀間教宣府將為擒寧計福得書先伏騎
野狐嶺傍寧至以百餘騎自隨福率壮士衷甲迓寧下馬相勞苦如平生酒行目壯士擒之㐲兵譟
而出從騎馳去獲數十人額森于是謀益解參將楊俊攘其功故福不及邀賞論者惜之)
周玉(字廷璧宣府前衞人父賢死于敵授玉都指揮同知成化中積功進都督僉事佩鎮朔將
軍印尋以柴溝天城之捷佩征西將軍印鎮寧夏復佩平羌將軍印移鎮甘肅玉威望素著邊境帖
然未幾番人遣使入貢上降璽書以襃予告歸卒諡武僖)
王質(字尚古懷來衞人成化進士官吏科給事中有直聲彈部卿貪鄙奔競罷斥者八人朝政
肅然又黜異端罷進獻汰冗員禁傳奉諸疏皆剴切可見之施行轉陜西行太僕少卿陞正卿尋以
都御史巡撫貴州卒)
熊偉(字彦卿宣鎮人弘治進士選兵科給事中遷通政司參議時塞得牒言小王子與朵顔衞
交通詔擇廷臣有才望者往經理列偉名上帝素知其能即命之偉至紫荆居庸即條上十議皆報
可正德初以都御史巡撫大同與中官忤罷歸)
周麒(保安衞人正德間以千戸赴京領操得侍上江彬方怙寵一日武宗與彬奕彬談笑無人
臣禮麒叱彬切責彬惶恐帝不懌罷于是彬内銜麒中以他事斃之獄中嘉靖初贈指揮僉事)
馬森(字孔養懷安衞人嘉靖進士歷太平知府有善政累遷大理寺卿屢辦疑獄號為明允隆
慶初為戸部尚書詔中官發帑銀市黃金購珠寳森力諫不聽乃乞歸力贊巡撫龐尚鵬行一條鞭
法鄉人德之為立報功祠卒諡恭敏)
本朝
魏象樞(字環極蔚州人順治丙戌進士選庶吉士授給事中疏凡數十上大著風節以吏科掌大
計陟廉黜貪計典肅清尋以事左遷丁母憂家居康熙初以大學士馮溥薦起貴州道御史象樞既
再起田間仰見聖祖仁皇帝勤學勤政宵旰不遑每舉手加額自喜躬逢極
盛故知無不言不敢稍有諉避累遷左都御史掌院事振肅憲綱中外嚴憚進刑部尚書疏引漢臣
汲黯自請為中郎補過拾遺故事請辭司寇而留總憲奉)
(特旨加刑部尚書銜仍留原任于是感荷恩寵益勵藎忱悉心獻納凡摺奏輒焚其稿不令家人輩
見也庚申授刑部尚書治獄嚴明未嘗輕有縦釋而被罪者亦往往稽首感服無異辭後奉)
(命巡察畿輔糾貪吏若干人除懟惡若干人百姓稱快未幾以疾乞休卒於家
賜諡敏果祭葬如例雍正十一年奉特旨入祀賢良祠象樞在臺省兢兢以汲引為己任所舉
湯斌郝浴陸隴其軰皆為名臣鉅儒居恒究心理學常曰開口講太極必非實學只講五倫便好又
曰知一句行一句知一字行一字方是真實學問所著有儒宗錄知言錄行世子學誠康熙壬戌進
士累官左庶子提督江南學政)
李旭升(蔚州人康熙壬戌進士由中書考選戸科給事歷官工部侍郎福建厦門等處荒歉)
(聖祖仁皇帝命發江浙漕米三十萬石海運賑濟旭升奉命督運三句而至履畝踏勘訃口授食均沾實惠轉刑部
侍郎及吏部左右侍郎苞苴不行十二年如一日以長子周望授戸部侍郎父子並躋卿貳有盈滿
之懼遂乞休致仕御書衡平耆碩匾額晉職尚書卒于家)
(恩賜祭葬如例)
李周望(蔚州人康熙丁丑進士選翰林院庶吉士陞侍講督學湖廣以端士習正文體維風化為
己任聖祖仁皇帝命甄别各省學臣為天下第一擢國子監祭酒
仿古太學三德六行教士之法嚴考課勤講貫捐修學舍俾士子鼔篋横經免奔走之苦兩次奉)
(命督運糧餉察汗溲兒渡黑河涉瀚海周迴萬餘里飛輓軍儲庚癸不呼遷戸部侍郎奉
命清查兩淮鹽務審理案件益矢精白復命備蒙)
(嘉奬晉禮部尚書前後條奏多見施行繕摺後即焚其草所保舉雖已擢用其人不知也位列上卿而自奉
淡薄無殊儒素清畏人知奉以終身焉及卒欽賜祭葬如例)
易州
晉
祖逖(字士雅范陽遒人慷慨有志節與劉琨俱為司州主簿情好綢繆共被同寢中夜聞荒雞
鳴蹴琨覺曰此非惡聲也因起舞元帝時為豫州刺史渡江擊楫誓曰不清中原而復濟者有如大
江遂部兵與石勒相持由是黃河以南盡為晉土卒之日豫州士大夫如失父母逖兄納字士言性
至孝常自炊爨以養母歴官太子詹事封晉昌公)
南北朝魏
周觀(廣昌人驍勇有膂力太武時以軍功賜爵金城公任高平鎮將善撫士卒威名大振)
薛彪(廣昌人姿貌壯偉當官正直内外憚之獻文時累遷開府徐州刺史太守邵安張攀咸以
贓汙祖達按之于法安等遣人上書誣其通賊孝文曰此修郤耳推案果虚)
朱長生(廣昌人孝文時為散騎常侍與副使于提同使高車高車王欲降之脇之以兵長生與提
厲聲曰我生為魏臣死為魏鬼烈士寧畏死耶舍之拘三年乃放還孝文嘉其節拜河内太守與提
並賜男爵)
北周
于謹(廣昌人仕周累官大都督封燕國公謹位高志謙功臣中禮遇終始無間保定中以為三
老卒諡文次子翼為渭州刺史先是其兄定莅此州有惠政翼又推誠布信遠近咸悦比之大小馮
君翼弟義亦歷刺史)
宋
田敏(字子俊本易州牙吏雍熙中曺彬進兵涿州敵斷其後王繼恩募勇士持書抵彬敏應募
間行由岐溝關達涿州彬上其事太祖召見復令賫詔諭彬師還補敏易州静砦指揮使端拱初以
所部兵屯定州大將李繼隆為敵所乘敏以百騎奮擊敵引去咸平中敏遇契丹于望都迎戰斬首
二千級徙北平砦兵馬鈐轄契丹復入寇敏敗之楊村又襲破其營帳契丹遂引去後契丹請和乃
徙敏鎮定路都鈐轄充總管)
金
張通古(字樂之易州人遼天慶進士入金累官工部侍郎進拜平章政事通古天資樂易雖居相
位自奉如寒素焉子沈天德三年及第)
元
何伯祥(易州人從張柔歸太祖定河朔攻汴梁拔洛陽圍歸德破蔡州論功授易州路軍民總管
世祖南伐伯祥參預軍事多所獻納卒封易國公次子瑋以功遷御史中丞常陳當世要務十條成
宗嘉納武宗初拜平章政事卒追封梁國公)
趙柔(淶水人金末避兵西山柵險以保鄉井太祖破紫荆關柔以衆歸授涿易二州長官後羣
盗並起柔單騎說降其衆以功累遷真正等路都元帥卒追封天水郡公)
敬儼(字威卿易州人父文長有學行官太常博士儼嗜學以文才為郭良弼薦大德中官監察
御史以忠謹稱累官平章政事卒)
明
張鵬(字騰霄淶水人景泰進士授御史立朝蹇諤持大節天順初為石亨所搆謫戍遼東亨敗
赦還累官至兵部尚書常戒僚屬曰處事不患不明患不公公則何事不可為卒諡懿簡)
劉斯潔(字莪山易州人嘉靖進士歷禮部郎嚴嵩方秉政䘏典多所請寄斯潔屢争之出撫河南
權貴有所嫉者囑斯潔劾之斯潔笑曰吾豈能殺人以媚人耶終南京禮部尚書)
冀州
漢
竇長君(觀津人竇后之兄及弟廣國兩人所出微上為擇師傅使有節行者與居兩人由此為退
讓君子不敢以富貴驕人)
竇嬰(字王孫觀津人孝景時為詹事吳楚反拜大將軍言袁盎欒布諸名將賢士進之所賜金
盡散之軍吏嬰守滎陽監齊趙兵七國破封魏其侯)
邳彤(字偉君信都人光武以為和戎太守會王郎兵起光武自薊還失軍欲至信都彤選精騎
緣路迎軍會於信都時衆議欲西還長安彤諫乃止即日拜為後大將軍使將兵居前嘗從戰攻信
都復反為王郎捕擊彤父弟及妻子使為手書招彤彤泣報曰事君者不得顧家會别將拔信都家
屬得免以功封武義侯)
劉植(字伯先鉅鹿昌城人王郎起植率宗族據昌城開門迎世祖以為驍騎將軍又說劉揚降
世祖因得進兵拔邯鄲從平河北封昌城侯)
三國魏
牽招(字子經觀津人魏太祖領冀州辟為從事太祖將討袁譚而柳城烏丸欲出騎助譚太祖
遣招詣柳城諭其王降之後又命招督青徐州郡諸軍事擊東萊賊斬其渠帥東土寧静文帝時使
持節護鮮卑校尉屯昌平招廣布恩信招誘降附復拜雁門太守敵每犯塞勒兵逆擊來輒摧破明
帝即位賜爵關内侯在郡十二年威名遠振)
晉
馮素弗(長樂信都人慷慨有大志雄傑不羣初為京尹及鎮營邱百姓歌之為宰輔謙虚恭慎非
禮不動車服屋字務於儉約修已率下百僚憚之)
南北朝魏
賈彝(字彦倫廣川人父為符堅鉅鹿太守坐訕謗繫獄彝年十歲詣長安訟父獲伸遠近嘆之
魏道武即位拜尚書左丞參預國政)
唐
李桐客(冀州衡水人仕隋為門下錄事煬帝在江都丹陽召羣臣議左右希旨以為江左且望幸
桐客獨諫唐興授秦王府法曺參軍貞觀初歷通巴二州刺史治尚清平人皆呼為慈父)
蘇定方(名烈以字行冀州武邑人貞觀初從李靖襲突厥頡利於磧口為前鋒馳殺數百人餘黨
悉降與程名振討高麗破之從程知節征賀魯率精騎擣其營賊衆大潰討定疏勒朱俱波喝槃陀
三國又破百濟高麗拜左驍衞大將軍封邢國公復拜凉州安集大使卒諡曰莊)
蘇安恒(冀州武邑人博學尤明周官春秋左氏學武后末年投匭上書后召見厚慰遣之魏元忠
為張易之兄弟所搆獄方急安恒獨上疏申救易之等大怒使刺客殺之賴桓彦範營解得免神龍
初或復誣陷之死獄中睿宗立詔贈諫議大夫)
杜景佺(冀州武邑人性嚴正累遷侍御史司刑丞武后時與徐有功來俊臣侯思止專治詔獄時
稱遇徐杜者生遇來侯者死累遷鳳閣鸞臺同平章事后嘗季秋出梨花示宰相衆賀為祥景佺獨
曰今草木黃落而木復華陰陽不和臣之咎也后曰真宰相後出為并州長史)
宋
范廷召(冀州棗強人父為里中惡少年所害廷召年十八手刃父讐雍熙間議北征召入為馬步
軍都軍頭領平州刺史幽州道前軍先鋒都指揮使克固安新城二縣乘勝下涿州廷召復與賊戰
中流矢神色自若督戰益急詔褒之至道中遣將從五路討李繼遷廷召出延州路獲軍主乞羅等
兵器鎧甲數萬錄功加檢校太傅)
張存(字誠之冀州人天禧中詔銓司以身言書判取士才得二人存預其選御史中丞王曙屢
薦為殿中侍御史仁宗初親政罷百官轉對存請復之積遷禮部尚書存性孝友收恤宗屬嫁聘窮
婺不使一人失所家居矜莊子孫非正衣冠不見)
田況(字元均冀州信都人少有大志舉進士甲科又舉賢良方正夏竦經略陜西辟為判官時
趙元昊寇邊竦與韓琦尹洙等畫上攻守二策朝廷將欲用攻策況上疏陳七不可於是罷出師議
又言治邊十四事遷右正言尋為陜西宣撫使況有文武才略言事精暢有奏議二十卷)
金
路伯達(字仲顯冀州人性沈厚有遠識登正隆進士章宗時累官刑部郎中上問羣臣何道使民
務本業廣儲蓄對曰布德流化必自近始請罷畿内採獵之禁廣農郊以示敦本時採捕禁嚴故伯
達及之累拜安國軍節度使改鎮安武卒贈大中大夫)
明
白圭(字宗玉南宫人正統進士擢御史巡按山西辯疑獄三百餘案遷副都御史巡撫湖貴時
苗寇作亂圭督兵進剿擒其渠首斬首級數萬餘黨悉平成化間荆㐮流賊嘯聚命撫寧伯朱永往
勦勅圭督軍務設竒取勝斬首數萬生擒渠魁劉千斤等縦其脅從數千人加太子少保兼兵部尚
書卒贈少傅謚恭敏)
白鉞(字秉德圭次子成化進士博覽強記詞翰清美累官吏部尚書兼學士掌詹事府為人重
厚尚寬簡無骩骳瑣屑之行卒諡文裕)
劉濂(字濬伯南宫人正德進士擢御史時武定侯郭勛驕恣不法於武舉宴上與尚書争坐濂
劾之勛遂奪職卒以罪誅嘉靖初罷各省鎮守中官諸近侍請留承天鎮守濂曰留一人是復鎮之
根也因發其窩盜諸欵跡上大怒覆實逮鎮守中官潘某與常言不當罷者杖殺之嚴嵩為禮部尚
書將有入閣之令濂疏曰嵩人本卑汚詞皆諂佞若以為相則將盡化後進為奸貪疏入報聞嵩竟
相濂遂謝病歸杜門著書有易象樂經元義九代樂章兵說雜著數十卷行世學者稱為微山先生)
楊宜(字伯時衡水人嘉靖進士授御史巡按湖廣風采凜然然持大體不事苛刻累遷副都御
史巡撫河南值師尚詔倡亂鄭衞間遠近震駭宜設計勦擒之總督兩浙軍務平倭寇有功進兵部
右侍郎)
毛鵬(字汝南棗強人嘉靖進士知江陰縣以築城功擢御史出按宣大條邊務至百六十餘疏
劾饒陽王充□及中官劉寳通敵黨惡按律論辟擢太僕寺少卿尋陞僉都御史巡撫寧夏疏濬水
利築横城馬頭隘口牆塹一萬八千五百餘丈朵夷入寇鵬指授方略俘獲甚衆進右副都御史巡
撫山西以疾乞歸卒)
本朝
宋文運(字開之南宫人順治己丑進士知滋陽縣時值軍興羽書傍午文運外給軍餉内撫百姓
晝夜勤勞寝食俱廢擢吏部文選主事銓政澄清悉協才望累遷順天府尹凡事不便于民者不數
月而革除殆盡豪蠧斂跡畿甸肅清祀順天府名宦進刑部侍郎嘗曰刑官至重一有不慎即輕人
命而負國恩乃飭諸司母得瞻徇紛更共凜欽恤欽恤之意尋奉)
(命勘閱河工加太子少保致仕卒于家賜諡端慤祭葬如例康熙二十五年祀鄉賢)
趙州
漢
耿純(字伯山鉅鹿宋子人世祖自薊東南馳純率宗族賓客二千餘人奉迎從平邯鄲又破銅
馬世祖引兵擊赤眉等衆純軍在前賊忽夜攻純雨射營中純堅守不動銜枚間行繞出賊後彊弩
並發賊衆驚走追擊破之世祖即位封高陽侯後純自請願試治一郡自效帝笑曰卿既治武復欲
修文耶乃拜為東郡太守居東四載以列侯奉朝請六年定封為東光侯八年東郡盜起復拜為大
中大夫使與大兵會東郡盜賊九千餘人聞純入界皆詣純降復以為東郡太守吏民悦服卒謚成
侯)
南北朝魏
李曾(趙郡平棘人少以鄭氏禮左氏春秋教授為業郡三辟功曺並不就州辟主簿到官月餘
乃嘆曰道之不行身之憂也遂還家講授道武時為趙郡太守令行禁止并州丁零數為山東害知
曾能得百姓死力憚不入境賊于常山界得一死鹿賊長謂趙郡地也責之還令送鹿故處郡謠曰
詐作趙郡鹿猶勝常山粟其見憚如此卒贈荆州刺史柏人子諡曰懿)
李靈(字武符趙郡平棘人初神䴥中太祖徵天下才儁拜中書博士再遷淮陽太守以學優選
授文成皇帝經加中散内博士賜爵高邑子文成踐阼卒于洛州刺史贈鉅鹿公諡曰簡子恢襲鉅
鹿公恢子悦祖襲爵高邑侯悦祖子瑾淳謹好學卒贈司空)
李順(字德正靈之從父弟也博涉經史有計策神瑞中拜中書侍郎從征蠕蠕以籌略賜爵平
棘子太武討赫連昌至統萬大破昌軍順謀功居多及尅統萬帝賜諸將珍寳順固辭惟取書數千
卷帝善之遷給事黃門侍郎又從擊赫連定于平凉三秦平進爵為侯沮渠蒙遜以河西内附以順
為太常策拜蒙遜為凉王凡使凉州十二回太祖稱其能五年征凉州順以凉州乏水草不宜遠征
崔浩固以為宜征克凉州後浩人毁之帝怒刑順于城西皇興初追贈侍中諡曰宣)
李孝伯(曾子少傳父業博綜羣言從兄順言之太武徵為中散累遷光禄大夫賜爵魏昌子甚見
親寵謀謨切秘時人莫能知遷比部尚書以頻從征伐規略之功進爵夀光侯真君末車駕南伐至
彭城宋徐州刺史武陵王駿遣人獻酒三器甘蔗百梃并請駱駝帝遣孝伯至小市門駿亦使其長
史張暢對孝伯風客閑雅應荅如流暢及左右甚相嗟嘆帝大喜進爵宣城公為使持節散騎常侍
秦州刺史卒諡曰文)
李祥(字元書孝伯兄學傳家業鄉黨宗之位中書博士時尚書韓元興衆出青州以祥為軍司
略地至陳汝淮北之人詣軍降者七十餘戸遷之兖豫之南置淮陽郡以撫之拜祥太守流人歸者
萬餘家百姓安業遷河間太守有威恩之稱徵拜中書侍郎卒官追贈定州刺史平棘子諡曰憲)
李安世(祥子天安初拜中散以謹慎為帝親愛累遷主客令齊使劉纉朝貢安世奉詔勞之纉等
自相謂曰不有君子其能國乎遷主給事中時人困飢流散豪右多有占奪安世乃上疏陳均量之
制孝文深納之出為相州刺史敦農桑斷淫祠表薦廣平宋翻陽平路恃慶皆為朝廷善士初廣平
人李波宗族強盛殘掠不已前刺史往討之大為波敗遂為逋逃之藪安世設方略誘波及諸子姪
三十餘人斬于鄴市境内肅然)
李瑒(字琚羅安世子涉歷史傳太師高陽王雍表薦㻛為友轉尚書郎随蕭寳夤西征以㻛為
統軍瑒德洽鄉閭招募雄勇其樂從者數百騎㻛傾家賑恤率之西討故其下每有戰功軍中號曰
李公騎蕭寳夤啟㻛為左丞軍機戎政皆與參決還朝除岐州刺史坐辭不赴任免官)
北齊
李密(字希邕平棘人少有節操高祖出山東密以兵從舉義遙授并州刺史尒朱兆至廣阿高
祖令密募殷定二州兵鎮黃沙井陘二道兆平授建州刺史又除㐮州甚得安邊之術威信聞于外
境密性方直有行檢因母患疾積年得名醫療之不愈乃精習方書洞曉針藥母疾除以醫知名)
李元忠(靈之曾孫少厲志操襲爵平棘子家素富在鄉多有出貸求利元忠焚契免責鄉人甚敬
重之葛榮起元忠率宗黨作壘以自保賊至輒却之賊平就拜南趙郡太守及莊帝末元忠棄官潛
圖義舉會神武東出元忠便乘露車載素筝濁酒以奉迎進縦横之策深見嘉納時殷州刺史尒朱
羽生阻兵據州元忠聚衆與大軍禽斬之神武即令行殷州事累遷太常卿封晉陽伯後為光州刺
史時州境災儉元忠求賑貸被報聽用萬石元忠以為少遂出十五萬石賑之徵拜侍中驃騎大將
軍儀同三司卒贈司徒諡曰敬惠)
李操(字德沈元忠子少聰敏有才藝曾採諸聲别造一器號曰八絃時人稱有思理武定末自
丞相記室除河内太守居數載流人盡復代至將還都父老追送之三百餘里終於儀曺郎)
李稚廉(趙郡高邑人永安中釋褐奉朝請天平中高祖擢為泰州開府長史稚廉諧緝將士軍民
樂悦又遷瀛州長史肅宗即位累遷太僕大司農二卿後主時和士開權重百僚盡傾稚廉長揖而
已出為南青州刺史主簿徐乾富而暴横稚廉初至收繫之天統元年進大理卿世稱平直)
隋
李諤(字士恢趙郡人好學解屬文見高祖有竒表深自結納及受禪歷比部考功二曺侍郎遷
治書侍御史見禮教凋敝文體輕薄當官者好自矜伐俱上書論之上以前後所奏頒示天下四海
靡然向風諤在職數年務存大體不尚嚴猛以年老出拜通州刺史甚有惠政民皆悦服)
李雄(字毘盧趙郡高邑人慷慨有大志家世並以學業自通雄獨習騎射周太祖時從達奚武
平漢中定興州宣帝嗣位從韋孝寬略定淮南以輕騎數百至硤口說下十餘城高祖總百揆徵為
司會中大夫及受禪拜鴻臚卿後數年晉王廣出鎮并州以雄為河北行臺謂雄曰卿兼文武才今
推誠相諉吾無北顧之憂矣雄當官正直侃然有不可犯之色王甚敬憚吏民稱焉)
唐
李素立(趙州高邑人武德初擢監察御史以親喪解官起授七品清要有司擬雍州司戸參軍帝
曰要而不清擬秘書郎帝曰清而不要乃授侍御史貞觀中轉揚州大都督府司馬初突厥内附即
其地為瀚海都護府詔素立領之乃開屯田立署次邊民畏威歷太僕鴻臚卿累封高邑縣侯卒諡
曰平)
李承(趙州高邑人擢明經為河南採訪使判官尹子竒陷汴州拘承送洛陽覘得賊謀皆密啟
諸朝賊平累遷淮南西道黜陟使奏置常豐堰于楚州以禦海潮溉屯田收常十倍德宗將討梁從
義李希烈揣知之乃表從義過惡請先誅討帝稱其忠承言希烈能立功然恐後不可制帝初不謂
然希烈果叛始思其言擢晉綘觀察使改山南東道節度使時希烈猶據㐮州承以單騎入既至希
烈舍承外館迫脅萬端承晏然誓以死守希烈不能屈遂大掠去襄漢蕩然承輯綏撫安之居二年
闔境完復尋檢校工部尚書湖南觀察使卒贈吏部尚書)
李芃(字茂初趙州人李勉觀察江西表署判官永泰初宣饒劇賊為亂芃請以秋浦置州扼襟
要使不得合縦勉是其計奏置池州即詔芃行州事德宗立授河陽三城鎮遏使糧貲善者必先給
士士悦之未幾拜節度使與馬燧等破田悦洹水上興元初檢校尚書右僕射)
李藩(字叔翰趙州人杜亞居守東都表致府中徐州張建封辟節度使為濠州刺史杜兼誣奏
德宗怒密詔杜佑殺之佑以闔門保藩釋之拜秘書郎累遷給事中制有不便就勅尾批郤之裴垍
白憲宗藩有宰相器因拜門下侍郎同中書門下平章事河東節度使王鍔賂權近求兼宰相密詔
中書門下曰鍔可兼宰相藩遽取筆署其左曰不可既而事得寢卒贈戸部尚書諡貞簡)
李遜(字友道趙郡人由衢州刺史以政最擢浙東觀察使貞元初入為給事中故事天子以畸
日聽政對羣臣遜奏下有所陳當不時上豈限以日憲宗悦從之後為忠武軍節度使時吴元濟始
平遜申嚴約束明諭賞罰上下皆感畏遜為政抑強植弱貧富均一所至有績可紀進檢校吏部尚
書卒贈尚書右僕射諡曰貞)
李翺(字習之趙州人元和初為國子博士條上興復太平大略累遷禮部郎中翺性峭鯁論議
無所屈見宰相李逢吉面斥其過失逢吉詭不校翺移病免官逢吉更表為廬州刺史入為諫議大
夫知制誥後歷遷桂管潮南按察使山南東道節度使卒翺始從韓愈為文章辭致渾厚見推當時)
李珏(字待價趙州人舉進士擢右拾遺穆宗即位以數直諫出為下邽令後為翰林學士開成
中同中書門下平章事武宗新聽政珏數稱道無逸篇以勸時潞州獻大馬滄州獻白鷹珏請郤之
以示四方宣宗立遷河陽節度使罷宿逋百餘萬以吏部尚書召珏去鎮而府庫十倍於初俄檢校
尚書右僕射淮南節度使珏顧已大臣誼不以内外自異卒贈司空諡貞穆)
五代唐
符習(趙州昭慶人少事趙王王嘗遣習將兵從晉及趙王為張文禮所害習號泣曰臣世受趙
恩欲破賊報王莊宗壯之遣他將破文禮乃以相衞二州為義武軍以習為節度使習辭曰魏博六
州霸王之府也不宜分割示弱願授臣河南一鎮得自攻取之乃拜習天平節度使後為安重誨所
搆致仕明宗以其子令謙為趙州刺史令謙有善政當時號為良刺史)
宋
張旦(趙州人勇敢善射淳化中知陵州時李順黨數萬攻州州兵不滿三百舊設城塹旦修完
戰具大敗之詔書褒美由是知名後知德清軍景德中契丹入寇旦與其子利涉率衆奮擊並戰殁
上聞之特贈左衞大將軍深州團練使利涉崇議副使)
宋綬(字公垂趙州平棘人博通經史百家文章為一時所尚真宗時判三司建言下令釋逋負
未報請選官考覆以聞於是脱械繫三千二百人蠲積負數百萬仁宗時拜參知政事時天下久無
事綬請飭厲羣司不以承平自怠後知河南府元昊反帝以手詔賜大臣詢攻取之策綬畫十事以
獻綬性孝謹清介言動有常家蔵書萬餘卷親自校讐其札尤精妙朝廷大議論多綬所裁定卒諡
宣獻)
孫冲(字升伯趙州平棘人真宗時以侍御史為京西轉運塞滑州決河後知河中府徙潞州所
至以強幹稱)
王超(趙州人真宗時為鎮州行營都部署又帥鎮定高陽關三路契丹入邊與戰於遂城俘馘
二萬計斬其禆王騎將十五人李繼遷陷清遠軍命超禦之旋帥定州行營尋加鎮定高陽關三路
都部署移鎮建雄知青州卒諡武康)
王德用(字元輔超子超出兵綏夏德用年十七為先鋒將萬人戰鐵門關俘掠以數萬計累遷福
州觀察使章獻太后臨朝有求内降補軍吏者德用曰補吏軍政也卒不奉詔乃止後仁宗閱太后
閣中得德用前奏竒之以為可大用拜籖書樞密院事後徙定州路都總管皇祜三年致仕德用將
家子習知軍中情偽善以恩撫下故多得士心名聞四方閭閻婦女小兒皆呼曰黑王相公至和中
富弼為相契丹使耶律防至德用與防射玉津園防曰天子以公典樞密用富公為相將相皆得人
矣卒諡武康)
曺利用(字用之趙州寧晉人慷慨有志操為鄜延路走馬承受公事景德元年契丹寇河北真宗
幸澶州使利用詣契丹軍契丹主議索周世宗所取關南地利用曰晉人以地畀契丹周人取之我
朝不知也割地之請利用不敢以聞契丹度不屈和議遂定奉約書歸擢忠州刺史會宜州軍叛嶺
南騷動以利用為廣南安撫使利用往破賊嶺南平大中祥符中拜樞密使同平章事後為内侍高
崇勛搆陷死利用在朝廷忠藎有守死非其罪天下冤之明道二年贈太傅諡㐮悼)
王鬷(字總之趙州臨城人性至孝既長状貌竒偉舉進士累官三司鹽鐵副使馬季良恃章獻
婣家請置務收市茶鹽衆莫敢忤鬷力争罷之出知益州戌卒有夜焚營作亂者鬷潛兵環營得亂
者十餘人即戮之及旦人莫知也其為政有大體不為苛察蜀人愛之景祐五年參知政事後出知
河南府卒諡忠穆)
郭諮(字仲謀趙州平棘人舉進士康定間西征諮上戰略獻拒馬搶陣法其制利山川險隘除
通判鎮戎軍三司議均田租諮陳均括之法四十條復上平燕議又請自鞏西山七里店孤招嶺下
鑿七十里導洛入汴可以四時行運)
李京(字伯升趙州人以王拱辰薦為監察御史時太史言日當食不食羣臣皆賀京獨疏宜飭
邊臣慎出命割帷薄之愛重名器之分仁宗嘉納授右正言數上書論事宰臣賈昌朝不悦謫監鄂
州税)
宋敏求(字次道綬子賜進士及第為館閣校勘與修唐書治平中知制誥神宗時吕公著為王安
石所誣出知穎州敏求當草制安石諭旨使明著罪状敏求但言敷政失實安石怒白於帝命陳升
之改其語敏求請解職未聽會李定除御史敏求封還詞頭遂以右諫議大夫奉朝請嘗建言河北
陜西河東舉子性朴茂而辭藻不工故登第者少請令轉運使擇薦有行藝材武者特官之使士有
可進之路又州請置學官後頗施行之弟昌言字仲謨歷任州郡官至少府監)
金
賈益謙(字彦亨沃州人大定間進士歷仕州郡以能稱明昌五年為右諫議大夫上言提刑司官
宜據其任内行事考其能否而升黜之上嘉納焉是年上將幸景明宫守謙連上疏極諫既而以議
衞王事解職貞祐三年召為尚書右丞會宣宗始遷汴梁益謙乃建言汴之形勢惟恃大河今河朔
受兵宜嚴河禁以備不虞又請罷河北僑戸應役上甚嘉賞進尚書左丞尋致仕)
焦旭(字明銳沃州柏鄉人世宗時官良鄉令平章石琚薦旭幹能可甄用召為右警巡使旭為
人剛果不避權勢擢監察御史章宗初即位太傅克寧等請上出獵旭劾奏其非上慰諭之為罷獵
明昌中遷都水監以治河防勞授西京路轉運使旭性警敏練達時政與王翛劉仲洙輩俱稱能吏
云)
元
王義(字宜之寧晉人金人遷汴縣人推義攝行寧晉縣事義率衆歸太祖入覲授寧晉令兼趙
州以南招撫使寧晉東有藪澤周圍百餘里中有小堡曰瀝城義曰瀝城雖小而完且有魚藕菱芡
之利不可失也留偏將守寧晉身率衆保瀝城由是全活者衆累遷深冀趙三州招撫使擊敗金將
武仙於束鹿拔冀州仙復遣將襲趙州并取瀝城率戰艦數百艘沿江而下義襲其下流邀擊之復
引兵拔瀝城邢州盜據任縣義引兵一鼔下之乃布政教招集散亡勸率種藝深冀之間遂為樂土)
王玉(趙州寧晉人金季為萬戸鎮趙州穆呼哩引兵南下玉率衆來附從攻邢洺磁三州又從
攻澤潞諸州拔之又破平陽下太原汾代等州師還署元帥府監軍以趙州四十寨隷焉又從史天
澤攻破金將武仙於趙州正定遂平加慶源軍節度副使有民負賈人銀不能償玉出五千兩代償之
又出家奴二百餘口為良民)
王忱(字允中玉子授山北遼東道按察副使駙馬博和哩數馳獵蹂民田忱以法繩之改河北
河南按察副使劾罷鎮南帥唐古台為唐古台誣奏繫帎至得面陳其事世祖大悟抵唐古台罪至大中
拜雲南行省參知政事)
陳祐(字慶甫寧晉人為河南府總管奏免征西軍數百家及諸税糧科等錢又上便民二十餘
事朝廷皆從之至元中改授山東西道按察使時中書尚書二省並立世祖欲合為一集大臣議祐
極言中書政本不可罷以忤阿哈瑪特除簽中興等路行尚書省事遷浙東道宣慰使時江南初附軍
士俘擄温台民男女數千口祐悉奪還之後至新昌為玉山盗所害追贈河南郡公諡忠定)
陳天祥(字吉甫祐弟起家從仕郎權知興國軍事凡所施設皆合衆望拜監察御史時右丞盧世
榮權傾一時天祥上疏極言其奸遂伏誅又劾平章約蘇穆爾不法僧格與約蘇穆爾姻黨誣天祥罪欲
致之死遇赦得釋擢侍御史累官集賢大學士卒諡文忠)
陳思謙(字景譲祐孫至順間拜監察御史建明八事一曰正君道二曰結人心三曰崇禮譲四曰
正綱紀五曰審銓衡六曰厲孝行七曰紓民力八曰修軍政先是關陜大飢民多鬻産流徙及來歸
皆無地可耕思謙言聽民倍直贖之使富者收兼入之利貧者獲已棄之業詔從之累官侍御史遷
中丞卒諡通敏)
明
王詔(字文振寧晉人天順進士擢給事中成化中隆善寺成命授工匠三十人為文思院副使
詔切諫又與同官薦致仕尚書王&KR0939;李秉劾都御史王越時論壮之弘治初以副都御史巡撫雲南
奉詔錄囚平反甚衆官至南京兵部侍郎)
王誥(臨城人嘉靖進士歷官戸部郎中大同兵變擢守雲中此至擒首惡數十人置之法餘無
所問重鎮以安歷遷僉都御史巡撫甘肅防禦經畫悉中機宜進右都御史總督漕運時倭寇猖獗
直犯淮泗誥督率將士分兵夾擊大破之既而議兵餉休客兵寬租税停買馬威惠並著)
魏謙吉(字子惠柏鄉人嘉靖進士授御史巡視北城劾武定侯郭勲縦恣下獄輿論快之督差河
東適三關有警上戰守七事巡按江西以八事興革利病修白鹿洞教授生儒至千餘人累官都御
史巡撫甘肅陞兵部右侍郎總督三邊上要務十事尋召還卒子祭葬所著有春秋大旨周禮略大
學衍義摘要五經類語諸書)
陳登雲(字從龍柏鄉人萬歷進士官御史出按遼再按晉使還值貴戚怙寵横甚莫敢發登雲首
上祈天永命一疏不報後按河南抑豪右裁公費絶私交毁一切淫祠殆盡時洊飢米價踊貴登雲
多方賑濟且以民間所食雁糞凾封具疏以聞上為動容出帑金十萬賑之民賴以全)
趙南星(字夢白高邑人萬歷進士授汝寧府判官稱廉平歷文選郎方嚴嫉惡上疏陳四事乞歸
再起考功郎主京察與政府忤削籍歸光宗立起左都御史主大計彈劾無所避人多震慄改吏部
尚書魏忠賢矯旨奪爵戌代州卒崇禎初復官追諡忠毅)
李標(高邑人萬歷進士授翰林檢討歷官禮部右侍郎會御史疏論趙南星并及標熹宗不聽
再疏乞罷崇禎中授禮部尚書文淵閣大學士標為人質直持大體中立無黨時方綜核名實過於
嚴急標每劑以和平後復屢疏乞罷疏語愷切敷陳皆中時弊卒諡文節)
本朝
孫昌齡(字念劬寧晉人前明進士任登州推官明敏廉惠擢吏部主事次海内人物置夾袋中或
三四語或一二字不失銖寸入本朝)
(世祖章皇帝初以孫承恩薦特授吏部考功司郎中條議時事累千百言皆關係國家
大計累遷左副都御史奏免正定屬邑荒地逋賦尋卒)
(贈右都御史賜諡恭憲祭葬如例順治十二年祀鄉賢)
魏裔介(字石生柏鄉人順治丙戌進士選庶吉士授給事中有糾邪黨去冗員舉經筵防叢脞杜
侵欺開言路諸疏改吏科上褒錄幽忠疏舉明季殉節范景文等三十人俱蒙優恤又因星變先後
上疏十餘皆切時政歲甲午畿内大水民多流亡疏請賑之時滇黔未靖海寇流氛裔介密陳用兵
機宜多見採錄累遷左都御史條陳時事疏無虚日)
(聖祖初加太子太保進吏部尚書拜保和殿大學士贊勷機務深合
宸衷後以病告歸卒于家予祭葬雍正十一年)
(特旨入祀賢良祠裔介博綜史籍嘗彙諸史事之得失而論斷之以附左氏外傳之例曰經世編又有聖學
知統錄等書行世)
深州
漢
崔篆(涿郡安平人王莽時舉步兵校尉辭曰伐國不問仁人投劾歸後以為新建大尹及視事
縣獄填滿平理所出二千餘人掾史諫曰朝廷初政州牧峻刻獨為君子將有悔乎篆曰如殺一大
尹贖二千餘人蓋所願也遂稱疾去)
崔瑗(字子玉篆曾孫駰子舉茂才為汲令數言便宜開稻田數百頃視事七年百姓歌之胡廣
竇章薦瑗宿德從政有迹不宜久在下位遷濟北相)
崔實(字子真瑗子桓帝時舉獨行除為郎明于政體著政論數十條世稱之出為五原太守原
俗不知織績實至為作紡績織紝練緼之具教之民得以免寒苦徵拜議郎與諸儒士共定五經建
寧中病卒)
晉
崔洪(字良伯博陵安平人少以清厲顯名武帝時為御史治書尋為尚書左丞時人為之語曰
叢生棘刺來自博陵在南為鷂在北為鷹遷吏部尚書舉用甄明門無私謁子廓散騎侍郎亦以正
直稱)
南北朝魏
崔挺(字雙根安平人少孤敦學五世同居孝武時除光州刺史風化大行車駕幸兖州召見帝
顧謂侍臣曰擁旄者悉如此吾何憂哉州治有斧山常有暴雨迅風相傳云是龍道挺營祠山上數
年無異挺既代即為風雹所毁遂莫能立人以為德化所感後遷本州中正及卒吏民無不悲感範
八尺銅像祀之)
崔振(字延根挺弟居家孝友為秘書中散遷高陽内史高祖南征徵兼尚書左丞留京景明初
兼廷尉少卿以明察稱除肆州刺史有政績卒諡定仲子子朗以軍功歷官平東將軍)
崔敬邕(挺從弟有幹用高祖時自司徒主簿轉尚書都官郎中所在稱職後中山王英南討引為
都督府長史以功賜爵臨淄男諡恭)
崔孝暐(字敬業挺次子累遷趙郡太守郡經葛榮亂後斗粟至數縑且無耕牛孝暐至教其人種
招撫遺散一周之後流民大集興立學校親加勸督百姓賴之卒諡曰簡)
崔孝直(字叔廉挺四子累官通直散騎常侍尒朱兆入洛去職歸勸督宗人務行禮義後除安東
將軍光錄大夫不赴卒命諸子不得祗受贈諡)
崔纂(字叔則挺族子為寧遠軍廷尉正每于大獄多所明據有當官之譽卒贈司徒長史)
崔遊(字延叔纂從弟累官河東太守郡有鹽戸常供州郡為兵子孫見丁從役遊表聞聽請更
代郡内感之太學舊在城内遊移置城南閑敞之處親自說經學者莫不勸慕號為良守)
崔辯(字神通拜武邑太守政事之餘專以勸學為務卒諡恭長子景儁以經明行修徵拜中書
博士後為員外散騎侍郎參定朝儀為高祖所知重次子楷别見忠義)
齊
崔伯謙(字士遜安平人高祖召補相府功曺稱之曰清直奉公真良佐也除濟北太守恩信大行
改鞭用熟皮為之不忍見血示恥而已遷鉅鹿守道以禮譲民有貧弱未理者皆曰我自有白鬚公
不慮不決徵拜銀青光禄大夫卒諡曰懿)
崔暹(累官左丞吏部郎好進人才遷御史中尉彈劾貴近中外無不畏服官至尚書僕射憂國
如家以天下為己任文宣帝嘗曰崔暹清正天下無雙卒諡貞節)
崔叔瓉(有學識好直言文宣擢為魏尹丞蝗屬為災以問叔瓉對曰漢書五行志土功不時蝗屬
為厲今外築長城内興三臺故致此)
蘇瓊(字珍之武強人累遷南清河太守郡多盜及瓊至民吏肅然姦盜止息有民乙普明兄弟
争田瓊召諭之曰難得者兄弟易求者田地假令得田地失兄弟心如何因而下淚分異十年遂還
同住天保初郡大水瓊集郡中有粟家自從貸粟以給飢者民庶懷之官至大理卿)
隋
李德林(字公輔安平人仕齊歷遷中書侍郎儀同三司周武帝克齊用為内史上士凡詔誥文式
及山東人物一以委之入隋授内史令虞慶則等勸高祖盡滅宇文氏惟德林固争以為不可後贈
其父安平郡公以德林襲爵)
李文博(安平人性貞介開皇中直秘書省薛道衡為司隸大夫奏為從事房元齡謂之曰公平生
正直今為司隸激濁揚清所獲多矣文博厲聲曰清其流者必潔其源今治源淆亂雖欲禁其末流
何所益乎著治道集十卷行世)
崔彭(字子彭安平人性剛毅高祖踐阼累轉驃騎將軍在省闥二十餘年每當上在仗危坐終
日木嘗有惰容嘗陳君臣戒慎之義上稱善累遷左領軍大將軍卒諡曰肅)
崔仲方(字不齊有文武才高祖初與高熲議正朔服色事勸除六官依漢魏之舊皆從之進位上
開府爵安固縣公伐陳以為行軍總管轉會州總管時諸羌猶未賓附詔仲方擊之諸部悉平進禮
部尚書)
唐
李安期(德林孫百藥子七歲能屬文百藥貶桂州盜脅其母安期跪泣請代盜哀釋之高宗即位
遷中書舍人預決國事帝責侍臣以不能進賢安期曰比見公卿有所薦進皆劾為朋黨所以噤默
避謗帝納之卒諡曰烈自德林至安期三世掌制誥孫羲仲又為中書舍人)
崔元暐(安平人少以學行稱長安元年為天官侍郎當公介然不受私謁執政忌之改文昌左丞
武后曰卿改職乃聞令史設齋相慶此欲肆其貪耳卿為朕還舊官再遷鳳閣侍郎以誅二張功為
中書令弟昇為司刑少卿時宋璟劾張昌宗不軌昇執論大辟兄弟守正如此子璩禮部侍郎)
崔渙(璩子累官司門員外郎明皇西狩見其奏以為明治體恨見之晚即日拜門下侍郎同中
書門下平章事肅宗立元載輔政渙論其姦帝默然令渙兼税地青苗錢物使載諷皇城副留守張
清摘其非貶道州刺史卒贈太子太傅諡曰元)
崔縦(渙子由協律郎授藍田令德化大行除河南尹時民凋耗縦治簡易蠲略細苛先是戍邊
者道由洛儲餼取于民縦始令官辦入為太常卿諡忠孫碣字東標及進士第遷右拾遺擢河南尹
辦邑民王可久冤獄時滛潦獄決而霽)
李湛(字興宗義府子六歲授周王府文學張東之將誅二張以為右羽林將軍總禁兵中宗復
位封趙國公初義府以立武后得相而湛為中興功臣世不以其父惡為貶云)
魏知古(深州陸澤人擢進士第累遷黃門侍郎以諫造金仙玉真觀帝嘉其直同中書門下三品
進封梁國公與姚元崇不協罷政事宋璟嘗曰叔向古遺直子産古遺愛兼之者其魏公乎)
崔倫(字叙深州安平人及進士第歷吏部員外郎安禄山反陷于賊不汚偽官使吐蕃留二歲
執倫至涇州逼為書約城中降不從更囚邏娑城閱六歲終不屈乃許還代宗見之為感泣遷尚書
左丞諡敬子衍字著歷蘇虢二州刺史奏減租額遷觀察使卒諡曰懿)
劉幽求(冀州武強人舉制科高第授朝邑尉桓彦範誅二張不殺武三思幽求謂曰公等無葬地
矣既而五王皆為三思搆死又與臨淄王密計斬韋后及安樂公主以功授中書舍人睿宗立進尚
書右丞拜國公為太平公主所忌流封州召還復貶睦州刺史道卒諡文獻)
崔造(字元宰安平人永泰中與韓會盧東美張正則三人善皆自謂王佐才時號四䕫官建州
刺史朱泚亂馳檄北州發所部兵二千以待命德宗嘉之以給事中同中書門下平章事)
張薦(字孝舉陸澤人司門員外郎鷟之孫大歷中充史館修撰顔真卿為李希烈所拘薦疏請
執希烈母易真卿盧杞持之不報詔用杞為刺史薦論杞奸惡不當用德宗納之貞元初帝親郊時
禮物殘朁薦為太常博士采綴典儀略如舊章卒贈禮部尚書謚曰憲)
五代唐
李崧(饒陽人郭崇韜伐蜀為掌書記蜀破魏王繼岌殺崇韜人心不安崧入見繼岌曰王何無
故殺大臣是召亂也繼岌曰吾亦悔之崧乃夜作詔書倒用都統印明旦告諭諸軍人心始定明宗
時以拾遺累遷端明殿學士晉高祖立崧匿于家召為樞密使入漢為蘇逢吉搆陷舉家被害時人
冤之)
宋
李昉(字明遠饒陽人漢乾祐進士仕周歷翰林學士宋初加中書舍人從攻太原以勞拜工部
尚書時趙普宋琪居相位久求其能繼之者宿舊無踰于昉遂命參知政事王師討幽薊不利遣使
分詣河南山東籍民兵凡八丁取一昉諫止淳化四年為右僕射特進司空卒諡文正)
王濟(字巨川饒陽人父恕後唐時知秀州為盜所殺將并害濟濟伏屍號慟賊義之捨去雍熙
中補龍溪主簿時調福建輸鶴翎為箭羽一羽至直數百錢濟諭民取鵝翎代輸仍驛奏其事因詔
旁郡悉如濟所陳江州以銀冶搆訟十年不決濟鞫之七日情得後判鎮州戍卒恣暴不法夜或為
盜濟得數輩即斬之馳奏其事太宗大悦拜監察御史上疏陳統天下之術節民物之道大者有千
言皆切于時咸平初以刑綱尚煩請刪定制敕又著備邊策十五條以獻拜江南西路安撫使卒)
周仁美(深州人開寳中累以軍功遷御前中佐馬軍副都軍頭戍環州時牛耶泥族累歲為寇仁
美擊破之發其囷窖以餉師至道初復叛因設酒肴召酋長二十八人縛送州獄自是諸族慴畏又
與馬紹忠白守榮田紹斌部芻糧趍清遠軍仁美為先鋒至岐子坪與敵角走之明日又戰諸將皆
敗獨仁美所部不滿三千身中八劍護芻糧官吏直抵清遠補澶州都虞候屢戰有功)
明
張鳳(安平人宣德進士擢刑部江西司主事時江西豪民為逆者千餘人繫獄未決鳳一訊皆
得其情免死者數百人復審錄在京罪囚清譽益著超拜本部侍郎勅巡督草場宿弊盡革調戸部
出納嚴謹時以鳳執法呼為板張景泰時邊務方殷費用動以鉅萬計鳳從容經畫用皆優贍終南
京戶部尚書)
本朝
吳本植(字篤生安平人父恂明末秉教深州城陷殉節母王為衆軍所傷仆地奔救得免本植登
順治戊戌進士選庶吉士授編修兩為國子司業嚴考課以大義切劘諸生擢侍講時有朱山人妖
術惑衆勢甚張本植于廣座叱之人或為之危不少怵山人旋伏誅人咸服其嚴毅歷侍讀學士以
病乞歸守令罕識其面前以司業攝祭酒時有博士羊琦性戅直同官欲去之本植持不可後琦由
吏部郎出為井陘僉事迂道過其居固請一見卒不許其耿介如此康熙五十五年祀鄉賢)
定州
漢
劉祜(字伯祖中山安國人察孝廉補尚書郎嫻練故事累官大司農時中常侍蘇康管霸用事
占天下良田美業山林湖澤民庶窮困祜移書所在依科品没入之桓帝大怒論祜輸左校後赦出
復歷三卿輒以疾辭乞歸田里)
劉惠(字子惠中山人為冀州治中冀州牧韓馥治兵謀於衆曰助袁氏乎惠勃然曰興兵為國
安問袁董)
南北朝魏
李先(字容仁盧奴人太祖時為丞相衞王府長史每一進策所向克平太宗即位拜安東將軍
率師襲馮跋乙連城克之世祖即位徵為大都内官卒諡文懿)
北齊
杜弼(字輔國曲陽人以軍功起家孝昌初除御史加前將軍臺中彈奏皆弼所為後從神武破
西魏于邙山命為露布弼手即書絹不起草以功賜爵定陽縣男顯祖受禪進爵為侯弼志在匡贊
知無不為後謫徙臨海鎮值賊帥張綽來攻弼率屬守城終得全固顯祖嘉之勅行海州事除膠州
刺史所在潔清為吏民所懷)
郎基(字世業中山人泛涉墳典尤長吏事累遷海西鎮將梁吳明徹來攻基奬勵兵民固守百
餘日軍糧戎仗俱盡乃至削木為箭剪紙為羽圍解還朝出宰潁川郡積年留滯數日之中剖判咸
盡基性清慎無所營求曾語人云任官之所即木枕亦不須作況重於此乎後卒於官)
石曜(字白曜中山安喜人武平中令黎陽值斛律武都出為兖州刺史所過縣令丞以下斂絹
數千匹遺之及至黎陽令左右諷曜曜手一縑謂武都曰此是老石機抒聊以奉贈自此來並須出
吏民吏民之物一毫不敢輒犯武都亦知曜清素笑而不責後終於進州刺史)
隋
郎茂(字蔚之恒山新市人少敏慧及長博通經籍官陳州戸曺為高祖所賞拔命掌書記累除
衞國令有繫囚二百茂親自究審釋免者百餘人遷民部侍郎時僕射蘇威立條教責民茂以為繁
紆不急皆奏罷之煬帝時拜尚書左丞掌選事茂工於法理為世所稱後為䜛言所中除名)
唐
郎潁(字楚之與兄蔚之俱有名大業中煬帝稱為二郎入唐為大理卿武德時與李綱陳叔達
定律令持節諭山東為竇建德所獲脅以白刃終不屈賊平以老乞身)
郎餘令(潁之孫擢進士第授霍王府參軍從父知年亦為王友王每曰郎家二賢皆入府不意培
塿而松柏為林也徙幽州錄事有浮屠積薪自焚長史將率官屬往觀餘令以為違蔑教義當察之
母輕往及加廉按果得其奸)
崔仁師(安喜人貞觀初官殿中侍御史時青州有謀逆者詔仁師廉按坐止魁惡十餘人他悉原
縦大理少卿孫伏伽謂原雪過多仁師曰訊獄主仁恕使吾以一介易十囚命固吾願也遷度支郎
常口陳移用費數千條太宗詔黃門侍郎杜正倫持簿使仁師對唱無一謬帝竒之累遷中書侍郎
參知機務)
崔琯(字從律博陵人父頲官同州刺史生八子皆有才世以擬荀氏八龍琯行方介有器藴太
和初歷官京兆尹時宋申錫為宦官所危莫敢為辨琯固請出獄付外與衆治之天下稱其賢會昌
中終山南西道節度使)
崔珙(琯弟為人有威重精吏治官至左僕射宣宗時拜鳳翔節度使從子澹舉止秀峙從子遠
有文而風致峻整皆為世所重)
崔衍(深澤人為富平尉父倫使吐蕃久方歸繼母李訴衍不給衣食倫怒欲杖之涕泣不自陳
倫卒事李尤謹遷虢州刺史裴延齡領度支方聚斂衍上陳民困帝以衍詞理切直特令減虢州青
苗錢)
宋
杜審琦(安喜人昭憲皇太后之兄昆弟五人審琦仕後唐為義軍指揮使審瓊乾德中累官點檢
侍衞步軍司事性醇貭在公畏慎侍衞勤謹審肇歷官濰州刺史審進太平興國中上幸大名勞軍
俾留巡警都邑肅然累加開府儀同三司)
王榮(定州人少有膂力事太宗於晉邸累官侍衞馬軍都虞候真宗時領昌州防禦使榮善騎
射引強注屋棟矢入木數寸時人目為王硬弓)
高賦(字正臣中山人舉進士通判成德軍遷知衢州捕絶蝗蟲又知唐州相度曠土募流民以
耕戶口增數倍二州皆立生祠累官集賢院學士在朝多所建明以通議大夫致仕)
金
劉煥(字德文中山人天德初除市令以廉升京兆推官遷管州刺史耆老疏其著蹟十一事請
留轉同知北京留守事世宗幸上京所過州郡大發民夫治道煥所部惟平治端好而已上嘉其意
遷遼東路轉運使)
石臯(定州人補郡吏隨魯王實默守之定州唐縣人王某謀為亂書其縣人姓名于籍無慮數
千人其黨持籍詣州發之臯主鞫治時冬月臯抱籍佯仆覆其籍爐火中盡焚之不可復得其姓名
止坐為首者餘皆得釋)
石琚(字子美臯之子天眷二年舉進士第一大定中累遷吏部尚書琚典選□凡宋齊換授官
格南北通註銓法能縷指而次第之當世號為詳明尋拜尚書左丞進右丞相致仕世宗謂宰臣知
人最為難事惟石琚為相往往舉能其官後卒于家諡文憲)
明
劉濟(定州人正德進士選庶吉士授給事中濟天性剛介世宗初議大禮忤旨明日輿襯以隨
伏闕痛哭諫愈切直上大怒杖遣戍邊兄㴻由進士官至參議同以清白著稱)
本朝
郝浴(字冰滌定州人順治己丑進士授刑部主事櫂御史巡按四川時劉文秀等據滇黔川東
西皆為賊有浴至駐保寧方議進討而吴三桂兵敗將棄川北走漢中浴一晝夜七劄迫之且云不
死于賊必死于法三桂乃反旆浴為指授方略大破賊兵全川遂次第底定事聞)
(世祖嘉悦浴因條析安蜀十六疏且密陳三桂跋扈状三桂深銜之摭其疏語指為冒功流徙
盛京安置康熙十二年三桂反聖祖特起浴為御史條陳時事悉中機宜尋按兩淮鹽課至
則潔已率屬悉心釐剔宿蠧一清十九年擢都御史巡撫廣西粤經兵火後民生凋瘵一望邱墟浴)
(專意撫綏招集流亡散給牛種民始復業浴自遼陽再起感荷)
(國恩殫心政務遂以積勞成疾撫粤僅一載卒于官予祭葬康熙二十六年祀鄉賢子林舉康熙壬戌進士累
官禮部侍郎加尚書有賢聲)
畿輔通志卷七十三
