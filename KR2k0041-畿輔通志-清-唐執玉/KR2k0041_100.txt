欽定四庫全書
畿輔通志卷一百
序
北周
趙國公集序庾信
竊聞平陽擊石山谷為之調大禹吹筠風雲為之動
與夫含吐性靈抑揚詞氣曲變陽春光廻白日豈得
同年而語哉柱國趙國公發言為論下筆成章逸態
横生新情振起風雨爭飛魚龍各變方之珪璧塗山
之會萬重譬似雲霞赤城之巖千丈文參歴象即入
天官之書韻涉絲桐咸歸總章之觀論其壯也則鵬
起半天語其細也則鷦巢蚊睫豈直熊熊旦上增城
抱日月之光燄燄宵飛南斗觸蛟龍之氣昔者屈原
宋玉始於哀怨之深蘇武李陵生於别離之世自魏
建安之末晉太康以來雕蟲篆刻其體三變人人自
謂握靈蛇之珠抱荆山之玉矣公斟酌雅頌諧和律
吕若使言乖節目則曲臺不顧聲止操縵則成均無
取遂得棟梁文囿冠冕詞林大雅扶輪小山承蓋
唐
清明日南皮泛舟序蕭穎士
昔建安中魏文為王太子與朋友諸彦有南皮之遊
颺鳴葭浮甘瓜清泉奫淪千古一色此城隅託勝之
舊也由小而方大則貴賤之懽可齊以今而喻古則
風流之事不易矧乃日清明時升平甿庶阜海濱之
利謳吟動齊右之曲亦明代一方之樂也邑宰東海
徐君洎英僚二三皆人傑秀出吏能高視郊驛繼當
時之懽濠梁重莊叟之興相與矯翠帟騰清波紅粧
屢舞綠醑徐進管絃迎風以響亮士女環岸而攢雜
可以娛聖澤表人和也層城影移碧潭隂起蕩暄妍
之氣色縱魚鳥之游泳其思夫闕塞崇崒昆池清冷
關河千里帝京不見斯興情之極致也爰命墨客紀
他鄉之勝事云爾
崔文貞公文集序權德輿
昔舜禹之代股肱昌言以祗承於帝修六府叙九功
曰都曰俞殷周之際有伊訓說命太保太師旅獒金
縢之書以戴翼其代皆有大烈格於皇天自三代以
還君臣感會何嘗不經緯斯文裁成百度太傅文貞
公寅亮天工致建中之理左輔右弼緝熙光明居中
一歲以至大病愍策尊名為唐宗臣公薨二十九歲
天子命公嗣子植為右拾遺植乃捧公遺文三十編
見咨論敘德輿以為君子消長之道値乎其時而文
亦隨之得其時則章明事業以宣利澤不得其時則
放言寄意以攄志氣公自門閥秀士被服薦紳至於
登朝宰政四十年間作為文章以修人紀以達王事
懼喜怒之不中節故有作威誡懲苟得之害正故有
重請鐘銘恐匪人之干紀故有與永王璘牋書誚時
宰之不能上廣聰明故有台封說悼谷風之詩廢故
有僚友箴慮法吏邊吏之失其官守故有貓鼠議是
惟無作作則有補於時以至於修事功斷國論導志
通理昭明易直施於名命為雅誥刻於金石無愧辭
康莊逸軌卓犖濬發九流六藝鼓舞奔走陳思王所
謂儼乎若崇山㪍乎若蒸雲惟公信然公姓崔氏諱
祐甫字貽孫博陵安平人先孝公之清德與公始中
終之盛烈勒於帝籍藏在惇史升公堂奥之君子多
為之譔錄大較以同人之中正大有之剛健中庸之
明誠洪範之攸好德艱貞踐履出入光大皆充其義
如其文嘗試言之天下公器也匪皇極不乂操柄者
務廣通則其弊以流縱私回則其弊以没以是至於
紀綱淆亂官職耗廢敗壞凌夷而不可為務守者弊
以隘則窘若梏拲於是才滯而不發事壅而不宣其
於病王猷盩大倫一也及公平衡宰物為之折衷使
文皇明皇之風粲然復興崇起教化萬方同軌道協
氣宣臻至理而無癘疵為仁由已善善若不及溯其
心源存乎斯文君子曰觀文貞之文而知其道知其
道然後知其理世之易易也昔公能修先孝公之志
類其文章趙郡李公遐叔實為之序今植亦能修公
之志而德輿無似懼辱命焉凡九百二十篇以為一
家之言云爾
送高陽齊皥下第序韓愈
古之所謂公無私者其取舍進退無擇於親疎遠邇
惟其宜可焉其下之視上也亦惟視其舉黜之當否
不以親疎遠邇疑乎其上之人故上之人行志擇誼
坦乎其無憂於下也下之人克己愼行確乎其無惑
於上也是故為君不勞而為臣甚易見一善焉可得
詳而舉也見一不善焉可得明而去也及道之衰上
下交疑於是乎舉讐舉子之事載之傳中而稱美之
而謂之忠見一善焉若親與邇不敢舉也見一不善
焉若疎與遠不敢去也衆之所同好焉矯而黜之乃
公也衆之所同惡焉激而舉之乃忠也於是乎有違
心之行有怫志之言有内媿之名若然者俗所謂良
有司也膚受之訴不行於君巧言之誣不起於人矣
嗚呼今之君天下者不亦勞乎為有司者不亦難乎
為人嚮道者不亦勤乎是故端居而念焉非君人者
之過也則曰有司焉則非有司之過也則曰今舉天
下人焉則非今舉天下人之過也蓋其漸有因其本
有根生於私其親成於私其身以己之不直而謂人
皆然其植之也固久其除之也實難非百年必世不
可得而化也非知命不惑不可得而改也已矣乎其
終能復古乎若高陽齊生者其起予者乎齊生之兄
為時名相出藩於南朝之碩臣皆其舊交齊生舉進
士有司用是連枉齊生齊生不以云乃曰我之未至
也有司其枉我哉吾將利吾器而俟其時耳抱負其
業東歸於家吾觀於人有不得志則非其上者衆矣
亦莫計其身之短長也若齊生者既至矣而曰我未
也不以閔於有司其不亦鮮乎哉吾用是知齊生後
日誠良有司也能復古者也公無私者也知命不惑
者也
送幽州李端公序韓愈
元年今相國李公為吏部員外郎愈嘗與偕朝道語
幽州司徒公之賢曰某前年被詔告禮幽州入其地
迓勞之使里至每進益恭及郊司徒公紅袜首鞾袴
握刀左右雜佩弓韔服矢插房俯立迎道左某禮辭
曰公天子之宰禮不可如是及府又以其服即事某
又曰公三公不可以將服承命卒不得辭上堂即客
階即坐必東嚮愈曰國家失太平於今六十年夫十
日十二子相配數窮六十其將復平平必自幽州始
亂之所出也今天子大聖司徒公勤於禮庶幾帥先
河南北之將來覲奉職如開元時乎李公曰然今李
公既朝夕左右必數數為上言元年之言殆合矣端
公歲時來壽其親東都東都之士大夫莫不拜於門
其為人佐甚忠意欲司徒公功名流千萬歲請以愈
言為使歸之獻
送董邵南序韓愈
燕趙古稱多感慨悲歌之士董生舉進士連不得志
於有司懷抱利器鬱鬱適兹土吾知其必有合也董
生勉乎哉夫以子之不遇時苟慕義彊仁者皆愛惜
焉矧燕趙之士出乎其性者哉然吾嘗聞風俗與化
移易吾烏知其今不異於古所云邪聊以吾子之行
卜之也董生勉乎哉吾因之有所感矣為我弔望諸
君之墓而觀於其市復有昔時屠狗者乎為吾謝曰
明天子在上可以出而仕矣
李補闕文集序梁肅
文之作上所以發揚道德正性命之紀次所以裁成
典禮厚人倫之義又所以昭顯義類立天下之中三
代之後其流派别炎漢制度以霸王道雜之故其文
亦二賈生馬遷劉向班固其文博厚出於王風者也
枚叔相如揚雄張衡其文雄富出於霸塗者也其後
作者理勝則文薄文勝則理消理消則言愈繁斯亂
矣文薄則意愈巧斯弱矣故文本於道失道則摶之
以氣氣不足則餙之以辭蓋道能兼氣氣能兼辭辭
不當則文斯敗矣唐有天下幾二百載而文章三變
初則廣漢陳子昂以風雅革浮侈次則燕國張公說
以宏茂廣波瀾天寳以還則李員外蕭功曹賈常侍
獨孤常州比肩而作故其道益熾若乃辭源辯博馳
騖古今之際高步天地之間則有左補闕李君君名
翰趙郡贊皇人也天姿朗秀率性聰達博涉經籍其
文尤工故其作叙治亂則明白坦蕩衍餘條暢端如
貫珠之可觀也陳道義則游泳性情探微豁冥渙乎
春冰之將泮也廣勸戒則得失相維吉凶相追焯乎
元龜之在前也頌功美則温直顯融協於大中穆如
清風之中人也議者又謂君之才若崇山出雲神禹
導河觸石而彌六合隨山而注巨壑蓋無物足以道
其氣而閱其行者也世所謂文章之雄捨君其誰歟
弱冠進士登科解褐衛縣尉其後以書記再參淮南
節度軍謀累遷大理司直天子聞其才召拜左補闕
俄加翰林學士君之處世用舍關乎才進退牽乎時
始居筮仕値蔽善者當路故屈於下位中歲多難時
方用武故委於外藩及夫入宣室而揮宸翰也方用
人文以飾王度則因疾罷免嘻昔君子賢人運與事
并得信其志者寡矣其餘屬雅道喪缺黃鐘毁棄若
孟子轗坷士安多病亦何可勝論惟斯文足以振當
世餘烈足以遺後嗣此之謂不朽君既退歸居於河
南之陽翟家愈貧而祿不及志愈邁而文益壯暇日
以嘗所述作三十卷目為前集命余序之君與余實
有伯喈仲宣之義故書於篇
李衛公會昌一品制集序鄭亞
綸綍之興載籍之始先王發號施令明罰勅法蓋本
於此也唐虞之盛二典存焉夏殷之隆厥有訓誥自
胤征甘誓乃有誓命之書皆三代之文一王之法也
虞夏之際代祀綿遠其代工掌制之名氏莫得而知
至於成湯太甲則有仲虺伊尹為之訓誥高宗得傅
說則有說命之篇周公召公相成王則有洛誥酒誥
周官顧命秦始皇帝并一區宇丞相李斯實掌其言
漢興當秦焚書之後侍從之臣皆不習文史蕭曹之
輩又乏儒墨之用每封功臣建子弟其辭多天子為
之縱委於執翰者亦非彰灼知名之士武帝使司馬
相如視草率皆文章之流以相如非將相器也厥後
寖微寖長下於魏晉亦代有其人我高祖革隋文物
大備在貞觀中則顔公師古岑公文本興焉在天后
時則李公嶠崔公融出焉燕許角立於玄宗之朝常
楊繼美於代宗之世洎憲宗皇帝英武啟運雄圖赫
張中興之業高映前古其時則先太師忠公翺翔内
署有密勿贊佐之績平吳定蜀實惟其功及登樞衡
作霖雨尊王室卑諸侯圖蔡料齊外定内理顯王言
於典誥彰帝範於圖籍紀在徽冊播於無窮特進太
子少保分司東都衛公長慶中事惠皇為翰林學士
訓誥之業彰於傳聞昭肅皇帝統握乾符寤寐良弼
詔自淮海復升台庭盡付元機允厭神度每彤墀奏
罷别承天眷帝亦講伊訓說命之旨定元首股肱之
契以太平之制度上古之文教咸屬於公焉會先太
后懿號未立帝明發有永懷之痛公述沙麓神井之
瑞贊繞樞懷日之慶懋遵聖緒光慰孝思於是承命
有宣懿祔廟之制及武宗郊昊天拜清廟文物胥備
朝廷有禮華夷述職河朔修貢乃顯神休薦徽號奉
揚一德以示萬方於是撰仁聖文武至神大孝之冊
封域無虞天子翛然有求元之思乃範貞金模聖表
隆凖日角燭於宫庭中外臣寮咸欲以頌山河而褒
日月也公於是有聖客之贊天街之北獯鬻攸居因
饑憑凌怙衆強禦嚴之以刁斗而勃爾無懼申之以
文告又腆然不率天子震怒旋命征之公獨運沈機
上資宸斷萬里勝負决於帷中雷霆既振犬羊遂潰
疣贅披拽腥膻解離遁其名王復我貴主公於是有
討北狄之詔天寶末薊門為首亂之地瘡痏榛棘襲
世未平至是漁陽帥仲武掃除妖孽臧獲仇讐奉揚
威神乃底康靖仍願勒石於盧龍之塞以敘聖功飛
章上聞帝用允若公祗應明命舒展格言呼嘯神祗
吐納嵩華當晝而文星現下寐而白鳳來成諸侯不
朽之勲尊元后無私之化公於是有幽州紀聖功之
碑潞帥劉從諫死其子因關河之險恃甲兵之衆請
爵爭地屢聞王庭中外疑迷互撓天聽帝將耀神武
公累獻忠謀且言曰重耳在喪不聞利父雄渠受戮
秪以拒君况明皇舊宫天井内地跨連河北脅倚山
東豈可行有匪人坐為汙俗若是可忍孰不可容沃
心無疑躡足乃定又曰上黨居天下之脊當河朔之
喉今漳水雄兵常山勁卒是為脣齒實懼因依不若
乘於未萌制其將動帝俞其奏乃妙選使臣以勞諭
之嚴立刑賞以勸戒之魏侯鎮侯勠力從命絶壺關
之右臂收沍水之上游獲兹渠魁在此成算又轅門
叛將横水餘兇竊上相之旌旗盗晉陽之管鑰帝怒
斯赫人心愈疑咸以師老於郊梟巢尚固議罷兵者
蚊聚請宥過者雷同公又揚笏而言曰彼地則義師
介宗室是元祖勤商之邑后稷造周之邦瓜瓞具存
堂構斯在苟虧策畫不襲仇讐則是將彌牟逐主之
風長冒頓射親之俗詩稱築室於道書謂疑謀勿成
由是洞啟宸衷大破羣議運籌制勝舉無遺策防微
慮遠必契神機授鉞之臣服膺承命謝安之圍棋尚
拗曹參之飲酒方酣果有軍書繼聞戎捷砥磨周鉞
兵淬鄭刃萬里來袁紹之頭顱二冡葬蚩尤之肩髀
歡聲雖震於朝市喜氣不見於形容何其纂立功勲
鎮定風俗若是之重公於是有伐上黨之制平晉陽
之勅宗英可汗獻琛輸賮越自絶域通於本朝文畢
伯士之胄呼韓鹿蠡之師或執玉而朝靈囿或請吏
而拜甘泉並垂於冊書光彼明命公於是有諭回鶻
之命五慰豎昆之書四文章等於訓傳機事出於神
明固將偃仰邳石之符傲倪鬼箝之錄聞之者可以
袪聾瞶得之者可以弼邦國每牙管既拔芝泥將熟
嘗於前席親授筆札公亦分隂可就落簡如飛時有
急宣關於密畫内廷外制皆不與聞或勢切疾雷機
難終日宣室未召武帳莫開公則疏於封章達於旒
袞當乙夜觀書之際未嘗不稱美再三此又豈可與
傳洞簫而諷於後庭聞子虚而嗟不同世者論功較
德邪歲在乙丑羣公常伯以天子之道貫於神祗一
年而風雨攸序災沴不作二年殲醜虜興北伐之討
四年誅狡童詠東征之歌而又伐摩尼之風壞浮圖
之俗偃兵返樸四海胥定思欲增鴻名光下武公乃
觀東序之圖按西崑之牒舖舒名實藻縟文采類於
上帝為唐神宗公於是纂章天成功神德明道之冊
文號位既畢華夷會同方將命禮官召儒者訪匡衡
后土之儀採公玉明堂之圖考肆覲之禮於梁生取
封禪之書於天子盡皇王之盛事極臣子之殊功而
軒鼎將成禹書就掩然猶進先嘗之藥獻高手之醫
藏周旦請代之書追漢宣易名之美作於大誥祈於
昊天始終一朝紹續九德其攻伐也既如彼其制作
也又如此故合武宗一朝冊命典誥奏議碑贊軍機
羽檄凡兩帙二十卷輒署曰會昌一品制集紀年追
聖德也書位旌官業也歲丁卯亞自左掖出為桂林
九月公書至自洛以典誥制命示於幽鄙且使為序
以集成書尋玄珠不究於倪域聽希聲莫窮於高下
承命震惴幾移朝夕援筆而復止者三四伏念江陸
修盪辭讓不及因齋潔以叙焉夫全功難持大名難
兼日赫於晝而乏清媚月皎於夜而無温煦冬之為
候也則雪霜飄暴凍入肌髮夏之為用也則金流石
鑠火走膚脉如陽春高秋者稀焉南則瘴風毒虺之
為厲也北則獯戎黠虜之為患也如雒邑咸秦者幾
焉鵰鷲不傅之以馳騁驊騮不授之以騫翥如應龍
者鮮焉仲尼聖賢之宗也位不過司寇師聃道德之
祖也官不過柱史如姬旦者幾焉是以保衡傅說佐
佑殷宗召公畢公寅亮周室咸著大訓克為元龜書
契以來未之多有李斯以刻石紀號之文勝而不在
休明之運又何足數哉周勃霍光雖有勲伐而不知
儒術枚臯嚴忌善為文筆而不至巖廟自是以降其
類實繁惟君藴開物致君之才居元弼上公之位建
靖難平戎之業垂經天緯地之文粹於厥躬慶是全
德蓋四序之陽春九州之咸雒品彙之應龍人倫之
姬旦後之學者其景行之
宋
定州閱古堂序富弼
天下十八道惟河北最重河北三十六州軍就其中
又析大名府定州眞定府高陽關為四路惟定州最
要定為一路治所實天下衝要之最知是州者兼本
路兵馬都部署居則治民出則治兵非夫文武全才
望傾於時者不能安疆場屏王室也然自國初以來
專以武臣帥諸路慶歷七年甘陵妖賊據城叛河北
妖黨相摇以謀應卒驕將愞人心大震天子悟始議
選儒臣帥四路以督諸將廼起知鄆州資政殿學士
給事中昌黎韓公帥眞定以遏亂萌明年春賊誅人
安既而夏大雨河决商胡東北入於海河北災人復
不寧流徙失業者四出咸不啻千里僵殍滿道天子
恤然且虞他姦遂以公帥定定既要重天下宿兵素
多屬傷殘之後官民枵困征賦逋逃無幾而兵不少
減兵襲舊幸歉益驕以悍公夙夜裁整以威以懷兵
之驕不從令者捽其首惡斬以徇略為條教餘帖帖
就約不敢諠譁及至有調發者遠而彌戢如公親臨
已而招集逋亡四流爭還如啼孩奔父母惟恐其後
至則充然各得其欲農無廢隴賦有餘粒不旁誅横
斂而上下足堙漏補罅一面完固公既擊強梗之兵
又育彫瘵之民左行斧鉞右哺飲食亂者畢治亡者
畢存禮法政教向之人所不得聞者今漸濡酣飫無
不貫徹自是邊人革其耳目新其肝腸優為而樂從
故人易治而功成速也又明年秋天子圖公之功詔
加大學士公先嘗表其志幸終三年不願亟易也至
是天子抑騎召而使即以授姑遂公請亦以慰斯人
愛公之心也公惕寵處官雖無事未嘗輙自豫念兵
與民之急宜無過者矧臨要重之路憂虞所繫凡事
計畫不可以無法乃擇取歷代賢守良將總若干人
行事創大屋以類相次繪於周壁榜之曰閱古堂蓋
欲閱古之人所為而為之法也噫公雅文傑武自當
視乎古人且天下方冀公入輔以致太平若其安疆
場屏王室豈庸考古而後能哉實公冲然不自有其
有而歸乎古人也其懸示來者不師繪事而公是師
也雖然榻古蒐善惠人警已之意其至矣乎公郵問
索詩因粗序所致之旨以誌其始而示於後詩曰朔
方之兵勁於凡土尤勁而要粤惟定武兵勁在馭用
則熊虎失馭而勁驕不可舉曰保曰貝閉壁連阻武
爵斯守束手就虜皇帝曰咨汝武曷取有敝必革以
儒于撫公來帥定始以威武有兵悍横一用於斧連
營聞之膽栗腰傴既懼而教如脂如孔以利以射以
鉦以鼔無一不若師師旅旅列城自刺靡不和附隂
沴為梗降此大雨大河被洩在河之滸民被昏墊田
入汙莽流離蕩析不得其所公慼曰吁予敢寧處廼
大招徠廼大保聚乃營帛粟寒衣饑茹民歸而安水
下孰禦彊弱死生由公復慮曰義曰仁震肅春煦合
和蒸天天順以序公境獨稔爰麥爰黍公俗獨樂夫
耕婦杼人雖曰康公亦奚豫謂此一方民與兵具務
劇任重稽古人裕人皆謂公與古為伍公文化民公
武禦侮何思古人公不自許遂擇竒將繪於堂宇列
其行事指掌可數前有古人在我門戶後有來者依
我墻堵斯堂勿壞有堂有故堂之不存來者曷覩宏
乎煥乎千載是矩
贈清河先生序文彦博
秘校清河君器識淹雅文行淵懿學有師法名高士
林游五經之郛超然深詣馳六藝之駕邈矣遠至載
丁家艱未充英彀濡滯之歎有識所同天聖初某始
到都下接諸公游首得清河君以文相會以道相合
行藏游息相得甚歡未幾予忝榮名則霧露之潤朋
友之益從可知矣予仲弟彦若嘗師於清河君授以
經義教之藝文雖未能傳其家法亦庶幾得其一枝
前年春彦若復忝科級旋為外諸侯奉辭總郡學講
授之職則清河君之善教又可知矣今予之季弟彦
伯又得師事君一日彦伯謂余曰某依張先生之門
垂三年矣愚冥之識頗有開悟嘗於羣弟子之末預
聞先生之言夫業文者必始於通經通經者必在乎
講貫故先師曰學而不講是吾憂也以是羣弟子嘗
請於先生願聞講習始則講大戴禮終則講左氏春
秋論叙精敏曉譬詳明學者所疑渙然開釋先生之
於五經無不通者將與羣弟子請於先生願講尚書
一經以重煩而未白也予應之曰昔與清河游亟聞
其談經也於典謨訓誥誓命之文禹貢洪範之說尤
所精達余遇有所疑就而質問若叩洪鐘大小必應
未嘗不虚往而實歸一行為吏十歲於兹不聞益友
之高論久矣今將與爾偕就學焉翌日躬請於清河
君君亦重違余之勤請㢲辭以從曰虞夏商周之書
歷代寶以為訓昔嘗學於斯文勉與諸君評之莫逆
於心可知也將布席以發論當聞善而相告好古博
雅與我同志者願聞來學年月日太常博士文某白
元
安先生文集序虞集
晦菴集者詩文凡若干篇槀城安君敬仲之所作與
門人趙郡蘇天爵之所輯錄者也既繕寫乃來告曰
昔容城劉静修先生得朱子之書於江南因以之溯
乎周邵程張之傳以求達夫論語大學中庸孟子之
說古所謂聞而知之者此其人歟聞其風而慕焉者
敬仲也與靜修之居間數百里耳然而未嘗見焉徒
因其門人烏叔備承問其說以為學則是敬仲之於
靜修蓋亦聞而知之者乎願序而傳焉嗟乎知之為
知有未易一概言者聖賢之道大矣世之豪傑能因
其才識之所至而知其所及者其人豈易得哉昔者
天下方一朔南會同縉紳先生固有得朱子之書而
尊信表章之者今其言衣被四海家藏而人道之其
功固不細矣而靜修之言曰老氏者以術欺世而自
免者也隂用其說者莫不以一身之利害而節量天
下之休戚其終必至於誤國而害民然而特立於萬
物之表而不受其責焉而自以孔孟之時義程朱之
名理自居而人莫知奪之也觀其考察於異端幾微
之辨其精如此則其下視一世之苟且汙濁者不啻
蠛蠓之細犬彘之穢豈不信然敬仲氏終身師慕之
則其所見何可量哉然靜修門人嘗有與余同為國
學官者從問其師說不予告也退而求諸其書見其
告先聖文曰因蚤躁狂若將有志中實脆屈未立已
頽揆厥無成實由貪懦時馳意去凛不自容顧念初
心怳焉如失觀乎此言則靜修道德之所至可見矣
噫吾道之大豈委靡不振鹵莽依託者所可竊假於
斯哉其必有振世之豪傑而後可也以予觀於國朝
混一之初北方之學者高明堅勇孰有過於靜修者
哉誠使天假之年遜志以優入不然使得親炙朱子
以極其變化充擴之妙則所以發揮斯文者當不止
是哉又嘗求敬仲於其書矣其告先聖文曰追憶舊
聞卒究前業灑掃應對謹行信言餘力學文窮理盡
性循循有序發軔聖途以存諸心以行諸已以及諸
物以化於鄉然則敬仲得於朱子之端緒平實切密
何可及哉誠使得見靜修廓之以高明厲之以奮發
則劉氏之學不既昌大於時已乎惜乎靜修既不見
朱子而敬仲又不獲親於靜修二君子者皆未中壽
而卒豈非天乎予與敬仲年相若也少則持未成之
學以出及粗聞用力之要而血氣尚衰凛然有不及
之歎視敬仲之蚤有譽於當世寧無慨然者乎若蘇
生之拳拳於其師之遺書如此亦可見其取友之端
矣是皆予之所敬畏而感發者故題以為序也
明
贈太學生石大用序陳敬宗
大學生石大用薊州豐潤縣人自邑庠登太學有年
處六館諸生間恂恂謹飭惟強力植志務學不少自
衒故自祭酒司業以下皆不甚知其為人正統甲子
夏祭酒李先生坐困首木於太學三日不解炎暑蒸
欝先生耄昏不能勝大用蹙然號於衆曰師猶父也
父師罹難而弟子奚忍坐視大用察衆志不與己合
乃退去閉戶疏奏懇請自代先生亟遣人止之弗聽
同輩亦沮之大用奮然作色言朋友急難詩歌鶺鴒
况師乎亦弗聽竟挾所奏走謁銀臺銀臺難之且懼
之以法大用曰生以義死亦以義何懼之有銀臺知
其不可抑遏遂以其請聞於上蒙並釋之於是在廷
文武縉紳莫不歎息曰此前代之所僅有而近世之
所絶無者也爭欲求識其面予聞唐德宗貞元十四
年國子司業陽城坐送薛約貶道州刺史太學生何
蕃季償王魯卿李讜等二百人頓首闕下請留城守
闕數日為吏遮抑不得上蕃等皆涕泣餞送立石紀
德集賢正字柳宗元致書蕃等賀之以為昔李膺嵇
康時太學諸生叩闕執訴僕謂訖千百年不可復見
乃在今日今大用卓卓如此予亦謂自蕃後訖千年
不可復見乃在今日也以蕃等伏闕數日卒不得通
與大用誠意悃愊能感動天聽排釋難困於時刻之
頃則其賢似有過古之人也夫師固不與於五倫而
五倫弗得弗明故於三事之道均焉凡天下之為師
為弟子莫不知有是道也而謂訖千百年不可復見
者蓋以師之為教無實德弟子之為學無實心上下
名分依稀典故而已而於三事之道視之為虚器焉
固無怪其不可復見也先生秉仁廸義凡所以施教
於太學無非實德太學生恒三千人而陶鑄醇懿涵
煦粹美者甚衆大用至是發其所積奮勇不顧利害
惟義是蹈此固出於大用之素稟然亦先生訓廸漸漬
之極致然也先生之於陽公大用之於蕃等皆可無
愧而凡天下之為師弟子者豈不亦有聞風而興起
者哉是歲大用以書經顯擢京闈鄉試高等說者咸
以為積善理或然矣是用播諸歌詠以為後世名教
勸詩曰有偉石生義激於衷陳厥悃愊徹聽宸聰帝
曰釋兹復厥章服用顯名教維新化育簪纓貂璫爰
及儒紳合詞贊誦卓哉斯人棫樸菁莪多士攸同翹
楚錯薪穎脱奏功惟初倡議衆且望望爰播頌聲能
弗泚顙三事道均云胡弗尊兹焉弗篤慚負聖門師
道岌圯延乎植之陶煦醇懿明效在兹左右高徒前
後國士衆人之中大用崛起山有鉅材羣木蔽之貢
珍明堂公輸忸怩天佑善類靡德弗報顯擢高科斯
文有耀昌黎紀傳集賢致書我作詩歌永揚令譽
送同年光子英之任眞定序歸有光
余讀史觀項羽救趙諸侯兵軍鉅鹿下者十餘壁莫
敢縱兵諸將皆從壁上觀楚戰士無不一以當十楚
兵呼聲動天諸侯軍無不人人惴恐韓信以兵數萬
東下井陘建大將旗鼓鼓行出井陘口與趙大戰破
虜趙軍斬成安君泜水上楚威振天下及漢破楚垓
下以得淮隂侯而淮隂之功始此皆在今真定之境
嘗欲一至觀其戰處而不可得眞定本古中山國趙
武靈王胡服騎射以北略地其事固已偉矣典午之
南劉石慕容苻秦繼起燕趙而慕容道明建國都於
此固亦一代之雄也唐自大歷貞元以後強藩不制
而成德一軍尤為驍悍天下視河北若回鶻吐蕃然
蓋不為王土者百年宋因石晉失山後諸州則眞定
遂與契丹為境其後金人䧟兩河二路尋亦不守而
國事不可為矣國家今為畿輔重地而太平二百年
議者以為其悲歌慷慨之習已大變於古而不知燕
趙之人出於其性然者獨以朝廷威靈有所俛首畏
伏而終不能以帖然也蓋古所謂驍悍不可制者其
平時未嘗不俛首畏伏及其一旦激於其所不可忍
而驍悍之性乃得而見耳夫以中山之地為古豪傑
力戰之區而姦雄竊據之所都唐失河北勢日陵夷
宋沒兩路國遂南渡况今翼衛神京為萬世帝王之
業此古京兆馮翊扶風之地非得良有司拊循教化
無以使安土樂業而壯國家之藩衛也今使驛之所
出兵調之所加坐派日增民生蹙耗甚矣而議者徒
思重三關之戍守煩邊徼之供億謂燕趙之民荏弱
屏息而可怵者亦未之思也欒城韓山童之事可以
鑒矣今制推府佐郡治獄然常為監御史之所委寄
而監御史實能制一方之命余以是為光君告焉君
與余同年進士今選為眞定府推官者也奥學通才
為人聰明仁恕犴獄之事余無足以為君贅矣
楊忠愍公集序汪道昆
嘉靖中大將軍仇鸞主市議幾誤國楊忠愍力言其
謬不可鸞間入貶臨洮無何族鸞召還忠愍忠愍則
又極言大學士嚴嵩不法狀嵩主吏議傅上刑會縣
官欲論他囚忠愍不免其後七年而嵩敗嵩子世蕃
伏誅今上奉先帝遺詔䘏諸直臣首忠愍先帝操下
廪廪其明日月其威雷霆兩䟽較若丹書聞者可立
辨已一不入則貶再不入則刑之何急也諸先後言
事者率皆骨鯁之臣要以得罪狀而務盡言宜莫如
忠愍當忠愍抗䟽豈不當先帝心無亦視將相若股
肱將藉之以奉社稷投鼠猶然忌器况社稷乎衣不
敝不新成股肱謂何耳故寧失藥石無失股肱彼一
時也及庸人上變而鸞族諫者後至而籍嵩家藉苐
令能言何有加於疇昔卒之一怒而罪無赦則忠愍
先入之日更而明雷伏而震其所由來者漸也夫兵
莫憯於志無論鏌鋣忠愍起牧䜿間居常不忘溝壑
方其討罪君側其志不萬死豈發哉縱彼反戈中之
業已剚刃於其腹然則忠愍所被其殷帝之含光邪
後之人言聽而法行則鏌鋣之屬也人謂忠愍以直
言死明主未之前聞即二氏殲曾何足以當忠愍夫
鸞跋扈嵩父子為邪憂在社稷忠愍以身當社稷身死
而社稷無憂得死所矣先帝不舍忠愍而卒用其言
死且不朽天王聖明猶將報恩地下忠愍豈虚語哉
初忠愍當大辟王元美抵嵩客說嵩會嵩黨格客議
不行遂甘心忠愍元美從徐子與及諸郎哭忠愍郊
外治其喪嚴氏跡之螫諸哭郊外治喪者於是元美
首及難子與亦行乃今詔下九原二大夫遞起元美
自魏為忠愍狀籍其遺書傳魏都子與分部漢陽則
以籍授孫漢陽傳之楚余入楚子與屬余序之當二
大夫哭忠愍時余在告往余欲為忠愍立傳會有詔
錄先帝故實亡敢侵官元美有良史才狀備矣孫漢
陽為大宗伯公子余從忠愍元美後皆公門下士云
孝友堂讌語序鹿善繼
孝友堂者吾友孫君兄弟之所搆以觴客客就
諸大夫表閱之文而名之也堂歲集勝友不啻
如雲戊午仲冬之集則長君崇我之立嗣也昆玉
四人長崇我次相我次鍾元次思皇今嗣崇我
者鍾元之幼子望雅也崇我未嗣諸弟欲推以嗣
之者心所同也而獨取鍾元幼子者以鍾元方歌
鼓盆幼子失恃而徐嫂願為之母也幼子失母而
得母崇我乏嗣而得嗣鍾元得遂其嗣兄之心而
相我思皇於兄若弟若侄三處繫情一朝釋然所
稱一事而衆美具也墓側六載草木盡枯四君
所同也鍾元君苦節凌霜昆仲嘉與共為固窮
則弟有志而兄所成也即今之立嗣兄為弟耶
弟為兄耶總之互相為而非各自為也天下事
相為則治自為則亂故四君懿美未易更僕即立
嗣一端亦見全體也
本朝
畿輔人物志序王崇簡
畿輔人物志徵君孫北海先生所論著也先生自予告
歸第閉門養重擁萬卷書搜討古人予時一過之深
堂蘿徑之中几榻蕭然圖書在列未嘗不相對忘反
復營退谷於西山當松粒春新柿林霜老先生携笈
其間輙經時月數年如一日也撰述既多以斯志屬
予序之予既得卒業而歎曰此非先生閒居自適之
作乎抑何義正而例嚴也止於幾輔以其近而易稽
斷自明初不事久遠而不可考其有書有不書不以
所不知而失實也昔龍門著史記所稱嘗過某處見
長老云云或稱予於某善故得聞之予於某之子之
孫善之類皆據其實而書之以傳信昔者先生出宰
大邑入為諫官留心人物諮諏中外之間其公卿大
夫賢否是非之實與夫前哲流風遺事之在人耳目
者皆日屬月累而識之今復博綜前人所載以及章
奏誌表諸文或得諸後昆遺裔之所傳說詳論約取
俾其人瑕瑜不相掩雖貴顯而無稱不以錄有一言
一行之可傳即山澤布衣之倫汲汲焉採之而不遺
嗚呼時代遷流昔之人得喪毁譽久而不傳或傳而
譌易世而後浸以零落有不能知其姓字者况乎是
非之隱邪正之微乎記事之書蓋可少乎哉先生之
勤勤斯志亦懼其久而失實湮没而不可復求也其
於甲申之變寇偪城下守禦之策百僚不得與聞獨
二三閹人哃喝要挾遂致君崩國喪此先生之所見而
知之尤不能已於欷歔太息而三致意者焉予以為
斯志也非惟可以藏之名山大壑之間方當
聖天子博覽典故嘉意於前世將立一代之史旁羅遺乘
取其因人而可以知其事因事而可以論其世聞見
眞而鑒戒正者莫善於此矣以之備纂述成全史所
益固不大哉豈獨為先生閒居論著以自適之書與
楊忠愍先生家訓序刁包
嘗讀魏鄭公傳而深有感於良臣忠臣之分也忠愍
楊先生所遭遇者聖明也而乃同龍逢比干不獲為
良臣尚論者未嘗不悲其遇而憐其才陳幾亭曰國
朝人才自王文成而外莫若楊忠愍噫知人哉雖然
幾亭之知先生也以才愚之知先生也以學學以濟
才然後臨大事而不亂蓋徵諸家訓矣家訓者先生
臨命之前一日援筆直書以訓其家者也方是時係
徽墨而寘叢棘明知旦夕人耳而從容暇豫為忠臣
若無以異於為良臣豈非其學有大過人者與先生
之學本苑洛韓先生韓先生遠祖横渠近宗涇野其
學得關中嫡派在留都為大司馬時先生以屬吏北
面焉其於朝聞夕可之道講習蓋有日矣夫朝聞夕
可其道莫著於易繋辭云原始反終故知死生之說
此太極圖所為以此終篇者也先生從苑洛先生受
樂書而知六律之理與八卦相通遂玅契乎始終之
旨始若終豈有他哉生死而已矣生若死豈有他哉
晝夜而已矣通乎晝夜之道而知是故可生亦可死
其從容暇豫為忠臣無以異於為良臣者有以也然
則天假之年先生之學何必不嫓美文成而豈徒以
其才與之相頡頏哉昔文信國凛凛大節日星為昭
而弔古者未免以夷齊之志掩程朱之學愚於斯文
正統中備言之先生成孔之仁取孟之義與信國異
世合符人皆知之至於淵源所自則未之或知也故
特表而出之使天下後世知先生一代才人亦一代
學人也先生有孫諱遠條字蕃升英年稱選士克世
其家常繇金容詣祁出家訓問序言愚於先生曾孫
為十世之好義不可辭故因幾亭陳先生之言而進
之
楊婦貞烈序刁包
楊氏婦徵君先生之仲女也歸范陽楊士弘丙子城
䧟率其子若女暨乳母王氏投井死或以貞名或以
烈名表其實也然則貞與烈異乎曰否貞固所以烈
也貞之說莫備於易而發明妻道則專在坤卦坤之
彖曰利牝馬之貞又曰安貞吉楊氏婦能以貞為安
故不以井為危其烈烈而死不冺冺而生也豈非牝
馬柔順健行之義乎吾嘗仰稽六經春秋詩節婦各
一若烈婦則詩不經見春秋二百四十二年間惟宋
伯姬一人而已伯姬死於火楊氏死於水或以此疑
於貞吉之說是又不然何也聖人以道義配吉凶婦
得正而斃何吉如之若虧體辱親凶莫甚焉是故貞
然後烈烈然後吉趨吉避凶之道可以觀矣雖然文
姬辱蔡氏中郎以失身倡也楊婦光孫氏徵君以守
身倡也詩云螟蛉有子蜾蠃負之教誨爾子式穀似
之吾於訓女亦云
故太傅孫文正公集序魏象樞
傳謂頌詩讀書論世三者於尚友古人之法備矣然
必其人之文若行有足以為法傳世者始從而歌咏
之玩索之流連不能去懷往復不忍釋手咨嗟憑弔
之下寤寐羔墻之間彷彿其人正襟端坐伸紙急書
與夫侃侃言天下事也雖相去幾千百載如或見之
矧近在數十年中時地非遠隔也高山景行又當何
如乎余蚤歲即稔聞故太傅愷陽孫先生名時於碑
版中見所為詩古文詞竊自念曰此特其一臠顧安
得全鼎而嘗之迨釋褐登朝先生已駕尋虹長往垂
十年所先生浩氣雖無日不流行天壤至欲求其遺
文如曩所謂全鼎者杳不可得又自念曰豈兵燹之
餘殘闕無存耶抑其家人欲秘為藏書耶否則其子
孫或無力表章之耶倘亦余偶未之見也我
國家褒忠之典不遺往代如甲申死事諸臣
賜諡
予祭尤千古曠典又常下購書之
詔以備採擇如先生所撰著要皆館閣時經世垂教之言
詎同草莽之管窺蠡測者比且今海内澄平凡名山
其人之鴻文奥論當與孔壁汲冡漸次以出無寧先
生遺稿終銷沉於斷碣焦棃已哉及余得請里將母
又十年所無何苫塊餘息中公孫太學□自高陽寄
聲不孝曰從來乞言難為先公乞言尤難若夫品行
事業文章其人一出於眞而不獲其言以光先集是
□生平一大闕失也惟先生序之余未敢任又越三
年所余罷讀禮廼出所寄家刻五種詳披閱焉得睹
大學士李坦園先生所搆先生全集續集兩序始豁
然曰曩固謂嘗厥一臠兹即非全鼎其鼎中之椒馨
津津有味乎其言之也計公先後著述亡慮數百卷
其得梓者卷僅五十許披覽太學所續上下二卷若
序記誌誄及雜著之微言緒論藻語韻辭與古風近
體諸詩靡不本英分攄雄才即文章寓經濟無隻字
單句不高步古作者之林而究無泥乎古者是乃深
於古今是以髣髴先生全集或庶幾有當於萬一然
余固猶執一臠以概全鼎且終未敢任屬序意也嗟
乎先生身歷將相璫焰方熾獨有以折其氣义不附
東林介然孤立以身係一代安危三十餘年孟氏所謂豪
傑非歟余謬於頌詩讀書之餘論及其世如此餘詳具
孫徵君所為墓誌與大學士魏栢鄉先生所撰墓表中
重修鹿忠節祠序張岊
前讀定興志載忠節祠祀太常伯順先生也再讀徵
君昔年建祠小引云以靜修養高尚志之心蹈椒山
殺身成仁之事兩言可盡先生矣吾鄉自文靖而後
斯學中絶越二百有餘年先生生於江村德鄰相距
可四十餘里深慨夫子臣弟友之道遭蝕而晦名教
不大著於時起而修明以倡導之爰著四書說約一
編直進而探源洙泗俾後之讀是書者身體而力行
則升堂入室兹有階矣紹往開來攸賴不在河津新
建之後也先生没後迄今五十餘載祠亦中圯有心
者能無對茂草而隕涕乎安可不大啟其宇以矜式
夫諸大夫國人也哉噫嘻是祠也蓋昔之創之者因
忠節今之葺之也由理學忠節之表章其褒嘉在一
時在朝廷理學之尊崇其淵源在萬世在吾儒也凡
我同人身子臣弟友之倫豈可不為子臣弟友之道
惜為子臣弟友之道惜烏得不重念夫修明倡導之
人將矻矻焉欲升之堂欲入之室而忍荆棘夫門墻
也歟幸今先生之曾孫賓追念前徽不匱孝思同人
推之操持其事而謀丹雘之嗟嗟斯輪斯奐吾輩之
責也若夫先生之風山高水長奚藉於是
孫北海近刻序李光地
余始讀書翰林問舊人舊事於師友間或告之曰此
地北海孫先生前朝遺獻也年八十矣而論道著書
不息子其見之乎先生與蔚州環極魏公厚余於是
修後輩禮從公謁見望其神氣清健如五六十歲人
獨兩耳偏塞然有所問叩輙酬酢如應響蓋所謂能
以目聽者古之眞人與先生在前代遍友天下士所
與深契則劉念臺黃石齋蔣八公數人爾故余之假
歸也先生以書送之曰某平生師友盡在閩中謂黃
蔣也顧明之季年學無師法横騖别驅議論大駁其
宗指皆與程朱相觝排雖劉黃諸君子不免先生獨
斷然以洛閩為宗尋其厲階戎首以為異學蠭興姚
江倡之也故於伯安學術言行擿抉批繩無所假借
晩於諸經皆有著述而斷斷然朱子是翼曰吾翼朱
者所以翼孔也
畿内學者其後如魏柏鄉張武承皆能確守朱學柏鄉
盡讀宋人書而武承攘斥餘姚不遺餘力其端皆自
先生發之余視學時其孫琰以教職日進見慨念前
輩期待之敦喟然懷舊又十餘年以其家刻請序適
聖天子昌明正學之會而邦畿首善之區諸君子殆應候
之先聲而先生尤為剝盡之碩果余固亦受
天子之道化而與聞於斯者於是乎書
畿輔通志卷一百
