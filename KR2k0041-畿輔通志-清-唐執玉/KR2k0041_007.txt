欽定四庫全書
畿輔通志卷七
宸章
世祖章皇帝
金太祖世宗陵碑文
朕惟自古膺圖受籙咸有大功德於天下其没也弓劔
之藏後世重焉匪特隂陽之所景貺實亦遐邇之所繹
思故世代雖遥崇禮不替若聲教被於當年園寢湮於
異世非所以昭德追遠也朕撫有九有於前代陵墓未
嘗不惓惓於心申敕所在守護惟謹惟金朝之陵在房
山者前我師克取遼東故明惑於形家之說疑與本朝
王氣相關遂劚斷其地脉又己巳歲我
太宗文皇帝統師入關念金朝先德遣王貝勒大臣詣陵致
祭明復加摧毁且建立關廟為厭勝之術不逹
天命之有歸而謬委靈於風水移災於林木何其誕也金朝
垂祚百有餘年英主哲辟實光史册乃異代之後兆域
荒圮祀典缺廢撫今追昔慨焉興歎金太祖世宗已經
享祀帝王廟其陵寢命地方官虔供春秋外兹特諭禮
臣專官省視修其頽毁俾規制如初并令有司時祭無
斁嗚呼廟貎既崇特景仰於往哲封壤重煥用昭示於
來兹爰勒貞珉以垂不朽云爾
祭明諸陵文
維順治十六年歲次己亥十一月戊午朔越十有七日
甲戌
皇帝致祭於明成祖文皇帝仁宗昭皇帝宣宗章皇帝英
宗睿皇帝憲宗純皇帝孝宗敬皇帝武宗毅皇帝世宗
肅皇帝穆宗莊皇帝光宗禎皇帝熹宗悊皇帝曰諸帝
丕承鴻運撫有寰區蒞政理民為一代主朕巡幸畿輔
道經昌平瞻陵寢之在兹景流風而興感特以牲帛醴
齊庶品之儀用申祭享尚其歆格
祭明崇禎帝文
維順治十六年歲次己亥十一月戊午朔越十有七日
甲戌
皇帝致祭於明莊烈愍皇帝曰惟帝英姿蒞政志切安民
十有七年勵精靡懈詎意寇亂國亡身殉社稷向使時
際承平足稱令主祇以襲敝政之餘逢陽九之運雖才
具有為而命移莫挽朕恒思及憫惜良深今因巡幸畿
輔道經昌平陵寢在焉顧瞻增感特以牲帛醴齊庶品
之儀用申祭享尚其歆格
表忠錄序
自古賢臣正士效力王家率授命致身捐生赴義跡其
所遭若無厚幸然而時過論定聲稱振揚及於代遠風
遥流徽彌茂留連曩迹如遘其人是以孟軻有言奮乎
百世之上百世之下聞者莫不興起也夫當其矢心靖
獻奮不顧軀豈逆覩後人美歎靡窮哉獨以浩然之氣
成特立之操内無懼心外無慚德而已顧竭志盡忠者
人臣之誼善善惡惡者大道之公循省往哲愛結於中
誠有不能自己者也朕萬幾之暇由繹載籍每覽忠孝
節義之事未嘗不反覆三致意焉至明史嘉靖年間有
直臣楊繼盛者以諫死於戲賢哉觀其劾仇鸞嚴嵩二
疏凜凜乎烈丈夫矣夫尊爵厚禄握權當軸者何可勝
道然當時則榮没則已焉甚或遺穢蒙嗤為世昭鑒去
繼盛奚翅霄壤哉使繼盛獲遇明主庸其言顯其身所
建竪必有卓然可觀者而竟不得志而歾與龍逢比干
先後合轍亦可悲矣朕讀其文傷其意慨然想見其為
人故特表而出之以旌其忠鯁垂法將來由斯以觀即
謂繼盛至今存可也
楊繼盛論
朕觀有明二百七十餘年忠諫之臣往往而有至於不
畏疆禦披膈犯顔則無如楊繼盛而被禍慘烈殺身成
仁者亦無如繼盛云當是時其君端拱修元委政輔弼
而逆臣嚴嵩父子盜執大柄濁亂王家威福擅專紀綱
蕩廢在廷之臣皆淟涊阿諛奔走承順繼盛獨能伸大
義聲其十罪更彰其五姦使𨼆慝昭明稔惡暴白豈非
獨行不懼者哉夫繼盛特曹郎耳非有貴戚之誼股肱
之任與拾遺補闕之責也以疎逖之臣惡權寵之姦遂
思執白簡而彈去之其勢不敵夫人知之矣乃毅然不
顧且繼盛一官又非未經摧折者方仇鸞主互市議時
衆皆頫首縮頸塞默不敢異繼盛排羣說力言不可致
權臣炰烋刑之瀕死謫官遐方歴尉令始得至一曹郎
令他人處此且保軀固位未遑安敢復蹈前迹而繼盛
歴事未月又有舍身圖報之章蓋念君恩難負姦輔難
容建言寧計崇卑報國不憂生死洵忘身殉君忘家殉
國者也且是時嚴嵩與仇鸞隙思繼盛言遂欲立貴之
以為己用故數假王命内示其私繼盛倘一委蛇可立
取通顯不則緘口屏息循職自效亦何所不容而乃重
公室藐權門慷慨呌閽從容就義有臣如此良國之砥
柱哉蓋繼盛自有生後夙罹閔凶艱苦備至故堅貞之
性百折勿回可謂富貴不能淫貧賤不能移威武不能
屈者矣嗟乎繼盛值諱言之朝無立言之責尚能不畏
疆禦披膈犯顔如此今之為臣者乃身任言職直節罔
聞感私德而辜主恩畏權威而忘國事以視繼盛能不
灑然汗下哉朕故咏浩氣丹心之句不勝三歎為直臣
惜也順治十三年歲次丙申仲春朔日頒行
諭祭明内監王承恩文
朕嘗考諸史冊見夫忠臣烈士身殉國難名炳千載未
嘗不掩卷三歎也雖忠義之性命之於天人人可以自
盡然變亂之際利害動於中禍患怵於外依違瞻顧多
不能引決求夫風雨不渝其常霜雪不易其操者蓋難
之矣若夫掖庭之中貂珥之列或恪共著美或勤慎流
徽若漢之呂強唐之張承業亦可謂賢矣至於國家多
難秉志不移忠誠貫於金石氣節昭於日星尤足以激
末流而挽頽俗也如明司禮監太監王承恩者有可紀
焉當明季寇訌海内鼎沸莊烈愍皇帝勵精圖治宵旰
焦心原非失德之主良由有君無臣孤立於上將帥擁
兵而不戰文吏噂沓而營私以致羣寇縱横不能奏績
逮逆渠犯闕國勢莫支帝遂捐生以殉社稷而一時戴
縰垂纓之士在平時則背公樹黨遇危難則苟且偷生
言之可為太息惟有范景文等十九人無愧臣節業賜
諡致祭以旌其忠然多士盈廷能赴義捐軀者蓋不多
見獨承恩目擊艱危從容就義從死愍帝之傍其嶽嶽
之風節即古之忠臣烈士何以加焉既乃託體山阿瘞
骸林麓永近園陵常依隧道可謂式慰幽靈用綏貞魄
者矣朕自踐祚以來斟酌前代之典章洎夫有明恒深
嘉歎其列代山陵近在畿輔向令永禁樵採守護維嚴
於順治十六年因東狩駐蹕昌平覩勝國之松楸感廢
邱之霜露諸陵周覽心惻久之爰至思陵念愍皇帝精
勤遘亂亡國非辜躬奠椒漿尤增憫泣顧見陵側有土
一坏即承恩墓也特命從臣酹酒焉邇者當省斂之時
展軨宵駕載履明諸陵拜陳醑醴復徘徊於思陵之所
撫荒墟而灑泣瀝旨酒而痛心念兹從死之臣彌興節
義之感手一巵命大臣拜奠其墓以勸忠也諡義危身
奉上險不辭難曰忠故忠君愛國庸人每未之逮貞烈
之士毅然行之使百世之下聞而興起者慕誼無窮也
矧承恩趨侍宫掖出入禁闈其責任不繋乎封疆名位
不同乎公輔而獨能視死如歸豈非較然不欺其志者
哉以視世之讀書明大義負重名者變故當前依阿淟
涊幸免旦夕其為人賢不肖又何如也用是勒之貞珉
使盡忠者以為勸不忠者以為戒且以告天下萬世之
為人臣者
明内監王承恩碑文
朕聞烈士徇名齎志而殁貞臣衞主捐軀以從自有明
失馭寇䧟都城懷宗皇帝敦國君死社稷之義崩於石
室時有司禮監秉筆太監王承恩者攀龍髯而矢志甘
雉頸以從君陪縊於傍死而猶跽嗚呼若承恩可謂事
君有禮不忘其忠者矣夫人臣事上無二厥心為其易
者與為其難者途逕若分理道則一人臣之懷有二心
者倖圖苟免甘心事讐乃在平日侈讀詩書高擁爵位
之人無論生無以為人死無以為鬼對若人其亦何地
置足耶朕殱除巨憝用彰民彜既禮葬懷宗皇帝於思
陵因賜承恩塋域一區俾葬兆外以從厥志仍錫之香
火田地竪之穹石使後世知囏危之際内員中乃尚有
忠烈而死如承恩者
順治十七年九月初六日立
畿輔通志卷七
