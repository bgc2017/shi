欽定四庫全書
畿輔通志卷一百十八
詩五言古
晉
贈張華何劭
四時更代謝懸象迭卷舒暮春忽復來秋風與節俱
俯流清泉涌仰觀嘉木敷周旋我陋圃西瞻廣武廬
既貴不忘儉處有能存無鎮俗在簡約樹塞烏足摹
在昔同班司今者並園墟私願偕黃髮逍遥綜琴書
舉爵茂林下攜手共躊躇奚用遺形骸忘筌在得魚
詠史左思
荆軻飲燕市酒酣氣益震哀歌和漸離謂若旁無人
雖無壮士節與世亦殊倫高盼邈四海豪右何足陳
貴者雖自貴視之若埃塵賤者雖自賤重之若千鈞
荆軻詩陶潛
燕丹善養士志在報強嬴招集百夫良歲暮得荆卿
君子死知已提劍出燕京素驥鳴黃陌慷慨送我行
雄髮指危冠猛氣衝長纓飲餞易水上四座列羣英
漸離擊悲筑宋意唱高聲蕭蕭哀風起淡淡寒波生
商音更流涕羽奏壮士驚心知去不歸且有後世名
登車何時顧飛蓋入秦庭凌厲越萬里逶迤過千城
圖窮事自至豪主正怔營惜哉劍術疎竒功遂不成
其人雖已没千載有餘情
弔田疇陶潛
辭家夙嚴駕當往志無終問君今何行非商復非戎
聞有田子春節義為士雄斯人久已死鄉里習其風
生有高士名既没傳無窮不學狂馳子直在百年中
唐
太宗北平
翠野駐戎軒盧龍轉征旆遙山麗如綺長流縈似帶
海氣百重樓岩松千丈蓋兹焉可遊賞何必襄城外
軒轅臺陳子昂
北登薊丘望求古軒轅臺應龍已不見牧馬空黃埃
尚想廣成子遺跡白雲隈
薊丘覽古陳子昂
南登碣石館遥望黃金臺丘陵盡喬木昭王安在哉
霸圖悵已矣驅馬復歸來
從征左輔闕喬公於幽燕謁鄒子祠
陳子昂
大運論三代天人罕有規鄒子何寥廓謾說九瀛垂
興亡千載古今也則無推
燕太子詩陳子昂
秦王日無道太子怨亦深一聞田光義匕首贈千金
其事雖不立千載為傷心
咏田光詩陳子昂
自古皆有死徇義良獨稀奈何燕太子尚作田光疑
伏劍誠已矣感我涕沾衣
同臨津紀明府詠孤雁盧照隣
三秋違北雁萬里向南翔河洲花稍白關塞葉初黃
避繳風霜近懷書道路長水流疑箭動月照似弓傷
横天無有陣渡海不成行會刷能鳴羽還赴上林鄉
觀海獨孤及
北登渤海島回首秦東門誰尸造物功鑿此天地源
澒洞吞百谷周流無四垠朗然混茫際望見天地根
白日自中吐扶桑如可捫迢迢蓬萊峯想像金臺存
秦帝曾經此登臨異飛翻揚旌百神會望日羣仙奔
徐福竟何成羨門徒空言惟見石橋足千里潮水痕
謁漢世祖廟劉庭芝
舂陵氣初發漸臺首未傳列營百萬衆持國十八年
運開朱旗後氣合赤符先宛城劍鳴匣昆陽鏑應弦
獷獸血塗地巨人聲沸天長驅過北趙短兵出南燕
太守迎門外王郎死道邊昇壇五成陌端拱千秋年
朝廷方雀躍劍佩幾聯翩至德刑四海神儀翳九泉
宗子行舊邑恭聞清廟篇君容穆而粹臣像儼猶賢
攢木承危柱疎蘿挂朽椽祠庭來鳥啄祭器網蟲緣
懷古江山在惟新歷數遷空餘今夜月長似舊時懸
遊羅敷潭李白
行歌入谷口路盡無人躋攀崖度絶壑弄水尋迴溪
雲從石上起客到花間迷淹留未盡興日落羣峯西
贈清漳明府姪聿李白
我李百萬葉柯條布中州天開青雲器日為蒼生憂
小邑且割雞大刀佇烹牛雷聲動四境惠與清漳流
絃歌咏唐堯脫落隱簪組心和得天眞風俗猶太古
牛羊散阡陌夜寢不扃戶問此何以然賢人宰吾土
舉邑樹桃李垂隂亦流芬河堤繞綠水桑柘連青雲
趙女不冶容提籠晝成羣繰絲鳴機杼百里聲相聞
訟息鳥下階高卧披道帙蒲鞭掛簷枝示耻無撲抶
琴清月當戶人寂風入室長嘯無一言陶然上皇逸
白玉壺冰水壺中見底清清光洞毫髮皎潔照羣情
趙北美嘉政燕南播高名過客覽行謠因之誦德聲
邯鄲才人嫁為厮養卒婦李白
妾本叢臺女揚眉入丹闕自倚顔如花寧知有凋歇
一辭玉階下去若朝雲没每憶邯鄲城深宫夢秋月
君王不可見惆悵至明發
魏郡别蘇少府因北遊李白
魏都接燕趙美人誇芙蓉淇水流碧玉舟車日奔衝
青流夾兩岸萬室喧歌鐘天下稱豪貴遊此每相逢
洛陽蘇季子劍戟森詞鋒六印雖未佩軒車若飛龍
黃金數百鎰白璧有幾雙散盡空掉臂高歌賦還卭
落魄乃如此何人不相從遠别隔兩河雲山杳千重
何時更杯酒再得論心胸
古風李白
燕昭延郭隗遂築黃金臺劇辛方趙至鄒衍復齊來
奈何青雲士棄我如塵埃珠玉買歌笑糟糠養賢才
方知黃鶴舉千里獨徘徊
薊門高適
幽州多騎射結髮重横行一朝事將軍出入有聲名
紛紛獵秋草相向角弓鳴
汎清河高適
清川在城下沿汎多所宜同濟愜數公翫物欣良時
飄颻波上興燕婉舟中詞昔陟乃平原今來忽漣漪
東流達滄海西流延滹池雲樹共晦明井邑相逶迤
稍隨歸月帆若與沙鷗期漁父更留我前潭水未滋
易水詩賈島
荆卿重虚死烈節書前史我嘆方寸心誰論一時事
至今易水橋凉風兮蕭蕭易水流得盡荆卿名不泯
題王少府堯山隱居劉長卿
故人滄洲吏深與世情薄解印二十年委身在丘壑
買田楚山下妻子自耕鑿羣動心有營孤雲意無著
因收溪上釣遂接林中酌對酒春日長山村杏花落
陸生番陽令獨步建安作早晩休此官隨君永栖託
咏荆軻柳宗元
燕秦不兩立太子已為虞千金奉短計匕首荆卿趨
窮年徇所欲兵勢見且屠微言激幽憤怒目辭燕都
朔風動易水揮爵前長驅函首致宿怨獻田開版圖
炯然曜電光掌握罔正夫造端何其銳臨事竟趦趄
長虹吐白日倉卒反受誅按劍赫憑怒風雷助號呼
慈天斷子首狂走無容軀夷域芟七族臺觀皆焚汚
始期憂患弭卒動災禍樞秦皇本詐力事與桓公殊
奈何效曹子實謂勇且愚世傳故多謬太史徵無且
守定州雨中寄六叔杜牧
賤子本幽慵多為儁賢侮得州荒僻中更値連江雨
一褐擁秋寒小忩侵竹塢漻醪氣色嚴皤腹缾甖古
酣酣天地寬怳怳嵇劉伍但為適性情豈是蔵鱗羽
一世一萬朝朝朝醉中去
秦越人洞中詠于鵠
扁鵲得仙處傳是西南峯年年山下人長見騎白龍
洞門黑無底日夜惟雷風清齋將入時戴花兼抱松
石徑隂且寒地響如遠鐘似行出林外聞乘屐聲重
低礙更俯身漸遠晝夜同時時白蝙蝠飛入茅衣中
行久路轉窄静聞水淙淙但願逢一人自得朝天宫
宋
弔故尚書虞部員外郎貶萊州司馬渤海高公錫
王禹偁
文自咸通後流散不復雅因仍歷五代秉筆多艷冶
高公在紫微濫觴誘學者自此遂彬彬不蕩亦不野
惜哉傷躁進忤旨出閣下吾君登大寳兑澤連霶灑
均陽又淮陽移徙曾不暇遂無牽復命虚偶文明化
河洛得自新齎志入長夜人謂責太深終於郡司馬
和聶之美雞澤官舍詩七首司馬光
明府學既優所聞今得施四境已澄清還以書自怡
西齋幾黃卷治原俱在兹
百里有民社古為子男國苟有愛物心稚老皆蒙德
為身不為人鄙哉陶彭澤
孤樓雖不高足以瞰四遠餉婦陌頭歸田夫桑隂飯
飭吏省追胥勿令農事晩
索索夕風遒瀼瀼朝露裛啅雀裊寒枝宿螢依敗葉
渺然秋興長坐與江湖接
驛道苦車馬田盧悲斧斤誰栽官舍前老朽完天眞
所願明府心庇樹如庇人
村落烟欲瞑行人猶未稀借問來往者營營皆有無
乃知市朝客趨露良可悲
高齋對秋山平望殊不遠雖違獨往心蒼蒼長在眼
可嗟都邑遊終日紅塵滿
咏樂毅詩邵雍
樂毅事燕時其心有深旨破齊七十城迎刃不遺矢
豈留即墨莒郤與燕有二欲使燕遂王天下自齊始
豈意志未伸昭王一日死惠王固不知使人代其位
強燕自此衰何復能振起自古君與臣際會非容易
重惜千萬年英雄為流涕
發白沙口次長蘆黃庭堅
篙師救首尾我為制中權挂席滿風力如摧強弩弦
曉放白沙口長蘆見炊烟一葉托秋雨滄海百尺船
反觀世風波誰能長保年念昔身利區與世閱周旋
大道甚閒暇百物不費捐誰知目力淨改觀舊山川
黃金臺蘇軾
燕山不改色易水無新聲誰知數尺臺中有萬古情
區區後世人猶愛黃金名黃金亦何物能令賢重輕
德輝照九仞鳳鳥纔一鳴伊誰腐鼠棄坐見饑鳶争
周道日東漸二老皆西行養民以致賢王業自此成
黃金與山齊不救兵縱横落日下荒臺山水有餘情
經劉琨墓文天祥
中原蕩分崩壯哉劉越石孤跡起幽州雙手扶晉室
福阨天意乖匹磾生鬼蜮公死百世芳天下分南北
過白溝河文天祥
昔時張叔夜統兵赴勤王東都一不守羸馬遷就荒
適過白溝河裂眦鬚欲張絶粒不遄死仰天扼其吭
羣臣總奄奄一士垂天光讀史識其地撫卷為凄凉
我生何不辰異世忽相望皇圖遘陽九天塹漏飛艎
引軍詣闕下捧土障瀾狂出使義不屈持節還中郎
六飛狩南海金鉞將煌煌武侯空感心出師驚四方
吾屬竟為羈世事吁彼蒼思公有竒節一死何慨慷
江淮我分地我欲投滄浪滄浪却不受中原行路長
初登項羽館次覽劉季邦涉足河與濟回首嵩與邙
下車撫梁門上馬指樓桑戴星渡易水慘淡天微茫
行人為我言宋遼此分疆懸知公死處為公出涕滂
恨不持束芻徘徊官道傍我死還在燕烈烈痛肝腸
今我為公痛我死誰為傷天地垂日月斯人未云亡
文武道不墜我輩終堂堂
獻州道中文天祥
三年戎服行五嶺文王會躋攀上崖磴厲揭涉瀟瀨
十步九﨑嶇山河何破碎坐令管仲小自覺伯夷隘
乃今來中州萬里如一槩四望登原隰桑麻蔚旆靄
驊騮淹清廟過都如歷塊歷歷古戰場俯仰生感慨
吾嘗涉重湖東海際南海兹遊冠平生天宇共洪大
心與太虚際目空九圍内男兒不出戶婦人坐帷盖
反身以自視須彌納一芥以此處死生超然萬形外
金
盤山招隱圖劉迎
溪山不難買所費千金儲不如數峯雲朝昏對吾廬
交游豈無人轉盼傷離居不如吾兄弟相應如笙竽
左侯薊名族温温器璠璵身雖市朝寄心與功名疎
伯也亦可人文華炳扵菟風神聳魁偉襟韻含沖虚
平生一片心緣塵不關渠相期有幽事歲晩山林俱
綵服照黃冠歡呼奉親輿大婦侍巾帨中婦供庖厨
諸孫戲膝前翩然鳳將雛朝采南澗芹暮漉西溪魚
烟霞入杖屨風月來窗疏觀竹上巢雲禮佛登香爐
紅龍雪浪湧白塔蒼煙孤冰絃寫天籟茶甌泛雲腴
快哉天下樂俯仰餘何須正恐左太沖招隱昔所無
晩到八達嶺下達旦乃上劉迎
車馬兩山間上下數百里縈紆來不斷奕奕似流水
鯨形曲腰膂蛇勢長首尾我車從其間摇兀如病齒
推前挽復後進寸退還咫息心固安分尚氣或被指
徐趨自循轍躁進應覆軌行行非我令柅亦豈吾使
倦僕困號呼疲牛苦鞭箠紞如五更鼓相慶得戾止
歸來幸無恙喘汗正如洗何以慰此勞村醅正浮蟻
題獻陵梁氏成趣園酈掖
淵明恥折腰眷然歌歸歟雖云退身早田園已荒蕪
日涉三徑幽松菊滋繞廬豈知對魚鳥尚愧在迷塗
梁君早聞道浮雲視簪裾乃復慕淵明幽懷寄邨墟
朝行雲霞窟暮醉花月區尋梅雪没屨倚竹霜粘鬚
妙趣人不識高風今昔無淵明如病人既病方祓除
大君千載質泰然一復初安得有龍眠畫此成趣圖
題獻陵梁氏成趣園路鐸
舉世醉浮榮幽事誰肯尋譬如攫金人入市惟見金
先生厭塵雜静念到園林數往境自熟有得樂更深
春蘭汎光風夏木貯清隂霜菊浥佳色雪松知本心
淵明常樂此意合無古今當其領會處豈止忘華簪
先生比淵明但欠酒與琴飯蔬有眞味風籟有清音
出處雖小異要之俱陸沈我亦志丘壑聊擬斜川吟
元
遂州道中劉因
昨日渡滹沱今日望太行白雲何渺渺天地何茫茫
綠葉混西風黃塵昏夕陽牛車過不住氈屋行相望
小兒騎蹇驢壯士駕乘黃高低菜萬頃黑白草千行
邨落有古風人間無時粧宋遼舊分界燕趙古戰場
蚩尤亂涿野共工謫幽邦郭隗致樂毅荆軻攜舞陽
臧盧互反覆安史迭披猖山川一今古人物幾興亡
江南呫嗶生往來習羊腸天馬戴青蠅電秣馳康莊
適從何所來如此醉夢鄉感時意躊躇惜往泪淋浪
迢迢古河隄隱隱若城勢古來黃河流而今作耕地
都邑變通津滄海化為塵隄長燕麥秀不見築隄人
李老峪黃溍
緣崖一逕微入峪雙崦窄密林日易曛况乃雲雨積
行人望烟火客舍依山色家僮為張燈野老頻避席
未覺風俗殊祗驚關河隔嚴程不可緩子規勿勸客
登古河隄薩都拉
厲階起玉環左許由石郎天地行日月萬代乘景光
晝夜果可廢春秋誠荒唐吾生直須臾俯仰際八荒
滋溪書堂為蘇伯修賦虞集
滋源恒伏流春雨川乃盈林疇廣敷潤草木俱繁榮
臨深見游鯈仰喬有鳴鸎君子樂在斯齋居託令名
積學抱沈默時至有攸行抽簡魯史存采詩商頌并
禹穴追馬公湘江歌屈生紉蘭不盈握伐木有餘情
浩然欲淨海歸歟還濯清方舟我為檝白髮愧垂纓
居庸關納延
關北五里今勅建永明寶相寺宫殿甚壯麗塔
跨扵通衢車騎皆過其下
疊嶂緣青冥峭絶兩厓束盤盤龍虎踞岑巘互迴伏
重關設天險王氣輿坤軸皇靈廣覆被四海同軌躅
至今豪俠人危眺屢驚縮﨑嶇棧閣峻縈紆岡澗曲
環邨列虚市鑿翠構廬屋溪舂激巖溜山田雜稌菽
絶頂得幽勝人烟稍聯屬浮圖壓廣路臺殿出層麓
白雲隱疎鐘落日帶喬木豈須嘆蜀道正可誇函谷
居人遠念我叩馬苦留宿恐辜殷勤情解鞍看山瀑
冀州道中王冕
我行冀州路默想古帝都水土已匪昔禹貢書亦殊
城郭類村塢雨雪苦載塗叢薄聚凍禽狐狸嘯枯株
寒雲著我巾寒風裂我襦滹恒一吐氣凍凌滿髭鬚
程程望烟火道傍少人居小米無得買濁醪無得酤
土房桑樹根彷彿似酒壚徘徊問野老可否借我厨
野老欣笑迎近前挽我裾熱水温我手火炕煗我軀
叮嚀勿洗面洗面破皮膚我知老意仁緩緩驅僕夫
切問老何族云是奕世儒自從大朝來所習亮匪初
民人籍征戍悉為弓矢徒徒有好兒孫無異犬與猪
至今成老翁不識一字書興亡無所攷禮義何所拘
論及祖父時痛入骨髓餘我聞忽太息太息空躊蹰
躊蹰向蒼天何時可能甦飲泣不忍言拂袖西南隅
灤河吟
灤河上游陿涓涓僅如帶偏嶺下横渡復遶行都外
頗聞會衆潦既遠勢滂沛雖為禹貢遺獨與東海會
乃知能自致天壤無廣大
過臨洺驛大雨雪寒甚陳孚
彌節發襄國飲馬清洺水山岳怱隂沍急雪白玼玼
北風利如刀剪剪射雙耳饑鳥時一鳴僕夫寒墮指
平生三間茅豈不願田里天子命有行去去何敢已
道傍有旗亭濕烟亂汀葦尚想布衾人晏眠猶未起
過媯川陳孚
榆林青茫茫塞雲三十里忽聞雞犬聲見此千家市
石橋百尺横其下跨媯水人言古媯川殘城無乃是
民家坐土床笑嬉團老稚糲飯有山茈勸客顔有喜
足跡半天下愛此俗淳美醉就輭莎眠夢游葛天氏
題道者山宋綱
兹山介平營時與太古存碣石拱其側水巖何足論
東北醫無閭羅列為弟昆
明
熊耳峯石珤
封龍山勢壯嶻嶪見熊耳高峙層霄間下聽幾千里
威深貔虎避意拔雷電起乃知天降靈自與凡石異
我思漢三老幽谷訪遺屣人去事亦非荒池但秋水
地靈應未散烈士還繼軌遥遥白雲中何人隱高几
望湖亭李夢陽
來登望湖亭始盡覽歷玅布席倚嵒嵌波望領佳要
巖潭逓隱見圓浪浴奔峭屼嵂百萬閣日落展光耀
羈縛阻延放臨淵羨孤釣霜寒葭菼白沙晩鴰鶬呌
吾非阮生倫扵此亦長嘯
吳將軍巡關邊貢
邊馬歲南牧漢軍勞北防軍情異主將冷暖須共嘗
朝出潮河川暮過古北口邊烽傳羽箭朔氣嚴刁斗
月下黑山晴分明見列營霜欺征袖薄石報馬蹄鳴
三軍既晏然暇日倚吾枕天子不可驚長懷亞夫寢
卧佛寺王樵
别院對迴廊修門鎖花木開謝山無人虚堂自芬馥
清風無已時疾徐在深竹我就繩牀眠為待烹茶熟
前山未須往但留佳處宿
蔚州十景尹耕
臺山高嵳峩雪積山頭老向來翡翠屏化作瓊瑤島
虎行迷故丘鶴歸失華表何由陟層岩鑿冰拾瑶草
(臺山積雪)
蔚蘿古宮巖中有神仙府澗底激流泉夜深作人語
松林撼晨風竹洞洒秋雨會當約良朋巖前話今古
(宫巖夜話)
高山懸馬頭土色如紅削花簇錦障泥藤裊青絲絡
山鳴口長嘶石滑蹄新鑿遊客晩駐驂鐫崖刻佳作
(馬頭山色)
孤峯屹高撐聳秀若天柱林空露鶴巢徑狹通鳥路
絶頂翳晴雲懸崖涵宿霧我來採瓊林獨歸天欲暮
(孤峯獨秀)
石崖如蔡龜攔斷山中路含靈出自成養氣由天賦
長蒿豫靈蓍流泉飛瀑布我欲問行蔵只今無管輅
(龜崖横翠)
流泉南北分鐵板為界限涇渭雜河湟伊洛阻瀍澗
阡陌任縱横隄防關聚散但願風雨調閭閻免愁嘆
(鐵板分流)
城東望平湖湛然深百尺一輪寶鑑明萬頃玻璃碧
洞庭燦晴霞扶桑湧朝日何人蕩蘭舟浩歌採蓮實
(東湖曉望)
岧嶤靈鷲山晩照相掩映翠巘入微茫丹崖分遠近
樵人各還家禪僧時入定孤鶩帶落霞飛來上谷瞑
(靈山晩照)
古井蓋幽亭清泉甘比蜜入口沉疴痊澡身塵穢滌
鑽火鍊黃精束薪煮白石若欲遡靈源華峯高萬尺
(井亭甘泉)
山亭邃而幽晴日來白鶴梅雪映簷楹松風撼林壑
青田好山川華表舊城郭九臯一長鳴清音振碧落
(幽亭巢鶴)
園居詩趙南星
簡懶合窮棲長揖謝時傑舊業東岡陂聊以安吾拙
林密多鳥音地偏罕書札寒泉時一潄晨葩每獨擷
求仁庶無讓大雅貴明哲
手植園中竹茂密以美好薄游無人澆森森就枯槁
此物昔所愛寧不傷懷抱中情指白水歲暮永相保
邢州有美酒湜湜聖之流家貧難數取釀法安可求
山中濁醪熟綠蟻浮新篘對花獨斟酌酩酊何暮愁
蕙草化為茅茅亦化為蘭萬物更變易誰能測其端
冥冥有所驅並作不得閑榮華以為美顦顇空自憐
君欲知此事桃花終不言
仕宦不遭時不如弄羽觴結交不知心不如少年場
受恩長畏人貧賤何徜徉魯連差解事二疏亦尋常
今古擅高名咄嗟可憐傷
曉出西門示友王嘉謨
披褐出西門春星照板屋總轡臨清流浙瀝來寒瀑
朝蔦被露華明月隱青麓為謀既不遐物芳良可逐
之子動我嘆清修苦幽獨
歸西山王嘉謨
芳樹滿中逵微雲覆幽谷倦歸豈無情甘心守孤獨
明星出東方獨自鳴車轂蕃蕃道傍草芳意如相逐
時命詎有常懷哉美初服願以顦顇姿巢居向茅屋
宿平坡寺王應遴
山空徑葉深來宿翠微嶺蒼烟籠數星澹月落孤境
樹根蛩鳴長雲間鵲巢冷𣑽静磬聲中天漢横白影
遊滿井袁宏道
出東門子城古道三五折破石蹶荒丘云是故元碣
燒柳發柔條卧槎吐紅節石溝注涓水寒鑑寫空潔
燕女競遊驂羅襪帶香雪梅花堆鬋髻波影動文纈
青山酣遠客新鳥困啼舌紅塵來頻頻可消奔競熱
秋日過慈夀寺黃輝
仁慈藹墟烟西爽遥來屬松門書不扃野徑紆晴綠
秋深下蒲團月影數竿竹茶烟瞑歸禽鐘響散樵谷
開士無一言客譚自相宿
過蒯通墓聞有作垣于公墓者公夢以責之
金鉉
舌盛亦有時宜秦不宜漢君若覲七雄萬戶如掇攛
何為赤帝子大言與為難向使動假齊後勁作何幹
我亦知君才力能倒治亂千載氣猶奮不肯讓人畔
太古洞于奕正
古洞秘秋光幽窈不可拾我欲探其裏呼僧列炬入
蝙蝠觸烟驚已墜復飛集直下若眢井雖寒不能濕
石乳挂四圍彷彿百怪立閱歷迷近遠但視光所及
石鏬伏深潭僧云龍所蟄静聽恍有聲習習凉飇吸
心動驚欲還炬短石逾澀觸壁苔染身足滑力不給
一線逗天青黃葉飛正急
自題湛園米萬鍾
主人心本湛以湛名其園有時成坐隱為客開青罇
閑雲歸竹渚落日深松門登臺候山月流輝如晤言
本朝
白面將軍祠(在井陘東淮隂破趙時以戰死失其姓氏)申涵光
兵行競詭道趙人自愚直遠鬭罷可乘扼險守亦易
汦水揚赤波草草成空壁將軍恥雷同赴死豁胸臆
姓氏泯無傳徒聞貌白晳想當盛趙時埋名效微職
吁嗟廣武君傾心媚讎敵
滿城范烈女詩申涵光
空谷有貞女粧成下簾慕十四操鳴機流黃對秋月
竊聞敬姜義餘暉照古哲隣人競鉛華聲容隨烟滅
繡縀雙鴛鴦吳紈色勝雪白鏹繫紅絲一絲千萬結
感郎珍重意百年會有適嚴風吹百草霜落乾坤老
松栢無根株女蘿焉用好從容著嫁衣魂魄今于歸
願化比翼鳥隨爾東西飛死義非死情不用曾相識
雙棺草堂下行人紛雨泣日月吐晶光冶容背面立
堂前兩樹花為君起寒色
登盤山作梁清標
清曉發薊門盤山近在目引馬憑老僧迤邐迷磴曲
山根亂石横澄泉瀉川麓古松勢虯蟠春鳥鳴灌木
窈窕開佛樓僧徒隱石屋下馬坐高巖婉轉清音覆
俯首瞰平原蒼莽極遥矚桃李媚幽谿烟臯布新綠
天風吹我裳拂拂來芳郁頓令塵慮消良覺素懷足
何事慕蓬邱采眞徒僕僕徘徊不能歸長嘯振林谷
早發栢鄉曹爾堪
秣馬越江表遨遊梁楚鄉千里觸風雪還歷趙塞長
帶星辭逆旅男子志四方寒坰疎古木曠野凝清霜
回鞭指孤城睥睨何蒼蒼原陵不可見遺蹟空相望
仲冬正慘切饑鳥啼我旁艷歌且停聲為奏苦寒行
龍門口詩李霨
漁陽古幽都坤輿占習坎融結鐘瑰竒高深足曠覽
雙崖豁天開奔流滙重窞鮫宫静渟泓鐵壁時震撼
怪石山鬼啼搏攫擬吞啖雜卉丹碧滋紛駭谿毛髧
絶谷藂杉樅遐巘簇菡萏
園陵氣佳哉荒作肇諴感列岫朝百靈趨走聽頤頷仰睇
羣起敬恣探吾豈敢日者宵頓轡垂野星光慘臨淵
耳潺湲捫舌蹈黯黮躑躅懼顚踣凌兢防刻憯談虎
疑聞腥禁獵久忘醓須臾斗杓移始聽五更紞稍堪
召魂魄未暇造恬憺冥蒐愧連朝瑣細飽擷攬山靈
待揚㩁徒歸負遺憾蔓詞搯胃腸宿習著鉛槧逸老
唯退畊行當問藜糝
保定五君詠師若□張光禄羅彦
光禄精悍姿德輝出丹穴早栖鄧林枝言語能妙絶
懸絲清類山關鍵嚴如郅徒手遏賊衝所期國猶活
蕭蕭易水風惻惻睢陽節
金侍御鉉
侍御金天晶守義自鯁直廬園二十載文府富潘陸
起草上明光危時仍慟哭西瞻泰山碎北顧燕雲黑
碧井墜銀章寸心亦已足
何太守復
何公昔剖符豺虎由東下致命想三仁行春猶五馬
豈不輕一木所願支大厦舉火向賊營迴飇墮戰瓦
迢迢大河北誰似常山者
張進士羅俊
觀政多道氣名成在晚年入室攸好德如賓誠所難
聞見亦已滅性命豈苟全抵掌塞上圖驃騎有其傳
報國眥血下横尸大路間
邵郡丞宗元
郡丞一老宿由來性情真開口不愛死臨危患有身
當其掌金印髮衝目亦瞋傷心呴燕雀遺恨楦麒麟
寄言當途者灑血竟何人
哭長姊孝廉高桂妻甲申死難劉可書
父母去我早孤子心易危弟兄共性命兩姊賴攜持
疾病無飢渴春秋失歲時自知遭不造不敢比他兒
仲姊昔云殁孤墳泣路岐嚴霜摧苦草哀愴傷心脾
姊于歸高氏良人襟抱竒曳履聲華舊結褵家室宜
駸駸騁逸足行將躡雲逵豈期逢陽九妖氛迷帝畿
紅塵馳萬馬盤薄郡西陲孤城經百戰一夜合長圍
雞犬失鳴吠屋垣震鼓鼙短兵接雉堞壯士褁瘡痍
姊歸與我别聲淚雜歔欷念母賈烈婦凜然冰雪姿
一言許夫死百勸志不移大節光彤史千秋稱女師
吾幸託遺體庸忍玷芳儀誓同城存没庶幾全而歸
勖哉勤令德與子今長辭比我聞兹語倉皇失所期
焉知此别苦但覺此言悲揮涕再拜謝不能措一詞
姊去城遽陷魂隨白練飛潔身無愧怍扵母有光輝
諸弟年齒穉艱難復亂離煢煢空四顧形影黯相依
回憶十年事椎心執手時蓼莪久已廢痛哭鶺鴒詩
東安尉陶君弘才忠烈歌吳曰剛
從來志勇士秉性常皎潔家居敦孝友報國期忠烈
在唐張睢陽英風摧雄傑有宋文丞相勁操踰冰雪
世遠風已遥誰堪繼前哲猗與我
朝初壯哉陶公節涉世多盤根忠勇真竒絶早歲值孤貧
奉母盡歡悅讀書聞大義丹心已如揭彎弧能射虎
伸拳可搏鐵初出尉東安牛刀下班列民生罹艱苦
撫綏心常切不以官職微拮据少停歇無端負芻來
賊氛彌落岱吐霧學蚩尤猖狂逼城堞義勇激羣黎
提戈斬妖孽賊衆大披靡公力曾無竭匹騎入重垓
墮術遭蹉跌殺賊侍中心罵賊常山舌履尾觸虎威
一身慘車裂頭顱賊可懸肝腸賊可掣一片忠義心
千古誰能滅精魂歸穹蒼壯志光日月緬懷張與文
芳軌同一轍至今東邑民歲時樽俎設議論及陶公
老幼聲齊咽志士氣如虹英雄泪灑血祗恐史臣家
編載偶遺缺丈夫死何傷傷公獨湮没曉起霜天高
蕭蕭風凜冽驀然思我公擊筑歌此闋
巡行過北平登孤竹堂望夷齊廟有感
魏象樞
孤竹何崔巍兩裔高千古仰止夢魂間有懷常欲吐
安得陟山顚瓣香頭一俯告我希聖心難濟蒼生苦
凛凛對
簡書汗下渾如雨此行負
朝廷愆尤何日補遥望乞神靈相助驅豺虎灤水自無波
澄清在
畿輔
集黑龍潭施閏章
長安車馬間何處尋巖谷朅來帝城隅突似春江曲
古澤横松林西山明竹屋晩雲薄絳綃浮動纍百幅
徙席藉芳草龍潭蔭喬木窟穴深晦冥鱗角隱盤蹙
海桐鬱擁腫枯桑炯空腹水氣與林隂連天漲寒綠
主人邱壑懷金龜換&KR0812;醁杯從魚鳥親耳謝筝笛俗
明星懸樹顚宵鐘響地軸耆舊感漂蓬聚散如轉燭
苦留永夕懽頗嗔僕夫促妙理在春醪更酌不辭濁
清風臺周體觀
獨上清風臺豁達見林野灤江卷谷迴激岩向臺瀉
中流孤竹祠寒烟翻古瓦君王絶世代荒庭誰下馬
娜婀長千樹扁舟雜漁舍西山何蜿蜒幽光開&KR1766;閜
墨胎良故墟首陽無乃假引酒敬弔之愴然淚雙灑
寂寞兩先生斷手後來者
香山寺王士禄
信宿碧雲寺幽意良已適遥遥望香山樹杪見檐樀
丹樓湧絶壑縹渺架虹蜺晨興命屐往杉檜露猶滴
微風翼凉襟石路淨如滌山泉環寺門逶迤間松櫪
來青最軒豁憑眺意凌轢却顧山下逕一一見所歷
静境絶衆囂天籟自吹激深林伐木聲跫然應空寂
回思車馬勞恍矣中心蹙何當謝塵鞅長兹卧雲壁
梁家園泛舟張英
京洛苦蹄輪一水已幽絶况復亂葦中輕舠似吳越
朝雨雪方晴最愛新秋節相將理短櫂弄此波間月
荒池纔數畝亭橋延曲折遂使蕩舟人逶迤入林樾
月明清淺流葦間秋可擷露下水微波舟動人語歇
此時客方醉杳淼清歌發欣陪長者游壺觴况未竭
擊柝任相催幽賞詎能别
涿州徐乾學
軒轅苦戰處白日生黃埃千里桑乾水滔滔不復回
長安日邊近宫闕鬱崔嵬橋危虹欲斷將涉還徘徊
安得道如砥躧步黃金臺
玉泉王士禎
蕭晨金山下濯纓玉泉水十畝清瑶流分明鏡相似
金膏時掩映碧玉相傾委水荇隨風翻靡靡映清泚
垂楊夾碕岸其下多芳芷流為裂帛湖宛若昆明裏
湖上多漁村網罟集沙尾宣宗昔遊幸龍舸兹山趾
當年功德寺荒凉嘯山鬼何况芙蓉殿遺跡皆銷毁
碧水自東流彌傷人代駛儻逐五湖舟去問鴟夷子
登石景山浮圖絶頂眺望王士禎
浮圖兹山頂崚嶒插孤標千盤歷詰曲直上凌風飇
寒空稍明淨百里見纖毫茫茫塞上山浩洶連波濤
渾河盪山來石壁如動摇咫尺居庸關鳥道迴青霄
上谷接雲中設險非一朝
聖代亭障空丸泥罷函殽關門開落日士馬無矜驕迴身
望漁陽城闕何尞尞薊邱植汶篁遺烈思燕昭望諸
與騎劫智勇皆蓬蒿朔吹揚驚沙屯雲盤怒鵰慷慨
一傷懷覽古心鬱陶逝將御泠風揮手辭塵囂
蘇門三賢詩王士禎張于度(名果中容城人)
明運昔中圯奄豎奸大位衣冠虚南牙政柄歸北寺
誰實鈎黨魁嶽嶽左與魏一朝檻車徵牢戶事隂秘
傷哉史弼言荼甘乃如薺容城有布衣發憤忘鯁避
要鑕理太尉舉幡訟司隸貫械渤海生赤幘夏門吏
桑海四十年往事如夢寐骨歸蘇門山名在顧厨次
理寒石(本姓李名鬯和西華人耻與逆闖同姓改曰理)
魯連蹈東海其志耻帝秦龔生夭天年詎知有美新
陶公懷晉室聊存頭上巾嗟哉均垍流乃愧青巖甄
西華理寒石為儒甘賤貧奉母蓬藋中歸潔恐辱身
梟獍交蹄跡神州日沈淪靈氛久上天呼號竟無因
感激變姓名下士良苦辛何人傳節義誦言聊一陳
餓夫(姓彭字了凡蠡縣人遭闖亂餓死嘯臺旁)
黔敖呼餓人不受嗟來食使之當大事必讓千乘國
靈輒餓翳桑倒戟一何力簞食不忘報竟脫宫甲逼
蘇門有餓夫風節夙所植生餓蘇門下死葬蘇門側
嘯臺高峨峨百泉流湜湜清風一相映泉石起寒色
遐哉首陽薇千古長太息
盤山詩六首宋犖
冐雨訪名山既至雨忽霽巉巖盡刻露歸雲曉溶㵝
五峰互低昂青翠落幽薊初途得感化碑紀保大歲
法象最凄凉遺構荆榛翳旭日照山椒石磴盤天際
嘉遊方自兹小向精廬憩
發興窮林巒賴此孤笻拄威紆循磵濱曲折穿山塢
礧礧亂石堆遠近無纖土時見巖穴中幾點桃含雨
路旁晾甲石上有清泉吐遺跡恐荒唐姑聽樵夫語
行經少林寺宗風緬初祖咫尺望中盤對啟青蓮宇
微聞仙梵幽寂歷日亭午塔院近可尋池愛紅龍古
誰從峭壁閒貌得錢塘怒想象香臺側震蕩風雷鼓
淹留酌澄碧游鯈粲可數當春雄雉鳴似應丁丁斧
高矚陵晴空遥探偕法侣舒嘯振叢薄寧畏豺與虎
兹山最佳處實維古中盤幽磴幾登頓怪石驚巑岏
或如屋宇疊或如象馬攢或拱如野叟或矯如翔鸞
花宫忽仰覿琅璫響雲端精舍連邃洞詰曲施朱欄
突兀五松樹正蔭說法壇長風一披拂白晝濤聲寒
道人南國秀十載此盤桓
至尊昔臨幸
宸翰留層巒昭回倬雲漢豐碑宜雕剜皇矣
聖人作欲和良獨難
萱芽芼作蔬松花采作餅一飽不願餘斜陽掛西嶺
左踏屋角梯萬松如列屏嵯峨紫蓋峰望去不見頂
石窟千年樹幹作三尺挺撫之詎忍去長歌扣其癭
右尋談經石陂陀更幽迥虬枝少拘束老此無人境
有句不能道嗟如喉有骾嚶嚶谷鳥鳴徘徊步清影
天外九華高直擬驂螭騁
空山正寂寥何處人語響遥見故人來臨風披鶴氅
洪厓許拍肩一笑穿雲上聊啜僧厨粥旋策山隅杖
看松訝作龍拜石呼為丈願結烟霞隣拾此栗與橡
嗟余王事迫返駕意悵惘絶頂舍利塔崒嵂不得往
佛牙走樵牧聖燈驚魍魎勝蹟匪自今遠望但合掌
其餘棲隱地一一託遐想寄語青溝僧終期共幽賞
朝望白雲來暮移青松歸石逕屢延佇余情實依依
返景帶山杏夕磬響巖扉弄泉聊盥潄寒色上人衣
道逢八十翁談笑共忘機此中事事佳豈獨娛清暉
退尋入村舍燈下蝙蝠飛賦詩興不淺濁酒杯堪揮
五更望殘月流光破煙霏倚馬語僮僕我心仍翠微
追贈蔚州魏尚書環極先生李光地
氣稟山川茂頎然海鶴姿早窺中秘冊
帝命簡拾遺鵷雛擢珠樹雲露忍朝饑忽憶東山卧一去
十年期誰料丞相薦晚著豸冠巍遂懷古人心感慨
登車時臺館同華署旅進每相追嘗聞彈劾聲清厲
徹彤墀有似嗈嗈鳳引吭梧桐枝又如執法星暉暉
明太微嶽立西華勁煦姁冬日熙前輩風流遠于公
庶見之洊陟漢司空地軸發蟾機衝死排九閽批根
摘輔毘貪懦畏之久殫力肆傾危卒荷日月照驛送
錦衣歸我辱忘年契前後寄篇詩奬許空逾分終身
負鮑知曩歲貳中樞奉命察邊陲暮宿紫荆隘朝遵
易水湄雞酒拜公墓一慟哭吾私獲聞公窆日五雲
護靈輀生芻來徐孺大鳥揖關西投老點朝著嘅息
如公希國初人物論非公欲首誰秃穎中書老立傳
少葳蕤懷昔敲殘韻落句日將欹
王孝子詩(并序)李光地
有明中葉霸州文安縣孝子王原者父以貧苦
避徭役逃家去遂久不復返去時孝子在抱稍
長問母始知之慟哭求出門迹父所在母未許
也既受室即堅辭母行徒步數萬里歷十餘年
乞食為糧遇神則叩顙哀禱至扵感異夢逢異
人卒得父扵僧寺中如所占兆遂奉父還家力
耕以養父子皆眉夀迄乎孫曾榮貴至今不絶
前輩多傳其事者余覽而悲之為代孝子詩十
數章以綴本末又系之以歌寓一唱三歎之指
焉夫南陔白華華黍有音無辭然序者以為皆
孝子之詩也余意必周之盛時俗化醇茂有至
行著聞而不以文見者無蓼莪屺岵之什以抒
其哀而後之人為之譜其憂思被扵絃管厚王
化之本彰人倫之勸蓋余今者之作亦束晳補
亡之義而長歌之篇則眉山蘇公所以累欷扵
夀昌也
哀哀生不辰幼小失嚴父嚴父去何之為憂猛扵虎
七歲識人事慈母告我知使我痛欲絶慘裂中腸悲
無父吾何怙從父母誰養抑哀度日月不覺年華長
弱息可陪姑孤子當求父亦有倚門悲傷心去不顧
生當與父返死當傍魂飛宇宙雖茫茫幽明必有歸
侵尋遂多年趼足走萬里日食仰朝烟夜宿荒山阯
逢神即有禱遇人但告哀東入田横島白浪兀崔嵬
清晨感異夢覺來向人說老者顧憐余從頭為分别
莎根本附子和之苦後甘應有會合喜行行且嚮南
辛苦至中州寄食夢覺寺僧出文安人為叙同井誼
相問姓名間父子驚悲倒兒貌父不記小字猶分曉
父言已絶念無面返鄉村牽衣投地哭哀感動沙門
誰言僧無父殷勤為我勸幡然發回心感彼大悲願
抵里叩荆扉慈母幸猶強驚子來無死且得父相將
喜極哭復昏閭里亦横泗聞說古來人果然有此事
但願大椿茂歲歲蘐花開躬耕吾能養不望檄書來
遊西山出西便門憩摩訶庵作姜宸英
秋風昨夜動吹徧長安城西山入我懷駕言出郊坰
始經夕月壇緬邈凌太清月魄猶挂戶雲生忽滿楹
歇鞍野寺外落葉迸階聲精廬一道人焚香啟幽扃
壁間留遺跡彷彿初古情真似理莫辨羣言徒紛營
豈知象教設元與神化并聲聞既不立了然得無生
望摘星院姜宸英
寺西一拳石團團如摘星聞有巢棲子結廬窮岩陘蓋
茅不數把梵筵惟一經數里下取汲縆匏上清冥
飛騰怯猿猱來往若遺形今者竦身去十年開禪扃
吹簫者誰子翩然下雲屏天風遞餘響摵摵霜葉零
我無濟勝資俯首時一聽聲聞忽以寂默坐想精靈
蚤發盧溝橋百里至孤山口普濟寺宿
姜宸英
日出亂烟霧崇岡互迴伏雞鳴指前村數家連山足
朔氣何茫茫草短狐兔逐東望漁陽塞西眺燕山麓
五季昔交訌洊居非一族此地即戰場舊事滿陵谷
窄逕沿洄溪兢陵渡馬腹孤山忽在眼近寺露深屋
僧野少逢迎碑殘試捫讀中堂一燈静戶外羣峯矗
月漏白松頂清光了可掬即事多所歡誰能眠出縮
山風打窗櫺夜闌酒更續
六聘山弔霍處士姜宸英
今古六聘山東西二黌水陳跡空千年發論自今始
幽冀舊淪没文物散無紀寥寥處士名高與望諸擬
何處哭孤墳大漠飛沙起
觀柳林水田劉巖
東南稱澤國寸土皆膏腴誰謂幽冀郊地曠成荒蕪
漁陽右北平水有滹易濡九十有九淀七十有二沽
引之資灌溉奚啻鄭白渠胡為廢畎澮但長葑與蒲
取給海陵倉艫舳傾荆吳近畿力窳惰下國人彫枯
柳林亦何地中有疇與廬芃芃植秔稻亦蓄菱芡租
其價畝一金百畝供十夫虞集倣浙田斯人今已無
流泉日㶁㶁行野空踟蹰
保定張光禄闔門死節劉巖
明季政無章泄泄敗綱紀柱折天角傾星墜妖氛起
聚殍嘯餓鴟縱寇突封豕禍發秦豫郊流毒被江氾
上谷西南衝距京纔尺咫鎖鑰或撼撓心腹懼崩圮
桓桓諸張公舉族捍鄉里囓血揮戈鋋袒臂冐石矢
擲火却九攻灌油守百雉力蹙鼓聲衰陴壞陣雲靡
父子偕兄弟母妻與姑姊二十有三人烈烈併命死
回首呼蒼天悠悠此誰使廟謨誤撫綏畏賊過豺兕
將帥餌兼金貂璫耀連璽生民遂糜爛九鼎輕遷徙
烽燧照甘泉大事已去矣忠憤氣堂堂所據彈丸子
外無蚍蜉援内無長城倚心知天步艱不死不容已
毅魄猶呼號哀哀懷國耻督師爾何人其顙能無泚
滄州鐵獅子宋至
昔我見鉅鐘側卧玉泉路上載妙法經字句無遺誤
嘗謂古人愚成此抑何務今過渤海城覽眺得竒遇
鐵獅立秋風瞋目如震怒下馬經其傍畏縮不敢顧
首昂丈八餘舉足向南步豐背負寶盆仰藉寒空露
色古像亦竒那復同泥塑脣缺自何年依然吼烟霧
傳聞周世宗警蹕曾此駐冶人罹重愆贖罪命鼓鑄
雨剝前代銘誰其辨斯故
皇帝神武姿干戚威遠布猛獸來西洋詔下廷臣賦自嗟
蟣蝨臣未獲目一寓兹行値高秋徘徊抵日暮童僕
競身便赤足登其胯直上據牙齒得無齧噬怖四望
起愁雲竄伏憐狐兔
詩七言古
唐
送孔巢父遊江東杜甫
巢父掉頭不肯住東將入海隨烟霧詩卷長留天地
間釣竿欲拂珊瑚樹深山大澤龍蛇遠春寒野隂風
景暮蓬萊織女回雲車指點虚無引歸路自是君身
有仙骨世人那得知其故惜君只欲苦死留富貴何
如草頭露蔡侯静者意有餘清夜置酒臨前除罷琴
惆悵月照席幾歲寄我空中書南尋禹穴見李白道
甫問訊今何如
黃金臺失名
燕昭北築黃金臺四方豪傑乘風來秦家燒書殺儒
客肘腋之間千里隔去年八月幽州道昭王墓前哭
秋草今年五月咸陽關秦家城外悲河山河上關頭
車馬路殘日青烟五陵樹
盧龍塞行送韋掌記錢起
雨雪紛紛黑山外行人共指盧龍塞萬里飛沙咽鼓
鼙三軍殺氣凝旌旆陳琳書記本翩翩料敵張兵奪
酒泉聖主好文兼好武封侯莫比漢皇年
春過趙墟劉言史
下馬邯鄲陌頭歇寂寥崩隧臨車轍古栢重生枝亦
乾餘潦見風幽燄滅白蒿微發紫槿新行人感此復
悲春
鄒律詠蘇拯
鄒律暖燕谷青史徒編錄人心不變遷空吹閒草木
世患有三惑爾律莫能抑邊苦有長征爾律莫能息
斯術未濟時斯律亦何益争如至公一開口吹起賢
良霸邦國
夜入簡子古城劉言史
遠火熒熒聚寒鬼綠焰欲銷還復起夜深風雪古城
空行客衣巾汗如水
宋
雪浪齋盆石蘇軾
太行西來萬馬屯勢與岱嶽争雄尊飛狐上黨天下
脊半掩落日先黃昏削成山東二百郡氣壓代北三
家村千峯石卷矗牙帳崩岸鑿斷開土門朅來城下
作飛石一礟驚落天驕魂承平百年烽燧冷此物僵
卧枯榆根畫師争摹雪浪勢天工不見雷斧痕離堆
四面繞江水坐無蜀士誰與論老翁兒戲作飛雨把
酒坐看珠跳盆此身自幻孰非夢故園山水聊心存
金
鄚城周昂
大陵河東古鄚州居人小屋如蝸牛屋邊向外何所
有惟見白沙疊疊堆山丘車行沙中如倒拽風驚沙
流失前轍馬蹄半跛牛領穿三步停鞭五步歇雞聲
人語無四隣晩風蕭蕭愁殺人人有禱沙應神遼東
老兵非使臣何必埋却雙行輪
元
游郎山劉因
昨日山東州馬耳索御凌風嘶今日軍市中不覺已
落山之西山之面背一無異不待風烟變化神已迷
危關度雪嶺亂石通荒蹊林間小草不識風日自太
古我行終日仰羨木杪幽禽啼但見雨色來雲物颯
以凄忽然長嘯得石頂痛快如御駿馬蹄萬里來長
風五色開晴霓長劍倚天立皎潔瑩鸊鵜平地拔起
不傾側物外想有神物提詩家舊品嵩少同畫圖省
見巫山低誰令九華名獨與八桂齊千態萬状天不
知敢以兩目窮端倪騫騰誰避若飛隼側瞰何屈如
怒猊千年落窮邊烟草寒萋萋若非酈亭書生此鄉
國物色誰省曾分題乾坤至寶會有待豈有江山如
此不著幽人棲頗聞山中人雲間時聞犬與雞只疑
名山别有靈境在不許塵世窮攀躋不是先生南游
有成約徑欲共把白雲犁九疑窺衡湘禹穴探會稽
玉井爛賞金芙渠日觀倒捲青玻瓈風烟回首莫瀟
灑南游準擬相招攜
渡白溝劉因
東北天高連海嶼太行蟠蟠如怒虎一聲霜鴈界河
秋感慨孤懷幾千古只知南北限長江誰割鴻溝來
此處三關南下望風雲萬里長風見高舉萊公灑落
近雄才顯德千年亦英主謀臣史臣強解事枉著渠
頭汙吾鼓十年鐵硯自庸奴五載兒皇安足數當時
一失榆關路便覺燕雲非我土更從晩唐望沙陀自
此横流穿一縷誰知江北杜鵑來正見海東青鳥去
漁陽撾鼓鳴地中鷓鴣飛滿梁園樹黃雲白草西樓
暮木華山頭幾風雨只應漠漠黃龍府比似愁岡更
愁苦天教遺壘說向人凍雨頑雲結凄楚古稱幽燕
多義烈嗚咽泉聲瀉餘怒仰天大笑東風來雲放殘
陽指歸渡
登荆軻山劉因
兩山巉巉補天色中有萬斛江聲哀人言此地荆軻
館尚餘廢壘山之隈太子西來函關開誰信生鬼為
禍胎筆頭斷取江山去已覺全燕如死灰馬遷尚俠
非史才淵明憤世傷幽懷春秋盜例久不舉紫陽老
筆生風雷遺臺古樹空崔嵬平蕪落日寒烟堆紛紛
此世亦良苦今古燕秦經幾回憂來徑欲浮蓬萊安
得魯連同一杯碣石東頭喚羨門六鼇載我三山來
喜峯口許有壬
兒寒解衣重撫摩兒飲與食孰忍訶長成與國遠負
戈一去不返當如何去時云戍東北鄙直出榆關度
遼水白頭郎罷與影俱豈憚山川千萬里天教此地
適相逢父曰從天墜吾子笑疲樂極俱殞身誰謂情
鍾遽如此官家開邊方未巳同生又别寧同死山雲
漠漠風颼颼山頭雙塜知幾秋當時不忍一朝别今
日翻為千古愁猶勝貞女化為石終古孤身雙不得
清江寒影日悠悠行人一去無消息
樂陵臺望月有懷薩都拉
悄風吹動梧桐葉瀉下冷冷露華白樂陵臺上悄無
人獨倚梧桐看秋月月高當午梧桐直不覺衣沾露
華濕此時却憶金陵人酒醒江樓聽吹&KR1055;
度居庸即事有感薩都拉
居庸關山色蒼關南暑多關北涼天門曉開虎豹卧
石鼓晝擊雲雷張關門鐵鑄半空倚古來幾度壯士
死草根白骨棄不收冷雨隂風泣山鬼道旁老人八
十餘短衣白髮扶犁鋤路人立馬問前事猶能歷歷
言丘墟夜來鋤豆得戈鐵雨蝕風吹失顔色鐵腥惟
帶土花斑猶是將軍戰時血前年又復鐵作門貔貅
萬竈如雲屯生存有功挂金印死者誰復招孤魂居
庸關何峥嶸上天何不呼六丁驅之海外休甲兵男
耕女織天下平千古萬古無戰争
過李陵臺馬祖常
李陵臺西車簇簇行人夜向灤河宿灤河美酒斗十
千下馬飲者不計錢青旗遥遥出華表滿堂客醉俱
年少侑杯小女歌竹枝衣上翠金光陸離細肋沙羊
成體薦共訝高門食三縣白髮從戎珥筆行毳袍衝
雨桓州城
易水楊維禎
風蕭蕭易水波高冠送客白峩峩馬嘶燕都夜生角
壯士悲歌力拔削百金買七尺八銛函中目光射七
尖先生老悖不足與灰面小兒年十三事大謬無足
取先機一發中銅柱後客不來知奈何狗屠之交誰
比數太傳言議謀中竒竒謀拙速寧工遲可憐矐目
舊時客擊筑又死高漸離滈池君璧在水龍腥忽逐
魚風起滄海君猶祖遺筴孰與千金買方士烏乎荆
卿荆卿雖俠才挾節之死心無猜君不見文籍先生
賣君者桐宫一泄曹作馬
滋溪書堂謝端
趙之川滹浸淶易恒滱泜洨各異出惟滋有溪亦是
匹或伏或見乃不容不能百里滹是從混混千里俱
朝宗予曩涉河觀湖江踔雲蕩日怒擊撞歸視子滋
嶺之瀧是滋名揚子所始有田有廬水之涘有堂三
楹庳非侈六經子史堂右左高曾遺子以自課子迺
善繼志不惰蒐今摭古抉怪竒泓涵演迤吐為辭副
墨往往傳京師贏金青紫世所取滋溪有源子有後
斯堂斯書可世守
盧溝橋陳孚
長橋灣灣飲海鯨河水不濺冰峥峥遠雞數聲燈火
杳殘蟾猶映長庚横道上征車鐸聲急霜花如錢馬
鬛濕忽驚沙際金影摇白鷗飛下黃蘆立
桑乾嶺陳孚
昔聞桑乾名今日登桑乾桑乾是否不必問但覺兩
耳天風寒大峯小峯屹相向空際谽谺一千丈燕雲
回首夕陽間長川歷歷平于掌人家如蠣粘石壁白
土堆簷高半尺門外氈車風雨來平地轟轟驚霹靂
漢唐百戰場綠草今滿磧野夫耕田間猶有舊鐵戟
道傍誰歟三歎息布袍古帽江南客
過雄州陳孚
晨出鄚州城回首古易京百樓不復見草白寒雉鳴
鳴角角黍纂纂昔誰城此公孫瓚城南城北陂水滿
寒蒲如劍出水短大火禁巢天不憂野鳬醉眠沙上
煖燕南陲趙北際昔年巍城鐵可礪城上風火明
如彗只今殘葉黃雲曀老榆半枯懸薜荔市翁叱馬
聲嘒嘒叩以瓦橋澘出涕英雄虎鬭空萬世北風吹
沙秋鶴唳
居庸關陳孚
斷崖萬仞如削鐵飛鳥不度蒼石裂滿山枯木無碧
柯六月天隂飛急雪寒沙茫茫出關道駱駝夜吼黃
雲老征雁一聲起長空風吹草低山月小
又陳孚
車稜稜石角角車聲彭彭鬭石角馬蹄蹴石石欲落
不知何年鬼斧鑿僅與青天通一握上有藤束萬仞
之厓下有泉歕千丈之壑太行羊腸屬劍閣身熱頭
痛懸度索一夫當關萬夫郤未必有此竒巉㠋吾皇
神聖混地絡烽火不紅停夜柝但看地險今猶昨我
扶瘦笻立倦脚欲扣往事雲漠漠平沙風起鳴凍雀
明
漁陽客邸李延興
城外雲山濃似綺屋裏琴書静如水石罏添火試松
香裊裊篆雲飛不起天涯倦客此停驂茶竈烟銷猶
隱几奚奴呼覺日平西一片秋聲響窗紙
次長安嶺金幼孜
涼氣蕭蕭吹大旗營門日落雲回馳客子悲歌中夜
發將軍玉管無時吹月華滿地亂蛩語河漢横空歸
雁遲試向高丘望京闕北斗漸迴南斗移
曉過盧溝橋李賢
金雞唱徹扶桑曉殘月娟娟桂林杪長河斜抱鳳池
西流彩遥連碧波杳横橋遠亘如游龍明珠影落長
河中桂魄千層琥珀瑩蟾光萬頃玻璃同霜葉飄飄
綴馬鬛沙河閃爍黃金屑蘆荻聲脆氣力寒烟霏纔
上銀河滅往年幾暇會一臨碧波渺渺蘆花深千官
振轡發歸騎月華猶在西山岑
招賢里桑悅
公卿薦士久不作此地舊有招賢名誰知燕臺一坏
土可直全齊七十城魏闕遥遥楚天碧滿眼白雲流
水急小山叢桂不聞歌秋空月冷黃金泣
遊大陸澤石珤
大陸澤水秋泠泠葦花初白荷蓋青紅裙蕩槳綠波
靚八月江寒猶采菱菱角槎牙芡實滿明珠紫貝多
零散白日清歌應石淙黃昏鳴佩隨歸伴西風昨夜
凋苧衣穠華回首葉飛飛塞鴻嘹唳江南歸陽和漸
減霜生威百年富貴轉眼非昔人遊處尚依稀水頭
屏營見漁火深夜洞房清淚微
九門晨望石珤
平原禾黍風淒淒漢家荒城大道西田間古瓦碧如
鈿海日欲上山禽啼村童掘鼠拾斷戟漁父高歌悲
故隄猶傳天寳盛烽燧軋犖山人貪艷妻汾陽血戰
羯奴死杲卿義名恒嶽齊時移事去陵谷換車轂年
年下長坂草色猶連碣石青濤聲豈憚滄海遠武靈
臺下春雲生董相原前秋露明誰家牛背横短笛高
呼一聲千古情
東岡楊繼盛
臨漳才子長安客厭見漳水東流不復回最愛城東
崒嵂山岡起寂寂空谷絶塵埃翠藹林巒非一狀懸
崖削壁列屏障奔騰萬馬下天空俯懷萬寶息雲帳
鬱蒼竹樹半晴隂古洞薜蘿相背向危峯曉掛扶桑
雲磵壑松風日夕聞冥冥雲封羣嶼暗細細泉流百
道分晴月映蘚壁岩花醉夕曛上有千歲不消之冰
雪下有烟霞萬頃之氤氲君生鍾此岡之秀下應嶽
神上應元宿陟頂雄觀宇宙間目隘八極如區囿君不
見西周岡上鳳凰鳴至今千載流芳聲又不見南陽
岡上卧龍起興復漢祚垂青史羨君青瑣舊知名十
年已償林泉盟如今敵騎正縱横漢家能有幾干城
勸君早展籌邊略休殢區區山水情
送友還任邱盧柟
燕郊十月飛嚴霜臨岐送子各盡觴腰間笑解延陵
劒雪花墜地蛟龍翔都門佳期那可顧相思開遍三
花樹歸來倘遇浮丘公為余接引嵩高去
送人之塞上盧柟
北風瑟瑟邊馬鳴君今棄我何遠行隂山雪花大如
掌黃雲出没單于營萬里龍沙那可見將軍大小七
十戰捷書奏入建章宫寄我雲中一枝箭
游北城臨水諸寺至德勝橋水軒袁宏道
西山去城三十里紫巘青邏見湖底一泓寒水半庭
莎賺得白雲到城裏茭葉濃濃遮雉朵野客登堂如
登舸稻花水漬御池香槐風陣陣宫雲凉一番熱雨
蹙波沸穿簷撲屋生荷氣乍時潑墨乍清澄雲容閃
爍螭蛟戲簾波斜帶水條烟北窗雨後蔓菁圓兑將
數斗薏仁酒賃取山光不用錢
山上松李國&KR1376;
我愛山上松臨巖亭亭立慣歷風霜保歲寒向陽桃
李空顔色世人争道顔色好朝為光榮暮醜老膏華
枝葉竊君餘便自駐顔成大道縱爾竊君君不惜入
道斷緣無猛力琥珀茯苓世間有誰肯回心向青壁
停車問君轉自憐寧貪腐鼠逐飛鳶濤聲起處萬壑
喧何處空山聽杜鵑
本朝
行次真定隆興寺果親王
中原左界標大郡被山帶河井閈盛峩峩北岳天作
鎮蜿蜒率然首尾應滹沱折旋晉冀來飛騰沃蕩勢
奔迅巨浸河北此稱首瀰漫浩淼平如鏡星昴殷冬
水勢落亂流潎冽輪蹄競參差金碧倒影寒隆興寳
相人天敬銑鋈金容七丈強大千沙界雄無並
仁皇御製勒貞珉屭贔穹趺神力勁赤文綠字日月輝鼎書
雲篆龍鸞映永填高山與大川千秋咸仰生民
聖
登澄海樓觀海尤侗
茫乎望洋向若嘆大哉歸虚渺無岸近視争看白馬
奔遠觀不辨青霓斷似雷非雷聲殷殷魚鼈顛倒騰
千軍駭浪乍浮出地日驚潮翻射垂天雲方丈蓬瀛
疑尺咫漢武秦皇心欲死鮫室蜃樓有若無瑶臺瓊
非耶是飄飄我亦凌雲游海風吹摇城上樓援琴為
奏水僊操鼓櫂不見魚翁舟東望獨存姜女墓精衛
填成血淚注縱使銀濤萬丈高不到墳頭草青處西
行更上海神祠羅襪凌波來幾時霧髻烟鬟光窈窕
夜深鼉鼓舞馮夷土人指點先朝事十年以前風景
異關上皆屯細柳營墻邊亂蹴桃花騎水犀之師蔽
艅艎木牛之糧銜舳艫鐵甲將軍吹觱栗臙脂小婦
醉酡酥只今眼中一事無寒沙蕭蕭鴈飛疾仰頭屹
峙長城孤惟有滄海依依在滄海尚變桑田枯而我
感嘆何為乎
遵化泉上作宋權
遵化有泉甘且清由來名勝擅畿甸雲湧珠噴逼城
隈澄泓地鏡光浮面一眼徹底魚若懸彩霞掩映色
如茜入春波浪流潺湲嚴冬荇藻紛青蒨俗人相傳
呼烏龍我欲嘉名錫素練大亭如翼小如拳疎曠宜
人無牆院老夫多事添一舟閒坐乘風客稱便民淳
政簡吏人稀山殽野蓛中丞宴華音何必須從伶四
時好鳥聲自囀風塵落拓鬢蕭蕭花墜羽觴香片片
古來塵土多公卿胸無邱壑真貧賤識得日長如小
年當遊三萬六千遍五岳芒鞋無定蹤異日莫慚杯
水餞
廣濟寺看海棠即贈天孚上人張英
萬斛車塵吹㬉風擾擾闤闠喧囂中焉知咫尺有佳
地香林一鶴塵坱空榖雨纔過名卉發紅雲兩簇樓
西東我來正值爛漫時錦幢繡幄花重重自昔西川
號繁艷海棠香國將無同别有神僊好丰骨苦教桃
李若為容最是斜陽烘屋角粉腮亂點猩猩紅惠休
知予惜花意裵回宛轉芳樹叢為言居士今老矣一
年一度難遭逢須乘旭景再來看烟開露濕春溶溶
我聞斯語笑未答發人深省如晨鐘便是上乘微妙
義不須更與叩南宗
天禧宫古松歌同說巖先生賦張英
平生幾處見古松都城西畔天禧宫輪囷異姿飽霜
雪紛拏逸勢森蛇龍響若琮琤戞蒼玉色疑翡翠埋
青銅低枝偃側走平地高幹窈窕摩紫穹荒祠深鎖
三十樹一樹一畫羞雷同琱窗細碎古瓦墜畫壁剝
落莓苔封此松類有神物守肌理豐膩彌青葱濃隂
地濕草丹碧幽林日薄光玲瓏頓隔喧囂若巖谷濤
聲白晝吹香風澤州先生偶稅駕予亦走馬來過從
石牀倚徙久延望不覺曦馭騰高舂君言榼山有此
樹霜皮合抱烟靄中予亦曾遊秣陵路六朝舊樹留
江東不意馬跡車輪邊俛仰别有幽竒蹤便當坐卧
滿十日一洗耳目塵滓空眼前竒物復誰數北寺萬
石華巖鐘
薊州崆峒山宋犖
薊門以北遵溪橋青松夾道風蕭蕭亂石犖确草痕
碧霜蹄騰蹋我馬驕崆峒咫尺足遊眺壁立千仞眞
岧嶤于役得從方外樂扶笻載酒非無聊是日乍霽
陽氣盛盤礴頓擬抛狐貂捫蘿攀葛穿磵壑健如牛
犢陵山椒黃帝問道或此地遺蹤莫辨千年遥府君
舊騎白馬至其神何處不可招
孝陵東望連碣海峰巒合沓干雲霄鬱蔥佳氣龍虎抱晴霞
一道儼絳綃行逐佽飛隨我
后匍匐遠向幽宫朝杯傾絶頂霑僕御斜陽回首横山腰
會當解綬窮五嶽青鞵布韤分漁樵如猿離檻魚脫
餌長歌起舞憂懷消
石門望石將軍宋犖
石門之山幽薊雄兩崖對峙凌蒼穹石人屹立撫長
劒猛氣凜烈横秋容傳聞漢代伐叛守六師此地成
竒功其人已殁迹已泯此石恒矗煙嵐中昔我經過
歎靈異桓桓之勢來空濛重遊忽復三紀後形貌還
與當年同苔蝕兜鍪雨淋甲山隅蕭颯鳴悲風
故明景帝陵懷古王士禎
金山南臨裂帛湖荒陵十里鵂鶹呼奪門事往二百
載行人過此猶欷歔紅墻剥盡古瓦落莓苔溜雨生
銅鋪老松離立色枯槁但穴蟲蟻餘根株菆塗龍輴
禮本殺矧乃劫火經樵蘇咫尺天夀雲氣接坏土獨
葬西山隅洪宣老臣稍凋喪國成一旦歸刑餘勃鞮
之問史所貶詎有宦寺干征誅黃沙慘澹鼓聲死萬
乘一擲成纍俘國有君矣社稷重孫申謀鄭無差殊
白登城南翠華返錢塘司馬功難誣紛紛南渡議和
戰乃知計左非良圖仝寅之占信竒中朝衣東市嗟
何辜劒南歸來西内閉唐家父子輸廏奴處人骨肉
事非易子臧季札今則無功罪千秋有特筆九鼎一
髮須人扶諡同泉鳩理太酷紀年猶幸無革除裁令
流水良亦足寧論玉匣還珠襦欲落不落夕陽下弔
古且復留斯須殘碑滅没牛礪角石玃横卧蒼髮鬚
君臣一代盡宿草雍門太息當何如
昌運宫道院看松歌楊大鶴
春光二月滿
帝京廉纖朝雨塵埃輕玉堂讀書得餘暇芳郊攬轡沿溪
行柳條杏蘂逞姿態過眼未覺怡深情傳聞琳宫松
最古入門離立蒼髯迎虬枝修幹互盤矗霜皮黛葉
紛縱横幹如劈華聳雲表枝如翔鳳垂緌纓葉如仙
人散綠髮皮如積雪鋪青苹一株兩株已竒絶何况
二十四樹羅瑶楨空階無塵醮壇静濃隂滿地心神
瑩枝頭謖謖幽籟發耳畔彷彿聞韶韺天風翛然起
空際溟渤洶湧洪濤驚聽來喧寂兩無著時有啄木
聲丁丁更從傑閣一周眺參天插漢凌蓬瀛憑虚直
上勢未巳四野蒼翠凝光晶石梁三株勞想像岱宗
千尺煩屏營慈仁雙松昔曾見拏雲攫霧相拄撐俗
僧市儈日鑱削坤物變化留遺名托根兹壤沐雨露
帝力培養標竒英無言豈肯逐桃李有質固是殊杉檉畢
宏韋偃畫不得公輸匠石徒旴衡摩娑盡日復徙倚
會見枝柯百丈扶天棖
馮唐故里洪琮
荒郊野霧多蓁杞傳聞舊有馮唐里秋風騷瑟動行
人落日瀟然迷故址西山薇蕨東陵瓜昨日繁華眼
底花白首為郎何足嘆歇鞍試飲趙州茶
登上方山飯兜率院姜宸英
大房之山中條麓上方開鑿尤自古香界中蔵百二
十神仙窟宅誰能數幽逕初從韓姞砦連峯直接大
安塢兩壁交攢天四圍一線中豁日卓午亂石峥嶸
不可過深坑一墜那得取千尋瀑乾白自垂萬歲枝
枯綠尚吐仰看蜂臺稍寬敞側尋鳥道轉僂傴捫鐵
居然緣壁蝸攀崕不用杞山虎九盤級盡空喘汗百
丈峯高難接武中巗結搆何岧嶤諸山拱揖勢若俯
畫剝風翻五印字法堂雷響六時鼓漫山楓葉自嫣
然閉戶檀欒誰作主拄枝獨到興更悠牽蘿雙映勇
可賈已知小汲鬭泉清未覺長齋厭茶苦天寒凍合
畏久留落日丁丁聞樵斧道人問我來何期須待春
生徧蘅荰
遵化練泉步先大父文康公韻宋至
我家祖父宦遊竒先後接踵來
畿甸潞沙之東古無終五峯岝峉當北面有泉活活傍
城隈紅霞射水水如茜文康舊迹餘雙亭翳以蒼松
何葱蒨小子從觀及暮春波光一望驚江練蘆荻風
生客袂凉木魚粥鼓聞禪院僧言是地盤烏龍蒲池
涓涓未足善當年詩版已無存殘碑猶勒中丞宴微
雲澹沲起遥汀沙鳥迎人時一囀女牆高處紛野花
迴飇吹落還片片人生只此是幽棲鹿鹿徒使青山
賤吾欲掉頭謝塵寰布襪棕鞵從兹遍好懷應亦覽
清流五嶽遊蹤豈待餞
李成姐郝嗣甲合婚紀事錢陳羣
(乾隆三年七月事也是年冬羣復視學於此乃為此詩)
祁州李氏女最良行年十六鐵裲襠許字扵郝年正
當當秋遺&KR1367;委連岡厥父母往服田功鄰家有婦氏
不詳邀女火伴來隔牆韈材花樣羅滿筐曰為我製
德難量行致餺飥充女腸須臾有人入女房感女之
帨女怒張大呌里中泣喤喤里中來救得不傷罪人
欲逃無遁蔵用繩二丈縛路旁當官數月案未明郝
家小子何忽荒上白太守走皇皇守曰汝婦女之良
遍召里人得其情鄰婦服狀置諸桁惡少笞決獄迺
成祁州李氏女最良下擔觀者聚里端太守曰今月
日臧兩姓婚媾得久長遺以廣漢黃竹箱樂府小部
雜後堂牛車擁護還其鄉兩姓感激涕泗雱政平自
見和氣翔他年添丁戶穰穰倪父所生慎莫忘子衿
無禮惡既彰羣愧司教疎表坊書用識哉討彼狂
畿輔通志卷一百十八
