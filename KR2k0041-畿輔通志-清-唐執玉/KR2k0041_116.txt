欽定四庫全書
畿輔通志卷一百十六
賦
本朝
皇畿賦郭棻
粤稽姒王作禹貢山川壤賦肇始於冀州姬相定職
方疆域道涂致詳乎雍土斯固古皇之鴻冊奕世之
瓌文乎厥後圖傳三輔絢兮帝里之華賦練十年蔚
爾神臯之麗則又情殷揚厲藻采掞而匪葩且其意
寄瑱規綺縠鋪而如組也殆極詞林之黻黼殫意匠
之雕鎪者歟洎卯金典午之增華迺調宫叶商而競
獻凡都皆賦十六家玉戛而金摐受詔輒成數百篇
雲流而錦爛曰登堂曰入室駢傳文園洛下之竒或
給札或槖毫僅扢上林甘泉之盛曷邦畿千里不聞
授簡以摛辭豈帝式九圍弗許劈箋而紀麗乎洪惟
昭代奠鼎燕京八郡星羅地振河山之領三關屏峙人
環日月之眉洵震旦神州寰宇天府也已使帝京載
咏駱丞難擅美於永淳王會為圖唐室詎矜雄於貞
觀嗟燕丹决策僅傳督亢之圖惜范縝揮毫祗著幽
都之賦爾竊嘗盱衡畿甸乾嶽以東岱宗以北千川
瑰麗聿可纂組以成章緬考輿圖黃河之陽瀚海之
隂百代英華尚竚采掇而集粹也迺者
巽命特宣徵志籍於九有因而賁文遐鬯薈州郡之三長
故有博麗張華亦多核侔韋澳東西南朔胥鱗次以
報竣堂奥門庭尚觚懸而有待頃者臣甫脱素冠略
親緗帙忽枉台使之駕旋徵子墨之辭謂燕趙人定
諳慷慨悲歌之故事矧瀛洲客曾讐石渠天祿之藏
書莫嗟文獻之無徵竊憙邑乘之具在捃摭而充棟
芝函與芸帙聯馨排類以盈窗璚簡並瑤編萃&KR1442;是
誠三輔典則之府而千秋得失之林乎夫地為畿輔
固仿京兆馮翊扶風之制象天之有輔弼然且志以
通名宜如通典通考通鑑之章比水之能通流也述
而不作式彼古賢斐然有章裁乎諸子於是諏日啓
館遴才授書按郡而分曹綫索由乎一手發凡以起
例規矩範乎羣材既鮮餅餌之咨庸有麰斛之傳筆
花生江夢晴窗不羡太乙之藜硯沼吐龍賓雪夜爭
㸐子京之燭閱五月而視草週一祀以成編不欲如
三輔之圖旁搜瑣言屑論豈復效兩京之賦近寫輦
路郊圻覽者固可展卷而瞭然作家猶云長言之未
足(臣)感斯說追琢有章客待其成覆幬爾瓿鎔金剞
玉深慙擲地之無聲妃白對黃忍詡剪花而有綵聞
之古者採風備詩人之體登高號大夫之才顧小子
無知迺大言不怍乎猥以邠岐豐鎬臣工奏揚扢赤
縣之文且而趙魏蜀吳霸國侈鋪張皇州之什臣幸
産澗瀍之左右欣逢
堯舜之勲華倘焚硯輟毫輒欲遜徽於往哲而瞻雲就
日烏由紀盛於來髦也彙勒鴻篇權輿通志雖愧蒙
塵之缶實非無當之巵庶幾颺采甸之靈綏繪
皇畿之壯麗云爾賦曰
天開子孳地闢丑紐萬彙演寅三才莫偶玄冥太昊
東北元首軒邃結繩而垂衣裳命栗陸氏以尹其方
幽州之名迺肇錫於陶唐於是璇璣仰窺玉衡平測
分野判星營宫繫國析津之垣照乎扶桑之維尾箕
之宿占乎朔方之陲帝座奠乎天市后府侐乎天雞
傳說乘乎人馬天江網乎魚龜相幽都之弘敞允象
緯之燦麗也載攷天官家之言曰雲漢天章發源析
木翕一練以瀎潏岐兩灣而布濩澹蕩乎室壁昴畢
之宿貫穿乎娵訾降婁之度其野則跨邯鄲趾頓邱
其宿則聯箕豹絡尾猴於以識在天之為環拱者在
地宜為衛侯堯命和叔平在朔易化狉獉而於變闢
甌脱而屭奰先是則軒轅宫乎涿鹿之傍顓頊國乎
高河之陽帝摯封弟於唐繼兹河亶甲都相祖乙居
耿歴盤庚而五遷乎商有虞分封於薊於滑豢龍之
墟韋城之闕有夏分封天雄之堳澶淵之堨昆吾豕
韋跡猶未没西伯爕伐東周是營列爵分土之翰之
屏召奭有國北燕始興他如邢滑蓚極新昌無終一
十九域趙魏為雄嬴炎曹馬郡縣百城隋之常山襄
國武安博陵河間信都上谷北平遼西漁陽與趙涿
汲郡而並稱唐之曰恒曰相曰定曰邢曰莫曰冀曰
深曰瀛曰趙曰薊曰順曰營曰檀曰涿曰媯曰平暨
單于都護而異名咄南北之瓜剖嗟五季之虎爭宋
以白溝為鴻溝金以總管為五京元立燕都府號大
興鎮藩服路兵民統承日月並而南都奠鼎茅胙錫
而北平剪桐迨金川之既靖乃玉步之俄更兩都對
峙八郡直隸幽燕趙魏為采為衛垂三百年統緒廢
墜天命有歸
聖人出震叶寅方之禎符乘木德之景運掃妖氛以白旄
膺瑤圖於紫禁定軍都如郟鄏卜幽燕如澗瀍堯平
陽而舜蒲坂漢咸陽而唐長安疇克如東北為天地
之仁氣尾箕有帝后之尊躔者虖於都哉百神萃萬
國朝梯航達乎冰天桂海車書渾乎溪蜑峒猺元龜
象齒戎索無不貢之包茅兜離僸佅殊方多來享之
瑯璈郊圻詎祗千里風雨洵稱四交輪而睇之廣而
步之東無疆也疆以渤洋西無域也域以太行南無
際也際以黃流之澒洞北無垠也垠以紫塞之岇&KR3407;
艮之維榆關跨虖碣石巽之維鄒魯連乎濮陽坤之
維鄴下倚山而繡錯乾之維蜚狐結塞而翬張陋彼
河山之四塞雄兹帶礪之八方言登其山厥有銀山
鐵壁千年積雪翠屏香陘百丈&KR1005;嵲潭柘留擾龍之
潭黍谷傳吹灰之垤盤山三盤千古一翠螺山二螺
半灣如醉壁削峰崿嵐飛黛媚奚啻衡嶽之七十有
二峰烏止南朝之四百八十寺百花之陀偪仄嵯峨
非玃不攀非鳥不過靈葩忍草黃帝岐伯之所未曾
羅上方之頂磴梯□迥徑蟠曲松巔汲深井曰石經
曰房山梵字剞劂於碝磩聖水湁潗於洄灘曰玉屏
曰龜鏡平巔可坐萬夫香霧時流一洞是皆幽薊涿
鹿之巨境也至若平州絶界遼西控邊角山騰踔而
插野如怒蛟之伸拳孤山蜿蜒而赴海儼渴驥之奔
泉其兜轉折旋又有然也郎山如海上之三峯燕昭
求仙之臺矗矗茂山分玄嶽之一壁黃帝問道之蹟
穆穆上下清虚傳抱朴之丹籙大小雄山枕雷溪之
碧曲萬春雲臺桂巖大胎瀛郡有阜突兀皆峐海螺
雲鳳一縱一横鎮州之麓矢直而徑恒山接清凉之
背一嶺界乎趙代中山居定州之心小岨而名乎都
會蓽山草木四時紅宛矣淮隂之赤幟箕山泉石千
年幽緬然巢許之高致維此古邢居行之陘米花老
雪各像其形白銀黑壁雲母星星維此廣平山號聰
明靈源邃麓迴合杳冥曰紫曰紅曰兔曰狗瞻厥氣
而命之名行其野而狀其首大名則境分衛境山連
潞州高如大伾竒如浮邱崺崺峛峛形如布斿彳彳
亍亍勢若行舟桑欽謂大行迤邐而東延道元謂九
河委折而滙燕於以知東北為艮而為坎燕趙有山
而有川言觀其水滄溟瀰瀰黃河一瀉洪濤千里如
液如痰兩漳合湀滏泉觱沸淘汰邯鄲洺𣲖澂泓滇
㴐成安溉香秔而綠雲萬頃滋玉藕而朱錦千川迺
有滹沱駭浪驚波漢跡危渡號小黃河迺有清滱瀵
彼霛邱浸淫廣陸東北滺滺風蕭蕭兮易水寒石磷
磷兮雷澤湍有涿水之沕沕有拒馬之漫漫范水上
而□乎獨鹿霸水下而引夫龍泉盧溝結桑乾之尾
鮑邱助泃水之瀾瀦如海淀湖如裂帛萬泉滮滮瀰
虖大澤水田龜坼溝塍册册遠樹綠以鬖鬖近風無
聲而有色侯家别墅掩映乎湜湜戚里池臺巃嵸乎
岌岌玉泉泱泱滙彼高梁夾亥龍而東注沛京邑之
坎方有流有渚有牐有塘水亭連月榭而倚岸松關
並蘭若而臨洋演沲澄激九曲三折放乎太液之池
環乎瀛洲之凸天水帶遶乎重閽玉河横瀉乎戽門
溶溶乎十里潏潏乎幾村濟潞河之逝波湧通惠之
來源復有九渡七渡玉帶金泉瀺灂瀇瀁積為廣川
浮東南之舟檝接江海之檣颿水晶之鹽百石霜舂
之粒萬廯舴艋啣尾艅艎抗肩揚舲而集乎天廥鼓
枻而散乎市㕓日南之犀象珊瑚嶺表之火齊木難
瓊海之虎刺龍鬚雷濱之鐵黎栴檀熌爍者翠羽之
罽熻赩者猩血之氊黃橙綠橘金豆石蓮白莉紫荔
天燭龍蠙萃八閩之珍鮮英石螺甲文織貝箋畫眉
一咮而百語孔雀五采而齊翩彙百粤之竒妍吳綾
璀璨兮越錦綷䌨冰紈緹䌌兮霧縠靉靆八蠶之繭
如銀十景之纈如繪且而篚載綠雲瓿封紅友甓蜑
嘉㲉淞鱸蘭肘海鱟江鱘鯊翅石首竹號湘妃木名
鐵黎點蒼之石天巧會稽之籜冬肥浮梁之陶如大
邑剡溪之楮如白硾千瓌百麗細巧鉅竒有音有色
中矩中規又皆天府之所時御而閭左之所日希由
江淮而河濟靡弗溯洄以達乎京畿孤竹古墟山海
之陲漆灤一源而兩派陽渝殊流而同歸扶蘇曰泉
卑耳曰溪皆自北而南趨考桑經與酈注盖小異而
大齊跡兹山陬水隰名城上邑閱七十二代之刦灰
積四千餘年之燥濕其間厥有名辟哲相高人古賢
淑媛才姬緇衣黃冠或鍾靈而崛起或寄跡而孤騫
或郛郭之宛在或楹棟之巋然文章之光芒萬丈咳
唾之馨香萬年今月曾經照古音徽猶未墜焉竊嘗
覽輿地之古錄撿玉海之秘牘城之古者漁陽平曲
北平博陸黃洛令支肥如孤竹樊輿廣養易京亞谷
射魚鴻郎甘城夏屋高陽武垣長豐古束東西二光
古柳古皮渤海無棣木門乳堤恒山葦澤逼乎滹水
之湄故權新市峙乎常山之崥栢鄉棘津唐晉攸基
扶榴煮棗漢魏式遺回車名村左車之勇難題示衣
號坂杲卿之忠未迷廣川大陸古號雄區下博鼓國
今存野墟列人與邯溝並巋甘陵共葛蘗相臚南䜌
閃旌旄之色渚陽無捄度之模祖乙之都即邢州之
廓建平之郛仍襄子之彠柴城以周宗而名栢人因
漢高而削顓頊城問古堞於東郭昌意城指荒邱於
南樂出宿于干風人咏乎頓邱之野復歸於亳周書
記自内黃之下雍榆一阜黎陽片瓦鞠為草而綿芊
瀦為湖而長瀉訾樓沙店燐火青青漆園南華秋水
渟渟后羿遷於窮石尼父畏於匡城是皆歴三千年
而虹亘輸二千里而星熒者也鄉之古者樓桑誌昭
烈之側陋北臺昭宋祖之發祥康節往而邵乃字村
克用歸而王乃有莊盤古故里僅存漶滅之九字沽
酒遺址未冺剝蝕之三行董江都兀自有里平津侯
不没其鄉扁鵲賜田而成社石象載佛而未荒考之
古皆言言而仡仡攬於今率莽莽而蒼蒼樓閣之古
者披雲百尺燕角十尋鳴霜築於張監横翠賦自劉
因大悲之鐸千舌五華之鳥百羣日華宫闢邸第以
待士香魚館改廳事而蒞民百花高瞰乎滹濱天寧
夜聽乎潮音曰溫明曰大武龍栖鳳眠史記蕭王珠
簾玉壁人傳石虎臺榭亭堂之古者聚燕釣魚厥名
已樸嘯雲鎖風厥義有屬黃金蘭馬燕昭禮賢而築
高陽樂陵宋將耀武之躅虞邱即曰吾邱白鹿今稱
百鹿伏羲畫卦之臺碑字滅而難讀曹溪說法之址
梵音絶而復續招鷹訛為照影崇華豈是重華鹿臺
存以志戒秦臺大而非夸亭則玉淵玩芳南野匏爪
擬江臨漪萬木百花乾坤北海江村水漄瀛洲第一
河郡蒼葭觀稼乃觀曲陽之稼喜雨非喜中山之雨
中人左人岐行唐而對舉廣陽華陽跨冀州而遥竚
栢暢見於水經禾成剏之王莽麥飯蕪蔞襲光武之
故事晩香望春思魏公之懿矩堂則萬柳隂沉在都
城之闕齋則古墨刻畫嵌宛署之碣塔則天寧之倒
影昌平之半截萬松雜沓乎市㕓多寶䙝越乎蹏轍
碑版卉木之竒而古者石經山之華嚴梵文文安學
之大觀閣帖辟雝石鼓其數十其文籕其辭頌天子
之田獵古藤蜿蜿而横舒雙檜亭亭而並列儀曹之
優鉢羅花似蓮而佛孕金房員丘之拗榆錢樹枯春
而莢凌秋結蜘蛛聽法而蜕築浮屠以茶毘螻蟻化
魂而蟲集清明如邱垤樊輿之花嶼千年雞水之藻
莊四絶耕雲釣月紫陽之書法永垂鉛筑血痕漸離
之故廬未滅荆軻館臨易水之湄陳平宅指曲逆之
凸塚生紅草淋漓張興之血石翻雪浪髣髴蘇武之
節禹錫之陋室有銘元振之劍石猶裂寺壁畫水廟
壁畫鬼非道子其孰揭學步名橋回車名巷惟邯鄲
而有說黃粱夢處閣嵯峨馬陵道上風凜洌或則謂
世遠而蹟湮尚無忘地靈而人傑洪濛迄今億萬斯
年道德勳譽厥有名賢倉頡制字雨粟自天四目炯
炯厥象瑰焉墨胎二子讓國翩翩叩馬採蕨千古澟
然有如寗俞有如子鮮太叔免餘柳莊蘧瑗史輶南
楚直亮高騫孔圉子華雅鑒文宣端木澹臺函文杏
壇嗣是而降趙疆於燕勲節舄奕竹冊摩編廉藺上
卿勠力相先歸壁負荆鄰國競傳執法好客馬服平
原漢興而曲逆功竒於六出北平學精乎歴律馮唐
能言魏尚之功竇嬰終平吳椘之獝汲長孺蓋寬饒
謇諤可述雋不疑趙廣漢治行莫匹長公子贛循良
擅稱京房鮑宣抗疏漢廷王邳寇盖雲臺並繪其形
劉昆片言而號長者王尊一叱而矢忠臣長垣吳祐
安平崔琦甘陵李雲劘虎牙而消沉渤海巴肅陽平
劉孺陽武謝弼剪貂璫而殞身陽球誅宦黨而匪酷
盧植抗董卓而獨存桓侯起於涿郡子龍産自東垣
晉則劉琨祖逖嶽嶽其英盧欽陽鶩杲杲其清南北
朝則張纘張綰昆季豎績於侍中宋飜宋弁後先流
徽於廣平高允之清貧可尚竇瑗之節操堪崇韓麒
麟克端譽望韓顯宗丕振家聲盧道將以風槩引重
魏子建以惠愛開誠崔士謙號江陵之良牧封隆之
得冀部之物情蘇瓊之雙爪不剖石曜之一絹難縫
隋之高熲當國論者以為真宰相榮毗司直百僚以
為名中丞於唐則魏鄭公開國之人鑑宋廣平中興
之碩彦宋慶禮效績於屯田杜景佺馳名於清讞盧
懷慎既没而知其夙廉潘好禮諫獵而請先當踐李
下無蹊徑尚真矯矯於秉銓幕底有埋金杜暹虩虩
夫可汗止珍禽異獸之捕玄宗時則有錢若水當關
中蕭何之託天寳末厥惟杜鴻漸不懾賊威卓彼李
承不墜家風懿兹盧奐陽亢宗之救陸䞇累日不休
劉棲楚之叩龍墀血流被面李臨淮靖羯鼔於咸陽
高南平掃蠶叢於雲棧李贊皇獻丹扆六箴劉林甫
罷赤牒鉅萬於五代則西門鄴李承約彌堅勁節劉
陳州王定州惠人胥悦趙侍郎不售偽斧碎佛牙盧
舍人不草牋瀛王結舌於宋則范魯公當時稱為真
相李文靖久而贊曰聖人佐命老成莫如趙普策勲
名將孰若曹彬吕端之大節在捲簾升殿孫冲之清
白在取硯還軍江躋以正心誠意為本劉甲以足履
實地致君於遼則仲誨世珍之表表於金則彦宗少
冲之矯矯元則滋溪先生有用有體昭文學士治歴
治水劉文忠郭守敬博學多材史天澤陳天祥立綱
陳紀文炳文用高城二龍王忱王結河朔雙士烏古
孫澤不屠泉州鮮卑仲吉全活俘縲張柔締一統之
勳王磐釋轉運之累於明則蔣廷瓚功成而獻劍王
靖遠勳高於錫劵王文肅馬恭襄兩朝之心膂股肱
崔廣宗岳漷縣百年之氣節文獻傅文毅直糾大慶
法王王威寧蕩平小部善鄯李東陽不愧文正之易
名梁大用終膺世宗之追讚鄭襄敏洵邊陲之范韓
趙忠毅乃殿陛之蕃武鄭宗仁不著戎服孫約之身
親行伍孫高陽宣威於盧龍之塞范吳橋全節於演
象之所鹿忠節矯發金花李文敏力遏金虎是皆勳
名勒之鼎彝風節可足千古者也至若無事則為良
臣立朝而彰厥令聞時代雖云緬邈里籍稱說未冺
晉冀缺聚德而獲上漢溫舒緩刑而仁民王商肅敬
敦厚馮勤忠篤精勤鮑昱三世長德崔瑗七載明神
劉司農杜門絶迹田戶曹躬耕養親高柔徐邈盧毓
朱靈歎鐘鳴而漏盡人高田豫歌德行之堂堂世重
邢顒當漢末魏初而特達皆燕陲趙際之挺生崔伯
安門無私謁吳隠之飲泉厲節敦道薦賢莫如劉沈
諳練舊章實惟刁協兩世有名南皮石苞三郡稱治
清河房悦蔚然河朔之才都哉晉室之傑齊武圖張
緬於署丁零還李曾之鹿率禮從仁高允品藻張誕
惠政得民康侯酬庸張度高子集之對文帝人佩其
二言張白澤之諫高宗史傳其兩疏一祁二奚表陽
尼之薦子一時三少嘉李渾之濟美崔昂不許甘露
為祥平鑒能祝眢井得水輔世長民南北之望孰踰
乎此隋代之有德望者盧昌衡行為士則崔弘度令
出盗息張煚有識度盧愷持正色唐之有德望者高
儉三代掌銓崔瓘五階旌廉盧羣不按汾陽之一𤯝
崔倫能抗吐蕃者六年使潞澤而却幣馮伉所由爰
立書古事而連屏李絳於以稱賢李棲筠得吉甫而
世美張士衡生大隱而賞延迄歴三唐嗣及五代李
愚愚於依古作型龍敏敏於長揖不拜劇可久用法
明允王仁鎬諭盗允塞崔居儉家禮刑于竇禹鈞義
方永賴宋興劉載五論著名李符百條遺愛宋琪宋
雄一郡雙英竇儀竇儼五桂駢榮程羽賜第於汴京
李至師傅乎青宫晁迥之父子掌詔張存之翁壻蜚
聲遼之韓延徽裁决機務韓知古援據典故韓德讓
賜姓天潢耶律儼追稱尚父楊績論政有規杜防和
戎克睦劉景笏染宸書楊佶殿酣御醁張儉一代之
寶楊晳五經之簏金之張通古宰相而邀藩封時常
夀縣令而拜三公師安石陳龜鑑而懇懇孟浩然諫
凉樓而忡忡元之石忠宣有贊政之識劉文獻多撫
民之勣張立道德洽於滇南劉秉恕惠敷於河北張
文謙諫屠大理譚澄諭服蠻國尚文侃侃郤西域之
珠梁曾介介辭安南之幣王利用文政兼優張九思
薦賢得士梁德珪建言而啓肆赦之恩王思廉進講
而引通鑑之事張珪論相格心為體高鳴慎刑擅殺
自止鄿德進藉天象以諷君秦起宗習國語而譯史
盖苗稱古遺直陳顥說書潛邸邢宗伯號曰錦衣散
人吳廉使纂集農桑舊聞敬文忠老而朝會不拜王
文正貴而遠嫌保身明之開剏制禮為尚始之則有
渥水之原名繼之則有藁城之崔亮溫原端重譽之
溫厚宋訥老成比之吕望劉知微名播安南之玉棺
董貝川寵承建文之玉杖李敏功在白茆浚塘李庸
榮於丹墀衣絳張鳳號為版張楊潭亦號版楊石玠
石珤雙名滹水高擢高第嗣美灤陽魏純粹以理學
為經濟陳於陛以介操被褒揚王崇慶儒宗物望賈
應春完德兼長二邊坐鎮莫如董肅敏兩朝恩遇厥
惟李文康繼則事君以忠古訓是式見危授命烈節
足誌高漸離揮筑而甘矐樊於期引刀以自殪沮授
義不臣曹王經憤難㤀魏祖皓討逆廣陵京諒抗賊
彭城崔楷勝獬豸之角鮮于碎瑪瑙之鐘洵齊梁之
勁骨咸南北之孤忠隋則盧楚遇難不去游元奉使
捐生唐則張巡刃妾而血堪化碧南八斷指而氣欲
吞虹盧奕張興舌褫安使之兇巢父惠元身犯懷光
之鋒宋則李若水淚濕欽宗之服張世傑舟覆南海
之風遼則甘鋸解者韓紹勛金則溺江波者畢資掄
元之王士元父烈子殉趙弘毅夫没妻淪李齊固有
鐵膝張桓直是鐵身明之再世禍烈金川杜竒朱鑑
侯泰馬宣但知拒賊不知拒燕茅副憲銕龍之咏可
誦卓尚書丹墀之疏堪傳明之中葉土木决裂黃綬
不愧竒童曹鼐無慙調爕曹石之變事起閾闑吳瑾
寇深禁門奮節周麒斥江彬而髮指忠愍彈嚴嵩而
齒切啟禎兩朝忠鯁尤饒魏客炰烋毒浮節嬈梁心
獄瘐張汶撲敲甲申春季流氛晝熛北平上谷瓦甈
冰消成仁取義泰山鴻毛朱中丞易服而經於城櫓
金職方沉水而躍乎河橋孟忠端叱僕慷慨孟忠僖
題句鬱陶申太僕聞難趨闕成樞部畢命鐲&KR3865;保郡
孤危力抗賊師聲援已絶厦傾莫支張羅彦題面投
繯犬來護屍金毓峒負印沉井不變鬚眉劉忠嗣殺
妻巷戰刀頭之火燫熪張羅俊抱賊嚙面齒間之血
淋漓尹都諫飲刃而卒無一語吕副戎叢鏑而體無
完肢姓氏垂馨於汗簡爼豆永饗於薌祠於戲干羽
既舞旐旄迺張戡亂戢暴實維鷹揚燕趙尚武功懋
侯王郤糓敦詩說禮李牧示短用長公孫長史白馬
威彰勇聞三國文丑顔良牽招張郃郭淮韓當皆恩
信之丕著戰陣之處強張弘策尅城而秋毫無犯成
景雋復讐而一刃幾剸李崇之功以卧彪而爛劉亮
之名因卧龍而煥李高平威鬱於蠕蠕常安成名宣
於茹茹血戈墨盾傅永之兼資疇如龍唇豹頸高昂
之雄狀可圖梁魏齊國雖割據戰攻守功若合符隋
文收江陵酬庸於韓柱國晉王鎮并州敬憚乎李高
都唐興而王君愕能識大義李思行具饒機智毛藻
張進鍪弧著勩名振務挺簮纓克嗣蘇烈乘霧平羌
李芃開壁納降陳利貞仗劍定亂高霞寓獲鎧詔藏
傅良弼建牙於銀州之塞栢良器圖形於麟閣之廂
張歸霸拔矢而轉敗劉如謙枕戈而警懈高行周乘
雨而襲鄆城馬全節散財而却蜀旆孟方立節潞而
稱雄張歸厚鎮絳而奏最勒旗常於北朝留聲光於
五代宋扼三關於趙於燕如熊如虎勲猷桓桓潘美
佐命興國曹翰拓疆南北繼勳遵誨仁朗懷德受爵
周朝樹功宋室魏齊物趙延進横槊賦詩曹韜光曹
寳臣將種著績閻承翰鑿渠蒲隂馮守信浚河滑津
王防禦引強足畏劉節度射遠疑神郭逵為仲淹所
拔成閔致世忠是欽邵舍人功冠中興十三戰姚都
監勇敵金兵數萬人遼之趙思溫被創而尚方調藥
金之李霆功成而賜姓班爵元之舒穆嚕明安不甘草
木之腐落薛塔喇海争誇金虎之榮爍史天倪赤心
待人史天澤老而憂民平棗強之亂鄭甫不忍玉石
俱焚釋藁城之俘趙迪能消滹岸青燐何伯祥徒手
摶敵王慶端夜甲共軍弘略弘範范陽二雄伯鼎季
衡黎陽雙忠解誠之祖孫父子鄭義之叔姪弟兄樹
三世之駿伐遺一姓之芳蹤明初則趙燿楊洪運籌
折衝薛斌李貴錫冊崇封狩北則石銘冀傑安南則
銅標柳升郭武定世胄而擅詞賦朱恭靖將門而諳
掌故袁彬茹苦窮廬徐珏破雺□䪒朱驥三宥而三
易爰書田禮七戰而七傳露布施朝卿嶽嶽扶大國
之體常名爵&KR1442;&KR1442;有詩人之目原夫五經四子藴隆
至理漢儒踳駁功利雜猥倡明羽翼河朔崛起魏則
劉獻之德行是先唐則李習之復性為旨宋之二程
一邵皆燕人而洛徙劉安世自不妄語為始邵子文
以申釋黨禍而止張九成迪君以誠劉常山敏學不
已金則張特立號為中庸先生元則王東明諡曰文
康學士劉文靖寓意一齋王文肅印心萬紙林起宗
心學繪圖顔師聖文節被誄明之秦亨精貫羲經劉
矩横渠是宗蔡國熙建書院而講學劉大寧闡太極
而蜚名王循吉賜號處士郜永春著述滿籝蔡洨濱
矯矯至行范子純恢恢實政李雙鶴弁冕顧厨李天
麟沉酣孔孟乃若秦灰既寒孔壁孰探豕魚帝虎榛
莽瀰漫漢有毛萇治詩河間韓嬰貫公輝暎趙燕董
江都有玉杯繁露之萹瑕邱公有穀梁左氏之編大
戴小戴曲臺一派周堪張禹石渠論對賈護秦恭授
受名輩韓伯高傳衣鉢於淮陽索盧敖設函丈於濮
陽楊綸房植清河胡常胥通經而奕奕乎冠裳晉之
束晳五經皆論而傳者惟笙詩之補亡經學式啓六
朝濟濟盧博士廣教五經之局監伯陽授書於四王
之邸陳太傅博通九經張刺史專家三禮許懋擁臯
比於辟雍張雕横簡冊於戟棨盧景裕專精注撰張
思伯梓刊列傳劉蘭授徒二百人李鉉著書三千卷
張吾貴新意居多熊安生疑義能辨董徵崔瑾師人
不倦隋馬光教授於瀛博之間唐嘉運開講於白鹿
之山孔穎達有五經正義王元感稱五經指南啖助
草三家之傑傳高重勒九部之石刊宋王豫筮易著
金韓中烟霞痼元瞻思精算數潘迪篹格物類編何
中測通鑑綱目明初首重明經武周文起於大興李
季鼎書庫有號黃潤玉學圃窮經遡自成德彬彬王
風郁郁萟苑書巢邦國有族荀况立言於蘭陵次仲
制字於上谷夀王能辨汾隂之鼎侯芭克受芸亭之
牘崔駰遇物能銘崔實無籍不讀張超之賦敲金酈
炎之才抱玉劉邵掞藻於三都允漢魏之鸞鷟張華
鳳箋寫志張載劍閣鐫字酈道元注桑欽之水經盧
辯解大戴之禮記魏收史才平恒博士能賦能詩陽
休之蔚彼時名飲酒讀騷盧元明成兹佳器奮英華
於北朝掉詞鞅於五季隋則杜臺卿之玉燭寶典許
善心之神爵靈異崔頤魏澹劉焯劉炫褒貶之筆黻
黼之彦唐則盧彦卿篹輯魏紀李百藥論陳封建李
守素肉譜明通谷那律經庫淹貫李延夀正典切直
張懷瓘體論雅健三郎二盖士林所豔四傑十才詞
壇攸羡崔澄瀾緩轡咏詩盧知猷落簡措翰青錢萬
選張鷟精良美玉咸施李嶠華贍高達夫五十學詩
崔元翰七旬弗倦長卿自為一集夢得獨存三卷李
華弔古戰場封敖賜錦制院司空曙聲韻孤高李陽
冰篆文兼擅賈島苦吟劉蕡切諫五代則扈載之賦
章百代皆羅崔税之制詞一字難竄宋之纂文苑英
華者宋白李昉修冊府元龜者李維劉筠張昭口占
獻俘之禮柳開手著戒子之文扈蒙遺鰲山之稿宋
綬圖鹵簿之真田偉堂名傳古李淑家是書林石㬅
卿風流跌宕王安中敏拔豐勻金則韓昉撰睿德之
碑韓玉製元勲之辭張盤溪日成百詠楊伯仁夜賦
十題麻九疇詔賜上第魏太初士奉師資元則鮮于
樞號漁陽翰墨郝天挺注唐詩鼓吹姚燧國統有表
劉遵採蕙著詞高房山畫法米芾王學士筆誌高麗
李京鳩巢名集宋聚燕石傳詩水雲才子武伯威好
學恬退林屋洞主蘇大年枕籍遊嬉明則武彧儒林
碩望張詩書法勁放頓銳漁嘯之帙幽妍盧柟蠛蠓
之集悲壯王青屏得詩王之稱邢雲路正歴律之妄
馮時化之酒史典核劉汝教之樵吟縱浪側聞顯潛
靡定舍藏行用迺有冥鴻高翔遠繒棄世逃名聲施
愈重許由掛瓢於箕山厥子遁跡於松盤紛高陽之
苗裔配巢父而駢傳漢則安平崔毅辭榮翩翩鉅鹿
孟敏被召悁悁時苗留犢標節張臶論寶稱賢晉霍
原不就司徒之位張晏卒成註史之志張巨和安道
賜名公孫鳳貞德予謚樹魚淵鳥吳慶之抗言高寄
食耕衣蠶馮偉之介操無貳隋則平棘之崔李齊名
頓邱之清豐特立盧鴻偕弟以優游豈愛嵩邱殷懌
渡江而冥搜非悦長洲甄濟引頸受劍志氣彌遒張
濟環山絶樵感孚何周鄭遨焚細君招隱之札李戡
抱試吏唱名之羞宋則賈逸祖築齋半隱遼則張潛
却田遠遊金則王師揚閍戶罕見王德元誨人無倦
趙質一詩而賜膏腴杜瑛隔代而諡文獻元則有志
趣高尚之張淳潛心經史之陳彦梁浩然以號號溪
劉惷齋因名名店明則鄒野漁詩誚貪魚張紹烈書
歸烈燄秦裕伯引故君以自譏多嘉禎由處士而交
薦况乃姬公材藝尼父多能前民利用智巧淹通思
入風雲技奪化工扁鵲受藥飲水欒巴噀酒止烘李
梵歴究三統王早法精九宫黃泓以信䜟而歸於晉
始智藏以診脈而顯於隋終李光謂益人惟有書籍
張暅因集書貴陟中丞吳遵世易林百卷信都芳算
法五宗景業能卜勸進顯祖許遵善相交懽神武劉
孝孫極駁閏差盧太翼固諫避暑李清雲門遇仙奚
鼐松烟有譜高正臣鏤棲霞之碔邢和璞隱瀛海之
滸歌撰百中王白自出機杼討論本草劉翰獨循規
矩劉完素悟起醉酒之仙杯張元素術精鑿心之大
斧李東垣十書最名任君謀四藝咸通李慶嗣和米
療疫李息齋畫竹研精趙世英承家之星歴田景延
絶世之丹青藝元塑像古粹劉冠印手神異劉于台
占唐山之一絶趙得秀作林慮之三戲古者賓旅有
典寓公迺傳鳳攬德輝高山大川燕趙千里詎繄無
賢豫讓名橋於滏壖仲連辭爵於邯鄲無忌受鄗城
之湯沭荆軻泣易水之衣冠馬嚴聚族於鉅下趙岐
匿影於河間關羽遇主於涿郡應邵託跡於幽燕陳
琳代袁紹之檄劉禎賦黎陽之山趙至易名而占遼
西之戶王猛鬻畚而居魏博之邊王憲逢道武於高
邑范晷受徵聘於清河張燕公愛抱陽而築室王義
方客魏郡而行歌家鉉翁改館瀛海孔汝器遠奔漷
坡郝經設帳於保塞李椿卜居於滹沱薛瑄大儒元
氏懸弧沈鍊直諫譴踰蜚狐湛甘泉垂絳紗於濡水
李卓吾封窀穸於潞渠他如木杯錫杖玉石丹臺紫
氣西邁青蓮東來教演中土陶冶瓌材幽燕瀛冀本
本荄荄工氏瑰行真源聖胎燕有甘需能邀金母漢
有玄俗恒餐雲母琴高乘赤鯉而過涿流鮑靛煮白
石而度颶□甘始誇南海之金郝姑嫁東海之媍佛
圖澄示幻於邢州葛穉川煉藥於唐阜講經點石竺
道生本鉅鹿之籍羽化吐煙寇謙之實昌平之客梵
志剖檎癭之兒玄奘泛木匝之厄寶公坐卧乎石屋
静琬茶毘於香樹薛頤築紫府於九□師正占清泉
於嵩谷吕岩受枕於邯鄲張果策衞於恒麓一行定
八百歲之歴差惠能傳五六祖之燈錄洞玄羽化於
紫雲薛昌身輕於商陸俞靈瑰絶粒而回風酈希誠
揮箑而致澍鄧隱峯倒化炫竒邱處仲棄屍佯怒普
真賣藥石垣分身劉商服术許碏醉吟羅喬白驘行
壁守干紙衣示人崇辨屍解駭俗懷丙技巧絶倫田
志亨馴蛇表異劉道秀迷盗驚羣蕭淨興化鶴入夢
梅志仙徙栢出神蔡湛然賜名江月邱處機封號長
春海上老人煑石賑餓東峯長老索黍紿鄰劉海蟾
解組入道罍無竭泛海尋真病虎運籌於幃幄鐵牌
驅神於雷雹唐老姑投大茂之石崖尹蓬頭騎關西
之鐵鶴楊燧術竟脱棺郝姑雲來扶腳江水一天秋
王曰銓見道之作長空一月圓宋善岩了性之學懿
碩虖騎箕降嶽天不愛道旉華挺實地庸愛寳鉅星
精而細土麗式山搜而澤討穀之屬兮黍稷離離粟
别三色秫分二宜稻尚石塘之粲麥多金五之䅘回
鶻之豌甘可作餈芒角之牟融迺為飴薏苡味侔乎
百粤巨勝香奪乎五芝蔬之屬兮香芹信是楚葵遂
州之黃芽切肪劈玉東垣之青韮露種霜肥春不老
琅玕輸碧草石蠶甘露比滋□藍去莖而取柢蘹香
小粒而繁枝蠡吾之土芋曰豆銀山之樹耳曰雞天
花為茵類之貴金針亦萱草之岐木蘭可羹而可染
水茄代菱而代梨花之屬則牡丹芍藥種分洛畦秋
海棠喜隂而畏曝北茉莉葩熳而子垂金粟更名鶯
粟翠蝶别字翠眉果之屬兮首誇瀛海之梨錦堂垂
盧龍之野香水發洺河之湄易水之桃扁郎山之柿
竒蘋婆色香味俱絶果瓜方圓銳不齊木之屬則松
栢椿檜樗槐桑榆楊柳桐梓檀樺椵榿苦櫪留墨枸
橘編籬冬青搢笏山檟局棋檉杞垂箭儷靈和之濯
濯篔簹篬筤宛淇水之猗猗草之屬則豔稱佛土之
&KR2007;題馬鞭何策雀瓢誰携酸漿原名絳囊墨記隱若
點黧吉祥慎火龍珠虎鬚戴星宜男箭頭鈴兒觀音
色碧女羅線披藥之屬則薑石皓皓葛根施施南星
夏結地膚秋䆅五味為五行之粹百合因百瓣而締
讀書須餌遠志代茗或潑蒺藜劉寄奴蛇知療創禹
餘糧石可救饑白頭蒼耳蠭房兔絲藜蘆莨菪丹參
靈脂天花漉粉地骨皴皮商陸秦芁馬舄牛臍憨葱
天藕鹿竹羊蹏螵蛸生桑者最膏乳鐘石者稀夏枯
草葶藶之類夜明沙蝙蝠之遺茺蔚俗呼益母苻黃
直是蒲槌彙山川之品味古未殫於黃岐厥有衆産
兮復雜進而交馳不灰之木燄燄莫欺上水之石潗
潗倒澌房山之土五色馬峪之煤萬輜斑石壓點蒼
之版橡斗烏太素之綈百貨之屬利用不貲屯絹蹬
織而靭棉布斗文且麗桑楮傳蒙恬之法松煙以奚
鼐為師菱花開易陽之市翠濤買遒欄之瓻羽之屬
則舒鳬花鴨白鴉烏鷄鴛鴦鶗鴂桑扈鷾鴯□□鴘
䲲鳶□鳵䲬脊令戴勝鷓鴣鳬鷖啼血逃河鶖鶬鸒
斯剖葦啄木鵁鶄鸕鷀鸛集灌木&KR1870;遁叢茨鵏大如
鶩鵙鳴似鵗錦衣翠羽鐵腳蠟觜鵂鶹䳺鶉鴟鴞鵋
䳢載蜚載鳴於峪於湄毛之屬則燕代之駿趙魏之
犛馲&KR2466;非種衞蹇異蹏赤騂白□間色為□□□羳
羱羺䍲羯羝獢獫盧猎□&KR3851;羌□厨狸田鼠狐狢虎
羆猨臂旋旋糜角觺觺東郭之㕙趯趯中山之狼狉
狉曰豘曰豝曰豜曰豯負塗趨下喜雨中泥鼪鼬穴
壁松鼠轉枝鱗之屬則鯉魴魛鱣鰌鰍鮎鯷潞銀灤
鯽洺鮪漳鮠滹沱之玉尺狹如&KR3311;&KR3142;白洋之石蓮小
若鯤鮞介之屬則黿鼉龜鼈蛤蚌&KR1748;蜊蟶蚶蝤蛑螯
蠏蟛蜞蟲之屬則蠶老三眠蜂分四栖□□以蟬聲
别字蟋蟀因促織登詩蛺蝶可入滕王之繪蜉蝣亦
紀傅咸之辭金鐘夜響竈馬夕嘶蠮螉結塞螻蟻成
師馬陸百足牛蠓一雌□螽百子蜾蠃異兒蟫食神
仙之字蛛吐經緯之絲水秀才非同河□紅孃子即
是樗鷄蠑蚖蝘蜓蚱蜢蛜蝛蟪蛄蚯蚓蠨蛸螔蝓螳
蜋蝌蚪磐蝥蚨虶田雞璧虎蝖&KR2431;蝤蠐飛蛾撲爥旋
蝸篆籬窮山經與水牒盖萬彙而千斯也猗歟
皇畿金甌玉燭爽塏兮赤埴黃壚閌閬兮山岟水澳飛
樓聳櫓兮崇墉矗矗納駟停驂兮名閥簇簇干霄凌
漢兮閣館接乎宫墻納秸納槀兮闤闠币乎蔀屋迺
有玉臺金埒秦壘漢碣福地洞天梵林寶闕洸洸兮
虎豹當關闐闐兮龍彲建節陸輪蹏而水舳艫城絃
歌而埜枌榆有香芹潔藻之鄉校無金蠶碧雞之邪
巫暵不咨乎雲漢溢不沸乎天吳且而臛珍膾錯燠
紈寒貉鞭騏策騮牽盧引猎□□然詡冀北之江南
嘷嘷然信士美而郊樂式可奠鼎以宅中無矜背邙
而面洛必也堯文思舜允釐禹祇台湯日躋文武成
康作求於本支瞿瞿乎邁漢文之恭儉恢恢乎軼貞
觀之弘遠翼翼乎天鑒在兹恤恤乎下民卒癉好學
勤乙夜之披察邇慎綴衣之選他如雉頭焚裘羊炙
輟饈露臺惜費東都罷遊止輦可受折檻莫修誠懿
辟之方駕斯馨德之殷流載覩䕫龍秉鈞俊乂充位
庶績其凝六府允治得賢撰頌聚星詹瑞又何有於
麒麟生鳳凰鳴屈軼茁含譽晶甘露降芝草榮雨暘
時若黍稷屢豐塗夥黃髮之叟里戲仁心之童諸福
之物踵至可致之祥洊興也乎逝將麟膏西獻鳳髓
東薦日南貢昭凉不夜之琲漠北輸奔霄追電之駻
聲教訖於繡齒雕題王亨會乎堯封禹甸於戲
天眷
帝顧寵錫版宇哉建邦設都陳殷置輔哉奏假懷柔宰制包
舉哉欽兹
勲華謨烈之郅隆聿為天地神人之宗主哉
保陽賑濟賦倪象愷
維我
皇御宇之二年兮歲支干以丁已荷覆載之無私兮欣
恩膏其廣布既丕冐於震旦兮尤樂利於輦轂視乃積而
乃倉兮祝滿車而滿篝忽隂陽之偶愆兮厪
聖人之睿慮詔庸租之蠲除兮截南漕以施濟開太倉之天
庾兮用平糶而撫字或借籽以播種兮叠
恩膏於㒺替
宫保承宣以沛澤兮命守吏而補助保陽為三輔首郡
兮迨綢繆乎未雨予愧守夫此邦兮膺大任其兹懼
時季夏之將杪兮沿村疃而身赴恐流離之失所兮
緣比戶焉歴數減騎從以巡行兮先清苑而調護遍
窮簷而噢咻兮曾不改乎此度鬱郎峰其聳秀兮周
雞水之灌注越一宿而晨興兮又滿城之跋涉惟農
服乎先疇兮士原食夫舊德五侯之雉堞在望兮燕
公之石穴堪接唯慰問之勤&KR0548;兮忽完縣之在即繄
二縣之暵乾兮幸未遭乎酷烈得安堵而無恐兮免
憂心之反側龍泉五穴之溯洄兮馬耳之雙峰屴崱
仰陳平之竒計兮弔木蘭之英烈自曲逆而南轉兮
循唐縣之唐河届恒水而西注兮胡滱水之名訛由
戍兹而東顧兮洩慶都之餘波堯母竒於誕降兮萃
天地之太和由中山而東南兮溯束鹿之滹沱紅草
為忠血之化兮義奪祿山之妖麽酌或賑而或糶兮
天降災之無多又東為博野之區兮黎庶環而聽令
又東為蠡縣之境兮想博陵侯之重柄遵西南之大
道兮求祁州之故徑緣東北而觀覽兮歴高陽之綿
亘獨豬龍之為患兮聞泙湃而心驚三河為九河之
彙兮更難制夫鯨鯢安得同鱷魚之驅兮比昌黎之
令名水一發而滔天兮彼波怒如雷轟岸崩塌而漂
没兮又遑計夫深耕越濡水而雄縣兮居趙北口之
塹鎮地當拒馬之衝突兮為下河之巨浸合沙磁唐
而肆横兮繞瓦橋以角競望新城之多艱兮加楊村
河之合并况胡良與渾合兮由南里而争勝何瀇滉
之囦泫兮更漂流而饑饉亟捐賑而恐後兮實萬民
之待命羌西顧為定興兮古督亢之揚麾地居高而
坦平兮異他邑之陂池自范陽而延蔓兮為金遼之
界分想祖逖之擊楫兮救中原之瘡痍涉安肅而踐
路兮距白溝之水瀰加漕渠之漰渤兮民為魚之顛
危惟美蔬之甲天下兮士大夫此味之不可不知量
大小之災䘲兮别高下而分施歴容城而過安州兮
宿新安而疇咨問容安新之仰食兮藉葭葦之紛披
或臨流而擊鮮兮收藍草而取資乃燒柴雜淀之漫
漫兮曾無一之實惠葦鼠耗而靡遺兮魚不寸而早
市藍逐水而泛蕩兮又何從而會萃傷忠祠之松雪
兮悲賢塚之薜荔踏板橋之曉月兮破柳灘之晩翠
向紫泉而垂釣兮望龍灣而湛濟悵容與而躊躇兮
厪未盡乎撫字察農野之洊臻兮循歸途而少憩越
十五日而往賑兮竭焦勞而况瘁至秋冬而平糶兮
寓軫恤之深意唯
聖德為不朽兮又上官之一視予小臣曾何能兮供奔走之
位置學監門之繪圖兮歌舂陵而逮下或計口而授
食兮或按戶而分借或拯溺而袵席兮或成隂於桑
柘或破涕而為笑兮或無年而多稼或孤寒之待訪
兮或苦節之搜及或麟鳳之網羅兮或狐鼠之歛跡
或遷善而改過兮或旌淑而别慝或豐亨之漸致兮
或風俗之宜表凡此十七屬之周流兮總事事縈回
於懷抱憶賈輔之萬卷樓兮問郝經之記何存望郭
隗之金臺兮濟簡子之河津懷晏嬰之興發兮傷智
伯之艱辛思叱馭之九折兮更陽城之可親慕樂羊
之高風兮欽二程之先人想韓魏之功名兮瞻延昭
之城闉讀道元之水經兮痛甘羅之石欄傷楊令公
之戰功兮嘆劉孝子之無稱王陵之賢母如昨兮孟
姜之貞女常新要以由本計而推及兮用教養夫斯
民方患職之不克修兮敢曰無慙守土之臣乃拜首
稽首而為之歌曰地寄馮翊兮京兆之隣
皇仁蕩蕩兮膏澤頻頻制府宣布兮手畫口詢萬民咸被
兮歡頌
一人暨予奉令矢慎矢勤從此千秋萬載兮遍大地之陽
春
畿輔通志卷一百十六
