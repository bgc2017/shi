欽定四庫全書
畿輔通志卷四十七
水利營田
京南局
京南一局兼正定順德廣平三郡之地西帶重巒源
泉並注而交流畢會於大泊所謂形如聚扇而滹滏
二河為之外幹也民於其間壅流藝稻無煩導課而
建閘築岸具有條理獨是食利者自私貪得者無厭
踞高則不知有下恃源而欲絶其流以故灌漑之餘
陂池以浴鵝䳱而下游之舟楫鮮通洿澤以養菰蒲
而隣邑之香秔盡槁故南局田不患其不營而患營
之不廣水不苦其不足而苦水之不均賢王親歴
而稔知之開局委員均平水利遠者刻以日近者分
以時於是靈泉流潤河澤旁通廣順之間增田至三
萬八千七百三十八畝有竒而滹冶上游瀕河沙磧
之區立遏建壩排石留泥淤為膏沃得田一十五萬
三千一十六畝有竒尤為從來未試之竒也
磁州
務本村張家莊太平莊杏園營等處營田引滏陽
河之水仍洩水於本河按元臣郭守敬言滏陽河
水由滏陽邯鄲洺州永年下經鷄澤合入灃河可
漑田三千餘頃近因磁人舍本逐末多種烟葉靛
苗稻田漸減又緣地居上游閉閘築壩鬻水罔利
下流不獲沾勺水之潤雍正四年經賢王
奏請改歸直隸統轄遣員分定水限均利息争又勸州
民種稻以重本計藝至十萬餘畝兼如期啟閉用
資隣邑風移俗易所謂下令如流水之源者矣
雍正五年州治西北務本村張家莊量斗莊併東北
太平村杏園營等處農民自營稻田西閘共四百
零一頃四十畝東閘共六百零九頃四十九畝
永年縣
張家莊南胡賈村馬道固村等處營田引滏陽河
之水洩水於郡北牛尾河前明廣平守高汝行永
年令朱泰於河北岸設阜民等八閘水利大興嗣
因磁人築壩攔水八閘已廢其五今磁州改歸廣
平閘水分時啟放瀕河數邑均霑其潤而永年先
受之滏水湯湯良苖翼翼一時頓復其舊云
雍正五年郡治西南張家莊南胡賈村等處農民自
營稻田共一百零六頃二十畝六分一釐
雍正六年郡治西南張家莊趙家莊等處農民自營
稻田共四十二頃一十六畝九分四釐
雍正七年郡治西南南胡賈村北胡賈村等處農民
自營稻田共三十六頃七十七畝八分六釐
雍正八年郡治東南利民閘大堤北農民自營稻田
共二頃零二畝九分
平鄉縣
豆二莊周章村油召村等處營田引滏陽河之水
仍洩水於本河按滏水至平邑已經上游疏引水
力稍弱攔水壅升厥利斯普變而通之以盡利斯
之謂矣
雍正五年縣治東北豆二莊周章村重義町等處營
田共十頃零二十七畝六分
雍正七年縣治東北油召村崔家莊等處營田共九
頃三十八畝四分
雍正九年改旱田一十八頃四十畝
任縣
邊家莊牛新寨西北張村等處營田引滏陽并牛
尾等河之水仍洩水於本河按滏水至任較平邑
尤弱而百泉牛尾自西而東合而助之置閘疏分
邑田萬畝皆籍其潤又大陸澤為上流之壑為下
流之源新開灃河源於大陸源大而流盛夾岸汲
引其利尤溥也
雍正五年縣治東北邊家莊牛新寨孫家莊等處營
田共八十四頃五十九畝二分零五毫五絲農民
自營稻田共六頃十二畝一分二釐
雍正七年縣治正北西北張村大北張村等處營田
共二頃七十五畝六分農民自營稻田共八頃五
十八畝四分二釐
雍正九年改旱田八十一頃七十九畝二分一釐三
毫
正定縣
雕橋村王古寺并城河順城關等處營田引大鳴
泉小鳴泉之水隍池西北隅之方泉邑東北西洋
村之班泉歲久淤塞併疏濬通暢分流灌漑俱洩
水於滹沱河由邑西北而至東南數十里町畦鱗
次清漪迴環向之廢棄者皆青葱入望矣
雍正五年縣治西北雕橋村王古寺并城河四面順
城關等處營田共一十一頃八十五畝一分農民
自營稻田共一頃六十三畝
雍正六年城河東西北三面併在城東西南三關廂
等處營田共三頃七十二畝七分
雍正七年縣治東北西洋村大林濟村等處營田共
一十五頃五十九畝
平山縣
奉良莊川防村等處營田引滹沱併冶河之水仍
洩水於本河按滹沱自正定以下土疏流湧時有
泛溢去害不暇豈遑興利獨在邑境山麓夾束不
患軼出兼水濁泥肥於上流疏引布石留淤可以
成田但苦山漲衝突湏石堰捍禦工程繁費非民
力所能為今遣員開築堰立而田成秔稻甚茂然
淤泥積久則田高水不能上湏種薥粟疎之俾土
平而水可上水旱互易田乃可久此滹沱營田之
法冶河泥少亦如法行之可以得半皆營田之變
例也
雍正五年縣治西北奉良莊并正北川防村等處營
田共六十頃一十一畝農民自營稻田共二十二
頃零二畝
雍正六年縣治東北聖佛村義羊村水碾村曲堤村
石橋村并西北朱濠村等處營田共九十九頃五
十四畝七分農民自營稻田共九頃零七畝
雍正七年縣治西北賈北村近掌村通家口并正北
川防楊村東北義羊村水碾村西南史家灣西村
等處營田共一百四十四頃農民自營稻田共五
頃四十四畝
雍正九年改旱田八十五頃一十四畝
井陘縣
防口村西河村洛陽灘等處營田引冶河之水仍
洩水於本河其疏引上流布石留泥傍岸築堰亦
如平山滹沱之法行之雖荒土砂灘田皆可成秔
稻暢茂亦營田通變之法但遇鑿石時火煆於前
醯沃於後工力維艱難以數舉也
雍正六年縣治東北防口灘營田共四頃二十畝
雍正七年縣治東北西河灘洛陽灘東冶灘等處營
田共四十三頃
雍正九年改旱田五頃
邢臺縣
樓下村孔橋村小汪村等處營田引百泉併逹活
紫金等泉之水洩水於七里河牛尾河按郡城西
北逹活紫金等泉水力頗微土人灌稻田五頃而
水力已殫矣獨城東南之百泉澄泓盈溢大以畝
計餘泉百數併湧地噴珠淵源盛大時出不窮不
惟利周本邑兼可潤及隣疆但土人踞閘獨擅每
啟争端今遣員於春夏時酌田多寡依期啟閉厥
利均焉復於河身狹處量為開廣利尤倍也
雍正五年縣治東南樓下村孔橋村并西北孫家莊
等處農民自營稻田共七十八頃三十八畝八分
雍正六年縣治東南小汪村宋家莊孟家莊等處農
民自營稻田共四頃五十一畝
雍正七年縣治東南袁家店康莊舖等處農民自營
稻田共四頃零六畝五分
沙河縣
北九家莊趙村等處營田引邢臺百泉併小灃等
泉之水洩水於橙槽并沙河内按沙河一名湡河
源發山西遼州流入邑境水帶流沙夾岸積如岡
阜伏秋衝突難以引用本邑祗分隣境餘潤用漑
秔苖雖不滿千畝亦不忍利棄於地也
雍正五年縣治東北大村趙村徐旺村等處營田共
一頃四十八畝四分農民自營稻田共三頃五十
七畝一分一釐一毫
雍正九年改旱田七十一畝六分九釐九毫
南和縣
豆村河頭郭楊家屯等處營田引百泉河之水洩
水於沙河併大陸澤按邑境雖有鴛鴦等泉然水
脉細微難資灌漑邢邑百泉河源遠流長邑之均
利惠民等閘悉分其潤但邢人踞閘獨擅水頗失
時今遣員於春夏時酌定限期如期啟閉以均其
利邑秔萬畝歲獲豐稔正裒益之善舉也
雍正五年縣治西南豆村河頭郭等處營田共一十
一頃九十八畝八分農民自營稻田共六十一頃
二十四畝二分
雍正六年縣治西北薛家屯東賈郭等處農民自營
稻田共七頃八十九畝八分一釐
雍正七年縣治西南張相村農民自營稻田共四頃
四十三畝一分
天津局
天津營田全資潮汐一面濱河三面開渠與河水通
潮來渠滿則牐而留之以供車戽中間溝堘地埂宛
轉交通四面築圍以防雨澇皆前明汪司農應蛟遺
制也汪公至天津見白塘葛沽一帶地斥鹵不耕種間
有近河藝豆者每畝收不過二斗以謂此地無水則
鹻得水則潤若以閩浙瀕海治地之法行之穿渠灌
水未必不可為稻田而一時文武將吏諸人無肯應
命者公乃以身倡之捐俸買牛制器開渠築堤先於
葛沽白塘二處種水稻二千餘畝畝收四五石餘種
薥豆得水灌漑糞多者一畝收一二石惟旱稻以鹻
立稿於是軍民始信閩浙治地之法可行於北海而
各官益信斥鹵可盡變為膏腴也於是疏請於朝以
防海官軍萬人分田墾種屯政大興至今土人猶傳
十字圍所謂求仁誠足與食力古所貴者是己惟是
民雜五方逐魚鹽之利取足旦夕而不為久遠之計
雖禾麥之植亦鹵莾從事至沾塗升挽之勞益視為
畏途以故旋舉旋廢雍正五年營田十圍今存者賀
家口葛沽兩圍而已開局之始賢王深思遠攬以
天津當河海咽喉為
神京牖戶而謠俗偷惰逐末忘本野多未闢之土家無
擔石之儲闤闠熙穰田疇蕭寂無以仰副
聖天子加意郊圻移風易俗之至意又覧左忠毅光斗屯
政諸疏大興水利於天津一帶稻花茂密因慨然欲
復汪司農之舊蹟發帑委員尋求經理而積習猝難
丕變美意未及觀成然圍渠遺趾現存稍加修葺未
始不可漑糞沃淤長我禾麥也爰紀梗槪不忘厥初
云爾
天津州(今改為縣)
城南藍田及賀家口圍田引用海河潮水仍洩水
於本河按藍田康熙間鎮臣藍理所開也河渠圩
岸週數十里墾田二百餘頃召浙閩農人數十家
分課耕種每田一頃用水車四部插蒔之候沾塗
徧野車戽之聲相聞秋收畝三四石不等雨後新
涼水田漠漠人號為小江南云理陞任去奏歸之
官是後經理無人圩坍河淤數載廢為荒壤雍正
五年營田天津津農不習水種率逡巡觀望乃作
秧池於藍田以倡導之濬舊渠引潮水灌漑滋培
秧苗蕃盛於是官民競勸共營田三十餘頃俱獲
收穫六年營田觀察使黃世發自營五頃耕耨得
宜畝收至五六石刈穫之際傳集各圍地戶共觀
之
賀家口圍其西半即藍田也東瀕海河因橋建閘
周圍築埝圍内開渠縱横貫注共營田三十八頃
九十二畝官民自營田九頃
静海縣(今歸天津縣)
何家圈吳家嘴䨇港白塘口辛莊等圍營田引用
海河潮水仍洩水於本河按何家圈圍地勢平坦
土性滋潤天然秔稻之鄉前明撫臣汪應蛟相度
屯田以此為首圍中有官莊圍南有大人莊詢據
老民當時屯田御史及屯田道廳等官駐劄於此
故名雍正五年循照溝圍舊蹟開築營田八十三
頃十六畝民間自營田二十三頃四十畝
吴家嘴圍三面臨河民間就沽道為園圃在津田
向稱上産五年委員開築於馮家口建閘引水并
設涵洞三座分渠灌漑營田二十七頃九十二畝
民間自營田十四頃四十一畝
䨇港圍亦汪應蛟屯田舊地也循照故蹟開築東
與何家圈溝渠相通兩圍互為蓄洩營田三十八
頃二十五畝五分民間自營田三十八頃七十二
畝
白塘口圍河形閘基皆汪應蛟屯田故蹟以董太
僕應舉於天啟中修復之故遺制猶存委員開築
即用閘基舊石添砌建造并設涵洞二座營田六
十四頃六十七畝民間自營田四頃七十二畝
辛莊圍亦汪公屯田舊地也邨東西各有沽河一
道西河即屯田故渠東河則津人鄭衛引水種稻
所開也地勢平潤強潮内涌往往波及田間本與
陸種不宜委員疏濬二河各置閘一座圍内溝渠
交注引新洩故留沃去鹻最為適宜焉營田六十
一頃六十二畝民間自營田五十九畝
滄州(今歸天津縣)
葛沽盤沽二圍營田引用海河潮水仍洩水於本
河按葛盤二沽畛域聯接自汪公應蛟肇開水田
土人至今習知其利插蒔不絶亦能自製水車不
以升挽為苦所産稻米幾與白玉塘齊名五年委
員分建圍圩開渠置牐民地官荒營至五十九畝
民間自營田四頃九十一畝
興國富國二場(今歸天津縣)
東西泥沽二圍營田引用海河潮水仍洩水於本
河按泥沽距海口六十餘里河至此愈深闊潮來
愈大亦汪應蛟舊屯地而董公應舉令經歴趙鑑
等修復之河形宛在溝塍之迹猶歴歴也循照開
築東西圍各建進水閘一座洩水涵洞各二口營
田三十五頃二十七畝民間自營田六頃二十八
畝
按天津舊為衛治郊郭便參鄰境改州之後疆
界未分故營田十圍自藍田賀家口而外隸静
海縣者五隸滄州者二隸興國富國二場者各
一至雍正九年設府改縣更定幅&KR0695;諸圍地畝
皆歸隸天津縣矣今仍營田府原册所開編次
用存其舊云
畿輔通志卷四十七
