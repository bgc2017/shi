欽定四庫全書
畿輔通志卷一百十五
賦
漢
冀州賦班彪
夫何事於冀州聊託公以遊居歷九州而觀風亦哲
人之所娛望常山之峩峩登北嶽而高遊建封壇於
岱宗瘞玄玉於此丘徧五嶽與四瀆觀滄海以周流
東征賦曹大家
惟永初之有七兮余隨子兮東征時孟春之吉日兮
撰良辰而將行乃舉趾而升輿兮夕余宿乎偃師遂
去故而就新兮志愴悢而懷悲明發曙而不寐兮心
遲遲而有違酌樽酒以弛念兮喟抑情而自非諒不
登巢而琢蠡兮得不陳力而相追且從衆而就列兮
聽天命之所歸遵通衢之大道兮求捷徑欲從誰乃
遂往而徂逝兮聊遊目而遨魂歷七邑而觀覽兮遭
鞏縣之多艱望河洛之交流兮看成臯之旋門既免
脱於峻嶮兮歷滎陽而過武卷食原武以息足宿陽
武之桑間涉封丘而踐路慕京師而竊歎小人性之
懷土兮自書傳而有焉遂進道而少前兮得平丘之
北邊入匡郭而追遠兮念夫子之厄勤彼衰亂之無
道兮乃困畏乎聖人悵容與而久駐兮忘日夕而將
昏到長垣之境界察農野之居民睹蒲城之丘墟兮
生荆棘之榛榛惕覺悟而顧問兮想子路之威神衛
人嘉其勇義兮迄於今而稱云蘧氏在城之東南兮
民亦尚其丘墳唯令德為不朽兮身既殁而名存惟
經典之所美兮貴道德與仁賢吳札稱多君子兮其
言信而有徵後衰微而遭患兮遂陵遲而不興知性
命之在天由力行而近仁勉仰高而蹈景盡忠恕而
與人好正直而不回兮精誠通於明神庶靈祇之鑒
照兮祐貞良而輔信亂曰君子之思必成文兮盍各
言志慕古人兮先君行止則有作兮雖其不敏敢不
法兮貴賤貧富不可求兮正身履道以俟時兮修短
之運愚智同兮靖恭委命唯吉凶兮敬慎無怠思謙
約兮清靜少欲師公綽兮
魏
趙都賦劉邵
且敝邑者固靈州之敞宇而天下之雄國南則有洪
川巨瀆黃水濁河發源積石經拂太華灑為九流入
於元波其東則有天浪水府百川是鍾包絡坤維連
薄太濛其北則有陶林元壇增冰冱寒其西則有靈
邱平圃斜接崑崙其近則有天井句注飛狐太行璀
錯□珞屬阜連岡龍首嵯峩以&KR1293;鬱羊坂崙&KR3057;以&KR1478;
嵣清漳發源濁滏汩越湯泉涫沸洪波漂厲爾乃都
城萬雉百里周迴九衢交錯三門旁開層樓竦閣連
棟結階峙華爵以表甍若翔鳳之將飛正殿儼其造
天朱櫺赫以舒光盤虯螭之蜿蜒承雄虹之飛梁結
雲閣於南宇立叢臺於少陽及至暮秋涉冬朔風烈
寒猛豺鷙攫鷹隼奮翰國乃講武狩於清源駕騖冥
之駿駮抗冲天之旌旃北連昭餘南屬呼池西眄太
陵東結繚河然後嵠子放機戈矛亂發決斑鬐破文
頞當手斃僵應弦倒越爾乃進夫中山名倡襄國妖
女狄鞮妙音邯鄲才舞六八駢羅遞奏迭舉體凌浮
雲聲哀激楚其珍玩服物則崑山美玉玄珠曲環輕
綃啓繒織纊綈紈其器用良馬則六弓四弩綠沉黃
間堂嵠魚腸丁零角端飛兔奚斯常驪紫燕豐鬛确
顱龍身鵠頸目如黃金蘭筋參精迅躡飛浮軼響追
聲若乃至季春元己辰火熾光挺新贈往袚於水陽
朱幕蔽野綵帷連岡妖冶呈飾顔如春英
唐
燕昭王築黃金臺賦張式
燕昭以齊魏黷武楚趙專征地僻援寡城孤勢輕體
未遑於安席心每寄於懸旌外矜嚴以示懼中慷慨
而不平欲羅天下之彦總海内之英爰築臺於國以
尊隗為名知夫喬林之木可選他山之石可轉將在
物之非珍謂求覽之不顯苟白駒之可縶信黃金之
可賤且設而為己則己奢設以為人則為善岌然既
就赫矣斯存象徘徊於前殿色晃朗於朝暾人所貴
惟金我以為土時以士為賤我以為尊誠列辟之未
制掩前經之所論昔銅雀創於鄴都陽臺起於荆國
聳高麗之殊觀備珍竒而盡飾徒竭用而殫人自矜
豪而逞力洎夫遺情繐帳徒愴淫心結夢巫山空資
穢德豈同夫慮成經始所寳惟賢初假物以求士終
得魚而忘筌不然者鳥將棲於茂樹魚自躍以深淵
臣亦效誠於大國人誰遠仕於弱燕所謂興亡必繫
於賢哲勝負寧由於衆寡庶斯焉而取斯誠大者而
遠者及夫劇辛不召而至樂毅無媒而萃咸委質而
納忠願長途而騁驥然則賢為強國之器臺實招賢
之餌空悲霸業之雄不覩濫觴之自異乎哉歷萬古
而共觀信諸侯之一致後之士寧無郭隗之才後之
君但守燕昭之位是以千乘雖貴一士雖微必禮之
而後為用必求之而後能歸不可誘之以利不可劫
之以威因酌古以道意惜臺平而事非
漢光武渡滹沱冰合賦獨孤及
昔漢光武收河北之年馳馬將進滹沱在前為敵所
迫當冰不堅及軍裝隠轔以登岸殺氣崢嶸而塞川
意者欲定神器於兹日彰聖人之動天若非使不道
者喪有德者王則水不能以造次而結冰不能以斯
須而壯變浩浩之流為峩峩之狀擁高旌以進雷長
轂以上及企路以全軍又迎風而破浪於時進隔關
於長津顧邀遮其後塵患勢莫之敵沒不可振求一
徑而莫遂惟羣臣之不親賴王霸至誠之力恊光武
至聖之德人從悦已之詐天贊勤王之直故得舟楫
不設衣裳不濡避地以往乘冰以趨一水之上兩軍
相殊使後人視水則有求冰則無望飛塵而惆悵對
寒流而踟蹰由是知天人之合發與神祇而相符不
然則何以延十二之祚總四七之輔滅新室毒流之
日作漢氏中興之主受命之瑞也亦何異元女降於
軒轅白魚躍於周武燕趙之間清流瀰瀰高風以遠
遺躅於是
市駿骨賦韋執誼
代有良驥勤求可致上心好也固有開而必先朽骨
沽諸蓋不期而自至於是搜延廏發屠肆出千金
而易之獲一骼而無棄不賈其用雖增飾而無成將
慮其先使雄名而不墜昔之服纓玉飾軌鞗追長風
而噴沫先急景而揚鑣豈知衂駿足於千里摧壯心
於一朝權含月而共落蹄帶雪而俱銷當其死而不
顧豈其生而可招是以服其無斁守而無失外揚嘉
善之名内作旁求之術伊希代之異産固入用而無
必處南中之穴莫測從來遊北土之泉殆將安出聿
求既彰類聚其方人獻騄驥天降此祥滅虞之役不
興取諸外廏伐燕之師不舉貢自遐荒蓋將翕必張
期於至止俾善始而令終寧賤目而貴耳假其力既
重之於生思其勞曷輕之於死物以德易道由人弘
當不遇其知乃負車而伏櫪苟應乎其感必虯躍而
龍騰故八駿咸臻萬邦為楷物非其産將命逾遠而
來骨在於斯何惜發幣而買亦猶賢士所趣知機彙
征田忌收老以成仁卒強齊國燕昭市骨而種德乃
獲樂生覩求賢之未暢悟得駿之悲輕儻長鳴之見
識庶吾道之將行
宋
中山松醪賦蘇軾
始余宵濟於衡漳車徒涉而夜號燧松明以記淺散
星宿於亭臯鬱風中之香霧若訢余以不遭豈千歲
之妙質而死斤斧於鴻毛效區區之寸明曾何異於
束蒿爛文章之糾纆驚節解而流膏嘻作厦其已遠
尚藥石之可曹收薄用於桑榆製中山之松醪救爾
灰燼之中免爾螢爝之勞取通明於盤錯出肪澤於
烹熬與黍麥而皆熟沸春聲之嘈嘈味甘餘而小苦
歎幽姿之獨高知甘酸之易壊笑涼州之葡萄似玉
池之生肥非肉府之蒸羔酌以癭藤之紋樽薦以石
盤之霜螯曾日飲之幾何覺天刑之可逃投拄杖而
起行罷兒童之抑搔望西山之咫尺欲褰裳以遊遨
跨超峯之奔鹿接挂壁之飛猱遂從此而入海眇翻
天之雲濤使夫嵇阮之倫與八仙之羣豪或騎麟而
翳鳳爭榼挈而瓢操顛倒白綸巾淋漓宫錦袍追東
坡而不可及歸餔歠其醨糟漱松風於齒牙猶足以
賦遠遊而續離騷也
金
琅山賦趙秉文
在易州境俗謂之郎君山峯巒秀拔頗似少華尾箕
之精琳瑯之英鍾竒孕秀瑯山播形帝敕六丁移來
玉京六鼇負背三山蓬瀛崒兮直上劍拔崢嶸表兮
獨立霜秋氣横骨非肉附勢敵天勍呀然而門繚然
而城其門伊何竅鑿巨靈隔山見山蓊碧紛青素月
夕起白雲晝扃其下雷峽隠隠&KR1478;&KR1478;石崖嵌空龍門
天成孰劖孰鑿不騫不騰飛泉中來華擘河傾或遡
而流或迴而泓下赴兩洪砅轟雷霆百步之外不聞
人聲藴藴隆隆洞潭窈冥石席可據窪尊可銘浮雲
悠悠千古此情其城伊何繚以重&KR2060;疊嶂環抱中心
砥平峩峩而仙巖巖而亭有駢斯指有植斯屏摩雲
障日韜河映星千態萬狀不可殫名李白杜陵巨然
道寧九原骨醉千日豈醒瘦武盡隠老任墨卿一朝
擲筆萬里騎&KR1706;崆峒九華天台四明迥絶人境虚標
仙經神州奥區燕南福庭可杖可屨或仕或耕信步
陟降朝昏送迎春山水流秋空月明巖泉夜落松風
晩清游心太玄何慮何營
叢臺賦趙秉文
歲辛亥之孟冬兮余解印而南歸覽全趙之形勝兮
弔荒臺之故基太行車走以南來兮漳水改道而東
馳伊川谷之變易兮矧人事之推移獨巋然其凌空
兮意神物之所護持問父老以陳跡兮猶有雙塔野
花之詩也噫七龍擾擾虎戰以龍爭兮譬事勢於連
雞或爭桑於延敵兮有以酒薄而召圍朝膏血於秦
漢之草野兮夕暴骨於齊魏之沙陲翫生靈於刀几
兮決一旦之雄雌得地不足以贖民之命兮忍勞民
而築斯方主父變服而事威武兮固一世之雄才收
中山林胡為未厭兮又窺秦室之狼豺歸來置酒延
眺八極兮俯不見蕭墻之孕災噫翟犬之夢兆兮讖
百年之厲階何苕華之新寵兮晏酖毒之孔懷厭離
宫别館之湫隘兮起高臺之崔嵬笑章華制度之狹
陋兮又况采椽與茅階輦路縈紆以雲疎閣道行空
而飲霓奏金石於雲端兮悦鈞天之夢未迴下仰望
而不聞兮微風過而聲哀金輿玉輦君王來其間兮
左趙女而吳娃朝琴夜筑為王歌舞兮樂未極而哀
隨探雀鷇於離宫兮豈憶熊膰與豹胎痛父子斃於
一朝兮人亦念骨肉之瘡痍也古往今來日東月西
驚歲華之跳丸悼興亡之奕棋歎趙國之城郭兮變
都成邑而變骨成灰慨平原之池館兮高者榛丘下
者荒陂狐兔穴於丘陵兮草木深於宫闈地荒茀而
獸伏兮天莽蒼而鳥馳沈顧寂聽心傷思摧但聞蕭
條之聲非竹非絲迫而聽之乃在乎羽蟲之摩軌與
衆竅之噏吹也嗚呼臺向時之臺也山川花鳥亦向
時之山川花鳥也山川花鳥不能知此臺之興廢而
臺亦安能知人之悲歡而人自悲之然則靚籹炫服
臺非以為榮也而荒榛斷址臺又奚以辱為然而文
王之靈臺燕昭之黃金當時稱賢者之樂後世為美
談之資而是臺也蒙亡國之恥興山木之歌亦臺之
不幸而強嗤且夫今日之悲昔日之樂也騷人懷之
而賦咏行客過之而歔欷嗟舊物之都盡獨天留兮
此臺閱千秋兮萬古作龜鑑乎方來意者使一日之
樂易萬世之譏也而臺亦何負於後世哉可弔而不
咍也亂曰洪波之臺傷周舍於既死兮後世之君不
能起廉頗於未衰干將之劍忍能誅忠魂於李牧兮
不能斷讒舌於郭開係梁棟兮既折噫大厦兮將頽
非一臺足悲國無人兮吁可悲
元
横翠樓賦劉因
金臺雄壯甲天下而山水人物為最也其西北有峯
望之嶻然而立巍然而高琅然而秀者郎山也其西
四十里有泉穴城而來流分而派衍環乎市井之間
為一時之偉觀者雞水也水之上又多樓亭臺榭之
美而宏麗傑出俯瞰閭閻騁懷游目足以極登臨之
勝槩者横翠樓也樓之上飄輕裾曳長袖解劍指廪
釃酒臨江養胸中之天地游物外之文章為燕南文
物之冠冕者樓之主人也主人觴於斯詠於斯會賓
客於斯見千巖萬壑盤紆拂鬱而空致乎几案間故
樂而名之曰横翠也然而樂其所以樂者非直為景
物役也將以取山水之秀而助其氣也若夫嵯峩嶪
㠍刻削峯巒混涵天地呼吸萬壑嶄絶峻拔嶷嶷然
有可望而畏之者與秋色而相高也雲開日出雨霽
虹消巖㠋霮䨴若拂嵐撲黛靄靄然有可喜而翫之
者朝來之爽氣也霜露既下木葉盡脱水窮霞盡天
高鶩飛微微螺髻隠隠蛾眉者天寒而望遠也日上
壁而乘彩月上軒而飛光開簾拄笏把酒而觴者翠
屏之晩對也朝暉夕隂烟容雨態如萬物供四時而
無窮也由是而觀之主人氣象巍然襟韻磊落靈臺
洞月玉骨横秋飄飄然有凌雲之風者殆不偶然也
燕趙諸公多以歌詩道其美記之者有陵川之雄文
詠之者有木菴之絶唱前人之述作己備主人復以
文命僕僕輒不自揆拾人之滯穗丐人之殘炙亦為
之賦而贅之於后其辭曰
丙寅之秋七月與主人相攜登於横翠之樓覽斯宇
之所處極滄溟之盡頭地連西鄙雄冠中州星分箕
尾州别冀幽控鴈門之右塞引雞距之清流倚太行
之宕觀接易水之長洲有如隂雲慘慘晦日冥冥林
巒失色巖壑潛形或風雨驟至汩然如半夜之潮生
或波濤怒捲湧然如萬馬之軍聲使人魂飛膽慄心
折骨驚倀然失視悚然忘形怛惻憭慄兮而若有遠
行者乎又如雲開山色雨沐秋容天光接塞水影涵
空浮一天之灝氣快千里之雄風使人遄飛逸興浩
發吟魂如登太山漂崑崙有可挾日月而薄風雲者
乎又如騁出岫之白雲傲横空之素靄揖列壑之青
嵐訪攢峯之翠黛窮島嶼之縈迴觀宇宙之宏大吞
燕趙之精英吸乾坤之沆瀣發胸次之瑰奇豁中襟
之蔕芥其亦有思乎古人之登高而弔古傷時而感
慨也若乃太行之英郎山之靈開岫幌闢巖扃收霧
幛列雲屏供詩情於晩翠貢圖畫於新晴於時吾與
子詠春風於舞雩濯塵纓於滄浪來登斯樓終日徜
徉歌紫芝之曲酌明月之觴渺天地於一粒隨造化
而翺翔期萬代於咫尺順四時而行蔵下視萬物杳
焉如千里毫芒然後囂囂然洋洋然庶乎可以與天
下俱忘者矣
石鼓賦周伯温
余嘗考古石刻而岐陽石鼓為第一每讀韋韓蘇三
君子之歌心蓋竒之訪諸士大夫俱在京師欲往一
觀而無由也皇上踐祚之始年有詔置石鼓太學遂
列於宣聖廟之兩塾尊之也明年改元皇慶余列國
子生撫玩之獲償所願夫以三代遺物置庠序中盛
典也韓詩有云聖恩若許留太學諸生講解得切磋
蓋欲而不得故冀之於乎韓公不得見於昔時而吾
輩得見於今日何幸如之輒為賦曰
周有石鼓今在辟雍列橋門而甲乙相輝映於西東
紛質理之泐蝕偉形制之穹崇有文秩秩有詞渢渢
法皇頡之妙畫續小雅之變風蔚兮九天之儀鳳蜿
兮六合之神龍欣獸魚之物庶嘉車馬之攻同歷歷
兮瓊株森竦於元圃依依兮神雲隠見於蒼穹嗟追
琢之渾厚或制作於天工於赫宣王弘振頽綱四國
既遂百職既張睠兹農暇載飾戎行踵武前人蒐於
岐陽史籀才藝當時俊良播於聲詩勒之琳琅其形
之不一者因樸質之自然其數盡於十者表治極而
功揚在戰國暴秦而韜晦者抑貞介遠其汙辱歷兩
漢六朝而不冺没者必神物為之護防歲紀茫茫顯
於李唐韋韓歌之藹其有芳迄宋宣和斯遷於梁金
人襲没遂歸朔方維天子之龍飛曄文運之日昌誕
降德音輦登上庠文石重籍周衛兩旁六經彛訓因
時表章大比曠典同日舉揚遐邇縱觀陳跡復彰嗟
夫九州之鼎已沉淪而不可得岣嶁之石乂漫滅而
不復有惟斯文為至寳實終古之罕偶惜捃摭之有
遺不見稱於魯叟何人之蚩蚩窪一為臼質損文存
庸詔永久後乎此者豈無祖龍之頌功茂陵之封禪
亦皆埋仆於榛莽雖萬一之或傳適足以著其君之
無取然則石鼓之周流於世者天非徒壽之蓋以寄
古文於不朽也乃作詩曰刻石鼓兮周賢王置之學
兮自我皇紛胄子兮樂未央日詠歌兮揚揚維大道兮
無疆齊地久兮天長維斯鼓兮作配勿壊兮勿傷保
億齡兮於耿光
燕山八景賦陳櫟
粤自昔之京師稱為衆大之區今大業之覆燾亶亘
古之所無建皇都於燕山信廣大而超卓稽載籍之
所傳跨亳殷與京洛仰景致之佳絶殫泓穎而難窮
味綺名之有八恍莫指其形容仙凡隔於苑墻邃深
而瓊其島天永縱夫陽春花命長而鮮好池雖仍於
古稱芙蕖豔其佳色與景秋而最宜涼颸生夫𥻘碧
横晴虹之下垂瀦為瓊玉之漿幾萬斛之珠滴歲釀
萬壽之觴愛一臺之天成金知出於誰鑄待夕陽之
照出色黃明而自媚山屹峙於兌方席花積而崢嶸
市烘黃綿之襖天現白玉之屏津趙北與燕南雞呼
兔而澄澈銀螮蝀之高卧玉狻猊其如活軒轅裔之
薊封雨飛門而河翻妙勝廬阜之瀑高出龍門之灘
史嘗紀夫居庸名列三關之一山堆皺而萬疊翠欲
滴於一色是為八景之略媿其詳之未知彼瀟湘與
鳳翔亦八題之昭如兹偏方兮下國景何一二而數
衆大古莫擬之豈八景而但已山水自於西北景清
淑之所鍾地廣漠而深厚極城闕之宏崇合官府兮
市里暨民物之富庶孰非可觀之景顧觀光之猶未
將究極而論之曰在德不在景山川以人而重德與
景而悠永亳殷京洛之區今視昔而依然謂愚言之
不信何一盛而莫肩如宋玉想像夫高唐蘇子親見
夫虔境雖鋪張恐涉於虚無知初詠未得其要領也
黃金臺賦楊維楨
懷美人兮天一方曰燕然兮故邦耿寒照兮析木黯
雲蕪兮武陽瞻崇臺之千尺兮敬弔昭王南山松柏
兮度材孔良載捄載㭬兮厥土燥剛上千澒洞兮下
鎮鴻龐出没塵霧兮蔽虧景光增黃金之改觀兮聳
具瞻乎四旁吾不知壯麗之所出兮曰聘士之皇皇
嗟甘棠之子孫兮胡﨑嶇於蠻貊鍾噲之之遺禍兮
受強齊之控扼嗜若虓虎兮威若雷霆蹇吾冲之嗣
祚兮哀力單而勢輕弔遺黎之疾苦兮銜前人之憤
烈思英雄以共奮兮庶國恥其可雪千金一擲兮聘
席之珍尺璧非寳兮寳於仁人市遺骨以招駿兮繽
龍媒其奮趾劇不召而自至兮鄒聞風而亦起毅委
質以駿奔兮爭來輕於千里蓋一誠之感激兮固非
黃金之所餌也寳鼎九廟兮金城四壁大邦懷勢兮
小邦畏力振吾旅於臨淄兮迫窮宼於莒墨齊器設
於寧臺兮故鼎返於磨室洒九京之宿憤兮誠一時
之偉績也嗚呼鹿之臺以賄敗兮瑶之臺以侈亡雲
夢蕩乎游盤兮姑蘇鴆乎内荒戲馬鄙於刓印兮銅
雀泣乎分香哀章華與望海兮踵神明與柏梁編以
金玉兮絡以綺組羅列垂棘兮錯落元圃國士一空
兮禍國之府想昭王之清風兮增激古之慨慷去千
載如一日兮金之臺至今其有耿光嗚呼噫嘻望碣
石兮山嵳嵳涼風蕭蕭兮易水波訪故址兮何在招
望諸兮悲歌易可竭兮碣可磋高臺之風兮不可磨
明
皇都大一統賦楊榮
維皇明之有天下也於赫太祖受命而興龍飛淮甸
風雲依乘恢拓四方弗遑經營既渡江左乃都金陵
金陵之都王氣所鍾石城虎踞之險鍾山龍盤之雄
偉長江之天塹勢百折而流東炯後湖之環繞湛寳
鏡之涵空狀江南之佳麗滙萬國而朝宗此其大略
也迨於聖皇嗣大一統剛健日新聰明天縱囿四海
以為家登羣賢而致用思繼志之所先惟都邑之為
重於是天意鑒觀人心和同神靈效順龜筮協從既
應天以順時爰辨方而正位視往聖而獨超繼高皇
之先志乃相乃度載經載營眷兹北京山川炳靈其
為形勢也西接太行東臨碣石鉅野亘其南居庸控
其北勢拔地以崢嶸氣摩空而崱屴復有玉泉漫流
宛若垂虹金河澄波雪練涵空膏渟黛蓄浩渺冲融
包絡經緯混混無窮貫天河而為一與瀛海其相通
爾其派連析津源分潞水既環抱以縈迴亦瀰茫而
清泚來職貢於四方通檣帆於萬里至若王畿之内
輦轂之間沃野彌望原陸寬閑烟火相接雞犬相聞
宵無警柝外戸不關以牧則蕃以種則穫以佃以漁
以耕以鑿隨其所營皆得其樂而其為都也四方道
里之適均萬國朝覲之所同梯航玉帛為都邑之會
隂陽風雨當天地之中爰勅臣庶爰伐材木南浮湖
湘西入巴蜀斧披虹霓聲撼山谷徂徠之儲新甫之
蓄梗枏杞梓杉櫧檉橚梢横青天根連地軸鉅細畢
輸長短悉錄駕雲車之百輛振龍驤之萬斛紛紜輻
輳彌布川陸厥材之良不一而足若乃美石比玉從
古所稱瑩者如圭潔者如瓊温者若璐潤者若瑛以
磨以礱乃堅乃貞鏗林振壑馳飇驚霆千夫所攻萬
里啟行山靈助其光華坤后發其精英豈碔砆之敢
混實寳玉之爭呈若夫坎離播功坤艮合德出於陶
冶成於埏埴飛紫燄於半空結祥烟於八極或規以
圓或矩以方燦琉璃之一色耀文采於中央或肖形
於獸吻或擬質於鴛鴦於是良時載啟吉旦既卜臣
庶駿奔滃若雲矗源源其來登登其築百堵皆興萬
夫相屬行若魚貫立若鱗蹙斧斤揮霍尺度攢簇由
是賁育效力公輸獻竒曰殳曰斨伯與暨垂攄厥巧
思運厥神機各效其能以見於為顧小善之並錄矧
妙伎之或遺羣材碨磊以山積鉅棟騰躍而翬飛爾
乃九門洞開三殿攸建觚稜雲聳丹漆霞絢輦路逶
迤閣道迴轉華蓋屹立乎中央奉天端拱乎南面其
北則有坤寧之域乾清之宫璇題耀日寳柱凌空金
鋪璀璨綺疏玲瓏珠玉炫爛錦繡丰茸葳蕤起鳳夭
矯盤龍千門瑞靄萬戶春融其南則有午門端門左
掖右掖丹闕峙而上聳黃道正而下直豁大明之高
張屹正陽之拱揖繚周廬之穹崇蔽重甍之護翼其
左則有宗廟之祀以奉祖考仰在天之神靈隆萬古
之尊號謹歲時之烝嘗薦純誠於蘋藻其右則有社
稷之靈以崇祀享汛壇壝之肅清通神祗於肸蠁爰
春祈而秋報用昭荅於靈貺若夫乾清之前門列先
後日精月華之對峙景運隆崇之並構謹身翼乎其
前仁壽屹乎其右又有奉先之祠大善之殿文樓武
樓之特聳左順右順之並建若乃震位毓德文華穹
窿亦有武英實為齋宫有天財寳藏以貯珍貨有大
烹光禄以典飱饔寳善在左以翼翼思善居右而崇
崇若夫欽安之後珠宫貝闕藻繡交耀雕櫳嶻&KR1110;六
宫備陳七所在列親蠶有館繅絲有室二南詠歌播
於篇什輔德相承風化洋溢皇城之外殿宇魁渠有
翼有嚴太孫之居金水之濱瑶階玉除梁棟巍巍上
凌太虚為諸王宫翊衛皇圖星羅棋布以臨九衢至
若文淵之閣祕書之府纂述乎今儲蓄乎古汗牛充
棟莫知其數牙籤迤邐緗帙旁午燦奎璧之上連赫
虹霓之夜吐若夫飛閣峩峩實為承天繡楹霧簇畫
拱星聯踞石猊之盤礴聳華表之巋然至若南郊之
設特超古制圜丘方澤不岐以二合祀於中父母天
地壇分内外二十有四羣祀有典百神有位惟我太
祖實配上帝乃歲孟冬三陽之始吉日斯蠲祀事有
備薦以粢盛泛以醴齊豆籩秩秩庭燎晰晰鼓鐘戒
嚴鑾輿至止儼對越以升中祝蕃禧之攸萃至若山
川有壇先農有祀馬祖旗纛各以時祭寅畏恪恭罔
有弗至若夫稽古建官為民之牧内外相承各率其
屬至若黃門給事青瑣仙班典内庭之封駁近咫尺
之天顔復有文翰之林詞藝之苑處嚴密之清禁列
英華之妙選優游玉堂之署出入金鑾之殿擅瀛洲
之美譽承黼扆之清問至若鳳池之職尚寳之司掌
絲綸於紫誥典符璽於彤闈有宗人以統天潢之派
有銀臺以通喉舌之機若乃六卿分職位躋台鼎贊
廟堂之謀謨總藩方之政令至若憲臺之任風紀是
司誠耳目之所寄實法度之攸施若夫都府有五軍
政是宣奮貔貅之將士耀霜雪之戈鋋保圖輿於安
堵埽絶漠之烽烟至若都邑有庠辟雍有學育才於
兹以儲以擢若夫容臺典祀士師明刑錦衣總夫儀
衛巡警係於五城鴻臚謹朝謁之禮太僕司監牧之
名京畿布列於州郡田野參錯於屯營至若奉神有
祠報功有廟梵宇琳宫光輝朗耀倉廪之積如坻如
京露積紅粟陳陳相因鎧甲晶熒士卒精銳靡強弗
摧靡堅弗碎驊騮騏驥騕裊驌驦宛冀之駿渥洼之
良充乎内廏磊落騰驤又有福山後峙秀出雲烟實
為主星聖壽萬年層嶂疊擁竒峯相連鼓鐘有樓其
高接天勢若貫珠萬里綿延若乃朝市既成井邑斯
列閭閻輻輳闤闠有截豁九達之通衢羅萬室之如
櫛富商巨賈肩摩袂接北通朔漠南極閩越西跨流
沙東涉溟渤來百貨之縱横雜輪蹄之填咽珠璣爛
其煇㸌羅綺燦其騰沓至若青樓並峙綺榭相連妖
姬窈窕豔女嬋娟穠籹競倚粉黛爭妍引歌喉之宛
轉迴舞袖之蹁躚極酣嬉於暇日窮勝賞於芳年至
若太液之池萬歲之山澄波瀲灩層岫巑岏開闔蔽
虧縈帶迴環竦飛樓於晻曖敝貝闕於巖端門臨碧
蘚之磴橋架玉虹之灣晴光出乎軒檻飛翠灑乎闌干
瞻廣寒之月殿撫桂樹之團團爾其瑤草蘢蔥琪樹
羃䍥長松之盤古柏之直修篁烟挺老檜雲積瑰偉
之姿竒異之植蓊然其隂嫣然其色宛蓬瀛之在兹
恍塵凡之遂隔至若上林衍沃靈囿逶迤瀦以碧海
湛以深池百草綠縟羣卉芳菲寬閒薄乎禁籞平廣
屬乎坤維樂鱗介之游泳縱毛羽之䙰褷乃有騶虞
效祥麒麟表瑞白質黑章&KR0874;身牛尾神鹿貢於遐方
白象出於南裔倏元&KR0693;之繼呈忽天馬之沓至復有
馬哈福禄厥獸殊形駝雞之異白馬之禎竒姿詭態
率舞縱横隸首莫紀伯益難名至若地祗協順天心
昭格嘉祥疊臻靈貺蕃錫神木不運而自行祥氛煥
發於巨石忽靈蛇之前導現大青於沙磧瑞光煜乎
半空卿雲縵兮五色醴泉湧兮瓊漿甘露湑兮玉液
靈芝産於碧山景星見於南極秃千兔以難窮殫百
喙而莫悉然而歷觀前代迄於往古帝王所都難以
畢舉豐鎬之美崤函之固宛洛之竒汾晉之富雖或
雄據於一時控馭於中土而於今兹帝都之壯麗乂
豈可以同年而語哉迺歲庚子告成厥功辛丑正旦
方春和融聖皇御㝢萬方會同百辟卿士肅肅雍雍
蠻夷戎狄罔不率從戴白之叟垂髫之童且欣且忭
拜舞呼嵩仰祝聖壽萬福來崇慶此皇都佳氣鬱蔥
擴基圖於萬世偉壯觀於九重真帝王悠久之業據
山河表裏之雄然而聖天子以六合為家以四溟為
池以仁義為干櫓以禮樂為藩維不恃險以為固惟
在德之所施至和塞乎穹壤恩澤洽乎華夷致九有
以寧謐躋萬國於雍熙此其所以德侔乎堯舜道合
乎軒羲窮天地亘古今而莫能與齊也臣職禁垣叨
蒙眷顧謭劣是慙涓埃莫補覩皇都之巨麗壯宏規
於往古潔泓穎於長辰陳盛事以為賦又從而為之
歌曰翼翼皇都萬方之會兮聖德之宏實同覆載兮
聲教所暨一統無外兮又歌曰皇都翼翼民之所止
兮惟皇萬壽福禄無已兮聖子神孫寳祚萬世兮
北京賦李時勉
惟皇明之受天命也我太祖皇帝首仗義師以平暴
亂豪傑景從聲振江漢削除僭竊拯民塗炭定鼎金
陵撫綏萬邦乃睠兹土實雄朔方倣成周之卜洛欲
並建而未遑逮我聖上繼明重光握乾御極一遵舊
章仁聖洋溢乎遐邇恩澤汪濊於八荒既致治於太
平遵皇衢以省方仰先志之未遂度弘規以作京羌
經營之伊始徧中夏其歡騰曰惟北都在冀之域右
挾太行左據碣石背疊險兮重關面平原兮廣澤宗
恒嶽其巍巍鎮巫閭而奕奕冠九州之形勝實為天
府之國是以軒轅邑之以分州唐堯階之以為帝擴
神化以宜民大勲德之光被鬱王氣之所鍾於今兹
而有待也於是仰瞻析木俯測地靈龜筮兆吉天人
叶應神祗獻珍而山石自出河嶽效靈而神木自行
民子來兮相續期不日而功成爾乃懸水樹臬識景
表營方位既正高下既平羣力畢舉百工並興建不
拔之丕址拓萬雉之金城引天泉於西阜環湯池而
鏡清九衢百廛之通達連甍邃宇之縱横顧壯麗其
若此非燕逸而娛情蓋所以強幹而弱枝居重以御
輕展皇儀而朝諸侯遵先軌而布仁政者也若乃四
郊砥平皇道正直視萬國之環拱適居中而建極其
南則萬流宗海平林蔽天攬邯鄲鉅鹿之廣衍馳平
疇沃野之緜延溏淤恒衛徑其野濡磁淶□滙其前
界以大陸廣阿之弘壤阨以大茷井陘之連山包絡
趙魏襟帶齊魯膏腴之地緜亘三千餘里而極於黃
河伊穎之川其水陸之所産卓犖繁盛蓋莫得而計
焉其北則疊嶂&KR2338;峞層巒蔽虧長城矗乎雲表百泉
湧乎山隈壯天關而設險守一夫而莫開偉左盤而
右顧宛鳳舞而龍飛實磅礴而鬱積粤擁衛於邦畿
包狼山上谷之險據野狐獨石之危掩祖山木葉之
離立連白登紫塞之逶迤控女真而極乎洮河之北
鎮朔漠而逾乎瀚海之湄控弦之類射雕之羣畏威
懷德相率而來歸其東則潞河通漕控引江淮肥洳
灤淶灌注縈迴連峯片石之隘首陽崆峒之厓玉田
白璧神仙瓊臺超無終而越金山跨遼瀋而逾鴨綠
至於暘谷日出之涯固已遐哉邈乎而莫不在乎綏
懷環以大海衆水所歸洪濤巨浪洶湧崔巍蓋不知
其幾千萬里而蠻商番舶帆檣隠天上下不絶而往
來又有蓬瀛方壺鳳鱗聚窟十洲三島靈異非一琉
精之闕瓊華之室墉城岧嶤金臺崒嵂紫氣丹青景
雲矚日靈圄偓佺安期羡門之倫相與遊從乎其間
出入隠現而恍惚瞻帝京其伊邇庶可見其驂鸞駕
鶴之髣髴其西則崇山鬱翠高挹泰岱北接居庸南
首河内竒峯擁關龍門阻隘玉泉垂虹青烟浮黛上
嶻&KR1110;兮倚空下蟠據而際海其麓則有渾河湯湯西
湖泱泱鹽溝琉璃桑乾廣陽雪波泛湧灝溔汪洋一
瀉千里會流帝鄉又有上林禁苑種植蕃牧連郊踰
畿緣丘彌谷澤渚川滙若太湖瀛海渺瀰而相屬其
中則有竒花珍果嘉樹甘木禽獸魚鼈豐殖繁育□
□籍籍不可得而盡錄固可以因農隙而校田獵選
車徒以講武事乃遵國風稽王制詔期門簡將帥乘
玉輅擁翠蓋出天關而雷轟轢芳郊而雲會非所以
威戎誇敵娛樂稱意蓋將取不孕而除菑害狩無澤
而順殺氣謹大易之用於三驅之時驗騶虞之仁於
一發之際水衡虞人之容與武夫壯士之奮厲皆知
夫仁者之為勇而以投石超距之足鄙亦何必殄夷
禽獸割鮮野食而以俯仰極樂之為貴也若夫宫室
之制則損益乎黃帝合宫之宜式遵乎太祖貽謀之
良居高以臨下背隂而面陽奉天凌霄以磊砢謹身
鎮極而崢嶸華蓋穹崇以造天儼特處乎中央上倣
象夫天體之圜下效法乎坤德之方兩觀對峙以嶽
立五門高矗乎昊蒼飛閣屼以奠乎四表瓊樓巍以
立於兩旁廟社並列左右相當東崇文華重國家之
大本西翊武英嚴齋居而存誠彤庭玉砌璧檻華廊
飛簷下啄叢楹高驤闢閶闔而蕩蕩儼帝居於將將
玉戸燦華星之炯晃璇題納明月而輝煌寳珠焜燿
於天闕金龍夭矯於虹梁藻井煥發綺窗玲瓏建瓴
聯絡複道迴衝軼霄漢以上出俯日月而盪胸五色
炫映金碧晶熒浮輝揚耀霞彩雲紅其後則奉先之
殿仁壽之宫乾清坤寧眇麗穹窿掖庭椒房閨闥閎
通其前則郊建圜丘合祭天地山川壇壝恭肅明祀
至於五軍庶府之司六卿百僚之位嚴署宇之齊設
比館舍而並置列大明之東西割文武而制異至於
京尹赤縣之治所王侯貴戚之邸第辟雍成均育賢
之地守羽林而掌佽飛者至九十而有四衛莫不井
列而棋布各雄壯而偉麗其巖廊之上則有皋䕫稷
契之倫元凱俊乂之輩相與賡虞廷之歌談羲農之
際罄補袞之能懷忠貞之志考禮文於大備贊聲樂
之盡美是以朝無缺政德教漸暨薄海内外均陶至
治幸其有作聿來趨事成此大功忘其劬勩人和既
極休徵滋至慶雲瑞靄之覆於闕庭素烏元兔之獻
於丹陛醴泉屢出甘露數墜麒麟騶虞之珍馴獅天
馬之類紛紜雜□莫能殫記於以見天眷之益隆而
聖德之純備者也於是正月上日工既訖功爰告成
於天地肆紹美於祖宗清心凝慮齋沐肅雍粢盛既
潔牷牲既豐芬郁郁以旁達靈繽繽其來降錫嘉貺
之穰穰介景福於帝躬將順應於昌期趾盛美於無
窮乃服袞冕御帝座開九重之深宫受萬邦之朝賀
内侯甸而要荒外殊方而異俗胥近悦而遠來紛鼓
舞而匍匐方物溢以充庭奓絢燦而駭矚率蹈舞於
階墀效華封之三祝爾乃浹和會昭景鑠鏗鯨鐘奏
雅樂詔光禄以開筵合百辟而燕樂饌珍玉兮芳馨
罍瓊漿以斟酌聯貂蟬兮夾陛雜蠻夷之荒服莫不
酣暢而飽德咸頌歌而踴躍越填城而溢郛藹歡聲
於寥廓斯可以嫓太古之無為慶華胥而蹈栗陸顧
皇上之謙抑視至治為未足於是降德音播嘉惠省
刑罰薄斂税汰冗濁旌廉吏舉賢才擢俊乂發倉廪
賑貧匱尊高年而禮有德慎防禦而修武偹貴爵重
賞以厲廉恥厚往薄來以馭夷裔蓋欲使人知其本
士知所勵四方萬國無一民之失所窮陬僻壤無一
物之不遂舉陶於春風和煦之中而樂於雍熙泰和
之治此蓋堯舜兢業之心文王敬止之意所以紹鴻
業繼先志益宏遠而有偉故不勞而甚易冠絶乎前
古垂休於後世固可必聖子之與神孫益昌盛而無
替小臣微陋忝職文字願賦帝都之盛概揚國美於
萬禩復為之歌曰煌煌帝都兮逾鎬豐阻山帶河兮
壯以雄天開日月兮王氣所鍾穹窿造天兮惟帝之
宫廓氛祲兮開溟濛鎮夷夏兮宣皇風王道平平兮
四方來同願皇圖之鞏固歷萬世兮無窮
恒山賦王昺
惟大化之沕穆兮䴡夫天地而為依日月賁以貞明
兮山川環帶而相維嶽於大漠兮嶄然巨石之峩峩
奠八柱於鼇極兮鬱乎四海而揚波接烟煴於鴻濛
兮作大鎮於龍荒聳相觀於八極兮一何隳突而昂
藏吐靈秀以昭化兮興隂陽而噴薄何神驅而鬼鶩
兮渺茫茫兮寥廓崇秩禮於百王兮相祀典於邦伯
挺萬象於昭明兮並九坑而赫奕肅清廟臨穹蒼矯
霞棟架雲梁掩河漢兮遏星斗振虹蜺兮凌日光被
玄袞兮載靈旗雲屏屏兮風披披忽而來兮儵而往
窅乎上下其何之作風雷以怒壯兮雰雨霧而溥滋
載羣生以涵育兮仰配藜之四施興寳藏以炫珍兮
滅妖氛於既戢含衆氣於有揚兮分兩儀而特立建
天根於丕丕兮載坤軸而無疆相國祚於有靈兮一
何萬古而為長
龍虎臺賦江孚
吾聞幽都之山崔嵬崷崒崱屴紆鬱幾萬里兮挾居
庸之南出壯乾坤之險阻兮開混沌之端倪潏龍盤
而虎踞兮屹高臺之巙㞾右太行之峩峩兮左江海
之湯湯負天關之贔屓兮面紫極之清光觀夫臺之
為壯也則博敞倜儻朝昏來往嶔岑參差日月蔽虧
軼隂雨於太半俯星辰於下墀溘氛埃而軼浮景兮
出凌兢而入太微吾亦不知其高廣之若是兮蓋天
地之所為若乃崚&KR1828;嶻嶭撐鱗奮鬛周迴連蜷蜿蜿
蜒蜒林蒸潤而雨降崖轉石而雷喧勢將騰海水而
噴薄鼓顥氣而飛天吾是以知臺之所以名龍神變
化而無前至若嵌巖谽谺有呀其牙孱顔岝㟧而爪
而攫春花明而文炳飛泉咆而慓魄衆山奔鶱於其
下兮若百獸震掉披靡而前却吾是以知臺之所以
名虎雄萬古而磅礴爾其季春歷日法駕北巡五輅
煇煌萬騎紛紜鸞旗鳳蓋之棽麗金干玉戚之晶熒
警蹕既啟天顔甚邇散皇風以矚幽考聲教之所被
吉行信宿於焉而止喜地勢之高平縱登望之峛崺
乾心降而徵怡都人仰而稱偉於是名臣良士朱虎
䕫龍迷清飈於有土虚元氣於太冲鼓舞六合奮躍
羣雄出淵潛之滯跡起巖穴之幽蹤吾又知夫臺之
所以名龍虎不獨山川之勝又快風雲上下之相從
也嗟夫威加四海知霸心之猶存直計百金昭儉德
之為至圖功業於丹青致獲良於千里是雖可以壓
銅雀而下姑蘇又豈足以並兹臺之美歌曰瞻彼層
臺聿穹窿兮肇基太始垂無窮兮爰考休徵熙淳風
兮於昭靈臺與俱崇兮
登封龍山賦石珤
石子抱病登於封龍覽燕趙之墟望滄溟之浦慨然
太息顧謂二三子曰美乎佳哉此陶唐氏之故都也
巨嶽雄峙長河駿奔崇岡複阜如抱如蹲萬壑潨流
滙為九澤大行崛立溢出平原川横夏后之橇地藏
虞舜之璧八年於外地平天成五月朔巡諸侯萬國
天文别野星當昴畢之區土壤分州域介幽并之宅
川紆嶺迴鬱鬱崔崔峭壁聳秀丹峯凝輝晴瀑挂百
尋之長練顛崖轉萬國之驚雷上有蔽日干霄之古
樹下有陵遷谷變之寒灰俗有避秦山多入晉岳被
重封川經幾濬虎嘯風冽龍行電迅寒烟色舊李公
燈火之臺古石光寒季子合從之印萬里交乎胸中
千巖縱其一瞬其東則古之大陵也波洄鏡縈曼衍
鏗鍧茭蒲芰荷肅乎風生海鳧來遊鵁鶄互鳴放乎
觀津之野帶於平棘之城漁浦流歌廊廟隔江湖之
興秋郊舒嘯英豪含感慨之情竇氏青山馮唐故宅
納牗道言引巵正色園仍茂草逢下帷之董生饁有
高賓見耕田之冀缺人傳擊筑之歌士有談經之業
貞觀章疏一代忠良稷下遺書六經羽翼疇非治望
乎唐虞豈獨事關乎列國其南則漢之鉅鹿鄗中也
臺隍尚存烟屯霧昏想中興之舊業或寄跡乎荒原
蕪蔞存豆粥之亭滹水望冰澌之渡北道主人塵埃
物色對竈將軍雲龍際遇地存京觀李華興弔古之
詞士遇明時文達展登瀛之步亦有閥閱池臺尚存
平泉古樹閭里高門或三世而居司業或父子而握
絲綸文妙一時張鷟號青錢之選才優當代衛公陳
丹扆之箴翺有文章名崇史館絳真宰相官處詞林
其西則戰國之陘山也山愈巑岏水愈潺湲横峰似
劍列&KR4309;為闌平臨三晉遙控全燕車不方軌士可當
關料敵幾危痛左車之不遇燒丹火候訝隋女之登
仙雪霽西屏冰封壁合雲鎖抱犢墮佩遺鈿誰登望
海之亭直下螺蜂之境地出危簪天開峻井龍蛇蚴
蟉雨自東來麋鹿犇張泉從地湧劉因有志登福地
而高吟敬仲多情撫遺蹤而自省篇成寳劍代國神
遊文慕香山司空興冷悵九原之莫作幸吾生之登
騁其北則古之中山曲陽也陵阜迤邐達於代邊隧
通窮漠谷帶長川萬籟號風危城際天士如貔虎人
擁戈鋋名寢秦謀共畏廉頗之勇喟興漢髀人思李
牧之賢宜安城復再收趙境武靈臺古遙下胡弦地
存畫卦之臺巖有棄瓢之叟夢得一世之詩豪李嶠
諸儒之領袖安平之崔下曲之魏累代名才靈壽之
曹槀城之董一時勲舊朱綸紫綬門第猶雄取印提
戈聲華未朽問其士習則樂孝友敦詩書不侵然諾
砥礪廉隅氣不可平直欲裂強秦之缶清應有志幾
思登孟博之車節奮於窮壯形於老頸可刃而身不
可屈頭可斷而碑不可草觀其民風則力織作勤畎
畝童稚為婚雞豚娶婦族多辨類等其清濁禮謹送
終稱其無有至老猶勤雖貧不困人各守其淳樸俗
頗希乎渾沌其尤在可稱者士不妬才人多服義彭
亨狡獪雖貴蒙嗤清介端良在微亦貴野無健訟之
民官乏舞文之吏上不煩於刑誅下易為乎禁制此
固先王舊澤雖經變故猶縷縷而未衰然實聖代洪
仁漸染百年首股肱之近地者也所可憾者人不思
遠家無素蓄西成遺秉簫鼓連邨春事轉空劵書絡
繹平疇多發冡之夫柱楚有勒文之石民不知兵易
為搖動地無守險輕相&KR1011;躒蓋自列國之擾五胡之
亂開元之掠長平之怨女真之入蒙古之僣谷變千
回地經萬戰民無固志殆土崩瓦解遭亂離之孔多
俗有俠情豈擊劍衝冠習流風之未變者乎嗟乎燕
趙之地先王封建井田之地也燕趙之民先王衣裳
冠帶之民也燕趙之俗先王禮義忠厚之俗也奈何
世治則有世亂則走晉既東奔宋亦南狩或割地以
求成或退兵而蹙守使夫河嶽增悲金湯冐醜衣冠
興歔草木蒙垢資壯士於敵國納寇讐於戸牖棄神
明之舊域設逋逃之淵藪人不為怪士不知詬亦獨
何哉此固有家國者之遠謀然亦士君子之宜憂不
然高門縣薄華冕輕裘致身要樞列位公侯徒因時
而補益亦何貴於名流亂曰山有摧兮石有泐疇造
化兮無紀極亦何為兮多太息
泛滹沱河賦石珤
介然子將如東瀛放舟於滹沱之浦覽郡國披山川
辨土壤聆風泉俯象六極仰窺無垠問遺俗於故老
招海上之飛仙於是揖漁人而進之曰子亦知夫兹
水之源乎出自繁畤經於代谷放乎鴈門之坂帶於
太行之麓朔方巨嶽實扼其胸恒衛諸流半入其腹
氣吞萬壑激硊&KR1235;而未平勢應三泉墮平原而愈蹙
時乎春冰乍融積雪方解支流趨順客浪藏駭迂迴
漫延千里一帶霤石成渠鏘波赴海干城藉其潤色
萬畮資其灌溉鏦錚鳴帝子之環嘔軋散將軍之凱
編桴賈客燈火輝煌罷釣漁郎歌聲欸乃方洲乍晴
倏昏忽明擥神農之遺譜得靈均之杜蘅及夫積霖
未止秋水大至巨濤坼空駛溜軒地律令助威飛廉
擁勢海若為之改容巨靈因而避位鯨翻渤澥鬼母
長嘑虎栗昆陽英雄失智山刊菑翳野誅樸樕先驅
一指崩沙潰屋怒留城邑薪藁如雲殃及鱨魦僵尸
遍谷亦有傾城摧山變陵不雨而怒無龍而興湍隨
鯤徙勢若雷崩斷岸蒙隤殷輪牟赤平岡被齧戈戟
猶青霆擊斷趺訝魚龍之識字渚留袍笏豈犀火之
通靈乃有泗濱磬浮汾隂鼎見寳鏡入秦號鐘歸梵
涇陽嫁女簫鼓猶喧龍叟射綃波濤飽戰壤百尺之
長橋剗千年之古塹人懷魚鼈之憂國有沼池之歎
忽幾刧之餘灰出昆明之一旦蓋自列國兵屯朝齊
暮秦盟渝韓魏兵來蘇門趙國上卿功名一擊平原
公子車騎長奔虎狼勢成合從事緩頗牧既亡望諸
已晩建不出援丹空起變常山之蛇陣徒存主父之
龍顔幸返復有劉項相雄赤旗建功淮隂古壘東垣
廢宫王霸詭冰再光舊版蕪亭飯麥猶著遺忠保河
北以待朕亦何異於關中乃至開元弛網漁陽肆毒
投鞭斷河驅王入蜀常山太守首扼天下之吭帳下
豬兒竟破羯奴之腹惟宋有國兹當九陲契丹伺便
西下來窺築甬梁津任布有備邊之策山崩海覆劉
竧興致死之師自餘紛紛以暴易暴中更幾秦世歷
多號劉琨有志獨枕長戈虞詡難逢空增萬竈太平
之日少於戰爭中原之俗半多囂競是宜地下白骨
多於黃土長河東奔為泄其怒摧車卷甲盪百世之
餘凶濺沬飛流刷遺羞於千古山蓋不得不峻水蓋
不得不駛陵谷蓋不得而不變城市蓋不得而不徙
是天時人事交會之偶然然亦豈惡殺好生造化之
得己者乎乃知天本待人地亦藏宅畀吾祖宗增其
式廓既定鼎於金陵又相居於恒嶽若成周之豐鎬
復營邑於伊洛於是山多獻靈川亦效職嘘氣成雲
蒸地得澤不須劉累豢靈沼之二龍亦有豫且得白
龜之徑尺木多杞梓自河而東波有鰋魴望海而入
其有異氣藴鬱孕為賢良輝煌事業璀璨文章高門
大纛紫綬金章或名流乎林藪或身負乎綱常乃若
蘭陵著述功裨墳典文貞諫論治逮成康閣敞平津
屢屈吾丘之博辯屏張便殿猶存李綘之封章武惠
忠誠身兼將相韓維兄弟並在巖廊趙賓客之名懸
調爕黃牧伯之風挽循良一代龍頭世頌文忠之相
業兩朝司馬名登恭敏於旂常是其在昔有作於今
益昌孰非山川之所鍾毓地氣之所敷揚者乎矧吾
生之行休值海波之方晏駕木蘭之長舟縱千里於
遐覽横桓伊之古笛飽廉頗之一飯藉荒磯之芳草
憩清風之别館采江蘺以為佩畦揭車之九畹悵九
原之莫作想古人之如見於是流魚出波沙鳥鳴苑
月華窺林露色淒晚樂未極而悲己生日已夕而路
猶遠既引領而高歌又一唱而三歎浩浩乎飄飄乎
蓋不知吾之所欲之而忘吾之所欲返也歌曰山窅
窅兮波鱗鱗臨長洲兮思古人魚來迎兮鶴與吟惟
秋鴻兮北以南志不可騁兮樂不可殫還余舟於江
皐兮吾將續先王之遺音
遊盤山賦唐順之
惟隂陽之陶冶冥顛倒乎兩儀天星隕而為石駭滿
山之置碁搜萬象以效珍何殊狀而相亞或藉草而
羊眠諒仙術之幻詐或負嵎而虎蹲詫飲羽之神射
或[危臬][危臬]而欲走類靈鞭之叱咤或屹立而不動豈思
婦之所化既簇隊以縱横亦累卵而高下紆十步而
九曲下枉矢乎石罅逮礧磈之歷盡忽拔起乎孤峰
俯子孫之千億儼高峙而稱宗倚禪宫而凝睇曠天
宇之澄空向之紛紛怪石忽若懷寳而藏弓但見夫
萬木蓊翳而青蔥一勺之泉大旱而不竭兮人言其
下潛乎蛟龍女蘿薜荔紛披而交映兮七十二寺隠
見森羅乎其中疑有悲歌慨慷之士不得志而自隠
與夫仙靈逸客往來而相從欲即之而無路兮時見
一二野僧啟巖扉而鳴鐘侈佛廬之繁夥歷歲久而
不蕪饒萬樹之棃栗以衣食乎其徒何叢木之岑鬱
無一鳥之孤棲餘邊城之殺氣警羽鏃而遐躋泉觸
石而鳴箏松受風而響濤時琤琮而乍噎倏悲吟而
怒號憶連旬之巡歷饜金鼓之嘈嘈審聞性之不異
任羣籟之相遭適戃怳而延佇忽四山之暝色謝耳
目於送迎向僧齋而偃息恍夢景之如醒覺餘興之
未極晨起歷乎上盤境逾奇而路逾棘方蹐躬而俯
穿又縮足而仰捫驚半踵之在外愁欲度之猱猨待
平柯於高頂接雲間之飛翼山童秃而無木響草蟲
之唧唧岫遠拱而戟森岡道繞而弧彎乃下瞰乎城
郭曾不盈於一環類黃鵠之再舉見紆曲而覩圓方
悲人生之局促恒豐蔀以自藏眺溟渤之南滙孑碣
石之中巉轉秔稻於東吳駛萬里之雲帆笑卅鍾而
石致曾不及乎凌波之艬連岡北矚天設梐枑列墉
分戍隔限分處兵戈陣戰孰敢余侮嗤邊人之桀黠
乞哨卒之餘俎雖㷭火之暫虞嶷金城之永固惟山
勢之既極俄湧塔之天造顯佛牙之光怪騰麗空之
硨碯覽小道其若斯信精神之為寳胡俛仰而成陳
忽徬徨以回步悵中心之有違足屢却而返顧與流
泉以偕逝睠巖阿而長憶豈淹留之無心畏簡書之
偪仄
弔夷齊賦王世貞
盧龍故孤竹也城西有伯夷叔齊祠吳人王世
貞奉使過此酌水酹焉而為辭
曰余奉輶以東逝兮束馬放乎令支山瓚岏而嵬礨
兮衆草贙雚而條緯俞兒道余於卑耳兮武夫磷磷
其參差曰青帝之握樞兮顝改煦泬寥而憯悽元宫
承雲而黮䨴兮僉告余二子之所都羌回慮以返照
兮淟涊蹐靡而内疑足次且欲郤兮又雀躍而前趨
叚含光劌余之素兮挽清冷使濯余之□□招沆瀣
以醖醴兮裹朝霞以為餦餭嘘元冥之竅機兮噫噫
拊歌之懭愴受哀絃於太娥兮涓延和之以清商靈
蕭蕭而若覩兮冀回黋燭乎微躬又惝怳其不可即
兮掌夢疏帝以奚從眺孤竹之亶曼兮台要靈以故
祊生剽舉而脱屣兮寧鬱鬱處彼幽方溟波委輸於
樂浪兮箕蒙難而延宗靈庶偕以翺游兮語侏離而
不可通北海泱漭靈所辟兮受浡潏使不得寧將岐
豐沃以愉兮靈又薄周德而莫宫諸毗綿延具區兮
太虞夷猶於其旁羌德配而耦娛兮靈謂狎附乎周
盟陂陀首陽忽㠑㠋兮益薇以荃之芬芳靈閶闔而
下臨兮將絏駕以憩息掌夢申申以表誠兮豐隆臾
而來假霓車殷殷以翩繽兮皎雙鴻之次翼匪寳璐
而陸離兮舍蘺芷以彌馥介九賓而見余兮祝史要
余以靡忒伯從父以成命兮叔違親以成德俶舍君
以明志兮既殉主以明極昔巢許之讓皇兮托勲華
而稍佚尹五就而拯塗兮愀然面故主以惶怩謂題
跂以死名兮莊任誕而廢節遷嘵嘵於驥尾兮嗜微
聲之有托彼纍修辭而求白兮卒牢慅沈乎湘澤繹
鄒人之無怨兮迺從容於天則世滔滔而毖涌兮戰
伐莽其相仍顧蒿目以挨攩兮競含沙而蠱光騶虞
草以伏食兮於莬誇咀夫衡生陽鱎之齧纖鱗兮偃
蜓神龍以自矜靈既悼農虞之忽没兮氓躑躅而殷
慕愧突梯之苟容兮將捐足乎靈御胡司命之不晰
微兮抑餔糟以昏騖盻媌娥之要渺兮捐濁軀而不
反顧
畿輔通志卷一百十五
