欽定四庫全書
畿輔通志卷一百十九
詩五言律
唐
送臨津房少府楊烱
岐路三秋别江津萬里長烟霞駐征蓋絃管促飛觴
階樹含斜日池風泛早涼贈言未終竟流涕急霑裳
送鄭少府入遼共賦俠客遠從戎駱賓王
邊烽警榆塞俠客度桑乾柳葉開銀鏑桃花照玉鞍
滿月臨弓影連星入劍端不學燕丹客空歌易水寒
送崔融東征陳子昂
金天方肅殺白露始專征王師非樂戰之子慎佳兵
海氣侵南部邊風掃北平莫賣盧龍塞歸邀麟閣名
秋夜宴臨津鄭明府宅杜審言
行止皆無地招尋獨有君酒中堪累月身外即浮雲
霜白宵鐘徹風清曉漏聞坐携餘興往猶似未離羣
異鄉寥落處杯酒喜逄君共對秋宵月誰吟日暮雲
竹深雲影度川静鴈聲聞且盡樽前樂明朝又索羣
送崔融東征杜審言
君王行出將書記遠從征祖帳連河闕軍麾動洛城
旌旗朝朔氣笳吹夜邊聲坐覺烟塵掃秋風古北平
樂城白鶴寺沈佺期
碧海開龍藏青雲起鴈堂潮聲迎法鼓雨氣濕天香
樹接前山暗溪承瀑布涼無言頌居遠清淨空天王
别馮判官高適
碣石遼西地漁陽薊北天關山唯一道雨雪盡三邊
才子方為客將軍正渴賢遥知幕府下書記日翩翩
奉使入居庸高適
匹馬行將夕征途去轉難不知邊地别秪訝客衣單
溪冷泉聲苦山空木葉乾莫言關塞極雨雪尚漫漫
自薊北歸高適
驅馬薊門北北風邊馬哀蒼茫遠山口豁逹胡天開
五將已深入前車止半回誰憐不得意長鋏獨歸來
送樂城張子容孟浩然
夕曛山照滅送客出柴門惆悵野中别殷勤醉後言
茂林予偃息喬木爾飛翻無使谷風誚湏令友道存
贈臨洺縣令皓弟李白
陶令去彭澤茫然太古心大音自成曲但奏無絃琴
釣水路非遠連鰲意何深終期龍伯國與爾相招尋
暮過山邨賈島
數里聞寒水山家少四鄰怪禽啼曠野落日恐行人
初月未終夕邊烽不過秦蕭條桑拓外烟火漸相親
暮過本巗寺賈島
巗岫聳寒色精廬向此分流星透疎木走月逆行雲
絶頂人來少高松鶴不羣一僧年八十世事未曾聞
薊北旅思張籍
日日望鄉國空歌白苧詞長因送人處憶得别家時
失意還獨語多愁秪自知客亭門外柳折盡向南枝
薊北春愁張籍
渺渺水雲外别來音信稀因逄過江使却寄在家衣
問路更愁遠逄人空說歸今朝薊城北又見塞鴻飛
經廢寶慶寺司空曙
黃葉前朝寺無僧寒殿開池晴龜出曝松瞑鶴飛回
古砌碑横草陰廊畫雜苔禪宫亦銷歇塵世轉堪哀
安州道中經滻水有懷劉長卿
征途逄滻水忽似到秦川借問朝天處猶看落日邊
映沙晴漾漾出磵夜濺濺欲寄西歸恨微波不可傳
過賈島故居姚合
杳杳黃泉下嗟君向此行有名傳後世無子過今生
新墓松三尺空階月二更從今舊詩卷人覓寫應争
清河與趙氏昆季燕集李商隠
勝概殊江右佳名逼渭川虹收青嶂雨鳥沒夕陽天
客髩行如此滄江坐渺然此中真得地漂蕩釣魚船
過賈島墓李洞
一第人皆得先生豈不銷位卑終蜀士詩絶占唐朝
旅葬新墳小魂歸故國遥我來因奠酒立石用為標
哭賈島李蘋
秦樓吹昔夜南望只悲君一宦終遐徼千山隔旅墳
恨聲流蜀魄清夢入湘雲無限風騷句時來日不聞
晩泊無棣溝劉長卿
無棣何年邑長城作楚關河通星宿海雲近馬容山
僧寺白雲外人家綠渚間晩來潮正滿處處落帆還
送吕郎中赴滄州僧無可
出守滄州去西風送旆旌路遥經幾郡地盡到孤城
拜廟千山綠登樓遍海清何人共東望日向積濤生
栢巖寺栢巖禪師
野寺絶依念空山會遍行老來披衲重病起讀經生
乞食嫌村遠尋溪愛路平多年栢巖住不記栢巖名
宋
送李閣使知冀州梅堯臣
騕褭黃金絡春風北渡河將軍守漢法壯士發燕歌
綠水塘蒲短晴天塞鴈多家聲復年少矍鑠笑廉頗
送聶之美任鷄澤令司馬光
趙魏高氣俠到今風俗然推埋吏難禁擊斷世稱賢
明府宜更瑟罷民庶息肩無如繭絲者急歛縱敲鞭
將次洺州憩漳上王安石
漠漠春風裏茸茸綠未齊平田鴉散啄深樹馬迎嘶
地入河流曲天隨日去低高城已在眼聊復解輕齎
桃花山趙師秀
舊有桃花樹桃花寺故云石幽秋鷺上灘遠夜僧聞
汲水連黃葉登高散白雲燒丹勾漏令無處不逄君
哭文山謝翺
總戎臨北粤花鳥瘴江村落日失滄海寒風上薊門
雨青餘化血林黑見歸魂欲哭山陽笛隣人亦不存
金
過居庸關酈掖
奔峭從天拆懸流赴壑清路回穿石細崖裂與藤争
花已從南發人今又北行節旄都落盡奔走愧生平
峭帆亭張斛
高秋客未還何處望鄉關喬宇疎烟外孤亭落照間
雨晴山覺近湖滿水如間腸斷㟘陽路歸雲不可攀
信都送李嘉甫吕中孚
溪水碧扵草溪邊送客行寫詩傳别意把酒聽歌聲
去路菁天遠歸心白羽輕尊前折楊柳一一是離情
過良鄉縣學趙渢
儒宫宜地僻竟日有餘清殿古碑仍在庭空草自生
風高時脱木雲重欲摧城客興已瀟灑秋堂更雨聲
元
晩上易臺劉因
遺臺連廢壘落日展遥岑海嶺天東北燕遼世古今
每當多感慨直欲罷登臨莫更留塵跡千年不易禁
登武陽劉因
朝遊樊子館晩上武陽城潮接滄溟近山從碣石生
斷虹雲淡白返照雨疎明且莫悲吟發樵歌已愴情
滿城道中劉因
學館三年夢西山此日行人生兩屐足世累一簔輕
别澗水流合斷林烟補平誰能分半壑相與結巗耕
渡滹沱河劉因
遥臨滹水岸回首土門關秋色巉巗上川形拱抱間
分疆人自隘設險地誰慳欲問前朝渡江鷗故意閒
海子橋馬祖常
朝馬秋塵急天横曉鏡舒野圓雲度鳥波静藻依魚
石錢通星漢銀河落水渠無人洗寒露為我媚芙蕖
上都道中柳貫
出塞行瞻日趨朝喜近天離宫開苑囿馳道絶風烟
瑶水巡非遠峒山歷更綿甘泉多法從獻賦憶當年
幃殿層雲障轅門積雪峰竒鷹皆戴角御馬盡飛龍
瀚海將臨幸雲亭望陟封青丘大羽獵有事待深冬
公子青絲轡王孫綠幰車宴酣風小定舞破日西斜
手擲宫中菓神行海上槎築郿無自厚儉德不宜奢
題清風樓薩都拉
晉代繁華地如今有此樓暮雲連海岱明月滿滄州
歸鳥經林過飛星拂瓦流城南秋欲盡寂寞採蓮舟
光武廟陳孚
赤伏符天子元圭袞藻明千秋鄗邑廟一笑下江兵
野闊騰龍氣河流渡鳥聲列侯冠劍合英彩儼如生
明
過滹沱河金幼孜
前驅聞警蹕傳道近滹沱凍合含初日風微動碧波
人從仙仗出路自畫橋過北望幽燕外青山疊疊多
謁陵遇雨李東陽
勝國遺蹤遠荒城舊築存堞雲隨鳥盡壕雨帶沙渾
塞馬空南牧宵車竟北奔中原今一統佳氣繞乾坤
駕幸南海子何景明
鐃音發桂畤春狩踐蘭區水盡緹城合山迴帳殿孤
公卿隨八駿虎旅備三驅如聞後車載倘遇渭川夫
高橋題河西道壁馬中錫
寒垣風景異况屬杪秋時野闊行人少沙深馬去遲
狂颷鳴獨樹寒燒入荒陂試問晨征者憂來髩幾絲
瓠子李夢陽
沉壁飲瓠子横汾懷帝歌波濤滿眼送城郭沒年多
虎戰仍三晉龍遊失九河宋人饒事蹟今望亦滂沱
劉諫議祠鄭善夫
今古悲歌地劉生有墓祠秪餘經世志况值諱言時
去國英雄盡還山事業遲黃金舊臺北搔首動遐思
成安道中周在
斜日急征驄烟村杳靄中草枯狐穴出樹秃鳥巢空
陰壑明殘雪驚塵暗黑風神京回首是何必哭途窮
遊通惠河徐階
頗憶三江遠源流意若何水深秋氣切竹密雨聲多
熟菓當尊落飛塵旋堞過柳陰催繋纜細聽桔橰歌
甕山耶律祠劉效祖
迢遞荒山下披榛拜古祠衣冠猶異代歲月已清時
溪遠泉聲細林深日影遲黃沙空朔漠誰與問殘碑
謁陵穆文熙
迢遞長陵路川原入夕暉桃花臨水岸松子落人衣
樹古虬龍遍林深鳥雀稀御碑留翰藻讀罷自依依
横翠樓黎民表
高樓當絶塞春望轉氤氲百戰全燕地千重大漠雲
控弦無塞馬飲羽憶將軍老去親戎馬悲笳向夕聞
來青軒徐渭
畫棟將雲繞修檐傍漢開亭非邀翠入山自送青來
遠色虛難寫遐觀縱未迴共言春景麗不見使人猜
送人之易州李三才
同心日以少無那復君行匹馬一相送秋風萬里生
燕山還黛色易水自邊聲落日河梁晩悠悠見去旌
山人宋鵝池蹈海邢侗
僑寓江陵日徐陵作郡年重來滄海上依舊孝廉船
醉齒松枝雪狂吟桂樹萹浮生無住著駘蕩白雲天
釣魚臺馮琦
是處堪垂釣誰家長閉關榭多偏近水雲薄更宜山
鳥語扶疎裏人蹤杳靄間日斜仍策馬太息野鷗閒
定州曉行魏允中
向曉戒征夫駕言歸故都敝貂蒙霧濕遠鴈入雲孤
蹤跡他鄉滿音書弱弟無步兵别有淚不獨為窮塗
過米仲詔勺園葉向高
幽築藕花間荆扉日日閒竹多宜作徑松老恰成關
堤繞青嵐護廊回碧水環高樓明月夜莞爾對西山
高梁橋顧起元
路轉柳橋曲河連杏渚長半天分樹色匝地起花香
望入朱樓隱行宜翠幰張何期帝城畔咫尺到滄浪
紅樹人家滿春風載酒時揚鞭梢露葉欹帽拂天絲
吹沬魚兒小摶花燕子癡青郊多景色偏喜日遲遲
步&KR1231;綠楊郊東風雪乍消眼因僧寺豁心逐酒帘飄
十里藏鶯樹一灣走馬橋誰能在朝市偃仰過花朝
遊白石莊劉榮嗣
野圃宜秋色蒼蒼况夕曛松青新沐雨槐古直搔雲
竹牖池光合石樓山翠分風前歌管細吹向月中聞
晩歸聖全寺宋登春
月淨花林僻琴清竹院閒幽蘭芳短砌獨鶴下空山
鳥道排雲入松門映雪關兒童夜歸去採得紫芝還
集淨業寺水次再過十方庵看荷花因宿其中
鍾惺
如此匆匆際禪棲肯再來曾無三日隔又見數花開
童負桃笙至僧籠菜甲回出門拚一宿無復後人催
每憶經行處重游勝昔游往來能漸熟耳目自多幽
水氣窮昏旦林聲閱夏秋晩花不無意客散獨相留
客盧龍代諸將寄京洛相知阮自華
朔氣厲高秋將軍洗髑髏勞雲出家暗疲馬傍人愁
風色侵重鎧霜威折大矛貴人能作賦何不自封侯
盡節遺詩范景文
孤臣空灑泪天步遂如斯妖蝕三光暗心盟九廟知
翠華迷草露淮水漲烟澌故國千年恨忠魂遶玉墀
宣府略書所見曹心簡
地據中原盡天垂大漠荒雲多終日白草不待秋黃
任水稀魚蠏衝途但馬羊自憐年四十今始歷兹方
驅車纔入郭突兀俗風新比屋粧筒瓦中元餉麵人
事因前代舊業自近時貧莫漫愁彫瘵生全在大臣
本朝
盤山宋權
山水何竒絶高秋快此行千層&KR0777;路轉萬壑暗泉争
天外懸松影雲根度馬聲更憐紅樹色遠近向人明
泠嘴頭邊城眺望李霨
古堞連峰峻憑高騁望時水從絶塞入天接四山垂
往事殘碑識邊愁老卒知烽烟猶未熄設險憶坤維
獲鹿道中過淮陰侯祠魏裔介
舍人書不載告變豈無欺赤族酬隆凖扁舟愧子皮
竒兵吞趙魏古屋泣熊羆吕雉誠多詐空令漂母悲
過新樂觀伏羲臺浴兒池魏裔介
萬古真元氣獨鍾至聖身龍圖開道奥鳥跡佑斯人
野色空池綠荒臺晩樹春遺經有卦象俯仰盡經綸
井陘申涵光
嗚咽城邊水猶疑戰士魂韓祠何日始孤碣至今存
車馬迷山霧牛羊入縣門一燈茅店裏懷古向誰論
寄懷孫鐘元先生蘇門申涵光
結屋依泉樹鬚眉見古人衰年仍向學薄俗自相親
萬死無鈎黨孤忠有逸民近村成井邑半是舊比鄰
東五峰宋琬
已謂西峰好東峰更不羣懸崖疑削刃古木善藏雲
海色朝來變泉聲雨後分何年此高卧自剪薜蘿裙
楊志祖見詒忠愍手蹟感賦杜越
搨得平原帖行間暈日星丹楓留草疏翠竹失蘭亭
筆想拳應握書知恨不清文孫存氣骨脱贈意惺惺
董子祠朱彝尊
漢日江都相荒祠舊水濱玉杯存爼豆青簡重天人
夕鳥窺園下秋花裛露新凄涼不遇賦千載一沾巾
石景山程可則
石景鬱嵯峨千巗窈窕過日中餘霧氣樹裏見渾河
蘚綠殘碑在燈青古佛多上方笙磬晩隨意下雲蘿
次欒城周體觀
久客忘留滯長歌發興賖春風飛海燕虛館放山花
馬渡垂楊緩巾隨落日斜孤城復何處向暮一吹笳
扈從至馬蘭口登長城張英
戍樓臨絶徼何意得躋攀縱目城南堡驚心塞北山
雲陰迷古堞峰勢逼蕭關戰壘清時廢微茫草樹間
帝治稱無外嬴秦始築墉高低綿衆壑掩映帶羣峰
萬古風霜色終朝虎豹蹤興亡不在險謾詡一丸封
遊西山詩八首張英
裂帛平湖淺初晴見水痕銜山飛練影穿石潄雲根
曲磴盤孤嶼危樓出短垣仙靈留窟宅丹竈此常存
(玉泉)
新月出松間尋僧叩竹關偶然同古佛一夕卧空山
風定泉聲細天晴鳥語閒津梁知已倦予亦謝躋攀
(卧佛寺)
路盡孤亭出千峰夕照中短墻籬落静流水杏花紅
地已同愚谷名偏署退翁世人那易識還倩小谿通
(退谷)
莊嚴餘古寺泉響雜松聲鳥道穿林細龍湫遶戶清
丹青雲外濕金碧上方晴豈是龐居士虛傳谷口名
(碧雲寺)
諸峰遥領處幽勝屬來青山翠何空闊天風自窈冥
宸章今尚在御輦此曾經絶似頻遊地江南木末亭
(來青軒)
鍾磬隔雲端林陰石徑寒千株環古栢數折跨層巒
日影□林薄花田入望寬安能攜一卷長此獨盤桓
(洪光寺磴道)
石門山寺寂松老發天香深院虬龍影高枝鼠雀鄉
濤奔常作雨幹曲飽經霜盡日聞清籟天風掃佛堂
(表忠觀古松)
徑轉疑無寺峰廻忽見亭野田雲盡白邨落樹微青
花塢春猶寂松關晝亦扄翠華留石碣蒼蘚立空庭
(法海寺)
曉日華林道鳬鷖宿淺沙新荷香在葉芳草露為華
碧瓦迷朝霧紅亭接曙霞幾年騎馬客鞭影起林鴉
(蚤經玉蝀橋)
渡滹沱河陳廷敬
晨興越大河霜氣壓清波秋日石梁外人家漁浦多
遠鷗浮水去高葉趁風過來往恒山道征車奈晩何
桃花寺弔李光四處士宋犖
幽絶招提境嘉名自昔云陽崖疎樹映大壑亂淙聞
日暖催紅杏堂空養白雲鹿裘邈何許猿鶴尚思君
藺相如墓王士禎
智勇存危趙相如第一人特書王擊缶間道璧亡秦
故國山河改孤墳草木春魯連終蹈海千古共悲辛
次井陘縣王士禎
千嶂通關路雙溪遶縣門亂流爭浦漵水碓聒朝昏
夕照魚蝦市寒烟桑柘村當年穆天子雨雪獵高原
古北口張鵬翮
萬里長城北千山積翠阿遶關流水注環徑白雲多
燕雀簷前舞漁樵醉後歌
清時風月好率屬夜經過
石匣劉巗
千巗磐石匣一綫宛蛇行出塞無多路防秋有舊城
馬依殘壘卧人入亂山耕猶聽斜陽外嗚嗚畫角鳴
密雲劉巗
落日黑城川秋風白檀路鵰盤塞口雲狐呌沙頭樹
彌節漢將軍發問秦謫戍蒼茫戰壘殘颯颯飛霜露
古北口劉巗
古戍勒兵屯千峰擁一門犬牙交塞口鳥道插城根
寒燠天分劃山川氣吐吞夕陽驅馬過烟滿磧沙痕
白溝河弔王彦章宋韋金
豹死名猶在身經百戰場平生酬馬革風義感歐陽
野水流荒塜行人拜鐡鎗不知長樂老歷盡幾興亡
謁楊忠愍公祠徐德泰
天意常扶直公生獨不逄有懷匡社稷無計去奸䧺
碧血黃沙裏丹心諫草中我來瞻廟貎洒涕拜孤忠
詩七言律
唐
幽薊新歲張說
去歲荆南梅似雪今春薊北雪如梅共知人事何常
定且喜年華去復來邊鎮戍歌連夜動京城燎火徹
明開遥遥西望長安日願上南山壽一杯
過張處士祐故居皮日休
媵華通子共悲辛荒徑今為舊宅鄰一代交遊非不
貴五湖風月合教貧魂應絶地為才鬼名與遺編在
貴臣聞道平生偏愛石至今猶泣洞庭人
過張處士祐故居陸龜蒙
先生清骨葬烟霞業破孤存孰為嗟幾篋詩篇分貴
位一林石筍散豪家兒歌舊宅啼楓影姬遶荒田泣
稗花唯我共君堪便戒莫將文譽作生涯
聽話叢臺李遠
有客新從趙地回自言曾上古叢臺雲遮襄國天邊
盡樹遶漳河掌上來絃管變成山鳥弄綺羅留作野
花開金輿玉輦無消息風雨誰知長綠苔
弔劉蕡李商隱
上帝深居閉九閽巫咸不下問銜冤廣陵别後春濤
隔湓口書來秋雨翻只有安仁能作誄何曾宋玉解
招魂平生風義兼師友不敢同君哭寢門
燕昭王墓羅隱
戰國蒼茫難重尋此中蹤跡想知音強停别騎山花
曉欲弔遺魂野草深浮世近來輕駿骨高臺何處有
黃金思量郭隗平生事不殉昭王是負心
宋
奉使契丹古北道中蘇轍
獨卧繩牀已七年往來殊復少縈纏心遊幽闕鳥飛
處身在中原山盡邊梁市朝迴塵滿馬蜀江春近水
浮天枉將眼界疑心界不見中霄氣浩然
高陽臺詩曾布
樓臺丹碧照天涯江北江南未足誇千里烟波方種
樹萬株桃李未開花一麾同下西清路兩鎮高迎上
將牙回首林塘莫留戀風流還屬阿連家
衣帶中詩李若水
戎馬南來久不歸山河殘破一身危功名誤我等雲
過歲月驚人和雪飛每事恐貽千古笑此身甘與衆
人違私情惟有君親重血淚紛紛染客衣
入燕别親知謝枋得
雪中松栢愈青青扶植綱常在此行天下豈無龔勝
潔人間不獨伯夷清義高便覺生堪捨禮重方知死
甚輕南八男兒終不屈皇天上帝眼分明
范陽文天祥
督亢坡前草沒沙武安廟下客思家西風落日猶驅
馬北地秋陰亦見蛇不勞鄒衍重吹律何得張騫獨
泛槎從此南征思何限象林銅柱更天涯
登䧺州城樓文天祥
古樹寒雲接渺茫故鄉游子動悲涼江山自古少佳
客烟雨為誰留太行野色分將愁外綠物華散出夜
來霜海門何處秋聲急極目蒼波空夕陽
望易京文天祥
亂山西下鬱岧嶤還我燕南避世謠天作高秋何索
寞雲生故壘自飄蕭誰教神器歸羣盗只見金人泣
本朝莫怪風雷有餘怒田疇英烈未全消
登武遂城文天祥
神州英氣欝高寒臂斷争教不再連千古傷心有開
運幾人臨死問幽燕平生卧榻今如此百萬私錢亦
可憐咫尺白溝已南北區區銅馬為誰堅
金
樓桑廟周昂
暗粉陳丹半在亡短垣喬木共悲涼不湏古碣書綿
竹猶有荒村記葆桑塵土衣冠曾繋馬歲時歌舞亦稱
觴不應巴蜀江山麗能使英靈忘故鄉
晩登遼海亭高士談
登臨酒面灑清風竟日憑闌興未窮殘色樓臺山向
背夕陽城郭水西東客情到處身如寄别恨他時夢
可通自歎不如華表鶴故鄉長在白雲中
故城道中同元東巗賦郝俁
客亭南北厭飄零尚喜揚鑣過故城桐葉不堪追往
事泥丸尤足見民情青山閱世幾興廢白塔向人如
送迎佇立夕陽無限思西風禾黍動秋聲
元
過徐橋劉因
老岸石欄曙色分只疑身是入山雲千年往事不回
顧百里清泉如可聞人世誰教有長路坤靈終亦在
塵氛興亡更遣陂塘在幾欲悲歌酒未醺
登中山北城感祖奉議君死節劉因
黃金一夕冷如鑌劉項蕭然恐未真世事惡盈應有
數天心撥亂豈無人陵遷谷變横流地卵覆巢傾死
節臣毛髮諸孫生氣在九原精爽凜猶新
樓桑廟郝經
興王百折似高皇垂老纔能據一方鄴下只知移漢
鼎江東不肯帝劉郎十年生長林猶在三代君臣道
未亡涿水都為永安淚子規啼血怨樓桑
送竇漢卿先生許衡
西山山下覓幽邨水竹鄰居擬卜君豈意天書下白
屋便收行李入青雲功名准自英賢立得失防因去
就分萬里風沙渺南北請歸消息幾時聞
上京寓直馬祖常
萬里風沙碣石西高樓一望夕陽低谷量牛馬烟霞
錯天險山河海岱齊貢篚銀貂金作藉官窰磁盞玉
為泥未央殿下長生樹還許尋巢彩鳳棲
輓文山丞相虞集
徒把金戈挽落暉南冠無奈北風吹子房本為韓仇
出諸葛寧知漢祚移雲暗鼎湖龍去遠月明華表鶴
歸遲不湏更上新亭望大不如前洒淚時
和馬伯庸上京寓直柳貫
烏垣落日稍沉西南極青山女堞低馬谷夏泉經雨
漲龍堆秋草拂雲齊一函祠檢將升玉萬里九封不
用泥儤直夜涼談往事乘車猶欲避鷄棲
遊竹林寺薩都拉
野人一過竹林寺無數竹林生白烟江左玉龍埋碧
草月明黃鶴下青田樹啣宿雨藏山鷓花落春風老
杜鵑何日來分雲半榻故人不用買山錢
登愍忠寺閣張翥
百級危梯遡碧空憑闌浩浩納長風金銀宫闕諸天
上錦繡山川一氣中事往前朝僧自老魂來滄海鬼
猶䧺只憐春色城南苑寂寞餘花發舊紅
大都雜詩宋本
抛却漁竿滄海邊拂衣來看九重天畫闌九陌橋如
月綠影千門樹似烟南國佳人王幼玉中朝才子杜
樊川紫雲樓上如澠酒孤負春風二十年
繡錯繁華偏九衢上林辭賦漢西都朱門細婢金條
脱紫禁材官玉鹿盧萬里星辰開上界四朝冠蓋翊
皇圖東鄰白面生紈綺笑殺楊䧺卧一區
盧溝曉月墮蒼烟十一門開月色鮮海上神山無弱
水人間平地有鈞天寶幢珠珞瞿曇寺豪竹哀絲瑇
瑁筵春雨如膏三萬里盡將嵩呼祝堯年
形勢全燕擁地靈梯航萬國走王城狗屠已仕明天
子牛相寧知别太平玄武勾陳騰王氣白麟赤鴈入
新聲近來朝報多如雨不見河南召賈生
燕中懷古李源道
荆卿墓上草離離郭隗臺邊對落暉戰國山川秋氣
壯中原豪傑曉星稀乾坤納納無人識南北年年自
鴈飛說似盧溝橋畔柳安排青眼送將歸
叢臺詩陳孚
數點寒峰擁翠嵐叢臺日落見漳南火枯襄子殘銅
斗土蝕平原舊玉簪宫閉沙丘空有雀兵吞圅谷已
如蠶回仙逆旅今存否世上黃梁正夢酣
明
盧溝橋金幼孜
盧溝夭矯出桑乾月照河流下石灘茆屋鷄聲斜漢
曙沙汀鴈呌早霜寒水光漠漠山烟白野色搖搖塞
草殘千古長橋枕南北憶曾題柱倚闌干
謁文山祠薛瑄
朔氣蕭森歲向深揮戈抆淚動哀吟艱危已竭回天
力慷慨猶存捧日心海水尋常秋月冷燕雲千里暮
星沉悠悠往事都如夢只有孤忠照古今
盧溝橋北上楊榮
河聲流月漏聲殘咫尺西山霧裏看遠樹依稀雲影
澹疎星寥落曙光寒石橋馬跡霜初&KR0632;茆屋鷄鳴夜
未闌北上已看雙闕近五雲深處是金鑾
春夕保安旅懷鄧林
萬里東風故國情十年幾度鳳凰城衡陽鴈盡春三
月巫峽猿啼夜二更席上狂言因酒得鏡中華髮為愁
生静觀富貴如雲轉拂袖歸來任俗争
長安嶺晴日葉盛
星垂箕尾洞天開况自晴雲捧日來直北關山同淑
氣向陽花木自春臺且看使者乘槎去又報番王進
馬回幾度閒登最高處分明樓閣見蓬萊
燕臺懷古岳正
督亢陂荒蔓草生廣陽宫廢故城平秋風易水人何
在午夜盧溝月自明召伯封疆經幾換荆卿事業尚
虛名黃金不置高臺上似怪年來士價輕
賈島墓李東陽
百里桑乾繞帝京浪仙曾此寄浮生葬來詩骨青山
瘦望盡荒原白草平無地椒盤供廟祀有人驄馬問
村名穹碑四尺標題在辭賦風餘萬古情
西山雜詩李東陽
潭影蕭蕭碧樹寒一亭山色俯潺湲疎林隔寺聞僧
語落日登臺見鳥還塵事豈知明日異吏情應識野
人閒丹崖翠壁潘即興長恨巉巗不共攀
西山李東陽
長為尋幽愛遠行更扵幽處覺心清祗園樹老知僧
臘石壁詩存見客名望入樓臺皆罨畫梦驚風雨是
秋聲人間亦有無生樂化外虛傳舍衞城
南囿李東陽
别苑臨城輦路開天風昨夜起宫槐秋隨萬馬嘶空
至曉送千旓拂地來落鴈遠驚雲外浦飛鷹欲下水
邊臺宸遊睿藻年年事况有長楊侍從才
玉泉道中李東陽
日照山山紫翠生雨餘秋色更分明蜃樓出霧東浮
海雉堞連雲北繞城舊識郵亭猶問路漸多僧寺不
知名十年幾度登臨約未盡平生吏隱情
謁文山先生祠桑悦
衣帶留題誓始終小樓數載履虛空誰云到死方無
悔要識時危不是窮異物化生真幻語元神出現亦
精忠堂堂祠宇還柴市宋室全收飬士功
玉泉道中劉大夏
晩來聫騎踏晴沙風景蒼蒼一望遐幾處白雲前代
寺數邨流水野人家鶯啼别墅春猶在馬到西山日
未斜回首不知歸路遠九重宫殿隔煙霞
謁狄梁公祠倪岳
城西親拜狄公祠袍笏森然仰令儀此地孤雲心尚
在中天落日手曾支平生事業存唐史一代文章託
范碑聞說邑民能報德春風香火重追思
遊西山馬中錫
載酒追陪出鳳城村村風景足閒行石田白鳥衝人
起茅屋青旗傍柳横路向斜陽蕭寺去詩過流水小
橋成歸來半醉黃昏後馬首山花弄月明
再過狄梁公祠程敏政
崇祠香火傍高林想像生容一正衿猛虎尚酬良吏
手牝鷄能拂老臣心孤雲渺渺回天末短日悠悠及
歲陰古道荒榛知不遠瓣香他日再來尋
太寧山儲巏
石磵夤緣路轉遲白雲留客媚晴姿秋暄不似高寒
地山静真如太古時阿處風廻微有籟兹遊境勝却
難詩放歌欲到遺臺上愁對馮公倒酒巵
春遊香山寺宿林宗師房次韻王守仁
幽壑來尋物外情石門遙指白雲生林間伐木時聞
響谷口逄僧不問名天望倒涵湖月曉烟梯高接緯
階平松堂静夜渾無寐到枕風泉處處聲
望湖亭文徵明
寺前楊柳綠陰濃檻外晴明白映空客子長堤嘶倦
馬夕陽高閣送飛鴻天浮野色行蹤外人在扁舟落
照中三月燕城花滿地春光都向碧雲東
西湖文徵明
春湖落日水拖藍天影樓臺上下涵十里青山行畫
裏雙飛白鳥似江南思家忽動扁舟興顧影深懷短
綬慚不盡平生淹戀意綠隂深處更停驂
同王元美泛舟衛河話别謝榛
王郎乘舸下重灘相送清樽一盡懽客路艱虞知已
在老年離合定期難月光初上孤帆落秋氣平分萬
木寒後夜登樓歎圓缺廻瞻北斗是長安
與馮開之登毘盧閣言别屠隆
關山萬里毘盧閣坐傍空王覽薊丘雙闕晴臨千樹
出高城寒抱大河流西風浩蕩開秋色落日蒼茫生
暮愁奈可登高復送遠令人對酒不能酬
登盤山絶頂戚繼光
霜角一聲草木哀雲頭對起石門開朔風邊酒不成
醉落葉歸鴉無數來但使雕戈銷殺氣何妨白髮老
邊才勒銘峰上吾誰與故李將軍舞劍臺
觀海亭戚繼光
曾經澤國鯨鯢息更倚邊城氛祲消春入漢關三月
雨風吹秦島五更潮但從使者傳封事莫向將軍問
賜貂故里蒼茫看不極松楸何處夢魂遥
鎮東樓戚繼光
樓前風物接遼西日暮憑闌望欲迷禹貢萬年為紫
極秦城千里静雕題蓬瀛只在滄波外宫殿遥瞻北
斗齊為問青牛能復度願從仙吏換刀圭
題龍潭戚繼光
紫極龍飛冀北春石潭猶自守鮫人風雲氣薄河山
迥閶闔晴開日月新三輔看天常五色萬年卜世矚
衷宸同遊不少扳鱗志獨有波臣愧此身
春日集韋園李言恭
路轉長溪十里斜滿村春水浸蒹葭池邊曲檻圍芳
草樹底輕舟載落花樓閣晝涵滄海氣衣冠晴帶紫
宸霞開尊况有高陽軰何必風流說習家
幽徑藤蘿晝亦寒黃塵不上竹皮冠數家楊柳陰低
戸到處桃花護曲欄白日忙隨芳草暮青山偶共故
人看淹留自笑扵時幾歎息閒人生釣竿
題開州御井甘泉甘澤
鎮兵䟦扈警中原十萬王師擁至尊調膳當年資玉
鼎烹葵此日到蓬門穹碑尚有廻鑾字大路都無過
輦痕一自君臣南去後月明花落幾黃昏
開平王廟成應制劉子華
揮戈十載定河山忽報星沉易水灣馬首西風旌旆
捲天涯落日凱歌還功成楚漢興亡際名在韓彭伯
仲間聖主思功心獨苦黃金直欲鑄真顔
雨行北安門湖上于慎行
湖上窗欄如畫舟一天涼雨入宫秋平橋蘆荻蕭蕭
冷别浦鷗鳬汎汎流霧色近迷三苑樹煙光遙際五
城樓時清湛湛多濃露十里芙蓉接御溝
題旌忠祠石星
盛代孤忠北斗看經過還復拜衣冠霜飛六月金臺
慘風起千秋易水寒諫草獨明臣節在死生終藉主
恩寬椒漿欲奠愁廻轍雨血蕭蕭木葉丹
送友之天津李三才
送子維舟潞水濱沙光柳色弄晴春向來朋輩驚誰
在此去琴樽秪獨親何事牙籌煩傲吏却教黃鳥怨
騷人慇勤斗酒休辭醉不為陽關淚滿巾
遊盤山王衡
塞北山河百二重太行雲氣入提封泉爭亂壑時縈
馬谷響虛巗半是松紫邏煙花當九月青天雷雨出
雙龍朝來策杖中盤寺指次經行第幾峰
薊門秋興申用懋
佳陰偏自惜三餘繭障功名總不居珠粒供餘金粟
偈騎塵銷向玉杯書温寒互候醫無力竒正旁參局
已疎運甓漸諳酬世理問君何事不歸歟
薊鎮閱兵申用懋
元戎豹尾駐中堅旗影如山北斗懸浴鐡有聲驅汗
馬輕裘無策洗烽煙已拚碧血凝燕市(時得罪崔魏緹騎已出國
門故云)肯任黃花莽戍田雷電廻旋諸隊裏可能細柳
復如前
薊門會閱劉應節
大將臨戎親合圍貔貅十萬鐡為衣月明虎帳傳刁
斗風捲龍沙列羽旗轉戰河源邊地動屯軍塞口陣
雲飛壯猷此日推元老談笑樽前賦采微
謁北嶽廟劉應節
大茂山深擁帝州曲陽宮殿肅清幽地含靈氣常多
雨風入邊聲故早秋冀野關河盤地轉玄天星緯抱
雲流聖朝禮樂仍虞典不用登封五嶽頭
黑帝高臨太乙都登壇玉陛照金鋪明堂禋祀還今
古畫壁精靈信有無東里雲霞連紫鳳北來烽火隔
蜚狐籌邊謾道兵車力海嶽千年是壯圖
本朝
出沙坡峪登西長嶺絶頂李霨
鳥道縈紆一綫盤朅來雲表駐征鞍雉羣低向榛叢
落虎跡深從雪後看沙磧如霜青嶂繞塞垣似帶紫
濛寬壯遊忽動褰裳興不憶風塵行路難
春日過盧溝橋魏裔介
桑乾直下連滄海夭矯青龍控
帝畿寥落長空寒過鴈朦朧煙樹曉聞鷄香山晴氣歸雙
闕榆塞風霜上馬蹄咫尺五雲頻眺望春風已到薊
城西
廵行駐保定謁楊椒山先生祠魏象樞
不與先生出處同此心切切仰高風生來直氣天難
折謫後良辰命不逄兩疏萬言真大罪千秋一日是
孤忠
先皇表出余應拜駐馬低頭入廟中
潞河曉行沈荃
霜華冉冉點征袍匹馬蕭蕭感二毛曉霧遠含三殿
迥晴雲深護九門高飛標鳴鏑紅塵暗擊筑彈筝白
日豪更喜六龍親挍獵長楊别館醉葡萄
登天寧寺大悲閣沈荃
傑閣崚嶒倚碧霄無邊花雨晝飄飄千年龍象凌空
矗大陸雲山入望遙金殿香燈留御蹕穹碑文字識
前朝憑欄不盡登臨意瑟瑟天風下泬漻
邯鄲宋琬
趙王宫北古叢臺歌舞當年翠輦來白馬大梁公子
過黃金東海魯連回三千珠履人何往十五銀筝歌
自哀寂寞平原坏土在麒麟荒缺卧蒼苔
咏翰林院中古蹟陳維崧
黃帕低籠雪藕寒
九重分賜遍長安滌來院吏尋冰井踏處牆陰觸石欄瑟
瑟銅瓶苔影薄涓涓碧甃葉聲乾玉堂舊事知何限
欲溯風流想像難(劉井)
瀛洲誰料尚能來藥院荷潭面面開聞說前朝柯學
士種將雙樹傍空臺蒼皮繡甲參天質嘯雨呼風不
世才為撫茶陵遺墨在索鈴掣罷首重回(柯亭)
土木堡朱彛尊
平蕪一簣狼山下九月驅車白霧昏到眼關河成故
跡傷心土木但空屯元戎苦戰翻廻蹕諸將論功首
奪門早遣金繒和社稷祠官誰奉裕陵園
宣府鎮朱彛尊
南城西北控燕都吹角清秋落日孤尚憶武皇巡玉
塞親從鎮國剖金符宫槐御柳今蕭瑟虎圈鷹坊舊
有無邊事百年虚想象誰誇天險塞飛狐
過樓桑村謁漢昭烈廟宋犖
弓遺白帝志難償正統千秋自蜀疆古廟巋然當獨
鹿新枝沃若發樓桑雲旗羽箭關張侍乳燕鳴鳩禁
籞荒讀罷迎神碑上曲梓花開落又斜陽
上谷謁楊椒山祠宋犖
歷盡艱危謫遠方還將一死震巗廊批鱗目已無丞
相列爼人争&KR1381;奉常夢裏笙鏞元有志街頭枷鎖任
飄香靈風蕭䬃鬚如戟庭舞神鴉老檜蒼
古蓮池王&KR1800;
綠樹重陰逐岸迴紅蕖一勺練塘開凌波真奪靈妃
豔出水應分謝客才他日帆檣張錦繡至今歌吹繞
樓臺野人坐愛荷風好黃帽青鞋恣往來
望郎山王&KR1800;
西峰不與亂山連自插芙蓉列紫烟疊嶺總浮朝氣
上懸崖疑墮夕陽邊寒通大漠千秋雪晴照中原萬
里天憶挽長蘿凌絶頂褐衣金策倍翛然
清苑河王&KR1800;
清溪一曲帶雙流東下遥連碧海浮錦浪春生花漾
漾金波秋泛月悠悠雲停白舫臨津市風颺青帘近
水樓會著荷衣乘興去長竿烟雨挂滄洲
廉將軍廟王鶴
雕戈北指陣雲湥鐡甲南遷旅思侵自合將軍生白
髮非關使者愛黃金三朝恩遇亡臣淚百戰驅馳故
國心豈謂叢臺蕪沒後燕人伏臘到扵今
宋廣平祠墓陳廷敬
鳳闕衣冠古廟荒關山秋曉更斜陽一時仙李原春
色千古梅花自異香轉恨君王空蔓草獨看隴墓下
黃羊魯公遺跡徘徊久新月泠泠映石牀
雪後過西苑何采
雪花馬首望崔巍十二高樓玉作堆日下鴉隨團扇
影夜來蝶舞洗粧臺人依北斗南城近路轉西華左
掖開曾識梁園多盛事徘徊時復憶鄒枚
宿黃花山張英
四圍青嶂繞東菑栗里柴門護短籬好水好山春
草路輕煙輕雨杏花時池魚忽縱曾遊壑籠鶴驚回舊
宿枝歸向紅塵最深處馬蹄何事更嫌遲
趙北口題旅壁王士禎
趙北燕南水四圍此中避世可忘機離離芡實迎秋
熟拍拍鷗羣接翅飛漁舍半連黃篾舫釣人相映綠
簔衣淮南小别成千里魚稻珠湖願已違
謁楊椒山祠李基和
諫馬無人請尚方孤忠正氣滿巗廊先生自命真員
外死後何勞贈太常十罪分宜遺臭在隻祠上谷薦
蘋香重來再&KR1381;還稽首憂國當年鬢未霜
衞水尋源李基和
觀瀾有術當探穴掘地尋泉欲問津口授村農重記
憶手繙經史再諮詢桑田已失虞書舊星海驚傳漢
使新萬世聖人憂在水誰將饑溺繪吾民
楊令公祠方象瑛
寰朔城邊殺氣豪行祠猶拜舊旌旄黃沙白草三關
壯鐡馬銀戈百戰勞報國自知非力屈捐軀終不掩
功高魂來何處楊無敵遺憾當年濺血袍
蒯文通墓方象瑛
廣渠門外俯荒邱狙詐還聞此地留王氣應知歸漢
祖竒謀原不負韓侯書傳雋永人誰問憤到佯狂死
未休鳥盡弓藏千古恨寒燈井上夜深遊
秋日歷臺南諸村觀水有感王原祁
中流四顧悵平原到處蕭條水上村殘照頽垣倒影
動垂陰疎柳逐波翻三年瀲灧無寒暑百里烟光失
曉昏不是
尚方頻賑貸蒼生疾苦向誰論
聞比部奉
命將至大陸澤勘水二首王原祁
一官四載歎時窮澤國千村杼抽空正喜繪圖方抗
疏忽驚乘傳又觀風
恩波縱使從天降水勢何由入地中最是鷗鳬飛上下憂
勞無計集哀鴻
新綸捧出鳳城東下吏勞勞手版通鴈呌寒汀秋水白馬
嘶斷渡夕陽紅折腰今日思陶令持節何人是汲公
大陸幾時疏故道悲涼心事望洋中
晩登古長城戍樓陳天植
薄暮登高古戍樓長城雄峙海東頭燕山冷照秦時
月榆嶺遥傳白帝秋浪說終軍能欵塞獨憐李廣不
封侯當年誰設安邊計萬里雲寒似築愁
登叢臺劉佑
突兀荒岡徧草萊行人猶為武靈哀金輿翠輦歸何
處山色河聲依舊來龍戰幾年驚趙壁馬嘶此日繞
叢臺休悲探鷇沙邱事挾瑟憑高醉不回
過方順橋滿城道中即事楊大鶴
炎歊車馬耐駸駸差喜今朝日脚陰半壁好山争入
眼一天涼雨快披襟牆欹野郭紅飄槿村静炊烟綠
暗林觸處風光轉蕭瑟新秧如剪故園心
昌平弔劉諫議陶祥武
玉溪風義平生少宗伯碑題歲月深(祠有明董宗伯碑記手書以風
策士)一第詎厭才士望萬言未盡直臣心祠稱司戶猶
存憤塜沒荒原不可尋駐馬低徊㤀日暮凉飈蕭瑟
動高吟
謁楊忠愍公祠申重熙
西城憑弔不勝悲員外祠堂讀
御碑浩氣永隨山岳壯
綸音高並日星垂權姦未死神先奪假子求榮辱已追何
似先生枷鎻後香風猶向市朝吹
謁楊忠愍公祠張慎言
當道豺狼敢擊彈先生孤憤特衝冠名高豈是純臣
意廟食猶增義士歎堪笑乾兒思縳虎可憐愛子竟
輸肝扵今禍福難回首千古長留一寸丹
謁楊忠愍公祠陳福
御碣親標諫草芳高祠曕拜景餘光鋤奸必試擒王手憂
國常先曲突防勁骨有時銷鼎鑊丹心終古懾豺狼
青詞邀寵今何在賸取孤魂泣道旁
蓮花池次韻徐德泰
方塘十畝絶纖埃且喜公餘偶一來翠蓋翻風摇玉
佩紅衣浥露泛金罍亭臺影落長堤外鷗鷺機㤀曲
水隈自是
聖朝恩浩蕩故教上谷有蓬萊
畿輔通志卷一百十九
