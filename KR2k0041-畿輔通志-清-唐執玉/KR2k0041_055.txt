欽定四庫全書
畿輔通志卷五十五
風俗
五方之民剛柔輕重遲速異質山川風土異宜生其
間者異俗故古者命太師陳詩以觀民風命市納賈
以觀民之所好惡所以審則宜類而經紀其政教也
畿輔之地乃黃帝顓頊故都上聖至德化與民宜其
風俗之淳厚必過越尋常而唐虞以前載籍無徵自
漢以後史傳多謂習于燕丹荆軻之遺風忼慨悲歌
尚任俠矜氣勇然其性資之質直尊吏畏法務耕勸
織則歴代所不易也我
世祖章皇帝創業於兹還定安輯休養而生息之
聖祖仁皇帝在位六十有一年無日不以厚民生正民德為
先務
訓誥諄切德教漸摩淪肌浹髓我
皇上纘承先烈深仁厚澤洋溢於四海而賑恤撫教於
京畿尤殷元年正月即
諭直隸巡撫督飭文武官弁稽察奸慝以安善良備設禁
防匿逃鬭狠酣酗博戲之風一時頓息又因旗民離
居屢
勅守土之臣稽察強梗得與内務府及本都統相關以糾
不法且
特簡御史三路分巡兼設八路旂庄官員班布近畿講宣
聖諭以化導之用此好俠尚勇者皆知自束於法度而淳
朴耕織之黎元益得以蕃其生而安其性風俗蒸蒸
播流四遠洵非近代所可及也爰輯前史書傳所記
彙為一編以示斯民幸生
盛代重熙累洽得近
聖人之光宜益自勖勵以仰荅甄陶之
至意云
順天府
燕勃碣之間一都會也大與趙代俗相類而民雕捍
少慮(史記)
燕其氣深要厥性剽疾(爾雅疏)
其俗愚悍少慮輕薄無威亦有所長敢於急人(漢書地理
志)
自古言勇俠者皆推幽幷然涿郡自前代以来多文
雅之士(隋書地理志)
崇德尚義顧恥修廉以忠孝勵其俗以詩書傳其家
(金志)
人多豪俠習於戎馬(元志)
燕之水萃下而弱沈滯而雜故其民愚戇而好貞輕
疾而易死(管子)
燕趙古稱多感慨悲歌之士(唐韓愈集)
幽并之地其人沈鷙多材力重許可(唐杜牧集)
風俗朴茂蹈禮義而服聲名(宋范鎮幽都賦)
幽燕之地自古號多豪傑名於圖史者往往而是(宋蘇
軾集)
勁勇而多沈静(宋蘇轍集)
民務農桑士習詩書無強暴相凌之風有寡求不爭
之俗(方輿勝覽)
人多技藝秀者讀書次則騎射耐勞苦(畿輔舊志)
士人文雅沈鷙而不狃於俗感時觸事則悲歌慷慨
之念生猶然燕丹遺烈閭巷傭販之夫亦莫不堅
悍不屈硜硜然以急人為務無闒茸呰窳之習(郡舊
志)
家無儋石而飲食服御擬於巨室(同上)
走集之交聚會之所習為商賈勇於奔競喜聲名者
有雄桀之風好詩書者多慷慨之致(通州舊志)
當水陸之衝財貨集焉往往逐末者多務本者少(同上)
涿鹿之區水深土厚風氣高寒草木則膚厚幹強鳥
獸則羽勁毛氄其人君子則高明直亮小人則醇
樸堅強(涿州志)
房山密邇京師僻處巖藪士民質樸專務耕讀不習
末藝(同上)
郡西地皆平衍民樹桑棗勤耕織然當諸河之衝頻
歴水患東多水鄉饒魚鹽蓆葦之利南多汙下沮
洳不得耕播民多業漁其俗樸野愚鈍倔強不肯
屈折每秋水泛溢多攜家徙别所郡北沙薄不宜
穀民樹榆柳植瓜果人尚涼薄俗習纖嗇與諸營
屯接壤有軍衛風(覇州舊志)
淳而少訟樸而無華(昌平州志)
俗悍而漓性沈而摯(薊州志)
資性躁勁習為質直士重科第民樂耕織(文安縣志)
執正不阿追燕市悲歌之節有趙人慷慨之風(同上)
風氣渾純而民俗質直(東安縣志)
人性質而好剛直而不校士習儒業農勤稼穡(同上)
婚姻以時隨其貧富喪祭惟禮稱其有無不事浮靡
之習頗有篤實之風(保定縣志)
壤土塊壘地氣冽寒生其間者材技豪勁習尚淳樸
(順義縣志)
永平府
人性勁悍習於戎馬(隋書地理志)
人尚義勇節儉務農(元志)
孝義為先質樸相沿勤於毓材趨於稼穡洋洋乎美
哉是三五之淳風也(府舊志)
人多剛猛而尚才勇士好禮讓(盧龍縣志)
性質樸茂習尚禮讓(元樂亭學記)
古稱夷齊廉頑起懦而灤樂為桑梓之鄉其被化尤
切(樂亭縣志)
薦紳率恬讓章逢多質朴編民類椎魯其耕稼紡績
比屋皆然(同上)
士敦本實絶浮夸齊民厚愿少文輸將早辦無逋賦
之苦(昌黎縣志)
務本力作不習奸偽古心未鑿(遷安縣志)
山環水抱人多秀而知學(玉田縣志)
人心質朴古風獨存(同上)
負氣任俠慷慨激壯(山海關志)
絃誦風微技擊習熾(同上)
朴而野謹約而不浮士敦信農棄末工賈罔尚淫艷
(灤州志)
保定府
地勢廣闊民物蕃庶(方輿志)
風土不時至中春而盛寒俗悍難制(同上)
人性寬舒(輿地志)
風土多寒士輕生而尚義有荆軻之遺風(圖經)
稍事詩書之業略無僥競之風(宋劉渙記)
民質樸勁勇不以浮華為習而以耕織為生(畿輔舊志)
俗産英材土無奇貨民務農桑(郡舊志)
土阜民厚山川秀麗家尚禮義(元張肯田記滿城縣)
民性樸直而勤于耕桑士習謹厚而樂於絃誦(滿城縣舊
志)
四達之衝地勢坦平無奇貨俗尚質樸民務農桑士
敦學業(定興縣舊志)
俗薰京兆之華人帶塞垣之武(新城縣志)
春之日男駈犢女操筐秋之日圃坻積機雲聫(博野縣志)
邑據要衝桑麻萬井章甫華胥蓋古仁讓之域(慶都縣舊
志)
山居之民力本耐勞習尚儉樸士無鮮衣女無冶容
居無丹堊有陶唐遺風(唐縣志)
男勤耕作女勤紡績依山樵採柴扉糲食樸野質戇
(同上)
男務農桑女勤織紝服飾婚喪俱崇樸素雖大族亦
然(蠡縣舊志)
雄澤國也為三輔要地俗勤儉男耕讀女蠶桑(雄縣志)
士勤絃誦而秉耒澤畔尚于于有古風(同上)
人習鑿輪之巧家諳種樹之書(祁州志)
燕趙之俗悍而漓(祁州志)
地狹而瘠又邇沙澬滹沱三河每際水澇易生盜賊
(同上)
男尚爭競女巧機織俗稱強悍(束鹿縣舊志)
安州古濡陽地居九河下流每歲禾稼將登水至渰
没雖葦荻菱芡亦鮮成熟百姓以漁樵為生業(安州
志)
風土深厚民性樸質多忠信義烈之士(高陽縣志)
其俗漁獵其業耕織(方輿勝覽新安縣)
新安雖居渥水之間而山脉水源發自燕冀其人多
剛介慷慨尚樸略而少文華淳厚之風相沿成俗
(新安縣志)
河間府
兩河間其氣清厥性相近(爾雅疏)
信都河間博陵恒山趙郡襄國其俗頗同人性多敦
厚務在農桑好尚儒學而傷於遲重前代稱冀幽
之士鈍如椎蓋取此焉(隋書地理志)
俗重氣俠故班志述其土風忼慨(同上)
人性質厚少文多專經術大率氣勇尚義號為強忮
(宋史地理志)
俗儉風渾材毅剛強(杜牧戰論)
古稱禮義之國在三輔之内文物衣冠之盛比於鄒
魯(元李繼本送董景寧序)
人多貴德俗皆淳樸(郡舊志)
衣冠不乏風俗熙熙(同上)
民多豪點號稱難治(府碑記)
寡求不爭有古人風(元獻州志)
水深源廣人秀地靈(獻縣志)
士林雅重廉介婦女知貴孝誠(阜城縣志)
地僻民淳簡樸易理士類服馴教化(肅寧縣舊志)
俗尚祈禱信鬼神(莫州圖經)
誦讀成習耕桑為業(任邱縣志)
民淳訟簡不相凌暴(交河縣志)
民庶而富俗敦而龐(明李東陽寧津縣碑記)
沃野平疇風俗淳厚(寧津縣舊志)
文武忠孝代不乏人密邇齊魯淵源洙泗(景州學記)
民淳訟簡無強暴相凌之風(景州舊志)
州人習董子正誼明道之訓至今人尚質行戶多絃
誦(同上)
風俗淳厚人心古樸其君子文章都雅其小人稼穡
勤勞差稱近古(吳橋縣志)
地平衍有斥鹵民樂農耕俗恥鬭訟(故城縣志)
澹董以濬其源東田沙溪以衍其流科第相望甲於
他邑(同上)
東光地雖不廣而民事勤耕戶雖不多而士知尚學
(瀛州志)
天津府
天津近東海永樂初始闢而居之雜以閩廣吳楚齊
梁之民風俗不甚純一性少惇樸(明王鴞三又沾舊碑)
地當衝要人雜五方(重修分司署記)
民性淳良俗皆惇樸以農桑為先務以詩書為要領
(天津衛舊志)
貴德恥爭民淳訟簡近來五方雜處逐末者衆訟獄
繁興習尚奢靡(同上)
滄州古渤海地風俗鷙悍高尚氣力(太平寰宇記)
廉恥成風志士鼓義(滄州志)
其民質樸不事浮華男勤稼穡女務蠶桑(元清州志)
民性淳厚俗信鬼神(興濟縣志)
勤農桑尚祈禱家少餘積人敬長上(静海縣志)
士風恬退子弟謙謹(南皮縣志)
士尚名節俗重信義侈文信鬼椎販時有(鹽山縣志)
好經術矜功名務農桑崇學業文物彬彬而豪悍之
習自若(慶雲縣志)
正定府
趙中山地薄人衆民俗懁急仰機利而食丈夫相聚
游戲悲歌忼慨(史記貨殖列傳)
性緩尚儒仗義任俠(通典)
獷悍木彊之習可變為禮義廉恥之風(宋蘇過送孫誨若赴官序)
當燕趙之交土廣俗雜人習文武雄於河朔(明鄧元錫函史)
風物繁衍地廣氣豪文士彬彬武夫行行(正定廳壁記)
文武將相之儲經術詞章之藪(燕南題名記)
人物雄豪(明統志)
土平民強英傑所利(畿輔通志)
土平水深俗故質樸前代稱冀幽之士鈍如椎蓋信
有此(郡舊志)
薦紳先生抗言厲志好尚儒學猶有先古遺風(正定縣志)
地秀人傑風淳俗美號稱禮義之邦(明程師伊重修行唐文廟記)
民安儉陋冠昏蜡社外無遊逸之飲(靈夀縣志)
士風恥入公門民俗多尚淳樸從令如響質任自然
(平山縣舊志)
士重科目民樂耕桑(元氏縣志)
質樸尚義務本力農君子崇道義小人尚廉恥(舊志)
勤耕織樂輸納好祈禱信鬼神(同上)
龍岡蟠拱於後滋水帶繞於前風氣攸萃禮義漸興
第慷慨輕生剛毅任俠信鬼尚祈嗜遊弛業猶不
免燕趙之故俗(無極縣志)
藁居太行之東人物豪雄多慷慨尚義節居民急農
桑崇禮讓輸納不敢愆期服役如趨父事(藁城縣志)
順德府
鉅鹿當四方之鋒其人生而知戰鬭攻掠之備習聞
而成風者已久而不可遷雖當積安無事之時其
天性固已異於他俗(宋沈括堯山令廳壁記)
密邇畿輔皇化首被(順德府敬一亭記)
邢州土厚泉甘人物産於其間者多實少浮(圖經)
邢州素號煩劇之郡龍岡鴛水地望甚雄文物風流
若一都會(明鄭昕重修邢州廟學記)
人悍難治(鄧元錫函史)
爭訟不撓官司貧富相尚周恤(郡志)
邢襄素號文獻之邦英材蔚起彬彬稱甚(李嘉允順德府學田
記)
此邦士子威儀揖讓斌斌有儒者氣象(吳珂鳴邢邑剏建義學記)
民俗醇厚稼穡維勤(同上)
商旅之所輳集衣冠士夫之所游處民繁物富地廣
務殷(明王雲鳳邢臺譙樓記)
其土厚其水深人勤稼穡尚儒學重節義(明郭絍鄉賢祠記)
俗變幾魯為禮義邦號易治(南和縣志)
君子好義小人力田(同上)
廣宗民十七遷自山右有陶唐氏之遺風男力稼穡
女勤織紝雖土瘠人貧而急公恐後油然有親上
之義焉(廣宗縣志)
昔稱忮詐稚掘今則急上而力農昔稱彈絃跕躧今
則紡績而宵作(鉅鹿縣志)
急公後私矜尚節義燕趙慷慨之氣習猶存(唐山縣志)
廣平府
土廣俗雜大率精急高氣勢(漢書地理志)
人性質厚少文多專經術(宋史地理志)
民務農桑士習詩書(通考)
風俗循美(善政樓記)
廣平為畿南郡土厚俗淳士重然諾先王之遺風猶
有存者(石珤修學記)
人性質直尚儉約勤稼穡織絍(畿輔通志)
務學力農淳龐勤儉間有重氣俠尚奢澆者(郡志)
舊尚奢侈信巫鬼今漸有古風(同上)
其俗好義其人甚果(同上)
廣邑風氣雄勁深沈大都矜氣節敦禮讓務本業多
畜牧(廣平縣志)
任質無偽尤為近古(邯鄲縣志)
土狹而瘠邑敝而衝(邯鄲縣志序)
邯鄲為畿輔重地觀化最先故世尠傷教悖義之事
(邯鄲縣舊志)
民俗殷富人性澆悍(成安縣志)
風俗淳美務農力學衣冠禮儀為鄰邑首稱人性多
敦厚而過於持重(威縣舊志)
清河以平干尾邑僻處河濱壤接山東地多斥鹵惟
俠烈之氣遠過鄰封(清河縣志序)
清河俗稱淳龐勤儉戶習詩書婚姻喪葬相救恤頗
為近古(清河縣志)
滏陽勤於營生儉於費用(圖經)
土濁人稀習尚敦厚雅重儒學頗有古遜畔之風(磁州
志)
磁之為郡民素淳愿良吏治之則事易集(盧明理滏陽記)
大名府
衞多君子(春秋左傳)
衞俗與趙相類然近梁魯微重而矜節(史記貨殖列傳)
其俗剛武尚氣力(漢書地理志)
人多好儒學性質直懷義有古之風烈(隋書地理志)
大名澶淵之地頗雜斥鹵宜扵畜牧(宋史地理志)
魏地陿隘其民機巧趨利(詩序)
人人知本農桑勸學校(晁无咎澶淵登科記)
俗尚義槩有古推遜之風(澶淵舊志)
好學而樂善(同上)
忠信質直君子深思小人任俠(府舊志)
性淳樸氣剛毅頗稱好學務本(同上)
衣冠文物之盛為畿南稱首婚姻喪葬近稍參用古
禮尚巫鬼千里齎糧東祈泰山轉請福田並河濟
以北東涉齊魯西轉晉陽千里同風(同上)
青衿好誦讀小民重農桑勉作儉嗇憚爭訟(同上)
南樂在唐虞為冀兖二州之交是畿内近地淳風沕
穆(南樂縣志)
魏有康叔之遺教君子深思小人儉樸(魏縣志)
矜尚節槩敦崇禮讓勤學尚友務本力農(同上)
質而不華儉而不侈安扵田里不事遠遊(張耿臣清豐文廟記)
東明土地沃衍風氣樸雅慕善恥非尚果敢喜正直
(東明縣志)
先人後已務崇禮讓(長垣縣志)
垣為畿甸名區淪浹久道之化最切士多忠信樸茂
宜乎風俗之美夐異曩時(同上)
宣化府
俗與趙代相類(漢書地理志)
廣寗其地險要其人樸魯可恃以守(晉書地理志)
習俗同鴈門(唐書)
幽燕山後諸州人性勁悍習於戎馬惇尚氣節可以
義動(宋夏竦論幽燕諸州)
習於兵農安於勤苦(元陳孚記)
人性鷙悍不憚戰陣喜立功業勤儉務農無浮末之
習(明統志)
山高水激風勁氣寒人性勇健喜惇信義故多貞烈
之節(舊鎮志)
地近京華習尚靡麗而力農崇儉者亦自不乏(東路舊志)
地極高寒霜雪偏早農業之暇聚族講武近被學校
之化漸有中州之風(北路舊志)
人以氣岸相高不尚含容喜則傾心怒則視劔(西路舊志)
不事奢華能耐勞苦獨西城一區鷙而喜訟(南路舊志)
士厚重樸魯無澆漓之習民性剛直強悍逼於饑寒
盜竊亦不槩見(赤城縣志)
自沮陽来者皆言懷人性剛直自縉山来者皆言懷
士風從厚(懷来舊志)
蔚民性質無諂去華從儉以墾田為生(蔚州志)
民間率重詩禮與關内彷彿但邊風剛勁習武者多
(西寧縣志)
小民愚不知法或稍爭競則奸者誘訟足及公門而
止(同上)
地處邊陲少嫻文教改設縣治以来設學重士人漸
絃誦(同上)
地臨險要俗近淳朴(延慶州舊志)
男務耕稼婦勤女紅無浮末之習風俗之美視昔有
加(同上)
俗尚武藝(唐新州記)
民安於樸士務於勤(保安州舊志)
易州
英俊之域黻冕所興(易州人物志)
山川明秀髦杰挺生地靈之所苞孕也(同上)
士敦簡略不事浮華然好學力文者不多見故科目
如晨星焉(淶水縣志)
民風質樸男不遊惰女不冶容專務力於農桑(明一統志)
路當要衝人文絡繹(廣昌縣志)
冀州
弱則冀強亂則冀安荒則冀豐故曰冀州(晉史)
質厚少文氣勇尚義號為疆忮(州志)
幅&KR0695;百里厥土白壤宜樹宜藝穀足食秸足芻木棉
梨棗之饒估客轉販歲入不貲十畝之田一夫力
作可贍卒歲(明邢侗南宫舊志)
白壤平廣非有山水藪澤之饒然當齊趙要衝四方
輻輳故人皆纖嗇節儉男子給佃作女子工針繡
即貧弱無甚凍餒(同上)
新河俗專務本士不倦學科目時聞農不怠耕水旱
無憂敦樸茂而厭浮華尚禮義而少機械(新河縣志)
民淳俗厚不尚浮靡士習其業農勤於耕(武邑縣志)
衡介燕趙間士多慷慨(衡水縣志)
趙州
好儒雅勤耕稼(州志)
山川環縈風俗樸茂(趙州題名記)
地屬畿輔政教漸摩日趨文雅(趙州舊志)
人不思遠家無素蓄輕生嗜利男女訟牒攘臂一呼
易為震動(同上)
性多敦厚務在農桑(柏鄉縣志)
隆俗剛勁每喜鬭而輕生(隆平縣志)
甘澹薄崇節儉雖地瘠民貧猶為易治(臨城縣志)
文物鮮華衣冠濟楚冠婚喪祭備物盡文(寧晉縣舊志)
深州
士志約而行方民性淳而情愿(饒陽縣舊志)
地狹民樸俗無嚚訟(饒陽縣碑記)
士夫淳篤百姓樸實猶為近古(安平縣志)
士樂孝友敦詩書民力織作勤畎畝(熊峰文集)
定州
帶弓而鋤佩劒而樵(宋蘇軾知定州奏議)
俗敦淳樸人務農桑有勤儉之風多慷慨之氣(州志)
果於行義號為厚俗第人無遠慮農桑外不事商賈
秋禾遺&KR1367;則簫鼓連邨春事轉空則券書絡繹(州志)
唐建學以教民文士輩出宋為重鎮韓忠獻公增修
學校以化導之蘇文忠公復莅斯土人漸於其化
兼習文武(州志)
男勤耕鑿女勤紡績布衣糲食樸厚而直有唐堯之
遺風(曲陽縣志)
地雜沙壤家鮮蓄藏而民無夙負(深澤縣志)
畿輔通志卷五十五
