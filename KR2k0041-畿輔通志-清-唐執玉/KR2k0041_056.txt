欽定四庫全書
畿輔通志卷五十六
土産
嘗考周官職方詳穀畜所宜而司徒土會之法并及
于植物禹貢所紀惟良材珍異而管子地員之篇百
穀草木果蔬之屬無微不具所以辨水土之性觀萬
貨之原以為斯民衣食之基本也稽之職方畿輔疆
索跨延五州於穀或宜六種五種三種或宜黍稷或
宜稻麥於畜或宜六擾五擾四擾或宜牛羊或宜雞
狗各州所通利則魚鹽松柏布帛林漆絲枲蒲魚凡
利用厚生之具咸備矣國策稱棗栗之實可當田作
是謂天府之國而其他物産材貨見於古書者甚稀
故自經傳史志以及山經農書稗官雜記苟有及者
并著扵篇以附周官土訓辨地物詔地求之義
穀屬
黍
周禮職方氏冀州其穀宜黍稷爾雅翼黍有赤黍
黑黍黏者别名秫北人謂黃米亦謂之黃糯
稷
廣羣芳譜冀北謂之䵖俗呼為&KR1265;本草黏者為黍
不黏者為稷北方地寒種之有補文安縣志勝芳
鎮最佳
稻
聖祖御製文集豐澤園中有水田數區布玉田穀種六月下
旬穀穗方穎忽見一科高出衆稻實已堅好因收
藏其種待来年驗其成熟之早否明歲六月果先
熟米色微紅而粒長氣香而味腴以其生自苑田
故名御稻米一歲兩種亦能成兩熟廣羣芳譜有
秔有穤北方以為佳品北方地平惟澤土宜旱稻
種類甚多烏臺筆補范陽去都百里而遙土風宜
麥與稻督亢舊陂歲收稻數十萬石燕山叢錄房
山石窩稻色白味香美為飯雖盛暑經數宿不餲
遵化州志稻有東方稻雙芒稻虎皮稻糯有旱糯
白糯黃糯河間府志隋時滄州魯城縣地生野稻
水穀二千餘頃燕魏民就食之邢臺志稻有紅口
芒稻廣平府志産府西引滏水灌田白粲不減江
浙
粱(韻會小補粱粟類正字通李時珍曰粟即粱也)
周禮地官註北方水土深厚窖地而藏可數十年
不壊元和志澶州賦粟廣羣芳譜北方直名之曰
穀脱殼則謂之小米北人日用不可缺者粟中之
大穗長芒而有紅毛白毛黃毛之品者即粱也河
間府志穀有粱穀水穀金蠶金苗水裏紅耙齒金
羅裙帶柳根赤朱裏紗箭桿白龍爪金竹根青大
葉黃等名
麥
廣羣芳譜北地燥冬多雪春少雨麥晝花薄皮多
麵食之宜人陳者更良畿輔舊志小麥具四時之
氣春種者曰春麥大麥仁可作飯生芽可作餳遵
化州志小麥中有一種名小迎春又名轉芒質類
秋麥土人珍之邢臺縣志麥有黃皮麥紅麥白麥
光頭麥紫庭白籽等名
蜀秫
紅白二種俗呼高糧農政全書蜀秫在北方地不
宜麥禾者乃種此尤宜下地
玉蜀秫
農政全書作玉米
稗
爾雅翼稗有二種一黃白一紫黑紫黑者芑有毛
北人呼為烏禾
糝子
廣羣芳譜北地荒陂處種之苗葉似穀穗如粟穗
而分數岐碾米煑粥蒸食皆宜
蕎麥
一作荍廣羣芳譜北人作餅餌日用以供常食農
人以為禦冬之具
大豆
春秋莊公三十一年齊侯来獻戎捷穀梁傳軍得
曰捷戎菽也爾雅疏戎菽大豆也管子北伐山戎
出冬蔥及戎菽布之天下淮南天文訓北方其地
宜菽本草大豆有黑白黃褐青斑數色農書黑豆
中最細者曰櫓豆一曰料豆北人以飼馬
小豆
有赤白二種
菉豆
豇豆
一名䜶豆
豌豆
廣羣芳譜種出西戎北土尤多
刀豆
蠶豆
白藊豆
脂麻
俗作芝蔴
沙米
宣化縣志蓬蒿結實者沙灘所生
薏苡
俗名草珠圖經生正定平澤及田野永平府志灤
之下社頗多
蔬屬
芹
有園芹野芹水芹昌平山水記芹城在州東三十
里有橋橋下有水出芹
白菜
一名菘廣羣芳譜北方多入窖内不見風日長出
苗葉皆嫩黃色脆美無滓謂之黃芽乃白菜别種
畿輔舊志出安肅者佳有箭桿白四時可用又太
倉白出廣平府
韮
五雜俎京師有韮黃蓋地窖火坑中所成畿輔舊
志正定出者尤肥美
芥
一名辣菜出保定者根肥壯可瀹食
春不老
味辛葉青而莖澤惟保定有之
同蒿
一名蓬蒿
菠菜
一名赤根蘇軾詩北方苦寒今未已雪底菠薐如
鐵甲
薺
蕨
灤州志灤州菜山産蕨菜
薇
山藥
一名藷薯曰下舊聞産采育者甘美特異他處畿
輔舊志正定保定出者著
蔓菁
一名蕪菁陸機草木蟲魚疏葑蕪菁幽州人或謂
之芥爾雅翼蔓菁南北通有之北土種之尤多
茭白
子即菰米河間府志菰蔣米出茭草中
壺蘆
一作葫蘆可挹可食
萵苣
莖如筍俗呼萵筍
蘿蔔
農書北人蘿蔔一種四名春曰破地錐夏曰夏生
秋曰蘿蔔冬曰土酥廣羣芳譜一名莱菔一名紫
花菘處處有之北土尤多狀有長圓二類根有紅
白二色可生可熟可俎可虀又葫莱菔水莱菔
莙薘
一名菾菜
葍
草木蟲魚疏幽州謂之燕葍根白可啖
龍鬚
析津日記天壇生龍鬚菜清明後鬻於市食之甚
脆
百合
盤山志産盤山澗中秋冬斸之甘香可食
藕
草木蟲魚疏幽州謂之光旁為光如牛角畿輔舊
志御河出者佳
蒲筍
文安縣志灘裏村出者佳
莿頭菜
奥室記大房山有草葉初生類椿芽僧摘為蔬食
之甚腴
龍芽
宣化縣志土人謂即升麻三四月間採食
甘露
俗名滴露又名玉環
莧
有馬齒莧紅莧白莧詢芻錄北人呼荇乃莧音誤
也
荼
一名苦菜
黃花菜
一名金針
豆苗菜
盤山志叢生似豆苗山家采食之作羹極鮮美僧
智朴詩豆苗競茁紅侵步杏葉才開綠滿筐
杏葉菜
盤山出形似杏葉味甘
苦益菜
盤山志溝澗中多有之似埜菊有浮毛三月間采
之黴乾亦佳
木蘭芽
永平出
筆管菜
即黃精苗
石花
産盤山峭壁
木耳
金史地理志大名府産木耳舊志銀山出者佳
地輭
宣化縣志一名地耳又名地踏菜狀如木耳雨後
生腴地上
菌
畿輔舊志木生者如芝草生者如蓋土生者如丁
土人總名曰蘑菇惟凍黃天花延壽猴頭雞腿羊
肚為最日下舊聞松繖出盤山土人目為紫蘑菇
擘藍
廣羣芳譜南方謂之芥藍葉可擘食故北人謂之
擘藍葉大於菘根大於芥薹苗大於白芥子大如
蔓菁
苜蓿菜
廣羣芳譜葉似豌豆紫花三晉為盛齊魯次之燕
趙又次之
茄
又水茄宜生食
灰藋
廣羣芳譜一名灰滌今訛為灰條處處原野有之
土芋
俗呼土豆
蒝荽
蔥
爾雅疏管子北伐山戎出冬蔥及戎菽布之天下
畿輔舊志有四種曰凍曰胡曰漢曰茖
蒜
灤州志山中出者名蒿明志保安州出獨窠蒜
王瓜
學圃餘疏王瓜出燕京者最佳種之火室中逼生
花葉二月初即結小實廣平府志臨洺取王瓜之
長細者陰乾嚼之有聲名响瓜
梢瓜
菜瓜
廣羣芳譜北方名苦瓜色青質脆可生食苦者可
作俎
南瓜
倭瓜
一名北瓜
冬瓜
絲瓜
瓠
芥花
蘹香
金史地理志正定府産茴香畿輔舊志一名八月
珠土人名曰小茴香不似舶上来者味厚
椒
灤州志百花峪産極夥盤山志五盆溝産野椒味
同小茴香明志保安州出地椒
秦椒
廣羣芳譜以産秦地故名今北方秦椒另有一種
果屬
桃
客燕雜記京師佳果桃八紅桃白銀桃小桃蟠桃
合桃酒紅桃霜下桃肅寧八月桃畿輔舊志甘酸
不一惟肅寧最著河間府志銀桃味最佳絡絲桃
紅白相間金桃色紅扁桃形如小餅秋桃熟遲長
垣縣志梨兒桃最佳
李
陸士衡果賦中山之縹李客燕雜記李五紫李綠
李黃李麝香李盤山李
石榴
寰宇記深州趙州産
杏
長安客話杏仁皆味苦有一種甘者名巴旦杏或
謂之八達杏北遊紀方房山車營嶺環十數里峯
頭澗底皆是杏林又東一小嶺樹尤竒古高者三
丈低者丈餘狀如垂柳繁花綴之舊志梅子本杏
屬土人呼為梅杏
梨
魏文帝詔正定郡梨大如拳甘若蜜脆若菱可以
解煩釋悁唐書地理志常山土貢梨杜佑通典常
山郡貢梨六百顆金史地理志大名府産梨肉燕
山紀遊過仰山村山多梨樹秋深紅葉如燒畿輔
舊志種類不一惟遵化之綿梨河間之瀛梨廣平
之洺梨最著
羌桃
俗名核桃酉陽雜俎北方多種之以殼薄仁肥者
為佳長安可遊記王平口山坳多核桃遵化州志
出陰平者佳
櫻桃
金史地理志平州貢櫻桃大名府産櫻桃煎因樹
屋書影白櫻桃生京師西山中微酸不及朱櫻之
甘碩
山樝
俗呼山裏紅
栗
史記貨殖傳燕秦千樹栗草木蟲魚疏五方皆有
栗惟漁陽范陽栗甜美長味唐書地理志幽州土
貢栗宋史地理志廣信軍貢栗金史地理志薊州
産栗王逸荔支賦北燕薦朔濱之巨栗明王嘉謨
石甕記幽薊棗栗千子可食數口析津日記燕京
市肆及秋則以餳雜石子爆之栗比南中差小而
味頗甘
棗
神異經北方大棗味有殊既可益氣又安軀元和
志信都縣東北五十里漢煑棗侯國六國時於此
煑棗油客燕雜記棗五纓絡棗賽梨棗合兒棗密
雲棗無核棗冀州論安平好棗地産不為無珍舊
志博野棗強為最蕃
松子
杜佑通典安邊郡蔚州貢松子一石宣化縣志葉
五出者有子
榛
昌平州志榛出北山黃花鎮者良黃花鎮記鎮有
禮鼠冬聚榛實為糧於穴中貯之皆美好價倍於
人山氓多掘取之
蘋婆
采蘭雜志燕地蘋婆果味雖平淡夜置枕邊有香
氣帝京景物略昌平玉峯山樹盡蘋婆果
柰子
長安客話韋公莊里許有柰子古樹婆娑數畝春
時花開望之如雪三夏葉特繁密列坐其下烈日
不到袁宏道謂戒壇老松顯靈宫栢城南柰子可
稱卉木三絶
花紅
畿輔舊志俗名甜果即林檎易州完唐二縣最夥
沙果
畿輔舊志綿而沙者曰沙果又秋子似沙果而小
土人多曝為乾
檳子
一名虎喇㯽
倒弔果
聖祖御製文集倒弔果俗名弔搭果形似山梨而小體微長
味酢肉多沙長蒂花實皆下垂故名性暖健脾消
食樹枝葉俱如梨今遵化沿邊多有之
柿
小曰火柿大曰蓋柿
羊棗
俗呼軟棗一名丁香柿
杜梨
鄭康成詩註北人謂之杜梨南人謂之棠梨
銀杏
一名白果一名鴨脚子宋梅堯臣詩北人見鴨脚
南人見胡桃識内不識外疑若橡栗韜鴨脚類綠
李其名因葉高珂雪齋集法雲寺在西山後有銀
杏二株大數圍舊志今近山諸處多置之
文官果
五雜俎形如螺味甚甘類滇之馬金囊
無花果
倦遊錄木饅頭京師亦有之謂之無花果
蓮實
順德最蕃
菱
水經注陽城澱匪直蒲筍是豐實亦偏饒菱藕
芡
爾雅翼雞頭也幽州人謂之鴈頭又名鴈喙實内
有米圓白如珠久食宜人
芰
畿輔舊志昌黎縣筆峯山下有玉硯池芰荷幽茂
河間府志白洋淀衆水所滙深廣四通芰荷交匝
望之若河湖焉
荸薺
櫻額
聖祖御製文集櫻額樹叢生果形如野葡萄而稍小味甘澁
性温補脾古北口外亦有之山莊之千秋島遍植
此種每當夏日則纍纍綴枝遊觀其下殊堪娛目
不獨秋實之可採也
葡萄
聖祖御製文集近得哈密各種植於苑籞中結實有白者綠
者長如馬乳者又一種大葡萄中間有小者名公
領孫又一種小者名瑣瑣葡萄種類雖殊實皆甘
美移種南方便失本味大約其性於北方沙石水
土相宜容城縣志馬乳者多有玉葡萄味甘廣羣
芳譜北方天寒初冬草裹埋地尺餘春分後取出
數日後架起子生去繁葉使霑風露則結子肥大
山葡萄
一名燕薁粒小味酸
西瓜
魏文帝與曹質書憶昔南皮之遊浮甘瓜於清泉
沈朱李於寒冰范石湖詩註西瓜味淡而多液本
燕北種延壽書瓜性寒北人秉壯食之無虞月令
廣義燕都士庶中秋饋遺月餅西瓜之屬名看月
會帝京景物略京師七夕以瓜雕刻成花謂之
花瓜舊志唐縣出者佳
甜瓜
清異錄瓜最盛者無踰齊趙車擔列市道路濃香
故彼人云未至舌交先以鼻選學圃餘疏甜瓜以
香而小者為第一
花屬
牡丹
燕都遊覽志草橋牡丹栽如稻麻渌水亭雜識北
地大房山僧多種之其色有大紅淺綠江南所無
也撫寧縣志牡丹坡多産牡丹
芍藥
析津日記京師豐臺芍藥連畦接軫倚擔市者日
萬餘莖永平府志桃林關外有芍藥川花多白開
時彌漫十餘里
金蓮花
聖祖御製避暑山莊詩序金蓮映日處廣庭數畝植金蓮花
萬本枝葉高挺花面圓徑二寸餘日光照射精彩
絢目
梅
有九英綠萼紅白各種述異記邯鄲有邯鄲宫基
中有趙王之果園梅李至冬而花
榆葉梅
畿輔舊志葉似榆花開如紅梅故名枝柔可以編
籬
蠟梅
燕都遊覽志隆恩寺小軒蠟梅一株甚大江南亦
不多得
水仙
海棠
帝京景物略上西府次鐵梗次垂絲贋者木瓜辨
之以其葉木瓜花先葉海棠葉先花韋公慈仁二
寺皆京師海棠盛處
秋海棠
丁香
紫白二種
榴花
遵生八箋燕中榴花有千瓣白千瓣粉紅千瓣黃
千瓣大紅單瓣者比他處不同中心花瓣如起樓
臺謂之重臺石榴
桃花
畿輔舊志有山桃園桃惟千葉碧桃為最六街花
事桃花有白者棃花有紅者亦上苑異種
李花
又郁李花有粉紅有白
棃花
熱河入梨樹峪過三岔口循澗西行可里許棃花
萬樹
蘋婆花
畿輔舊志紅白雅淡北花中之最可愛者
柰花(詳前柰子)
荷花
聖祖御製避暑山莊詩序長虹飲練處湖光澄碧一橋卧波
橋南種敖漢荷花萬枝間以内地白蓮錦錯霞變
清芳襲人爾雅翼北方人便以藕為荷亦以蓮為
荷日下舊聞涼水河蓮塘最勝有坊額曰十里荷
香畿輔舊志順德府最蕃
孿枝
葵
有冬葵戎葵菟葵向日葵黃葵錦葵蜀葵諸種
菊
帝京景物略菊種最繁種菊之法自春徂夏辛苦
過農事草橋圃人廢晨昏者半歲而終歲衣食焉
探春
白玉紫香二種
玉簪
薔薇
一名薔蘼
月季
俗呼月月紅
夾竹桃
木槿
紫藤
吏部堂右古藤十丈為明侍郎吴寬手植
迎春
金銀藤
一名忍冬天府廣記昌平駐驆山西北清水澗崖
間百合忍冬棠杜牛奶黃精之屬紅翠含濡
紫荆
紫薇
酉陽雜爼紫薇北人呼為猴郎達樹謂其無皮猴
不能捷也北地其樹絶大有環數夫臂者
金粟
俗名萵苣蓮亦名鶯粟
虞美人
長春
俗呼金盞
石竹
一名石菊又名洛陽花叢生花色以數十種計
鳳仙
一名指甲花俗呼海蒳
玫瑰
遵生八箋有二種其一種色黃出燕中花稍小於
紫玫瑰
八仙花
一名避麝
夜合
俗呼馬纓
荷包牡丹
即當歸花一名朝鮮牡丹苑西集碧葉紅葩娟潔
可喜為春時草花第一
金錢花
一名子午花俗呼夜落金錢
望江南
雞冠
有紅黃白數種矮者名壽星雞冠
蝴蝶花
一名鳳翼
剪秋羅
捲丹
一名渥丹
六月菊
苑西集黃心藕合瓣有重紋自六月開至秋都人
因名之
江西臘
烏斯菊
一作無絲菊
金鈴
長安可遊記度仰嶺十八盤有村名桃源遍開野
菊金鈴聚花如織組
棣棠
鼓子花
舊志花似牽牛
萱花
六街花事萱草一名紫萱今京師有草花葉類萱
春時葉布地經暑則朽及秋花發則葉已無存矣
都人謂曰孤挺花花淡紫色疑即紫萱也
轉枝蓮
蓼
夢溪筆談六宅使何承矩議因陂澤之地瀦水為
塞欲自相度恐其謀泄日會僚佐泛船置酒賞蓼
花作蓼花遊數十篇繪為圖舊志江鄉花也北地
高幾以丈俗呼水葒花
金雀
牽牛花
俗呼紅娘子
紅花
爾雅翼習鑿齒與謝侍中書曰此有紅藍北人采
取其花作烟脂婦人粧時作頰色用如豆許按令
徧頰殊覺鮮明通雅紅藍即紅花北方有焉支山
多紅藍北人采花染緋取英鮮者為燕脂畿輔舊
志新河南和等縣最蕃
優鉢羅化
日下舊聞開必四月八日至冬而實中金色佛一
尊者核也在禮部儀制司秀水李日華有記今無
馬蘭
通志馬蘭生道旁似蘭而大色藍無香
木屬
松
周禮職方氏冀州其利松栢
聖祖御製避暑山莊詩序無暑清涼之南長松環翠壑虚風
度如笙鏞迭奏不減西湖萬松嶺也燕山紀遊石
徑山東南行至林衡署有古松數百株參錯平野
盤山志盤山之松以百萬計而奇絶者多生石罅
中擁腫卷曲如怒龍之攫又陂陀土壤而生者大
數十圍龍鱗斑駁或挺茸直上或青蔥垂下口北
多松柏蔽雲干霄為千里松林
柏
明志府西北清白口社柏山四旁多産柏薊州志
天城少林龍泉香水諸寺柏皆千年物
檜
一名栝西山遊記碧雲寺殿前二栝松十圍日出
映之山中蓊蓊如青雲起
楓
聖祖御製文集北方原無楓樹之名自南巡見楓樹方知北
方之□木即是楓樹但南方厥木維喬所以直生
北方厥木維叢故矮短耳其枝葉則相同也熱河
北嶺多楓葉茂而美蔭其色油然
槐
又一種曰龍爪
椿
宦遊記聞涿州靈椿寺椿木一本大不可量凡樹
影皆隨日月升沈以為斜正而椿影早暮未嘗少
移畿輔舊志芽可充蔬
桑
五雜俎淶水道中有桑高十餘丈蔭百畝云即昭
烈舍前之桑也萬齋詩話庾子山詩桑葉紛紛落
薊門王介甫詩幽燕桑葉暗川原幽薊古多樹桑
今則絶少矣固安縣志人素不事機杼楊太僕家
種桑千株繅絲織絍以為衆倡大名府志魏以西
南多桑絲子曰葚容齋三筆幽州人以桑葚為糧
異苑北方有白桑葚長數寸食之甘美
榆
爾雅翼江南有刺榆無大榆蓋大榆北方有之典
術北方種榆九根宜蠶桑田穀好又白榆一名枌
河間府志白枌皮可充飢其錢甚美漢龔遂治渤
海令民口種十樹備飢交河縣志白枌堅實可作
器物帝京景物略榆春錢天壇拗榆錢以秋為
京師七奇樹之一
楊
廣羣芳譜北方材木全用楊槐榆柳人多種之懷
來縣舊志楊木長柴産寳鳳山柴烟直上為郊壇
焚燎之用每年四月入山斫伐九月編筏起解務
於冬至前交納
聖祖御製文集明時宫中用馬口柴取給於蔚州昌平諸州
縣其柴長四尺許整齊白淨兩端刻兩口以繩縛
之故謂之馬口柴康熙初年炊㸑還用此今惟天
壇焚燎用之
柳
唐書地理志滄州土貢柳箱宋史地理志滄州貢
大柳箱金史地理志大定四年命都門外夾道重
行植柳各百里
柞
冬青
檀
名勝志淶水之山峯巒秀麗中多檀木
桃木
盧龍志枝幹勁直色紫皮滑可以裹鏃
枸橘
一名鐵籬寨
椵
段成式肉攫部鷹有房山白生代東房山白陽椵
樹上宣府志大白陽堡南四里有椵樹山上有古
椵樹
櫟
緣山谷生之薊州上方寺者最古子曰橡斗可染
皂
娑羅樹
帝京景物略香山臥佛寺娑羅樹大三圍皮鱗鱗
枝槎槎癭纍纍根搏搏花九房葉七開實三稜西
域種也
桐
有椅桐青桐梧桐燕京賦注荏桐多生楚粤椅桐
宜於北地
梓
杄
宣化産葉似松而有刺
楮
草木蟲魚疏幽州人謂之穀桑或曰楮桑皮可作
紙今永平出磁州志楮皮浸之造紙出響水亮東
武任二村
檉
河間府志俗呼西河柳性浮為舟可以負重
樺
唐書地理志媯州土貢樺皮宣化府志張家口出
皮有紫黑花者可裹弓皮厚者為煖木可鑲器物
苦櫪
一名秦皮
楸
史記淮北常山以南河濟之間千樹楸述異記中
山有楸戶掌楸木可為什器畿輔舊志玉田楸子
山行五里許楸樹紛披
杜
河間府志即杜棃一名甘棠可任剞劂
竹
帝京景物略燕故難竹至水盡頭林林畝畝竹丈
始枝筍丈猶蘀竹粉生於節筍梢出於林根鞭出
於籬孫大於母昌平志城東麻子港甚繁筍亦可
食
棘
山海經北嶽之山多枳棘剛木
卉屬
艾
有家埜二種
菖蒲
隋圖經邯鄲紫山下有石石上菖蒲一寸九節舊
志一寸九節者出居庸石洞中
芭蕉
老少年
一名十樣錦
葛
遵化州志蔓長緣山谷間根可食絲可織花可醒
酒土人取之違其用非編籬即束薪再則絍籬落
而已邯鄲縣志葛山林木森鬱葛藟尤盛
女蘿
一名金線草
&KR2007;題草
帝京景物略房山縣白蒂山生&KR2007;題草
紫草
唐書魏州土貢紫草宋史大名府貢紫草
苜蓿
&KR2880;薟草
昌平舊志居庸出金稜銀線素莖紫荄
紫花地丁
一名箭頭草
紫石英
隋圖經邯鄲紫山春夏有氣蓊鬱巖間生紫石英
洛神珠
一名酸漿草俗呼紅姑孃
旱蓮草
吉祥草
龍珠
穀精草
慎火草
即佛指甲
芄蘭
草木蟲魚疏幽州人謂之雀瓢蔓生葉青綠色而
厚斷之有白汁鬻為茹滑美其子長數寸似瓠
觀音草
虎鬚
老鸛草
鈴兒草
蘞
草木蟲魚疏似栝樓幽州人謂之烏服
蘆
丹鉛錄蘆葦通一物北人以水傍下濕處生者為
葦其細不及指人家園池間所植者為蘆其幹差
大深碧色者為碧蘆排悶錄京師無筍以蘆芽為
筍燕都遊覽志韋中貴别業四圍多水荻花蘆葉
寒鴈秋風令人作江鄉之想廣羣芳譜荻似&KR0841;而
細高數尺中實
蒲
水經注陽城澱匪直蒲筍是豐實亦偏饒菱藕寰
宇記莫縣東南隅中有蒲柳多葭葦元和志長蘆
縣薩摩陂周五十里有蒲魚之利
水蔥
藍
染草有大小二種即靛也
麻
雄者為枲雌者名苴有檾麻火麻河間府志火麻
又名線麻黃麻
鹽蓬
河間府志葉圓長至秋枝葉俱紅燒灰煎之可得
鹽極甘美
鹻蓬
河間府志似鹽蓬而大曝乾為燼煎之可得鹻
茅
瀛州青茅草可作筆幽燕紀異茅地經冬燒去枝
梗至春取土中餘根色如玉者搗汁煎之至甘可
為洗心糖唐山縣志茅山山際出茅有刺而三脊
煙草
食物本草閩産者佳燕次之春種夏花秋日取葉
切細如髮草頂數葉名曰蓋露昌平州志先白浮
山村産者良後城中更勝
蒿
宣化縣志蓬蒿結實名沙米河邊沙灘所生可食
藥屬
人蓡
唐書地理志幽州檀州平州營州土貢人蓡太平
寰宇記幽州土産人蓡檀州貢安東府蓡定州貢
恒山人蓡茶經人蓡生幽州檀州者為藥無效
沙參
白芷
明志樂亭縣出香白芷
黃芩
荆芥
芍藥
赤白二種
防風
天南星
金史地理志正定府産
續斷
本草生常山山谷
遠志
太平寰宇記薊州土産遠志白术
白术
蒼术
金史地理志大興府産蒼术半夏滑石五味子
半夏
滑石
五味子
畿輔舊志北地多有永平産特良
桔梗
茵陳
柴胡
圖經北地者色黃白枯脆無氣味
秦艽
木瓜
金史地理志正定府産
車前子
即芣苢爾雅翼幽州人謂之牛舌草正字通開州
者良
黃精
天府廣記昌平駐驆山西北清水澗崖間牛奶黃
精之屬紅翠含濡
桑白皮
太平寰宇記澶州土産
薄荷
代赭石
金史地理志大興府産
萆薢
圖經生正定山谷
蘇
河間府志無紫者味不芳烈
酸棗仁
蔓荆子
唐書地理志平州土貢蔓荆實杜佑通典北平郡
貢蔓荆子四觔明志盧龍遷安出
青黛
太平寰宇記趙州産青黛
細辛
桑寄生
白鮮
本草生上谷川谷及冤句
地膚子
俗呼掃帚
矍麥
馬兜鈴
天花粉
知母
藥錄幽州蛇膽知母
充蔚
即益母草
萊菔子
芎
金史地理志正定府産芎
旋覆花
蒲公英
香附子
太平寰宇記澶州土産金史地理志河間府産
白蒺藜
劉寄奴
芫花
威靈仙
藜蘆
土人謂之憨蔥
栝樓
一名地樓灤州志北城土垣甚多
澤瀉
萹蓄
郁李仁
枸脊
本草生常山川谷
枸杞
古以常山者為上
地骨皮
商陸
莨菪
丹參
玄參
圖經生河間及冤句今處處有之
紫菀
圖經生房陵山谷及正定邯鄲
蒲黃
禹餘糧
王不留行
藁本
密雲志香陘山出藁本雜香
兔絲子
夏枯草
石菖蒲
隋圖經邯鄲紫山下有石石上菖蒲一寸九節
蓯蓉
唐縣出
皂角
金史地理志正定府産
升麻
麻黃
白牽牛
金史地理志大興府産
白龍骨
金史地理志大興府産
白石英
永平出
紫石英
永平出
畿輔通志卷五十六
