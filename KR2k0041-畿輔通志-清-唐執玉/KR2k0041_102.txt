欽定四庫全書
畿輔通志卷一百二
傳
商
伯夷列傳漢司馬遷
夫學者載籍極博猶考信於六藝詩書雖闕然虞夏
之文可知也堯將遜位讓於虞舜舜禹之間岳牧咸
薦迺試之於位典職數十年功用既興然後授政示
天下重器王者大統傳天下若斯之難也而說者曰
堯讓天下於許由許由不受恥之逃隠及夏之時有
卞隨務光者此何以稱焉太史公曰余登箕山其上
盖有許由冢云孔子序列古之仁聖賢人如吳太伯
伯夷之倫詳矣余以所聞由光義至高其文辭不少
槩見何哉孔子曰伯夷叔齊不念舊惡怨是用希求
仁得仁又何怨乎余悲伯夷之意睹軼詩可異焉其
傳曰伯夷叔齊孤竹君之二子也父欲立叔齊及父
卒叔齊讓伯夷伯夷曰父命也遂逃去叔齊亦不肯
立而逃之國人立其中子於是伯夷叔齊聞西伯昌
善養老盍往歸焉及至西伯卒武王載木主號為文
王東伐紂伯夷叔齊叩馬而諫曰父死不葬爰及干
戈可謂孝乎以臣弑君可謂仁乎左右欲兵之太公
曰此義人也扶而去之武王已平殷亂天下宗周而
伯夷叔齊恥之義不食周粟隠於首陽山采薇而食
之及餓且死作歌其辭曰登彼西山兮采其薇矣以
暴易暴兮不知其非矣神農虞夏忽焉没兮我安適
歸矣于嗟徂兮命之衰矣遂餓死於首陽山由此觀
之怨耶非耶或曰天道無親常與善人若伯夷叔齊
可謂善人者非耶積仁絜行如此而餓死且七十子
之徒仲尼獨薦顔淵為好學然回也屢空糟糠不厭
而卒早夭天之報施善人其何如哉盜跖日殺不辜
肝人之肉暴戾恣睢聚黨數千人横行天下竟以夀
終是遵何德哉此其尤大彰明較著者也若至近世
操行不軌專犯忌諱而終身逸樂富厚累世不絶或
擇地而蹈之時然後出言行不由徑非公正不發憤
而遇禍災者不可勝數也余甚惑焉儻所謂天道是
耶非耶子曰道不同不相為謀亦各從其志也故曰
富貴如可求雖執鞭之士吾亦為之如不可求從吾
所好歲寒然後知松栢之後凋舉世混濁清士乃見
豈以其重若彼其輕若此哉君子疾沒世而名不稱
焉賈子曰貪夫徇財烈士徇名夸者死權衆庶馮生
同明相照同類相求雲從龍風從虎聖人作而萬物
覩伯夷叔齊雖賢得夫子而名益彰顔淵雖篤學附
驥尾而行益顯巖穴之士趨舍有時若此類名堙滅
而不稱悲夫閭巷之人欲砥行立名者非附青雲之
士惡能施於後世哉
周
平原君列傳漢司馬遷
平原君趙勝者趙之諸公子也諸子中勝最賢喜賓
客賓客盖至者數千人平原君相趙惠文王及孝成
王三去相三復位封於東武城平原君家樓臨民家
民家有躄者槃散行汲平原君美人居樓上臨見大
笑之明日躄者至平原君門請曰臣聞君之喜士士
不遠千里而至者以君能貴士而賤妾也臣不幸有
罷癃之病而君之後宫臨而笑臣臣願得笑臣者頭
平原君笑應曰諾躄者去平原君笑曰觀此豎子乃
欲以一笑之故殺吾美人不亦甚乎終不殺居歲餘
賓客門下舍人稍稍引去者過半平原君怪之曰勝
所以待諸君者未嘗敢失禮而去者何多也門下一
人前對曰以君之不殺笑躄者以君為愛色而賤士
士即去耳於是平原君乃斬笑躄者美人頭自造門
進躄者因謝焉其後門下乃復稍稍來是時齊有孟
嘗魏有信陵楚有春申故争相傾以待士秦之圍邯
鄲趙使平原君求救合從於楚約與食客門下有勇
力文武備具者二十人偕平原君曰使文能取勝則
善矣文不能取勝則歃血於華屋之下必得定從而
還士不外索取於食客門下足矣得十九人餘無可
取者無以滿二十人門下有毛遂者前自贊於平原
君曰遂聞君將合從於楚約與食客門下二十人偕
不外索今少一人願君即以遂備員而行矣平原君
曰先生處勝之門幾年於此矣毛遂曰三年於此矣
平原君曰夫賢士之處世也譬若錐之處囊中其末
立見今先生處勝之門下三年於此矣左右未有所
稱誦勝未有所聞是先生無所有也先生不能先生
留毛遂曰臣乃今日請處囊中耳使遂得蚤處囊中
乃潁脫而出非特其末見而已平原君竟與毛遂偕
十九人相與目笑之而未發也毛遂比至楚與十九
人論議十九人皆服平原君與楚合從言其利害日
出而言之日中不決十九人謂毛遂曰先生上毛遂
按劍歷階而上謂平原君曰從之利害兩言而決耳
今日出而言從日中不決何也楚王謂平原君曰客
何為者也平原君曰是勝之舍人也楚王叱曰胡不
下吾乃與而君言汝何為者也毛遂按劍而前曰王
之所以叱遂者以楚國之衆也今十步之内王不得
恃楚國之衆也王之命懸於遂手吾君在前叱者何
也且遂聞湯以七十里之地王天下文王以百里之
壤而臣諸侯豈其士卒衆多哉誠能據其勢而奮其
威今楚地方五千里持戟百萬此霸王之資也以楚
之彊天下弗能當白起小豎子耳率數萬之衆興師
以與楚戰一戰而舉鄢郢再戰而燒夷陵三戰而辱
王之先人此百世之怨而趙之所羞而王弗知惡焉
合從者為楚非為趙也吾君在前叱者何也楚王曰
唯唯誠若先生之言謹奉社稷而以從毛遂曰從定
乎楚王曰定矣毛遂謂楚王之左右曰取雞狗馬之
血來毛遂奉銅盤而跪進之楚王曰王當歃血而定
從次者吾君次者遂遂定從於殿上毛遂左手持盤
血而右手招十九人曰公相與歃此血於堂下公等
錄錄所謂因人成事者也平原君已定從而歸至於
趙曰勝不敢復相士勝相士多者千人寡者百數自
以為不失天下之士今乃於毛先生而失之也毛先
生一至楚而使重於九鼎大吕毛先生以三寸之舌
彊於百萬之師勝不敢復相士遂以為上客平原君
既返趙楚使春申君將兵赴救趙魏信陵君亦矯奪
晉鄙軍往救趙皆未至秦急圍邯鄲邯鄲急且降平
原君甚患之邯鄲傳舍吏子李同說平原君曰君不
憂趙亡邪平原君曰趙亡則勝為虜何為不憂乎李
同曰邯鄲之民炊骨易子而食可謂急矣而君之後
宫以百數婢妾被綺縠餘粱肉而民褐衣不完糟糠
不厭民困兵盡或剡木為矛矢而君器物鐘磬自若
使秦破趙君安得有此使趙得全君何患無有今君
誠能令夫人以下編於士卒之間分功而作家之所
有盡散以饗士士方其危苦之時易德耳於是平原
君從之得敢死之士三千人李同遂與三千人赴秦
軍秦軍為之却三十里亦會楚魏救至秦兵遂罷邯
鄲復存李同戰死封其父為李侯虞卿欲以信陵君
之存邯鄲為平原君請封公孫龍聞之夜駕見平原
君曰龍聞虞卿欲以信陵君之存邯鄲為君請封有
之乎平原君曰然龍曰此甚不可且王舉君而相趙
者非以君之智能為趙國無有也割東武城而封君
者非以君為有功也而以國人無勲乃以君為親戚
故也君受相印不辭無能割地不言無功者亦是以
為親戚故也今信陵君存邯鄲而請封是親戚受城
而國人計功也此甚不可且虞卿操其兩權事成操
右券以責事不成以虚名德君君必勿聽也平原君
遂不聽虞卿平原君以趙孝成王十五年卒子孫代
後竟與趙俱亡
廉頗藺相如列傳漢司馬遷
廉頗者趙之良將也趙惠文王十六年廉頗為趙將
伐齊大破之取晉陽拜為上卿以勇氣聞於諸侯藺
相如者趙人也為趙宦者令繆賢舍人趙惠文王時
得楚和氏璧秦昭王聞之使人遺趙王書願以十五
城請易璧趙王與大將軍廉頗諸大臣謀欲予秦秦
城恐不可得徒見欺欲勿予即患秦兵之來計未定
求人可使報秦者未得宦者令繆賢曰臣舍人藺相
如可使王問何以知之對曰臣嘗有罪竊計欲亡走
燕臣舍人相如止臣曰君何以知燕王臣語曰臣嘗
從大王與燕王會境上燕王私握臣手曰願結交以
此知之故欲往相如謂臣曰夫趙彊而燕弱而君幸
於趙王故燕王欲結於君今君乃亡趙走燕燕畏趙
其勢必不敢留君而束君歸趙矣君不如肉袒伏斧
質請罪則幸得脫矣臣從其計大王亦幸赦臣臣竊
以為其人勇士有智謀宜可使於是王召見問藺相
如曰秦王以十五城請易寡人之璧可予不相如曰
秦彊而趙弱不可不許王曰取吾璧不予我城奈何
相如曰秦以城求璧而趙不許曲在趙趙予璧而秦
不予趙城曲在秦均之二策寧許以負秦曲王曰誰
可使者相如曰王必無人臣願奉璧往使城入趙而
璧留秦城不入臣請完璧歸趙趙王於是遂遣相如
奉璧西入秦秦王坐章臺見相如相如奉璧奏秦王
秦王大喜傳以示美人及左右左右皆呼萬歲相如
視秦王無意償趙城乃前曰璧有瑕請指示王王授
璧相如因持璧郤立倚柱怒髮上衝冠謂秦王曰大
王欲得璧使人發書至趙王趙王悉召羣臣議皆曰
秦貪負其彊以空言求璧償城恐不可得議不欲予
秦璧臣以為布衣之交尚不相欺況大國乎且以一
璧之故逆彊秦之驩不可於是趙王乃齊戒五日使
臣奉璧拜送書於庭何者嚴大國之威以修敬也今
臣至大王見臣列觀禮節甚倨得璧傳之美人以戲
弄臣臣觀大王無意償趙王城邑故臣復取璧大王
必欲急臣臣頭今與璧俱碎於柱矣相如持其璧睨
柱欲以擊柱秦王恐其破璧乃辭謝固請召有司案
圖指從此以往十五都予趙相如度秦王特以詐佯
為予趙城實不可得乃謂秦王曰和氏璧天下所共
傳寳也趙王恐不敢不獻趙王送璧時齊戒五日今
大王亦宜齊戒五日設九賓於庭臣乃敢上璧秦王
度之終不可彊奪遂許齊五日舍相如廣成傳舍相
如度秦王雖齊五日決負約不償城乃使其從者衣
褐懷其璧從徑道亡歸璧於趙秦王齊五日後乃設
九賓禮於庭引趙使者藺相如相如至謂秦王曰秦
自繆公以來二十餘君未嘗有堅明約束者也臣誠
恐見欺於王而負趙故令人持璧歸間至趙矣且秦
彊而趙弱大王遣一介之使至趙趙立奉璧來今以
秦之彊而先割十五都予趙趙豈敢留璧而得罪於
大王乎臣知欺大王之罪當誅臣請就湯鑊唯大王
與羣臣熟計議之秦王與羣臣相視而嘻左右欲引
相如去秦王因曰今殺相如終不能得璧也而絶秦
趙之驩不如因而厚遇之使歸趙趙王豈以一璧之故
欺秦耶卒廷見相如畢禮而歸之相如既歸趙王以為
賢大夫使不辱於諸侯拜相如為上大夫秦亦不
以城予趙趙亦終不予秦璧其後秦伐趙拔石城
明年復攻趙殺二萬人秦王使使者告趙王欲與王
為好會於西河外澠池趙王畏秦欲無行廉頗藺相
如計曰王不行示趙弱且怯也趙王遂行相如從廉
頗送至境與王訣曰王行度道里會遇之禮畢還不
過三十日三十日不還則請立太子為王以絶秦望
王許之遂與秦王會澠池秦王飲酒酣曰寡人竊聞
趙王好音請奏瑟趙王鼓瑟秦御史前書曰某年月
日秦王與趙王會飲令趙王鼓瑟藺相如前曰趙王
竊聞秦王善為秦聲請奉盆缻秦王以相娛樂秦王
怒不許於是相如前進缻因跪請秦王秦王不肯擊
缻相如曰五步之内相如請得以頸血濺大王矣左
右欲刃相如相如張目叱之左右皆靡於是秦王不
懌為一擊缻相如顧召趙御史書曰某年月日秦王
為趙王擊缻秦之羣臣曰請以趙十五城為秦王夀
藺相如亦曰請以秦之咸陽為趙王夀秦王竟酒終
不能加勝於趙趙亦盛設兵以待秦秦不敢動竟罷
歸國以相如功大拜為上卿位在廉頗之右廉頗曰
我為趙將有攻城野戰之大功而藺相如徒以口舌
為勞而位居我上且相如素賤人吾羞不忍為之下
宣言曰我見相如必辱之相如聞不肯與會相如每
朝時常稱病不欲與廉頗争列已而相如出望見廉
頗相如引車避匿於是舍人相與諫曰臣所以去親
戚而事君者徒慕君之高義也今君與廉頗同列廉
君宣惡言而君畏匿之恐懼殊甚且庸人尚羞之況
於將相乎臣等不肖請辭去藺相如固止之曰公之
視廉將軍孰與秦王曰不若也相如曰夫以秦王之
威而相如廷叱之辱其羣臣相如雖駑獨畏廉將軍
哉顧吾念之彊秦之所以不敢加兵於趙者徒以吾
兩人在也今兩虎相鬭其勢不俱生吾所以為此者
以先國家之急而後私讐也廉頗聞之肉袒負荆因
賓客至藺相如門謝罪曰鄙賤之人不知將軍寬至
此也卒相與驩為刎頸之交是歲廉頗東攻齊破其
一軍居二年廉頗復伐齊幾拔之後三年廉頗攻魏
之防陵安陽拔之後四年藺相如將而攻齊至平邑
而罷其明年趙奢破秦軍閼與下趙奢者趙之田部
吏也收租稅而平原君家不肯出趙奢以法治之殺
平原君用事者九人平原君怒將殺奢奢因說曰君
於趙為貴公子今縱君家而不奉公則法削法削則
國弱國弱則諸侯加兵諸侯加兵是無趙也君安得
有此富乎以君之貴奉公如法則上下平上下平則
國彊國彊則趙固而君為貴戚豈輕於天下耶平原
君以為賢言之於王王用之治國賦國賦大平民富
而府庫實秦伐韓軍於閼與王召廉頗而問曰可救
不對曰道遠險狹難救又召樂乘而問焉樂乘對如
廉頗言又召問趙奢奢對曰其道遠險狹譬之猶兩
鼠鬭於穴中將勇者勝王乃令趙奢將救之兵去邯
鄲三十里而令軍中曰有以軍事諫者死秦軍軍武
安西秦軍鼓噪勒兵武安屋瓦盡振軍中候有一人
言急救武安趙奢立斬之堅壁留二十八日不行復
益增壘秦間來入趙奢善食而遣之間以報秦將秦
將大喜曰夫去國三十里而軍不行乃增壘閼與非
趙地也趙奢既已遣秦間乃卷甲而趨之二日一夜
至令善射者去閼與五十里而軍軍壘成秦人聞之
悉甲而至軍士許歷請以軍事諫趙奢曰内之許歷
曰秦人不意趙師至此其來氣盛將軍必厚集其陳
以待之不然必敗趙奢曰請受令許歷曰請就鈇質
之誅趙奢曰胥後令邯鄲許歷復請諫曰先據北山
上者勝後至者敗趙奢許諾即發萬人趨之秦兵後
至争山不得上趙奢縱兵擊之大破秦軍秦軍解而
走遂解閼與之圍而歸趙惠文王賜奢號為馬服君
以許歷為國尉趙奢於是與廉頗藺相如同位後四
年趙惠文王卒子孝成王立七年秦與趙兵相距長
平時趙奢已死而藺相如病篤使廉頗將攻秦秦數
敗趙軍趙軍固壁不戰秦數挑戰廉頗不肯趙王信
秦之間秦之間言曰秦之所惡獨畏馬服君趙奢之
子趙括為將耳趙王因以括為將代廉頗藺相如曰
王以名使括若膠柱而鼓瑟耳括徒能讀其父書傳
不知合變也趙王不聽遂將之趙括自少時學兵法
言兵事以天下莫能當嘗與其父奢言兵事奢不能
難然不謂善括母問奢其故奢曰兵死地也而括易
言之使趙不將括即已若必將之破趙軍者必括也
及括將行其母上書言於王曰括不可使將王曰何
以對曰始妾事其父時為將身所奉飯飲而進食者
以十數所友者以百數大王及宗室所賞賜者盡以
予軍吏士大夫受命之日不問家事今括一旦為將
東向而朝軍吏無敢仰視之者王所賜金帛歸藏於
家而日視便利田宅可買者買之王以為何如其父
父子異心願王勿遣王曰毋置之吾已決矣括母因
曰王終遣之即有如不稱妾得無隨坐乎王許諾趙
括既代廉頗悉更約束易置軍吏秦將白起聞之縱
竒兵佯敗走而絶其糧道分斷其軍為二士卒離心
四十餘日軍餓趙括出銳卒自搏戰秦軍射殺趙括
括軍敗數十萬之衆遂降秦秦悉阬之趙前後所亡
凡四十五萬明年秦兵遂圍邯鄲歲餘幾不得脫賴
楚魏諸侯來救乃得解邯鄲之圍趙王亦以括母先
言竟不誅也自邯鄲圍解五年而燕用栗腹之謀曰
趙壯者盡於長平其孤未壯舉兵擊趙趙使廉頗將
擊大破燕軍於鄗殺栗腹遂圍燕燕割五城請和乃
聽之趙以尉文封廉頗為信平君為假相國廉頗之
免長平歸也失勢之時故客盡去及復用為將客又
復至廉頗曰客退矣客曰吁君何見之晩也夫天下
以市道交君有勢我則從君君無勢則去此固其理
也有何怨乎居六年趙使廉頗伐魏之繁陽拔之趙
孝成王卒子悼襄王立使樂乘代廉頗廉頗怒攻樂
乘樂乘走廉頗遂奔魏之大梁其明年趙乃以李牧
為將而攻燕拔武遂方城廉頗居梁久之魏不能信
用趙以數困於秦兵趙王思復得廉頗廉頗亦思復
用於趙趙王使使者視廉頗尚可用否廉頗之仇郭
開多與使者金令毁之趙使者既見廉頗廉頗為之
一飯斗米肉十斤被甲上馬以示尚可用趙使還報
王曰廉將軍雖老尚善飯然與臣坐頃之三遺矢矣
趙王以為老遂不召楚聞廉頗在魏隂使人迎之廉
頗一為楚將無功曰我思用趙人廉頗卒死於夀春
李牧者趙之北邊良將也常居代雁門備匈奴以便
宜置吏市租皆輸入莫府為士卒費日擊數牛饗士
習射騎謹烽火多間諜厚遇戰士為約曰匈奴即入
盜急入收保有敢捕擄者斬匈奴每入烽火警輒入
收保不敢戰如是數歲亦不亡失然匈奴以李牧為
怯雖趙邊兵亦以為吾將怯趙王讓李牧李牧如故
趙王怒召之使他人代將歲餘匈奴每來出戰出戰
數不利失亡多邊不得田畜復請李牧牧杜門不出
固稱疾趙王乃復彊起使將兵牧曰王必用臣臣如
前乃敢奉令王許之李牧至如故約匈奴數歲無所
得終以為怯邊士日得賞賜而不用皆願一戰於是
乃具選車得千三百乘選騎得萬三千匹百金之士
五萬人彀者十萬人悉勒習戰大縱畜牧人民滿野
匈奴小入佯北不勝以數千人委之單于聞之大率
衆來入李牧多為竒陳張左右翼擊之大破殺匈奴
十餘萬騎滅䄡襤破東胡降林胡單于奔走其後十
餘歲匈奴不敢近趙邊城趙悼襄王元年廉頗既亡
入魏趙使李牧攻燕拔武遂方城居二年龐煖破燕
軍殺劇辛後七年秦破趙殺將扈輒於武遂城斬首
十萬趙乃以李牧為大將軍擊秦軍於宜安大破秦
軍走秦將桓齮封李牧為武安君居三年秦攻番吾
李牧擊破秦軍南距韓魏趙王遷七年秦使王翦攻
趙趙使李牧司馬尚御之秦多與趙王寵臣郭開金
為反間言李牧司馬尚欲反趙王乃使趙葱及齊將
顔聚代李牧李牧不受命趙使人微捕得李牧斬之
廢司馬尚後三月王翦因急擊趙大破殺趙葱擄趙
王遷及其將顔聚遂滅趙
太史公曰知死必勇非死者難也處死者難方藺相
如引璧睨柱及叱秦王左右勢不過誅然士或怯懦
而不敢發相如一奮其氣威信敵國退而讓頗名重
泰山其處智勇可謂兼之矣
扁鵲傳漢司馬遷
扁鵲者勃海郡鄚人也姓秦氏名越人少時為人舍
長舍客長桑君過扁鵲獨竒之常謹遇之長桑君亦
知扁鵲非常人也出入十餘年乃呼扁鵲私坐間與
語曰我有禁方年老欲傳與公公母泄扁鵲曰敬諾
乃出其懷中藥予扁鵲飲是以上池之水三十日當
知物矣乃悉取其禁方書盡與扁鵲忽然不見殆非
人也扁鵲以其言飲藥三十日視見垣一方人以此
視病盡見五藏癥結特以診脈為名耳為醫或在齊
或在趙在趙者名扁鵲當晉昭公時諸大夫彊而公
族弱趙簡子為大夫專國事簡子疾五日不知人大
夫皆懼於是召扁鵲扁鵲入視病出董安于問扁鵲
扁鵲曰血脈治也而何怪昔秦穆公嘗如此七日而
寤寤之日告公孫支與子輿曰我之帝所甚樂吾所
以久者適有所學也帝告我晉國且大亂五世不安
其後將霸未老而死霸者之子且令而國男女無别
公孫支書而藏之秦策於是出夫獻公之亂文公之
霸而襄公敗秦師於殽而歸縱淫此子之所聞今主
君之病與之同不出三日必間間必有言也居二日
半簡子寤語諸大夫曰我之帝所甚樂與百神遊於
鈞天廣樂九奏萬舞不類三代之樂其聲動心有一
熊欲援我帝命我射之中熊熊死有羆來我又射之
中羆羆死帝甚喜賜我二笥皆有副吾見兒在帝側
帝屬我一翟犬曰及而子之壯也以賜之帝告我晉
國且世衰七世而亡嬴姓將大敗周人於范魁之西
而亦不能有也董安于受言書而藏之以扁鵲言告
簡子簡子賜扁鵲田四萬畝其後扁鵲過虢虢太子
死扁鵲至虢宫門下問中庶子喜方者曰太子何病
國中治禳過於衆事中庶子曰太子病血氣不時交
錯而不得泄暴發於外則為中害精神不能止
邪氣邪氣畜積而不得泄是以陽緩而隂急故暴蹷而死
扁鵲曰其死何如時曰雞鳴至今曰收乎曰未也其
死未能半日也言臣齊勃海秦越人也家在於鄚未
嘗得望精光侍謁於前也聞太子不幸而死臣能生
之中庶子曰先生得無誕之乎何以言太子可生也
吾聞上古之時醫有俞跗治病不以湯液醴灑鑱石
喬引案杌毒熨一撥見病之應因五藏之輸乃割皮
解肌訣脈結筋搦髓腦揲荒爪幕湔浣腸胃潄滌五
藏練精易形先生之方能若是則太子可生也不能
若是而欲生之曾不可以告咳嬰之兒終日扁鵲仰
天歎曰夫子之為方也若以管窺天以郄視文越人
之為方也不待切脈望色聽聲寫形言病之所在聞
病之陽論得其隂聞病之隂論得其陽病應見於大
表不出千里決者至衆不可曲止也子以吾言為不
誠試入診太子當聞其耳鳴而鼻張循其兩股以至
於隂當尚温也中庶子聞扁鵲言目眩然而不瞚舌
撟然而不下乃以扁鵲言入報虢君虢君聞之大驚
出見扁鵲於中闕曰竊聞高義之日久矣然未嘗得
拜謁於前也先生過小國幸而舉之偏國寡臣幸甚
有先生則活無先生則棄捐填溝壑長終而不得反
言未卒因嘘唏服臆䰟精泄横流涕長澘忽忽承䀹
悲不能自止容貌變更扁鵲曰若太子病所謂尸蹷
者也夫以陽入隂中動胃繵緣中經維絡别下於三
焦膀胱是以陽脈下遂隂脈上争會氣閉而不通隂
上而陽内行下内鼓而不起上外絶而不為使上有
絶陽之絡下有破隂之紐破隂絶陽之色已廢脈亂
故形静如死狀太子未死也夫以陽入隂支蘭藏者
生以隂入陽支蘭藏者死凡此數事皆五藏蹷中之
時暴作也良工取之拙者疑殆扁鵲乃使弟子子陽
厲鍼砥石以取外三陽五會有間太子蘇乃使子豹
為五分之熨以八減之齊和煑之以更熨兩脇下太
子起坐更適隂陽但服湯二旬而復故故天下盡以
扁鵲為能生死人扁鵲曰越人非能生死人也此自
當生者越人能使之起耳扁鵲過齊齊桓侯客之入
朝見曰君有疾在腠理不治將深桓侯曰寡人無疾
扁鵲出桓侯謂左右曰醫之好利也欲以不疾者為
功後五日扁鵲復見曰君有疾在血脈不治恐深桓
侯曰寡人無疾扁鵲出桓侯不悅後五日扁鵲復見
曰君有疾在腸胃間不治將深桓侯不應扁鵲出桓
侯不悅後五日扁鵲復見望見桓侯而退走桓侯使
人問其故扁鵲曰疾之居腠理也湯熨之所及也在
血脈鍼石之所及也其在腸胃酒醪之所及也其在
骨髓雖司命無奈之何今在骨髓臣是以無請也後
五日桓侯體病使人召扁鵲扁鵲已逃去桓侯遂死
使聖人預知微能使良醫得蚤從事則疾可已身可
活也人之所病病疾多而醫之所病病道少故病有
六不治驕恣不論於理一不治也輕身重財二不治
也衣食不能適三不治也隂陽并藏氣不定四不治
也形羸不能服藥五不治也信巫不信醫六不治也
有此一者則重難治也扁鵲名聞天下過邯鄲聞貴
婦人即為帶下醫過雒陽聞周人愛老人即為耳目
痺醫來入咸陽聞秦人愛小兒即為小兒醫隨俗為
變秦太醫令李□自知伎不如扁鵲也使人刺殺之
至今天下言脈者由扁鵲也
漢
萬石君傳司馬遷
萬石君名奮其父趙人也姓石氏趙亡徙居温高祖
東擊項籍過河内時奮年十五為小吏侍高祖高祖
與語愛其恭敬問曰若何有對曰奮獨有母不幸失
明家貧有姊能鼓琴高祖曰若能從我乎曰願盡力
於是高祖召其姊為美人以奮為中涓受書謁徙其
家長安中戚里以姊為美人故也其官至孝文時積
功勞至大中大夫無文學恭謹無與比文帝時東陽
侯張相如為太子太傅免選可為傅者皆推奮奮為
太子太傅及孝景即位以為九卿迫近憚之徙奮為
諸侯相奮長子建次子甲次子乙次子慶皆以馴行
孝謹官皆至二千石於是景帝曰石君及四子皆二
千石人臣尊寵乃集其門號奮為萬石君孝景帝季
年萬石君以上大夫禄歸老於家以歲時為朝臣過
宫門闕萬石君必下車趨見路馬必式焉子孫為小
吏來歸謁萬石君必朝服見之不名子孫有過失不
譙讓為便坐對案不食然後諸子相責因長老肉袒
固謝罪改之乃許子孫勝冠者在側雖燕居必冠申
申如也僮僕訢訢如也唯謹上時賜食於家必稽首
俯伏而食之如在上前其執喪哀戚甚悼子孫遵教
亦如之萬石君家以孝謹聞乎郡國雖齊魯諸儒質
行皆自以為不及也建元二年郎中令王臧以文學
獲罪皇太后以為儒者文多質少今萬石君家不言
而躬行乃以長子建為郎中令少子慶為内史建老
白首萬石君尚無恙建為郎中令每五日洗沐歸謁
親入子舍竊問侍者取親中裙厠牏身自浣滌復與
侍者不敢令萬石君知以為常建為郎中令事有可
言屏人恣言極切至廷見如不能言者是以上乃親
尊禮之萬石君徙居陵里内史慶醉歸入外門不下
車萬石君聞之不食慶恐肉袒請罪不許舉宗及兄
建肉袒萬石君讓曰内史貴人入閭里里中長老皆
走匿而内史坐車中自如固當乃謝罷慶慶及諸子
弟入里門趨至家萬石君以元朔五年中卒長子郎
中令建哭泣哀思扶杖乃能行歲餘建亦死諸子孫
咸孝然建最甚甚於萬石君建為郎中令書奏事事
下建讀之曰誤書馬字與尾當五今乃四不足一上
譴死矣甚惶恐其為謹慎雖他皆如是萬石君少子
慶為太僕御出上問車中幾馬慶以策數馬畢舉手
曰六馬慶於諸子中最為簡易矣然猶如此為齊相
舉齊國皆慕其家行不言而齊國大治為立石相祠
元狩元年上立太子選羣臣可為傅者慶自沛守為
太子太傅七歲遷為御史大夫元鼎五年秋丞相有
罪罷制詔御史萬石君先帝尊之子孫孝其以御史
大夫慶為丞相封為牧丘侯是時漢方南誅兩越東
擊朝鮮北逐匈奴西伐大宛中國多事天子巡狩海
内修上古神祠封禪興禮樂公家用少桑弘羊等致
利王温舒之屬峻法兒寬等推文學至九卿更進用
事事不關決於丞相丞相醇謹而已在位九歲無能
有所匡言嘗欲請治上近臣所忠九卿減宣罪不能
服反受其過贖罪元封四年中關東流民二百萬口
無名數者四十萬公卿議欲請徙流民於邊以適之
上以為丞相老謹不能與其議乃賜丞相告歸而案
御史大夫以下議為請者丞相慙不任職乃上書曰
慶幸得待罪丞相罷駑無以輔治城郭倉庫空虚民
多流亡罪當伏斧質上不忍致法願歸丞相侯印乞
骸骨歸避賢者路天子曰倉廩既空民貧流亡而君
欲請徙之搖蕩不安動危之而辭位君欲安歸難乎
以書讓慶慶甚慙遂復視事慶文深審謹然無他大
略為百姓言後三歲餘太初二年中丞相慶卒諡為
恬侯慶中子德慶愛用之上以德為嗣代侯後為太
常坐法當死贖免為庶人慶方為丞相諸子孫為吏
更至二千石者十三人及慶死後稍以罪去孝謹益
衰矣
馮唐傳司馬遷
馮唐者其大父趙人父徙代漢興徙安陵唐以孝著
為中郎署長事文帝文帝輦過問唐曰父老何自為
郎家安在唐具以實對文帝曰吾居代時吾尚食監
高祛數為我言趙將李齊之賢戰於鉅鹿下今吾每
飯意未嘗不在鉅鹿也父知之乎唐對曰尚不如廉
頗李牧之為將也上曰何以唐曰臣大父在趙時為
官卒將善李牧臣父故為代相善趙將李齊知其為
人也上既聞廉頗李牧為人良說而搏髀曰嗟乎吾
獨不得廉頗李牧時為吾將吾豈憂匈奴哉唐曰主
臣陛下雖得廉頗李牧弗能用也上怒起入禁中良
久召唐讓曰公奈何衆辱我獨亡間處乎唐謝曰鄙
人不知忌諱當是之時匈奴新大入朝那殺北地都
尉昂上以胡寇為意乃卒復問唐曰公何以知吾不
能用廉頗李牧也唐對曰臣聞上古王者之遣將也
跪而推轂曰閫以内者寡人制之閫以外者將軍制
之軍功爵賞皆決於外歸而奏之此非虚言也臣大
父言李牧為趙將居邊軍市之租皆自用饗士賞賜
決於外不從中擾也委任而責成功故李牧乃得盡
其智能遣選車千三百乘彀騎萬三千百金之士十
萬是以北逐單于破東胡滅澹林西抑彊秦南支韓
魏當是之時趙幾霸其後會趙王遷立其母倡也王
遷立乃用郭開讒卒誅李牧令顔聚代之是以兵破
士北為秦所禽滅今臣竊聞魏尚為雲中守其軍市
租盡以饗士卒私養錢五日一椎牛饗賓客軍吏舍
人是以匈奴遠避不近雲中之塞虜曾一入尚率車
騎擊之所殺甚衆夫士卒盡家人子起田中從軍安
知尺籍伍符終日力戰斬首捕虜上功莫府一言不
相應文吏以法䋲之其賞不行而吏奉法必用臣愚
以為陛下法太明賞太輕罰太重且雲中守魏尚坐
上功首虜差六級陛下下之吏削其爵罰作之由此
言之陛下雖得廉頗李牧弗能用也臣誠愚觸忌諱
死罪死罪文帝說是日令馮唐持節赦魏尚復以為
雲中守而拜唐為車騎都尉主中尉及郡國車士七
年景帝立以唐為楚相免武帝立求賢良舉馮唐唐
時年九十餘不能復為官乃以唐子馮遂為郎遂字
王孫亦竒士與余善
汲黯傳司馬遷
汲黯字長孺濮陽人也其先有寵於古之衛君至黯
七世世為卿大夫黯以父任孝景時為太子洗馬以
莊見憚孝景帝崩太子即位黯為謁者東越相攻上
使黯往視之不至至吳而還報曰越人相攻固其俗
然不足以辱天子之使河内失火延燒千餘家上使
黯往視之還報曰家人失火屋比延燒不足憂也臣
過河南河南貧人傷水旱萬餘家或父子相食臣謹
以便宜持節發河南倉粟以振貧民臣請歸節伏矯
制之罪上賢而釋之遷為滎陽令黯恥為令病歸田
里上聞乃召拜為中大夫以數切諫不得久留内遷
為東海太守黯學黃老之言治官理民好清静擇丞
史而任之其治責大指而已不苛小黯多病卧閨閤
内不出歲餘東海大治稱之上聞召以為主爵都尉
列於九卿治務在無為而已弘大體不拘文法黯為
人性倨少禮面折不能容人之過合已者善待之不
合已者不能忍見士亦以此不附焉然好學游俠任
氣節内行修絜好直諫數犯主之顔色常慕傅柏袁
盎之為人也善灌夫鄭當時及宗正劉棄亦以數直
諫不得久居位當是時太后弟武安侯蚡為丞相中
二千石來拜謁蚡不為禮然黯見蚡未嘗拜常揖之
天子方招文學儒者上曰吾欲云云黯對曰陛下内
多欲而外施仁義奈何欲效唐虞之治乎上默然怒
變色而罷朝公卿皆為黯懼上退謂左右曰甚矣汲
黯之戅也羣臣或數黯黯曰天子置公卿輔弼之臣
寧令從諛承意陷主於不義乎且已在其位縱愛身
奈辱朝廷何黯多病病且滿三月上常賜告者數終
不愈最後病莊助為請告上曰汲黯何如人哉助曰
使黯任職居官無以踰人然至其輔少主守城深堅
招之不來麾之不去雖自謂賁育亦不能奪之矣上
曰然古有社稷之臣至如黯近之矣大將軍青侍中
上踞厠而視之丞相弘燕見上或時不冠至如黯見
上不冠不見也上嘗坐武帳中黯前奏事上不冠望
見黯避帳中使人可其奏其見敬禮如此張湯方以
更定律令為廷尉黯數質責湯於上前曰公為正卿
上不能襃先帝之功業下不能抑天下之邪心安國
富民使囹圄空虚二者無一焉非苦就行放析就功
何乃取高皇帝約束紛更之為公以此無種矣黯時
與湯論議湯辯常在文深小苛黯伉厲守高不能屈
忿發罵曰天下謂刀筆吏不可以為公卿果然必湯
也令天下重足而立側目而視矣是時漢方征匈奴
招懷四夷黯務少事承上間常言與胡和親無起兵
上方向儒術尊公孫弘及事益多吏民巧弄上分别
文法湯等數奏決讞以幸而黯常毁儒面觸弘等徒
懷詐飾智以阿人主取容而刀筆吏專深文巧詆陷
人於罪使不得反其真以勝為功上愈益貴弘湯弘
湯深心疾黯唯天子亦不悅也欲誅之以事弘為丞
相乃上言曰右内史界部中多貴人宗室難治非素
重臣不能任請徙黯為右内史為右内史數歲官事
不廢大將軍青既益尊姊為皇后然黯與亢禮人或
說黯曰自天子欲羣臣下大將軍大將軍尊重益貴
君不可以不拜黯曰夫以大將軍有揖客反不重耶
大將軍聞愈賢黯數請問國家朝廷所疑遇黯過於
平生淮南王謀反憚黯曰好直諫守節死義難惑以
非至如說丞相弘如發蒙振落耳天子既數征匈奴
有功黯之言益不用始黯列為九卿而公孫弘張湯
為小吏及弘湯稍益貴與黯同位黯又非毁弘湯等
已而弘至丞相封為侯湯至御史大夫故黯時丞相
史皆與黯同列或尊用過之黯褊心不能無少&KR1333;望
見上前言曰陛下用羣臣如積薪耳後來者居上上
默然有間黯罷上曰人果不可以無學觀黯之言也
日益甚居無何匈奴渾邪王率衆來降漢發車二萬
乘縣官無錢從民貰馬民或匿馬馬不具上怒欲斬
長安令黯曰長安令無罪獨斬黯民乃肻出馬且匈
奴畔其主而降漢漢徐以縣次傳之何至令天下騷
動罷弊中國而以事夷狄之人乎上默然及渾邪至
賈人與市者坐當死者五百餘人黯請間見高門曰
夫匈奴攻當路塞絶和親中國興兵誅之死傷者不
可勝計而費以巨萬百數臣愚以為陛下得胡人皆
以為奴婢以賜從軍死事者家所虜獲因予之以謝
天下之苦塞百姓之心今縱不能渾邪率數萬之衆
來降虚府庫賞賜發良民侍養譬若奉驕子愚民安
知市買長安中物而文吏䋲以為闌出財物於邊關
乎陛下縱不能得匈奴之資以謝天下又以微文殺
無知者五百餘人是所謂庇其葉而傷其枝者也臣
竊為陛下不取也上默然不許曰吾久不聞汲黯之
言今又復妄發矣後數月黯坐小法會赦免官於是
黯隠於田園居數年會更五銖錢民多盜鑄錢楚地
尤甚上以為淮陽楚地之郊乃召拜黯為淮陽太守
黯伏謝不受印詔數彊予然後奉詔詔召見黯黯為
上泣曰臣自以為填溝壑不復見陛下不意陛下復
收用之臣嘗有狗馬病力不能任郡事臣願為中郎
出入禁闥補過拾遺臣之願也上曰君薄淮陽耶吾
今召君矣顧淮陽吏民不相得吾徒得君之重卧而
治之黯既辭行過太行李息曰黯棄居郡不得與朝
廷議也然御史大夫張湯智足以拒諫詐足以飾非
務巧佞之語辯數之辭非肻正為天下言專阿主意
主意所不欲因而毁之主意所欲因而譽之好興事
舞文法内懷詐以御主心外挾賊吏以為威重公列
九卿不早言之公與之俱受其僇矣息畏湯終不敢
言黯居郡如故治淮陽政清後張湯果敗上聞黯與
息言抵息罪令黯以諸侯相秩居淮陽七歲而卒卒
後上以黯故官其弟汲仁至九卿子汲偃至諸侯相
黯姑姊子司馬安亦少與黯為太子洗馬安文深巧
善宦官四至九卿以河南太守卒昆弟以安故同時
至二千石者十人濮陽叚宏始事盖侯信信任宏宏
亦再至九卿然衛人仕者皆嚴憚汲黯出其下
董仲舒傳司馬遷
董仲舒廣川人也以治春秋孝景時為博士下帷講
誦弟子傳以久次相受業或莫見其面盖三年董仲
舒不觀於舍園其精如此進退容止非禮不行學士
皆師尊之今上即位為江都相以春秋災異之變推
隂陽所以錯行故求雨閉諸陽縱諸隂其止雨反是
行之一國未嘗不得所欲中廢為中大夫居舍著災
異之記是時遼東高廟災主父偃疾之取其書奏之
天子天子召諸生示其書有刺譏董仲舒弟子吕步
舒不知其師書以為下愚於是下董仲舒吏當死詔
赦之於是董仲舒竟不敢復言災異董仲舒為人廉
直是時方外攘四夷公孫弘治春秋不如董仲舒而
弘希世用事位至公卿董仲舒以弘為從䛕弘疾之
乃言上曰獨董仲舒可使相膠西王膠西王素聞董
仲舒有行亦善待之董仲舒恐久獲罪疾免居家至
卒終不治産業以修學著書為事故漢興至於五世
之間唯董仲舒名為明於春秋其傳公羊氏也
河間獻王傳班固
河間獻王德以孝景前二年立修學好古實事求是
從民得善書必為好寫與之留其真加金帛賜以招
之繇是四方道術之人不遠千里或有先祖舊書多
奉以奏獻王者故得書多與漢朝等是時淮南王安
亦好書所招致率多浮辯獻王所得書皆古文先秦
舊書周官尚書禮禮記孟子老子之屬皆經傳說記
七十子之徒所論其學舉六蓺立毛氏詩左氏春秋
博士修禮樂被服儒術造次必於儒者山東諸儒者
從而遊武帝時獻王來朝獻雅樂對三雍宫及詔策
所問三十餘事其對推道術而言得事之中文約指
明立二十六年薨中尉常麗以聞曰王身端行治温
仁恭儉篤敬愛下明知深察惠於鰥寡大行令奏諡
法曰聰明睿知曰獻宜諡曰獻王
雋不疑傳班固
雋不疑字曼倩勃海人也治春秋為郡文學進退必以
禮名聞州郡武帝末郡國盜賊羣起暴勝之為直
指使者衣繡衣持斧逐捕盜賊督課郡國東至海以
軍興誅不從命者威振州郡勝之素聞不疑賢至渤
海遣吏請與相見不疑冠進賢冠帶櫑具劔珮環玦
襃衣博帶盛服至門上謁門下欲使解劒不疑曰劒
者君子武備所以衛身不可解請退吏白勝之勝之
開閤延請望見不疑容貌尊嚴衣冠甚偉勝之躧履
起迎登堂坐定不疑據地曰竊伏海瀕聞暴公子威
名舊矣今乃承顔接辭凡為吏太剛則折太柔則廢
威行施之以恩然後樹功揚名永終天禄勝之知不
疑非庸人敬納其戒深接以禮意問當世所施行門
下諸從事皆州郡選吏側聽不疑莫不驚駭至昏夜
罷去勝之遂表薦不疑徵詣公車拜為青州刺史久
之武帝崩昭帝即位而齊孝王孫劉澤交結郡國豪
桀謀反欲先殺青州刺史不疑發覺收捕皆伏其辜
擢為京兆尹賜錢百萬京師吏民敬其威信每行縣
錄囚徒還其母輒問不疑有所平反活幾何人即不
疑多有所平反母喜笑為飲食語言異於他時或亡
所出毋怒為之不食故不疑為吏嚴而不殘始元五
年有一男子乘黃犢車建黃旐衣黃䄡䄖著冒詣北
闕自謂衛太子公車以聞詔使公卿將軍中二千石
雜識視長安中吏民聚觀者數萬人右將軍勒兵闕
下以備非常丞相御史中二千石至者立莫敢發言
京兆尹不疑後到叱從吏收縛或曰是非未可知且
安之不疑曰諸君何患於衛太子昔蒯瞶違命出奔
輒距而不納春秋是之衛太子得罪先帝亡不即死
今來自詣此罪人也遂送詔獄天子與大將軍霍光
聞而嘉之曰公卿大臣當用經術明於大誼繇是名
聲重於朝廷在位者皆自以不及也大將軍光欲以
女妻之不疑固辭不肻當久之以病免終於家京師
紀之後趙廣漢為京兆尹言我禁姦止邪行於吏民
至於朝廷事不及不疑遠甚廷尉騐治何人竟得姦
詐本夏陽人姓成名方遂居湖以卜筮為事有故太
子舍人嘗從方遂卜謂曰子狀貌甚似衛太子方遂
心利其言幾得以富貴即詐自稱詣闕廷尉逮召鄉
里識知者張宗禄等方遂坐誣罔不道要斬東市一
姓張名延年
路温舒傳班固
路温舒字長君鉅鹿東里人也父為里監門使温舒
牧羊温舒取澤中蒲截以為牒編用寫書稍習善求
為獄小吏因學律令轉為獄史縣中疑事皆問焉太
守行縣見而異之署決曹史又受春秋通大義舉孝
廉為山邑丞坐法免復為郡吏元鳳中廷尉光以治
詔獄請温舒署奏曹掾守廷尉史會昭帝崩昌邑王
賀廢宣帝初即位温舒上書言宜尚德緩刑其辭曰
臣聞齊有無知之禍而桓公以興晉有驪姬之難而
文公用伯近世趙王不終諸吕作亂而孝文為太宗
繇是觀之禍亂之作將以開聖人也故桓文扶微興
壊尊文武之業澤加百姓功潤諸侯雖不及三王天
下歸仁焉文帝永思至德以承天心崇仁義省刑罰
通關梁一遠近敬賢如大賓愛民如赤子内恕情之
所安而施之於海内是以囹圄空虚天下太平夫繼
變化之後必有異舊之恩此賢聖所以昭天命也往
者昭帝即世而無嗣大臣憂戚焦心合謀皆以昌邑
尊親援而立之然天不授命淫亂其心遂以自亡深
察禍變之故迺皇天之所以開至聖也故大將軍受
命武帝股肱漢國披肝膽決大計黜亡義立有德輔
天而行然後宗廟以安天下咸寧臣聞春秋正即位
大一統而慎始也陛下初登至尊與天合符宜改前
世之失正始受命之統滌煩文除民疾存亡繼絶以
應天意臣聞秦有十失其一尚存治獄之吏是也秦
之時羞文學好武勇賤仁義之士貴治獄之吏正言
者謂之誹謗遏過者謂之妖言故盛服先生不用於
世忠良切言皆鬱於胷譽䛕之聲日滿於耳虚美熏
心實禍蔽塞此乃秦之所以亡天下也方今天下賴
陛下恩厚亡金革之危飢寒之患父子夫妻戮力安
家然太平未洽者獄亂之也夫獄者天下之大命也
死者不可復生&KR1247;者不可復屬書曰與其殺不辜寧
失不經今治獄吏則不然上下相敺以刻為明深者
獲公名平者多後患故治獄之吏皆欲人死非憎人
也自安之道在人之死是以死人之血流離於市被
刑之徒比肩而立大辟之計歲以萬數此仁聖之所
以傷也太平之未洽凡以此也夫人情安則樂生痛
則思死棰楚之下何求而不得故囚人不勝痛則飾
辭以示之吏治者利其然則指道以明之上奏畏郤
則鍜練而周内之盖奏當之成雖咎繇聽之猶以為
死有餘辜何則成練者衆文致之罪明也是以獄吏
專為深刻殘賊而亡極媮為一切不顧國患此世之
大賊也故俗語曰畫地為獄議不入刻木為吏期不
對此皆疾吏之風悲痛之辭也故天下之患莫深於
獄敗法亂正離親塞道莫甚乎治獄之吏此所謂一
尚存者也臣聞烏鳶之卵不毁而後鳳皇集誹謗之
罪不誅而後良言進古人有言山藪藏疾川澤納汚
瑾瑜匿惡國君含詬唯陛下除誹謗以招切言開天
下之口廣箴諫之路掃亡秦之失尊文武之惪省法
制寬刑罰以廢治獄則太平之風可興於世永履和
樂與天亡極天下幸甚上善其言遷廣陽私府長内
史舉温舒文學高第遷右扶風丞時詔書令公卿選
可使匈奴者温舒上書願給厮養暴骨方外以盡臣
節事下度遼將軍范明友太僕杜延年問狀罷歸故
官久之遷臨淮太守治有異迹卒於官子及孫皆至
牧守大官
趙廣漢傳班固
趙廣漢字子都涿郡蠡吾人也故屬河間少為郡吏
州從事以廉絜通敏下士為名舉茂材平準令察廉
為陽翟令以治行尤異遷京輔都尉守京兆尹會昭
帝崩而新豐杜建為京兆掾護作平陵方上建素豪
俠賓客為姦利廣漢聞之先風告建不改於是收案
致法中貴人豪長者為請無不至終無所聽宗族賓
客謀欲篡取廣漢盡知其計議主名起居使吏告曰
若計如此且并滅家令數吏將建弃市莫敢近者京
師稱之是時昌邑王徵即位行淫亂大將軍霍光與
羣臣共廢王尊立宣帝廣漢以與議定策賜爵關内
侯遷潁川太守郡大姓原禇宗族横恣賓客犯為盜
賊前二千石莫能禽制廣漢既至數月誅原禇首惡
郡中震栗先是潁川豪桀大姓相與為婚姻吏俗朋
黨廣漢患之厲使其中可用者受記出有案問既得
罪名行法罰之廣漢故漏泄其語令相怨咎又教吏
為缿筩及得投書削其主名而託以為豪桀大姓子
弟所言其後彊宗大族家家結為仇讐姦黨散落風
俗大改吏民相告訐廣漢得以為耳目盜賊以故不
發發又輒得壹切治理威名流聞及匈奴降者言匈
奴中皆聞廣漢本始二年漢發五將軍擊匈奴徵廣
漢以太守將兵屬蒲類將軍趙充國從軍還復用守
京兆尹滿歲為真廣漢為二千石以和顔接士其尉
薦待遇吏殷勤甚備事推功善歸之於下曰某掾卿
所為非二千石所及行之發於至誠吏見者皆輸寫
心腹無所隠匿咸願為用僵仆無所避廣漢聰明皆
知其能之所宜盡力與否其或負者輒先聞知風諭
不改乃收捕之無所逃案之辠立具即時伏辜廣漢
為人彊力天性精於吏職見吏民或夜不寢至旦尤
善為鉤距以得事情鉤距者設欲知馬賈則先問狗
已問羊又問牛然後及馬參伍其賈以類相準則知
馬之貴賤不失實矣唯廣漢至精能行之它人效者
莫能及也郡中盜賊閭里輕俠其根株窟穴所在及
吏受取請求銖兩之姦皆知之長安少年數人會窮
里空舍謀共劫人坐語未訖廣漢使吏捕治具服富
人蘇回為郎二人劫之有頃廣漢將吏到家自立庭
下使長安丞龔奢叩堂戸曉賊曰京兆尹趙君謝兩
卿無得殺質此宿衛臣也釋質束手得善相遇幸逢
赦令或時解脫二人驚愕又素聞廣漢名即開戸出
下堂叩頭廣漢跪謝曰幸全活郎甚厚送獄勅吏謹
遇給酒肉至冬當出死豫為調棺給歛葬具告語之
皆曰死無所恨廣漢嘗記召湖都亭長湖都亭長西
至界上界上亭長戲曰至府為我多謝問趙君亭長
既至廣漢與語問事畢謂曰界上亭長寄聲謝我何
以不為致問亭長叩頭服實有之廣漢因曰還為吾
謝界上亭長勉思職事有以自效京兆不忘卿厚意
其發姦擿伏如神皆此類也廣漢奏請令長安游徼
獄吏秩百石其後百石吏皆差自重不敢枉法妄繫
留人京兆政清吏民稱之不容口長老傳以為自漢
興以來治京兆者莫能及左馮翊右扶風皆治長安
中犯法者從迹喜過京兆界廣漢歎曰亂吾治者常
二輔也誠令廣漢得兼治之直差易耳初大將軍霍
光秉政廣漢事光及光薨後廣漢心知微指發長安
吏自將與俱至光子博陸侯禹第直突入其門廋索
私屠酤推破盧罌斧斬其門關而去時光女為皇后
聞之對帝涕泣帝心善之以召問廣漢廣漢由是侵
犯貴戚大臣所居好用世吏子孫新進年少者專厲
彊壯蠭氣見事風生無所回避率多果敢之計莫為
持難廣漢終以此敗初廣漢客私酤酒長安市丞相
史逐去客客疑男子蘇賢言之以語廣漢廣漢使長
安丞案賢尉史禹故劾賢為騎士屯霸上不詣屯所
乏軍興賢父上書訟罪告廣漢事下有司覆治禹坐
要斬請逮捕廣漢有詔即訊辭服會赦貶秩一等廣
漢疑其邑子榮畜教令後以他法論殺畜人上書言
之事下丞相御史案驗甚急廣漢使所親信長安人
為丞相府門卒令微司丞相門内不法事地節三年
七月中丞相傳婢有過自絞死廣漢聞之疑丞相夫
人妬殺之府舍而丞相奉齊酎入廟祠廣漢得此使
中郎趙奉夀風曉丞相欲以脅之毋令窮正巳事丞
相不聽案驗愈急廣漢欲告之先問太史知星氣者
言今年當有戮死大臣廣漢即上書告丞相罪制曰
下京兆尹治廣漢知事迫切遂自將吏卒突入丞相
府召其夫人跪庭下受辭收奴婢十餘人去責以殺
婢事丞相魏相上書自陳妻實不殺婢廣漢數犯罪
法不伏辜以詐巧迫脅臣相幸臣相寬不奏願下明
使者治廣漢所驗臣相家事事下廷尉治罪實丞相
自以過譴笞傅婢出至外第乃死不如廣漢言司直
蕭望之劾奏廣漢摧辱大臣欲以劫持奉公逆節傷
化不道宣帝惡之下廣漢廷尉獄又坐賊殺不辜鞫
獄故不以實擅斥除騎士乏軍興數罪天子可其奏
吏民守闕號泣者數萬人或言臣生無益縣官願代
趙京兆死使得牧養小民廣漢竟坐要斬廣漢雖坐
法誅為京兆尹廉明威制豪彊小民得職百姓追思
歌之至今
韓延夀傳班固
韓延夀字長公燕人也徙杜陵少為郡文學父義為
燕郎中刺王之謀逆也義諫而死燕人閔之是時昭
帝富於春秋大將軍霍光持政徵郡國賢良文學問
以得失時魏相以文學對策以為賞罰所以勸善禁
惡政之本也日者燕王為無道韓義出身彊諫為王
所殺義無比干之親而蹈比干之節宜顯賞其子以
示天下明為人臣之義光納其言因擢延夀為諫大
夫遷淮陽太守治甚有名徙潁川潁川多豪彊難治
國家常為選良二千石先是趙廣漢為太守患其俗
多朋黨故構會吏民令相告訐一切以為聰明潁川
由是以為俗民多怨讎延夀欲改更之教以禮讓恐
百姓不從乃歷召郡中長老為鄉里所信向者數十
人設酒具食親與相對接以禮意人人問以謠俗民
所疾苦為陳和睦親愛銷除怨咎之路長老皆以為
便可施行因與議定嫁娶喪祭儀品略依古禮不得
過法延夀於是令文學校官諸生皮弁執爼豆為吏
民行喪嫁娶禮百姓遵用其教賣偶車馬下里偽物
者棄之市道數年徙為東郡太守黃霸代延夀居潁
川霸因其迹而大治延夀為吏上禮義好古教化所
至必聘其賢士以禮待用廣謀議納諫爭舉行喪讓
財表孝弟有行修治學宫春秋鄉射陳鐘鼓管弦盛
升降揖讓及都試講武設斧鉞旌旗習射御之事治
城郭收賦租先明布告其日以期會為大事吏民敬
畏趨鄉之又置正五長相率以孝弟不得舍姦人閭
里阡陌有非常吏輒聞知姦人莫敢入界其始若煩
後吏無追捕之苦民無箠楚之憂皆便安之接待下
吏恩施甚厚而約誓明或欺負之者延夀痛自刻責
豈其負之何以至此吏聞者自傷悔其縣尉至自刺
死及門下掾自剄人救不殊因瘖不能言延夀聞之
對掾史涕泣遣吏毉治視厚復其家延夀嘗出臨上
車騎吏一人後至敕功曹議罰白還至府門門卒當
車願有所言延夀止車問之卒曰孝經曰資於事父
以事君而敬同故母取其愛而君取其敬兼之者父
也今旦明府早駕久駐未出騎吏父來至府門不敢
入騎吏聞之趨走出謁適會明府登車以敬父而見
罰得毋虧大化乎延夀舉手輿中曰微子太守不自
知過歸舍召見門卒卒本諸生聞延夀賢無因自達
故代卒延夀遂待用之其納善聽諫皆此類也在東
郡三歲令行禁止斷獄大減為天下最入守左馮翊
滿歲稱職為真歲餘不肻出行縣丞掾數白宜循行
郡中覽觀民俗考長吏治迹延夀曰縣皆有賢令長
督郵分明善惡於外行縣恐無所益重為煩擾丞掾
皆以為方春月可壹出勸耕桑延夀不得已行縣至
高陵民有昆弟相與訟田自言延夀大傷之曰幸得
備位為郡表率不能宣明教化至令民有骨肉爭訟
既傷風化重使賢長吏嗇夫三老孝弟受其恥咎在
馮翊當先退是日移病不聽事因入卧傳舍閉閤思
過一縣莫知所為令丞嗇夫三老亦皆自繫待罪於
是訟者宗族傳相責讓此兩昆弟深自悔皆自髠肉
袒謝願以田相移終死不敢復爭延夀大喜開閤延
見内酒肉與相對飲食厲勉以意告鄉部有以表勸
悔過從善之民延夀乃起聽事勞謝令丞以下引見
尉薦郡中歙然莫不傳相敕厲不敢犯延夀恩信周
徧二十四縣莫復以辭訟自言者推其至誠吏民不
忍欺紿延夀代蕭望之為左馮翊而望之遷御史大
夫侍謁者福為望之道延夀在東郡時放散官錢千
餘萬望之與丞相丙吉議吉以為更大赦不須考會
御史當問事東郡望之因令并問之延夀聞之即部
吏案校望之在馮翊時廩犧官錢放散百餘萬廩犧
吏掠治急自引與望之為姦延夀劾奏移殿門禁止
望之望之自奏職在總領天下聞事不敢不問而為
延夀所拘持上由是不直延夀各令窮竟所考望之
卒無事實而望之遣御史案東郡具得其事事下公
卿皆以延夀前既無狀後復誣愬典法大臣延夀竟
坐棄市吏民數千人送至渭城老小扶持車轂爭奏
酒炙延夀不忍距逆人人為飲計飲酒石餘使掾史
分謝送者遠苦吏民延夀死無所恨百姓莫不流涕
延夀三子皆為郎吏且死屬其子勿為吏以已為戒
子皆以父言去官不仕至孫威乃復為吏至將軍威
亦多恩信能拊衆得士死力威又坐奢僭誅延夀之
風類也
盖寬饒傳班固
盖寬饒字次公魏郡人也明經為郡文學以孝廉為
郎舉方正對策高第遷諫大夫行郎中戸將事劾奏
衛將軍張安世子侍中陽都侯彭祖不下殿門并連
及安世居位無補彭祖時實下門寬饒坐舉奏大臣
非是左遷為衛司馬先是時衛司馬在部見衛尉拜
謁常為衛官繇使市買寬饒視事案舊令遂謁官屬
以下行衛者衛尉私使寬饒出寬饒以令詣官府門
上謁辭尚書責問衛尉由是衛官不復私使候司馬
候司馬不拜出先置衛輒上奏辭自此正焉寬饒初
拜為司馬未出殿門斷其禪衣令短離地冠大冠帶
長劍躬案行士卒廬室視其飲食居處有疾病者身
自撫循臨問加致醫藥遇之甚有恩及歲盡交代上
臨饗罷衛卒衛卒數千人皆叩頭自請願復留共更
一年以報寬饒厚德宣帝嘉之以寬饒為太中大夫
使行風俗多所稱舉貶黜奉使稱意擢為司隸校尉
刺舉無所回避小大輒舉所劾奏衆多廷尉處其法
半用半不用公卿貴戚及郡國吏繇使至長安皆恐
懼莫敢犯禁京師為清平恩侯許伯入第丞相御史
將軍中二千石皆賀寬饒不行許伯請之迺往從西
階上東鄉特坐許伯自酌曰盖君後至寬饒曰無多
酌我我迺酒狂丞相魏侯笑曰次公醒而狂何必酒
也坐者皆屬目卑下之酒酣樂作長信少府檀長卿
起舞為沐猴與狗鬭坐皆大笑寬饒不說卬視屋而
歎曰美哉然富貴無常忽則易人此如傳舍所閱多
矣唯謹慎為得久君侯可不戒哉因起趨出劾奏長
信少府以列卿而沐猴舞失禮不敬上欲罪少府許
伯為謝良久上迺解寬饒為人剛直高節志在奉公
家貧奉錢月數千半以給吏民為耳目言事者身為
司隸子常步行自戍北邊公廉如此然深刻喜陷害
人在位及貴戚人與為怨又好言事刺譏奸犯上意
上以其儒者優容之然亦不得遷同列後進或至九
卿寬饒自以行清能高有益於國而為凡庸所越愈
失意不快數上疏諫争太子庶子王生高寬饒節而
非其如此予書曰明主知君絜白公正不畏彊禦故
命君以司察之位擅君以奉使之權尊官厚禄已施
於君矣君宜夙夜惟思當世之務奉法宣化憂勞天
下雖日有益月有功猶未足以稱職而報恩也自古
之治三王之術各有制度今君不務循職而已迺欲
以太古久遠之事匡拂天子數進不用難聽之語以
摩切左右非所以揚令名全夀命者也方今用事之
人皆明習法令言足以飾君之辭文足以成君之過
君不惟蘧氏之高蹤而慕子胥之末行用不訾之軀
臨不測之險竊為君痛之夫君子直而不挺曲而不
詘大雅云既明且哲以保其身狂夫之言聖人擇焉
唯裁省覽寬饒不納其言是時上方用刑法信任中
尚書宦官寬饒奏封事曰方今聖道寖廢儒術不行
以刑餘為周召以法律為詩書又引韓氏易傳言五
帝官天下三王家天下家以傳子官以傳賢若四時
之運功成者去不得其人則不居其位書奏上以寬
饒怨謗終不改下其書中二千石時執金吾議以為
寬饒指意欲求䄠大逆不道諫大夫鄭昌愍傷寬饒
忠直憂國以言事不當意而為文吏所詆挫上書頌
寬饒曰臣聞山有猛獸藜藿為之不采國有忠臣姦
邪為之不起司隸校尉寬饒居不求安食不求飽進
有憂國之心退有死節之義上無許史之屬下無金
張之託職在司察直道而行多讐少與上書陳國事
有司劾以大辟臣幸得從大夫之後官以諫為名不
敢不言上不聽遂下寬饒吏寬饒引佩刀自剄北闕
下衆莫不憐之
京房傳班固
京房字君明東郡頓丘人也治易事梁人焦延夀延
夀字贛贛貧賤以好學得幸梁王王共其資用令極
意學既成為郡史察舉補小黃令以候司先知姦邪
盜賊不得發愛養吏民化行縣中舉最當遷三老官
屬上書願留贛有詔許增秩留卒於小黃贛常曰得
我道以亡身者必京生也其說長於災變分六十四
卦更直日用事以風雨寒温為候各有占驗房用之
尤精好鍾律知音聲初元四年以孝廉為郎永光建
昭間西羌反日蝕又久青亡光隂霧不精房數上疏
先言其將然近數月遠一歲所言屢中天子說之數
召見問房對曰古帝王以功舉賢則萬化成瑞應著
末世以毁譽取人故功業廢而致災異宜令百官各
試其功災異可息詔使房作其事房奏考功課吏
法上令公卿朝臣與房會議温室皆以房言煩碎令上
下相司不可許上意鄉之時部刺史奏事京師上召
見諸刺史令房曉以課事刺史復以為不可行唯御
史大夫鄭弘光禄大夫周堪初言不可後善之是時
中書令石顯顓權顯友人五鹿充宗為尚書令與房
同經論議相非二人用事房嘗宴見問上曰幽厲之
君何以危所任者何人也上曰君不明而所任者巧
佞房曰知其巧佞而用之邪將以為賢也上曰賢之
房曰然則今何以知其不賢也上曰以其時亂而君
危知之房曰若是任賢必治任不肖必亂必然之道
也幽厲何不覺寤而更求賢曷為卒任不肖以至於
是上曰臨亂之君各賢其臣令皆覺寤天下安得危
亡之君房曰齊桓公秦二世亦嘗聞此君而非笑之
然卒任豎刁趙高政治日亂盜賊滿山何不以幽厲
卜之而覺寤乎上曰唯有道者能以往知來耳房因
免冠頓首曰春秋紀二百四十二年災異以示萬世
之君今陛下即位已來日月失明星辰逆行山崩泉
涌地震石隕夏霜冬靁春凋秋榮隕霜不殺水旱螟
蟲民人飢疫盜賊不禁刑人滿市春秋所記災異盡
備陛下視今為治邪亂邪上曰亦極亂耳尚何道房
曰今所任用者誰與上曰然幸其瘉於彼又以為不
在此人也房曰夫前世之君亦皆然矣臣恐後之視
今猶今之視前也上良久迺曰今為亂者誰哉房曰
明主宜自知之上曰不知也如知之何故用之房曰
上最所信任與圖事帷幄之中進退天下之士者是
矣房指謂石顯上亦知之謂房曰已諭房罷出後上
令房上弟子曉知考功課吏事者欲試用之房上中
郎任良姚平願以為刺史試考功法臣得通籍殿中
為奏事以防壅塞石顯五鹿充宗皆疾房欲遠之建
言宜試以房為郡守元帝於是以房為魏郡太守秩
八百石居得以考功法治郡房自請願無屬刺史得
除用他郡人自第吏千石已下歲竟乘傳奏事天子
許焉房自知數以論議為大臣所非内與石顯五鹿
充宗有隙不欲遠離左右及為太守憂懼房以建昭
二年二月朔拜上封事曰辛酉以來蒙氣衰去太陽
精明臣獨欣然以為陛下有所定也然少隂倍力而
乘消息臣疑陛下雖行此道猶不得如意臣竊悼懼
守陽平侯鳳欲見未得至己夘臣拜為太守此言上
雖明下猶勝之效也臣出之後恐必為用事所蔽身
死而功不成故願歲盡乘傳奏事蒙哀見許乃辛巳
蒙氣復乘卦太陽侵色此上大夫覆陽而上意疑也
己夘庚辰之間必有欲隔絶臣令不得乘傳奏事者
房未發上令陽平侯鳳承制詔房止無乘傳奏事房
意愈恐去至新豐因郵上封事曰臣前以六月中言
遯卦不效法曰道人始去寒涌水為災至其七月涌
水出臣弟子姚平謂臣曰房可謂知道未可謂信道
也房言災異未嘗不中今涌水已出道人當遂死尚
復何言臣曰陛下至仁於臣尤厚雖言而死臣猶言
也平又曰房可謂小忠未可謂大忠也昔秦時趙高
用事有正先者非刺高而死高威自此成故秦之亂
正先趣之今臣得出守郡自詭效功恐未效而死惟
陛下毋使臣塞涌水之異當正先之死為姚平所笑
房至陜復上封事曰乃丙戌小雨丁亥蒙氣去然少
隂并力而乘消息戊子益甚到五十分蒙氣復起此
陛下欲正消息雜卦之黨并力而爭消息之氣不勝
彊弱安危之機不可不察己丑夜有還風盡辛夘太
陽復侵色至癸巳日月相薄此邪隂同力而太陽為
之疑也臣前白九年不改必有星亡之異臣願出任
良試考功臣得居内星亡之異可去議者知如此於
身不利臣不可蔽故云使弟子不若試師臣為刺史
又當奏事故復云為刺史恐太守不與同心不若以
為太守此其所以隔絶臣也陛下不違其言而遂聽
之此迺蒙氣所以不解太陽亡色者也臣去朝稍遠
太陽侵色益甚唯陛下毋難還臣而易逆天意邪說
雖安於人天氣必變故人可欺天不可欺也願陛下
察焉房去月餘竟徵下獄初淮陽憲王舅張博從房
受學以女妻房房與相親每朝見輒為博道其語以
為上意欲用房議而羣臣惡其害己故為衆所排博
曰淮陽王上親弟敏達好政欲為國忠今欲令王上
書求入朝得佐助房房曰得無不可博曰前楚王朝
薦士何為不可房曰中書令石顯尚書令五鹿君相
與合同巧佞之人也事縣官十餘年及丞相韋侯皆
久亡補於民可謂亡功矣此尤不欲行考功者也淮
陽王即朝見勸上行考功事善不然但言丞相中書
令任事久而不治可休丞相以御史大夫鄭弘代之
遷中書令置他官以鉤盾令徐立代之如此房考功
事得施行矣博具從房記諸所說災異事因令房為
淮陽王作求朝奏草皆持東與淮陽王石顯微司具
知之以房親近未敢言及房出守郡顯告房與張博
通謀非謗政治歸惡天子詿誤諸侯王語在憲王傳
初房見道幽厲事出為御史大夫鄭弘言之房博皆
棄市弘坐免為庶人房本姓李推律自定為京氏死
時年四十一
劉輔傳班固
劉輔河間宗室也舉孝廉為襄賁令上書言得失召
見上美其材擢為諫大夫會成帝欲立趙倢伃為皇
后先下詔封倢伃父臨為列侯輔上書言臣聞天之
所與必先賜以符瑞天之所違必先降以災變此神
明之徵應自然之占驗也昔武王周公承順天地以
饗魚烏之瑞然猶君臣祇懼動色相戒況於季世不
蒙繼嗣之福屢受威怒之異者乎雖夙夜自責改過
易行畏天命念祖業妙選有德之世考卜窈窕之女
以承宗廟順神祇心塞天下望子孫之祥猶恐晚暮
今乃觸情縱欲傾於卑賤之女欲以母天下不畏於
天不媿於人惑莫大焉里語曰腐木不可以為柱卑
人不可以為主天人之所不予必有禍而無福市道
皆共知之朝廷莫肯壹言臣竊傷心自念得以同姓
拔擢尸禄不忠汚辱諫争之官不敢不盡死唯陛下
深察書奏上使侍御史收縛輔繫掖庭祕獄羣臣莫
知其故於是中朝左將軍辛慶忌右將軍廉褒光禄
勲師丹太中大夫谷永俱上書曰臣聞明主垂寬容
之聽崇諫争之官廣開忠直之路不罪狂狷之言然
後百僚在位竭忠盡謀不懼後患朝廷無讇諛之士
元首無失道之諐竊見諫大夫劉輔前以縣令求見
擢為諫大夫此其言必有卓詭切至當聖心者故得
拔至於此旬日之間收下祕獄臣等愚以為輔幸得
託公族之親在諫臣之列新從下土來未知朝廷體
獨觸忌諱不足深過小罪宜隠忍而已如有大惡宜
暴治理官與衆共之昔趙簡子殺其大夫鳴犢孔子
臨河而還今天心未豫災異屢降水旱迭臻方當隆
寬廣問褒直盡下之時也而行慘急之誅於諫争之
臣震驚羣下失忠直心假令輔不坐直言所坐不著
天下不可戸曉同姓近臣本以言顯其於治親養忠
之義誠不宜幽囚於掖庭獄公卿以下見陛下進用
輔亟而折傷之暴人有懼心精銳銷耎莫敢盡節正
言非所以昭有虞之聽廣德美之風也臣等竊深傷
之唯陛下留神省察上迺徙繫輔共工獄減死罪一
等論為鬼薪終於家
王尊傳班固
王尊字子贛涿郡高陽人也少孤歸諸父使牧羊澤
中尊竊學問能史書年十三求為獄小吏數歲給事
太守府問詔書行事尊無不對太守竒之除補書佐
署守屬監獄久之尊稱病去事師郡文學官治尚書
論語略通大義復召署守屬治獄為郡決曹史數歲
以令舉幽州刺史從事而太守察尊廉補遼西鹽官
長數上書言便宜事事下丞相御史初元中舉直言
遷虢令轉守槐里兼行美陽令事春正月美陽女子
告假子不孝曰兒常以我為妻妬笞我尊聞之遣吏
收捕驗問辭服尊曰律無妻母之法聖人所不忍書
此經所謂造獄者也尊於是出坐廷上取不孝子縣
磔著樹使騎吏五人張弓射殺之吏民驚駭後上行
幸雍過虢尊供張如法而辦以高第擢為安定太守
到官出教告屬縣曰令長丞尉奉法守城為民父母
抑彊扶弱宣恩廣澤甚勞苦矣太守以今日至府願
諸臣卿勉力正身以率下故行貪鄙能變更者與為
治明慎所職毋以身試法又出教敕掾功曹各自底
厲助太守為治其不中用趣自避退毋久妨賢夫羽
翮不修則不可以致千里闑内不理無以整外府丞
悉署吏行能分别白之賢為上毋以富賈人百萬不
足與計事昔孔子治魯七日誅少正夘今太守視事
已一月矣五官掾張輔懷虎狼之心貪汙不軌一郡
之錢盡入輔家然適足以葬矣今將輔送獄直符史
詣閤下從太守受其事丞戒之戒之相隨入獄矣輔
繫獄數日死盡得其狡猾不道百萬姦臧威震郡中
盜賊分散入傍郡界豪彊多誅傷伏辜者坐殘賊免
起家復為護羌將軍轉校尉護送軍糧委輸而羌人
反絶轉道兵數萬圍尊尊以千餘騎奔突羌賊功未
列上坐擅離部署會赦免歸家涿郡太守徐明薦尊
不宜久在閭巷上以尊為郿令遷益州刺史先是琅
邪王陽為益州刺史行部至卭郲九折阪歎曰奉先
人遺體奈何數乘此險後以病去及尊為刺史至其
阪問吏曰此非王陽所畏道邪吏對曰是尊叱其馭
曰驅之王陽為孝子王尊為忠臣尊居部二歲懷來
徼外蠻夷歸附其威信博士鄭寬中使行風俗舉奏
尊治狀遷為東平相是時東平王以至親驕奢不奉
法度傅相連坐及尊視事奉璽書至廷中王未及出
受詔尊持璽書歸舍食已乃還致詔後謁見王太傅
在前說相鼠之詩尊曰毋持布鼓過雷門王怒起入
後宫尊亦直趨出就舍先是王數私出入驅馳國中
與后姬家交通尊到官召敕廐長大王當從官屬鳴
和鸞乃出自今有令駕小車叩頭爭之言相教不得
後尊朝王王復延請登堂尊謂王曰尊來為相人皆
弔尊也以尊不容朝廷故見使相王耳天下皆言王
勇顧但負貴安能勇如尊乃勇耳王變色視尊意欲
格殺之即好謂尊曰願觀相君佩刀尊舉掖顧謂傍
侍郎前引佩刀示王王欲誣相拔刀向王邪王情得
又雅聞尊高名大為尊屈酌酒具食相對極驩太后
徵史奏尊為相倨慢不臣王血氣未定不能忍愚誠
恐母子俱死今妾不得使王復見尊陛下不留意妾
願先自殺不忍見王之失義也尊竟坐免為庶人大
將軍王鳳奏請尊補軍中司馬擢為司隸校尉初中
書謁者令石顯貴幸專權為姦邪丞相匡衡御史大
夫張譚皆阿附畏事顯不敢言久之元帝崩成帝初
即位顯徙為中太僕不復典權衡譚乃奏顯舊惡請
免顯等尊於是劾奏丞相衡御史大夫譚位三公典
五常九德以總方略壹統類廣教化美風俗為職知
中書謁者令顯等專權擅執大作威福縱恣不制無
所畏忌為海内患害不以時白奏行罰而阿諛曲從
附下罔上懷邪迷國無大臣輔政之義皆不道在赦
令前赦後衡譚舉奏顯不自陳不忠之罪而反楊著
先帝任用傾覆之徒妄言百官畏之甚於主上卑君
尊臣非所宜稱失大臣體又正月行幸曲臺臨饗罷
衛士衡與中二千石大鴻臚賞等會坐殿門下衡南
鄉賞等西鄉衡更為賞布東鄉席起立延賞坐私語
如食頃衡知行臨百官共職萬衆會聚而設不正之
席使下坐上相比為小惠於公門之下動不中禮亂
朝廷爵秩之位衡又使官大奴入殿中問行起居還
言漏上十四刻行臨到衡安坐不變色改容無怵惕
肅敬之心驕慢不謹皆不敬有詔勿治於是衡慚懼
免冠謝罪上丞相侯印綬天子以新即位重傷大臣
乃下御史丞問狀劾奏尊妄詆欺非謗赦前事猥歷
奏大臣無正法飾成小過以塗汙宰相摧辱公卿輕
薄國家奉使不敬有詔左遷尊為高陵令數月以病
免會南山羣盜傰宗等數百人為吏民害拜故弘農
太守傅剛為校尉將迹射士千人逐捕歲餘不能擒
或說大將軍鳳賊數百人在轂下發軍擊之不能得
難以視四夷獨選賢京兆尹乃可於是鳳薦尊徵為
諫大夫守京輔都尉行京兆尹事旬月間盜賊清遷
光禄大夫守京兆尹後為真凡三歲坐遇使者無禮
司隸遣假佐放奉詔書白尊發吏捕人放謂尊詔書
所捕宜密尊曰治所公正京兆善漏泄人事放曰所
捕宜今發吏尊又曰詔書無京兆文不當發吏及長
安繫者三月間千人以上尊出行縣男子郭賜自言
尊許仲家十餘人共殺賜兄賞公歸舍吏不敢捕尊
行縣還上奏曰彊不陵弱各得其所寬大之政行和
平之氣通御史大夫忠奏尊暴虐不改外為大言倨
嫚姍上威信日廢不宜備位九卿尊坐免吏民多稱
惜之湖三老公乘興等上書訟尊治京兆功效曰往
者南山盜賊阻山横行剽劫良民殺奉法吏道路不
通城門至以警戒步兵校尉使逐捕暴師露衆曠日
煩費不能禽制二卿坐黜羣盜寖彊吏氣傷沮流聞
四方為國家憂當此之時有能捕斬不愛金爵重賞
關内侯寬中使問所徵故司隸校尉王尊捕羣盜方
略拜為諫大夫守京輔都尉行京兆尹事尊盡節勞
心夙夜思職卑體下士厲奔北之吏起沮傷之氣二
旬之間大黨震壊渠率效首賊亂蠲除民反農業拊
循貧弱鉏耘豪彊長安宿豪大猾東市賈萬城西萬
章□張禁酒趙放杜陵楊章等皆通邪結黨挾養姦
軌上干王法下亂吏治并兼役使侵漁小民為百姓
豺狼更數二千石二十年莫能禽討尊以正法案誅
皆伏其辜姦邪銷釋吏民說服尊撥劇整亂誅暴禁
邪皆前所稀有名將所不及雖拜為真未有殊絶襃
賞加於尊身今御史大夫奏尊傷害隂陽為國家憂
無承用詔書之意靖言庸違象恭淊天原其所以出
御史丞楊輔故為尊書佐素行隂賊惡口不信好以
刀筆陷人於法輔常醉過尊大奴利家利家捽搏其
頰兄子閎拔刀欲剄之輔以故深怨疾毒欲傷害尊
疑輔内懷怨恨外依公事建畫為此議傅致奏文浸
潤加誣以復私怨昔白起為秦將東破韓魏南拔郢
都應侯譖之賜死杜郵吳起為魏守西河而秦韓不
敢犯讒人間焉斥逐奔楚秦聽浸潤以誅良將魏信
讒言以逐賢守此皆偏聽不聰失人之患也臣等竊
痛傷尊修身絜已砥節首公刺譏不憚將相誅惡不
避豪彊誅不制之賊解國家之憂功著職修威信不
廢誠國家爪牙之吏折衝之臣今一旦無辜制於讐
人之手傷於詆欺之文上不得以功除罪下不得蒙
棘木之聽獨掩怨讐之偏奏猥被共工之大惡無所
陳怨愬罪尊以京師廢亂羣盜並興選賢徵用起家
為卿賊亂既除豪猾伏辜即以佞巧廢黜一尊之身
三期之間乍賢乍佞豈不甚哉孔子曰愛之欲其生
惡之欲其死是惑也浸潤之譖不行焉可謂明矣願
下公卿大夫博士議郎定尊素行夫人臣而傷害隂
陽死誅之罪也靖言庸違放殛之刑也審如御史章
尊乃當伏觀闕之誅放於無人之域不得苟免及任
舉尊者當獲選舉之辜不可但已即不如章飾文深
詆以愬無罪亦宜有誅以懲讒賊之口絶詐欺之路
唯明主參詳使白黑分别書奏天子復以尊為徐州
刺史遷東郡太守久之河水盛溢泛浸瓠子金隄老
弱奔走恐水大決為害尊躬率吏民投沈白馬祀水
神河伯尊親執圭璧使巫策祝請以身填金隄因止
宿廬居隄上吏民數千萬人争叩頭救止尊尊終不
肯去及水盛隄壊吏民皆奔走唯一主簿泣在尊旁
立不動而水波稍却迴還吏民嘉壯尊之勇節白馬
三老朱英等奏其狀下有司考皆如言於是制詔御
史東郡河水盛長毁壊金隄未決三尺百姓惶恐奔
走太守身當水衝履咫尺之難不避危殆以安衆心
吏民復還就作水不為災朕甚嘉之秩尊中二千石
加賜黃金二十斤數歲卒官吏民紀之尊子伯亦為
京兆尹坐耎弱不勝任免
東漢
寇恂傳宋范蔚宗
寇恂字子翼上谷昌平人也世為著姓恂初為郡功
曹太守耿況甚重之王莽敗更始立使使者徇郡國
曰先降者復爵位恂從耿況迎使者於界上況上印
綬使者納之一宿無還意恂勒兵入見使者就請之
使者不與曰天王使者功曹欲脇之邪恂曰非敢脇
使君竊傷計之不詳也今天下初定國信未宣使君
建節銜命以臨四方郡國莫不延頸傾耳望風歸命
今始至上谷而先墮大信沮向化之心生離畔之隙
將復何以號令它郡乎且耿府君在上谷久為吏人
所親今易之得賢則造次未安不賢則秪生亂為使
君計莫若復之以安百姓使者不應恂叱左右以使
者命召況況至恂進取印綬帶況使者不得已乃承
制詔之況受而歸及王郎起遣將徇上谷急況發兵
恂與門下掾閔業共說況曰邯鄲拔起難可信向昔
王莽時所難獨有劉伯升耳今聞大司馬劉公伯升
母弟尊賢下士士多歸之可攀附也況曰邯鄲方盛
力不能獨拒如何恂對曰今上谷完實控弦萬騎舉
大郡之資可以詳擇去就恂請東約漁陽齊心合衆
邯鄲不足圖也況然之乃遣恂到漁陽結謀彭寵恂
還至昌平襲擊邯鄲使者殺之奪其軍遂與況子弇
等俱南及光武於廣阿拜恂為偏將軍號承義矦從
破羣賊數與鄧禹謀議禹竒之因奉牛酒共交歡光
武南定河内而更始大司馬朱鮪等盛兵據洛陽又
并州未安光武難其守問於鄧禹曰諸將誰可使守
河内者禹曰昔高祖任蕭何於關中無復西顧之憂
所以得專精山東終成大業今河内帶河為固戸口
殷實北通上黨南迫洛陽寇恂文武備足有牧人御
衆之才非此子莫可使也乃拜恂河内太守行大將
軍事光武謂恂曰河内完富吾將因是而起昔高祖
留蕭何鎮關中吾今委公以河内堅守轉運給足軍
糧率厲士馬防遏它兵勿令北度而已光武於是復
北征燕代恂移書屬縣講兵肄射伐淇園之竹為矢
百餘萬養馬二千匹收租肆百萬斛轉以給軍朱鮪
聞光武北而河内孤使討難將軍蘇茂副將賈彊將
兵三萬餘人度鞏河攻温檄書至恂即勒軍馳出並
移告屬縣發兵會於温下軍吏皆諫曰今洛陽兵度
河前後不絶宜待衆軍畢集乃可出也恂曰温郡之
藩蔽失温則郡不可守遂馳赴之旦日合戰而偏將
軍馮異遣救及諸縣兵適至士馬四集幡旗蔽野恂
乃命士卒乘城鼓噪大呼言曰劉公兵到蘇茂軍聞
之陳動恂因奔擊大破之追至洛陽遂斬賈彊茂兵
自投河死者數千生獲萬餘人恂與馮異過河而還
自是洛陽震恐城門晝閉時光武傳聞朱鮪破河内
有頃恂檄至大喜曰吾知寇子翼可任也諸將軍賀
因上尊號於是即位時軍食急乏恂以輦車驪駕轉
輸前後不絶尚書升斗以稟百官帝數策書勞問恂
同門生茂陵董崇說恂曰上新即位四方未定而君
侯以此時據大郡内得人心外破蘇茂威震鄰敵功
名發聞此讒人側目怨禍之時也昔蕭何守關中悟
鮑生之言而高祖悅今君所將皆宗族昆弟也無乃
當以前人為鏡戒恂然其言稱疾不視事帝將攻洛
陽先至河内恂求從軍帝曰河内未可離也數固請
不聽乃遣兄子寇張姊子谷崇將突騎願為軍鋒帝
善之皆以為偏將軍建武二年恂坐繫考上書者免
是時穎川人嚴終趙敦聚衆萬餘與密人賈期連兵
為寇恂免數月復拜穎川太守與破姦將軍侯進俱
擊之數月斬期首郡中悉平定封恂雍奴侯邑萬戸
執金吾賈復在汝南部將殺人於穎川恂捕得繫獄
時尚草創軍營犯法率多相容恂乃戮之於市復以
為恥還過潁川謂左右曰吾與寇恂並列將帥而今
為其所陷大丈夫豈有懷侵怨而不決之者乎今見
恂必手劒之恂知其謀不欲與相見谷崇曰崇將也
得帶劒侍側卒有變足以相當恂曰不然昔藺相如
不畏秦王而屈於廉頗者為國也區區之趙尚有此
義吾安可以忘之乎乃勑屬縣盛供具儲酒醪執金
吾軍入界一人皆兼二人之饌恂乃出迎於道稱疾
而還賈復勒兵欲追之而吏卒皆醉遂過去恂遣谷
崇以狀聞帝乃徵恂恂至引見時復先在坐欲起相
避帝曰天下未定兩虎安得私鬭今日朕分之於是
並坐極歡遂共車同出結友而去恂歸潁川三年遣
使者即拜為汝南太守又使驃騎將軍杜茂將兵助
恂討盜賊盜賊清静郡中無事恂素好學乃修鄉校
教生徒聘能為左氏春秋者親受學焉七年代朱浮
為執金吾明年從車駕擊隗囂而潁川盜賊羣起帝
乃引軍還謂恂曰潁川迫近京師當以時定惟念獨
卿能平之耳從九卿復出以憂國可知也恂對曰潁
川剽輕聞陛下遠踰阻險有事隴蜀故狂狡乘間相
詿誤耳如聞乘輿南向賊必惶怖歸死臣願執銳前
驅即日車駕南征恂從至潁川盜賊悉降而竟不拜
郡百姓遮道曰願從陛下復借寇君一年乃留恂長
社鎮撫吏人受納餘降初隗囂將安定高峻擁兵萬
人據高平第一帝使待詔馬援招降峻由是河西道
開中郎將來歙承制拜峻通路將軍封關内侯後屬
大司馬吳漢共圍囂於冀及漢軍退峻亡歸故營復
助囂拒隴阺及囂死峻據高平畏誅堅守建威大將
軍耿弇率大中大夫竇士武威太守梁統等圍之一
歲不拔十年帝入關將自征之恂時從駕諫曰長安
道里居中應接近便安定隴西必懷震懼此從容一
處可以制四方也今士馬疲倦方履險阻非萬乘之
固前年潁川可為至戒帝不從進軍及汧峻猶不下
帝議遣使降之乃謂恂曰卿前止吾此舉今為吾行
也若峻不即降引耿弇等五營擊之恂奉璽書至第
一峻遣軍師皇甫文出謁辭禮不屈恂怒將誅文諸
將諫曰高峻精兵萬人率多彊弩西遮隴道連年不
下今欲降之而反戮其使無乃不可乎恂不應遂斬
之遣其副歸告峻曰軍師無禮已戮之矣欲降急降
不欲固守峻惶恐即日開城門降諸將皆賀因曰敢
問殺其使而降其城何也恂曰皇甫文峻之腹心其
所取計者也今來辭意不屈必無降心全之則文得
其計殺之則峻亡其膽是以降耳諸將皆曰非所及
也遂傳峻還洛陽恂經明行修名重朝廷所得秩奉
厚施朋友故人及從吏士常曰吾因士大夫以致此
其可獨享之乎時人歸其長者以為有宰相器十二
年卒諡曰威侯子損嗣
吳祐傳宋范蔚宗
吳祐字季英陳留長垣人也父恢為南海太守祐年
十二隨從到官恢欲殺青簡以寫經書祐諫曰今大
人踰越五嶺遠在海濱其俗誠陋然舊多珍怪上為
國家所疑下為權戚所望此書若成則載之兼兩昔
馬援以薏苡興謗王陽以衣囊徼名嫌疑之間誠先
賢所慎也恢乃止撫其首曰吳氏世不乏季子矣及
年二十喪父居無擔石而不受贍遺常牧豕於長垣
澤中行吟經書遇父故人謂曰卿二千石子而自業
賤事縱子無恥奈先君何祐辭謝而已守志如初後
舉孝廉將行郡中為祖道祐越壇共小史雍丘黃真
歡語移時與結友而别功曹以祐倨請黜之太守曰
吳季英有知人之明卿且勿言真後亦舉孝廉除
新蔡長世稱其清節時公沙穆來遊太學無資糧乃變
服客傭為祐賃舂祐與語大驚遂共定交於杵臼之
間祐以光禄四行遷膠東侯相時濟北戴宏父為縣
丞宏年十六從在丞舍祐每行園嘗聞諷誦之音竒
而厚之亦與為友卒成儒宗知名東夏官至酒泉太
守祐政惟仁簡以身率物民有爭訴者輒閉閤自責
然後斷其訟以道譬之或身到閭里重相和解自是
之後争隙省息吏人懷而不欺嗇夫孫性私賦民錢
市衣以進其父父得而怒曰有君如是何忍欺之促
歸伏罪性慚懼詣閤持衣自首祐屏左右問其故性
具談父言祐曰掾以親故受汚穢之名所謂觀過斯
知仁矣使歸謝其父還以衣遺之又安丘男子母丘
長與母俱行市道遇醉客辱其母長殺之而亡安丘
追蹤於膠東得之祐呼長謂曰子母見辱人情所恥
然孝子忿必慮難動不累親今若背親逞怒白日殺
人赦若非義刑若不忍將如之何長以械自繫曰國
家制法囚身犯之明府雖加哀矜恩無所施祐問長
有妻子乎對曰有妻未有子也即移安丘逮長妻妻
到解其桎梏使同宿獄中妻遂懷孕至冬盡行刑長
泣謂母曰負母應死當何以報吾君乎乃齧指而吞
之含血言曰若妻生子名之吳生言我臨死吞指為
誓屬兒以報吳君因投繯而死祐在膠東九年遷齊
相大將軍梁冀表為長史及冀誣奏太尉李固祐聞
而請見與冀争之不聽時扶風馬融在坐為冀章草
祐因謂融曰李公之罪成於卿手李公即誅卿何面
目見天下之人乎冀怒而起入室祐亦徑去冀遂出
祐為河間相因自免歸家不復仕躬灌園蔬以經書
教授年九十八卒長子鳳官至樂浪太守少子愷新
恩令鳳子馮鮦陽侯相皆有名於世
崔駰傳宋范蔚宗
崔駰字亭伯涿郡安平人也高祖父朝昭帝時為幽
州從事諫刺史無與燕刺王通及刺王敗擢為侍御
史生子舒歷四郡太守所在有能名舒小子篆王莽
時為郡文學以明經徵詣公車太保甄豐舉為步兵
校尉篆辭曰吾聞伐國不問仁人戰陳不訪儒士此
舉奚為至哉遂投劾歸莽嫌諸不附已者多以法中
傷之時篆兄發以佞巧幸於莽位至大司空母師氏
能通經學百家之言莽寵以殊禮賜號義成夫人金
印紫綬文軒丹轂顯於新世後以篆為新建大尹篆
不得已乃歎曰吾生無妄之世值澆羿之君上有老
母下有兄弟安得獨潔已而危所生哉乃遂單車到
官稱疾不視事三年不行縣門下掾倪敞諫篆乃強
起班春所至之縣獄犴填滿篆垂涕曰嗟乎刑罰不
中乃陷人於穽此皆何罪而至於是遂平理所出二
千餘人掾吏扣頭諫曰朝廷初政州牧峻刻宥過申
枉誠仁者之心然獨為君子將有悔乎篆曰邾文公
不以一人易其身君子謂之知命如殺一大尹贖二
千人盖所願也遂稱疾去建武初朝廷多薦言之者
幽州刺史又舉篆賢良篆自以宗門受莽偽寵慚愧
漢朝遂辭歸不仕客居滎陽閉門潛思著周易林六
十四篇用決吉凶多占驗臨終作賦以自悼名慰志
篆生毅以疾隠身不仕毅生駰年十三能通詩易春
秋博學有偉才盡通古今訓詁百家之言善屬文少
游太學與班固傅毅同時齊名常以典籍為業未遑
仕進之事時人或譏其太玄靜將以後名失實駰擬
揚雄解嘲作達旨以答焉元和中肅宗始修古禮巡
狩方岳駰上四巡頌以稱漢德辭甚典美帝雅好文
章自見駰頌後常嗟嘆之謂侍中竇憲曰卿寧知崔
駰乎對曰班固數為臣說之然未見也帝曰公愛班
固而忽崔駰此葉公之好龍也試請見之駰由此候
憲憲屣履迎門笑謂駰曰亭伯吾受詔交公公何得
薄哉遂揖入為上客居無幾何帝幸憲第時駰適在
憲所帝聞而欲召見之憲諫以為不宜與白衣會帝
語曰吾能令駰朝夕在傍何必於此適欲官之會帝
崩竇太后臨朝憲以重戚出内詔命駰獻書誡之曰
駰聞交淺而言深者愚也在賤而望貴者惑也未信
而納忠者謗也三者皆所不宜而或蹈之者思效其
區區憤盈而不能已也竊見足下體淳淑之姿躬高
明之量意美志厲有上賢之風駰幸得充下館列後
陳是以竭其拳拳敢進一言傳曰生而富者驕生而
貴者傲生富貴而能不驕傲者未之有也今寵禄初
隆百寮觀行當堯舜之盛世處光華之顯時豈可不
庶幾夙夜以永衆譽弘申伯之美致周邵之事乎語
曰不患無位患所以立昔馮野王以外戚居位稱為
賢臣近隂衛尉克己復禮終受多福郯氏之宗非不
尊也陽侯之族非不盛也重侯累將建天樞執斗柄
其所以獲譏於時垂愆於後者何也盖在滿而不挹
位有餘而仁不足也漢興以後迄於哀平外家二十
保族全身四人而已書曰鑒于有殷可不慎哉竇氏
之興肇自孝文二君以淳淑守道成名先日安豐以
佐命著德顯自中興内以忠誠自固外以法度自守
卒享祚國垂祉於今夫謙德之光周易所美滿溢之
位道家所戒故君子福大而愈懼爵隆而益恭遠察
近覽俯仰有則銘諸几杖刻諸盤杅兢兢業業無怠
無荒如此則百福是荷慶流無窮矣及憲為車騎將
軍辟駰為掾憲府貴重掾屬三十人皆故刺史二千
石唯駰以處士年少擢在其間憲擅權驕恣駰數諫
之及出擊匈奴道路愈多不法駰為主簿前後奏記
數十指切長短憲不能容稍疎之因察駰高第出為
長岑長駰自以遠去不得意遂不之官而歸永元四
年卒于家所著詩賦銘頌書記表七條婚禮結言達
旨酒警合二十一篇
崔琦傳宋范蔚宗
崔琦字子瑋涿郡安平人濟北相瑗之宗也少遊學
京師以文章博通稱初舉孝廉為郎河南尹梁冀聞
其才請與交冀行多不軌琦數引古今成敗以戒之
冀不能受乃作外戚箴其辭曰赫赫外戚華寵煌煌
昔在帝舜德隆英皇周興三母有莘崇湯宣王宴起
姜后脫簪齊桓好樂衛姬不音皆輔主以禮扶君以
仁達才進善以義濟身爰暨末葉漸以頽虧貫魚不
敘九御差池晉國之難禍起於麗惟家之索牝雞之
晨專權擅愛顯已蔽人陵長間舊圯剥至親並后匹
嫡淫女斃陳匪賢是上番為司徒荷爵負乘采食名
都詩人是刺德用不憮暴辛惑婦拒諫自孤蝠蛇其
心縱毒不辜諸父是殺孕子是刳天怒地忿人謀鬼
圖甲子昧爽身首分離初為天子後為人螭非但耽
色母后尤然不相率以禮而競奬以權先笑後號卒
以辱殘家國冺絶宗廟燒燔末嬉喪夏褒姒斃周妲
己亡殷趙靈沙丘戚姬人豕吕宗以敗陳后作巫卒
死於外霍欲鴆子身乃罹廢故曰無謂我貴天將爾
摧無恃常好色有歇微無怙常幸愛有陵遲無曰我
能天人爾違患生不德福有慎機日不常中月盈有
虧履道者固杖埶者危微臣司戚敢告在斯琦以言
不從失意復作白鵠賦以為風梁冀見之呼琦問曰
百官外内各有司存天下云云豈獨吾人之尤君何
激刺之過乎琦對曰昔管仲相齊樂聞譏諫之言蕭
何佐漢乃設書過之吏今將軍累世台輔任齊伊公
而德政未聞黎元塗炭不能結納貞良以救禍敗反
復欲鉗塞士口杜蔽主聽將使玄黃改色馬鹿異形
乎冀無以對因遣琦歸後除為臨濟長不敢之職解
印綬去冀遂令刺客隂求殺之客見琦耕於陌上懷
書一卷息輒偃而詠之客哀其志以實告琦曰將軍
令吾要子今見君賢者情懷忍忍可亟自逃吾亦於
此亡矣琦得脫走冀後竟捕殺之所著賦頌銘誄箴
弔論九咨七言凡十五篇
三國
田疇傳晉陳夀
田疇字子泰右北平無終人也好讀書善擊劒初平
元年義兵起董卓遷帝於長安幽州牧劉虞歎曰賊
臣作亂朝廷播蕩四海俄然莫有固志身備宗室遺
老不得自同於衆今欲奉使展效臣節安得不辱命
之士乎衆議咸曰田疇雖年少多稱其竒疇時年二
十二矣虞乃備禮請與相見大悅之遂署為從事具
其車騎將行疇曰今道路阻絶寇虜縱横稱官奉使
為衆所指名願以私行期於得達而已虞從之疇乃
歸自選其家客與年少之勇壯慕從者二十騎俱往
虞自出祖而遣之既取道疇乃更上西關出塞傍北
山直趣朔方循閒徑去遂至長安致命詔拜騎都尉
疇以為天子方蒙塵未安不可以荷佩榮寵固辭不
受朝廷高其義三府並辟皆不就得報馳還未至虞
已為公孫瓚所害疇至謁祭虞墓陳發章表哭泣而
去瓚聞之大怒購求獲疇謂曰汝何自哭劉虞墓而
不送章報於我也疇荅曰漢室衰頽人懷異心唯劉
公不失忠節章報所言於將軍未美恐非所樂聞故
不進也今將軍方舉大事以求所欲既滅無罪之君
又讐守義之臣誠行此事則燕趙之士將皆蹈東海
而死耳豈忍有從將軍者乎瓚壯其對釋不誅也拘
之軍下禁其故人莫得與通或說瓚曰田疇義士君
弗能禮而又囚之恐失衆心瓚乃縱遣疇疇得北歸
率舉宗族他附從數百人埽地而盟曰君仇不報吾
不可以立於世遂入徐無山中營深險平敞地而居
躬耕以養父母百姓歸之數年間至五千餘家疇謂
其父老曰諸君不以疇不肖遠來相就衆成都邑而
莫相統一恐非久安之道願推擇其賢長者以為之
主皆曰善同僉推疇疇曰今來在此非苟安而已將
圖大事復怨雪恥竊恐未得其志而輕薄之徒自相
侵侮偷快一時無深計遠慮疇有愚計願與諸君共
施之可乎皆曰可疇乃為約束相殺傷犯盜争訟之
法法重者至死其次抵罪二十餘條又制為婚姻嫁
娶之禮興舉學校講授之業班行其衆衆皆便之至
道不拾遺北邊翕然服其威信烏丸鮮卑並各遣譯
使致貢遺疇悉撫納令不為寇袁紹數遣使招命又
即授將軍印因安輯所統疇皆拒不納紹死其子尚
又辟焉疇終不行疇常忿烏丸昔多賊殺其郡冠盖
有欲討之意而力未能建安十二年太祖北征烏丸
未至先遣使辟疇又命田預喻指疇戒其門下趣治
嚴門人謂曰昔袁公慕君禮命五至君義不屈今曹
公使一來而君若恐弗及者何也疇笑而應之曰此
非君所識也遂隨使者到軍署司空戸曹掾引見諮
議明日出令曰田子泰非吾所宜吏者即舉茂才拜
為蓨令不之官隨軍次無終時方夏水雨而濱海洿
下濘滯不通虜亦遮守蹊要軍不得進太祖患之以
問疇疇曰此道秋夏每常有水淺不通車馬深不載
舟船為難久矣舊北平郡治在平岡道出盧龍達於
柳城自建武以來陷壊斷絶垂二百載而尚有微徑
可從今虜將以大軍當由無終不得進而退懈弛無
備若嘿回軍從盧龍口越白檀之險出空虚之地路
近而便掩其不備蹋頓之首可不戰而禽也太祖曰
善乃引軍還而署大木表於水側路傍曰方今暑夏
道路不通且俟秋冬乃復進軍虜候騎見之誠以為
大軍去也太祖令疇將其衆為鄉導上徐無山出盧
龍歷平岡登白狼堆去柳城二百餘里虜乃驚覺單
于身自臨陣太祖與交戰遂大斬獲追奔逐北至柳
城軍還入塞論功行封封疇亭侯邑五百戸疇自以
始為君難率衆遁逃志義不立反以為利非本意也
固讓太祖知其至心許而不奪遼東斬送袁尚首令
三軍敢有哭之者斬疇以嘗為尚所辟乃往弔祭太
祖亦不問疇盡將其家屬及宗人三百餘家居鄴太
祖賜疇車馬榖帛皆散之宗族知舊從征荆州還太
祖追念疇功殊美恨前聽疇之讓曰是成一人之志
而虧王法大制也於是乃復以前爵封疇疇上疏陳
誠以死自誓太祖不聽欲引拜之至於數四終不受
有司劾疇狷介違道苟立小節宜免官加刑太祖重
其事依違者久之乃下世子及大臣博議世子以疇
同於子文辭禄申胥逃賞宜勿奪以優其節尚書令
荀彧司隸校尉鍾繇亦以為可聽太祖猶欲侯之疇
素與夏侯惇善太祖語惇曰且往以情喻之自從君
所言無告吾意也惇就疇宿如太祖所戒疇揣知其
指不復發言惇臨去乃拊疇背曰田君主意殷勤曾
不能顧乎疇荅曰是何言之過也疇負義逃竄之人
耳蒙恩全活為幸多矣豈可賣盧龍之塞以易賞禄
哉縦國私疇疇獨不愧於心乎將軍雅知疇者猶復
如此若必不得已請願效死刎首於前言未卒涕泣
横流惇具答太祖太祖喟然知不可屈乃拜為議郎
年四十六卒子又早死文帝踐阼高疇德義賜疇從
孫續爵關内侯以奉其嗣
畿輔通志卷一百二
