欽定四庫全書
畿輔通志卷七十四
政事
順天府
明
盧祥(房山人洪武中歴官刑部郎中才能著稱以從征有功陞本部侍郎卒於官)
劉士原(昌平人洪武中以才能薦舉擢潞州知州有惠政遷陜西參議累官左布政使朝覲入都
止跨一蹇驢帝廉得其實稱揚不已命馳驛赴任時有天下清官劉士原之譽)
王二共(武清人洪武時由人材授長安令興利除害勤廉有為民謠曰村落安堵賴有王明府歴
官鳳翔知府)
劉英(寳坻人洪武中由辟舉知繁峙縣廉能守法深得民心秩滿縣人詣闕留之詔復任仍命
禮部書其政績超羣以曉示天下)
甄庸(宛平人洪武時舉人才授戸部主事有賢聲永樂元年陞松江知府政平訟簡二年降右
軍都督府經歴三年擢山西道監察御史巡按廣西激揚有體四年陞工部右侍郎累官南京兵部
尚書致仕庸性凝重言若不出口遇事處之綽有餘裕人稱篤厚君子)
李慶(字德孚順義人洪武中以國子生署都察院右僉都御史後授刑部員外郎知紹興府永
樂初召為刑部侍郎性剛果有幹局馭下甚嚴帝以為才數命治他事不得時至部然屬吏交通餉
遺慶輒知之繩以法五年改右副都御史進工部尚書仁宗立進兵部中官有求執不與至相詆不
為動號為生李宣德初安遠候柳升討黎利慶參贊軍事病卒)
李嘉(宛平人幼立志事父母盡孝始為奉祠所禮生永樂初以守城功授鴻臚序班陞通政司
參議累官禮部侍郎嘉持躬端謹嚴毅剛方無敢干以私者)
劉中敷(大興人永樂初以守城功授陳留縣丞累遷山東布政使所至以愛人稱正統初召拜戸
部尚書未幾罷歸復起戸部侍郎兼太子賓客卒中敷性淡泊仕宦五十年家無餘貲)
王騏(字秉良固安人永樂初為工部主事居官廉介不阿為權貴所嫉左遷舞陽知縣縣多盜
賊騏捕獲渠魁餘悉縱去歲饑捐俸賑恤全活甚衆考滿入京仁宗監國詔諮民隐騏手疏條陳利
害數事賜馳驛還任)
李斆(涿州人永樂中為戸部主事歴官四川布政使持已嚴厲任職廉峻官物不私一毫奸滑
有犯者繩之不少貸蜀人稱為鐵面李正統初召拜吏部左侍郎卒)
張敏(永清人宣德中進士擢工科給事中在任以勤愼稱正統末陞工部右侍郎致仕卒)
李儀(涿州人宣德中以薦授戸部主事遷九江知府有惠愛吏民懷之擢右僉都御史巡撫大
同盛有建置號令一新為石亨所搆庾死邊人建昭德祠祀之)
李信(遵化人宣德中為知縣九年奏最當遷民遮道乞留詔加秩還任)
王復(字初陽固安人騏子正統時進士授刑科給事中歴官通政司左參議景泰初額森擁英
宗入關邀大臣迎駕復充禮部右侍郎以行至德勝門外仰瞻御容頓首拜泣額森怒持刀脅之以
數事詰復復反覆辨論不屈歸陞右通政累遷兵部尚書)
李震(字用初宛平人正統進士改庶吉士授工科給事中丁憂己巳京師戒嚴奪情起守東直
門歴陞兵部侍郎巡視紫荆關置立界牌禁伐林木衛護關隘還奏稱旨尋卒)
李侃(字希正東安人正統進士授給事中事親孝額森入寇時父母在容城侃曉夜悲泣乞假
冒白刃迎之景泰中戸部尚書金濓違詔徵歛侃論其罪遂下濓獄英宗復辟歴官巡撫山西右僉
都御史力振風紀貪墨屏迹母喪歸軍民擁泣至不得行服除遂不出年七十有九卒子二人德恢
德仁皆進士德恢知嚴州府德仁刑部員外郎)
殷謙(字文撝涿州人正統進士授戶部主事累官右副都御史巡撫宣府驕將悍卒莫不馴服
陞戸部尚書進太子少保致仕家居賦詩飲酒人比之文潞公云)
秦敬(字克恭涿州人正統進士授刑部主事累遷副都御史巡撫貴州獠蠻戢服以病告歸)
芮釗(字宗遠寶坻人正統進士歴右副都御史巡撫甘肅訓練卒伍謹斥堠廣蓄積鎮守三年
邊鎮晏然卒於官貧不能殮人服其清操云)
金純(字文明平谷人景泰進士累官桂林知府桂巖猺賊劫掠鄰境御史檄純招之純遣諜語
賊曰太守親來招撫以蘇衆命猺皆痛哭引領聽撫事平御史奏其功累遷山西布政使)
曾鑑(其先桂陽人以戍籍京師天順進士授刑部主事通州民十餘人被誣為盜鑑辨其冤弘
治中累遷工部尚書正德初與韓文等伏闕請誅宦官不勝諸大臣留者率巽順避禍鑑獨守故操
多所論執未幾以病乞休)
邢表(字居正文安人天順進士知獲嘉縣治行最擢彰德知府㘴與王府争事調衛輝並有善
政歴四川布政使歲灾大發廩賑貸全活無筭茶課通者三百餘萬斤表請每斤徵銀一分充梅潘
餉從之弘治初就拜右副都御史巡撫其地及卒家無餘貲)
陳壯(字直夫本山隂人隸籍京師天順進士授南京御史編修章懋建言得罪抗疏救之帝遣
中官採取花木復疏誎壯素孤介常禄外一無取讀書務實踐父沒居喪一遵古禮母憂亦然弘治
中大臣屡薦以河南按察副使致仕)
張恕(霸州人成化進士累官操江都御史工部尚書天性廉介居家二十年所得俸禄俱散親
族祖業外未嘗有所增益卒之日幾不能殮)
燕忠(字良臣薊州衛人成化進士任寧國府推官讞獄多所平反擢御史按陜西力舉風憲贓
吏皆引去歴陜西布政使巡撫宣府遷大理卿性峭直不輕交際貴近請託必正色拒之居官三十
年家無餘貲贈刑部尚書)
歐信(字孚先薊州人成化進士任戶部主事奉命賑陜活饑民以萬計為郎中督餉大同增置
東大有倉請粟至五十萬石累官右副都御史巡撫大同選將練兵綜理屯政備舉廢墜以才能稱)
張綸(字大經順天人成化進士授鹽城令擢御史巡通州倉故人有以苞苴來謁者不復與見
嘗按正定諸郡平山令欲增淤田稅綸不聽歴官右都御史致仕卒)
胡諒(字允夫大興人成化進士授常州推官清正自持入為御史按留都以旱災陳言累遷工
部侍郎乞終養)
劉聰(字守愚薊州衛人成化進士選兵科給事中遷湖廣參政承勘南渭王長子釋誣罪者五
人竟抵王長子罪擢右副都御史巡撫宣府)
段正(字以中順天人成化進士令元城召拜御史按江西值歲薦饑閩盜起正布約束四十餘
條嚴而有要盜得息届期當更代特留一年歴官左參政正為文敏贍七歲賦鸚鵡有竒句所著有
介菴集)
夏昂(字景德宛平人成化進士授工科給事中累官右副都御史總督糧儲昂為人醇謹質直
歴官中外以廉愼稱)
張禴(字汝誠平谷人弘治進士任刑部郎中正德初權宦惡都御史強珍欲籍其家禴執不可
遂止累任僉都御史巡撫大同禁制豪強獲譴左遷參政復巡撫遼東卒於官)
蕭選(字廷舉三河人弘治進士為盩厔令摘伏發奸人以包孝肅稱之因忤巨璫左遷揚州衛
經歴擢知獲嘉縣拜山西道御史按鹽河東國計充裕累遷僉都御史)
王鏜(字彦升營州中屯衛人弘治進士任德平知縣政平訟理擢御史剛毅不畏豪強巡通倉
宿弊一清又奏請添修通州新城以保倉儲按蜀破土賊廖麻子等武宗賜璽畫褒之累遷河南副
使以憂歸遂不出)
許復禮(字穉仁東安人正德進士改庶吉士授給事中武宗數出游幸復禮偕同官力諫皆不省
世宗初錢寧江彬宸濠黨詿誤繫獄者甚衆復禮以為言多所省釋中官黃錦愬高唐州判官金坡
連逮五百人以復禮言得勿窮治終河南參政)
楊泰(良鄉人正德進士授行人與司副余廷瓚等諫武宗南巡廷杖謫國子監學正嘉靖初復
為行人擢御史清軍陜西以議廟制劾禮官依違出為四川按察僉事平寇有功賜金綺分賑川北
川西以勞瘁卒於官蜀人惜之)
楊維聰(字達甫固安人正德中廷試第一授修撰遷右中允因議大禮廷杖出為山西副使累遷
太僕寺卿弟維傑廷試第二累官左庶子)
楊行中(字維愼通州人嘉靖進士由知縣擢御史巡按遼東巡撫呂經激遼陽兵變部議勦行中
請榜示諸城令亂者自相捕贖罪從之世宗將幸承天行中力諫上震怒廷杖會風變得免累遷左
副都御史南京吏部尚書)
陳儒(字懋學錦衣衛人嘉靖進士授戸部主事出守東昌屬邑水災發粟賑濟旣而民以稅累
者儒疏其事於朝請以郡帑積金代民田租詔可其奏擢寧紹道尋提督浙江學政以崇經術黜浮
靡為己任與諸生約累千言皆以道德實行為先累遷僉都御史巡撫宣大旋奉勅巡視漕運冒暑
就道會倭寇揚州儒令徙運司積稅入府庫寇至一無所得復督將士追戰三獻戎捷後以疾致仕
卒)
陳堯(字敬甫通州人嘉靖進士為工部郎出守台州治行為東南第一轉長蘆都轉鹽運使遷
貴州按察使時採皇木取丹砂使者相望堯於事事減省曰勿被荒服以導奢靡後巡撫四川轉南
京工部侍郎總理河道會河淤沛下堯遣小舟尋古廟碑記知刁陽湖可濟運遂引漕由湖而北决
口以塞以刑部左侍郎致仕)
王儀(字克敬文安人嘉靖進士授靈壁令歲祲儀下車卽散倉粟設糜以飼疫者全活甚衆俄
改嘉定徵拜御史按陜西河南以法繩藩封之害民者時吳中田賦戶籍浸失其初吏因緣為奸大
臣力薦儀才遂命為蘇州知府㘴前按河南為宗室所訴詔奪職吳民詣闕請留言官亦交章薦復
職得撫州吳民復上書願留儀守蘇巡撫上其事乃得請定田賦徧徭役朞年化行訟簡為天下第
一遷蘇松兵備道平南沙土寇秦璠等轉參政守冀寧擢撫宣鎮拔才能申號令修器械嚴堠望邊
城一新以詿誤奪職尋授肅州兵備入覲改僉都御史巡撫通州仇鸞兵四掠為患儀擒之治以軍
法遂為鸞所中奪職卒於家)
李崧(大城人嘉靖進士任歸安令巡方使者按浙立清廉貪酷四牌諭各邑令自審政績立牌
下衆競趨清廉崧獨立酷牌下使者驚異詰之崧曰讀聖賢書叨甲第頗知自愛貪則斷不敢出清
廉亦自分未能歸安豪右世族非嚴勿治酷或有之使者動色稱竒密囑以緝捕豪勢因搆禍幾不
免謫州判遷滕縣令累遷遼東寧前道僉事威惠並施歴十二載進副都御史巡撫遼東三年軍民
悦戴以艱歸)
賈應元(字仁甫遵化人嘉靖進士累官僉都御史巡撫大同條陳八事俱報可時鎮屬官商運餉
詿誤頗多應元請悉蠲除全活甚衆遷兵部侍郎卒贈尚書子維鑰字知伯萬歷進士任職方郎中
有能聲)
毛鋼(字伯鍊薊州人嘉靖進士授汝寧推官寘崇藩校於法崇王怒鋼不為動歴兵部郎出守
杭州累遷戸部尚書致仕家居置義田賙内外貧族)
喬伊(字良相三河人嘉靖進士任安慶府推官愼刑獄遷南京戸部郎中値兵變殺侍郎黃某
伊馳赴軍中諭以禍福衆始帖然解散)
王顯忠(字元孝保定縣人嘉靖進士為戸科給事中忤權相謫杞縣丞後遷山西參政陽城介休
有盜數千據險為患顯忠親冒矢石討平之)
王時舉(字晉卿通州人嘉靖進士授河南府推官耀御史以言事忤權貴謫徙延慶隆慶改元復
官時中宮無子寵衰時舉列疏論之語極切直萬歷初累遷大理少卿卒)
劉效祖(字仲修京衛人嘉靖進士理衛輝平反無算遷戶部主事出為固原兵備副使平凉苑馬
寺卿恃奥援縱卒擾民效祖執之寘於法一日敵入花馬池效祖登城捍禦敵知有備引去尋為忌
者所中罷歸五原人扶老攜幼號泣車前聲震四十里)
張守直(遵化人元丞相忙古歹九世孫剛方正直嘉靖中官大理寺卿手定嚴世蕃獄詞後歴戸
部尚書請汰歲餉及條例改漕歲省帑銀數十萬去官日敝車羸馬蕭然歸里)
福時(東安人本姓張福時其名也諳韜鈐善騎射世宗朝以世職歴官漕運參將値河決儹運
八載飛輓為諸郡先大學士徐階兵部尚書楊博皆知之晉掛印總兵官鎮淮安督漕如故世宗常
品論羣臣有清不過福時勇不過馬芳之語及徐楊去國時亦罷歸卒世宗凡勅時手書名而不
氏故以為改福姓云)
姜璧(字元卿文安人隆慶進士授樂安令邑有大俠王彥飛横行鄉里睚眦殺人兵備使者索
之不得璧至召諸賊曹授計擒之立斃杖下衆凛然任五年擢御史按淮上淮水大溢璧疏言河口
外高内下開支河則引倒流之潮恐啟私販之路不若修范公廢堤使内水不出外水不入外不損
鹽竈之地内不傷耕植之田疏凡數百言皆鑿鑿可行部覆如議按中州奏免加額贖鍰擢撫鄖陽
罷歸)
邢孔陽(字公昭文安人萬歷進士為戶部主事督代州餉羨金萬餘司吏以獻孔陽峻却之遷郎
中管通州漕儲河道事時河決不時孔陽條議疏濬民甚利之)
馮盛明(涿州人萬歷進士授扶溝令調萊蕪儲榖賑饑累遷開封知府設計擒睢陽劇盜薦陞淮
徐備兵副使治河功成三十年無河患轉潼關備兵參政築石堰防澇至今稱為馮公堰終河南左
布政使)
王愛(字仁甫宛平人萬歷進士為潞安推官讞獄平允剛直不阿遷工部郎奉檄覈遼東浮餉
二十七萬尋備兵陜西安寧告警多制勝功愛學識淵博所著有史論息機圍集行世)
馬經綸(字主一通州人萬歷進士授肥城令入為御史時以兵部考察不當上意言官多被斥經
綸上疏争亦貶三秩出之外工科給事中林熙春疏救加貶經綸米脂典史尋削籍卒鄉人私諡聞
道先生天啟初贈太僕卿)
何選(字靖卿宛平人萬歷進士除南昌知縣徵御史廷臣争國本多獲譴選語鄭貴妃弟國泰
以朝野公論鄭氏禍福懇言於妃俾自請國泰猶豫選危言動之國泰因疏請蚤定以釋危疑帝意
不懌已知出選意啣之以他事謫遷湖廣布政司照磨尋斥為民天啟中贈光祿少卿)
馮有經(順天人萬歷進士以右中允充東宮講官一日進拜皇太子偶不為起有經奏曰臣承乏
春宮輔導無狀致殿下失起立之禮光宗改容謝之有經立身謹飭以孝義稱)
陳效忠(字葵心房山人萬歷中為登州推官時棲霞令與巡按御史忤慮中傷泣訴於效忠以求
全效忠曰寧累身決不違理以媚上官竞注令上考)
楊若梓(字原育通州人萬歷進士知河南信陽州擢禮部員外郎神宗崩光宗立議以明年為泰
昌元年未幾光宗又崩熹宗立閣臣九卿欲議改元而甚難之若梓曰一年三君往代所無若仍以
明年為泰昌元年則無以處今上如以明年為今上紀元則無以存先帝請自今日始即稱泰昌元
年明年春正為今上紀元既可以存先帝之元亦所以尊今上之統或於情理為愜閣臣九卿羣是
之遂草奏以聞)
方從哲(字中涵大興人萬歷進士與葉向高同入相神宗倦勤中外隔絶當時咸倚從哲向高為
重既而獨相七年忠勤謹樸熹宗朝定紅丸案治李可灼罪從哲票擬從輕諸臣交章劾之熹宗在
東宮時知其忠藎諭諸臣曰服藥出自聖意可灼原不知醫意圖僥倖舊輔方從哲心跡可白宜從
寬論予告歸杜門不出卒諡文端)
吳孟明(山陰人以錦衣衛籍居京師天啟中魏忠賢用許顯純掌詔獄孟明適為之副羣小搆䧟
東林孟明從容語顯純連染太多於鈎黨者則快盍亦自為他日地乎顯純亦為聳動後先縱舍幾
四十人又佐顯純定爰書坐賦皆無左證豫為昭雪地羣小調知之□閹逐孟明去大獄遂成崇禎
初起都指揮使掌衛事尋卒)
本朝
劉漢儒(大城人前明天啟進士入)
(本朝任左都御史漢儒天性孝友事孀母承顔順志事兄嫂以敬撫子姪以慈處宗族鄰里恩情篤摯周
䘏備至立廟居官忠藎廉直校禮闈掌計典矢公矢愼士沐薰陶人稱藻鑑云卒於家)
(欽賜祭葬如例康熙六十年祀鄉賢)
郝傑(字君萬霸州人初父鴻猷將之延長令延左右皆賊壘傑戎服衛父行經賊巢叩壁假道
賊壯而許之登崇禎丁丑進士本朝順治元年授戸科給事中上言皆切時政歷官大
理寺卿時重囚不時報決傑請復熱審秋決舊例允之尋陞戶部右侍郎請)
(吉歸里尋卒康熙四年祀鄉賢)
朱萬祺(字敬迓涿州涿鹿衛人年十九補涿州學生李自成䧟京城遣兵徇涿設偽官屯偽卒萬
祺鳩義士十餘人奮誅其衆城中推為帥守備粗具賊衆薄城隨方備禦賊多死傷自成怒親率其
衆蟻附緣城萬祺舉礟擊自成中其蓋自成驚遁城得不䧟)
(本朝定鼎世祖章皇帝特授為涿州參將)
(恩賜冠帶裘靴萬祺大度有容犯而不較武弁胡毅曾挫辱之後屬鈐轄懼不敢見萬祺召諭之曰昔韓信且不)
(計惡少但悞公事不爾貸耳後佐理河工以勞卒官)
張元樞(良鄉人進士順治初任處州推官嚴勾引營兵賭賻之禁按行屬邑踏勘荒田請蠲逋賦
時寇氛未靖間有株連輒眚宥之其他修學課士尤多善政處民至今稱頌)
丁林聲(通州人順治初以舉人任慶符令地經變亂人民離散林聲抵任後招徠撫綏流民稍稍
歸集邑向苦楠木差役林聲力請豁免民感德之雍正二年祀鄉賢)
袁懋功(字九敘香河人父邦化明山西沁水丞攝縣事有政績懋功登順治丙戌進士授戸科給
事中掌刑科建白皆關大計晉太常卿累遷吏部侍郎順治十七年滇中初定)
(特簡懋功為滇撫特旨許以參將一員隨贊戎務)
(賜袍馬并帑金三千俾治裝皆異數也懋功至滇恩信周布時吳三桂驕蹇日甚懋功静以鎮之三桂部曲
無不愛重在滇九載遠徼寧輯以父艱歸服除起山東巡撫卒諡清獻兄懋德以歲貢生官至通政
使居鄉以德行稱並祀鄉賢)
陳協(字念藎文安人順治丙戌進士授中書舍人選給事中疏請定賦役諡典及修復大同城
開修畿内水利累遷戸部侍郎總督倉場及卒恩賜祭葬如例康熙三年祀鄉賢)
王景祚(字迂叟文安人父守明以德行舉鄉飲大賓景祚登順治丙戌進士授太原推官累擢僉
都御史順天府尹清愼廉介歴官三十年不異寒素康熙七年河決文安濱河地多不可耕景祚疏
請豁免民賴其利父子並祀鄉賢)
張士甄(字繡紫通州人順治己丑進士選庶吉士授編修累官刑部尚書持法平允務從寬大改
禮部又轉吏部掌銓三載謝請託疏壅滯公愼自矢朝論歸之常奉使祭恒霍諸山途遇山西裁兵
憫其無依為設地屯處河東鹽課積逋壘壘商人苦賠累疏請豁免後引疾乞休卒於家族弟士堯
順治初以貢生知高苑縣適歲饑賑恤有方全活甚衆士垍康熙壬子舉人由教諭陞永安令亦著
循聲雍正二年並祀鄉賢)
高光䕫(字念侶文安人順治己丑進士改庶吉士授編修出為揚州兵備道値海寇頻警大兵將
掃蕩淮揚光䕫力為護持全活無算至今淮揚猶尸祝之康熙三十年祀鄉賢)
雷一龍(字伯復通州人順治己丑進士知汶上縣修學宮革嬴羨理雪冤獄邑人稱為神君擢刑
科給事中彈劾不避嫌怨從子湛順治乙未進士歷官戸部郎中亦以賢能稱雍正二年並祀鄉賢)
徐化成(字文侯昌平州人事母至孝順治八年由貢生歴知台州府値亢旱虔誠步禱甘霖立沛
鎮兵月糧偶缺譁於途檄催黃太二邑暮夜米至兵利在舟卽給化成慮有變詣江滸運貯天寧寺
獊猝夫不繼化成徒步率衆役挽攜百姓聞之争先來助頃刻而畢升合無耗人咸服其敏幹陞山
西岢嵐道副使官至湖廣巡撫)
楊正中(字爾茂通州人順治戊戌進士選庶吉士授編修正中少有至性年七歲喪父哀毁如成
人及長砥節讀書旣貴顯益以清愼自持累官禮部侍郎時天下乂安釐正百度正中考據精詳為
時所稱重雍正二年祀鄉賢)
李含春(字梅谷通州人順治戊戌進士除保定府教授累官鴻臚寺卿弘奬後進務崇實學嘗言
士先器識而後文藝若本行不存而琱華繪藻非所貴也朝野稱之雍正二年祀鄉賢)
馮壯(字駿法保定縣人順治戊戌進士授德清知縣潔已愛民禁陋規革耗羨嚴編審豁逋租
善政具舉遷知廣西全州以艱歸至今浙粤之民猶謳思不置康熙四十九年祀鄉賢)
趙之符(字爾合武清人父完璧由薦舉任榆次令有惠政之符登順治己亥進士選庶吉士授戸
科給事中掌吏科在諫垣十有三載前後建白不下數萬言累遷左僉都御史子璘琮瓚珣璘由舉
人官惠州知府修海塘以興水利琮登康熙癸未進士有文譽瓚由舉人知河南西平縣値歲饑不
俟申請開倉賑粟人比之汲黯召信臣珣登康熙壬戌進士累官河南提學僉事擯絶苞苴振拔寒
畯中州士大夫翕然稱之三世並祀鄉賢)
張鴻猷(字匡鼎通州人順治辛丑進士累官廣西提學僉事粤西地介蠻服又經兵火後向學者
寡鴻猷加意鼓舞文風丕變持操堅卓僚友俱不敢以私相干雍正元年祀鄉賢)
崔應鳳(霸州人順治年由歲貢生除鎮遠令値土寇賀珍攻城應鳳誓衆死守城賴以全遷知朔
州康熙二十七年祀鄉賢)
陳愼(文安人以明經為崇明令邑多海盜愼捍禦有方順治十一年張名振據平洋沙愼燒其
船隻俘獲無算又破鄭成功船數千艘由是寇不敢入境事聞擢知州卒)
(贈布政司參議照難臣例諭祭葬廕一子入監康熙四十五年祀鄉賢)
紀愈(字孟起文安人康熙丁未進士授内閣中書遷兵部職方司主事擢戶科給事中掌工科
愈夙具偉略歲己酉土寇攖城愈倡先守禦邑賴以安康熙十二年隨大將軍勦江西逆賊恢復撫
州勸止殺戮全活甚衆或遺以所俘婦女貯之别室訪其夫還之康熙三十二年入祀鄕賢仲弟炅
以博學宏詞應召季弟元先中順治十二年進士官淮安府同知皆愈友愛訓勉之所致云)
高裔(字素侯宛平人康熙丙辰進士由翰林提督江南學政凡科歲試所拔弟子員置前列者
後皆掇巍科或為世名儒得人之盛世比之敬輿永叔云裔少時父以吏事謫遼左裔發憤成進士
伏闕上書求代已逢)
(恩赦歸裔以孝聞天下後累官大理卿卒祀鄉賢)
季煒(武清人康熙癸卯舉人初任饒州府同知擢員外郎出為山東沂州道累遷巡撫山東都
御史勤於官事振舉積玩聽斷嚴明屢雪冤獄性廉介任巡撫時陽榖令託進阿膠藏金數千立斥
却還雖歴顯官家無餘貲卒之日篋中惟圖書數卷而已康熙四十三年祀鄉賢)
王簡文(通州人康熙乙卯舉人知武寧縣在任十年以恩德化民盜賊遠跡亦無以人命犯者縣
人為立生祠簡文中年乏嗣其妻兄為置一妾訊之乃舊家女為饑寒所迫簡文即時遣嫁人稱其
長厚焉雍正二年祀鄉賢)
永平府
明
宋弘道(樂亭人洪武進士授御史有聲尋遷河南左參政以老乞歸琴書行李惟一輓輅而已再
起僉都御史不就)
溫原(樂亭人洪武中以薦辟仕至僉都御史有直聲)
李恭讓(玉田人洪武中為漢陽知府為治簡静民賴以安稱良吏焉)
王銳(遷安人正統進士授崇明知縣擢彰德知府政尚嚴察吏民畏之如神姦人莫敢入郡地
成化間巡撫延綏討平土寇陞左副都御史致仕)
張文質(字允中昌黎人正統進士授工科給事中遷通政使累陞禮部尚書重厚有容歴官四十
餘年無過舉子忱亦舉進士官兵部郎中)
趙玉(遷安人正統舉人授高唐州知州陞漢中知府俱在任九年歴著治績引疾歸家居十年
平心率物卿人推重焉)
韓志(字英氣昌黎人父丈以靖難功官大寧都司指揮僉事志龍職從征有功正統間調邳州
衛撫養士卒時練以司馬兵法下皆畏而愛之十四年虜入寇被薦入衛景泰中從武靖侯駐大同
天順初平逆賊曹欽累官都督府同知英宗時命帶刀侍衛寵遇日加致仕歸卒)
劉宣(江西吉安人戍盧龍衛景泰進士授編修累官至南京工部尚書名德為時所推重)
杜謙(字益之昌黎人景泰進士授主事以姚夔薦出為浙江布政司入尹京兆拜工部侍郎致
仕歸謙居官善理事平易明決民懷吏畏時定賦役等第按察使欲增損其則而盡貸無産之家謙
以此輩皆游民而令賦役獨歸力穡之農非重本抑末之意卒從謙議歲祲特奏免田租若干舊有
起運存留之數戸部以起運者不可免而止免存留者謙言若然則一省官俸軍餉俱乏矣二者必
增損之乃可執奏不已朝廷從之子源亦第進士官至青州知府)
周斌(字國用昌黎人景泰進士除御史天順初劾石亨曹吉祥諸不法事下獄謫江隂
知縣擢知開封府終廣東右布政使)
閻鼐(字仲輔濼州人景泰進士任御史巡兩浙禁中官暴横清鹽鑛奸弊人以閻羅目之謫廣
西平南主簿陞諸城知縣撡履一致卒於官)
陳恕(字達道濼州人景泰舉人以德行稱仕至開封府同知折獄立斷吏不敢近案一語河汴
屢決請發帑羨躬督築塞保全腴田數百頃考滿乞歸送者塞路行李蕭索人不識為宦者)
蕭顯(字文明山海衛人成化進士擢兵科給事中有武臣中官怗勢求賞顯批奏尾駁其功㘴
是賈怨勿恤也涿州巫邪術蠱衆抗章劾之言極剴切留不報左遷鎮寧州同知累陞福建僉事領
屯田事勸督交至民相率輸納歲無留逋尋乞歸)
李金(遷安人弘治進士官戶部員外郎有貴戚誣占民田勘實歸田於民孝廟竒之書名殿壁
擢知德安府賑饑節冗白疑獄平劇盜周濓等以神明稱歴任山東副使道次子涵官布政使)
魯鐸(撫寧人弘治進士官大理評事劉瑾擅權有黨繫獄欲出之鐸不從竟置之法忤瑾以他
事謫河内縣丞瑾敗轉沂水令歴官至山東分巡海道)
朱鑑(字緝熙盧龍人弘治進士歴官青州知府致政家居以禮法自持里中嚴憚之如王彥方
云)
王翰(昌黎人正德進士授行人以直諫被譴卒贈御史)
翟鵬(字志南撫寧人正德進士授主事出守衛輝上計考天下第一巡撫寧夏釐奸革弊著有
籌邊錄進兵部侍郎總督宣大等處以抗直被逮卒於京穆宗初復原官)
王輔(字良佐濼州人正德進士官河南副使時劉瑾向所司索天鵝羢布千疋無則折價各府
歛解八萬兩輔曰此民膏血我甘鼎鑊不從瑾憾之中以他事謫陽城知縣以疾乞休)
高擢(字士元濼州人嘉靖進士官給事中歴副都御史有直聲風裁尤凜提督撡江苞苴絶迹
晚鑿偏凉汀歸年九十卒)
詹榮(字仁甫山海衛人嘉靖進士以戶部郎中督餉大同大同帥李瑾馭士嚴衆譁攻殺瑾詔
遣劉源清討之不下謀灌城榮曰雲中重鎮以數十叛卒隳其城非計且鎮人何罪而以為僇乃察
賊黨有才略可用者貸其死昇三十金使自募士遂計擒亂首九人斬之内外讋服榮乃開城門入
拊循城中人歡呼動地曰微詹公我曹皆魚肉矣論功晉光祿少卿累擢僉都御史巡撫甘肅威德
兼施境内晏然移撫大同邊備大修虜入輒創去晉兵部侍郎以病卒)
王鎬(字宗周濼州人嘉靖進士官御史巡按河南蠲贖鍰出餘帑大築黃河堤連護十城全腴
田萬頃遷湖廣參議提督太和山至則督發中貴人贓幣人以天神目之轉按察使禁戢宗室為暴
者數人王以書來投櫝中封之或於法得釋使來謝乃引使至櫝取書還之實未發旋撫寧夏召回
京以忤嚴相乞歸)
趙德佑(字元吉盧龍人曾祖忠由永樂舉人任刑郎以行誼著聞德佑登嘉靖進士甫三月選御
史巡按應天疏紏輔臣羣黨側目累官陜西行太僕卿致仕歴任二十七年以清介終始焉)
李充濁(字澄之永平衛人父時官知府充濁登嘉靖進士知葉縣收黃山巨寇民德之為立祀與
楚葉公漢王喬為三令祠擢給事中屢上封事歴貴州布政使疏歸弟充拙與充濁同掇鄉科官至
南通州知州)
谷嶠(字惟升豐潤人嘉靖進士有平賊功累官鄖陽巡撫萬歷初交薦不起)
盧耿麟(字仁淑濼州人嘉靖進士官工部郎轉江西僉事多洗沉冤駐大同督修五堡巨鎮賴以
永安世廟褒之)
闞傑(盧龍人嘉靖舉人任荆州推官以治行擢石州知州引疾歸)
馬俊(豐潤人萬歷進士擢御史改給事中敢言無避凡七黜不易其介)
韓應庚(字希白盧龍人萬歷進士歴御史出按甘肅再按山東政績甚著年四十七卽引疾歸七
徵不起)
王大智(字濬宇玉田人萬歷進士授西安推官能折豪強庭朴吏部尚書孫丕揚壻丕揚聞而喜
曰有擔當人也擢主事清簡著聲歴官太僕卿致仕)
馮時泰(字虞廷山海衛人萬歷進士歴官遼東廣寧參議常築造大定老軍臺堡十數處後以事
被逮遼民欲詣闕訟冤總督顧養謙止之乃極疏辨雪執政趙志臯張位司馬石星皆交章救之卒
不白以疾死獄中)
石維嶽(字五峯濼州人萬歷進士官刑部主事李承恩下獄法司希魏閹意擬辟維嶽抗言曰殺
人媚人當何律出守懷慶倣宋趙忭凡晝行事夜必錄卷焚之以告於天遷長沙副使以鞫岷王獄
株累謫戌卒)
本朝
高選(山海衛人少有膽略明末闖賊攻逼河西石城選知)
(本朝大兵且至輕身赴賊營紿賊緩攻次日大兵破賊間道来歸以功授山西交减令城西交山連接秦
晉綿延千里渠魁祁三聚衆抗拒選伏兵擊之摇其巢穴交山遂平)
(特擢知平陽府左遷廣信同知卒)
石申(字仲生濼州人副使維嶽之子順治丙戌進士選庶吉士授檢討歷官戸部左侍郎清正
廉明朝野推服卒贈吏部尚書康熙十六年祀鄉賢)
劉鴻儒(字魯一遷安人父光裕有行誼鴻儒登順治丙戌進士歷官戸科給事中)
(國初額賦未定吏胥因以為奸𣲖擾滋甚鴻儒疏請頒賦制以甦民困)
(詔從之又條上京東鹽法語極切直其在通政有遵諭陳言疏在兵部有請開海禁疏在戸部有酌議錢法疏
及官都憲疏免逋賦復論封疆大臣不宜拘以文法隳任事之心請勅部破例以收實效為科臣所
劾歸康熙三十八年父子並祀鄉賢)
李及秀(字公愚玉田人東平知州本植之子幼孤事母以孝聞登順治丙戌進士歷官戸部郎中
遷御史按河南上疏百餘人避騘馬焉卒祀鄉賢)
佘一元(字占一山海衛人順治丁亥進士授刑部主事改禮郎服官清正不激不附擢員外郎遇
事敢言凡所建白多中肯綮以疾告歸屢徵不起著書講學啟迪後進多所成就焉康熙二十一年
祀鄉賢)
趙映斗(遷安人順治己丑進士知陜西吳堡縣寇亂之後邑殘民貧加恩撫輯有廉能聲)
胡來相(盧龍人順治進士為元城令時大河以北萑苻未息來相矜撫流亡開諭恩信賊相繼寧
附以卓異擢監察御史有謇諤聲巡按河南首以除盜為己任區畫戰守動中機宜尋遷太常寺卿
卒祀鄉賢子三祝官至河南道御史)
桑開運(字雨嵐玉田人少有大志不屑細務登順治乙未進士歴官廣西布政司參議著有恤刑
策略日省撮要以敦倫紀善風俗為首務平生拯人之危恤人之急親黨藉以婚葬者甚多時咸目
為長者卒祀鄉賢)
陳性天(樂亭人順治舉人應鄉試於旅店得遺金緘不開視閱九日失金人號泣来覓原封與之
授宜川令地與米脂接壤闖賊亂後人民凋弊撫字勞成六七年間境内大治去官日邑人建清風
閣以誌遺愛康熙五十三年祀鄉賢)
張翰宸(昌黎人廣東惠源令有惠政擢知長沙府潔已率屬聽訟雪無辜九人獄無冤滯以老乞
歸康熙二十年祀鄉賢)
曹首望(豐潤人拔貢生授内閣中書舍人𣙜蕪湖關凡不利於商不便於民者悉除之擢儀部郎
出知蘇州府蘇郡水陸交衝供應繁雜會赴浙閩兵過郡縣令弗能支撫臣輒以委之首望至則刻
期辦事兵無騷擾境内安堵如故抵任日焚香告天誓不取一錢始終無改節為廉吏最以病乞歸
卒康熙四十九年祀鄉賢)
蔡毓秀(昌黎人初任浙江奉化令修學宮造戰船平徭役清戸口不以絲毫累民時檄奉民運糧
至象山給兵毓秀以奉邑地瘠民貧力詳請免奉民德之擢山西永寧州牧善政尤多毓秀性純孝
父殁於軍以隨征不獲守艱痛哭累日母卒廬墓九載雍正元年祀鄉賢)
郭仲金(山海衛人以孝聞由明經為良鄉教諭訓士有法有蘇湖安定之遺風擢平陰令政簡刑
清教養備至任所不攜眷口衙署用度一皆取之於家羣稱廉潔以卓異遷安陸府同知卒於官康
熙五十四年祀鄉賢)
董鉅(豐潤人由明經授渠邑令時吳賊初平多方守禦有保障功改潞城値歲祲奉)
(旨出倉穀以賑黃河水阻鉅奉檄調發不二日而陸運三萬餘石由潼關達長安民得以甦歡聲動地以憂
歸補湖廣江陵縣築堤以捍水患民咸德之西陵有有地無糧者有有糧無地者鉅一一徹查抵補
一時翕服紅苗竊發峙糗糧備方略不數旬殄平之以老乞歸康熙四十九年祀鄉賢)
譚從簡(山海衛人由副貢授靈邱令興利革弊有能聲再知河曲婁縣改孟津摘奸發伏人以神
明目之討吳逆日屏當軍需有條有理以薦擢知晉寧州剛柔並用人畏其嚴又樂其寬士民皆安
堵焉以老乞歸康熙五十四年祀鄉賢)
宋國賓(遷安人由貢生知陜西隆德縣剛方果斷卓有政聲隆邑賴其保障後候補家居讀書山
村人重其品)
張作礪(玉田人拔貢生知山東招遠縣招邑丁糧獨重於他邑民多避役逃亡礪至適當編審力
請豁免民大悦擢嘉興府同知閩疆告變延及溫台礪經理過往兵馬鎮静無譁民得安堵入嘉金
兩郡及招遠名宦本邑祀鄉賢)
穆廷栻(字符公山海衛人康熙丁未武進士初授蔚州路守備整飭營務有敏幹名康熙四十年
以永寧協副將陛見陞授蘇松水師總兵官五十二年冬奉)
(旨押江南漕米十萬石從海道運交閩廣賑饑無悞特簡江南全省提督五十四年調補福建陸路提督六十
年臺灣告變廷栻統精銳厚賞犒厦門策應反側瓦解嗣因閩疆米價翔踊會兩臺設法平糶兵民
咸慶勦平永春德化安溪三邑小醜以勞卒官遺疏)
(閭贈左都督賜祭葬廕子光禄寺署正)
保定府
明
何禮(清苑人洪武時以才行異等舉薦歷兵部尚書奏准令各省衛馬草不許徵收馬料不許
支給其各衛軍士年老者許替役又奏准天下衛所善射者十選其一於冬月赴京師校射賞罰有
差禮歷任清勤人物推重)
高嗣興(唐縣人洪武中以秀才上疏敬陳王道奏官民利病太祖嘉奬即擢兵部主事累官至尚
書多所建白)
劉知微(清苑人洪武中為禮部侍郎凡有建白悉見採納使安南宣布威德國人畏服卒於使所
襯歸予祭葬)
邸鵬(唐縣人洪武中進士擢御史廉直敢言當坐法籍其家止木匙二張木筋五雙故鄉物也
遂復其官)
楊澤(定興人起戎行有勇略以靖難功累陞山西都指揮僉事永樂中北征有功加都督同知)
張哲(蠡縣人永樂進士任大理評事有寡婦私與人通忌其子誣以不孝繫獄哲令獄卒以計
得其情子得釋時久旱是日大雨咸以為洗冤雨遷江西僉事捕獲巨寇葉宗劉等特賜金帶以僉
都御史撫雲南卒)
楊瓚(蠡縣人永樂進士任山西趙城知縣廉能有聲為天下賢令第一陞鳳翔知府復以賢守
賜宴并衣一襲遷浙江左布政使陶得二作亂諭平之)
王哲(清苑人永樂中由鄉舉入太學擢監察御史歴官湖廣布政使哲廉正嚴明所至有聲民
歌之有曰心無私人不苦囊無錢衣有補民愛之如父母)
馮珪(安肅人永樂中以舉人授南京理問折獄詳明陞行太僕寺丞禁革奸弊馬大蕃息擢太
僕卿致仕)
吳祥(蠡縣人永樂中知嵩縣為政寬和逋民自歸者二百餘戶縣向有猛虎劇賊之害祥禱神
祈逐未幾獲虎二十餘賊黨亦各散去邑賴以安秩滿當去吏民詣闕請留許之在任三十二年卒)
李敏(字好學新安人宣德初以舉人歴安慶鳳陽兩府同知有治績累遷應天府尹寬嚴兼濟
士民敬愛景泰二年陞戸部侍郎代周忱撫江南尋加尚書專督漕儲以疾致仕卒)
王瑾(安肅人宣德中由舉人知咸陽縣鋤強植善興學勸農丁外艱歸民思不置陳於上特旨
奪情視事尋以秩滿新尹来代民猶不忍其去復陳於上特晉六品秩留任二年擢延安知府九載
考滿撫按各具軍民請留狀詔允之加三品秩陞河南布政使卒)
宋傑(字廷英定興人宣德中進士累官右都御史巡撫蘇松傑和厚質實歷任中外垂四十年
所在以静鎮稱)
馬恭(唐縣人由鄉薦任杭州推官正統二年擢御史奉命巡邊協贊延綏軍務景泰二年以殺
賊功遷右副都御史恭在邊十年軍政修明兵民咸服以疾致仕)
李俊(字文英定興人以明經薦擢御史正統十三年勅董浙江銀冶處州盜起俊督兵勦捕賊
散去明年賊復合攻處州城空無備俊誓衆死守命善泅者潛出調兵水陸夾攻大破之賊平擢山
西按察使屢雪冤獄以忤執政歸)
田景暘(字時中高陽人景泰進士授御史以敢言稱累遷大理寺卿持法不撓詳讞平允進禮部
尚書卒)
馮貫(蠡縣人景泰進士擢御史秉公執法風裁凜然陞大理寺卿每議辟以天理為先人命為
重歷陞南京工部尚書老成持重為一時儀型)
楊宣(新城人景泰進士累官禮部侍郎掌鴻臚寺曹石用事宣疏劾之一時傳誦)
王道(蠡縣人景泰進士初授行人歷戸部郎時荆湘流民倡亂山谷道請郡縣其田悉入編戸
亂遂沮累官副都御史撫鄖陽有靖寇功)
王宗彛(字表倫束鹿人景泰進士累官四川參議戢平松茂諸番遷河南參政勦捕劇賊馬鳳等
歴陞提督遼東軍務都御史致仕)
賈俊(字廷傑束鹿人景泰中以舉人授御史五為巡按所至奬廉斥貪鋤梗植弱成化中歷遷
工部侍郎河南饑奉勅往賑多所全活未幾遷尚書致仕)
韓文(字貫通新城人天順進士授行人擢給事中奉使琉球嚴禮度宣上意辭所餽儀物還為
戶部郎會畿内山東水上疏陳便宜十事遷陜西參議削平岷寇擢撫寧夏文器宇宏潤以平易為
政時人稱之)
吳檟(博野人天順進士授禮科給事中遇事敢言歷官陜西布政使關中饑條陳救荒數策皆
見採納擢湖廣巡撫都御史德威並著尋進總督南京糧儲致任)
楊潭(新城人成化進士授刑部主事累遷戸部尚書潭有文武才征流寇修運道屢著勲節性
端慤武宗常稱為版楊以年老致仕)
丁鳳(字應詔蠡縣人成化進士授戸部主事累遷順天府尹活繫囚數百進戸部侍郎正德中
以左都御史督三邊著武功世蔭錦衣百戸)
王寅(字敬夫容城人成化進士剛正嚴介官大理却金以正死刑歷廣西按察使征苗有功累
陞工部侍郎理易州山厰完通負二十餘萬改戸部以忤劉瑾歸)
張謙(清苑人成化進士授禮科給事中建白皆關大體憲宗識其貎每於儔人中優異之命勘
兩廣大臣事跡以執法稱歷遷南太僕寺卿條上馬政四事卒於官)
劉瑀(蠡縣人成化進士授御史出為蘇州知府郡素驕侈瑀以静鎮風俗丕變擢山西參政歲
饑盜起瑀賑貧緝盜民賴以安累遷都御史督南京糧儲凡巨猾積弊釐革殆盡)
孫中(新城人成化進士任戸部主事以績著遷河南恭政累陞右都御史巡撫遼東未任卒廕
子紹錦衣衛總旗世襲)
張貫(蠡縣人成化進士初授河南知縣累遷陜西僉事弘治中哈密犯順貫平之賜彩幣擢貴
州按察使以持法忤劉瑾左遷山西參議旋起遼東巡撫都御史謹烽堠修城堡凡兵馬芻粟率有
成效璽書褒之卒於官)
侯觀(雄縣人成化進士授登封令勤惜民隠時大疫觀禱嵩岳祈以身贖旣而疫解歲稔部使
者以治行異等薦授戶部主事累遷戸部侍郎卒)
劉愷(字承華新安人弘治進士任刑部主事歷陞漕運副都御史山東盜起陳便宜十事徵調
兵馬屯拒要害河決鳳泗愷為文祭告河復故道尋陞兵部侍郎進禮部尚書卒)
王堯封(字伯圻定興人弘治進士授襄陽推官讞獄詳明擢御史按兩浙有聲績累官至戸部尚
書卒)
韓璒(高陽人弘治進士歷四川按察副使整飭威茂兵備威茂居萬山中由叠溪達松潘五塞
蠻彛據山絶嶮運道弗通璒調兵屯襲其營且斬且焚五塞悉平陞湖廣參政)
馮蘭(蠡縣人弘治進士授吏部主事遷文選郎中方嚴明敏人不敢干以私累陞工部侍郎總
理易州山厰以清愼公勤受特恩加蠎玉卒贈尚書蘭博學能詩所至題詠人多傳誦)
郭鳳(清苑人弘治中以舉人授荆州判清介為寮屬所憚陞莱州同知歲饑奉檄賑恤全活者
數萬人擢戸部郎假僧寮以居一僕一馬不私謁燕會人呼為郭長老尋出守䕫州未幾致仕歸杜
門不出同邑同年生王德明官中丞歸造鳳欵以脱粟藜羹步送村外返德明嗟嘆而去至今人稱
為雪稼先生鳳所居村名也)
王德明(字宗周清苑人正德進士除封邱知縣錦衣衛指揮廖鵬倚兄勢凌侮長吏德明不為屈
嘉靖中歷山西巡撫討平巨寇常誠心治晉府中尉不法事為所搆落職)
南壽(滿城人正德進士授刑部主事武宗南幸抗疏諫沮廷杖幾斃壽不少惕嘉靖初擢知徽
州府蒞政不阿忤上官罷歸壽履素質實鄉邑奉為師表)
高燿(字子潛清苑人嘉靖進士廷對策切言土木神仙事讀卷官不敢擬上第以二甲授工部
主事改吏部累官南京戸部侍郎改北進尚書値殿閣灾征繕日煩度支不給燿斟酌損益前後疏
凡數十上帝皆納之晉太子太保隆慶初致仕)
何思(雄縣人嘉靖進士為戶部郎出守大同撫民戢兵邊郡肅义擢副都御史巡撫宣大甚著
威望尋以疾致仕)
賈衡(字守準束鹿人嘉靖進士授刑部主事遷工部營繕司員外郎値丙辰會試賜進士宴故
事瓊林宴㘴次繕司先以繪圖呈首相時嚴嵩父子勢正熾世蕃見圖怒曰吾坐何側也衡曰有父
翁在蕃曰朝廷大典序家庭耶衡曰争父坐非人子禮争殿上非人臣禮願執事熟察之世蕃默然
未幾出為僉事巡河北世蕃囑其黨以他事中衡罷歸)
張舜元(字伯木慶都人嘉靖進士知吳縣請裁抑織造中使漁獵清巨室影射田土豪右歛手入
為戸部郎時嚴嵩秉政有竊其勢而侵負者舜元立限嚴追不三日得積逋二十萬遷河南參議終
以忤嵩歸自號堯山居士)
王用賢(祁州人嘉靖進士知咸寧縣愛民好士召為御史紏劾不避權貴巡視太倉有聲出為靖
邊僉事營築延綏西陞參議卒於官)
王鉞(清苑人隆慶中由舉人知武城縣倣社倉法勸民積貯後年饑散賑武城全活者三萬餘
擢魯王府長史王好游獵鉞多所匡正王甚憚之常出扇屬作書鉞書左傳虞箴以進後以親老乞
歸)
梁應澤(字射侯清苑人萬歷進士授戶部主事出守徽州時礦役横肆應澤持法不為閹宦少假
擢河南副使攝河道事庫中羨金盈萬吏白是應取之應澤曰吾攝官非攝庫藏也累遷鄖陽巡撫
都御史時南陽加賦過正供有半應澤請減遼餉一萬五千有竒又均減三釐之𣲖三萬有竒至今
人猶德之)
梁見孟(字醇宇安肅人萬歷進士初為湖廣推官執法明允召擢吏部主事銓政肅清累遷湖廣
巡撫副都御史卒於官)
王家賓(字國重定興人萬歷進士為戸部郎𣙜關臨清値畿輔大旱家賓輒發額課三萬金佐賑
疏稱以朝廷金錢活朝廷赤子且地在輦穀賑恤宜先神宗不之罪官至布政使)
張棟(字士隆安肅人萬歷進士由兵部郎出為蘭州兵備副使招徠塞外咸以為神進參政萬
歷二十七年播州楊應龍反勑棟為監軍棟至重慶帥衆冒險先登士皆死戰遂入賊壘龍自縊棟以勞瘁卒贈太僕卿)
郭存謙(字仲恭雄縣人萬歷進士授山東濰縣令歲饑倣義倉法設永惠倉以資賑貸擢吏部歷
至掌銓以陳奏忤權貴歸後起戸部晉光禄少卿時逆璫勢熾有為立碑頌德者存謙不書名以故
久淹冷曹崇禎初遷光禄卿以老告歸屢薦不起年八十卒)
田一井(字尚助安州人萬歷進士為戸部主事通州倉有羸米請以賑流民出為山東副使監登
莱軍會白蓮妖人倡亂一井謂脅從可憫議主撫不用後視師海上至皇城島見流民數千悉以舟
渡歸全活甚衆有天橋口往往覆舟一井别鑿港垂成海潮至一井屹立不動叱曰吾為百姓作福
海神欲壞之耶潮遽退人咸異之未幾以忤上官歸)
劉道亨(字時濟新城人萬歷進士歷任兵科給事中會有三王並封之詔道亨極言元子無封王
之條東宮無待嫡之例義正詞嚴以憂歸起吏科劾輔臣尸位結黨行私謫樂清主簿)
王登三(鉞之孫萬歷進士歷任職方郎遭璫禍幾不免崇禎元年上覽玉鏡新談見登三劾逆黨
張體乾疏嘉其忠即召見授太僕卿未幾以病免歸)
耿好仁(字育我定興人萬歷進士除彰德府推官廉平仁恕擢兵部郎天啟中累官僉都御史撫
寧夏論出塞功進兵部右侍郎廕一子)
劉卓(字子振清苑人萬歷中舉人知潞城縣邑凋敝多逋賦卓至撫字有方催科不擾民德之
逋以完擢河州知州氓羌雜處素稱難治卓恩威並著境内帖然陞兖州府同知卒於官)
劉不盈(字夙知卓之孫萬歷進士為工部主事𣙜浙江關課浮四萬餘金欲報部恐據為例以病商
民乃貯於庫曰時有豐歉物有盈絀留備後人補額官至陜西按察使)
師心(字子仁安肅人萬歷中舉人授遼東通判明敏果決陞代州守絶羨金除胥弊兵民畏懷
會御史某按晉修前郄調判登州適天津饑心督運百餘艘過之而津人若不知者其嚴整慈愛有
如此擢守高唐陞彰德府同知引年解組歸)
師兩助(字最又心長子萬歷中舉人歷官戸部郎中𣙜關蕪湖蠧弊一清出守常德撫輯兵民有
能聲榮藩欲漁取民間桐油兩助判歸於民忤上意即以病乞歸)
師雅助(字叔達心次子萬歷進士官翰林檢討魏閹擅權素知其才以華居假之館雅助曰余故
有居小而安胡不以假無棲者詞婉而意嚴璫不懌罷歸)
范錫(字子純定興人萬歷中以舉人知許州州多荒土錫設法開墾興水利得腴田二萬餘頃
又甃州城令民得以芻束贖罪久之山積用以陶甃費省而城繕完復引□水為濠民至今賴之陞
大同府同知築陽和天城兩倉拒稅璫釐革撫恤多善政)
郭鎮(雄縣人萬歷中以舉人為臨朐知縣値旱蝗鎮禳之忽大鳥羣飛吞蝗吐於水者三日人
以為異聞父病乞歸不待受代封印而去)
薛論道(定興人少有疾跛一足善屬文補弟子員習兵家言自負知囊說劍往來公卿間都下羣
呼為刖先生也神堂谷有警論道倡議利用寡不利用衆制府用其策却十萬衆捷聞陟論道指揮
僉事萬歷初戚繼光屯薊建議棄黑谷關論道馳白制府力陳不可狀事竟寢以是失繼光意久之
以制敵擢三級加副將歸)
張純臣(字良弼清苑人少工舉子業徙而學騎射中萬歷年武進士官至神機營副將加都督僉
事久歷邊鎮撫卒均役節餉墾田有古良將風卒於官)
常世爵(字紹德大寧衛人萬歷中武進士任滑石堡守備堡素無井民汲數里外夏多渴死世爵
至為文以禱泉忽湧出民咸異之後累官都督同知世爵好讀書能詩文士大夫多與之遊)
張鵬冲(字襟溟束鹿人天啟時以舉人為確山令有惠政後備兵睢陳日夜訓練得□卒六千人
流寇三十萬來輒失利去時土賊四起鵬冲悉擒之轉戰永城斬賊混天王等賊望旗奔竄移鎮宣
府口北道卒)
吳憲湯(字式九清苑人天啟中舉人以工部員外郎𣙜關杭州處脂不膩清譽日著歸舟所載惟
圖書數卷而已明末棄官入山躬耕自給足跡不入城市者二十餘年卒)
管嗣章(大寧衛人崇禎時以舉人為兵馬司指揮會大盜起昌平嗣章捕得訊為襄城伯李國楨
家健兒嗣章卒置之法東厰有名擋兒頭者横甚民皆側目嗣章捧太祖銅牌往擒之聲振京師擢
刑部郎出守金華卒)
王家祚(字五修新安人崇禎中由舉人宰鄆城甫下車輒出竒計捕渠魁盜皆股栗又佐兖西道
李剿賊戴家廟賊平李心忌功向家祚索金許敘功家祚不為動曰鄆無金穴安用尺寸績為時兵
荒後趨郡泣陳鄆民流離狀得免征民幸更生蒞任兩閱月心力過瘁以病移歸甲申變屏藥絶食
不數日卒著有禮記提綱二卷五經類語刪正二卷子之徵師事容城孫竒逢棄舉子業學務躬行
不事口耳博稽典禮亦著有尋樂集祀典考略行世)
本朝
馮杰(字邵闇高陽人前明進士入)
(本朝授戸科給事中時荒亂之後畿甸民多失業杰備陳安全之策俱蒙)
(嘉納累遷大理卿讞獄平允進戸部侍郎卒恩賜祭葬如例)
馮聖兆(字魯望束鹿人崇禎中以舉人任山西潞安府通判為流賊所執脅降不從適)
(本朝兵至委攝兵備事尋擢僉都御史巡撫宣府順治五年大同總兵姜瓖叛逆宣鎮兵弁乘機激士卒
將為變聖兆披誠撫諭之譁卒乃安尋改撫延綏乞歸卒祀鄉賢)
劉斗(清苑人順治初以教習王世子授兵部啓心郎積九載擢宗人府旋晉國史院學士出撫
甘肅上疏陳邊要肅郵政覆報墾荒田清蕃漢地界悉荷)
(嘉納後遷福建總督時海寇頻驚軍興傍午斗戢兵裕餉佐成大功八閩紳士勒石頌之斗少通
國書翻譯得其精義有譯寫傳文及清書淳化閣帖行世康熙五十七年祀鄉賢)
高景(字仙斗新安人父三位家居以德行稱兄旻令鄒邑有惠政祀名宦景登順治丙戌進士
授湖廣道御史出按宣大以事左遷回籍値土寇數千人乘大水以輕舟泊城下城素無守具幾危
者再景率進士楊行健等晝夜捍禦出竒兵擊賊殲其渠魁餘黨遂散起補山東鹽運司經歷累遷
通政使司進刑部尚書卒居鄉時常捐金設立義學以教鄉之子弟邑大䘲設縻以賑饑民全活甚
衆巡撫上其事世祖章皇帝御題恩褒尚義四字以賜之康熙二十一年祀
鄉賢)
于嗣登(字岱仙安州人父崇慶由舉人歷部郎嗣登少以孝聞初領鄉薦以祖母疾不赴公車州
長造廬敦迫見其誠&KR0548;惻然曰孝廉何減李令伯耶太息而去登順治丙戌進士授御史按兩浙鹽
鹺部内有大猾為害積不能制嗣登抵任捕寘之法累官刑部侍郎多所平反爰書有不當者必力
争之曰人命至重吾何惜一官時人稱為今之于公康熙五十八年祀鄉賢)
劉霦(字璽楚高陽人順治丙戌進士授河南武陟知縣悉心撫字値歲饑賑活甚衆累遷浙江
提學僉事登拔才俊得人稱極盛云卒祀鄉賢)
崔成名(安肅人初為諸生貢入太學順治三年以廷試前列擢知廣德州時南賦雜費浮於額又)
(畿民解芻糗赴楚所費動以萬計成名屢向上官陳請民賴甦息遷眞定守有貪吏持金懇貸不法
事成名寄其金於庫事聞擢浙江副使會王師討粤成名詣親王陳弔伐大義約束軍弁所過居
民安堵後遷鹽法道歸卒)
張□(字峋公清苑人順治丁亥進士授刑部主事平反薊州王姓冤獄其人囊金來謝□峻拒
之累遷湖廣僉事分巡岳州時楚南新附戸多逃亡□撫綏招徠流民四集至析衙署為居民尋以
母老乞歸尋卒祀鄕賢)
李印龍(雄縣人順治己丑進士知閩之寧德縣値海寇侵城印龍誓衆死守發大砲以擊賊賊解
去城賴以完累遷隴左道副使奉檄於軍前督餉出納惟愼措注有方督師大臣深倚賴之於康熙
五十三年祀鄉賢)
李如淓(字仲淵高陽人少時遭亂祖父皆死於難如淓收遺骸於兵火之中負衣成斂祭葬盡禮
鄉黨咸稱其孝登順治己亥進士知四川酆都縣威惠並施民懷吏畏酆人勒石頌之卒祀鄉賢)
韓藎光(字䔍臣高陽人順治辛丑進士由知縣陞刑部主事讞獄平允屢釋冤滯從兄雄岱登順
治十二年進士改庶吉士有聲館閣出為山海衛教授累遷禮部郎弟雄邁以舉人為高邑教諭雄
嗣以明經為樂亭司訓皆有文譽兄弟並祀鄉賢)
賈銳(字敏士清苑人醇篤静默有介操順治初由舉人授山東沂州知州時闖孽未靖守禦多
勞事平一意撫恤革耗金罷雜役絶贖鍰與民休息擢慶陽府同知巡視茶馬)
趙如瑾(雄縣人順治三年由舉人授遂昌縣知縣抵任即集士民博詢利弊逮一二巨憝置之法
豪蠧斂跡土賊嘯聚逼城竭力拒守遣役從間道走婺請兵殱擊黎民晏然歲饑設策賑救全活者
萬計以循卓擢御史)
師人淑(字子梅安肅人順治丙戌舉人署静海縣教諭遷太學助教再遷刑部主事讞判明允會
有持法不平者人淑獨上議詔嚴詰之人為汗下人淑覆奏詳晰考功擬褫究)
(世祖章皇帝復覽前讞詞以為然不之罪遷郎中尋陞榆林兵備道按僉榆林古漁陽上郡地番漢叢居最不
易治人淑至多所興除殫心撫輯兵民始安人淑體豐碩性和緩且以大家兒弟拮据邊郡積勞成
瘁卒於官)
趙之鼎(字潔菴滿城人順治戊子科舉人授浙江淳安令有惠政民歌之曰趙公我母嬰啼而拊
擢御史時以籌餉百艱之鼎言兵食出於民請飭督撫首察貪吏毋致妨農足兵即所以足餉也疏
入聖祖仁皇帝嘉納之累遷刑部侍郎常語人曰秋官職司明
允一有弗愼下筆如刀紙上鬼號矣康熙間引疾歸卒祀鄉賢)
王稔占(清苑人順治舉人知雩都縣時山寇甫平餘黨尚多潛匿上官囑其具文申報欲籍兵邀
功稔占曰此曹特畏懼不出耳諭解之可立散若兵至良民必多塗炭不忍以千萬人軀命博一官
也拂上官意罷歸士民攀號追送數十里不絶子儀恩貢生居家以孝友稱康熙五十九年祀鄉賢)
楊爾淑(新安人康熙丙辰進士改庶吉士授給事中疏請杜加派以安民生奉)
(俞旨通行天下累遷通政使司爾淑賦性温粹每廷議紛紜徐出一言是非立判咸稱服焉康熙三十八年
祀鄉賢)
鹿賓(字鳴嘉定興人明太常少卿善繼曾孫登康熙壬戌年進士知湖廣桂陽縣會有丈量之
令賓令民自為丈而親覆之不數日事畢民用不擾撫臣議開礦賓力陳不便事得寢任數年擢御
史罷歸卒於家康熙五十六年祀鄉賢)
李發元(高陽人康熙進士歷任廣西道御史出按兩淮鹽政力除積弊便民惠商課用饒裕)
(特旨思廕一子卒祀鄉賢)
劉世豸(雄縣人康熙年任淮安府中河同知値河水泛溢世豸親歷工所築堤岸濬淤塞居民無
患漕運以濟擢知廣東韶州府有奸徒扞絪以數百金求解大怒却之卒服其辜治數月廉直之聲
著於鄉邑去任後民謳思不置康熙四十四年祀鄉賢)
河間府
明
吳盛(景州人洪武進士才識過人累官刑部侍郎明恕平允凡所建白多切時弊大獲聲譽)
蘇瓚(字文玉河間人洪武中官部郎以直言謫崇明令才能著稱尤盡心於農事官終工部侍郎)
邊永(字仕遠任邱人正統進士拜行人使安南又使占城又護哈密使人至甘肅景泰中復奉
使楚代諸藩足跡幾半天下未嘗少通賂遺人稱其廉介後遷戸部郎卒)
陸矩(阜城人宣德進士歷刑部郎中正統中從征福建以贊畫功陞右僉都御史巡撫延綏所
至以廉介自守)
倪通(阜城人正統中由舉人任刑部主事遷陜西屯田僉事時屯田負租幾百萬通廉知為豪
猾所扼奏請勒追不半歲而負者報完丁父艱歸起山西僉事擒逆虜紏貪吏風裁肅然尋以疾致
仕)
左鈺(字廷珍阜城人景泰中舉人憲宗初以急缺風憲超拜監察御史按兩淮鹽課府強歛迹
又按福建風紀大振遷陜西僉事奉命協守懷慶平賊有功進副使討平泯川叛虜累進僉都御史
巡撫遼東改大同又改山西撫馭有方邊鎮寧輯後以疾致仕)
于大節(字守正任邱人天順進士歷御史出按畿輔劾中官漫言擊寇出境之妄再按湖廣因地
震疏論時政八事忤憲宗降鶴慶府推官累遷山東按察使並著聲績大節素矜名節薄嗜好仕宦
三十年始終一節)
張瑋(字汝器錦州人成化進士擢御史弘治時累遷副都御史巡撫寧夏有威名生平端謹自
守不殖生產官終漕運總督)
張玉(吳橋人成化進士授御史按陜西風振紀肅累遷順天府尹時民困於徭役玉條陳其利
害詔下廷議遂以為例歲減數千萬緡出撫遼東謹斥堠嚴烽燧敦信義軍民畏服尋乞歸)
馬孔惠(字孝卿東光人成化進士授兵科給事中剛正自持彈劾不避權要凡所陳奏多裨時政
尋以論中官忤旨左遷福建參議)
李旦(字啟東獻縣人成化進士任刑部主事奏十事曰正君心篤恩義收宦官惜名器絶珍玩
别賢否撫流民安畿甸整邊備納諫臣言俱剴切疏入權貴側目坐是罷黜時論惜之)
郝鎰(字廷金河間人祖祥官思南知府有善政鎰登成化進士由天長知縣擢南京御史出為
慶陽知府慶陽邊地民多穴處不知桑麻鎰至招工陶瓦甓治屋廬教樹藝暇則飾公署學校百事
一新治為諸郡最卒於官)
都勝(寧津人成化末以總兵官督漕運居官廉潔日食止豆腐時因以為號)
孫緒(字誠甫故城人弘治進士授戸部主事調吏部父病乞省不得遂棄職歸起文選郎劉瑾
嘗械御史某於市緒力救得釋又却浙江守某賄金擢太僕少卿南陵丞韓思義貪殘席權宦張雄
勢請書盈篋緒皆不答杖而治其辜雄啣之被中傷褫職世宗初詔復太僕卿致仕家居事母盡孝
杜門著書有大學中庸放言易經竒語陂東新論四書小說語孟毛詩尚書雜義等集行世)
屈伸(字引之任邱人弘治進士由庶吉士授給事中湖廣大饑請遣官發廩蠲逋減田租平冤
獄黜貪殘罷不急役弛山澤禁帝即付撫按行之帝或宴起伸勸帝勤宵旰時御便殿引見羣臣帝
嘉納焉伸在誎垣十五年識大體守正不阿及卒朝野惜之)
李咨(字汝弼故城人弘治進士知襄陵縣歲大饑流離載道咨撫綏賑賉全活萬數改知丹徒
擢御史出按河南陳州有大猾劉幹河南竹根山有劇賊董某靈寶諸山礦徒日相仇殺時號三害
咨至悉除之民庶歌焉子獻可際可俱進士)
鄺璠(字廷瑞任邱人弘治進士知吳縣下車即有能名決獄若神奸民慴伏遷徽州同知改金
華屬縣蘭溪民居櫛比素患於火璠命拓其衢率五門瀦水一甕自是不復延燒居民因名曰鄺公
街擢瑞州知府劇寇陳福一寨華林擁衆來犯璠親甲禦之賊乘風縱火璠籲天風反乃率兵進斬
直薄華林福一窮蹙率妻孥降又奉檄勦饒之姚源盜殱之都御史上其功降勅褒奬後以忤宸濠
罷歸郡民肖像祀之璠弟珩亦登弘治進士官至平涼知府修河有功嘉靖中錄其績付史館)
馮時雍(字子際交河人弘治進士歷官湖廣左右布政使方嚴孤介僚屬敬憚入覲至都餽諸朝
責人各歷日數册而已諸朝貴啣之竟致仕歸閉門養高建董子祠以惠後學士論重之)
邊億(字本一憲從子弘治進士授戸部歷陜西僉事値安化王之變奉勅撫輯寧夏諸郡多所
保全遷漢南兵備副使除廢曹鄢喻四巨寇加俸服二級後陞湖廣參政卒)
及宦(字世顯交河人正德進士授給事中歷官右副都御史戸部侍郎精勤舉劾所至有聲其
在諫垣彈劾不避權貴奉詔覈錦衣冐濫請託不行性仁厚於鄉里貧賤多所贍給其卒也遠近惜之)
牛鸞(字鳴世獻縣人正德進士任益都令時巨賊劉六等轉掠山東所過城邑望風奔潰獨鸞
與樂陵令許逵東西遥應屹若巨鎮賊常縱兵圍城鸞日夜拒守賊退鸞率衆躡其後疾戰大王橋
斬獲無算賊不復東事聞擢僉事備兵青州嘉靖初擒滅顏鎮賊王壺又奉勅勦捕山西馬五寨巨
寇陳卿即其地置平順縣鸞屢平寇盜聲望赫然尋以病乞歸)
宋諾(字子金故城人嘉靖進士授戸部主事累遷兖州知府兖直兩京孔道吏刓民敝徵發驛
騷諾悉其利病凡所興除鈎校無不精核胥吏奸法輒繩以重典不少貸巡撫上其狀詔入覲卒於
都下)
徐三畏(字子敬任邱人萬歷進士累官至三邊總制都御史屢有邊功加兵部尚書太子太保致仕
卒)
本朝
劉三章(字逸仙景州人順治丙戌進士授懷仁知縣姜瓖之變攖城捍衛城賴以全事聞)
(賜貂蟒擢戸部主事請免通草兵民稱便累遷福建漳南道僉事値山寇倡亂三章勒兵勦捕以計擒其渠
帥餘黨悉平轉江南兵備副使卒康熙十六年祀鄉賢)
郭之培(字生洲任邱人順治丙戌進士歷任浙江按察使吏抱牘於前次第批答悉中人隠吏驚
以為神事畢退署惟一子侍側之培天性淡薄鮮嗜好寡交游居官屏絶餽遺以清介著稱)
左敬祖(字虔生河間人父鵬程有德行敬祖登順治己丑會試第一名選庶吉士授編修累官左
副都御史凡所條奏悉關民生國計多見施行博通五經六籍尤精於易所著有易經抄訓理學眞
傳等書行世康熙二十八年父子並祀鄉賢)
李儀古(字澄服河間人父天敘官平涼府通判有靖寇功儀古幼即凝重登順治己丑進士由庶
吉士累官内弘文院侍讀學士文章品詣海内景仰康熙癸卯典浙江鄉試簡拔盡一時名雋得士)
(之盛甲天下康熙三十二年祀鄉賢)
馬之□(字道聞東光人少居父喪廬墓三年鄉黨稱之登順治己丑進士授行人累官陜西提學
僉事精明嚴正請託不行凡生童試卷悉自批閱不以屬幕友遂積勞成疾卒於官舍祀鄉賢)
馬廷贊(字大還之□族兄順治己丑進士知宜都縣時流氛未靖廷贊訓練鄉勇多方捍禦民賴
安堵在任數年田疇大闢地無曠土至今民被其澤卒祀鄉賢)
劉子正(字坦公吳橋人順治乙未進士授章邱知縣勸農興學善政具舉擢吏部主事卒子正有
知人鑑順治丁酉分校山東鄉試康熙癸卯典陜西鄉試凡所賞拔先後皆成進士為名儒碩彥人
以是多之卒祀鄉賢)
王琯(字錫湘交河人父禧以德行舉鄉飲大賓琯登康熙癸丑進士授陜西保安令邑在萬山
中兵火之後居民稀少琯至教民開墾栽種不二年儲粟露積牛羊滿山遂為樂土擢吏部主事出
為雲南參議分守永昌嚴飭官吏不得差𣲖擾民闔境肅然撫禦諸酋威德兼著遷湖廣提學副使
屏絶苞苴振拔寒畯士紳立碑頌德琯瞿然曰吾但期上不負國恩下不負所學豈以求名耶乃力
止之父子並祀鄉賢)
秘丕笈(字德蕳故城人康熙癸丑進士累官陜西僉事提督學政杜絶請託凡所奬拔皆一時名
雋秦中紳士至今思之丕笈潛心理學所著有四書日抄行世卒祀鄉賢)
天津府
明
李琚(字宗璧鹽山人以貢入太學授戸部主事正統中遷郎中河間民有部運租税者以白金
若干遺其家人而去琚立召其人責以大義還之生平清介大率類此)
劉燾(天津衛人嘉靖進士累官左都御史兼兵部侍郎素嫺韜略屢著勲績有奏議數十卷行
世)
張遇(天津衛人嘉靖進士歷任右副都御史巡撫延綏蒞政明敏邊民輯服)
鉉默(字中象静海人萬歷進士崇禎間為吏科給事中邑有巨奸陳雲漢假名屯田增賦害民
默以計剪除之邑人感頌官至副都御史)
張謐(南皮人萬歷進士授杭州推官讞獄平恕累遷山東按察司僉事備兵武定時盜賊充斥
設計勦捕境内帖然進陜西副使乞歸)
本朝
王公弼(滄州人明末進士入)
(本朝累官戸部侍郎度支出納公愼自矢性至孝痛母苦節一言一動必禀命而後行鄉黨稱之康熙五
年祀鄉賢)
王文棟(字幹石鹽山人明崇禎末進士入)
(本朝授山陽知縣時軍需傍午棟性勤敏諸務立辦淮水決田三千餘頃產去糧存棟力為陳請得豁免
有浙來弁帥以陳獲幼女贈棟棟受而歸於其父後調知山東萊蕪縣卒康熙二十八年祀鄉賢)
高爾修(字正菴静海人順治己丑進士授浙江遂安知縣時萑苻未靖爾修以計擒其渠帥脅從
之衆㮣置勿問於是吏民戴德為建生祠以祀擢刑部主事承劾大獄多所平反陞雲南道御史卒
祀鄉賢)
湯裔振(字繩奕南皮人順治己亥進士初授四川南充知縣時蜀中經流寇之後百里無烟裔振
多方招撫民始復業於是修學校平徭役頌聲四播丁母憂歸起補廣東信宜縣釐剔奸弊百廢具
興擢平涼府同知値吳逆之變軍書傍午凡芻茭糗&KR1458;頃刻立辦遂以積勞成疾卒康熙五十五年
祀鄉賢)
湯鉉(南皮人由拔貢生擢知章邱縣邑號繁劇甫下車即革耗羨禁加𣲖申雪冤獄奸宄歛跡
上官以才能薦遷大同府同知値歲饑力請賑救全活者數十萬後以罣誤左遷程鄉令乞歸卒康
熙五十五年祀鄕賢)
紫克振(南皮人由貢生兩任平鄉懷柔訓導善於啓廸擢知山東諸城縣判獄明敏吏不敢欺邑
人稱為神君克振性倜儻每以片言解紛鄉里有争鬭者多詣振剖曲直各得其情而去康熙三十
八年祀鄕賢)
畿輔通志卷七十四
