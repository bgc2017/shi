欽定四庫全書
畿輔通志卷八十九
列女
正定府
三國
王經母(正定人經為江夏太守忤曹爽棄官歸母問歸狀經以實對母以經典兵馬而擅去送吏
責之爽聞不復罪經母嘗謂經曰汝田家子今仕至二千石物太過不祥可以止矣經不從坐高貴
鄉公事被繫辭母母顏色不變曰人誰不死往所以止汝者恐不得其所也以此亡命何恨之有哉)
晉
劉遐妻邵氏(正定人邵續女驍果有父風遐嘗為石季龍所圍邵單將數騎拔選出於萬衆
之中及田防等欲為亂遐妻止之不從乃密起火焼甲仗都盡)
南北朝
魏溥妻房氏(常山人父堪為慕容垂貴鄉太守女幼有烈操年十六適溥溥遇疾將卒以母
老子矇眇為恨房垂泣而對曰幸承先訓出事君子義在偕老不獲所願命也夫人在堂稚子襁褓
願以身當少慰長往之恨俄而溥卒及大殮房氏操刀割左耳投棺中曰鬼神有知相期泉壤聞者
莫不感愴子緝生未十旬鞠育成立終身不聽絲竹不預坐席年六十五而終緝子悦為濟隂太守
吏民立碑頌德蓋本母教云)
五代梁
賈章女(章為鎮州指揮使安重榮殺章誣以反章女尚幼欲捨之女曰吾家三十口皆遭兵存者
惟吾與父耳父死吾安忍獨生并殺之)
金
烏庫哩氏(正定人伯祥之妹臨洮總管圖們呼圖克瑪勒之妻伯祥朝貴中聲譽籍甚呼圖克瑪勒死王
事崔立之變婦女多為所汚烏庫哩氏謂宋人曰吾夫不辱朝廷我敢辱吾夫及吾兄乎即自經一
婢從死)
元
武用妻蘇氏(正定人用疾蘇氏刲股為粥以進即愈生子德政四歲而寡夫之兄利其資逼
嫁之不聽未幾夫兄舉家殁惟餘三弱孫蘇氏取而育之及德政長事母以孝聞旌表其家)
蒲義姜(行唐人嫁樊氏未幾樊卒誓不再適時有山寇逼求為妻蒲跳於崖下水中而死鄉人號
曰義姜稱其水為玉女塘立祠祀之)
郝伯堅妻張氏(晉州人年二十三歲伯堅病卒生子彥溫甫三歲張氏奉事舅姑撫育幼
子克盡婦道鄉黨稱譽至正十二年旌表其門)
趙恭女官奴(晉州人祖弘毅官翰林院編修父恭官中書管勾明兵入城弘毅并妻解氏及
恭俱縊死官奴方大泣適鄰嫗數輩來相率勸其出避女力拒之乃潛入中堂解衣帶自經死)
董士楷妻陳氏(藁城人翰林待制陳剛中女歸士楷士楷早没陳撫育遺孤守志不二鄉
人賢之延祐間旌表其門)
趙弘毅妻解氏(晉州人夫為國史院編修官調大樂署令明兵入京城同夫自縊死)
明
李大林妻甄氏(正定府欒城人洪武初夫亡姑老子幼氏事姑勤奉甘旨先意承志及姑
亡氏負土成墓廬於墓側事聞旌表)
李讓妻王氏(正定府人讓卒氏年二十五守節四十年洪武六年旌表)
許顒妾陳氏牛氏(正定府人顒官御史卒妻滑氏斷髮自誓守節終身陳年四十牛年
二十七俱自縊死洪武十七年旌表)
韓太初妻劉氏(新樂人太初在元時為知印洪武七年隸遷和州挈家以行至中州而太
初卒劉氏種蔬給食以奉姑甯氏又二年姑患風疾不能起時盛暑劉氏晝夜侍驅蚊蠅不怠及姑
病篤齧劉氏指與之訣劉氏號呼神明姑復甦越月而卒劉氏暫葬姑舍側欲還合葬於舅墓哀號
五年不能歸事聞太祖遣中使賜劉氏衣一套鈔二十錠官為送其姑喪歸十五年旌表其門免其
家徭役)
扈彬妻趙氏(元氏人洪武三十五年避兵於太行山遇軍卒剽掠山邨趙氏尚幼與家衆匿
巖穴間軍卒曳出之氏曰吾寧死義不受辱投崖而死衆皆驚歎悉捨所掠人口而去後有司以聞
詔旌其門)
牛圯妻劉氏(正定府人年二十五夫亡以黃絲一縷付匠者囑之曰夫有遺命棺必寬大棺
成夜縊於側遂共棺而殮)
李棟妻劉氏(正定府人年二十夫亡慟哭累日以禮葬畢乘間自縊死有司上其事詔旌其
門曰貞烈)
魏永耀妻王氏(正定府人年十九夫亡姑憫其幼欲嫁之氏聞伏屍痛哭至夜分自縊死)
趙天敏妻王氏(正定府人敏經商病殁於外氏聞訃朝夕痛哭七日不食尋自縊死時年
二十七歲)
胡鎮妻馮氏馬理妻李氏
馬智妻李氏馬忠賢妻李氏
楊廷臣妻趙氏戎世賓妻趙氏
秦錡妻王氏(俱正定府人夫亡守節終身旌表)
趙宸妻李氏(正定府人宸無子李為娶妾王氏生源滙源深未幾宸卒王亦卒遺諸孤皆幼
李撫之艱辛萬狀年五十五卒後孫炳擢進士人以為苦節之報)
朱之翰妻孫氏(正定府人年十八夫亡哀毁骨立不食死)
張士傑妻李氏(正定府人年十六夫亡守節養姑以孝稱未幾姑殁氏哀毁不食三日而
卒)
劉嘉瑞妻戎氏子婦趙氏(正定府人年十九夫亡子國符亦亡與子婦趙氏同
辛苦婦亡戎亦隨殁年六十九有司表其門曰雙節)
國志貞妻王氏李林妻董氏
楊汝康妻王氏劉天壽妻馬氏
郭祚妻侯氏朱純妻趙氏
韓守己妻張氏趙清河妻李氏
曹禎妻郭氏(俱正定府人夫亡撫孤守節終身)
宋偉妻趙氏(正定府人年二十夫亡事姑以孝稱姑亡哀毁骨立殯葬盡禮守節四十餘年
卒)
趙歸璧妻陳氏(正定府人夫亡自縊死旌表)
李廷實妻馬氏(正定府人墮夫入都謁選夫以病卒氏義不獨生觸壁碎首死)
李綸妻胡氏(正定府人年十九歸綸未二年綸卒氏飲藥而死)
閻仲禮妻王氏(正定府人永樂中氏年二十夫亡事舅姑撫孤子備嘗艱苦有諷其改適
者剪髮以誓既而子山亦亡撫三孫俱成立守節五十餘年卒)
燕雲妻趙氏崔嶠妻孟氏
董仲敏妻耿氏張輔妻王氏
國舉之妻戎氏郭時進妻殷氏
任鳳儀妻高氏汝清妻傅氏
盧成妻白氏梁萬妻尹氏
劉繼祖妻周氏(俱正定府人夫亡守節終身旌表)
李忠妻胡氏(正定府人年二十四夫亡撫孤以紡績自給卒年八十六貧不能喪鄉黨為市
棺以葬之)
楊憲妻鞏氏(正定府人年十六夫亡矢志守節四十餘年事聞詔旌其門)
楊廣妻趙氏(正定府人事舅姑以孝稱年三十夫亡子福真方歲餘氏食貧撫孤成立守節
終身年七十九卒)
李世通妻董氏(正定府人年二十六夫亡無子痛絶者再戚屬以三女未適人為勸乃守
節四十五年卒)
周尚禮妻李氏(正定府人年二十八夫亡子傳與女俱幼杜門自守雖至親亦罕往來守
節五十餘年卒)
郝一乾妻劉氏李宗善妻董氏
宋棟漢妻衞氏李熠妻王氏
陳敬妻常氏張璽妻高氏
史正妻孫氏李慶妻賈氏
鄭重妻尹氏(俱正定府人夫亡撫孤守節終身)
張節婦(正定府人適張某年甫二十而夫殁妾有一子在襁褓婦守志不嫁教其子成立官至明
府編修姑蘇高啓詩云誰言妾有夫中路棄妾身先殂誰言妾無子側室生兒與夫似兒讀書妾辟
纑空房夜夜聞啼烏兒成名妾不嫁良人瞑目黃泉下)
趙旺妻王氏(正定府人年十九夫亡子未週歲親屬欲奪其志不從事姑以孝稱撫孤成立)
趙文妻霍氏(正定府人性嚴潔通文義夫亡矢志守節終身不渝)
李顒妻張氏(正定府人年少夫亡子方三歲氏誓守不渝子婦劉氏夫亡亦奉姑守節邑人
稱一門雙節云)
秦寶妻馮氏(正定府人寶疾篤氏剪髮以示生死相從之意及寶亡氏年二十三奉親撫孤
以節著聞)
孫士儀妻韓氏(正定府人士儀成進士觀刑部政甫六月病亡氏號泣成疾卒)
韓价妻王氏(正定府人年二十餘夫亡家貧事姑撫子守節始終如一)
白英妻趙氏(正定府人年二十餘夫亡家貧奉姑撫子始終不渝宣德五年旌表)
李鏞妻鄭氏鄭進妻趙氏
郝舉妻宋氏苗洪妻張氏
彭柰妻趙氏王楨妻趙氏
皮政妻孫氏楊濂妻薛氏
傅剛妻默氏(俱正定府人夫亡守節終身)
石麟繼妻徐氏(正定府人隨夫之任廣東麟以勞瘁卒官氏年二十四踰三日生子玉氏
攜玉及前子璽扶襯歸里守節終身成化二年旌表)
陳敖妻劉氏(正定府人年二十夫亡遺子僅一歲氏紡績撫孤苦節歷數十年卒成化七年
旌表)
王景妻秦氏(正定府人年十九夫亡遺腹生一子撫育教誨訓之成立守節五十八年卒成
化七年旌表)
高俊妻鮑氏(正定府人年二十夫亡姑憐其幼欲嫁之不從以節自矢事姑盡孝成化間詔
旌其門)
張能妻王氏(正定府人夫亡守節弘治間詔旌其門)
郭良輔妻趙氏(正定府人年二十夫亡無子父母翁姑欲奪而嫁之趙剪髮自誓守節終
身弘治間旌表)
劉開科妻甄氏(正定府人夫亡遺一女氏號泣不食縊死尸傍旌曰貞烈)
武才用妻石氏(正定府人才用亡氏年二十六子五歲誓以節終旌表)
朱朝臣妻張氏孫銳妻喬氏
王珂妻董氏王機妻劉氏
賈尚賓妻王氏康良惠妻李氏
劉繼聰妻崔氏(俱正定府人夫亡撫孤守節終身)
張某妻貢氏金盒(正定府人年十八適張氏越五年夫亡遺腹生子哀毁守節躬紡織
以事舅姑卒能撫孤成立年五十六卒事聞詔旌其門)
郭選妻趙氏(正定府人素嫻禮法夫亡氏年尚少言動不苟治家嚴整守節歷二十餘年旌
表)
郭朴妻岳氏(正定府人夫亡二子幼持躬嚴正常教其子曰汝不能治詩書以成名當為良
農勿游惰辱先人也二子悉遵其訓事聞旌表)
高泰妻孫氏(正定府人年二十一夫亡守節弘治十一年旌表)
蔡正妻康氏(正定府人早年孀居治家嚴肅教子以慎交遊勤誦讀為事及卒鄉人以令母
稱焉)
劉淮妻李氏(正定府人年二十二夫亡守節家貧以紡績為活計延師教子悉出兩手)
靳端妻楊氏史翰妻高氏
郝子春妻趙氏何嘉賓妻趙氏
嚴惟清妻郝氏安如山妻徐氏
劉思敬妻陳氏劉應朝妻趙氏
魏夏妻楊氏(俱正定府人夫亡守節終身)
張逵妻王氏(正定府人夫亡氏年十九奉姑以孝聞苦節五十餘年卒)
張淮妻盧氏(正定府人正德三年夫亡無子二女方在襁褓舅姑欲令其别適氏泣曰舅姑
家世清白婦豈以夫亡有異志遂哀泣成疾卒)
高紹源妻李氏(正定府人正德六年流賊破城被擄死之事聞旌表)
李文煥妻王氏(正定府人值寇變與女俱投井死)
張羽妻孫氏(正定府人年二十二夫病篤氏願以死殉羽囑曰母老子幼若安得死氏唯唯
羽卒撫孤養親十五年如一日姑卒葬祭如禮癸酉冬值流寇之變投井死事聞建坊旌曰貞烈)
關震妻張氏(正定府人年十八夫亡後三月生一子家貧紡績自給撫子成立正德中寇變
被獲欲殺之子貞相爭死賊俱釋之年七十卒)
李奉妻楊氏(正定府人正德六年流賊破城為賊所獲不屈被殺)
何洪妻危氏子婦彭氏(正定府人年二十四夫亡子紹尚幼氏撫孤守節正德六
年流賊破城紹見殺子婦彭氏年二十八孫思問方七歲彭復守節奉姑撫子曲盡孝慈後子舉鄉
薦官至戶部郎中)
石廷圭妻任氏劉奐妻石氏
高漢妻趙氏孔貢妻董氏
曹維時妻孔氏張增妻李氏
王聚倉妻趙氏(藁城人正德六年寇至欲犯之不從賊乃割其左右耳復以火炙之氏罵
愈厲賊怒殺之)
紀姜女(晉州人年十六未字正德六年為流寇所逼脇之以刀奮罵不從被支解死)
某烈女(係正定府人正德六年流寇之變死節隆慶間旌表)
劉盛妻翟氏(正定府人夫亡撫妾子夢皋成立後夢皋亦亡孤孫庭訓翟復撫之成立守節
四十餘年卒)
郭希先妻張氏(正定府人年二十二夫亡伏屍痛哭縊於柩側)
曹敬妻樊氏(晉州人守節終身嘉靖二年旌表)
張和甫妻曹氏(正定府人年十八適和甫三載而和甫病將死囑氏曰汝年尚少我死汝
必更嫁氏泣曰與其君慮身後不若我死君前遂自縊三次俱為家人所救和甫卒乃投河死)
崔邦召妻陶氏(正定府人年二十四一女方幼邦召病氏躬侍湯藥知夫不起即立志同
死絶飲食母姑百方勸慰不聽夫殁自縊事聞旌表)
宋楨妻蘇氏子婦張氏(正定府人年二十二夫亡子瓛方幼氏撫養成立娶媳張
氏生一孫名堯易而瓛亦卒張氏年甫二十姑婦孀居孤苦零丁相繼守節後蘇壽七十三卒張壽
七十八卒俱旌表)
畢竟廉妻宋氏(正定府人年十六歸竟廉執婦道事姑以孝聞三年夫亡欲以死殉因姑
老未果後數月姑死乃自縊死與姑夫三喪同葬焉)
楊文通妻梁氏賈三畏妻楊氏
劉定妻唐氏劉騰龍母孫氏
谷遷喬妻張氏(俱正定府人夫亡撫孤守節終身)
彭守敬妻王氏紀架妻鄭氏
郭義妻鄭氏尹官妻張氏
張致中妻路氏呂敬妻陳氏
李洪憲妻于氏孔希鳳妻周氏
邊簿妻楊氏(俱正定府人夫亡守節終身)
賈守智妻高氏(正定府人年十八歸智智患痿三年氏日負之出入終無怨言智卒乃以
其所蓄錢付姑曰此足為吾夫殯殮資復以衣帛付母曰母止一女今不幸無以報母矣日夜號泣
於柩前一夕易衣密縫其襟縊於柩側遂合葬焉)
朱九存妻田氏(正定府人年二十一生子翊宸八月而九存溺水死九存有弟方五歲家
貧氏紡績以撫叔與子歷荒亂不渝年八十九卒)
朱萼妻李氏(正定府人年十九生子如磐歲未週夫殁翁姑命改嫁氏刺一目以自誓後八
年翁姑相繼亡氏撫子成立年九十三卒)
米和邦妻崔氏(正定府人和邦死之日其子養元甫生氏年十九苦節教子讀書事翁姑
以孝聞年四十九卒)
蔡如凌妻孫氏(正定府人夫亡無子守節四十餘年卒)
程洙妻張氏(正定府人年少夫亡舅欲奪其志不從絶食而死)
孫謨妻谷氏(正定府人夫亡撫遺腹子至十六歲亦亡苦節三十六年卒)
陳聰妻劉氏(正定府人夫亡撫子琭成立守節六十餘年卒)
王霈妻鄭氏(正定府人年二十九夫亡子義對生甫踰月氏課子讀書後領鄉薦氏年七十
餘卒)
谷嘉訓妻郭氏(正定府人年十九適嘉訓甫二歲而嘉訓卒姑以其幼且無子欲嫁之不
從自縊死)
宋之鎬妻李氏(正定府人年十五適鎬踰年而鎬卒氏悲哀成病死)
李克儉妻王氏(正定府人年十八夫亡氏欲自殺為衆所救子敬仁甫二歲撫之成立嘉
靖十八年旌表)
李容肅妻周氏(正定府人相夫苦讀夫亡慟哭七日自縊於柩前)
李遊妻范氏(正定府人年二十一夫亡以姑老奉姑二十餘年及姑死曰吾向為未亡人以
姑在耳今何生為不飲食卒有司旌表)
張季妻李氏(正定府人年三十夫亡子誦方五歲家貧無倚歸依其父李智針指自給苦節
終身)
郝得能妻霍氏(正定府人年十七夫亡奉姑撫孤守節四十餘年卒)
張祥妻賈氏(正定府人母病嘗糞割股鄉黨傳其孝行)
張應麟妻魏氏(正定府人年十四歸應麟夫病日侍湯藥寒暑不懈及死氏號泣不止淚
盡血出飲食俱廢而卒)
張庸妻白氏(正定府人通書傳年未二十夫亡守節苦節三十年著自敘歌數卷有班惠姬
之風及卒郡人立祠祀之)
張琦妻楊氏劉伯麟妻張氏
田宗周妻張氏劉寧妻李氏
蘭玉妻王氏郝彥昭妻常氏
郭士文妻李氏(俱正定府人夫亡守節旌表)
張五倫妻王氏(正定府人年二十夫亡撫二子俱成立守節至年六十餘卒)
康光澄妻孫氏(正定府人年二十夫亡撫孤子未及成立而夭泣曰向之不死為夫後耳
今已矣尚何生為遂哀痛成疾數日而卒)
顧民玉妻張氏(正定府人年二十二夫死甘貧守節撫孤紡績以事翁姑年逾六十雖至
親者不輕一見)
王玫妻李氏(正定府人年十九夫亡欲以身殉其姑以有娠生男為勸李曰天若有知妾當
忍死以待後果生一子李撫教之卒成立嘉靖初詔旌表)
潘瀾妻陳氏(正定府人歸潘數月夫亡氏年二十六食貧守節紡績自給四十年無間有司
奏旌其門)
田時樂妻路氏王時蘭妻康氏
賈府妻解氏王貢妻左氏
郝四方妻王氏楊應期妻何氏
李潮妻蘇氏李誠妻張氏
王聰妻程氏(俱正定府人夫亡撫孤守節終身)
劉忠妻孫氏(正定府人夫亡守節年至九十餘卒嘉靖戊申旌表)
王弼妻霍氏(正定府人年二十二夫亡守節終身嘉靖戊申旌表)
郝善妻胡氏(正定府人舅姑命饁於田有兇徒持刀逼之胡義不受辱被傷未死急歸白善
欲圖報復善畏其兇惡不果胡不勝憤恚自縊死)
曹烈女(正定府人年十六父母許聘邑人趙存德存德病垂絶女聞請於父母往省之乃總角過
夫家躬進湯藥三日而夫殁女即柩前縊死有司奉請旌表)
李懷信妻王氏(正定府人年十九夫亡撫孤守節歷五十年卒)
李時陽妻郭氏(正定府人嘉靖癸丑礦寇竊發時陽以義勇從軍死之郭年二十餘一子
方幼事舅姑撫弱息守節歷四十年卒)
李延齡妻郭氏(正定府人年二十四夫亡生遺腹子家甚貧人勸之改適氏以死自誓苦
節四十餘年卒)
孫達道妻檀氏(正定府人年十八夫亡撫遺孤成立守節終身嘉靖中旌表)
王問妻韓氏(正定府人年二十七夫亡絶粒悲號至于喪明旌表)
成賢進妻郝氏楊久昌妻王氏
李進禄妻孟氏陳侯周妻岳氏
胡鯉妻蓋氏劉忠妻孫氏
郝雲漢妻韓氏王岳妻何氏
王守性妻商氏李蘇妻蓋氏
張仲選妻商氏王一民妻任氏
何國選妻崔氏(俱正定府人夫亡守節終身)
康仲和妻顧氏(正定府人年二十夫亡家貧無子舅姑欲其再適氏引針刺面示不可奪
躬紡績以奉舅姑年八十四卒)
楊端妻鄭氏子婦陳氏(正定府人年二十夫亡撫幼子成立娶婦陳氏子復夭陳
氏亦守節後與鄭並葬有雙白兔穴於墓人謂雙節所感)
安朝佐妻王氏(正定府人年十九夫亡子進道甫三歲氏撫之法孟母三遷其居訓誨成
立苦節歷年七十五卒)
翟吉妻李氏(正定府人年十五夫亡守節剔右目以堅其志年四十八卒)
趙三聘妻劉氏(正定府人年二十二夫亡守節子四歲撫之成立尋復夭氏忍死奉姑紡
績以自給至年六十八卒)
李整妻陳氏(正定府人年十九歸李夫亡守節織紝以養舅姑終其身如一日)
王小六妻楊氏(正定府人年十七歸王生子未週而夫死撫孤守節五十餘年卒)
韓旋妻宋氏尹禮妻胡氏
李時亨妻秦氏賈鐸妻乞氏
任純甫妻白氏尹珍妻安氏
曲忠妻謝氏焦相妻馬氏
張鎰妻李氏姚純妻張氏
董裾妻郭氏張庚之母劉氏
程登妻曹氏連佳胤母白氏
杜珍之妻周氏趙儒麟妻李氏
張可大妻季氏魏應宿妻殷氏
閻應麟妻閻氏張偉妻丁氏(俱正定府人夫亡守節)
張世篤母劉氏(正定府人年二十二夫亡守節氏淹博五經及左氏傳涉獵通鑑漢魏諸
書教其子成立)
張大業妻王氏(正定府人年二十三夫亡撫鞠幼子成立守節終身)
張彥妻趙氏(正定府人年二十夫亡無子苦志守節事姑以孝稱)
段維清妻周氏(正定府人年十六適段夫亡斷指誓不改節年八十三奉旨建坊表其門
曰貞節)
邊維翰妻魏氏(正定府人魏純女年十七適維翰生子樹勲僅數月而維翰亡矢志守節
至年七十餘卒)
路如軾妻張氏(正定府人年十九夫亡紡績以撫遺孤守節四十八年教其子區成進士)
周于德妻牛氏(正定府人夫亡毁面自誓撫遺孤守節終身)
周維新母侯氏鄧之秀母周氏
錢芳聲妻白氏齊三畏妻孔氏
韓永南妻鄭氏韓永慶妻侯氏
韓思近妻王氏錢璧妻李氏
韓引祥妻鄭氏韓萬言妻李氏
韓符妻劉氏邢鑣妻李氏
文自洪妻倪氏李三省妻白氏
鄧若金妻武氏李培基妻秦氏
李國棟妻孫氏梁睿妻康氏
張紹勲妻王氏(俱正定府人夫亡守節旌表)
張臣妻高氏(正定府人年二十八夫亡守節撫遺孤成立隆慶間旌表)
李孔時妻陳氏(正定府人嘉靖八年氏年二十四夫亡無子誓不他適萬歷間旌表)
郭臣妻王氏(正定府人年二十二夫亡撫育幼子孝養舅姑歷年七十五卒)
王瑤妻趙氏(正定府人年二十七夫亡無子立夫姪為後甘貧守節年七十餘卒)
趙時敘妻張氏(正定府人歸時敘三載夫亡氏年十八不食死)
武邦衞妻畢氏(井陘縣人適邦衞五載而夫卒遺腹生子金家貧孤苦截髮自矢舅没脱
簪珥以葬奉姑極盡婦道教子金成立官至御史中丞請于朝封太恭人勅表貞節)
齊蛟妻任氏(井陘人幼通内則適蛟生子維康僅兩月蛟亡氏年二十四艱苦守節孝事舅
姑存没盡禮撫維康成立娶婦未幾亦卒復撫遺孫夔登萬歷己酉賢書年八十二卒)
楊九經妻劉氏(井陘人夫亡守節撫子諤中隆慶庚午舉人萬歷六年旌表建坊)
仇三寵妻單氏(井陘縣人夫亡守節萬歷十六年旌表)
王積順妻董氏(井陘縣人年二十夫亡哀毁絶食勺漿不入口三日而卒)
李鳳妻姜氏張世從妻彭氏
張騰漢妻高氏梁言妻田氏
盧修業妻王氏李枝高妻杜氏
畢光生妻張氏王思義妻杜氏
李祥妻梁氏梁萬妻尹氏
郝印妻李氏王洪妻李氏
許枝昌妻李氏楊名標妾劉氏
李冲斗妻趙氏高顯妻王氏(俱正定府人夫亡守節)
王三極妻張氏(正定府人年二十三夫亡遺二子長三歲次方兩月氏甘貧守節晝夜紡
績撫兩子俱成立孀居五十餘年壽八十而卒)
王多學妻李氏(正定府人年二十二夫亡撫孤守節七十四年如一日壽九十六卒)
李苗妻周氏(正定府人夫亡氏事姑撫子守節四十餘年卒萬歷間旌表)
王家幹妻高氏(正定府人夫亡守節撫嗣子後子成進士奉勅建坊旌表)
高凌霓妻王氏(正定府人年二十五夫亡矢志守節撫遺孤成立孀居七十年壽九十五
卒萬歷間旌表)
李條妻侯氏(正定府人年十八夫亡守節終身萬歷戊午年旌表)
曹芳妻孫氏(正定府人年二十四夫亡翁姑八旬幼子九歲家貧歲祲寄養母家紡績奉侍
教子成立壽八十五歲卒)
劉存德妻呂氏(正定府人夫亡守節萬歷間建坊旌表)
張揖妻陳氏(正定府人夫早亡氏年少勤儉持家守節四十九年卒)
張銳妻孟氏(正定府人夫亡子十一歲氏撫養成立子又亡復撫其孫兩世零丁備嘗辛苦
旌表)
張璧妻耿氏張緌妻范氏
李科妻趙氏商克宅妻孫氏
張九仞妻蔡氏王國豐妻蘭氏
王浩妻孟氏李時春妻韓氏
商之藩妻梁氏王宗卿妻李氏
劉登庸妻李氏趙性妻常氏(俱正定府人夫亡守節)
張貞女(正定府人許字鉅鹿楊之玉未嫁而之玉亡女竟以身殉詔建祠城東門祀之)
張同憲妻許氏(正定府人年少夫亡一子方幼撫之成立守節終身)
錢璜妻危氏子婦崔氏(正定府人年十六夫亡撫子成立娶婦崔氏子又亡姑婦
同守節終身)
張永堅妻李氏(正定府人年二十二夫亡備嘗艱苦撫一子成立守節四十餘年卒)
崔養民妻賀氏(正定府人年二十三夫病劇氏數日不食及卒投繯死旌表)
裴尚儉妻張氏(正定府人氏年少夫亡自縊以殉)
劉源清妻姜氏(正定府人年二十夫亡自刎死旌表)
蕭調妻馬氏陳萬良妻李氏
何奇度妻閻氏李養蒙妻何氏
盧自本妻張氏張應洲妻馬氏
王彥賓妻張氏劉從欽妻武氏
許從禹妻董氏(俱正定府人夫亡守節旌表)
李君第妻劉氏(正定府人夫亡無子守節終身事姑以孝聞)
段性妻喬氏(正定府人年少夫亡苦節自矢事舅姑以孝聞)
王崇之妻李氏(正定府人年十七適崇之無子勸夫娶妾生子應秋三年妾亡崇之亦亡
氏撫養孤子備歷艱辛年七十三卒)
張季妻李氏(正定府人年二十夫亡家甚貧子方五歲煢煢無倚以針指自給教子成名辛
苦備嘗年七十餘卒)
姚三才妻周氏(正定府人年少夫亡號哭絶食七日而死)
張煥然妻申氏(正定府人夫亡投井死)
楊孕秀妻吳氏(正定府人年少夫亡撫遺孤矢志守節歷七十年而卒)
韓之偉妻邢氏(正定府人年十九夫亡誓以身殉密藏毒衣帶中及葬仰藥死崇禎元年
立祠題曰貞烈)
李性妻常氏鄧蔭彩母楊氏
白若鸎妻杜氏白若䳲妻連氏
孟孕仲妻賈氏賈還初妻張氏
賈還默妻張氏賈還質妻韓氏
賈齊妻李氏賈治妻孟氏
孟醇妻李氏苗心田妻李氏
杜銑妻韓氏張振之妻孟氏
李和順妻苗氏馬驥妻杜氏(俱正定府人夫亡守節)
牛春捷妻關氏(正定府人崇禎戊寅城陷被擄乃紿賊有母在後園冀得一見當從爾去
與賊同至後園奮身投井死)
連得志妻賈氏(正定府人侍御賈道乾季女崇禎戊寅城破夫被難死氏於城内積骸中
求其夫屍殆遍鎮兵哀其義列衆屍令識取之卒不得痛絶而死)
李辨異母苗氏暨諸女(正定府人崇禎戊寅城陷投井死氏夫妹年十三長女年
十六次女年十三次女六歲次女三歲俱死於井)
靳樸妻韓氏(正定府人崇禎戊寅城陷義不受辱墜樓死)
徐來朝妻范氏妾姚氏(正定府人崇禎戊寅寇變范偕姚攜幼子桂榮及幼女俱
投井死)
馬門諸烈婦暨諸女(靈壽人崇禎戊寅寇變馬士昌妻鄭氏翁御史介愍公從聘殉
難死氏亦殉翁死事聞贈淑人從祀翁祠從龍妻張氏國琳妻傅氏國璋妻傅氏暨女國璞妻王氏
國□妻傅氏國玠妻李氏國玪妻雷氏國璯妻齊氏俱相率投井死國璠妻貢氏為賊所執不屈奪
寇佩刀自殺死)
李時昇妻馬氏(正定府人崇禎戊寅城陷投井死)
耿氏女(元氏人年十七許字石教民寇變被擄強擁上馬自投而下者三賊怒殺之)
王志觀妻張氏(正定府人崇禎十二年兵逼不從死)
楊全斌妻楊氏(正定府人崇禎間寇擄不從被殺)
許聮昌妻石氏(正定府人寇至氏恐被汚毀容塗面墜樓死)
范三樂妻王氏子婦吳氏(正定府人夫亡守節撫子成立年九十七卒長婦吳
氏避兵南宮縣城破投井死)
王珂妻趙氏(正定府人崇禎間避難南宮縣城陷從容束衣投井而死)
某烈婦(正定府人癸未之變氏被驅入營問以姓氏終不答覷賊方就沐潛將菉豆一囊奮力擊
賊賊昏仆地餘賊十數輩殺之)
高門三烈婦暨二女(井陘人闖寇之亂高克昌暨次子益謙死於賊克昌妻仇氏與
次子益謙妻梁氏攜二女並投井死克昌三子益廣妻杜氏為賊所掠奪佩刀刺賊目賊怒殺之)
許嗣服女六姐(井陘縣人崇禎末嗣復為潼關衞教授攜六姐隨任十六年闖賊陷關嗣
服殉節六姐被執大罵不辱而死葬潼關南門外)
鄭位妻宋氏(正定府人崇禎十七年流賊陷城氏攜女及孫奔逃勢難兩全棄三歲女抱六
歲孫冒刃逃出後孫以誦讀成名氏年八十餘卒)
婁邦衡妻馬氏(正定府人崇禎十七年寇變投井死從祀烈女祠)
傅永清妻富氏(靈壽縣人崇禎甲申流寇猖獗有偽令郭至縣暴横遠近皆逃避氏與子
婦輩匿山中聞京師失守痛哭不食自縊死)
高笏妻閻氏(元氏縣人年二十二崇禎中被掠氏以頭觸石賊以刀脇之罵不絶口遂遇害)
胡熙妻郭氏(贊皇縣人寇變被執不從擊賊中目賊怒殺之)
張㮒妻焦氏石嶺妻馬氏
宋一韓母孔氏胡宗明妻韓氏
白于中妻魏氏王三聘母李氏
白芹妻安氏(俱正定府人崇禎末城破投井死)
本朝
李棟芳妻牛氏(正定府人年二十一順治二年夫與舅姑他出族惡某排闥入其室欲犯
之氏奮力抵拒叫罵不絶面被數刃而死)
王夢尹妻王氏(正定府人夢尹官巡撫順治五年寇入其家執氏索金罵賊被害)
王祚昌妻陳氏(正定府人遇兵變被執罵不絶口被刃而死旌表)
徐鳳賢妻郭氏(正定府人夫亡守志教子克欽成名遇難慷慨殉節祀忠烈祠)
郭崇古妻王氏(正定府人年十八夫亡守節至七十二歲卒祀貞烈祠)
姚時宜妻周氏(正定府人夫亡不食數日死於柩前)
史名貴妻谷氏(正定府人善事舅姑以孝稱)
曹際昌妻張氏(正定府人年二十二夫亡晝夜悲號服毒而死)
邵名柱妻耿氏(正定府人夫亡矢志守節翁夫有讐氏代報之及卒州牧請旌其門)
郝淓妻畢氏(正定府人夫病親嘗湯藥衣不解帶者七月餘無倦色及殁泣血撫孤完節終
身)
仇楷妻盧氏(正定府人夫亡孝養舅姑訓二子成立守節至六十九歲卒)
楊宋妻李氏(正定府人孝子楊先烈母守節至七十五卒旌表)
楊孕秀妻吳氏(正定府人夫亡撫孤守節家貧甚紡績度日冰操愈厲年八十卒詳奉
旌表)
張魁斗妻宋氏王芮妻楊氏
王家臣妻齊氏王侍臣妻任氏
羅養性妻石氏范嘉謨妻徐氏
毛有似妻范氏李正名妻楊氏妾李氏
張養邃妻崔氏(俱正定府人夫亡守節旌表)
梁廣印妻張氏(正定府人崇禎癸未城破廣印死於兵氏苦節三十餘年卒旌表)
王永歷妻商氏(正定府人年二十二夫亡遺子守志撫孤未幾子復夭殤遂自縊死)
李多學妻劉氏(正定府人幼年孀居誓志不移勤紡績嚴教子年逾八旬卒旌表)
傅爾鑑妻吳氏(正定府人夫亡屢遭饑饉兵荒甘貧苦守事聞旌表)
李有謙妻蘇氏(正定府人夫亡縊於柩前旌表)
彭魁之妻吳氏(正定府人魁娶氏於薊門生子鋐甫四歲病卒氏守節終身旌表)
宋國輔妻王氏(正定府人夫亡姑老子幼家甚貧勤紡績以養姑教子成立旌表)
劉泓源妻駱氏(正定府人夫亡哀毀不食而卒)
王興宗妻苗氏(正定府人年十七夫亡七日不食死)
魏晉妻婁氏(正定府人夫亡守節四十餘年撫孤子入泮卒年七十餘歲)
張經妻賈氏(正定府人年十四歸經未一載經卒矢志不二奉兩代孀姑以節孝稱)
馬崇勛妻楊氏(靈壽人同知繼震女年二十二夫亡紡績奉養盲姑二十餘年以孝稱撫
子琅及四孫俱成立入泮守節六十一年卒年八十有二)
崔岱齊繼妻唐氏(平山人襄文公荆川六世女孫嫻姆訓通書𫝊夫官長沙太守亡氏
孝奉繼姑庶姑三十年存没盡禮四子皆非已出撫育教誨俱克成立有古賢母風)
李華先妻師氏(新樂人年二十二夫亡子苑甫四歲課子夜讀紡績以伴之機杼與書聲
相間後子以拔貢中副車氏守節至六十九歲卒康熙間旌表)
韓宰妻劉氏(晉州人年二十二夫亡翁姑年老待氏少恩卒能盡孝撫二子俱入泮苦節七
十年卒旌表)
張宗舜妻馬氏(晉州人夫亡守節歲饑採木實以食教子登武科官至都司旌表)
張聖化妻賈氏(正定府人夫亡哀毁欲絶遺二子在褓家貧紡績自給與庶姑秦氏同苦
節二十餘年康熙六年旌表)
姚光廕妻張氏(晉州人年少夫亡族人欲奪其志氏以死自誓撫孤成立完節終身于康
熙八年旌表)
王培妻何氏(平山人夫亡守節終身康熙十八年旌表)
張子素妻徐氏(無極人夫亡守節五十餘年訓長子瑀成進士次子琦遊庠守節至八十
一歲卒康熙三十六年旌表)
張肖月妻張氏(行唐人為習四疤子等逼姦擊死康熙四十二年旌表)
王吉徵妻劉氏(平山人夫癡呆不諳人事翁王正命之另適不從五年夫亡孝事舅姑壽
至八十三以貞節終康熙四十四年旌表)
杜庚妻劉氏(贊皇人年二十八夫亡織絍自任備嘗艱苦康熙四十四年旌表)
張一貞妻杜氏(贊皇人年十九夫亡孝事翁姑撫育幼女康熙四十四年旌表)
梁喜福妻楊氏(行唐人為權喜才逼姦不從被殺康熙四十八年旌表)
樊可愛女二姐(藁城人年十七為族惡樊明逼姦所殺康熙四十八年旌表)
趙國臣妻劉氏(贊皇人夫貿易外出為李旺逼姦自刎康熙四十八年旌表)
張志洪女三姐(無極人年十七為鄰人張其明逼姦所殺康熙五十一年旌表)
楊殿臣妻王氏(正定人夫亡事翁姑撫幼子孝慈兼盡康熙五十九年旌表)
梁宦光妻嚴氏(正定人年十九夫亡守節撫育嗣子如已出雍正三年旌表)
韓纘祖妻馬氏(正定人夫亡守節奉事繼姑盡孝教孤子登科雍正三年旌表)
梁準妻何氏(正定人年十九夫亡孝養祖姑立姪為嗣撫之成立雍正三年旌表)
許偉楠妻孫氏(正定人夫亡守節孝事翁姑教子入泮雍正三年旌表)
許偉樟妻李氏(正定人夫亡嚴於教子後子重煃得入邑庠雍正三年旌表)
吳富福妻王氏(正定人夫亡勤績紡供子讀書後二子俱入泮雍正三年旌表)
王天爵妻朱氏(井陘人徙居平山一日鋤花圃中圃傍有西華寺惡僧入求淫堅拒不從
被殺雍正三年旌表)
謝鋐妻牛氏(新樂人夫亡守節四十五年課子元振元興俱遊庠雍正三年旌表)
國璽妻楊氏(新樂人年二十六夫亡守節課二子讀父書俱得成名雍正三年旌表)
郭顯宗妻張氏(新樂人年二十四夫亡守節撫子繼成列名黌序雍正三年旌表)
閻充峻妻安氏(新樂人年二十夫亡勤紡績奉翁姑雍正三年旌表)
周弘任妻張氏(晉州人年十九夫亡紡績養姑教子成立雍正三年旌表)
狄名貴妻賈氏(欒城人夫客死氏出織紡積歸夫柩撫孤守節雍正四年旌表)
張友益妻蘇氏(欒城人年二十一夫亡守節事繼姑盡孝訓子麟正壬午中式一孫食餼
二孫中式雍正四年旌表)
陳顯際妻胡氏(正定人夫為萊陽令卒於官扶襯歸里苦節自勵雍正四年旌表)
安祥妻陳氏(新樂人夫亡守節仰事翁姑俯育弱息守節五十餘年雍正四年旌表)
周文妻王氏(新樂人年二十四夫亡奉翁姑撫孤子紡績以供日用雍正四年旌表)
李文妻牛氏(新樂人夫知寧海縣卒於官氏年二十五撫孤守節雍正四年旌表)
王家玉妻張氏(晉州人年二十四夫亡守節三十六年雍正五年旌表)
張士德妻沈氏(正定人夫亡守節孝事翁姑撫姪為嗣訓之成立雍正六年旌表)
白光遠妻石氏(正定人夫亡遺腹生子守節五十餘年雍正六年旌表)
劉福妻張氏(正定人夫亡孝事孀姑撫姪為嗣訓之成立雍正六年旌表)
張麟乂妻崔氏(獲鹿人年十八夫亡家貧堅志守節撫嗣子成立雍正六年旌表)
杜如桂妻任氏(獲鹿人夫亡子甫三月撫之成立守節四十年雍正六年旌表)
成文德妻崔氏(獲鹿人年十八夫亡撫姪為嗣守節四十年雍正六年旌表)
許濬妻王氏(正定人夫亡無子奉事舅姑極誠盡孝雍正六年旌表)
傅燮理妻劉氏(靈壽人年十七歸傅夫亡守節撫孤事姑盡孝雍正六年旌表)
傅維鱎妻李氏(靈壽人年二十三夫亡守節孝事孀姑撫前氏二子教誨入庠雍正六年
旌表)
尹發掄妻李氏(靈壽人年二十夫亡守節繼姪為子撫之成立子又早殁後撫幼孫備極
荼苦始終一節雍正六年旌表)
張如瑤妻劉氏(靈壽人年二十夫亡守志與孀姑同卧起二十餘年苦節不渝雍正六年
旌表)
賈可成妻高氏(靈壽人年十七夫亡守節孝事孀姑存没盡禮撫幼孫成立雍正六年
旌表)
陶光深妻田氏(新樂人夫亡勤儉持家撫孤成立雍正六年旌表)
陶際壯妻李氏(新樂人夫亡無子奉翁姑盡孝撫嗣子成立雍正六年旌表)
韓見龍妻王氏(新樂人夫亡守節事親撫子孝慈兼至雍正六年旌表)
李敦基妻張氏(平山人夫亡守節撫姪如子訓誨成立入泮雍正七年旌表)
王珠妻汪氏(平山人夫亡孝事翁姑撫夫弟婦張氏二孤成立雍正七年旌表)
李安基妻張氏(平山人夫亡守節教子成名雍正七年旌表)
崔靜仁妻李氏(平山人年十九夫亡守節事翁盡孝訓姪入庠雍正七年旌表)
王施仁妻習氏(行唐人夫亡守節孝事舅姑教子食廩雍正七年旌表)
劉健妻康氏(行唐人夫亡孝養孀姑撫姪為子教訓不倦雍正七年旌表)
毛璠妻路氏(藁城人年二十夫亡子方週歲事親撫孤守節四十年雍正七年旌表)
趙恒妻高氏(晉州人年二十夫亡事姑課子守節四十四年雍正八年旌表)
張志妻康氏(平山人夫亡氏年二十九守節撫孤二子復相繼夭亡偕兩婦撫孫成立娶婦
孫又早夭三世冰操一門苦節氏年八十一歲雍正八年旌表)
張五倫妻崔氏(平山人志長子早亡氏年二十八守節三十六年雍正八年旌表)
張五教妻商氏(平山人志次子早亡氏年十八守節三十四年雍正八年旌表)
王景賢妻安氏(正定人年二十九景賢亡哭淚成血誓以身殉親鄰以上有翁姑及祖姑
下有孤子為勸遂矢志守貞仰事俯育竭厥心力苦節至六十歲雍正十年旌表)
牛元澍妻梁氏(正定人年二十九元澍亡家貧甚事孀姑盡孝姑卒殯葬如禮積紡績資
課週歲子成立入泮卒年六十六歲雍正十年旌表)
韓敬妻許氏(井陘人年二十五夫亡奉事舅姑生養死葬盡心盡力鄉黨稱孝課子善述入
泮年六十九歲雍正十年旌表)
王璧繼妻劉氏(井陘人年二十四璧病亡侍孀姑事祖姑克盡孝敬後兩姑相繼没竭典
質以營殮葬撫子世馨及孫入泮年七十六歲雍正十年旌表)
嚴心標妻楊氏(行唐人年二十夫亡姑已暮年哭子成疾氏多方勸慰曲盡孝敬姑得終
天年課子入泮年六十一歲雍正十年旌表)
張心開妻姚氏(行唐人年二十六夫亡紡績養姑姑病親嘗湯藥姑殁喪葬盡力撫遺腹
子成立守節五十一年年七十六歲雍正十年旌表)
錢文煥妻仇氏(行唐人年二十二夫亡事姑及祖姑備極孝順及殁殯葬皆如禮教子成
立守節至六十四歲雍正十年旌表)
李文舉妻齊氏(平山人年十九夫亡無子撫堂姪為嗣持身以禮歸寧未嘗在母家宿歇
守節五十七年年七十五歲雍正十年旌表)
盧蒲妻何氏(平山人年十六歲夫亡孝事翁姑及殁哀毁盡禮撫子入泮子復亡媳遺腹生
孫媳復亡撫孫成立舉曾孫老猶紡績以有餘贍鄰里年七十一歲雍正十年旌表)
丁時正妻桑氏(平山人年二十夫亡姑殁小叔幼穉氏撫如己子子亡與媳撫幼孫成立
生曾孫苦節五十八年年七十八歲雍正十年旌表)
韓可法妻趙氏(晉州人夫亡守節撫遺腹子成立年六十八歲雍正十年旌表)
孫紹卿妻岳氏(藁城人為惡少劉二逼姦不從投井死雍正十二年旌表)
喬國瑞妻侯氏(行唐人年十六適夫未一歲而夫亡奉養孀姑撫育嗣子孝慈兼盡守節
三十六年雍正十二年旌表)
郄作楫妻張氏(阜平人年二十七夫亡上奉八旬翁姑存没盡禮撫育三子俱克成立入
泮守節四十三年雍正十二年旌表)
順德府
元
馬奔妻胡氏(順德府人夫亡自縊以殉至順元年詔旌其門)
韓蔓妻張氏(鉅鹿人夫亡姑年已老一子方在襁褓氏勤女工以養之至正間旌表)
孫允妻李氏子婦許氏(鉅鹿人年二十餘夫亡撫一男一女紡織自給比男長娶
許氏生一孫而男亦卒家貧甚氏又同撫其孫守節終身詔旌其門)
魏珪妻高氏(南和人年二十九歲夫亡守節撫育三孤俱克成立里人謀請於官而旌之氏
曰盡節撫孤未亡人分内事也敢以為名耶人益欽重)
明
胡璉妻路氏(順德府人年二十夫亡守節八十三歲卒)
魏遜妻馬氏(順德府人年十六歸遜一年而遜亡遺腹生一子氏苦節撫孤教養成立年六
十餘卒)
李芳妻周氏(順德府人年二十六夫亡守節子方在抱姑年七旬老疾不能動履氏日夕紡
績竭力奉事十八年無倦色姑卒哀毁骨立殯葬悉遵禮法人稱為苦節純孝永樂十八年詔旌其
門)
周氏服妻王氏(順德府人夫亡孝事翁姑完節終身詔旌表)
趙旻妻馬氏(順德府人年二十二夫亡遺腹生一子氏撫育教誨俾克成立守節終身正統
三年旌表)
魏擴妻李氏(順德府人年二十夫亡家貧織絍為業荼苦自甘守節至七十七歲卒正統十
一年旌表)
華英妻王氏(順德府人年二十夫亡守節終身正統中旌表)
申志妻譚氏(順德府人夫亡家極貧紡績苦守終身詔旌表)
路濟民妻王氏(順德府人年少夫亡守節終身詔旌表)
朱洪妻董氏(順德府人夫亡無子苦節終身詔旌表)
劉時熙妻孫氏侯諫妻邵氏
劉景松妻孟氏許宗周妻趙氏
甯堂妻李氏(俱順德府人夫亡守節旌表)
劉廉妻杜氏(順德府人年二十夫亡事姑撫子極盡孝慈成化間詔建坊旌表)
李敬妻徐氏(順德府人年二十一夫亡子未週歲舅姑且老氏仰事俯育苦節終身成化十
四年旌表)
韓斌妻樊氏(順德府人年二十七夫亡守節終身弘治間旌表)
韓森妻楊氏子婦霍氏(順德府任縣人夫亡撫子驛成立娶霍氏生子棟甫匝歲
而驛又卒姑媳雙節弘治中旌表)
韓輔妻李氏(順德府人年十六夫亡子方週月氏撫孤守節終身弘治五年旌表)
焦門三節婦(順德府人焦&KR3058;妻張氏年十六歸&KR3058;四載而&KR3058;殁訓子涇讀書治家嚴肅鄉里
重之涇娶田氏未幾涇卒氏年十五誓守如姑姑疾田以針指市藥衣不解帶者三月每夜泣禱於
祖廟願以身代子奎光娶張氏數年奎光卒於京遺一男方兩月張紡績育子守節終身巡按御史
以三世貞節旌之)
田士儒妻史氏喬淵妻劉氏
竇熠妻焦氏徐自笙妻胡氏
喬松妻盛氏張金殿妻倪氏
吳希賢妻常氏秦厲妻崔氏
董壽妻仝氏趙同德妻崔氏
李宗洙妻譚氏(俱順德府人夫亡守節旌表)
張睿妻解氏(順德府人年二十一夫亡自縊家人救免撫孤守節終身正德二年旌表)
陳景皋妻趙氏(順德府任縣人正德間遇流寇被掠義不受辱投井中賊驅鄉民救之比
出見賊復投井賊怒下石斃之)
郭玉妻趙氏(順德府人夫亡守節正德間旌表)
朱相妻張氏(順德府人年二十五夫亡守節四十餘年子本重善事孀母長吏旌其門曰節
孝)
孫瑜繼妻王氏(順德府人瑜官知府繼娶氏甫七月而瑜卒氏年十九自縊者再三家人
救之乃免一日家中失火舅姑不能避氏冒火負出舅姑及卒易衣奩襄禮前室子女撫如已出人
益賢之)
張博女端莊(邢臺人年二十未嫁居太平村正德六年流賊過其鄉端莊投井中賊汲出欲
擄之女不從乃被害事聞詔旌表知府劉溥建祠祀之)
王得時女玉梅(沙河人年十七正德六年流賊掠其鄉得時有勇力傷二賊賊因焼毀其
家驅逼玉梅女罵不絶口賊怒三斷其屍而去事聞旌表與邢臺烈女張端莊同祠祀之)
呂堂妻范氏(南和人年十七適堂以禮自守正德六年流賊犯順德掠於鄉氏義不受辱罵
賊身死時年十八)
師萬妻牛氏(南和人正德六年流賊掠其鄉氏抱子逃避遇賊劫之罵不絶口賊乃先殺其
子後殺牛氏於井旁時年二十一)
蕭福妻蘇氏(順德府人正德六年冬流賊入其家欲掠之氏走避賊追之將及投井中死時
年二十五)
李芬女(鉅鹿人年十六許字朱秉衡未嫁寇變被掠罵賊遇害至今每遇鬼節其塚上有雲氣覆
之人以為異)
張俊妻李氏(順德府人年二十五夫亡守節正德間旌表)
高羾妻張氏(順德府人年二十五夫亡守節四十餘年子堅成進士)
韓永妻李氏趙貴妻侯氏
劉慶妻杜氏呂鑄妻王氏
黃忠妻郭氏范琮妻王氏
路世英妻張氏段福妻鄭氏
杜茂妻白氏喬爾行妻李氏
樊傑妻張氏(俱順德府人夫亡撫孤守節旌表)
張應旅妻鄭氏李宜經妻高氏
盧漢卿妻趙氏楊守法妻譚氏
國獻表妻張氏盧進登妻鞏氏
李來登妻冀氏(俱順德府人夫亡守節旌表)
盧啓文妻張氏(順德府人年十九夫亡守節終身姑有私蓄悉讓其夫弟人稱為孝友婦
旌表)
陶恒妻楊氏(廣宗人正德七年流賊劫掠氏匿草中賊搜獲欲汚之氏罵詈不從遇害嘉靖
初旌表)
陳旺女小猫兒(鉅鹿人許字王弼正德七年為流賊所掠女乘間逃匿父隨之行賊追獲
之女罵不絶口父女同遇害時年十七御史張承仁立祠祀之)
宋烈女(順德府人年十六遭兵變義不受辱遂被害時死於衢巷者屍骸多壊而女獨完)
劉時顯妻姚氏(順德府人年二十五夫亡日日慟哭至左目失明撫一女守節五十年卒)
尼澄妻賈氏(順德府人夫亡慟泣哀號飲食盡廢三日而死)
靳熙祖妻呂氏(順德府人年二十夫亡矢志守節姑殁繼姑兇悍逼之他適媒妁已及門
矣氏乃慟哭毁容繼姑亦為之感動事遂寢壽七十三歲卒)
謝天禄妻夏氏(任縣人年二十七夫亡守節至八十二歲卒嘉靖間旌表)
張大用妻袁氏(任縣人年二十二夫亡守節至七十五歲卒嘉靖間旌表)
李如槐妻吳氏(任縣人年二十五夫亡守節嘉靖間旌表)
霍強妻孫氏(任縣人年二十五夫亡守節四十餘年嘉靖間旌表)
馬瑾妻李氏(順德府人年二十五夫亡守節嘉靖間旌表)
陳治安妻張氏(順德府人治安有疾氏日侍湯藥及治安屬纊乃自縊死事聞旌表)
滑業妻郝氏張大紳妻王氏
祝天眷妻龐氏王鳳岐妻李氏
王鼎妻劉氏孫守業妻王氏
王煒妻張氏李宗孔妻孟氏
李應夏妻張氏董冲漢妻楊氏
呂良佑妻常氏陳強妻常氏
常勝妻楊氏宋普繼妻謝氏
劉志高妻張氏(俱順德府人夫亡守節旌表)
李芳妻杜氏子婦任氏(順德府人芳殁杜守節撫子堂成立娶媳任氏甫一年堂
亦卒逾日而生子鸞或欲奪任志任以死拒之婦姑相依五十餘年杜年九十二卒任年七十餘卒)
張天奎妻趙氏(順德府人年二十夫亡子廉尚幼氏悲慟幾死守節終身旌表)
孫應辰妻張氏(順德府人年二十夫亡守節其所居里水皆鹹鹵嘉靖八年其門忽湧甘
泉鄉人皆以為貞節所致)
杜寧妻董氏(順德府人夫亡守節撫子甫成立而子亦亡子遺一女氏復撫之以壽終)
鄭國章妻元氏(順德府人年二十三夫亡其母強之改適遂自縊死隆慶間旌表)
梁當妻甯氏(順德府人隆慶五年氏年十六夫亡九日投繯死)
李希榮妻尼氏(順德府人年二十一夫亡守節終身隆慶六年旌表)
張士華妻李氏(順德府人年十九夫亡守節四十餘年隆慶六年旌表)
盧士弘妻尼氏(順德府人年二十三夫亡守節七十歲卒旌表子習根以孝著)
李節妻郝氏李縉妻劉氏
李玹妻馮氏王朝立妻謝氏
程士聰妻李氏張文相妻栗氏
張文表妻秦氏杜宗魁妻張氏
馮高妻駱氏韓廷憲妻李氏
吉尚萬妻李氏郭文政妻李氏
韓世英妻王氏霍玉妻秦氏(俱順德人夫亡守節終身)
湯騰妻劉氏(邢臺人年二十夫亡及葬氏囑開壙者寬其穴人莫解其意穴成遂自縊而死
因合葬)
王邦靖妻楊氏(順德府人夫亡守節四十年撫子成立詔旌其門曰貞慈)
劉延年妻邢氏(順德府人年二十三夫亡守節終身萬歷間旌表)
韓世福妻李氏(順德府人事親以孝聞勸夫讓産於弟族黨稱之夫殁守節終身萬歷十
年旌表)
馬可與妻王氏(順德府人年少夫亡守節終其身事聞萬歷十二年旌表)
尚志妻張氏(順德府人年二十四夫亡時年屢饑人相食氏家甚貧刻苦紡績撫二孤成立
守節四十餘年卒萬歷十二年旌表)
趙從學妻吳氏(順德府人年二十七夫亡守節三十餘年萬歷十五年旌表)
唐卿妻元氏(順德府人年二十三夫亡守節至九十七歲卒萬歷間旌表)
李進善妻馬氏(順德府人舉家食菌俱中毒死氏年甫二十撫一子一女守節終身奉詔
旌表)
王成恩妻孟氏(順德府人年十六父卒無嗣氏祖招成恩為壻以繼其業未三載生一子
祖與夫俱亡族人逐回夫家一貧如洗守節四十年旌表)
張氏女(順德府人年十六許字楊之玉未娶而玉卒氏聞訃請於父母乞奔喪許之遂易髻留夫
家毁容斷髮服衰絶粒數日而死萬歷三十五年奉詔建坊旌表)
尼政行妻馬氏(順德府人夫殁自經死奉詔旌表)
尼之徒妻高氏子婦王氏(順德府人之徒亡高年二十守節撫子士俊成立娶
婦王氏士俊復殁王年亦二十守節事姑有孝名)
蘇操妻張氏(順德府人夫亡守節終身萬歷四十六年旌表)
武寶妻周氏韓九人妻劉氏
韓時光妻甯氏趙慧妻王氏
楊文光妻孫氏趙國輔妻王氏
谷悦吉妻武氏房大儒妻馬氏
孫延壽妻張氏孟遷教妻楊氏
卜時隆妻郭氏(俱順德府人夫亡守節旌表)
郭洪妻杜氏妾齊氏(順德府人杜年二十九齊年十九夫亡一子名宗孔齊氏所出
兩婦同撫之成立婚娶生一孫名久固未幾宗孔亦殁兩氏又撫孤孫成立杜壽至八十齊壽至八
十四卒萬歷四十一年詔建雙節坊旌表)
張至教妻王氏(順德府人夫亡無子苦節終身萬歷間旌表)
杜偉妻趙氏(任縣人夫病危氏先自縊家人救之未幾偉亡氏不食而死旌表)
劉應徵女(任縣人年十七許字李日茂未嫁而日茂卒女聞訃即自縊死萬歷間詔建坊旌表
更立祠祀之)
張伯學妻孟氏李如林妻吳氏
馬之驥妻王氏霍可久妻駱氏
霍原妻陳氏毛鋐妻李氏(俱順德府人夫亡守節)
李向陽妻郭氏(順德府人年二十六夫亡守節終身子元吉能孝事其母有司表其門曰
貞孝)
趙之垣妻杜氏(順德府人之垣臥病十餘年氏事之唯謹既殁悲不自勝服毒死萬歷四
十年建坊旌表)
左起源妻郭氏(順德府人夫病星士言氏命刑尅所致氏以已不利夫即自刎會家人急
救乃甦夫病亦愈邑人中丞公朱正色親造其門稱賀後二十年其夫復病且劇郭憶昔日星士言
竟自刎死其夫亦遂卒)
王惠妻鞏氏(順德府人惠納劉氏為側室鞏生子守經劉生子守綸俱在襁褓夫亡鞏撫庶
子無異已出及將卒囑守經曰守綸幼弱可善待之鄉人稱之旌表)
竇文燦妻胡氏胡維垣妻李氏
李告□妻鞏氏張□妻康氏
刁縉妻高氏曹復元妻要氏
曹壯妻高氏喬景宣妻張氏
張自秀妻何氏趙繼成妻于氏
梁民服妻李氏高澤妻孫氏
常蒲妻張氏(俱順德府人夫亡守節旌表)
朱國棟妻郭氏(順德府人年二十五夫亡姑老子幼守志不二先是戊寅歲遇兵不屈被
殺復蘇至是歲大歉姑憫其貧苦欲嫁之氏聞即服毒死)
劉三重妻馮氏(順德府人年二十四夫亡子完初甫七齡無伯叔兄弟子母相依為命完
初成立以孝著聞清節重於鄉評詔旌表)
和中妻賈氏(順德府人年十六歸中事孀姑以孝聞不二年中病氏侍湯藥不解帶者數月
夫亡矢以死殉其姑勸之曰兒娠將娩倘生男為夫延祠不愈於殉夫耶氏乃強起為未亡人果生
一子撫之成立姑亡殯葬如禮氏登壽一百一十五歲卒詔建坊旌表)
張鏘妻高氏(順德府人年十九夫亡矢志守節二子俱幼撫之成立屢遭饑饉備極艱苦孀
居六十餘年壽八十餘卒)
房守賢妻賈氏(順德府人年二十一夫亡無子女家極貧父母舅姑憐其少命改適氏不
從身無完衣半菽不飽而自處晏如舅姑殁氏乞貲以葬遠近聞者稱其節孝事聞詔旌表)
崔雲鵬妻薛氏(内邱人年十七歸雲鵬勤於誦讀以勞得疾卒氏年二十矢志守節家赤
貧紡績自給鄰人有勸之改適者氏不從曰女更二夫禽獸何異吾不為也苦守三十餘年壽六十
餘卒詔建坊旌表)
劉東明妻張氏(順德府人年十九夫亡子希俊方七月舅姑衰老家業零落常終日不舉
火父母勸之他適氏曰夫之不幸妾之命也倘懷二心何以見夫地下勤女紅以養舅姑撫幼子苦
節七十餘年壽八十卒事聞詔旌表)
邢一儒妻王氏(内邱人性幽貞寡言笑夫亡苦節五十餘年旌表)
張彥方妻趙氏(唐山人夫亡自縊以殉)
王之鎬妻韓氏呂中律妻王氏
滑樓妻耿氏喬莒妻王氏
韓秩度妻何氏(俱順德府人夫亡守節旌表)
劉顯良妻華氏(順德府人守節終身天啟間詔建坊旌表)
周某妻張氏(順德府人年二十五夫亡子文運未週歲撫之成立守節至八十二歲卒天啟
五年建坊旌表)
尹煥妻黃氏(順德府人夫亡守節天啓間旌表)
蘇魁妻王氏(順德府人年二十夫亡守節撫庶子成立天啓時旌表)
李嘉祉妻秦氏(順德府人年二十夫亡守節終身天啓六年旌表)
趙三畏妻張氏(順德府人夫亡無子氏守節事姑以孝聞天啓間建坊旌表)
王希珍妻張氏(順德府人年二十二夫亡守節終身子弼以孝著天啓間旌表)
陳民禎妻李氏(順德府人禎宦興平卒於官氏扶櫬歸里葬祭如禮撫前子以慈愛守節
終身)
李令譽妻樊氏(順德府人年十八夫亡守節崇禎三年建坊旌表後值寇變投井死)
任某妻周氏(順德府人年二十歲夫亡撫子萬庫成立守節至八十三卒崇禎十一年詔建
坊旌其門)
李成性妻孟氏子婦盧氏(順德府人年十七夫亡守節二十餘年崇禎甲中避
兵沙城城陷率媳盧氏共投井死)
鄭拜奇妻李氏(順德府人年十七夫亡守節崇禎間旌表甲申兵亂抱孫女投井為賊下
石擊死建祠祀之)
孫錩妻馮氏(任縣人崇禎間遭兵變錩以二子囑曰我為朝廷士子有死而已汝努力保之
及錩殉節氏乃剔目剪髮作乞者狀自全撫孤將地畝分給族人之貧者留百畝以教子年五十九
卒子觀光為諸生)
本朝
王郭妻任氏(順德府人年二十九夫亡守節至八十三歲卒順治元年四年兩經巡按御史
旌表)
樊時新妻張氏(順德府人年二十五夫亡守節至九十九歲卒順治三年旌表)
胡三錫妻侯氏(順德府人年二十三夫亡守節至八十四歲卒順治四年旌表)
賈鴻儒妻朱氏子婦吳氏(順德府人年二十夫亡守節一子名維盛娶吳氏年
二十四維盛亦亡遺子萬鎰方襁褓吳氏同姑守節撫子成立朱氏卒年八十五吳氏卒年七十七
俱於順治四年旌表)
王俸禄妻張氏(順德府人年二十八夫亡守節四十餘年順治十三年旌表)
謝卿晉妻張氏霍爾秀妻毛氏
張振聲妻劉氏董秀妻杜氏
孟粹妻蘇氏張文燦妻韓氏
劉翼聖妻王氏程錄妻呂氏
杜江妻孟氏(俱順德府人夫亡守節撫按旌表)
劉可立妻于氏(順德府人于歸三年年二十五夫亡撫育前妻幼子斗月又撫斗月之子
昌世守節至八十一而卒)
張紹先妻王氏妾黃氏(順德府人當闖賊追餉之日紹先自縊死二氏隨之投繯
索如刀截者再乃守節終身)
杜九才妻陳氏(順德府人年十九夫亡自縊家人救之乃剪髮堅守七十餘歲卒)
吳建功女大姐(順德府人年十六未字失母鄰人王謨伺其父出持刀逼之女罵詈不從
被殺鄉里鳴於官謨伏法氏旌表)
李悦我妻楊氏(順德府人年二十夫亡守節教子凌霄成立其子亦以孝聞康熙元年
旌表)
柴一弘妻王氏妾呂氏(順德府人夫亡同志守節屢奉旌表)
周汝明妻范氏(順德府人年二十歲夫亡守節至七十卒旌表)
李舜化妻周氏(順德府人年二十一夫亡守節終身旌表)
陳振兹妻王氏(順德府人年十四歸振兹合卺三日土賊掠其鄉被劫將逼之以磚破賊
首遂見殺至死罵不絶口)
段其妻趙氏(順德府人兵變夫為所害氏罵賊不已亦被殺)
王國柱妻張氏(順德府人夫亡哀毁痛哭三日縊死柩旁)
魏國輔妻祝氏(順德府人年十六夫亡誓以死殉翁姑百計防之數月而志不變乃不食
七日死)
張奉先女(廣宗人奉先夫婦繼逝遺二子長友才六歲次得春在懷抱女頓痛號呼誓不出嫁
勞力焦思日夜紡績撫二弟成立娶婦以貞孝卒老於室李鍾喬為之傳)
李春萃妻張氏(順德府人年三十夫亡有逼之改適者氏不從絶粒七日幾死守貞至七
十九歲旌表)
孫我𫝊妻秦氏李若杜妻王氏
胡承志妻劉氏張其妻秦氏
杜弘包妻朱氏(俱順德府人夫亡守節旌表)
苗滋妻霍氏(任縣人年二十二夫亡守志立姪為嗣撫幼叔如子皆克成立康熙六年旌
表)
謝欽妻吳氏(任縣人年十九夫亡遺子二歲氏截髮誓天堅不更適食貧養親撫孤成立康
熙六年旌表)
呂善繼妻李氏(邢臺人順治六年善令湖廣藍山縣土賊竊發殉難氏年二十五苦志守
貞撫妾張氏遺腹子象韶成立入泮嫡庶同心始終一節康熙九年旌表)
張三近妻王氏(内邱人年十八夫亡守志家貧荼苦自甘而奉養舅姑務盡甘旨姑病腿
癰醫藥不治氏日潄口親䑛得瘥闔邑稱為孝婦康熙九年旌表)
喬鐄妻劉氏(内邱人年二十七夫亡同妾卜氏守節撫孤年荒衣食不給艱苦經營終無異
志劉年至七十歲康熙九年旌表)
張俊繼妻楊氏(鉅鹿人夫亡苦節數十年卒康熙十四年旌表)
曹永盛妻方氏(南和人夫亡守節四十年工文墨讀書教子康熙二十一年旌表)
要璽妻黃氏(南和人年二十夫亡守節三十餘年教子入泮雍正三年旌表)
李喬龍妻裴氏(廣宗人夫出獨居鄰人張德入室調之愧忿自縊雍正三年旌表)
劉之奇妻呂氏(邢臺人年十九夫亡孝親撫孤苦節四十餘年雍正三年旌表)
趙源滙妻宋氏(邢臺人年二十五夫亡勤於織紡嚴以課子每逢節序必詣夫塋拜奠苦
節歷四十年雍正三年旌表)
王建妻張氏(邢臺人年二十五夫亡事親撫孤孝慈並著雍正四年旌表)
李鳳妻化氏(邢臺人年二十四夫亡勤績紡教嗣子食廩雍正四年旌表)
苑成維妻池氏(邢臺人居成安為村人安有民逼姦不從投井死雍正五年旌表)
史有邦妻譚氏(廣宗人夫他出氏獨往田中村惡龐四逼之脅以刃氏怒罵被殺雍正八
年旌表)
李烆妻梁氏(邢臺人年二十二夫亡無出妾霍氏生子墉甫週歲氏與霍氏同志撫之成立
入泮守節三十餘年雍正十年旌表)
徐毓桂繼妻丁氏(邢臺人年十八夫亡奉事病姑備極孝養撫遺腹子憲烈入泮苦節
四十餘年雍正十年旌表)
許璠妻蘇氏(唐山人年二十六夫亡事舅姑能得其歡心舅殁姑病事之愈謹飲食起居必
躬親之典鬻釵珥經營喪葬撫孤子成立守節至六十一歲雍正十年旌表)
宋敞妻霍氏(任縣人年二十六夫亡家貧脱簪環以養翁姑承歡盡敬翁姑歎曰家有賢婦
無異子存也教子務農課孫讀書入泮守節至七十一歲雍正十一年旌表)
苗時保妻鄭氏(任縣人年二十三夫亡事孀姑及庶姑俱甘旨不缺而自厭粗糲繼姪為
嗣早卒遺孫四人俱撫之成立遊泮者二人守節至六十七歲雍正十一年旌表)
廣平府
周
趙括母(趙王以括為將代廉頗其母上書言於王曰括不可使將王曰何以對曰始妾事其父時
為將身所奉飯飲而進食者以十數所友者以百數大王及宗室賞賜者盡以予軍吏士大夫受命
之日不問家事今括一旦為將東向而朝軍吏無敢仰視者王所賜金帛歸藏於家而日視便利田
宅可買者買之王以為何如其父父子異心願王勿遣王曰母置之吾已決矣括母因曰王終遣之
即有如不稱妾得無隨坐乎王許諾後括果敗趙王亦以括母先言之竟不誅也)
王仁妻秦氏羅敷(邯鄲人仁為趙王家令羅敷出採桑於陌上趙王登臺見而悦之置
酒欲奪焉羅敷善箏乃彈箏作陌上桑以自明趙王乃止)
南北朝
崔覽妻封氏(清河人有才識聰辯強記多所究知時李敷公孫文叔雖已貴重近世故事有
所不達者皆就而咨請焉)
房景伯母崔氏(清河人性嚴明有高識親授諸子經義景伯為清河太守每有疑獄嘗先
請焉貝邱民列子不孝吏欲案之景伯入白母母曰民未見禮教故也乃呼其母來處之於榻景伯
旦夕溫凊其子侍立堂下未及旬日悔過求還終以孝聞)
烏桓魯利妻(初慕容農奔列人止于烏桓魯利家利為置饌農歎而不食利謂其妻曰惡奴
郎貴人家貧無以饌之奈何妻曰郎有雄才大志今無故而至必將有異非為飲食來也君亟出遠
望以備非常利從之農謂利曰吾欲集兵列人以圖恢復君能從我遊乎利曰死生惟郎是從於是
招集士馬共圖伐丕之策卒破秦兵於列人)
王昕母崔氏(清河人學識有夙訓生九子並風流藴藉世號王氏九龍)
隋
趙元楷妻崔氏(清河人隋末遭亂為賊所拘欲以為妻崔謂賊曰我士大夫女為僕射子
妻今即死終不能為賊婦羣賊縛於牀簀將凌之崔紿賊得稍釋因急取賊佩刀倚樹立曰若覓死
可來相逼賊怒亂殺之元楷後得殺者支解之以祭其靈)
鄭誠妻崔氏(清河人少適誠生善果而誠戰没崔年二十父母欲奪其志崔抱善果泣曰婦
人無再見男子義鄭君雖死幸有此兒棄兒為不慈背死為無禮寧當割耳截髮以明素心後善果
以父死王事年數歲襲爵後累遷魯郡太守每出聽事母恒坐障後察之聞其剖斷合理歸則大悦
若行事不允母乃還室蒙被而泣終日不食善果謝過猶開諭再四勉以忠孝善果亦由此克己號
為清吏母卒後善果漸驕恣名損於治郡時)
唐
宋廷芬女若莘若昭若憲(清陽宋廷芬生五女皆警慧善屬文長若莘次若昭
若倫若憲若荀莘昭文尤高若莘誨諸妹如嚴師著女論語十篇推明婦道所宜若昭又為傳申釋
之貞元中昭義節度使表其才德宗召入禁中試文章并問經史大義帝咨美悉留宮中高其風操
不以妾侍命之呼學士自貞元七年祕禁圖籍召若莘總領元和末若莘卒贈河内郡君後穆宗以
若昭尤通練拜尚宮嗣若莘所職歷憲穆敬三朝皆呼先生后妃與諸王主率以師禮見寶歷初卒
贈梁國夫人妹若憲代司祕書文宗尚學以若憲善屬詞粹論議尤禮之太和中為李訓鄭注譖死
訓注敗帝悟其讒追恨之)
宋
趙嘗舉女(貝州人王則反聞趙有殊色使人劫致之欲納為妻趙日號泣詛罵求死賊愛其色
不忍殺多使人守之趙知不脱乃紿曰必欲妻我宜擇日以禮聘賊信之使歸其家具聘帛盛輿從
來迎趙與家人訣曰吾不復歸此矣問其故答曰豈有為賊汚辱至此而尚貪生者乎家人曰汝忍
不為家族計耶趙曰苐無患遂涕泣登輿而去至州廨舉簾視之已自縊輿中死矣)
宋綬母楊氏(平棘人父楊徽之無子藏書萬卷故楊氏亦知書適宋皋直集賢院生子綬及
皋卒每躬親教授多有規戒以故綬博通經史百家文章為一時所尚)
李若水母張氏(廣平人康王為質於金潛歸道經母莊索漿飲母延於家問何來王曰吾
為商磁相間為金兵劫擄故至此母曰君非商旅也適有金騎來追問康王吾紿之曰過此兩日矣
追吏舉鞭擊鞍歎息去因進酒食王問其姓氏泣而不言再三詰之曰妾子李若水也已死金軍吾
兒得為忠臣妾不恨矣妾聞磁相在邇有宗澤在焉食足兵強天下事尚可為幸大王勉之因出金
銀數兩以獻相泣而别)
金
許古妻劉氏(清河人定海軍節度使仲洙之女貞祐初挈家僑居蒲城後留劉氏母子於蒲
仕於朝既而兵圍蒲劉謂二女曰汝父在朝而兵勢如此事不可保若城破被驅一為所汚奈何不
若俱死已而攻城益急於是劉氏與二女相繼自盡有司以聞追封劉氏為郡君謚曰貞潔長女謚
定姜次女謚肅姜以其事付史館)
元
王某妻李氏(清河人有二子長曰謙次曰義義即李産也李視謙比已子尤愛義無賴其徒
殺人誤坐謙已誣服李聞急訴義當坐謙得免事聞俱得釋)
王時妻安氏正固(磁州人至正十九年時以參知政事分守太原安氏從之賊兵寇太
原城陷衆皆逃安氏與妾李氏同赴井死事聞贈梁國夫人謚莊潔)
劉氏淑貞(宗城人幼有志操許聘李御史子未歸夫病卒泣告父母欲送夫殯父母難而許之
遂披髮號泣送至塋所時林木茂密忽於塚後自縊死之越三日合葬人皆歎其貞烈有司以事聞
旌表)
明
郝禮妻胡氏(廣平府人年二十夫亡守節至九十八卒女適庠生李貢年二十三夫亡亦守
節至八十三卒)
郭瑛妻申氏伴君(廣平府人夫病篤申割臂肉和粥飲之夫亡剪髮割耳自誓守節年
三十七卒子興襲職贈宜人)
宋儒嫡母楊氏(廣平府人氏生子傑妾趙氏生子儒楊愛儒如已出傑夫婦嘗欲害儒楊
為保護得全後傑全家客死於閩儒傾産為取柩歸葬乃楊氏盛德所致也壽至九十卒)
楊鐸妻郝氏(廣平府人夫亡自縊以殉)
徐銳妾劉氏李氏史氏(俱廣平府人銳卒無子三氏皆少勢家謀娶之終不能奪
郡守旌其閭曰一門三節)
魏明妻張氏(廣平府人早寡家貧勤織絍教子成立事聞旌表)
馬出圖妻王氏(廣平府人夫亡家貧紡績奉姑教子茹素終身)
方大林妻段氏(廣平府人歲凶挈家徙河南夫與姑相繼亡一子尚幼氏扶二柩歸葬撫
孤成立年七十八卒)
趙奉妻孟氏杜貴妻李氏
申朝妻王氏姚朋妻胡氏
張訪妻徐氏張五采妻史氏
冀為梅妻竇氏張寅妻李氏
張弘儒妻王氏魏冬妻張氏
劉耀妻張氏張鴻妻武氏
陳良策妻申氏趙鐸妻張氏
胡沾愛妻李氏(俱廣平府人夫亡守節旌表)
武周妻胡氏(廣平府人周以歲歉窮迫自縊死越三日既殮氏亦縊死柩側)
梅瓚妻武氏(磁州人事繼姑以孝聞夫早故生子纔十月時值饑窘繼姑與父母欲奪而嫁
之氏以死自誓勤紡織撫育孤子艱苦二十餘年事聞旌表)
吳鐸妻于氏(磁州人鐸為千戶早卒氏守節終身詔旌其門)
袁昇妻都氏(磁州人正統十四年昇從軍北征陣亡生子亦殀氏守節勤鍼工易衣糧侍養
舅姑迨舅姑没遺一子一女俱幼氏為撫育成立苦節三十餘年詔旌表)
劉三友妻張氏(磁州人三友冬月病劇氏單衣奉湯藥每籲天求代及卒氏於園樹下自
縊姑曹氏覺之奔救未絶復縊又為鄰媼救免後至三友殯期修齋醮人不為防夜分卒自縊死事
聞旌表)
申用休妻劉氏(磁州人夫亡一子尚在襁褓氏孝事舅姑及卒喪祭盡禮撫其夫二幼弟
及其子成立分析田産毫無所私守節四十五年旌表)
李杜妻方氏妾陳氏(廣平府人御史春蓁生母封太孺人年少夫亡守節教子成名
年八十一卒妾陳氏年少無子亦勵志苦節年七十卒俱旌表)
李龍妻陳氏(廣平府人年十七甫嫁而夫卒舅姑憐其少欲嫁之陳誓以死守服闋詣夫墓
痛哭自縊墓側)
李東安母方氏妻王氏(廣平府人姑婦孀居同志不移有司旌其閭曰雙節)
張崇溫妻秦氏張崇耿妻武氏
張一點妻周氏胡納玉妻龐氏
李傑妻張氏任俊妻張氏
楊進科妻賈氏胡一貫妻宋氏
馮臣妻傅氏劉重華妻蘇氏
趙宗陽妻胡氏(俱廣平府人夫亡守節旌表)
宋鑑妻牛氏董余臣妻路氏
李一濯妻谷氏張錠妻李氏
馬泰妻劉氏(俱廣平府人夫亡撫孤守節旌表)
楊一奎妻馮氏(廣平府人夫亡親老子幼養生送死訓誨有成)
范思道妻韓氏(廣平府人夫亡無子家頗饒有謀奪其志者韓以死自誓年饑常輸粟以
佐荒政)
李果妻魯氏(廣平府人夫亡遺二孤家貧無給紡絍訓子俱有成立)
張守正妻韓氏(廣平府人夫亡無子誓不更適奉事孀姑以孝聞嘗捐貲修學宮)
武守已妻趙氏(廣平府人夫亡守節事老撫幼族有無産者推以與之衆服其義)
袁自友妻常氏(廣平府人年十七夫亡守節羣盜誤入其室聞氏聲相率遁去及殁人呼
其墳為常姑塚事聞旌表)
聶明瑚妻霍氏(廣平府人歸聶五日而夫亡翁姑憐其少而欲嫁之氏不從乃為立嗣年
六十卒旌表)
董春妻田氏(廣平府人夫幼而騃姑性淫悍與僕人私百計誘氏堅不為動姑大怒剚刃腹
下而死鳴於官僕問凌遲姑以杖斃)
劉澤妻胡氏(廣平府人夫亡撫子蓁成立後蓁亦殁姑婦同志苦節人稱雙節)
郭東妻王氏(廣平府人年十九夫亡無子撫育嗣子崇嗣卒致通顯旌表)
王守祖妻張氏甯惠妻張氏
孟宗妻劉氏申寧妻張氏
張琴女杜潤妻鄭氏
張漢臣妻趙氏郭酇妻李氏
李資妻和氏郝班妻安氏
馮進妻許氏張良佑妻陳氏
潘禮妻于氏(俱廣平府人夫亡守節旌表)
杜璧妾李氏(廣平府人年二十夫亡守節與嫡郭氏相依紡績訓孤年八十卒)
周鳳妻韓氏(廣平府人年二十二夫亡無子舅姑欲奪其志誓不改節)
李琰妻周氏(廣平府人夫亡惟一女適庠生梁達達亦早殁女亦矢志不移母女雙節邑人
稱之)
喬繩武妻張氏(廣平府人夫亡年少撫孤事姑年八十卒府官勒其名於旌善亭)
韓拱妻任氏(廣平府人夫亡自縊以殉)
李琦妻侯氏(廣平府人夫死三日晝夜號哭自縊柩前)
張官妻翟氏(廣平府人夫死家貧斷手自誓守節年七十卒)
武強妻常氏(廣平府人常瑣女夫商於外姑淫悍日與羣惡謀汚氏不得日加箠楚氏不從
亦終不言竟死時大旱鄉人率衆往祭婦墓祭畢雨大注咸以為孝烈所感)
高梅女(廣平府人許字田既庭未歸而夫死父母往弔之自縊於家)
焦弘祚妻宋氏(廣平府人年二十四夫亡囓指自誓守節終身)
邢穏妻韓氏(廣平府人年二十五夫亡無子父母欲奪其志乃誓諸神願失明以全節明年
一目果盲斷葷茹素以事父母越十五年父母終而目復明至八十三卒)
常律妻郭氏(廣平府人年十七夫亡號哭不食越七日自縊柩前)
杜希賢妻張氏賀應鼇妻閻氏
李環妻武氏王汝義妻李氏
王寧妻關氏何澤妻梁氏(俱廣平府人夫亡守節)
蔣譚妻李氏(廣平府人夫亡守節孝事舅姑舅姑病日夜祈禱願以身代)
武繼先妻趙氏(廣平府人年二十二夫亡無子勤紡績以甘旨奉舅姑挑野菜自食翁姑
死貧不能葬乞親鄰以襄事年八十餘卒)
李登雲妻陳氏(廣平府人夫亡無子殯於書室及漳水浸室乃懸柩於梁上朝夕供祭年
七十八卒)
郭仕妻陳氏(廣平府人年十九夫亡守節四十三年與李登雲妻姊妹雙節)
杜文禮妻趙氏(廣平府人夫亡守節六十餘年年至九十卒事聞建坊賜月米)
秦齊妻李氏(廣平府人夫病革籲天求代竟自經死夫病尋愈)
趙伯讓妻王氏(廣平府人年少夫亡守節至九十餘卒事聞旌表)
趙亨妻李氏(廣平府人夫亡守節至九十餘卒詔旌表賜月米)
郭生濂妻韓氏(廣平府人少習書史年十九夫亡撫子成立訓孫口授章句年八十九卒
邑人稱之)
陳三妻金氏(廣平府人年二十二夫亡有遺腹子舅姑欲嫁之氏聞自縊家人救之得不死
守節以終旌表)
王相妻郭氏子婦韓氏(廣平府人年二十四夫亡撫前室子成立娶媳韓氏年十
七亦寡姑婦同志苦節有司以事聞旌其雙節)
王諒妻史氏(廣平府人年十九夫亡撫遺腹子成立至八十四卒)
王尚古妻聶氏(廣平府人年十九夫亡兄嫂欲嫁之氏不從之墓所自縊家人覺急趨救
之得免守節以終身)
牛科妻張氏張以攀妻馮氏
張起龍妻高氏田九齡妻賈氏
王鎬妻趙氏趙貺妻毛氏
田學書妻焦氏金世禄妻郭氏
王任妻朱氏(俱廣平府人夫亡撫孤守節旌表)
趙炯妻殷氏(廣平府人年十六夫亡生子未週歲撫養成立生一孫而子亦亡繼撫孤孫甘
貧守節)
何講妻許氏(廣平府人年二十夫亡事姑盡孝姑患乳瘡年餘許朝夕口吮之姑得愈課子
守節四十年卒)
劉尚明妻趙氏(廣平府人夫亡守節家貧子幼鄰人餽之食却不受有司式廬建坊月給錢米壽七十卒)
劉孟池妻王氏(廣平府人永府長史王三畏女年十九夫亡守節五十餘年旌表)
張世紀妻柴氏(廣平府人庠生柴栻女年十八夫亡子幼氏囓指出血誓與孀姑同生死
年九十一歲卒)
郝近鳳妻梁氏(廣平府人年二十一夫亡矢志守節年九十七卒旌表)
田承志妻賈氏(廣平府人庠生賈一仁女年十九夫亡守節六十餘年)
王門三節婦(廣平府人王臣妻張氏夫亡守節撫孤歷四十餘年子允武長史娶趙氏允武
卒趙事孀姑以孝聞孫對揚娶胡氏對揚卒胡孀居課子稱一門三節)
王節妻馬氏(廣平府人侍郎顯孫女年二十二夫亡矢志守節終身)
吉仲和妻弓氏王登妻趙氏
何柄妻王氏何讓妻賈氏
梁可則妻劉氏柴基妻魏氏
張民服妻高氏陳喜妻王氏
于銳妻劉氏趙一信妻李氏
武秋妻李氏盧尚賓妻郝氏
梁希統妻孟氏馬進妻馮氏
王懷妻趙氏(俱廣平府人夫亡守節旌表)
李枝妻馬氏(廣平府人侍郎顯孫女年十九夫亡矢志守節至七十卒)
張瀛妻宋氏(廣平府人夫亡子幼治家有法後子孫四世同居皆守其規範也)
喬隆妻吳氏(廣平府人年二十二夫亡無子撫幼叔及孤姪至成立年八十卒旌表)
張憲妻何氏(廣平府人年二十夫亡守節至八十三卒旌表)
袁希梧妻喬氏(廣平府人年二十六夫亡撫孤守節長孫魁成進士詔旌表)
徐昭妻蔡氏(廣平府人夫亡無子守節至八十二歲猶裹土築墳朝夕哭奠邑人稱之)
郭維城妻喬氏(廣平府人教授喬公女年十八夫亡苦節歷五十餘年)
蔡應龍妻張氏子婦李氏(廣平府人年二十七夫亡守節撫孤子沆成立娶媳
李氏年二十一沆卒遺孤六歲與姑同守節終身)
李還妻蕭氏(廣平府人年十八夫亡遺腹生子殯夫於室凡十三年朝夕抱孤哭奠守節以
終旌表)
戚敬妻王氏(廣平府人年十九夫亡遺腹生子誓死守節年八十餘卒旌表)
史軏妻王氏姬瓚妻馬氏
林景昌繼妻萬氏王佐妻杜氏
王明妻王氏馬鳴時妻李氏
張繼新妻秦氏董聞道妻單氏
鄭守德妻甯氏鄭法妻程氏
隂宗文妻劉氏鄭重妻陳氏
姬宗文妻馮氏(俱廣平府人夫亡守節旌表)
賈瑄繼妻李氏(廣平府人撫前室子若已出年二十二夫亡遺腹生一子撫之俱成立守
節四十餘年卒)
王卿妻劉氏劉氏(廣平府人係姊妹妹生子甫六月夫亡時姊年二十九妹年二十二
同心守節三十餘年卒)
王希皋妻郝氏(廣平府人年二十四夫亡守節紡績奉姑撫子維寧成名)
孫荷妻賈氏(廣平府人年二十九夫亡撫孤姪成立守節終身有司旌表其門)
申鳳樓妻于氏(廣平府人年十九夫亡守節養姑姑殁氏裹土成墳年七十三卒)
陳鞏女(廣平府人許字王養威威早卒年十五聞訃不食數日死父母哀其志遂合葬焉)
郝經妻譚氏(廣平府人年二十四夫亡守節至九十卒旌表)
李宗義妻楊氏張爾維妻宋氏
李宗智妻溫氏郝應乾妻張氏
王曦妻白氏王子卿妻劉氏
李文鳳妻王氏王欽妻馬氏
陳得禮妻趙氏趙來儒妻董氏
趙千里妻胡氏張學孔妻王氏
王邦妻張氏賀得時妻賈氏
王濤妻李氏(俱廣平府人夫亡守節旌表)
李鸞女清兒(廣平府人許字彭大義及筓大義疾篤合卺以厭之甫七日而大義殁女自縊
以殉事聞建坊旌表御製一聮書於坊上云一時志節高千古百倍光輝耀萬年)
郭榮女金玉(廣平府人正德中年十四值流賊亂不辱罵賊死之)
武鎮女香兒(廣平府人年十六正德中值流賊亂不屈為賊所殺)
張滕妻趙氏(廣平府人年二十八夫亡遺二子俱幼奉孀姑苦守終身後其孫國彥疏聞旌
表)
史盛妻王氏(廣平府人正德間為流賊所執欲汚之罵不從被殺)
李宜女小白(廣平府曲州人年十七正德中流賊亂同衆婦逃匿叢棘中賊逼之上馬小白
大罵不從賊怒支解之時督軍雷御史給棺收葬事聞築墳樹碑建祠肖像以祀焉)
王山妻常氏(廣平府成安人年未二十正德中流賊亂義不受辱厲聲罵賊遂投井死事聞
旌表)
翟昭妻侯氏(廣平府人年十七夫亡父母欲奪之氏斷髮明志守節終身)
張文秀妻胡氏(廣平府人夫亡求自盡未果人以家貧子弱諷之改適氏斷髮毁面守節
終身事聞旌表)
王氏女(廣平府人年甫十一與姊同事女紅姊年漸長頗肆色笑女以厲言禁止不聽女愧憤遂
投府學井中死有司表其泉曰清烈)
馬斗妻王氏李克民妻焦氏
張世禄妻李氏張馨繼妻崔氏
郭賓妻張氏孫珣妻薛氏
龐之屏妻尹氏沙宗巖妻郭氏
于敏妻聶氏胡一仕妻王氏
張深妻王氏張次璧妻趙氏
盧機妻張氏秦贊元妻霍氏
張璠妻陳氏張五采妻史氏
鄭昇妻齊氏王化蛟妻張氏
顧鴻妻周氏(俱廣平府人夫亡撫孤守節旌表)
李希顔妻王氏(廣平府人年十七夫亡自縊柩前以殉有司勒石旌表)
王廣妻武氏(廣平府人年十九夫亡縊死柩側事聞旌表)
申成妻李氏(廣平府人巡撫佐生母成亡時佐方在襁褓李事姑訓子苦節歷四十年封太
孺人贈淑人旌表)
張俊妻鞏氏(廣平府人正德中流賊欲汚之大罵不辱被殺旌表)
宋氏女(廣平府人年十六正德中遇流賊不辱被殺)
張吉妻田氏(廣平府人娶五月夫被賊害田撫遺腹子矢節不嫁媒有勸之改適者氏嚙左
股肉自啖曰婦有二心有如此肉守節終身)
李從規妻韓氏(廣平府人適從規五月而夫亡是夕自縊以殉旌表)
尹詔妻李氏(廣平府人年二十二夫亡遺腹生子方週家貧無依親戚勸之再適氏泣曰吾
忍令吾兒呼他人為父耶遂斷髮自矢守節五十餘年卒)
張傑妻劉氏(廣平府人年十六歸傑家貧親老多病氏紡績為業以供菽水未幾翁姑與夫
相繼而殁氏守節撫孤行乞以度朝夕後子長乃典身養母葬三柩時人稱一門節孝)
胡養蒙妻段氏申吉妻李氏
張逵妻王氏張玠妻趙氏
戴鸞妻王氏杜廷錫妻李氏
邱宦妻潘氏趙時妻武氏
張絅妻黃氏邱應召妻楚氏
王天麒妻許氏(俱廣平府人夫亡守節旌表)
冀有奮妻石氏(廣平府人夫亡矢志守節聞有密為納聘者即謁墓號哭自縊死事聞旌
表)
楊守敖妻劉氏(廣平府人夫亡痛哭七日自縊死)
和大金妻張氏(廣平府人夫亡撫孤事親竭力盡禮以苦節終身旌表)
杜廓妻申氏(廣平府人知州汝亮繼母歸廓三載而廓卒遺子女三人氏撫愛如已出守節
以終旌其閭曰貞婦慈母)
李之彥妻孟氏(廣平府人夫亡無子求立嗣不得訟於官官復曲法阻之孟撫棺大慟自
刎死事聞旌表)
趙仲智妻劉氏(廣平府人夫亡姑老氏矢志守節代夫事親及姑死氏竭力營葬事畢乃
以家業付家人云吾今而後得從夫地下矣遂不食而死)
謝守已妻崔氏(廣平府人年二十一夫亡矢志殉夫哀毁不食家人勸之不聽越三日遂
自縊柩前)
王昌妻韓氏(廣平府人于歸二年夫亡遺腹生子盡心撫育以紡績存活教子成立苦節四
十年卒)
孫沈妻史氏(廣平府人年十九夫亡撫遺腹子成立守節終身)
王時進妻欒氏(廣平府人年十七歸時進事舅姑至孝翁姑殁喪祭如禮未幾夫病垂死
囑氏曰我死善事後人氏泣曰妾終不含恥以事他人也及時進死矢志守節四十餘年如一日壽
五十七歲卒)
趙時學妻仲氏(廣平府人年二十五夫亡其母勸之他適不從苦節五十年撫孤成立壽
七十餘歲卒)
王欽恩母司氏妻高氏(廣平府人欽恩卒高守節奉姑以孝著歷四十餘年孀姑
司氏先以節稱人號一門雙節云)
臺美中女(廣平府人兵燹被執賊欲汚之女大聲罵賊義不受辱急投井死及亂平家人收其
屍面色如生)
楊承明妻魏氏(廣平府人年十九歸承明生子方週歲遭兵變被執賊欲攜之行氏不從
賊以刃脅之曰從則生否則死氏掠鬢整衣受刃賊不忍殺乃奪其稚子投之火中氏終不屈賊知
志不可奪射殺之屍僵立三日不仆)
李成龍妻馬氏王一相妻韓氏
楊應麒妻段氏張維德妻趙氏
李庭蕙妻王氏李庭芝妻呂氏
李庭&KR0581;妻張氏王曦妻白氏
房宇妻閻氏鄭有能妻李氏
賈環妻王氏王儼若妻馬氏
龍三才妻李氏袁鑑妻張氏
李文煥妻秦氏(俱廣平府人夫亡守節旌表)
吳守節妻宮氏(廣平府人年十九歸守節家貧氏紡績以供朝夕不二年守節亡遺孤週
歲家益零落父母欲奪其志氏不從食糠粃以延生及子成立氏曰今而後可以從吾夫地下矣遂
縊死)
馬天祥妻于氏(廣平府人年十九夫亡事姑以孝訓子成立守節終身)
翟進登妻蕭氏(廣平府人夫亡守節年百有五歲猶自紡絍有司請旌表其門曰人瑞越
二年乃卒)
宋鉞妻李氏(廣平府人年十九夫亡家人欲嫁之氏斷髮自誓年九十餘卒)
郝崇女(廣平府人年五歲父卒及筓以父無壯子誓不嫁紡織以供弟姪年八十而色如童鄉人
謂之仙姑云)
顧通妻楊氏(廣平府人年二十一夫亡家貧無子旌黨有欲奪其志者氏涕泣三日不食自
縊於墓所)
王邦友妻張氏(廣平府人年十九夫亡越二日自縊於柩前旌表)
李傑妻張氏(廣平府人夫亡守節至八十餘歲卒事聞詔旌表)
曹炒兒妻霍氏(廣平府曲州人夫亡矢志守節繼姑性惡而行醜年荒僦居開客舍強霍
靚妝司炊霍不從遂惡之逐使另爨依孀伯母家紡織舂汲晝夜苦作稍有所入繼姑輒取去以致
絶糧數日乃投井死事聞旌表)
馬尚良妻李氏(廣平府肥鄉人歸尚良未二年夫卒自縊死)
張鵬翼妻劉氏(廣平府成安人夫亡越三日成殮自縊以殉旌表)
李景年妻龐氏(廣平府人母疾割股以奉母疾遂愈)
胡見華母王氏妻張氏(廣平府人見華亡無子女張氏痛姑王氏孀居誓不更適
守節奉養人稱雙節旌表)
孫薈妻郭氏(廣平府人夜被盜拷掠薈及其母朱氏甚慘氏厲聲言願同死自樓而下躍入
火中賊感動相顧散去事聞旌表其門)
張□妻鄭氏(廣平人布政銘孫女年二十二夫亡守節至七十卒子成家以孝稱旌表)
楊士先妻王氏(廣平府人常割股以療姑疾)
韓氏女(廣平府人府志事實失考相傳有御製輓詩云)
王奈妻趙氏武元祥妻周氏
郝三妻李氏郝進妻劉氏
李寵妻張氏蕭建妻宋氏
宋興嗣妻郭氏史茂才妻張氏
史所稱妻張氏(俱廣平府人夫亡守節旌表)
郝子津妻任氏(廣平府人年十九夫亡與孀姑相守至八十餘歲卒)
冀相妻劉氏(廣平府人年二十夫亡守節教子隆慶初孫薦以應試入京奏聞旌表)
張獻塘妻李氏(廣平府人夫亡守節四十年長子洞舉孝廉次子濩成進士)
李養心妻陳氏(廣平府人年十九夫亡父母欲嫁之不從屢遭兵荒卒不易志守節終其
身)
田蘊璽妻李氏(廣平府人遭亂蘊璽兄弟俱被殺李抱女同嫂王氏抱男逃走王足創不
能負李曰良人兄弟俱死當存此子以留田氏後遂棄已女抱兄子越城而逃後妯娌孀居事舅姑
同以孝聞)
楊若夢妻霍氏(廣平府人崇禎戊寅亂與姑同被劫霍曰姑老無用我願從苐求舍姑兵
釋其姑扶霍上馬行四五里度姑去已遠墜地大罵兵怒殺之)
曹淳妻劉氏(廣平府人戊寅亂避難雞澤城破攜兩男投井死)
郭棠妻李氏(廣平府人崇禎戊寅亂偕家人逃匿兵搜得其舅姑殺之李攜幼男及夫之幼
弟逃走力罷度不能兩全或教之舍叔而抱男李曰翁姑死矣叔豈能再得乎子雖難割然吾夫在
外或不死子尚可望也竟棄男負叔而走)
賈詔庭妻孫氏(廣平府人崇禎戊寅城破氏義不受辱死之)
張國翰妻李氏(廣平府人崇禎戊寅寇亂不屈被殺)
韓策二女(廣平府永年人姊妹皆及笄未嫁崇禎戊寅避亂臨洺鎮城破被執二女義不受辱
俱死之旌表)
韓堯邑妻趙氏(廣平府人年二十一夫亡其父欲嫁之氏刎頸自誓其父乃止年八十四
卒)
胡廷器妻吳氏(廣平府永年人崇禎癸未氏歸寧父母為兵掠劫氏及其父母同行吳紿
之曰二親老不如遣去兵舍之吳度父母去遠急投河兵挽之出復大罵兵怒支解之)
李純盛妻邵氏(廣平府人崇禎癸未兵亂姑妯娌輩俱避地穴中氏為兵所得問穴所在
邵紿之行兵喜隨之經行井旁投井而死穴中五十餘人俱得免)
韓鐸妻李氏(廣平府人崇禎中兵叛氏翁韓曰章死於賊縛李氏於馬上氏大罵賊怒斫其
腦而死)
王國英妻張氏(廣平府人避難為賊所得逼之上馬氏不從抱幼男投井死)
賈聚樂妻張氏(廣平府人庠生張學曾女遇寇不辱而死)
趙琯妻李氏(廣平府人李化蛟女年二十夫亡無子誓死不再嫁城破投井死)
陳明道妻張氏(廣平府人遇盜不辱死)
康爾祚妻趙氏(廣平府人城破抗節死二子霖震同遇害旌表)
殷應試妻馬氏(廣平府人年十九夫亡無子女誓不再適偶歸寧值叛兵突至逼令解襦
搜財物馬大哭拒之兵怒刺以利刃斷腸死猶兩手堅持衣領如前拒賊狀事聞旌表)
胡復澄妻徐氏(廣平府人遇叛兵逼之憤怒不從自刎而死)
王之玉女(廣平府人年十四遇賊強之跪女坐地不屈以頭觸石而死)
王璽女(廣平府永年人許字永年庠生李球彝年十四城破死節李感其義遷葬先塋事聞詔旌
表之)
鄭于四妻韓氏(廣平府人崇禎間遇賊剽掠氏義不受辱死之旌表)
袁陪妻史氏(廣平府人遇流寇於漳水濱欲汚之不從投水死)
劉廷諫妻李氏(廣平府人遇兵亂被執不從投井而死)
路門雙烈婦(廣平府人路進寶妻韓氏進財妻劉氏遇兵亂進寳等扶母偕兩婦東走途次
遇兵兩婦俱投河死進寶等得扶母逃走人稱雙節云)
王秀妻張氏(廣平府人流賊亂欲汚之張不從刀斫其額而死時年二十五)
宋應試妻劉氏(廣平府人壬午兵亂罵賊不屈被殺)
申化妻軒氏(廣平府人太僕佳胤生母封太安人佳胤六歲而父殁軒砥節撫孤訓子以忠
孝崇禎甲申之變佳死難軒曰有子作忠臣復何憾年七十四卒)
李春蓁妾馬氏(本京師人崇禎甲申流寇挾春蓁及馬氏西行至宜溝驛馬氏乘間自縊
而死)
本朝
申佳胤妻靳氏(廣平府人夫端愍公甲申殉節氏時里居未及從死每以為憾後隨子涵
昐宦京邸念端愍公盡節地因日夕悲痛遂卒於京)
楊之孚妻馬氏(廣平府人年二十二夫亡翁姑欲強嫁之遂服毒死)
郝氏女(廣平府人許字李芳潤潤病危娶婦以厭之未及至門而夫已殁誓不他適守節六十餘
年壽八十卒)
杜爛然妻申氏(廣平府人夫訪道不知所終守節四十六年至八十二卒)
趙德潤妻梁氏(廣平府人年二十一夫亡守節姑病瘓牀褥四十餘年氏朝夕奉事不少
懈怠年八十餘卒)
盧愜印妾方氏(廣平府人年十六夫亡無子女嫡欲嫁之氏流涕跪請守節終身)
劉格妻張氏鄭之望妻張氏
張五美妻方氏胡天眷妻任氏
楊德純妻霍氏楊承業妻劉氏
陳銘鑑妻郭氏李琰妻周氏
黃正中妻石氏殷琚妻田氏
王應試妻韓氏趙允迪妻李氏
李宗武妻宋氏閻有章妻張氏
段鈿妻趙氏張可愛妻韓氏
張叢塘妻徐氏溫崇修妻王氏
王受命妻楊氏陳永壽妻秦氏
陳王前妻李氏陳爾學妻馬氏
曾日章妻王氏張奇抱妻李氏
王彥髦妻董氏王鳳苞妻劉氏
郁甲珍妻段氏李翹楓妻戴氏
郁鵬翔妻包氏楊承芳妻趙氏
楊承宣妻王氏閻好善妻劉氏
耿志節妻郭氏謝崇錫妻潘氏
牛東明妻王氏韓養氣妻王氏
張自得妻劉氏張自安妻孫氏
包悦心妻薛氏滕光榮妻楊氏
王得時妻耿氏王學政妻李氏
楊國禎妻簡氏龐噩妻呂氏(俱廣平府人夫亡守節)
和向陽妻馬氏(廣平府人年二十九夫亡守節遇亂為叛兵所劫投井未死以節終)
王溫妻杜氏(廣平府人年二十一夫亡奉養舅姑以孝稱苦節歷四十餘年卒)
逯國顯妻胡氏(廣平府人年二十三夫亡父母強其改適氏憤恚引刀自毁其面守節六
十年卒)
劉復煥妻何氏(廣平府人年十八夫亡矢志守節六十餘年卒)
安喜女(廣平府人父充營卒貪金帛許鄰邑人為妾女泣不從遂自縊死)
張盈妻趙氏(廣平府人夫亡不食死)
李合天妻張氏(廣平府人夫亡不食死)
李閱妻解氏(清河人夫亡紡績養姑課子入泮守節三十八年順治間旌表)
邱運至妻解氏子婦高氏(清河人夫亡遺子芝香撫之成立娶媳高氏芝香死
高氏欲殉或勸之曰腹有孕倘生男立夫後豈不勝於身殉乎既而生女即縊死一門雙節俱順治
間旌表)
趙一鸞妻張氏(永年人夫亡守節茹苦育孤順治十三年旌表)
陳彤瑞妻柴氏(雞澤人年十七夫亡遺孤僅四十日孤苦無依父兄勸之改適氏剪髮以
示不奪守節至六十三歲卒順治八年旌表)
趙守富妻畢氏(清河人年二十五夫亡事姑盡孝教子遊庠孀居三十八載人鮮有見其
面者順治十二年旌表)
隂萬化妻蔡氏(廣平人年二十六夫亡不食數日矢志守節奉姑教子費出女紅歷五十
餘年卒順治十五年旌表)
甯三樂繼妻馬氏(廣平府永年人年二十二夫亡守節撫遺孤爾講成進士年七十八
卒康熙十八年旌表)
賈樂性妻張氏(邯鄲人為武生冀璞強姦不從自經死康熙四十一年旌表)
張昆妻賈氏(威縣人夫出獨往田中為兇徒林中傑逼姦砍死康熙四十八年旌表)
李復隆妻胡氏(永年人年二十夫亡孝事翁姑撫孤子成立康熙五十二年旌表)
陳啓芳妻楊氏(曲周人被鄰人李祥強逼不從致死康熙五十八年旌表)
王裔蕃妻黃氏(邯鄲人年二十四夫亡翁病子幼婦代子職母兼師範守節三十餘年雍
正七年旌表)
張文玉妻王氏(廣平人為張作義逼姦不從毆死雍正十年旌表)
董三節妻李氏(雞澤人年二十四夫亡剪髮葬姑撫育孤子紡績織絍拾薪挑菜艱苦度
日歷五十九年年八十二卒雍正十年旌表)
馬祖蘇妻曹氏(廣平人年十九夫亡家貧孝事翁姑甘旨不缺立姪為嗣撫之成立守節
四十二年年六十一歲雍正十年旌表)
呂祚妻李氏(廣平人年二十三夫亡奉養翁姑備極誠敬撫三子成立娶媳長子亡媳程氏
年甫十九次子亡媳吳氏年甫十七稟氏家範俱貞節自矢年六十歲雍正十年旌表)
張含烈妻武氏(磁州人年二十三夫亡翁姑衰老子在襁褓仰事撫育曲盡孝慈訓子文
增入泮守節歷四十年雍正十年旌表)
楊弘猷妻王氏(成安人夫亡孝事盲姑撫子芸入太學樂善好施曾捐助本縣文廟工
程五百金雍正十二年旌表)
畿輔通志卷八十九
