欽定四庫全書
畿輔通志卷七十二
名臣
河間府
漢
劉輔(河間宗室舉孝廉為襄賁令上書言得失擢為諫大夫成帝欲立趙倢伃為后輔上書諫
繫秘獄以辛慶忌等論乃減死論為鬼薪)
張敏(字伯達河間鄚人舉孝廉為尚書建初中有父為人侮而其子殺之者肅宗貰其死自後
遂定為輕侮法敏上書兩争之和帝乃從遷汝南太守有理能名又遷潁川徵拜司空)
劉淑(字仲承河間樂成人學名五經隠居教授桓帝徵赴洛陽對策第一拜議郎遷尚書納忠
建議多所補益再遷虎賁中郎將上疏請罷宦官帝以淑宗室之賢特加敬異每有疑事常密諮之
靈帝時為宦官所譖下獄自殺)
三國魏
邢顒(字子昂河間鄚人魏太祖定冀州辟為從事時人稱之曰德行堂堂邢子昂除廣宗長遷
行唐勸民農桑風化大行後為平原侯植家丞防閑以禮由是不合歷官太子太傅)
張郃(字儁義河間鄚人仕魏拜偏將軍與張遼俱為軍鋒屢立戰功諸葛亮出祁山加郃位特
進督諸軍拒馬謖于街亭大破之郃善處營陣料戰勢地形無不如計後亮復出祁山郃追至木門
中飛矢死諡曰壯侯)
沐並(字德信河間人少孤苦為名吏有志介不畏強禦)
晉
孟觀(字叔時東光人惠帝時累官積弩將軍齊萬年反關中命觀討之觀身當矢石大戰十數
皆破之生擒萬年威慴氐羌觀子平為淮南王允前鋒將討趙王倫戰死)
封孚(字處道渤海蓚人慕容德時外總機事内參密謀雖位任崇重謙虚博納有大臣體)
南北朝魏
封回(字叔念渤海蓚人父鑒贈寧遠將軍回仕宣武朝為安州刺史明帝時遷瀛州以水潦表
求賑恤免其兵調州内賴之歷遷七兵尚書領御史中尉劾奏僕射元欽時人稱之終右光禄大夫
回兄琳字彦寳位中書侍郎與侍中馮誕等議定律令有識者稱之琳子肅字元邕早有文思博涉
經史大傳崔光見而貴焉位尚書左中兵郎中)
封隆之(字祖裔回之子以開府中兵參軍討平法慶之亂賜爵武城子中興初拜吏部尚書卒於
齊州刺史贈太保諡宣懿隆之凡四為侍中再為吏部一為僕射四為冀州刺史每臨冀部州中舊
齒咸曰我封公復來其得物情如此弟興之字祖胄位平北府長史恬素清静所歷有當官譽隆之
子子繪字仲藻釋褐秘書郎齊文襄以為渤海太守執其手曰誠知未允勲臣官望但須鎮撫且衣
錦晝遊古人所貴宜善加經略不勞習常太守向州參也)
封軌(字廣度回族叔以方直自業常言務德慎言修身之本姦回讒佞世之巨害作務德慎言
遠佞防姦四戒官終廷尉少卿子偉伯字君良博學有才思除太學博士參朝廷大議正光初經始
明堂議其制度偉伯上明堂圖說六卷後為蕭寳夤行臺郎寳夤為逆偉伯謀舉義兵事發見害)
高允(字伯恭渤海蓚人博通經史天文術數魏世祖使侍講東宫為郎十七年不徙官高宗時
拜中書令恒呼令公而不名顯宗即位引入禁中參決大政遷中書監加散騎常侍自文成迄於獻
文軍國書檄多出其手進爵咸陽公允歷事五帝出入三省忠勤廉慎隨事密諫多所禆益年九十
八卒贈侍中司空諡曰文子忱字士和長安太守為政寬惠百姓懷之忱弟懷字士仁恬淡退静位
東陽王諮議參軍子綽字僧裕官洛陽令為政強直不避豪右京邑憚之歷并州刺史)
高道悅(字文質先遼東新昌人父元為武邑太守遂家于蓚道悅仕孝文朝為諫議大夫正色當
官不憚強禦兼太子中庶子宮官上下咸畏憚之)
邢巒(字洪賓河間鄚人祖穎以才學知名巒少有幹局宣武時累遷至尚書尋都督梁漢諸軍
事開疆拓地獲郡十四豫州白早生殺刺史司馬悅以城入梁據懸弧巒率精騎攻之斬早生加撫
軍將軍卒於官巒才兼文武朝野瞻望及卒上下悼惜之)
隋
公孫景茂(字元蔚河間阜城人博涉經史時稱書庫開皇初為伊州刺史遷道州仁壽中又遷
淄川前後歷職皆有德政死之日諸州人吏赴喪者數千人或不及葬望墳痛哭野祭而去)
高熲(字昭元渤海蓚人高祖受禪拜尚書左僕射兼納言封渤海公開皇二年伐陳以熲為元
帥長史三軍皆取斷於熲陳平加上柱國爵齊國公熲有文武大略明達政務進引貞良以天下為
己任執政將二十年朝野推服論者以為真宰相)
張煚(字士鴻河間鄚人父羡少好學當世推重煚有父風隋高祖受禪拜尚書右丞累遷民部
尚書煚性和厚有識度甚得時譽後刺冀州稱良二千石)
唐
李綱(字文紀蓚人始名瑗慕張綱為人改焉仕隋為太子洗馬唐高祖初拜禮部尚書兼太子
詹事甚有匡益尋拜太子太保帝以綱隋室名臣手勅未嘗名貞觀中拜少師卒諡曰貞自綱五世
同居孫安仁安静復以義烈聞世稱李氏不衰)
高儉(字士廉蓚人敏惠有度量累官吏部尚書封許國公雅負裁鑒又詳氏譜所署用人地無
不當者儉凡有獻納縉紳屬目奏議輒焚其藁家人無見者子履行居母喪毁甚)
高馮(字季輔以字行蓚人居母喪以孝聞貞觀初授監察御史彈治不避權要轉中書舍人列
上五事帝稱善進太子右庶子數言得失賜鍾乳一劑曰爾進藥石之言朕以藥石相報後為吏部
侍郎善銓叙人物賜以金背鏡况其清鑒)
張士衡(瀛州樂壽人九歲居母喪哀毁過禮仕隋為餘杭令唐興教授鄉里太子承乾慕風迎致
太宗擢集賢學士數規諫太子不能用乃歸子大隠累遷中書舍人垂拱中博士周悰請立武氏廟
為七唐廟為五大隠奏言不可武后不獲已從之官終禮部侍郎)
袁恕已(東光人為相王司馬與誅二張累官中書令特進南陽郡王後貶流環州遇害諡貞烈)
苗神客(東光人初為周王府戸曹後與元萬頃等選為著作郎供奉左右二十餘年朝廷疑議表
疏皆密使參處以分宰相權時謂之北門學士)
王晙(景成人擢明經第開元中累官朔方軍節度使晙氣貌偉特時謂熊虎相感慕節義有大
人風其操下肅一吏人畏愛吐蕃突厥寇邊屢建竒績卒諡忠烈)
邢君牙(樂壽人以戰功歷平盧軍折衝郎將代宗時以扈從功封河間郡公德宗出奉天李晟率
君牙倍道赴難晟入朝代為鳳翔節度使吐蕃歲寇邊君牙勸耕講戰敵不得侵又城隴州平戎川
號永信城卒贈司空)
袁高(恕已孫字公頥擢進士第累遷給事中德宗將起盧杞為饒州刺史高當草詔見宰相言
不可别命舍人作詔高執不下奏曰杞為相罔上行私陛下赦不誅止貶新州今復拜刺史誠失天
下望翊日帝遣使慰曰卿言切至已如奏憲宗時贈禮部尚書)
高瑀(蓚人少沈邃喜言兵遷陳蔡二州刺史宰相裴度韋處厚以瑀治陳蔡有狀乃拜檢校左
散騎常侍領忠武軍節度使自大歷後擇帥悉由内官所輸貨至鉅萬貧者假貸富人倍以酬息及
瑀有命士相告曰裴韋作相天下無債帥瑀寬和所至稱治)
張署(河間人拜監察御史中讒與韓愈李方叔三人俱為縣令累遷虔州刺史有異績度支符
州折民戸租歲徵綿六千觔署疏言治迫嶺下民不識蠶桑月餘免符下民相扶攜守州門呌讙為
賀改灃州忤觀察使改河南令以病辭免)
封敖(字碩夫蓚人元和中進士為李德裕所器累官翰林學士武帝使作詔慰邊將有曰傷居
爾體痛在朕躬帝善其如意賜以宫錦大中時歷興元平盧節度使有平寇功仕終尚書僕射)
張濬(字禹川河間人屏居金鳳山黃巢亂僖宗立召拜諫議大夫時王敬武在平盧軍已臣賊
濬諭以君臣大分敬武愧謝引軍從濬而西乾寧中濬致仕居洛聞劉季述亂徒步泣諭張全義謀
王室之難朱全忠刦昭宗東遷惡濬殺之)
宋
盧懷忠(河間人少有膂力善騎射周顯德初監沂州軍以所部破海州功居多宋太祖時為前軍
步軍都監荆湖平拜知江陵府及卒錫其子熙為校書郎)
王繼升(阜城人性謹愿太宗在藩邸信任之即位累遷泉州兵馬都監令游洋洞民萬餘叛攻泉
繼升夜擊破之擒其魁餘黨悉平)
王昭遠(繼升子形貭魁偉色黑繼升名之曰鐵山太宗時補殿前指揮使從征太原又從征范陽
屢立戰功累遷洺州都部署太宗亟稱其能可備使任後知天雄軍卒諡惠和)
楊嗣(瀛州人兄信官殿前都指揮使善部分士卒嗣累拜團練使時楊延昭方為刺史嗣言嘗
與延昭同官驟居其上不可願守舊官帝嘉其讓乃遷延昭官嗣與延昭久居北邊俱以善戰聞時
謂之二楊)
劉摯(字莘老東光人嘉祐中擢甲科遷監察御史裏行未及陛對即奏論數事及入見神宗問
曰卿從王安石學耶安石極論卿器識對曰臣東北人少孤獨學不識安石也又論率錢助役有十
害安石使曾布作十難以刦之且劾摯欺誕懷向背遂落職哲宗時召為侍御史疏蔡確章惇過惡
皆罷去又請罷常平免役法引朱光庭王巖叟為言官百僚敬憚累遷尚書右僕射紹聖初貶鼎州
卒紹興中追諡忠肅)
龔夬(字彦和瀛州人第進士徽宗時累官殿中侍御史始上殿即抗疏請辨忠邪時章惇蔡卞
用夬首論其惡又論蔡京姦罪於是三人者皆去後編管房州紹興中贈右諫議弟大壯亦有重名
夬嘗稱為畏友)
張慤(字誠伯樂壽人元祐進士累遷都轉運使高宗為兵馬大元帥募兵勤王慤飛輓踵道以
佐軍高宗器重之權知北京留守後官至中書侍郎卒慤在朝諤諤遇事敢諫有大臣節)
權邦彦(字朝美河間人崇寧中登上舍第歷知冀州金兵入邦彦提所部兵與宗澤守刀馬河建
炎元年知東平府與金兵死守數月紹興初除端明殿學士嘗獻十議以圖中興)
遼
劉景(字可大河間人應歷初為翰林學士屢直諫不聽景宗即位遷尚書宣政殿學士上方欲
倚用書其笏曰劉景可為宰相歷武定開遠二軍節度使致仕)
金
許安仁(字子静交河人大定七年進士歷翰林修撰同知詔誥賈鉉路伯達薦其守道端慤立已
純正授禮部郎中兼左補闕明昌四年上將幸景明宫安仁上疏切諫遂罷幸出刺澤州作無隠論
十篇上之遷汾陽軍節度使致仕卒諡文簡)
許古(字道真安仁子明昌五年進士貞祐初拜監察御史宣宗遷汴信任丞相高琪無恢復之
謀古上疏指畫方略詔付尚書省累遷右司諫屢上疏言時事世稱其直哀宗時致仕)
元
賈德(景州人金貞祐中為衆所推署故城丞專徼巡事設方略招捕寇盗數月悉平元兵入州
將以城降未幾復為宋將李全所取元兵復至將屠其城德乘間詣主帥請命城賴以全活德累拜
定遠大將軍景州節度使至元十一年卒子十八人孫四十九人多列貴顯)
明
道同(河間人洪武三年以才幹舉太常贊禮郎出知番禺剛毅廉潔永嘉侯朱亮祖數以威福
撼同同不為懼疏其事而奏之未至亮祖亦有疏誣同謗訕上不知其由先命斬同及見同奏乃悟
特遣使宥之二使同日繼至而同已先死邑民甚悼惜之)
李玉(交河人永樂初由戍卒守邊屢立戰功累陞正定指揮使宣德初進中軍都督僉事封新
建伯)
邊鏞(字克振任邱人永之子景泰中舉人卒業太學選拜御史在職二年大著風采累遷僉都
御史巡撫山西兼督三關敵至大同乘勝至關下鏞設伏以待敵至伏發遁去尋召為左副都御史
管院事上時政十五事帝嘉納之改南京刑部侍郎乞歸)
戈瑄(字良玉景州人成化進士授嵩縣知縣多善政擢御史率同官劾萬貴妃怙寵上怒予杖
出為四川副使遷山東按察使剖決滯獄囹圄為空累官南京刑部尚書致仕歸)
張泰(字世亨肅寧人成化進士授鄒平知縣政尚寬平擢御史累遷大理鄕因劉瑾竊柄罷歸
瑾誅起刑部侍郎尋進右都御史總制三邊興修蘭州水利邊人德之卒於官贈刑部尚書)
鄭宗仁(字體元任邱人成化進士授戶科給事中上崇聖學嚴考察理冤滯諸疏皆見採納累遷
副都御史巡撫山西整飭邊備軍民寧輯尋召為戸部侍郎卒於官)
邊憲(字汝成鏞子成化進士授青州推官時憲年甫弱冠人皆以少易之憲發奸讞獄如老吏
郡中畏服擢御史按山西復按宣大風采凛然累遷浙江按察使逆瑾竊政往往羅織士大夫罰米
困之憲罰至二千餘石不肯少挫尋陞山東巡撫罷歸起撫寧夏禦虜有功後遷南京戶部侍郎卒
邊氏自永以來三世皆為顯官遂為畿南望族)
馬中錫(字天禄故城人父處州為唐府長史以直忤王械送京師中錫方幼奔訴訟屈事得釋登
成化進士授刑科給事中極論萬貴妃弟恃勢不法兩被廷杖又劾中官汪直直怒使人詗之無所
得乃止弘治中歷宣府大同遼東巡撫邊政肅清進兵部侍郎武宗立以忤劉瑾罷歸大盗劉六等
起以中錫總軍南征尋被逮下獄以疾卒朝廷知其無罪追復原官)
王濟(河間人成化進士任戶部主事以清慎自持累遷太僕寺少卿以得罪劉瑾繫獄卒之日
家無餘貲朝廷特賜祭葬以表其忠)
孫博(字約之景州人成化進士授給事中汪直用事立西厰令左右覘朝官得失乘間密奏或
徑捕繫拷鞫博上疏論直盗弄國柄擅作威福疏入上令毁西厰直銜之會大同有警直與王越受
命北伐奏博隨征隂欲中之博意氣峭拔每隨直出戰彎兩弓馳突萬衆不啻宿將直亦不能害也
後官終山西僉事)
廖紀(字廷陳東光人弘治進士為考功司主事陞郎中不阿時宰士論高之累遷吏部尚書轉
兵部清釐戎伍盡奪權貴佔役尋告歸復起為吏部尚書未幾加少保致仕給人夫月糧以示優遇
家居杜門著書有學庸論孟管窺行世卒贈少傅諡僖靖)
沈冬葵(字伯貞阜城人弘治進士授中書舍人累遷副都御史巡撫河南凡所興革先條列榜示
無不帖服有石指揮者倚權璫為暴冬葵發其奸并劾權璫中旨詰責冬葵曰都御史第知有法終
不能阿中旨脫有罪尋召為工部侍郎改戸部遷南京禮部尚書卒)
房瑄(字廷獻任邱人弘治進士授刑部主事典内藏中貴專利給事中胡易疏發其奸上怒下
獄瑄抗疏申救并劾太監韋太尚書白昂比黨亂政士論韙之官終太僕寺卿)
李時(字宗易任邱人父楘成化進士官萊州知府有政績時登弘治壬戌進士改庶吉士嘉靖
初進侍讀學士累遷吏部尚書加少傅兼太子太傅謹身殿大學士内閣辦事無逸殿成進講無逸
篇上歛容謝之給事中魏良弼御史馮恩論劾中官并及輔臣上震怒時疏救之得免時立朝持大
體有重望卒贈太傅諡文康)
李汶(字宗齊任邱人嘉靖進士任工部主事歷官右僉都御史巡撫陜西總督三邊軍務松兵
犯邊汶集宣大四處兵禦之復松地時延慶回回作亂據山為壘流刦州縣汶設方略討平之加左
柱國兵部尚書卒贈太師)
陳瓚(字敬夫獻縣人嘉靖進士任陽曲縣令有聲擢御史累遷左都御史掌院事絶私交抑㩲
貴朝右肅然卒贈太子太保諡簡肅)
郭乾(字孟陽任邱人嘉靖進士授工部主事改戸部累陞右都御史總督陜西三邊恩威並著
軍民懷之晉兩京兵部尚書加太子少保主議北邊互市不合引疾乞休卒賜祭葬)
田樂(字希智任邱人隆慶進士累官至巡撫陜西都御史總制三邊沈毅有謀屢建竒功開私
山八里遷兵部尚書卒諡襄敏)
劉元震(字元東任邱人隆慶進士由庶吉士授編修歷國子祭酒檢束諸生置旌善紀過二簿示
懲勸因進詩經註疏規諷切至帝嘉納之累遷吏部侍郎元震性至孝得父母書必南向頓首而後
啟以養親歸卒贈禮部尚書諡文莊弟元霖萬歷進士累官都御史巡撫浙江有政績)
余繼登(字世用交河人萬歷進士由庶吉士累遷春坊中允以講筵久輟與同官馮琦進通鑑講
議附以時政得失歷禮部侍郎攝部事請罷一切株求開採之害民者又請躬祀郊廟撤礦稅中官
卒諡文恪)
天津府
漢
雋不疑(字曼倩渤海人武帝末以暴勝之薦徵拜青州刺史昭帝初郡國謀反不疑收捕之擢京
兆尹吏民服其威信後趙廣漢為京兆尹自謂禁捍姦邪不及不疑遠甚)
鮑宣(字子都高成人好學明經哀帝初為諫議大夫時丁傅並進董賢貴幸宣上書切諫上優
容之後拜司隸校尉為王莽所害)
王調(渤海人梁冀誣李固與文□共為妖言下獄調固之門生貫械上書證固之枉太后乃赦
固)
巴肅(字恭祖高成人初察孝廉累拜議郎與竇武陳蕃等謀誅宦官坐党禁錮中常侍曹節收
之肅自載詣縣縣令解印綬與俱去肅曰為人臣者有謀不敢隠有罪不逃刑遂被害)
三國魏
韓宣(字京然渤海人累官大鴻臚始南陽韓暨以夙德在宣前為大鴻臚及宣在後亦稱職時
人語曰大鴻臚小鴻臚前後治行曷相如)
晉
石苞(字仲容渤海南皮人雅曠有智局仕魏為驃騎將軍武帝受禪遷司馬封樂陵郡公在位
稱為忠勤子崇為衛尉卿)
刁協(字元亮饒安人少好經籍博聞強記累官尚書左僕射元帝南渡朝廷草創憲章未立協
諳練典故凡所制度皆諮之遷尚書令加金紫光禄大夫後死王敦之難敦誅後協子彝斬讐人黨
以首祭父墓詣廷尉請罪朝廷特宥之由是知名仕至刺史)
南北朝魏
刁廱(字叔和協曾孫也父暢晉右衛將軍後歸魏授建威將軍廱于河濟間招集流散與弟彌
規共討宋賜爵東安侯除薄首律鎮將以所管邊地常懼不虞造城儲穀設兵備守詔從之名此城
為刁公城以旌異焉皇興中以耆老賜几杖劍履上殿卒年九十五曾孫冲學通諸經當世服其精
博性復剛烈不畏強禦延昌中司徒高肇擅恣威權冲抗表極言辭旨懇直神䴥末襲祖爵東安侯
卒)
隋
王伽(章武人開皇末為齊州行參軍被州使送流囚李參等七十餘人詣京師行次榮陽伽憐
其苦盡脫去參等枷鎖與期曰某日當至京師流人咸悅依期而至上聞異之於是召伽及流人賜
宴於内廷而赦之擢伽為雍令政有能名)
唐
高適(字達夫渤海人元宗時舉有道科累遷諫議大夫負氣敢言李輔國惡之出為蜀彭二州
刺史後為西川節度適尚氣節以功名自許為政寬簡所至人便之年五十始為詩即工每一篇成
人輒傳布)
賈躭(字敦詩南皮人貞元九年以尚書右僕射同中書門下平章事順宗立進檢校司徒左僕
射王叔文干政躭病之屢疏乞骸骨不許卒諡元靖躭性嗜書尤悉地理著貞元十道錄雅不喜臧
否人物為相十三年撿身厲行家人近習不見其喜愠世謂淳德有常者)
高元裕(字景圭渤海人第進士性勤約通經術敏于為吏巖巖有風采敬宗時為右補闕宦官放
恣大臣不得進諫元裕力諫不聽李宗閔高其節擢諫議大夫進御史中丞即建言紀綱地官屬須
選有不稱職者罷之於是杜宣猷柳瓌等並奪職終吏部尚書山南東道節度使)
五代後唐
李愚(字子晦無棣人遊關中劉季述幽昭宗於東内愚以書說韓建使圖興復建不能用乃之
洛陽舉進士宏詞唐莊宗拜為主客郎中翰林學士從魏王繼岌伐蜀勸王速進遂以滅蜀明宗立
同平章事借居延賓館敗氊敝席四壁蕭然)
宋
劉遇(清池人宋初以瓊州團練使從征太原累遷洮州觀察使征江南擢都指揮使時吴兵三
萬屯皖口遇會諸路兵破之擒其將朱令贇王暉等吴平以功加大同軍節度使)
賈黃中(字媧民南皮人唐相躭四世孫父玭嚴毅善教子黃中方五歲每旦令正立展書卷比之
謂之等身書課其誦讀六歲舉童子科十五第進士雍熙初掌吏部選議官吏品藻精當累拜參知
政事黃中性端謹能守家法多知臺閣故事薦引當世文行之士未嘗自言)
索湘(字巨川鹽山人開寶進士累官河東轉運使長于吏事歷邊郡所至必廣儲蓄出入軍旅
間頗著能名)
張凝(滄州無棣人初隸太宗親衛累官高陽關都部署澶淵之役契丹北歸所過侵掠以凝為
緣邊安撫使躡其後契丹乃不敢略奪凝忠勇好功名善訓士卒賞賜皆以犒軍家無餘貲子昭遠
知邊略為昭州防禦使)
張知白(字用晦清池人咸平中上言當今要務真宗異之權右正言獻丹扆箴拜參知政事時王
欽若為相知白稱疾罷仁宗即位進同中書門下平章事知白九歲其父終邢州殯于佛寺契丹寇
河北寺宇頽廢殯不可辨知白徒步訪之得佛寺殿基恍然識其處既發衣衾皆可驗人歎其誠孝)
李之純(字端伯無棣人舉進士熙寧中累官御史疏救蘇軾蘇轍被論誣妄後出知單州從弟之
儀字端叔能為文登第幾三十年乃從蘇軾于定州幕府歷官通判原州)
吴及(字幾道静海人年七十以進士起家嘉祐三年遷右正言屢上疏言甚愷切明年勾管登
聞鼓院又上書條陳十餘事多施用之在職數年以勁正稱後出知廬州桂州)
遼
夏行美(渤海人太平九年大延琳叛時行美總渤海軍於保州延琳使人來誘行美執之嬰城自
守累遷副都部署致仕)
金
帥安石(字子安清州人本姓尹氏避國諱改焉正大三年官尚書右丞五年臺諫劾近侍張文壽
張仁壽李麟之安石亦論列三人不已上怒有旨切責後以疾卒時甚惜之)
陳苛(字和之滄州人大安元年進士天興間為右司諫遇事輒言無少隠及汴京被兵屢上封
事言得失切中時病而時相持嘉喀齊喀等阻之策不行識者惜焉)
元
張榮(清州人太祖時授懷遠大將軍從征西域至穆稜河不能涉太祖召問清河之策榮請造
舟以一月為期乃督工匠造船百艘遂濟河太祖嘉其功累陞鎮國上將軍)
陳顯(字仲明清州人仁宗入定内難顯皆預謀拜集賢大學士時伺帝燕閒輒取聖經載大經
大法有功治體者陳之每見嘉納帝常坐便殿望見顯喜曰陳仲明在列所奏必善事矣次子敬伯
至正中累官中書平章事)
劉正(字清卿清州人少讀書習吏事仁宗初政風動天下正與諸老臣陳贊之力居多累官吏
部尚書卒諡忠宣)
明
王翺(字九臯鹽山人永樂進士改庶吉士累遷僉都御史正統中四川松潘賊亂命翺監軍賊
率所部來降遼東邊警以翺提督軍務三軍效命景泰時廣東西不靖復命翺總督軍務翺威望素
著蠻部聞其至各效順遷吏部尚書英宗復辟寵眷殊厚凡大政必令翺與馬昂知而後行卒諡文
肅)
馬昂(字景高滄州人永樂中舉人正統時累官副都御史參贊甘肅軍務討平蕃族擒瑣南奔
等械送京師自是不敢犯邊景泰初總督兩廣平蠻寇進兵部尚書曹欽謀逆昂討誅之卒諡恭襄)
強珍(字廷貴滄州人成化進士知涇縣奏減額賦擢御史巡按遼東劾奏巡撫陳越罪忤汪直
謫戍遼東直敗復官弘治中官南京右通政)
戴才(字子需滄州人嘉靖進士授行人擢戸科給事中會邊警朝議加賦才切諫不聽累陞僉
都御史巡撫甘肅開屯田興水利建學校政教大行晉副都御史撫安西尋改撫河南召為刑部侍
郎改兵部仍出督三邊軍務才三歷秦中悉其利病相度地形築墻建堡屹然成巨鎮諳達請開馬
市才上疏言其不便當國者深忌之票旨切責尋進兵部尚書參贊南京軍務以母憂歸)
湯賓(南皮人嘉靖進士歷官按察司副使備兵蘇松時有倭警賓嚴飭守禦民賴以安挑濬七
浦塘白茆港河工程二百餘里加參政累遷副都御史巡撫鄖陽)
本朝
高爾儼(字中孚静海人明崇禎庚辰一甲第三名進士授翰林院編修入)
(本朝補原官累遷吏部尚書弘文院大學士爾儼秉銓四載黜陟進退推誠布公朝野翕然誦之齋居端
恪一言一動必求無負聖賢所著有西銘衍義孝經釋略等書卒)
(贈少保諡文端崇祀鄉賢)
勵杜訥(字近公其先浙江人祖弘遷於静海遂家焉杜訥年十九為諸生學問淵通尤善書法以
繕寫世祖章皇帝實錄議叙除福寧州佐)
(特旨留侍内廷食六品俸會詔徵博學宏詞召試體仁閣授翰林院編修累遷刑部右
侍郎杜訥久侍内廷小心慎密居憲職正色侃侃無所瞻徇九卿會議一
言首倡議隨定三法司核擬及秋審諸重案殫慮推詳有當平反者竭力争之不避嫌怨出入禁苑
二十餘載恩禮優渥前後疏奏多所建白年七十六卒)
(賜諡文恪祭葬如例雍正九年特旨追贈禮部尚書十一年入祀賢良祠)
勵廷儀(字南湖杜訥子由康熙庚辰進士入翰林父子相繼直)
(内廷二十餘年誠敬慎密聖祖仁皇帝有學問既優人品亦好之)
(旨累遷内閣學士兼禮部侍郎今上御極授翰林掌院學士一切大典多所贊勷累遷刑
部尚書十年咸推明允御書矜慎平恕賜額褒之并有忠誠宣猷協贊朕躬之)
(旨加太子少傅晉吏部尚書仍掌司寇前後陳奏悉關大體遇事無鉅細一本小心而廷議侃侃不避怨不
辭勞公直自矢與人交胸無城府每薦引士類惟賢與能年六十四卒祭葬如例奉)
(特恩復加祭一次賜諡文恭)
正定府
周
郤縠(行唐人晉文公蒐於被廬作三軍謀元帥趙衰曰郤縠可臣亟聞其言矣說禮樂而敦詩
書詩書義之府也禮樂德之則也德義利之本也君其試之乃使郤縠將中軍)
樂毅(靈壽人燕昭王以為亞卿使約諸侯合縱伐齊破之濟西昭王封毅昌國君毅留徇齊五
載下齊七十餘城惠王立齊田單縱反間毅西降趙趙封為望諸君子樂閒燕封昌國君)
周紹(蒲吾人趙武靈王立紹為傅曰寡人始行縣過番吾自踐石以上皆道子之孝夫父之孝
子君之忠臣也故寡人欲使子傅王子紹辭不獲卒賜衣冠具帶黃金以傅王子)
漢
李左車(行唐人初仕趙不用韓信募得左車師事之用其策下燕齊諸城)
田叔(趙陘城人趙王張敖以為郎中會趙午貫高等謀逆事覺詔捕趙王及羣臣反者田叔偕
孟舒等赭衣自髠鉗隨王至長安事白以叔為雲中守後為魯相武帝時為司直)
三國漢
趙雲(字子龍常山真定人先主為曹操敗於當陽長坂棄妻子南走雲抱幼主保護甘夫人皆
得免忠勇特著後以平川功封永昌亭侯累遷鎮東將軍卒諡順平侯次子廣以戰死節)
晉
劉琨(字越石中山魏昌人惠帝拜琨廣武侯懷帝立進都督諡曰愍子羣字公度以才著)
劉輿(字慶孫琨兄京都語曰洛中奕奕慶孫越石以功封定襄侯卒贈驃騎將軍)
南北朝魏
魏釗(字顯度下曲陽人世祖南侵召為内都直侍左右師次淮南諸城有未下釗請止殺掠示
恩信夜入城中諭意明旦即開門迎降自此而南望風款附世祖謂釗曰卿之一言踰於十萬師即
授義陽太守後加建忠將軍)
杜纂(字榮孫常山九門人舉孝廉遷積弩將軍以功封井陘男歷武都漢陽二郡太守並以清
白著明帝初累遷益州刺史甚有恩紀為百姓所思)
張普惠(字洪賑常山九門人明帝時為諫議大夫任城王澄謂曰不喜君得諫議惟喜諫議得君
表論時政甚多卒諡宣恭)
石祖興(常山九門人太守田文彪縣令和真等喪亡祖興自出家絹二百餘疋營護喪事孝文嘉
之賜爵二級為上造後拜寧陵令卒)
甄琛(字思伯毋極人世宗時累遷通直散騎常侍表請弛鹽禁公川澤之利從之詔琛參八座
議事琛性至孝喪父母於塋兆之内手種松柏隆冬之月負掘水土鄉老哀之咸為助力後拜侍中
卒諡孝穆)
甄密(字叔雍琛從父弟肅宗末葛榮侵擾河北詔密為相州行臺援守鄞城以功封安静縣子
孝静初遷廷尉卿有平直之譽卒諡曰静)
賈顯度(毋極人建義初除汲郡太守假平東將軍從爾朱榮破葛榮封石艾縣公又從上黨王天
穆破邢杲元顯入洛仍與天穆渡河赴行在顥平除廣州刺史假鎮南將軍)
賈智(字顯智顯度之弟累遷郢州刺史元顯達以城降梁智勒城人不欲叛者與顯逹交戰相
率歸闕後從上黨王天穆破邢杲又與爾朱兆同破元顥軍封義陽縣伯假衛將軍與樊子鵠討吕
文欣于東徐州平之出帝初除開府儀同三司滄州刺史)
魏子建(字敬忠下曲陽人釋褐奉朝請累遷東益州刺史宣布恩信大得氐羌心孝莊帝時歷左
光禄大夫驃騎大將軍子建自出為牧伯董司山南身處脂膏之中正身潔已不以財利經懷清素
之迹著於終始)
魏蘭根(下曲陽人儀貌竒偉博學高才母憂居喪有孝稱孝昌時為岐州刺史部内麥多五穗鄰
州田鼠不入其境武帝初加侍中開府儀同三司)
北齊
魏長賢(下曲陽人釗之孫也仕齊為著作佐郎河清中上書論時政大忤㩲倖出為屯留令人皆
為之怏怏而長賢怡然不屑懷抱識者以此多焉)
唐
魏徵(長賢子也字元成從李密歸唐為隠太子洗馬太宗即位拜諫議大夫封鄭國公知門下
省事及薨帝歎曰以銅為鑑可正衣冠以古為鑑可知興替以人為鑑可明得失魏徵死一鑑亡矣)
魏元同(字和初鼔城人進士擢第拜吏部侍郎上書言選舉法弊不納累遷地官尚書檢校納言
後以救免狄仁傑為周興所誣賜死于家)
郭正一(鼓城人永隆中遷中書侍郎與魏元同並同平章事明習典故一時詔勅多出其手武后
時罷為國子祭酒為周興搆死)
李嶠(字巨山趙州贊皇人擢進士累遷給事中會來俊臣搆狄仁傑等獄將抵死敕嶠與大理
少卿張德裕侍御史劉憲覆驗德裕等内知其冤不敢異嶠曰知其枉不申是謂見義不為卒列其
枉忤武后旨出為潤州司馬久乃召為鳳閣舍人中宗時累官修文館大學士封趙國公同中書門
下三品嶠富才思前與王勃揚烱接後與崔融蘇味道齊名文章宿老一時學者取法焉)
趙冬曦(鼓城人擢進士歷左拾遺神龍初上書言律令時人稱之官終國子祭酒)
倪若水(字子泉藁城人擢進士官汴州刺史修孔廟興州學風化大行元宗遣使捕珍禽竒獸於
南方若水諫止手詔褒諭遷大理卿尋拜尚書左丞)
甄濟(字孟成毋極人少孤力學安禄山強徵為掌書記濟察禄山有反謀乃陽病不支歸舊廬
禄山反使蔡希德封刀召之曰即不可斷其頭來希德至濟書不可以行四字希德持刀趨前濟神
色不變希德乃歎息而去肅宗立徵至東都館之三司署命受偽爵者羅拜以愧其心拜太子舍人
並侍御史子逢詳孝義傳)
李華(字遐叔趙州贊皇人累中進士宏詞科天寳中遷監察御史揚國忠支婭所在横猾華出
使按劾不撓州縣肅然安禄山反上誅守之策皆留不報後去官客隠山陽)
李翰(華之宗子擢進士第天寳末為史官張巡死節或嫉其功以為降賊翰傳巡功狀表上之
肅宗感悟累遷左補闕翰林學士)
李棲筠(字貞一趙人舉進士為安西節度判官肅宗駐靈武發安西兵棲筠料精卒七干赴難擢
侍御史關中舊仰鄭白二渠溉田而豪戚擁上游取磑利棲筠請撤毁歲得租二百萬民賴之棲筠
有宰相才元載忌之出為常州刺史歲旱棲筠浚渠引江流灌田遂大稔捕斬盗賊大起學校以治
行進銀青光禄大夫封贊皇縣子又增學廬表宿儒為師身執經問義至徒數百人帝欲召相憚元
載輒止然有進用皆密訪焉多所補助卒諡文獻)
李吉甫(字弘憲棲筠子憲宗時為中書舍人請絶朝貢以折劉闢以西川授高崇文而屬嚴礪東
川使得相制元和二年擢中書侍郎同中書門下平章事病方鎮強恣為帝言使屬郡刺史得自為
政則風化可成又言李琦必反韓弘在汴州多憚其威誠詔其子弟率兵為犄角則賊不戰而潰從
之琦衆聞徐梁兵興果斬琦降以功封趙國公德宗以來藩鎮有終身不易地者吉甫為相歲餘凡
易三十六鎮殿最分明節度淮南居三歲奏蠲逋租數百萬築塘溉田萬頃并築平津堰雖居外每
朝廷得失輒以聞乃以前官召還秉政卒諡忠懿)
魏謩(字中之徵五世孫擢進士第宣宗時拜御史中丞進同中書門下平章事帝嘗曰謩名臣
孫有祖風朕心憚之)
李絳(字深之系本贊皇擢進士宏詞元和中知制誥奏吐突承璀討王承宗喪師當抵罪及宦
官横肆等事又數論宜以孟元陽為澤潞赦王承宗趣立蔡功帝每有詢訪絳隨事補益言無不聽
拜同中書門下平章事所言愈切直帝謂左右曰絳言骨鯁真宰相也累封趙郡公諡曰貞)
李德裕(字文饒吉甫子以蔭補校書郎擢翰林學士敬宗朝上丹扆六箴裴度薦德裕材堪宰相
而李宗閔先秉政引牛僧孺協力踰年德裕由鄭滑節度徙西川建籌邊樓圖山川險要完殘奮怯
邊備日強召拜中書門下平章事以王璠等讒坐貶武宗立復召同平書事即進戒帝辨邪正專委
任而後朝廷治澤潞劉從諫死其從子稹擅留事以邀節度使德裕主討太原將楊弁叛議者言兵
可罷德裕復奏弁不可赦卒斬楊弁劉稹籓鎮悚惕歸命國威復振策功拜太尉封衛國公大中間
以貶死)
五代
史圭(常山石邑人為晉寧樂壽令有善政明宗時為尚書郎樞密使安重誨薦圭直學士重誨
素不知書倚圭備顧問許升殿侍立樞密直學士升殿自圭始)
張允(鎮州人仕唐知制誥以允剛介拜給事中高祖即位屢赦天下允為駁赦論以獻)
宋
楊廷璋(字温玉真定人周祖時出討三叛入平國難數獻竒計世宗立征劉崇以為建雄軍節度
前後入太原河東禦寇有功宋初加檢校太尉李筠叛上攻取之策太祖即委以經略賊平改鎮邠
州廷璋善待士幕府多知名人)
高懷德(字藏用真定常山人行周之子晉末行周鎮宋州禦契丹懷德留守京東羣盗大起懷德
堅壁清野敵不能入從周世宗征高平克捷又從北征克瓦橋關降姚内斌以歸累官行營馬軍都
指揮太祖即位拜殿前副都點撿移鎮滑州尚長公主李筠叛攻破筠衆于澤州以功遷忠武軍節
度太宗時封冀國公卒諡武穆)
曹彬(字國華靈壽人建隆初攻河東平樂縣破之遂建平晉軍乾德初契丹攻平晉大敗之於
城下二年冬伐蜀兩川平諸將多取子女玉帛彬槖中惟圖書衣衾而已六年征太原開寳七年進
克池中進次秦淮江南水陸軍十餘萬陳於城下大敗之進克潤州圍金陵城垂克彬忽稱疾不視
事諸將皆來問疾彬曰惟須諸公克城之日不妄殺一人則自愈矣諸將許諾既而城陷無輕肆者
太宗即位加同平章事進封魯國公真宗即位拜樞密使延平二年薨追封濟陽郡王諡武惠詔與
趙普配饗太祖廟廷)
董樞(元氏人乾德初為主客員外郎上書請伐蜀蜀平通判劍州會全師雄叛攻劍刺史張仁
謙欲棄城走樞固争與賊戰敗之因招餘衆降仁謙誣樞與賊通太祖召二人廷辨曲直仁謙遂屈
擢樞比部郎中出兼桂陽監使上書請伐廣南會劉鋹侵桂陽樞擊退之開寳三年大舉伐鋹令樞
率兵趨連口克之嶺南平累遷判西京留司御史臺)
賈琰(字季華獲鹿人晉史官緯之子有吏幹佐太宗居幕府凡五年勤於所職及太宗即位超
拜左正議大夫樞密直學士琰昆弟五人琰最幼及歷官諸兄皆殁琰拊循諸孤聚族凡百口分給
衣食庭無間言士大夫以此稱之)
李至(字言幾真定人舉進士通判鄂州太平興國中參知政事雍熙初上疏諫親征范陽授禮
部侍郎淳化中兼判國子監上言五經書疏已板行惟二傳三禮孝經論語爾雅七經疏未備乞重
加讐校以備刊刻從之至道初真宗正儲位以至與李沆兼賓客詔太子事以師傅禮及真宗即位
拜工部尚書參知政事)
王化基(字永圖真定人太平興國中進士累遷諫議大夫嘗慕范滂為人獻澄清略言時事有五
帝嘉納之至道中拜參知政事卒諡惠獻)
趙延溥(真定人太平興國中累官步馬軍都虞侯從平太原略地燕薊六軍有後期至者帝欲置
于法延溥進曰敵人未殄先誅將士若舉後圖誰為戮力乎帝納其言而止)
曹璨(字韜光彬子性沈毅善射以蔭補供奉官契丹入寇屢戰有功後出蕃兵邀李繼遷俘馘
甚衆授河陽節度使同平章事卒贈中書令諡武懿璨起貴冑以孝謹稱善撫士卒兼著威愛仁敬
和厚亦有父風)
曹瑋(字寳臣彬第三子太宗時李繼遷叛問誰可將者彬薦瑋可任即召見除同知渭州時年
十九真宗即位累遷知鎮戎軍邀擊繼遷於石門川俘獲甚衆繼遷死其子德明請命于朝瑋言願
假精兵出其不意擒德明送闕下不報既而諸羌大族請拔帳自歸諸將猶豫不敢應瑋即日將兵
薄天都山受降者内徙德明不敢拒擢涇原路都鈐轄兼知渭州與秦翰破章埋族于武延川分兵
滅撥臧于平涼於是隴山諸族皆來獻地瑋築堡山外為籠竿城募土兵守之以計誅西羌謀叛者
賞樣丹令叛羌入馬贖罪還故地至者數千人築十砦浚濠三百八十里其年西羌數萬人入寇瑋
迎戰破之宗格大首領甘遵治兵于任奴川瑋遣間殺遵自是西羌勢蹙退保磧中不出終彰武軍
節度使諡武穆瑋喜讀書沈勇有謀出入神速不可測一日張樂宴僚吏坐中失瑋所在明日徐出
視事而賊首已擲庭下矣其立馬社開邊濠後皆以為法既卒詔配享仁宗廟庭)
高化(字仲熙真定人累遷蜀州團練使天聖六年夏大雨命護汴隄隄欲壊時夏守恩方典軍
積材木城隅化盡取以塞隄乃得無患仁宗嘉之累進武安軍節度使知相州部有大獄已具皆當
論死化款之遣移訊果出無罪者踰年致仕贈太尉諡曰恭壯)
賈昌朝(字子明獲鹿人真宗時賜同進士出身授崇政殿說書帝多所貭問累遷右諫議大夫擢
御史中丞上備邊六事又請度經費罷不急拜同中書門下平章事後除武勝軍節度使討貝州賊
有功進封魏國公諡文元御書其墓碑曰大儒元老)
王舉正(字伯仲化基子仁宗時累拜參知政事入謝帝曰卿恬于進取未嘗干朝廷以私故不次
用卿皇祐初拜御史中丞數言事帝稱其得風憲體以太子少傅致仕卒諡安簡)
賈逵(藁城人從狄青討儂智高賊既潰諸將搜城括取重貨逵無所犯青甚器之以功累官延
麟路副總管所至皆有功能元豐初拜建武節度使卒諡武恪)
劉昌祚(字子京真定人父賀戰殁于定州錄為右班殿直主秦州威遠砦夏人寇劉溝堡昌祚出
援卒遇之抽一矢殪其渠餘衆悉遁帥李師中上其功曰西事以來以寡抗衆未有如昌祚者知延
州先修馬政諸砦綿亘七百里度其屯戍險易地望遠近事力強弱立為定式上諸朝夏人寇塞門
昌祚殺其統軍圖形以獻進知渭州復耗馬又括隴山閒田得萬頃募士卒五千勁悍出諸軍右累
遷武康軍節度卒諡毅肅昌祚善騎射夏人得箭以為神持歸事之所著射法行於世)
曹佾(字公伯彬之孫慈聖皇后弟也累拜平章事封濟陽郡王神宗每諮訪以政退朝終日語
不及公事帝謂大臣曰曹王雖用近親貴而端拱寡過真純臣也)
賈炎(字長卿昌朝從子以蔭積遷知鄆州永興初陜西行鐵錢蔡京設法盡歛之更鑄夾錫錢
後童貫復請盡廢夾錫不得用民益以為苦炎徙知延安因上疏力争又與貫制疆事不合後入為
工部侍郎貫簽書樞密院同官邀炎往賀炎曰彼非執政何賀為卒不往)
金
鈕祐禄守愚(字仲晦真定府路烏濟赫明安人明昌中進士為臨沂令有不逞輩五百人結
為黨社大擾境内守愚下車即散去蝗起莒密獨不入臨沂境先是括河朔山東地隠匿者没入官
告者給賞莒州刺史教其奴告臨沂人冒地積賞錢三百萬先給官鏹乃徵于民守愚聞于戸部徵
還之流民歸業縣人勒其事于石性至孝母喪勺飲不入口三日終喪未嘗至内寢)
馮璧(字叔獻真定人承安中經義進士調遼濱主簿縣餘和糴米十萬斛散貯民居有腐敗則
責償璧白漕司罷之民大悅五年伐蜀充軍前撿察招兩當潰卒道逢軍士所得子女金帛牛馬皆
奪使歸其家軍士則決遣之比到兩當軍民三萬餘鼓舞迎勞貞祐中改大理丞與臺官行關中劾
奏姦贓之尤者十數人自是權貴側目十月改禮部員外郎權右司諫應詔言時務所當先者六事
以同知集慶軍節度使致仕)
楊伯雄(字希雲藁城人舉進士應奉翰林文字海陵執政時時至其第伯雄諾而不往海陵怪問
之對曰君子當以禮進附麗奔競非所貴也遷諫議大夫每因事獻納士論多之弟伯仁舉進士文
詞典麗世宗嘗曰自韓昉後有翟永固今則伯仁而已)
王若虚(字從之藁城人承安二年進士累官翰林直學士哀宗走歸德明年春崔立以城降羣小
附和請立功德碑以都堂命召若虚撰若虚遜辭拒之得免時論稱焉)
元
趙迪(藁城人以永安軍節度使從太祖西征所過秋毫無犯及破正定俘獲男女千人諸將欲
分取之迪曰是我所按當歸我諸將許諾迪乃縱之使各還業子椿齡官正定路轉運使)
賈居貞(字仲明獲鹿人太宗時為行臺從事有餽黃金五十兩者居貞却之帝旌其廉至元中丞
相巴延伐宋居貞以僉行省事留鄂多惠政蘄州寇起司空山屬縣民傅高亦起兵應居貞平之遷
江西行省參知政事南安李枝發作亂居貞慮將帥出兵擾民請親征卒纔千人營於城北遣人諭
之賊皆散匿比還不戮一人卒後追封定國公)
王善(字子善藁城人元初累進副元帥從征河南有功後知中山府事地居衝要善均其勞逸
所徵或未給輒出家貲代償民德之卒諡武靖)
董俊(字用章藁城人少力田長通書史尤善射穆呼哩率兵南下俊迎降承制拜俊左副元帥
升藁城為永安州號匡國軍以備武仙俊提孤軍屢破仙兵復乘夜入奪正定仙竞走死後圍金主
於歸德金兵夜出薄諸軍於水俊以戰死追封趙國公傳詳忠節)
董文炳(字彦明俊長子以父任為藁城令有惠政世祖大舉伐宋命諸軍分三道文炳居左由海
道趨臨安宋平拜中書左丞世祖北伐命文炳處置中書省樞密院事無大小悉令咨行至元十五
年病卒諡忠獻文炳以忠勤為帝倚重帝嘗曰朕心文炳所知文炳心惟朕所知故讒間不行)
董文蔚(字彦華俊次子兄文炳為藁城令厲精于政家務悉以委之世祖收大理還授文蔚行軍
千戸南鎮鄧州丁巳攻襄樊城南據漢江北阻湖水卒不得渡文蔚夜領兵於湖水狹隘之處伐木
拔根立於水實以薪草為橋梁頃之即成至曉師悉渡圍已合城中大驚文蔚復統拔都軍前行拔
其外城論功居最中統三年李璮反濟南文蔚從兄文炳率大軍圍之璮就擒論功還卒追封隴西
郡伯)
董文用(字彦材俊第三子弱冠試詞賦中選世祖在潛邸命文用主文書講說帳中常見許重至
元初除西夏中興等路郎中始至開唐來漢延秦家等渠墾中興西涼甘肅瓜沙等州之土為水田
流民復業者四五萬戸累拜御史中丞僧格當國恩寵方盛文用不之附密奏其姦狀遷大司農大
德元年請老卒贈少保)
董文忠(字彦誠俊第八子侍世祖潛邸王鶚嘗言詩帝問文忠能否對曰臣少讀書惟知入孝於
親出忠於君詩非所學也世祖即位以文忠為符寳郎居近密安圖領中書陳十事多忤旨文忠代
對詳切帝始允可累遷資德大夫僉書樞密院事卒贈司徒)
董士選(字舜卿文炳子幼從父居兵間晝治武事夜讀書不輟世祖時拜中書左丞鎮浙西成宗
即位拜江西左丞勦擒贑州巨盗劉六十尋拜御史中丞卒士選生平以忠義自許性廉介門生部
曲無敢通饋獻者)
王慶端(善子至元中累遷詹事丞帝親征納延慶端以所部從征東之功贊畫居多成宗即位論
翊戴功累加平章政事)
王約(字彦博真定人至元中拜監察御史成宗即位言二十二事皆從之條疏京東利病十事
請發米續賑前後存活數十萬人讞獄京師多所平反錄功特拜刑部尚書仁宗在東宫多所匡正
敬禮甚至及即位拜河南行省右丞釐正冒獻河汴無主地給復其舊業英宗時致仕居家每日一
至中書省議事又嘗奉詔條定國初以來律令名曰大元通制頒行之)
鄭温(靈壽人憲宗時從征西川四月不解甲史天澤言其功帝曰朕所親見也賜名伊克巴圖
中統初討李壇有功至元中詔統蒙古漢人諸部軍萬人渡海征躭羅平之又從攻岳州等皆有功
累遷至江淮行省參知政事)
贍思(字得之真定人泰定三年徵至上都以養親辭歸天歷中召為應奉翰林文字進所著帝
王心法文宗稱善至元中拜陜西行臺御史即上封事十條皆人所不敢言者襄漢流民聚居紹熙
府故地至數千戸私開鹽井自相部署不法思擒其魁而釋其黨復上言紹熙土饒利厚若以流戸
散還本籍恐為邊患宜設官府以撫定之詔即其地置宣撫司除僉浙西肅政廉訪司事即按問官
之贓罪浙右郡縣無敢為貪墨者改浙東以病歸卒追封恒山郡侯諡文孝)
王守道(字仲履平山人元初為真定主簿史天倪鎮真定為府經歷及金恒山公武仙降署為副
使守道謂天倪曰是人位居公下意有不平宜先為備未幾果為所害及仙反執守道家人以重幣
誘之守道不顧曰徵發調度以復仇卒逐仙去積軍功封壽國公諡忠惠)
高鳴(字雄飛真定人以薦為彰德路總管至元中擢侍御史風紀條章多其裁定每以敢言為
帝所重嘗入内值大風雪帝謂御史大夫曰高學士年老後有大政就問可也其見敬禮如此)
王思廉(字中常獲鹿人至元中授翰林待制每侍讀帝命御史大夫中丞太師及學士承旨咸聽
受焉卒封恒山郡公諡文恭)
高源(晉州人事母以孝聞至元時僉江浙提刑按察使劾常州路逹嚕噶齊馬恕奪民田及他
不法事恕賂阿哈瑪特以他事誣源繫獄尋免累遷都水監開通惠河置閘七世頼其利後同知湖南
道宣慰司事卒于官)
賈鈞(字元播居貞子拜監察御史仁宗朝參知政事為政持大體風裁峻整不孑孑釣名譽)
李元禮(字庭訓真定人元貞元年拜監察御史彈劾無所回撓有旨建五臺山佛寺元禮上疏極
諫臺臣不敢以聞大德元年侍御史萬僧與中丞崔彧不合取前章封之奏彧黨元禮大言謗佛帝
勅平章穆呼珠等鞫問穆呼珠抗言曰他御史懼不言惟一御史敢言誠可賞也乃罷萬僧復元禮
職)
蘇天爵(字伯修真定人由國子生授薊州判官至順初擢江南行臺監察御史慮囚湖北明於詳
讞元統元年復官御史四閱月章疏凡四十五上累遷吏部尚書參議中書省事夙夜謀畫鬚髮盡
白充京畿宣撫究民所疾苦察吏之奸貪興除至七百八十有三事糾劾至九百四十有九人後總
兵饒信克復一路六縣以病卒於軍中天爵為學博而知要身任一代文獻之寄討論講辨雖老不
倦輯國朝名臣事略十五卷文類七十卷所著有滋溪集)
明
崔亮(藁城人元末為江浙行省掾歸太祖為禮部尚書凡郊廟祭祀朝會賓射學校科舉之制
皆其裁定)
馬謹(字守禮新樂人宣德進士擢御史巡按浙江貪猾屏跡歷湖廣布政使武崗等賊通廣西
蠻為寇謹督兵擊之先後破寨十餘擒斬甚衆景泰中以副都御史巡撫河南謹素廉介楊士竒稱
之為冰霜鐵石成化初命吏部疏先朝大臣操行尤異者謹與焉)
張春(正定人正統進士授南京廣東道監察御史進士釋褐為御史自春始時中官王振用事
南刑部尚書齊韶黨惡縱恣徽商犯法當死韶受賂不為理春按得實據實劾奏與韶並逮至京商
與韶俱伏法詔復春官由是春直聲動天下歷官山西僉事轉應天府治中致仕)
石玠(字邦秀藁城人成化進士擢御史條上邊務悉中機宜正德時以兵部侍郎巡視遼東撫
諭海西賊老鼠乃留等并諭泰寧三衛受約束修職貢帝璽書嘉勞屢遷戸部尚書會廷臣諫南巡
跪闕下玠獨論救忤旨切責引疾去卒贈太子少保)
石珤(字邦彦與兄玠同舉進士選庶吉士授檢討世宗時歷吏部尚書謝請託絶苞苴進少保
文淵閣大學士珤清介端亮孜孜奉國以力行王道勸帝又素與張璁桂萼不合遂罷歸卒諡文介)
張子麟(字元瑞藁城人成化進士授大理寺評事累官至刑部尚書子麟歷事四朝更踐中外四
十餘年在刑部議定諸大獄若宸濠劉瑾朱寧江彬輩相繼不軌毅然決斷悉抵于法嘉靖初以終
養乞歸年八十有八卒予祭葬)
王宸(正定弘弘治進士授吏科給事中勘遼東守臣殺降事察寧夏邊儲俱却賂執法人憚清
嚴弘治末番僧那卜堅以左道獲幸出入禁中宸疏劾之正德初忤逆瑾逮繫六月幾斃于獄終不
為屈遷光禄卿革樣米樣酒陋例官至應天府尹)
梁夢龍(字乾吉正定人嘉靖進士為兵科給事中劾吏部尚書李默改吏科復劾兵部侍郎殷學
求南京兵部尚書江東及督漕胡植巡撫孟淮等時論壯之隆慶間巡撫山東是秋河決覆漕艘八
百朝議通海運以屬夢龍夢龍請以河為正運海為備運且言兼治海防于軍事有備已而卒不行
萬歷五年總督薊遼保定軍務首除鎮軍疾苦簡軍實修馬政慎擇將領厚募間諜累賜勅奬加兵
部尚書以修築黃花鎮古北口邊墻加太子少保尋錄防邊功加太保)
武金(井陘人嘉靖進士由縣令累遷吏部郎嚴考課杜奔競銓政肅清擢太常卿有清除馬政
一疏切中時弊進都御史巡撫鄖陽時何黽倡亂滇南震動金發縱指示竟梟逆首上嘉其功賜千
金卒於官)
賈應春(字東陽正定人嘉靖進士由南陽知縣累遷陜西參政寧羌賊起會兵討平之歷陞巡撫
總督三邊軍務寇入延綏率諸將邀擊以捷聞明年總督宣大屢有功應春在鎮數載築邊垣萬一
千八百餘丈以花馬池閒地二萬頃給軍屯墾邊人賴之晉南京戸部尚書致政歸卒贈太子太保)
張主敬(正定人萬歷進士知長治縣以廉幹稱擢工部主事陞車駕司郎中時上久不立儲議並
封三王待嫡當國遂奉行之主敬上疏言無嫡立長古所通行未聞有待嫡者疏入不報未幾以憂
歸官終職方郎)
傅永淳(靈壽人天啟進士授湖廣房縣令縣西南通蜀道賊穴山麓出為剽掠永淳密悉其人與
地突掩捕之一時帖然擢監察御史當三黨角立各援官寺為助永淳屢章彈劾黨人欲中傷之以
秦中流寇横發羣舉永淳按秦永淳慨然曰吾恨不滅此朝食此行正吾志也遂單騎入關人服其
忠壯按秦之日疏劾權督玩寇失機黨惡欺君數大罪人咸為之咋舌累遷左都御史拜吏部尚書
以忤璫乞歸卒)
梁維基(夢龍孫天啟中以廕官歷戸部員外郎監通州倉稽核嚴明一錙不染陞郎中會趙南星
被逮維基往來周旋或為危之維基曰趙公國之正人鄉之君子方以不與清流之禍自愧何避之
有璫聞令邏者伺之終無所得擢知南雄府未幾以清執忤時歸甲申寇變憂憤成疾卒)
本朝
梁清標(字玉立正定人明兵部尚書夢龍曾孫崇禎癸未進士授翰林院庶吉士順治元年補原
官累遷秘書院學士禮部右侍郎會畿輔告饑世祖章皇帝分遣重臣往賑巡歷保陽諸州縣殫心察覈人
沾實惠調吏部侍郎擢兵部尚書上嘗謂侍臣曰梁尚書不愧大臣矩度時有武林斥生誣首)
(逆案叩閽意在婪詐株連甚衆清標確訊盡得其情據實奏聞立置之法保全無辜甚衆康熙九年
補刑部尚書調戸部時撤南國諸藩清標奉命之廣東移尚可喜家口議以尚之信攜屬於月度嶺四)
(月中可喜繼之兵衆洶湧民多驚悸思竄匿清標鎮静以安人心得無變會)
(朝命至止可喜之行諭令清標還朝往來萬餘里所至帖然復命之日)
(上深嘉歎二十一年夏大旱上問諸臣弭災之方清標以省刑為對)
(上嘉納之拜保和殿大學士兼兵部尚書以疾卒於官賜祭葬崇祀鄉賢)
傅維霖(字掌雷靈壽人順治丙戌進士選庶吉士授編修出為東昌兵備道會大饑多方設賑全
活甚衆又奏除屯田以便民修城垣以資保障而民不擾治行稱最召為大理卿遷左副都御史上
勸學疏纚纚數百言意極忠懇遷戸部侍郎晉工部尚書加太子少保以病歸卒)
(欽賜祭葬所著有明書三百卷及歉齋說書四思堂文集等書行世崇祀鄉賢)
順德府
漢
路温舒(字長君鉅鹿人舉孝廉為山邑丞宣宗即位上尚德緩刑書帝善其言累遷臨淮太守治
有異迹)
耿純(字伯玉鉅鹿人為騎都尉會世祖渡河純即謁見拜前將軍封取鄉侯從平邯鄲又破銅
馬時赤眉青犢上江大槍鐵脛五幡十餘萬衆純擊破之還京師請試治一郡拜為東郡太守坐事
免從擊董憲道過東郡百姓數千隨車駕涕泣曰願復得耿君帝謂公卿曰純年少被甲胄為軍吏
耳治郡乃能見思若是乎八年濟隂盗起命李通王常擊之拜純大中大夫與大兵會於東郡聞純
入界皆詣純降璽書復以為東郡太守吏民悅服卒諡成信顯宗時圖於雲臺)
張禹(字伯達襄國人舉孝廉拜揚州刺史歷行郡邑親錄囚徒多所平反遷下邳相徐縣有蒲
陽陂傍多良田而湮廢莫修禹為開水門通行灌溉遂熟千餘頃民用温給入為大司農安帝即位
以定策功封安鄉侯)
時苗(字德胄建安中為壽春令初之官用黃㹀牛牽車至縣生一犢及去任留其犢謂父老曰
是爾土所生吾不可以歸人服其廉)
田豐(字元皓鉅鹿人為袁紹别駕勸紹迎天子紹不納後敗於官渡紹軍皆曰田豐在不至是
也紹謂不用豐言果為所笑殺之)
晉
張賓(字孟孫中邱人闊達有大節為石勒謀主機不虚發勒呼曰右侯而不名贈儀同三司諡
景)
南北朝魏
游雅(字伯度廣平任人世祖時為東雍州刺史有惠政徵為秘書監高允作徵士頌有云孔稱
游夏漢美淵雲遐哉伯度出類離羣其推服如此)
游明根(字志遠雅從弟太武擢為中書學士累遷東兖州刺史為政清平屢進讜言以年踰七十
表求致仕有大事恒璽書訪之高祖行禮辟雍以為五更累被厚賜卒諡靖康)
游肇(字伯始明根子孝文時為魏郡太守為政清簡持法仁平斷獄務于矜恕當元義既廢靈
太后將害清和王懌集公卿會議莫不畏威順旨肇獨抗言不可終不下署卒諡文貞)
孟業(字敬業鉅鹿人皇建初遷東郡守以寬惠著境中麥一莖五穗嘉禾一莖九穗民謂政化
所感帝嘉之除廣平守)
隋
李德饒(柏人人大業中為司隸從事每巡四方理雪冤枉扶揚孝悌為當時所稱性至孝丁父母
憂納言楊達巡省河北詣其廬弔慰之因改所居村名孝敬村里為和順里值渤海盗起有勅許其
歸首賊使奏曰若德饒來即相率歸帝於是遣德饒往慰諭諸賊行至冠氏會他盗陷城見害)
李孝貞(字元操柏人人射策甲科拜給事中高祖為丞相以討尉迥功授上儀同)
魏德深(鉅鹿人煬帝時為貴鄉長不嚴而治會征遼賦歛無算德深調度轉給百姓不擾時盗賊
羣起武陽諸城多陷唯貴鄉獨全)
唐
宋璟(南和人舉進士中第累遷鳳閣舍人神龍初為黃門侍郎詔檢校貝州刺史歷杭相二州
睿宗立以吏部尚書同中書門下三品開元中累封廣平郡公十七年為尚書右丞相卒諡文貞事
詳唐書)
李嗣真(字承胄柏人人舉明經中第為始平令風化大行擢太常丞以來俊臣誣流藤州久得還
卒諡昭武后常問儲貳嗣真對曰程嬰杵臼存趙氏孤古人嘉之后悟中宗乃安神龍初贈御史大
夫)
李懷遠(字廣德柏人人擢四科第累轉司理少卿後以左散騎常侍同中書門下三品爵趙郡公
懷遠久貴益素約卒諡成)
李景伯(懷遠子為諫議大夫中宗宴侍臣命各為迴波詞或以諂言進景伯獨為箴規語中書令
蕭至忠曰真諫官也終散騎常侍)
魏傳弓(鉅鹿人為監察御史嫉中人輔信義欲劾其姦竇懷貞曰是安樂主所任安得繩之傳弓
曰王綱壊矣正坐此屬今日殺之明日死無所悔)
五代
李周(字通理内邱人年十六以勇聞後歸晉從征有功為匡霸指揮使明宗時拜武信軍節度
使鎮静難歷武寧安遠永興宣武四鎮所至多善政卒贈太師)
宋
陳薦(字彦升沙河人舉進士從韓琦定州幕府琦每語人曰廉于進勇于退嫌疑間豪髮不處
與人交而不變如彦升者無幾也神宗時為河北都轉運使河決棗強水官議于恩冀深瀛之間築
隄三百六十里期一月就功役丁夫八萬薦曰河未為數州害民力方困宜寬歲月後知蔡州兼西
京留守進資政殿學士)
成閔(字居仁邢臺人隸劉韐麾下從高宗南渡韓世忠追苗傅及襲烏珠討范汝為閔皆在戎
行又嘗拒金主亮積功至忠州刺史拜慶遠軍節度使歷官太尉)
元
劉秉忠(字仲晦邢臺人初居雲中南唐寺為僧世祖在潛邸召見應對稱旨屢承顧問至元初拜
光禄大夫位少保參預中書省事既受命以天下為己任知無不言言無不聽如頒章服舉朝儀給
俸禄定官制皆自秉忠發之為一代成憲卒贈太傅諡文貞)
劉秉恕(字長卿秉忠弟與兄同事世祖為順德安撫使改歷彰德五路總管所至有惠政召除禮
部尚書歷湖州平陽兩路總管平陽賑荒全活甚衆)
郭守敬(字若思邢臺人從劉秉忠學張文謙薦之於世祖面陳水利六事授銀符副河渠使興復
西夏瀕河五州諸渠及通惠河成皆其力十三年以守敬率南北日官分掌測驗推步守敬首言歷
之本在於測驗而測驗之器莫先儀表乃盡考其失而移置之又比次歷書上表奏進拜太史令再
遷至昭文館大學士)
張文謙(字仲謙沙河人劉秉忠薦於世祖命掌王府書記邢州當要衝初分二千戸為勲臣食邑
歲遣人監領徵求百出民弗堪命文謙言於世祖擇人往治洗蠹敝革去貪暴流民復歸不期月戶
增十培世祖征大理國主高祥殺信使遁去世祖怒欲屠其城文謙曰殺使拒命者高祥耳非民之
罪由是賴以全活累官樞密副使卒諡文宣)
孔璠(字誠甫唐山人宣聖裔至元間授陜西規措河渠副使鑿鄭國渠溉田四千五百頃遷徽
州路總管府判官讞獄平恕民自不冤後以南陽府知府致仕)
明
高從吉(邢臺人永樂初授御史巡按楚越秦蜀四省以風力稱十三年交趾叛命英國公張輔征
之以從吉為監軍獻績有男女田地衣服誥命之賜累遷都御史總督交趾軍務尋卒於官)
崔恭(字克讓廣宗人正統進士累官湖廣右布政使弭叛苗安流民陞右副都御史巡撫應天
所興革皆經久便民濬儀真瓜州諸漕河轉吏部左侍郎晉尚書卒諡莊敏)
朱裳(字公垂沙河人正德進士授御史按山東救御史王相劾閹人黎鑑姦貪士論壯之武宗
數事遊幸抗疏力阻又勸武宗正心講學戒遊佚近儒臣四事出知鞏昌府西寇猖獗設方略困之
擢温處兵備礦徒聚衆幾四十年檄到即解散累陞福建按察使遇懷安縣獄之變相機設法悉擒
治之遷右副都御史督理河道時黃河南徙糧運不通裳相地宜量水勢規畫以奏上允之以憂歸
卒諡端簡)
趙孔昭(字子潛邢臺人嘉靖進士官御史首劾咸寧侯仇鸞恣横按福建再按浙以平倭功累遷
右僉都御史巡撫宣府有守禦功尋撫浙江奏罷織造及條陳十事上嘉納之萬歷初以兵部侍郎
總督鴈門等關引疾歸)
趙文炳(字為光任縣人隆慶舉人由知縣擢御史出按湖廣奏緩木綱之役再按山西首疏劾中
使殃民八事有大奸倚藩為虐賄奪皇場有司莫敢問文炳下檄清丈之積弊一清以疾卒于官)
朱正色(字應明南和人萬歷進士除偃師令調江陵時張居正父喪歸里使者奉詔護送欲于文
廟開讀正色不可擢兵部郎時有南都六君子之稱正色與焉丁母憂服除備兵肅州教陣法習技
擊遂解金佛之圍轉甘州副使水泉告變正色分守要害設伏出竒以大捷聞累遷僉都御史巡撫
寧夏擒哱承恩劉東陽俘馘闕下晉右副都御史致仕歸卒予祭葬)
李若珪(字昭華南和人萬歷進士官給事中神宗崩光宗立時梓宫在殯中宫未冊詔封李氏為
貴妃若珪奏曰四大禮未舉不宜先冊貴妃招天下議熹宗大婚命中官劉實等出求淑女實等請
官役與俱若珪恐大擾民抗疏力争不聽謝病歸召起累遷刑部侍郎時魏忠賢用事起大獄法司
務殺人以媚閹若珪偘偘持法多所平反忠賢銜之引去卒贈刑部尚書)
白儲玿(字栗仲南和人萬歷進士西安府推官再補辰州登州二郡有勦番寇及通海運功擢吏
部主事尋陞太常卿推撫寧夏忤魏忠賢矯旨以負氣偏執落職崇禎初徵拜總督倉場侍郎會病
卒於家)
廣平府
周
趙勝(趙諸公子號平原君相趙惠文王及孝成王封于東武城事詳史記)
毛遂(趙人平原君與楚言合從不決毛遂按劍歷階而上曰合從者為楚非為趙也遂定從于
殿上平原君以為上客事詳史記)
廉頗(趙惠文王時為將伐齊大破之孝成王時破燕軍于鄗封信平君居六年伐魏悼襄王使
樂乘代頗頗奔魏楚聞頗在魏使迎之卒于壽春事詳史記)
藺相如(趙人趙惠文王時奉璧入秦易十五城秦留璧無意償城相如歸璧于趙趙王以為賢拜
上大夫後從趙王與秦會澠城秦不能加勝于趙以相如功大拜為上卿詳史記)
趙奢(趙之田部吏也平原君言于王王用之治國賦國賦大平秦伐韓軍于閼與令奢將兵救
之解圍而歸賜號馬服君詳史記)
李牧(趙之良將居代鴈門備匈奴大破之其後十餘歲匈奴不敢近趙邊城悼襄王時以為大
將軍擊秦軍于宜安大破秦軍封武安君詳史記)
漢
房植(字伯武甘陵人桓帝時尹河南有名鄉人為之謠曰天下規矩房伯武)
三國魏
朱靈(字文博清河人初為袁紹將太祖之征陶謙紹使靈督三營助太祖戰有功遂留不去後
為將名亞徐晃等至後將軍封高唐亭侯卒諡曰威)
晉
程衛(字長元曲周人為劉毅都官從事毅奏中護軍羊琇犯憲應死武帝與琇有舊遣齊王攸
諭毅毅許之衛正色以為不可徑自馳車入護軍營收琇屬吏考問隂私先奏琇所犯然後言於毅
由是名振遐邇百官厲行遂辟公府掾遷尚書郎侍御史在職皆以事幹顯歷安定頓邱太守卒於
官)
劉遐(字正長易陽人開豁勇壯每擊賊率壯士陷堅摧鋒冀方比之關羽張飛壁於河濟之間
間道遣使受元帝節度朝廷嘉之璽書慰勉以為龍驤將軍平原内史建武初領彭城内史討周撫
撫敗走以遐為兖州刺史太寧初以功刲泉陵公卒贈安北將軍子肇官至散騎常侍)
南北朝齊
房叔安(字子仁清河人仕宋為青州長史齊高帝北通魏遣書結青州刺史王元邈叔安進曰將
軍居方州之重託君臣之義無故舉忠孝而棄之三齊之士寧蹈東海死耳不敢隨將軍也元邈意
乃定及高帝即位懷其忠正就拜前將軍會病卒長子瑜亦有義行永明中為州中從事)
南北朝魏
崔浩(字伯淵清河人常授太宗經書與軍國大謀料事成敗若合符契世祖嘗指示高車渠帥
曰汝曹視此人尫纖懦弱其胸所懷乃踰於甲兵朕前後克捷皆此人導我也歷官撫軍大將軍司
徒)
崔休(字惠盛清河人世宗初為渤海太守下車先戮豪滑數人廣布耳目擒剪奸盗歷官撫軍
將軍七兵尚書休久在臺閣明習典禮朝廷疑議咸取正焉)
宋隠(字處默列人人性至孝專精好學太祖時拜尚書吏部郎尋轉行臺右丞母喪歸被徵以
病辭弟輔字處仁少慷慨有大操州辟别駕早卒子温徵拜中書博士演從征彭城有功拜明威將
軍濟北太守)
宋宣(字道茂隠從弟父洽為慕容垂尚書太祖圍中山當洽所統多被傷殺及賊平遂殺之宣
年數歲親人竊負以免後徵拜中書博士賜爵中都侯子謨遼西太守孫鸞東莞太守)
程駿(字驎駒曲安人以孝稱性機敏好學為司徒崔浩所知拜著作佐郎顯祖屢引與論易老
之義拜秘書令駿性介直不競時榮卒贈兖州刺史曲安侯諡曰憲子公義沛郡守公稱尚書郎)
傅永(字修期清河人有氣幹年二十乃發憤讀書兼有才華王肅為豫州以為平南長史齊侵
豫州肅令永擊之兩月再捷拜汝南太守高祖每曰上馬能擊賊下馬作露布惟𫝊修期耳還京拜
光禄大夫卒)
房亮(字景高清河人譙郡太守法延之子好學有節操舉秀才歷官平原太守冀州刺史京兆
王愉反遣人說亮啖以榮利亮即斬其使發兵防捍出城拒擊大破之遷東荆州刺史時邊州刺史
例得一子出身亮不言其子而啟弟議者稱之入為光禄大夫卒子超光禄大夫)
宋弁(字義和列人人廣平太守愔之孫才學儁贍見尚書李冲冲竦然異之曰此王佐才也除
尚書殿中郎中高祖歷訪治道于弁大被知遇後南征以右衛將軍兼祠部尚書攝七兵事弁劬勞
王事夙夜在公名重朝野卒諡貞順子維營州刺史紀北道行臺)
宋翻(字飛烏弁族弟世宗初拜河隂令順陽公主家奴為刦翻將兵圍主宅執主婿馮穆步驅
至縣立之署日中流汗沾地内監楊小駒入縣干請命取大枷號彌尾青者以鎮之既免入訴世宗
大怒勅河南尹推治其罪翻辭對不屈威震京師累遷南兖州刺史梁陷壽春乘勢趨項城翻遣將
成僧逹潛軍討襲頻戰破之自是州境帖然孝莊時除河南尹卒諡貞烈弟毓字道和敦篤有志行
為平西將軍大中大夫子思遠司空從事中郎)
宋世景(毓之弟精經義舉秀才對策上第為司徒法曹行參軍著律令裁決疑獄剖判如流轉尚
書祠部郎世景既才長從政加之夙勤不怠兼領數曹深著稱績尋為尚書右丞坐弟道璵事除名
世景孝友過人道璵死哭之哀切酸感行路歲餘母喪不勝哀而卒)
房悅(字季欣亮之弟為高陽廣川南清河郡太守凡歷三郡民吏安之遷大中大夫卒子超司
徒錄事參軍昭驃騎大將軍府長史)
北齊
宋遊道(廣平人父季預為渤海太守遊道隨父在郡父亡吏人贈遺一無所受事母以孝聞為魏
廣陽王深府佐廣陽王為葛榮所殺與廣陽王子迎喪返葬中尉酈善長嘉其氣節引為殿中侍御
史臺中語曰見賊能討宋遊道後除司州中從事神武見之曰此人宋遊道耶嘗聞其名今日始識
其面以為尚書右丞入省劾太師咸陽王坦等又奏駁尚書違失數百條天保元年以遊道兼太府
卿卒諡貞惠)
慕容儼(字侍德清都成安人魏南頓太守叱頭之子歸齊高祖以勲累遷東雍州刺史三年梁司
徒陸法和以郢州城内附衆共推儼遣鎮郢城梁都督侯瑱任約率水陸軍攻擊儼與力戰乃退又
并力圍城儼申令將士死生以之自正月至六月城中糧盡煑草木皮角食之人無異志後還帝執
其手歎息久之進爵義安王卒贈司徒尚書令子顒給事黃門侍郎)
陳元康(字長猷廣宗人魏光禄大夫終德之子機敏有幹用高祖聞而徵焉被任使掌機密甚濟
速用從高祖破周文帝於邙山以功封安平縣子世宗嗣事又見任待卒贈司空諡文穆子善藏齊
武平末假儀同三司給事黃門侍郎隋開皇中尚書禮部侍郎卒於彭城郡贊治)
宋世良(字元友廣平人應募從軍北討屢有功尋為殿中侍御史詣河北括戸大獲浮惰還見汲
郡城旁多骸骨移書州郡令悉收瘞其夜甘雨&KR1480;□孝莊勞之曰如卿所括得丁倍於本帳後齊天
保中除東郡太守卒于官所撰字略五篇宋氏别錄十五卷)
宋世軌(世良弟好法律稍遷廷尉卿時大理正蘇珍之亦知名寺中為之語曰決定嫌疑蘇珍之
視表見裏宋世軌以為寺中二絶及卒諸繫囚皆哭曰宋廷尉死我等豈有生路)
宋士素(遊道子有才識趙彦深引入内省參典機密歷中書黃門侍郎遷儀同三司散騎常侍自
處機要近二十年周慎温恭甚為彦深所重弟士約亦善士官尚書左丞)
趙起(字興洛廣平人幽州錄事參軍達之子起自高祖世頻為相府騎兵二局典知兵馬十有
餘年至顯祖時罷州還闕雖位列九卿侍中常以本官監兵馬出内驅使居腹心之寄天統初除滄
州刺史加六州都督卒于官)
隋
房山基(清河人開元中為考功稱明幹)
唐
王君愕(邯鄲人有沈謀隋亂王君廓掠邯鄲君愕說取井陘高祖入關與君廓偕來拜大將軍後
從太宗征遼死於陣贈邢國公)
王及善(君愕子以父死事襲邢國公爵神功元年為魏州刺史武后延問朝政得失及善陳治亂
所宜留拜内史來俊臣繫獄當死后欲釋不誅及善曰不勦絶元惡憂未既也后納之及善清正自
持有大臣節廬陵王之還密贊其謀二張怙寵數裁抑之后不悅改文昌左相卒謚曰貞)
程名振(洺州平恩人初仕竇建德歸高祖授永寧令使經略河北即夜襲鄴縣俘男女千餘人閱
婦人方乳者九十餘還之鄴人感其仁劉黑闥陷洺州殺名振母妻賊平請手斬黑闥以其首祭母
拜平壤道行軍總管攻沙卑城破獨山陣皆以少擊衆號為名將卒贈右衛大將軍諡曰烈)
程務挺(名振子少從父征討以勇力聞拜中郎將破突厥六萬騎於雲州遷右武衛將軍綏州部
落稽白鐵余據城平叛務挺生擒之進左驍衛大將軍後突厥聞務挺死為立祠每出師輒禱焉)
宋慶禮(永年人擢明經補衛尉歷殿中侍御史以習識邊事拜河東河北營田使開屯田八十餘
所追拔漁陽淄青没戸還舊田宅不數年倉廥充滿居人蕃輯卒贈工部尚書慶禮為政嚴吏不敢
犯初諡曰專張九齡申駁曰慶禮國勞臣不宜醜諡改諡曰敬)
潘好禮(貝州宗城人舉明經博學能論議節行修整無所傾附開元初邠王為滑州刺史好禮以
長史兼府司馬知州事農月王出獵遮道諫不聽乃卧馬下謼曰今農在田何得暴禾稼以損人要
先踐殺司馬然後聽所為王慙為還遷豫章刺史卒)
傅良弼(字安道清河人德宗以良弼守樂壽王廷湊之叛良弼堅壁固守有詔以樂壽為左神策
行營拜良弼為都知兵馬使俄為沂州刺史良弼率衆出力戰乃得去天子以良弼忠乃更賜奴婢
服馬寳歷初擢夏綏銀節度使終横海節度使)
崔彦昭(字思文清河人擢進士第數應帥鎮辟奏所至課最累進戸部侍郎僖宗立同中書門下
平章事百職修舉察不至苛遷門下侍郎彦昭雖宰相退朝侍母膳與家人齒人多其孝累拜兼尚
書右僕射以疾去位卒)
五代
霍存(曲周人為梁將驍勇善騎射秦宗權攻汴存以三千人夜破張晊栅又以騎兵破秦賢有
功從攻潞州與晉人遇戰馬牢川存入則當前出則為殿晉乃却梁得曹州以存為刺史攻鄆州朱
瑾來救存發伏擊之遂敗瑾等存中流矢卒)
張歸霸(清河人為梁將秦宗權攻汴數戰有功張晊以騎兵挑戰矢中歸霸歸霸拔之反以射賊
一發而斃太祖使守曹州與朱瑾逆戰金鄉大敗之又破劉仁恭于内黃功出諸將右拜左衛上將
軍曹州刺史以疾卒)
張歸厚(字德坤歸霸弟為將能以少擊衆張晊屯赤岡歸厚與晊獨戰陣前晊憊而却諸將乘之
晊遂大敗從太祖攻鄆鄆兵大至度不能支以騎衛太祖先歸歸厚馬中矢僵持槊步鬭體被十餘
箭張筠馳騎取之得筠馬乃歸太祖見之泣曰爾在喪軍何足計乎歷洺晉絳三州刺史以疾卒弟
歸弁亦善戰開平初為滑州長劍指揮使)
司空頲(貝州青陽人初為梁太府少卿楊師厚鎮天雄頲解官依之師厚卒賀德倫以魏博降晉
晉王兼領天雄以頲為判官梁晉相距河上常權軍府事)
霍彦威(字子重曲周人事梁拜洺州刺史唐莊宗滅梁賜姓名曰李紹真徙鎮武寧從明宗擊契
丹甚親厚之後明宗入洛陽内外機事皆決焉復鎮平盧卒諡忠武)
崔居儉(清河人美文辭少舉進士唐莊宗時為太常卿歷戸部尚書居儉居顯官衣食常乏死之
日貧不能葬聞者哀之所著有崔氏家禮)
宋
范質(字文素宗城人後唐舉進士晉天福中為監察御史漢初加中書舍人周廣順初拜中書
侍郎平章事建議以律條繁冗輕重無據特命詳定是為刑統宋初加兼侍中時藩戚未建請行册
封并薦吕餘慶趙普為台司帝嘉納之進封魯國公卒貭性明悟以廉介自持未嘗受四方餽遺身
殁家無餘貲)
解暉(洺州臨洺人父珪後唐天成中没于陣暉以父死戎事隸兵籍晉天福中安重榮舉兵向
關暉所殺獲甚衆周廣順初從征淮南宋初從征澤州開寳九年破太原軍累擢雲應寰忻代等州
都巡檢使暉受詔征伐常身先之征李筠矢中其目而戰自若時稱驍將子守顒至闔門祗侯)
王明(字如晦成安人為武寧軍節度掌書記召為左拾遺開寳三年南征廣州以為隨軍轉運
使山路險絶供億不闕太祖嘉其功擢領韶州刺史七年用師南唐唐將朱令贇領衆十五萬沿流
而下明以計疑之令贇不敢進遂與諸師相犄角襲之於小孤山大破其師金陵平詔明安撫諸郡
太宗時累遷禮部侍郎知真定府卒子挺扶皆知名挺至殿中御史扶至二部員外郎)
張美(字元珪清河人周世宗時為澶州糧料使以幹敏稱世宗連歲征討餉餽不乏多所委賴
宋初加檢校太尉李筠鎮上黨美度其必反隂積粟於懷孟間筠後叛宋太祖親討之大軍十萬出
太行經費無闕美有力焉歷官左驍衛上將軍致仕卒諡恭惠子守瑛供備庫使)
丁德裕(洺州臨洺人彰武軍節度審琦之子以蔭補供奉官從慕容延釗平荆湖以功授引進使
又與潘美尹崇珂克彬州遷内客省使成都羣寇起用為西川都巡檢使率師討之盡平其黨征江
南遣為常州行營兵馬都監領吴越兵進討及拔潤州移領常潤等州經略巡檢使後貶房州刺史
卒)
范旻(字貴參貭之子知開封縣領京尹嶺南平遷知邕州鄧存中刦衆攻州城旻屢出親戰賊
少却堅壁固守廣州救兵至圍解賜璽書奬之開寳九年知淮南轉運事歲運米百餘萬石給京師
當時稱有心計征晉陽召為三司副使判行在三司師還加給事中卒子貽孫官至主客員外郎)
李炳(肥鄉人洺州團練判官淊之子拜殿中侍御史知舒州太祖征金陵緣淮供億惟舒尤甚
以勞加侍御史卒)
李沆(字太初炳之子舉進士甲科為翰林學士真宗北幸命沆留守京師肅然累加門下侍郎
尚書右僕射卒諡文靖沆性直諒識大體居位慎密人莫能干以私在中書日取四方水旱盜賊奏
之王旦以為不足煩上聽沆曰人主少年當使知四方艱難不然不留意聲色犬馬則土木甲兵禱
祠之事作矣後旦追思沆言歎曰李文靖真聖人也)
魏廷式(字君憲宗城人太平興國五年中第淳化間為審刑院詳議官太宗悅其明辨遷太子左
贊善大夫至道初出知宋潭二州吏民咸服累拜右諫議大夫知審刑院卒廷式所至以嚴明稱剛
果敢言為人主厚遇)
元達(雞澤人太宗居晉邸隸帳下雍熙初累遷媯州刺史時州郡捕送亡命者至闕左右諷殺
之達奏曰不如赦之以開其自新之路上悅因悉原之端拱中領幽州刺史卒)
趙瑫(清河人由衛士累遷龍衛指揮使以徐河戰功加鎮州團練使卒贈歸義軍節度使)
郭密(貝州經城人隸晉王帳下太宗即位補指揮使淳化間以武略擢領安州觀察使夏人畏
服邊境寧謐卒贈保順軍節度)
李維(字仲芳沆之弟第進士為保信軍節度推官累遷尚書左丞工部尚書真宗時契丹請和
以為賀正使維還具言必保盟好會塞下傳契丹將絶盟復遣維往其主隆緒重維名館勞加禮使
賦兩朝悠久詩大喜維以文章知名景德以後典章名物多維所參定既殁家無餘貲景祐中贈尚
書僕射子師錫虞部員外郎公謹太子中舍)
張君平(字士衡磁州滏陽人以父承訓與契丹戰死補黔州指揮使以功累擢闔門祗候管勾汴
口天聖初議塞滑州決河以君平習知河事命以左侍禁簽書滑州事君平以京師數罹水災請委
官疏鑿近畿諸州古溝洫累遷供備庫副使卒君平有吏材尤明於水利自議塞河朝廷每訪以利
害河平君平且死論者惜之子鞏以尚書虞部郎管勾汴口嗣父職)
孟元(字善長洺州臨洺人仕至真定路鈐轄王則據貝州元赴城下攻戰被數十創又中機石
墜濠中既出戰愈力更募死士由永濟渠穴地以進賊平擢普州刺史尋管勾麟府軍馬事護築永
寧堡敵不敢動卒贈遂州觀察使)
王廣淵(字才叔明曾孫以進士為大理法直官編排中書文字裁定祖宗御書十卷仁宗嘉之累
遷龍圖閣學士知渭州卒)
王臨(字大觀廣淵弟起進士治平中詔求武略用薦知順安軍上備禦數十策契丹剌兩輸人
為義軍來歸者數萬或請遣還臨曰彼歸而我遣之必為亂不如因而撫之詔從其請來者益多契
丹深悔失計尋召對還文階以寳文閣待制知廣州府卒)
蘇宷(字公佐磁州滏陽人擢第調兖州觀察推官受知于守杜衍為大理詳斷官提點梓州益
州路刑獄文州歲市羌馬羌轉買蜀貨猾駔上下物價肆為奸漁宷議置折博務平貨直以易馬宿
弊頓絶入判大理寺糾察在京刑獄累知河南府卒宷長于刑名故屢為法官數以讞議受詔奬焉)
孟忠厚(字仁仲元之孫隆祐太后兄也累官常德軍承宣使苗博亂平趙鼎謂張浚曰太后復辟
其功甚大當推恩外家浚乃奏忠厚寧遠軍節度使後封信安郡王忠厚奉昭聖太后訓不敢以私
干朝廷與秦檜忤帝以太后功故眷特優及卒三子皆除直秘閣)
李椿(字壽翁永年人以父升死靖康之難補迪功郎張浚辟為制司凖備差遣椿奔走淮甸綏
流民布屯戍察軍情相視險要周密精審所助為多除吏部侍郎極言閽寺當預防孝宗時屢進敷
文閣直學士致仕卒朱熹嘗銘其墓謂其逆知得失不假蓍龜不阿主好不詭時譽云)
金
董師中(字紹祖永年人擢進士第補尚書省令史累進尚書左丞通古今善敷奏練達典憲處事
精敏嘗曰宰相不當事細務要在知人才振綱紀但一心正兩目明足矣致仕卒諡文定)
趙秉文(字周臣磁州滏陽人登進士第歷官安定州刺史前政苛于用刑盜愈繁秉文一從寬簡
旬月盜悉屏跡累拜禮部尚書凡仕五朝官六卿自奉養如寒士天興元年卒)
元
劉肅(字才卿威州洺水人金詞賦進士為尚書省令史嘗活冤盜十一人元世祖以為邢州安
撫使肅興鐵冶及行楮幣公私賴焉授左三部尚書官曹典憲多所議定卒贈邢國公諡文獻子憲
禮部侍郎孫心大名路總管)
王磐(字文炳永年人父禧嘗罄家貲以佐軍費磐擢經義進士第不赴官大肆力於經史百氏
李璮以禮延致及璮謀不軌磐脫身入京師因侍臣以聞世祖嘉其誠節累遷太常少卿以資德大
夫致仕磐資性剛方每奏對必以正不肯阿意承順帝嘗以古直稱之卒諡文忠)
竇默(字子聲肥鄉人日與姚樞許衡講習以經術教授世祖遣召之問以治道首以三綱五常
對以為翰林侍講學士默為人樂易與人居温然儒者至論國家大計面折廷諍人謂汲黯無以過
之累贈太師諡文正子履集賢大學士)
劉恩(字仁甫洺州洺水人幼知讀書以材武隸軍籍為百戸從入蜀數有戰功至元間從伊蘇
岱爾征建都一日三戰皆捷累授四川西道宣慰使進都元帥詔留屯田得粟二萬餘石僉行樞密
院事卒)
石高山(洺水人父呼喇呼從太祖定中原高山從世祖取光州克棗陽進攻襄樊皆有功宋平巴
延等朝京師帝問有瘦而善戰者朕忘其名巴延以高山對即召見命自擇一大郡以佚老高山辭
曰臣筋力尚壯猶能為國馳驅豈敢為自安計帝從之命領三衛軍戍和琳因屯田以給軍儲大德
間卒於家)
何榮祖(字繼先永年人以吏遷中書省掾累官參知政事時僧格急于理算錢穀人受其害榮祖
數請罷之未踰月而弊皆聞帝召問所宜榮祖請於歲終立局考校人以為便立為常式後拜昭文
館大學士卒贈司徒諡文憲)
吴元珪(字君璋廣平人父鼎燕南提刑按察副使凡征謀治法律令章程皆得於家庭之所授受
歷官吏部尚書悉謝絶請謁武宗即位詔議政中書若惜人力嚴選舉節財用定律令謹賞罰建科
舉課農桑汰冗員易封贈皆切於時務者致仕卒諡忠簡)
秦起宗(字元卿洺水人辟武衛譯史遷中臺使時尚書省專制更張起宗持文嚴密無所泄累遷
太子家令典簿官上言東宫官屬輔導德義財賦非所治也朝廷是之拜中臺御史劾中丞和尚受
人婦人賤買縣官産不報起宗又奏不罪和尚無以正國法帝曰為御史當如是矣自是盡言無諱
皆見聽用以兵部尚書致仕卒諡昭肅)
明
史鑑(成安人洪武初以人才入太學擢都御史時有宦寺謀干朝政者鑑上言請鑒前史以防
異日弄權之患又以用刑太繁疏奏新國宜用輕典上並嘉納之)
賈銓(字秉鈞邯鄲人永樂進士授刑科給事中英宗即位命讞在京重囚常赦所不及者多為
原宥出知大理府會征麓川軍需悉出大理銓區畫有方事集而民不擾歷右副都御史巡撫山東
河南二省軍民咸頌威惠卒諡恭靖)
羅綺(磁州人宣德進士擢御史正統間以忤王振戍遼東景帝立復官擢刑部侍郎尋鎮守松
潘累有破賊功在鎮七年威名甚著天順初為左副都御史復忤石亨坐貶)
劉玉(字仲璽磁州人天順成化間數以偏將征慶遠蠻討東苗平固原賊有功歷官左都督玉
勇敢善撫字所至未嘗挫衂卒贈固原伯諡毅敏)
馬子聰(字舜達廣平人成化進士弘治初為南京禮科給事中時僉都錢鉞以中旨晉秩移撫河
南中官蔣琮守備南京肆為兇暴子聰皆劾之復陳土木繁興并傳奉冗員之弊前後數十疏多排
斥近倖終工科都給事中)
連盛(永年人成化進士為監察御史彈劾有聲貴戚為之歛手正德初擢山東運使不附劉瑾
竄之海南毅然攜家以往瑾誅詔復秩會盛已卒遣使諭祭)
胡瓚(字伯珩永年人弘治進士選御史與劉瑾忤瑾誅累擢大理少卿巡撫大同武宗幸雲中
力請回鑾幸臣江彬等怙寵又極言之忤彬告歸大同軍叛以瓚為提督軍務殱其渠魁一軍遂定
進南京工部尚書)
孫修(字用吉邯鄲人弘治進士正德初由戸部主事擢陜西僉事備兵延綏以軍功進副使巨
盜嚴天柱擁衆陷商州聲震關洛修奉檄率兵五千討平之擢山西按察使尋陞浙江左布政使以
母憂歸起拜右副都御史巡撫湖湘修夙望素著墨吏聞風解組未幾改南京操江後因災異自陳
歸)
陳于陛(字藎齋曲周人嘉靖進士授慶陽推官擢禮部郎改吏部陞太常卿以忤張居正罷歸起
右副都御史以戸部侍郎總督漕運却例金十三萬進南京戸部尚書以奉表過里卒囊中俸餘八
金而已贈太子太保)
張國彦(字熙載邯鄲人嘉靖進士事祖母楊母趙以孝旌官給事中疏請訓儲及諫止買珠並見
採納累遷都御史巡撫鄖陽上惑于開礦之說國彦連疏極諫乃止協理兵部尚書時驛遞疲敝國
彦奏設背包軍馬令畿民遣戍者還籍充之軍興無悮而民尤感德洮河之變以軍功加太子少保
賜飛魚服卒贈太子太保賜祭葬)
張學顔(字子愚肥鄉人嘉靖進士性至孝父母喪皆廬墓三年官給事中直聲震中外累遷都御
史撫遼東陳戰守機宜十策進戸部尚書丈量天下田畝定會計錄請免天下田租改兵部疏停内
操以老乞歸)
李已(字子復磁州人嘉靖進士歷給事中頻詔戸部有所徵索已屢争執既復詔市珍寳再疏
極諫帝怒杖之百錮刑部獄尋釋歸神宗立起原官極言傳奉之弊劾兵部尚書譚綸平江伯陳王
謨時號敢言累遷右僉都御史巡撫保定卒)
劉榮嗣(字敬仲曲周人萬歷進士授戸部主事管銀庫時邊事孔急餉金久不發乃與鹿善繼矯
發金花銀若干中使以為不便榮嗣曰濟國事耳死何惜焉累遷工部尚書總理河道為嫉者所中
下獄卒)
王世揚(字孝甫廣平人萬歷進士為御史巡視陜西茶馬開誠七監大災奏發茶課賑濟蠲餉邊
銀二年免課馬七千五百四十二匹巡撫浙江減御衣織造三之一擢撫宣府總督宣大山西敵服
其威信邊境無事官至戎政尚書)
路振飛(字見白曲周人天啟進士除涇陽知縣陜西撫按欲建魏閹生祠振飛持不可流賊入境
擊却之授御史劾周延儒閔洪學劉宇烈等歷按福建蘇松温體仁修郤謫官累遷淮陽巡撫團練
鄉兵得勁卒二十餘萬李自成遣其黨吕弼周來代勒兵擒之軍聲大振會馬士英欲用其所親田
仰乃罷振飛尋卒)
畿輔通志卷七十二
