欽定四庫全書
畿輔通志卷四十六
水利營田
雍正三年秋直隸水既賑既貸烝民既乂
天子乃臨軒而咨命怡賢親王曰畇畇畿甸非三代井畝
之區乎平衍千里率多淤下而無一溝一澮流行而
翕注之不逹於川乃瀦在田非地利之異於古乃人
事之未修也夫水聚之則為害而散之則為利用之
則為利而棄之則為害倣遂人之制以興稻人之稼
無欲速無惜費無阻於浮議於是以大學士臣朱軾
為輔行徧歴三輔所以為疏㵸排決計者甚偹事具
河渠志中而於其間經度高下酌畫蓄洩一切引水
溉田之法課導補助旌叙鼓舞之方咸條列以請
指授乃遵而行之四年先之灤玉諸州邑濬流圩岸建閘
開渠皆官為經理而工本之費借帑以給歲納什一
焉是秋田成歲稔凡一百五十頃有竒而民間之聞
風興起自行播種者若霸州文安大城保定新安安
州任邱共七百一十四頃有竒皆於積潦停洳中随
方插蒔盡獲收穫於是争求節水疏流以成永利而
四局之設自茲起矣一曰京東局統轄豐潤玉田薊
州寳坻平谷武清灤州遷安自白河以東凡可營田
者咸隸焉一曰京西局統轄宛平涿州房山淶水慶
都唐縣安肅新安霸州任邱定州行唐新樂滿城自
苑口以西凡可營田者咸隸焉一曰京南局統轄正
定平山井陘邢臺沙河南和磁州永年平鄉任縣自
滹滏以西凡可營田者咸隸焉一曰天津局統轄天
津静海滄州暨興國富國二場自苑口以東凡可營
田者咸隸焉局各有長有副有效力委員凡相度
估料開築建造皆委員與地方官偕而查報地數
花名給發農本則專責之地方官田成工訖工程
工本胥令守土者遵前規而以時逹之水利營田府當
是時
上方以和衷協助期地方文武之吏而
特諭賢王舉劾之故以勤於田功立膺顯擢者有矣一時
守令皆慕而思奮夫官之所先民罔敢後是故事易
集而功易成自五年分局至於七年營成水田六千
頃有竒天心助順歲以屢豐&KR1469;秸積於場圃秔稻溢
於市㕓
上念北人不慣食稻恐運糶不時售大賈居積則賤而傷
農於每歲秋冬發帑收糴民獲厚利向所稱淤萊沮
洳之鄉率富完安樂豳吹蜡鼓相聞可謂極一時之
盛矣八年賢王薨司局者無所承禀令不行於令
牧又各以私意為舉廢九年大學士臣朱軾河道總
督(臣)劉於義
奏請遣太僕卿(臣)顧琮乘傳稽覈之除距水較遠地勢
稍高湏車戽而升者聽民随便種植外其餘水足地
平無煩汲升之處取地方官永遠可為水田結状著
籍存戸部荒廢者查參如例議設觀察使二員兼以
憲職分轄京東西督率州縣開營可田地畝無力者
貸以牛種之費秋收扣還所有舊田圍渠閘洞修治
俾無壊又設副使二員出資經理以為民倡我
皇上愛養元元與之圖萬世之安則營田樂利之政必將
垂裕無疆所謂盡溝洫之利以佐平成之績者與神
禹比隆不可以不紀也故於河渠之後别志水利營
田以著其實效云
京東局
京東輔郡負山控海負山則泉深而土澤控海則潮
淤而壌沃諸州邑泉從地湧一決即通水與田平一
引即至具可疏鑿成田明臣徐尚寳貞明詳哉其言
之矣萬歴中申相國時行特主其說以貞明兼憲職
董其事乃之薊州招南兵之習農者畫地耕作墾田
以億計畝收一鍾撫臣及司道方次第開報而中官
在上左右者争言水田不便御史王之棟疏請罷役
時行上疏極陳利便竟不可回而垂成之功廢於一
旦議者惜之雍正四年春怡賢親王奉
命查修水利徧歴諸邑陟巘降原尋泉[瓜見]土以貞明之言
為信而有徵
奏請委員營治為農民倡畝收三四石不等五年遂開
局經理并及京西京南天津等處畫界分督次第開
種而肇端試可則自京東始
玉田縣
袁家莊馬營曲河頭羅畢窩等處營田引小泉
煖泉孟家泉黃家山泉藍泉等河之水仍洩水於
本河按邑境北面負山湧泉成河明臣徐貞明謂
後湖莊疏湖可田小泉山引泉可田而瀦潦泥塗
久為棄壌今委員築圍濬淤多建閘座以禆節宣
田成一萬八千餘畝俱歲獲豐收古稱種玉近頌
成金良有以也
雍正四年縣治東北袁家莊西南曲河頭等處營治
稻田共七十六頃五十三畝農民自營稻田共三
頃五十五畝
雍正五年縣治東南韓家莊西南邢家樓等處營治
稻田共三十九頃五十畝農民自營稻田九十八
畝
雍正六年縣治西南曲河頭等處營治稻田共五十
八頃四十五畝農民自營稻田共二頃五畝
雍正九年改旱田四頃
雍正十一年縣治東南羅畢窩等處營治稻田共二
百三頃十三畝九分
豐潤縣
横沽王蘭莊刁家窩曹家泊盧各莊車道舖望林
泊梁家灣胡家泊等處營田引陡河泥河黑龍潭
楊家汫等泉之水仍洩水於本河按豐潤負山帶
水湧地成泉疏河引流随取而足徐貞明指為土
膏腴而人曠棄可修舉以兆其端者今委員築圩
開渠閘蓄洞引次第就理咸歲獲豐稔從此擴充
務極水力潤澤豐美之名洵不虚也
雍正四年縣治正西高麗舖盧各莊等處營治稻田
共一十六頃二十五畝一分
雍正五年縣治西南曹家泊等處營治稻田共一十
八頃二畝二分農民自營稻田共三十五頃二十
八畝
雍正七年縣治正南王蘭莊刁家窩等處營治稻田
共二十七頃八十一畝農民自營稻田共四十頃
二十九畝
雍正九年改旱田十一頃五十四畝
雍正十年縣治正南王蘭莊車道舖望林泊老潭等
處營治稻田共一百一十九頃七十八畝
又王蘭莊菱角泊三家淀等處營田副使光禄寺
卿王鈞建閘築圍營治稻田共五十頃
雍正十一年縣治正南梁家灣胡家泊等處營治稻
田共一百七頃六十七畝九分四釐
遷安縣
徐流營三里河泉莊等處營田引徐流河三里河
黃山泉河之水仍洩水於夲河按灤河入口邑首
受之源高勢猛引用為難然各屬支河藉以滙歸
故少漲溢之患而涓滴皆農田之資徐流營山下
湧出五泉合流入桃林河三里橋湧泉流出灤河
又黃山之麓清泉噴湧俱夾岸可田前人論列甚
悉今委員相度圍堰渠閘随宜布列分引灌溉田
成千六百畝次第擴充人力修而地利可盡矣
雍正四年縣治東北三里河徐流營西北雲峰寺等
處營治稻田共一十二頃七十八畝四分
雍正五年縣治西北泉莊營治稻田共二頃五十畝
東南丁家泉平坡營盧溝堡磨眼泉等處農民自
營稻田九十九畝
灤州
冉各莊孟家店黃家莊等處營田引泝河煖泉暨
福山泉舘水仍洩水於本河按灤州地平而潤水
清而駛泉流縈帶土岡環遶無處非火耕水耨之
區今先於其易者設閘疏渠萊蕪悉成稉稻若逐
加搜滌壅節宣播其利不可勝窮也
雍正四年州治墖河沿王家店老新莊蘇家莊等處
營治稻田共八頃十一畝農民自營稻田二頃十
九畝州牧朱煌營稻田十三頃五畝三分
雍正六年州治梅莊營治稻田二頃七十七畝農民
自營稻田五十畝
雍正七年州治西北孟家店等處營治稻田共三頃
十九畝七分
雍正九年改旱田五頃三十八畝二分
平谷縣
龍家務水峪寺等處營田引泃河及山泉之水仍
洩水於夲河明臣徐貞明歴指京東州邑以龍家
務水峪寺為著今按其所指委員相度置閘疏渠
果成膏壌而相近之東高村稻地莊亦有山泉次
第營治以收其利昔之托諸空言者今則徵其實
效矣
雍正五年縣治正東龍家務東北水峪寺等處營治
稻田共五頃三十五畝農民自營稻田共七十六
畝五分
雍正九年改旱田三頃五十畝
薊州
山岡莊鄭各莊馬伸橋等處營田引大小海子等
泉之水洩水於淋河按淋河納州北各山泉至白
龍港會泃河為溵流河源遠流長可資灌溉故後
魏裴延雋修漁陽堰前明徐貞明指鎮國莊水利
亦可概見今先自州城東西附近沮洳之壌疏導
山泉置閘開渠田成已五千餘畝由此而南漸次
營治利尤數倍
雍正五年州治正東大屯莊三家店正西山岡莊等
處營治稻田共二十頃六十四畝五分農民自營
稻田共二十九頃四十二畝
雍正六年州治正東三家店丁家莊正西夏各莊等
處營治稻田共四頃五十四畝七分農民自營稻
田共一頃九十四畝八分
雍正九年改旱田十三頃四十一畝
寳坻縣(今分隸寧河縣)
八門城尹家圈下汪各莊等處營田引薊運河潮
水仍洩水於本河按明臣袁黃為寳坻令開疏沽
道引戽潮流於壼盧窩等邨教民種稻刊書一卷
詳言插蒔之法載全集中盖潮水性温發苖最沃
一日再至不失晷刻雖少雨之歲灌溉自饒浙閩
所謂潮田也今委員疏滌舊渠建置閘洞汲引澆
灌瀕海瀉鹵漸成膏腴但水湏車戽而升北農以
挽溉為苦改為蔬圃者六七現存者十之三耳
雍正五年縣治東南尹家圈八門城等處營治稻田
共二十五頃五十三畝九分五釐五毫農民自營
稻田共三十四頃二十八畝七分九釐三毫
雍正七年縣治東南下王各莊等處營治稻田共四
十四頃七十九畝四釐農民自營稻田共七頃五
十八畝七分四釐
雍正九年改旱田四十六頃五十三畝四分
寧河縣
東窩莊南窩莊岳旗莊江潢口林家莊張家莊齊
家沽田家莊等處暨本城營田引薊運河潮水仍
洩水於本河按寧河縣本寳坻縣屬梁城所舊治
改置也薊運河自北來至此分流環繞縣治復會
為一涯廣流深潮汐最盛沽道頗多民間引戽以
灌畦蔬因其地形濬渠置牐用極水利沿河數十
村俱成稻田溝塍繡錯阡陌交通宛似江鄉風景
而蘆臺一帶民利魚鹽不以沾塗自給多改為旱
田近縣營田存者尚二十七莊皆獲豐稔焉
雍正五年縣治西關東關暨東窩莊南窩莊岳旗莊
江潢口崔成莊齊家沽等處共營治稻田三十三
頃四十五畝農民自營稻田四十九頃八十一畝
一分五釐三毫
雍正七年本城及蘆臺等處農民自營稻田共二十
頃三十九畝九分六釐
雍正九年改旱田三十七頃一十畝七分四釐
武清縣
桐林等處營田引鳳河之水仍洩水於本河按鳳
河自
南苑流出涓涓一帶迤邐而東南至武清之堠上村
斷流河身淤為平地一遇雨潦瀰漫四野運河堤
岸亦受侵嚙怡賢親王親歴相度將弘仁橋之
凉水河於高各莊分引而南至堠上村循鳳河故
道開挖入淀俾積澇有歸即於桐林等村疏渠分
引以資灌溉田成一千八百畝
苑囿以南淀河以北行潦順流秔稻葱郁從前所未有
也
雍正五年縣治西北桐林村等處營治稻田共十八頃
二畝五分一釐
京西局
京西諸河皆滙於西淀淀蓋宋人塘濼之遺也六宅使
何承矩於雄鄚霸州平永順安等軍築隄六百里置
斗門引水種稻經始之秋以霜早不熟浮言滋起承
矩不顧卒成之次年大稔輦秷秸進於闕下衆乃皆
服自是軍糈取給水田而邊民因以富實後人言水
利於畿甸者多稱之然其遺跡已湮没無可尋求獨
以地多沮洳居民於雨多之歲秧種洿澤以希幸獲
而已雍正四年賢王親蒞相度一切疏泉引流壅
淀事宜
奏請報可次年開局新安始自大溵淀漸及諸邑東至
霸州西抵滿城北自宛平南及新樂凡可成田者次
第就理町畦溝澮宛似江南風景
新安縣
大溵淀太平莊趙家莊等處營田引雹河依城河
及淀河之水洩水於應家淀馬村河按新安三面
皆積淀唯城北陸居而大溵等淀地勢低窪容城
雨潦之水滙注為壑歲失耕稼閭閻凋敝雍正
四年賢王奏開新河一道上分雹水溢流下
歸焼車淀南岸築堤以資捍禦隣水循河入淀
永不為災大溵等淀沮洳遂為膏壌五年委員營
治外作圍圩内疏溝渠建閘六座引用河淀之流
秔稻徧野所收既多官為購買獲利常倍貧瘠
之區皆烝烝殷富矣
雍正五年縣治西北大溵淀營治稻田共一百三十
三頃三十五畝九分三釐農民自營稻田共一十
四頃四畝三分
雍正六年縣治東北宋家莊東南劉家莊等處農民
自營稻田共五百五十九頃六十六畝九分九釐
雍正七年縣治西南太平莊趙家莊西北大溵淀營
治稻田共一百五十六頃五十九畝九分農民自
營稻田共二十七頃八十八畝
安州
東西壘頭南北馮村等處營田引依城河及淀河
之水仍洩水於本河按安州居新安上游積淀環
繞地多圩萊自開局營田新民坐獲美利州人羡
之相率墾洿澤引河流自行插蒔營田一千六百
三十餘畝收穫甚豐雖經畫未施而聞風興起亦
足騐輿情之忻躍云
雍正六年州治西壘頭東壘頭邊村南曲堤同口郝
官南馮村北馮村韓堡村等處農民自營稻田
共十六頃三十八畝
安肅縣
白塔舖古莊頭高林莊南梨園等處營田引督亢
陂及雹河之水仍洩水於本河考督亢之名見於
史記北魏裴延雋營督亢渠溉田為利十倍則督
亢疏渠引溉之利由來己久邑志稱後周以易水
東分為梁門按雹河為南易水則梁門為雹水所
逕可資灌溉又確然可稽今開渠設閘之所即其
處也營田以後屢慶豐登是督亢原田膴膴梁
門水勢沄沄以今方昔不啻過之
雍正五年縣治東南南梨園等處營治稻田共四十
一頃二十一畝四分農民自營稻田共三十九頃
一十畝二分
雍正六年縣治西北白塔舖古莊頭高林莊等處營
治稻田共二十六頃四十七畝二分五釐農民自
營稻田共七十八畝
雍正九年改旱田八十頃三十一畝六分
唐縣
明伏莊大洋村温家莊等處營田引唐河之水
仍洩水於本河前金尹劉弁明令楊一桂俱開渠
溉田民資其利歲久廢弛今相度地勢疏渠設閘
俾山麓平原高下承接遞相灌輸數十里町畦相
望較前經理大為詳偹北山秔稻西嶺雲霞不惟
景物適觀亦且豐年屢慶矣
雍正五年縣治西北明伏莊大洋村西雹水村等處
營治稻田共七十頃三十五畝七分五毫農民自
營稻田共一十一頃三十三畝五分五釐
雍正九年改旱田四十八頃八十一畝七分五釐五
毫
慶都縣
高嶺村侯坨村等處營田引隍池北隆堅功湧魚
等泉之水仍洩於本泉河溝渠閘座随宜疏引雖
細流涓涓而良苖懷新亦各得潤物之功焉
雍正五年縣治正東高嶺村營治稻田共一十二頃
五十三畝五分
雍正九年改旱田一十頃四十三畝五分
淶水縣
赤土村八岔溝等處營田引淶河之水仍洩於本
河土人亦時引水藝稻故於拒馬河自鐵鎻厓向
南分支者名之曰稻子溝河蓋緣稻得名也猶經
理未廣今相度地勢開渠設閘疏引以極水力我
疆我理南東其畝俾舊治新營咸資灌溉之利焉
雍正五年縣治東北赤土村八岔溝水北村等處營
治稻田共二十二頃二十八畝
雍正九年改旱田一十二頃四十四畝
房山縣
廣運莊高家莊南良莊長溝村等處營田引拒馬
河挾河之水仍洩於本河土人於邑西南玉塘泉
引水藝稻但泉力無多而拒馬河自鐵鎻厓以東
水勢順流兼挾河東南貫注源流盛大引用不窮
開渠設閘随取而足十餘里畦塍相望較玉塘泉
之利更廣矣
雍正五年縣治西南廣潤莊高家莊等處營治稻田
共二十頃四十二畝六分農民自營稻田共二頃
七十二畝八分
雍正六年縣治西南南良家莊長溝村營治稻田共
二頃八十九畝農民自營稻田共四十畝
涿州
茂林莊毛家屯普利莊北魯坡等處營田引拒馬
河胡良河之水仍洩於本河按明臣徐光啟言西
北水利以涿州拒馬河水可引用又拒馬之北胡
良挾河之水亦可引又州南海龍寺有督亢亭舊
跡皆土壌膏腴之証土人於夾河引水藝稻溝渠
圩岸且有條理今推廣營治三千畝若復能擴充
規畫其利可勝言耶
雍正五年州治西北茂林莊毛家屯藍家營等處營
治稻田共十九頃五十二畝農民自營稻田共四
十八畝
雍正六年州治西北普利莊北魯坡泗各莊等處營
治稻田共七頃五十一畝農民自營稻田共二頃
五十五畝
覇州
魚厰村高各莊臺山平口等處營田引中亭之水
洩村北橋下仍入於本河按州南玉帶河統滙衆
流汪洋浩瀚蓄洩維艱惟中亭支河湏水則引之
水足則止圍埝渠閘經理有法浸灌所及己獲豐
收漸次推廣其利自普也
雍正六年州治東南魚厰村高各莊徐各莊等處營
治稻田共二十九頃二十三畝二分農民自營稻
田共一十二頃一十二畝
雍正九年改旱田四十一頃三十五畝二分
雍正十一年州治東南臺山村小圈内營治稻田十
頃又十間房平口等村營田觀察副使光禄寺卿
王鈞建閘築圍營治稻田共五十頃
任邱縣
關城村營田引白洋淀之水洩於村後溝内按白
洋淀為衆水所滙本村舊設涵洞引以灌溉復築
月堤以偹不虞但地勢低窪野水過多前令許毓
芳築堰捍禦稱為許公堰歲久廢弛田半荒蕪今
復整理完固併為疏濬溝渠令自近而遠遞相貫
注不惟水盈畦隴抑且潤及隣疆稻麥芃芃共戴
皇仁於不朽矣
雍正六年縣治西北關城村營治稻田共四十五頃
八十畝農民自營稻田共四十頃
雍正九年改旱田二十四頃五十九畝二分
文安縣
蒼耳淀李齊淀流河淀等處營田引會同河子牙
河之水洩水於淀池按文安縣為七十二河滙聚
之區會同河自西而東子牙河自南而北至縣治
東北合流於積淀之内土人每於瀕河傍淀之處
芟刈茭蘆插蒔稉稻多穫豐收然淀河水漲嘗苦
淹沒營田觀察副使(臣)劉勷革職效力員外(臣)秦
嶠等奉
命代民修築於蒼耳李齊等淀立圍建閘疏渠設洞以防
以灌俾節俾宣遂成永利焉
雍正十一年縣治西北蒼耳淀營治稻田一百五十
四頃四十畝
雍正十二年縣治東北李齊淀流河淀營治稻田三
百五頃
大城縣
李齊流河等淀營田引子牙河水洩水於淀池按
縣境為子牙河所經即滹沱下流也於治東北王
家口入淀而會同清流自西來會之餘波倒漾滙
為李齊流河諸淀縱廣數千頃内邨落以數十計
跨文大二邑之間居民每於平灘淺瀨栽種秧田
水小則收穫倍常水大則沒無遺粒然其地三面距
堤勢如環衛而土性膏腴最為宜稻之區唯北連
巨淀防禦闕如故不能免於墊沒雍正十一年營
田觀察使(臣)顧琮議令效力革職員外秦嶠建築
北堤一道以資捍禦是歲淀内營田即獲豐收次
年觀察使臣陳時夏
奏請於南面建閘引子牙河流疏渠引灌仍以秦嶠任
其事而副使臣王鈞臣劉勷各捐貲築圍重加保
障又於北堤開設涵洞以偹宣洩厝置得宜秋收大
稔從此以漸開築數十里皆稻鄉也
雍正十一年李齊淀營治稻田三十二頃九十七畝四
分
雍正十二年李齊淀流河淀營治稻田三百頃
定州
吳家莊曹家莊等處營田引小清河馬跑泉之水仍
洩於本河圍埝渠閘随宜布置而以均水為先務小
清河源發隍池滌其淤塞水勢較盛自西而東唐
家莊先受之置閘停蓄次及吳家莊而以州南馬
跑泉水濟其不及定為限期以次啟閉厥利均焉
他若尭城等村引白龍泉張謙等村亦引馬跑泉
疏引頗易毋煩區畫也
雍正五年州治東南吳家莊等處營治稻田共一十
五頃八十八畝農民自營稻田共一頃三十四畝
雍正六年州治東南唐家莊曹家莊等處營治稻田
共二十二頃三十六畝五分農民自營稻田共二
十二頃八十八畝八分
行唐縣
河合村歡同村等處營田引蓮花池及龍泉之水
仍洩水於本泉河按蓮花池週圍泉從地湧寬以
畝計迤邐東南流龍泉自西北來會之倚橋為閘
随塍為溝數里皆稻鄉從前所未有也
雍正五年縣治東北河合村塞里賈莊歡同村等處
營治稻田共一十四頃一十二畝
新樂縣
大流村牛家溝等處營田引海泉湧泉之水仍洩
水於本泉河按湧泉源發邑西伏羲廟迤邐東南
流海泉自南來會之歲久淤塞今具疏濬通暢俾
溝渠承接遞相灌注雖畦塍無多而水利俱歸實
用矣
雍正五年縣治東南大流村牛家溝等處營治稻田
共三頃五畝五分農民自營稻田三十一畝
雍正九年改旱田一頃九十八畝
滿城縣
一畝泉北竒村等處營田引一畝鷄距等泉之水
仍洩水於本泉河按一畝泉源發邑之東南涌地
噴珠澄弘盈溢鷄距紅花等泉亦連綿相接今委
員勸諭令民間随宜置閘引入畦塍灌溉優沃歲
獲豐稔云
雍正六年縣治東南一畝泉北竒村尹家莊孫家塘
等處農民自營稻田共二頃二十一畝九分
宛平縣
盧溝橋西北修家莊三家店等處營田引永定河
之水洩水於村南沙溝内按永定河即桑乾水也
明臣徐貞明言桑乾水經保安州境上有用土牛
逼水成田者今保安懷來諸州縣稻田最盛皆於
上流疏引随高下以作溝洫淤泥停壅不糞而肥
茁發穎栗所收倍於他水今委員勸諭地戸踴躍
從事營治將及二千畝盡獲倍收是亦桑乾可田
之明證也
雍正六年縣治西南永定河上流修家莊三家店等
處農民自營稻田共一十六頃
畿輔通志卷四十六
