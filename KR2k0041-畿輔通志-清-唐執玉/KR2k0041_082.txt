欽定四庫全書
畿輔通志卷八十二
高逸
順天府
晉
霍原(字体明燕國廣陽人少有志力年十八觀太學行禮因留習之貴遊子弟皆願一見後山
居積年門徒百數劉沉薦為司徒不就元康末與王襃等以賢良徵亦不至王浚謀僣使人問之不
答爲所害)
唐
盧鴻(幽州人博學善書與其弟𨼆嵩山元宗強之授諫議大夫不就李白詩云二盧徵不起萬
乘高其風)
金
王師揚(大興人宋南渡時居崧山博涉羣書終日閉戸獨坐同軰罕見其面號閉戸先生)
杜時昇(霸州信安人博學知天文不肻仕進宰相數薦其才可大用乃南渡河隱居嵩洛山中以
伊洛之學教授子弟子瑛字文玉金末避地緱氏山中教授汾晉間元祖召見問訃命從伐宋以疾
辭屢徵不就卒贈魏國公諡文獻)
明
謝表(順天人博學洽聞不求仕進以行誼高鄕人亟稱之嘉靖中授散官不出惟閉戸課子其
子從寧起家秘書郎著述博雅蔚為名流)
本朝
李孔昭(薊州人性孤高前崇貞癸未成進士見時事日非不赴廷對以所給牌坊銀一百二十兩
留助軍需去𨼆盤山甲申都城陷白衣冠哭田間者三載)
(本朝訪求遺賢撫按列名以薦得旨依用以病堅謝不出事母至孝嘗刲股以愈母疾妻王
氏於薊州城陷時殉節義不再娶平居教授生徒多所成就及卒鄕人私謚安節先生)
保定府
唐
張濟(字孟成唐縣人少好學隠居青巖山十餘年遠近服其仁環山不敢樵採採訪使苖晉卿
表薦辟召堅卧不起)
元
陳彦(滿城人好讀書尚氣節登至元鄕舉以目昏不仕勅賜免差風勵一鄕皆勸於善)
劉仲祥(號惷齋安肅人不樂仕進著書自娛與劉因友善因嘗稱其明敏博物專門理學或曰劉
祥字仲祥今城南有劉祥店云)
梁玉剛(字浩然新安人好論古今談至理從劉因遊往返不厭或勸之仕曰堯舜之世尚有巢由
吾何仕乎終身肥遁自號南溪老人子泰亦有高行)
劉英(字原蒙新安人早歲為吏聞劉因之學折節相從因始拒之終與之甚厚及因卒英遂一
意深隱終身不出)
胡炳南(容城人以五經登元末進士第隱居自樂屢徵不就與楊九萬等講道林尖山卒配享劉
因)
本朝
孫爾禎(字玉屏容城人崇禎舉人以孝節自持登科三十年絶意仕進與弟爾祚互相砥礪隱居
教授從遊甚衆)
范苯(字篤生清苑人崇禎舉人明末即不與計偕耕讀自給經年不入城市語世事則閉目論
經義則娓娓人謂有兒寬風)
張翼星(字三明左衛人崇禎舉人精理學尤長於易家貧不仕隠於卜肆日獲百錢以自給衣履
常不完盛夏猶峩峩冠氊笠晏如也從弟元錫官總制屢迎不一往有所遺擇小且劣者受之其孤
介如此)
張羅喆(字石卿清苑人邑諸生當流賊陷保城喆手刃一賊挺身走免後以塾師終老貧無完衣
嘯歌自得太守欲餼之辭不受平生絶口不談時事學者稱石卿先生)
金肖孫(完縣人邑貢生御史毓峒從子甲申毓峒殉難賊將張洪執肖孫拷毓峒子所在箠椘炮
烙身無完膚終不言毓峒諸子得免人本朝以布衣終身)
杜越(字君異容城人邑諸生為同郡鹿忠節公高弟與孫徵君竒逢友善互相砥礪學成行修
不求聞達毅然以開來繼往為任家貧布衣蔬食授徒自給一時名彦無遠近咸師事之)
(本朝康熙十七年詔開博學宏詞科有薦越者徵至都以疾乞歸)
河間府
明
鄒野漁(東光人弘治時嘗從征劉烈有功命官不受予金不受歸而徜徉肆志與同邑廖玘善居
其家一日題壁間漁樵圖詩云士林朽木歸樵斧宦海貪魚上釣竿須信堯夫原有意時人勿作畫
圖看後玘卒恥更依人遂窮餓以死)
多嘉禎(字啟明阜城人為諸生留心經濟曉暢時務撫按薦諸京廷對三策皆中時弊上命授以
清要力辭回籍前明二百餘年以處士應詔者吳與弼及嘉禎二人而已)
蔡笠(獻縣諸生少有逸才博文善記凡古今人物輿圖阨塞及陰陽方技無不精考每議論風
生驚筵傾座與之言仕則不應嘗從顔山農游深明性命之學兼長吐納導引之術年八十童顔善
飯步履如飛公卿多禮下之當時以識不識為雅俗其見重於人如此)
正定府
晉
張晏(中山人守道不仕銳志稽古尤長於史學有所著漢書行世)
張忠(字巨和中山人隠於泰山苻堅徵之辭還至華山而卒謚曰安道先生)
順德府
漢
孟敏(字叔達鉅鹿人隱居不仕嘗客居太原荷甑墮地弗顧而去郭泰見而問之敏曰甑已破
矣顧之何益泰竒之因勸令學卒以成德三公徵辟不就)
三國魏
張臶(鉅鹿人徵辟不應遠遁恒山明帝時張掖郡有寳石負圖太史令奏以為禎或以問臶臶
曰神以知來不追已往此當今之變異將来之禎祥也遂隱居不與時競以道自樂年百有五歲而
卒)
唐
李元愷(邢州人博學善天文歴數宋璟嘗師之既當國將薦之朝拒不答卒年八十餘)
廣平府
元
趙慶祥(永年博學多識邃於名理𨼆居不仕教授於潭湘之間學者多宗之)
本朝
張蓋(字覆輿永年人為諸生性孤介家貧績學崇禎時以次當貢太學不就母老饘粥不繼授
徒以養甲申後自閉土室中七年穴而進食歲時一出拜母雖妻子不見也年六十卒)
大名府
隋
張清豐(頓邱人聞皇中以孝廉徵聘不就遠近皆想望之至唐大歴中以其名名縣云)元
張淳(字子素南樂人志趣高遠學識宏博以著述為業至元中徵辟不就有四書拾遺及文集
行世)
明
秦裕伯(大名人元進士葉官寓楊州張士誠招之不出洪武元年上命徵之對使者曰受元爵禄
三十餘年背之不忠也母喪未終忘哀而出不孝也固辭後上復手詔諭之命為待制固辭不就)
本朝
劉永錫(字欽爾魏縣人崇禎舉人授長洲學教諭甲申後隠於陽澄湖廵撫欲薦用之以疾固辭
家貧衣食或不給澹如也嘗自鼓枻出至中流作歌歌竟而返以病卒其友及門人共葬之)
夏道一(字元真大名人崇禎舉人性高潔兩上春官不第輙隱居自放甲申後絶意仕進率子耕
田掃迹不入城市食指不給每操斧斤匠作紡車自鬻或携婦績線易薪米市人利其精細爭購之
不言值得錢入懷袖短衣行歌家居自為詩文寫紙片寸許有窺之者即投水火諸子皆不令讀書
鞭牛負薪而已)
宣化府
晉
公孫鳳(字子鸞上谷人少有經學隠於昌黎之九成山谷彈琴吟咏陶然自得慕容暐在鄴以安
車徵之及見不言不拜衣食舉動如在九成賓客造請鮮得與接年九十餘卒所著有易通及五行
會說謚曰貞德先生)
趙州
北魏
李謐(字永和趙郡平棘人相州刺史安世之子少好學以公子徵拜著作郎辭以授弟郁州再
舉秀才公府二辟不就惟以琴書為業著明堂制度論卒年三十二博士孔璠等上書詔曰謐屢辭
徵辟志守冲素儒隠之操深可嘉尚謚曰貞静處士)
眭夸(高邑人耽好書傳高尚不仕少與崔浩為莫逆交浩為司徒奏徵為中郎辭疾不赴州郡
逼遣不得已入京與浩相見經留數日惟談叙平生不及勢利浩每欲屈之竟不能發言)
深州
漢
崔毅(安平人博學能文父篆不仕王莽臨終作賦自悼毅傷父志不伸託疾隠身以典籍為業
後子駰亦不仕蓋家教云)
隋
崔廓(字士元安平人博覽羣籍多有通涉山東學者多宗之不應辟命與李士謙齊名時稱崔
李)
易州
東漢
周黨(字伯况廣昌人家散千金飭身修志里稱其高王莽竊位託疾杜門後賊殘滅州郡不入
廣昌建武中徵為議郎以病去職隠居黽池屢徵不起帝手詔賜帛褒之)
畿輔通志卷八十二
