平定金川方略卷六
三月丁亥
上命軍機大臣等傳諭班第曰據班第奏稱先由成
都起程往川西一路查看糧臺前至軍營再由軍
營前往川南一帶勘視糧路朕思辦理糧餉固屬
緊要自應及時籌辦但軍營弁兵多半更易現在
正值軍興恐張廣泗一人有不能兼顧之慮班第
若至軍營且不必查勘糧路在彼留駐多時既可
察看情形又可與張廣泗協商一切軍務佐其不
逮其糧餉一事即於軍營指示調度一面辦理至
金川逆酋進勦前據張廣泗奏稱各路兵到一舉
攻克夏秋之間可以告捷此處應令班第留心察
看果如張廣泗所奏夏秋之間可以告捷則已萬
一揆度形勢夏秋之間又不能竣事遷延至於明
歲則應另為籌畫為先事圖維之計朕思金川小
醜本非難以殄滅祗緣綠營兵弁素多怯弱川兵
又於隨征瞻對漸染委靡習氣以致不能振興若
改用旗兵前往或者可以剋期致勝應令班第與
張廣泗詳酌張廣泗本係旗人即管轄旗兵亦無
不可但此時且不必露此意恐衆志益懈也
庚寅雲貴總督張允隨貴州巡撫孫紹武提督
丁士傑會奏言上年五月間准川陜督臣張廣
泗咨調黔省官兵二千名協勦(臣)等因官兵入
川之時正當夏月一交冬令天寒必須製備皮
衣隨會商每馬兵一名借給銀四兩步兵一名
借給銀二兩計黔兵二千二十一名即於藩庫
借支銀四千四百八十兩並借給領兵將備製
備冬衣銀六百九十兩共銀五千一百七十兩
於十月十五日委官觧赴川省去訖旋准張廣
泗咨稱黔省兵丁皮襖皮褲在所必需己酌定
每兵借支銀三兩就近於成都借給銀六千三
十六兩希即照數委員觧還當即轉飭前次委
員將領觧銀四千四百八十兩即徑交川省藩
庫兑收其應找銀一千五百五十六兩俟有便
員即行補觧伏思黔兵遠赴蜀塞其家口在黔
全頼月餉養贍若遽行按季坐扣未免匱乏堪
虞(臣)等仰體
皇上軫䘏戎行至意公同酌議將前項借支銀六千
三十六兩並領兵將弁借支銀六百九十兩統
俟凱旋之日在於各官兵俸餉内分季扣還奏
入
報聞是日張允隨等又奏言正月十五日接准川陜
督臣張廣泗来咨加調黔兵一千名赴川協勦
(臣)等當經會商於各標協營酌量地方情形兵
數多寡派撥足額選委平遠協都司吕文魁黃
平協都司沈瑞龍分為二撥管觧前進吕文魁
人材壯健任事勇往而沈瑞龍於塞外地理情
形亦頗熟悉俱屬軍前可用之才至於新疆協
營均資重兵彈壓未便議調惟清江協副將唐
開中係張廣泗指派統領官兵大員所有該協
親標兵丁不得不酌調九十五名餘派撫標一
百名提標三百名安籠鎮標一百名遵義協標
一百五十名都勻協標一百名大定協標五十
名平遠協標五十名黃平營五十名丹江營五
名以足一千之數仍按每兵百名准帶餘丁三
十名以備背負軍装貼防壁壘之用已於正月
二十至二月初一等日陸續起程俱交副將唐
開中統領前進奏入
報聞
壬寅紀山奏言前准督臣張廣泗委員在省製
造五六百觔重大鐵砲二十位又添造六十位
共八十位正因所購鐵觔不能應手恐致貽誤
適因督臣前札令(臣)在雲南雇覓鑄銅巧匠五
名俟九節銅砲到川照式鑄造今砲匠恰值到
川(臣)即動錢局銅觔仿照督臣飭造鐵砲大小
試造一位銅觔重於鐵觔故試造之砲體重七
百四十觔長七尺三寸食藥一觔八兩食鐵子
重三觔四兩隨即運送軍營去訖兹于二月十
四日工部員外郎石禮嘉等將奉
旨頒發九節大銅砲十位運齊到省是日即准督臣
咨令將大銅砲五位運至軍營二位運送打箭
爐二位運送雜谷閙留一位在省即令滇匠仿
照試造至所需鐵砲八十位既有九節大銅砲
十位止須四十位(臣)當即遴委幹員分頭護送
並令滇匠仿照九節大銅砲式先行鑄造至鐵
砲尚應觧十四位刻下現在赶造俟造成試放
之後隨得隨運恭摺陳明奏入
報聞
甲辰陜西延綏總兵何祥書以派撥兵丁往川
少撥馬兵騎馬三百五十匹具摺請
旨議處
上命該部嚴察議奏
乙巳張廣泗奏言(臣)欽奉
上諭令(臣)於各省司道鎮將内有深知其可任者聽
(臣)一面調赴軍前委用(臣)自揣素乏知人之明
何敢以非(臣)所屬遽行移調惟原任貴州按察
使宋厚其人才識明通老成歴練於苖疆軍務
經辦最久西鳳協副將任舉奉
旨發往軍前其人忠誠勇敢現在川省鎮將内無出
其右者此外(臣)現調陜甘雲貴之兵需員統領
業經指名派調陜西金塔協副將劉順大通協
副將高雄潼關協副將鐵景祐貴州清江協副
將唐開中雲南鎮雄營參將龍有印並候補參
將王愷數員或向曾共事或得之採訪尚屬諳
練戎行者統俟該員等到後容臣再加察看至
川省各官積習一切粉飾欺誑成風巡撫為一
省樞紐有轉移風氣之權愛必達存心醇正堪
任川撫否或以愛必達調任黔省而以孫紹武
調任川撫似乎均得其人奏入
上命軍機大臣等傳諭曰據張廣泗奏川省積習官
無大小事無鉅細一切粉飾欺誑成風要在大吏
實心整飭懇以愛必達用之川省固可轉移風氣
或以黔撫孫紹武調任川省而以愛必達代伊黔
撫之任看来紀山未必能勝巡撫之任但愛必達
朕甫用為浙江巡撫未便遽為更張且川省軍務
紛紜目下正值辦理糧餉驟易生手亦恐於事無
益紀山著暫留川撫之任令其與張廣泗同心實
力共襄厥事是日
上諭内閣曰原任貴州按察使宋厚不必来京著速
赴金川軍營以原銜聽總督張廣泗酌量委用遇
有缺出奏請補授是日張廣泗又奏言臣准廷議
以副將胡大勇請將雲南淨瓶銅砲四五十位
觧赴軍營之處交(臣)酌量(臣)查滇省淨瓶銅砲
原係摧堅之具但此間攻擊碉樓須在千觔内
外始克有濟是以(臣)於上年十一月内奏請貯
京之九節銅砲業蒙
頒發十位觧送軍營又募匠照式鑄造又有成都現
造之大劈山砲已敷攻碉之用所有前項淨瓶
砲位祗須令現調之雲南官兵隨帶數位以壯
軍威無庸多帶以滋糜費觧砲既少副將胡大
勇亦無庸赴營可也奏入
報聞
戊申
上諭内閣曰據調任四川按察使鄭遠奏稱年近七
旬精力漸衰川省邊郵要區懇請来京請訓鄭遠
年力將邁看来難以遠赴川省著准其来京陛見
酌量改調近地四川按察使員缺著宋厚補授是
日陜西巡撫陳宏謀奏言三月初三日准川撫
紀山咨稱遵照廷議請即在於陜省酌留封貯
銀内動撥六十萬兩委員速觧来川備用(臣)於
二月十九日接准兵部咨會已據撥觧戶部餉
銀一百萬兩分作二起觧送四川協濟川撫紀
山尚未接到部文是以移咨陜省就近借撥但
部撥京餉此時尚未抵陜恐川中緊急需用自
應先就陜省協撥行據布政使慧中詳稱陜省
原貯酌留銀四十萬兩因奉調官兵出征金川
動撥供支現止存銀三十四萬兩此内尚有各
府州縣墊給軍需應行支領還欵必須酌留備
用今於陜省酌留封貯銀兩内動支二十萬兩
委同州府通判趙銓按察使經歴章時慎即於
三月初五日星速起程觧赴四川撫臣紀山衙
門訖至部撥頭起京餉諒亦不日可到(臣)俟一
到陜境即時護送前進不致遲悞奏入
上諭該部知之
四月甲子
上諭内閣曰金川軍務歴時許久尚未就緒總督張
廣泗歴練軍情尚書班第專司籌餉現在竭力辦
理各省官兵亦已調集但此番狡寇負固猖獗非
尋常小醜可比應特遣重臣前往提挈綱維相機
商度乘時策勵則軍聲振而士心一及鋒而用可
期迅奏膚功大學士公訥親浙江查審事竣原令
就便查看山東賑務今思軍機尤為緊要訥親着
即速來京給與經略大臣印信馳驛前往經略金
川軍務是日
上又諭内閣曰大學士訥親命往金川經略軍務往
返需時内閣滿洲大學士人少着尚書傅恒協辦
大學士事務是日
上又命軍機大臣等傳諭張廣泗曰金川逆酋不法
朕命張廣泗統師進勦深入蠻荒一切經營控制
可謂殚竭心力伊在黔時上下一心苖民安輯乃
自到川以來王師久駐尚未奏凱揆厥所由皆緣
瞻對用兵之後川省將弁兵丁習於欺朦怯懦以
致士氣不振不能速奏膚功張廣泗急於告捷竭
力董率在營將士因其督責過嚴未免人懷怨望
此種情形皆屬軍營所有之事朕思金川大肆猖
獗固非尋常小醜可比且各省大兵雲集控馭調
度祗資一人獨任恐精力亦有不逮是以命大學
士公訥親前往經略統領禁軍及各營將士以壯
聲援俾軍令肅而士氣奮委靡退縮之習不敢復
萌於中而張廣泗又得專意征勦省一分籌度之
心即加一分進取之力庶幾事克有濟目下徵兵
已至刻期進討如訥親到時尚在征勦金川正可
資其威略殱滅醜類可傳諭張廣泗諸凡同心協
力務期早得渠魁速殄羣醜俾番蠻慴服咸知向
化一勞永逸以紓朕西顧之憂
(臣)等謹按金川小醜戕虐同類我
皇上胞與為懷惟恐一民一物不得其所土司雖屬
羈縻亦不忍坐視其困凡兹聲罪致討原非
利其土地人民因張廣泗向在苖疆熟嫻軍
旅著有成績是以委心任用乃出師征勦已
幾半載膚功未奏
聖心軫念奬勵多方又恐其獨任為難
特命大學士訥親前往經略謂張廣泗得省一分籌
度之心即加一分進取之力委任之專體恤
之切如此其至至訥親位高禄厚平日受
恩優渥中外無與比倫膺斯重寄自宜仰體
憂勤之念冀紓
宵旰之勞
聖諭所謂資其威略殱滅醜類是必先聲實足奪人
决策果堪制敵士氣則委靡悉振大帥則駕
馭有方將使靖掃蠻氛
朝廷永無西顧之慮庶乎克稱任使者即可不負
恩遇也
戊辰
上諭内閣曰從前派往瞻對軍前之大臣侍衞執事
人兵丁等並未效力今因金川用兵命大學士訥
親為經略總理軍營一切事務仍派内大臣班第
及從前所派侍衞執事人兵丁等馳驛前赴軍營
聽公訥親指示效力贖罪並派護軍統領賽音圖
烏爾登法酬御前三等侍衞鍾秋乾清門三等侍
衞胡西前往亦聽訥親指示以教訓約束綠旗官
兵前次所派人員内如有患病事故不能前去者
著軍機大臣等另行選派此所派人員仍照前例
分作三次令其陸續起程
癸酉張允隨奏言正月十七日接准川陜督臣
張廣泗咨調雲南官兵二千名當即檄令鎮雄
營參將龍有印統領官兵並派開化鎮標中軍
遊擊劉德成昭通鎮標右營遊擊楊朝棟分領
進發兹聞報參將龍有印於二月二十七日在
四川永定縣病故(臣)查分領官兵之遊擊劉德
成諳練營伍曉暢軍情年力富強有志向上堪
膺總統之任隨即飛檄劉德成署理鎮雄營參
將總統滇兵星馳前赴川省軍營聽候調遣奏
入
報聞尋經張廣泗復以龍有印病故疏報
上悼惜之
乙亥張廣泗奏言軍前各路官兵駐守情形(臣)
已於二月初七日恭摺奏報月餘以來防禦周
密賊俱未敢前來侵犯惟據馬奈駐營之領兵
參將永柱遊擊楊之義李璠等報稱三月初五
日定更後賊兵来撲我軍之左水卡並河東申
達溝之日角碉寨漢土官兵奮勇對敵殺死賊
番七名擒獲二名業將河東賊番擊退惟河西
約有賊五六百人修理石卡二十餘處攻擊未
退三月十四日賊從卡卡脚蜂擁而来我兵用
大砲衝擊二更後賊始退去四更時復來撲營
我兵奮勇抵拒擊死賊番現存賊尸二十七個
生擒二名十七日黃昏又有賊十數人撲卡千
總寗法武領兵將賊擊退追至半山被鎗子中
傷陣亡又據禀報二十二日三更賊來連撲水
卡二次俱被我兵奮勇打傷賊人血跡甚多二
十三日辰刻約有二三百賊陸續遁回現在乘
機攻勦(臣)又遣發官兵八百名前往助援並添
發川省新造大鐵砲以資攻擊日内諒能退賊
無虞也又據駐營卡撒領兵之高宗瑾唐開中
與參將買國良聯銜禀報有賊番大頭人生格
素稱狡黠曾經愚弄張興被陷三月十六日帶
領賊番來營口稱投誠該副將等密諭守備馬
國材設計擒獲其跟隨之衆欲行搶奪被我兵
鎗砲齊發擊死十餘人賊始奔潰該副將等將
賊目生格押赴軍營已經嚴加收禁至(臣)加調
陜甘雲貴四省官兵現在貴州陜西固原河州
西寧寧夏之兵已抵軍營其延綏甘凉肅并雲
南官兵亦據報陸續出口約於四月初十内可
以齊抵(臣)駐營之小金川再為分路遣發各應
進攻之地計在四月底舉兵正當賊地刈穫之
際我兵鼔勇齊發四面力攻賊勢倉皇料難兼
顧庶可搗其巢穴也是日又奏稱本年正月二
十一日高宗瑾擒獲生噶爾結鎗砲擊死頭目
一名彼時(臣)尚未悉已死頭人係何名目是以
未經聲明嗣將生噶爾結及續獲之生格均加
訊問始知其名阿撒拉亦係莎羅奔所親信之
人就擒之生噶爾結現在嚴行收禁至孫克宗
土兵現已全行遣回並無仍留軍營者馬良柱
倉皇移師遺失軍装砲位自應遵
旨糾參以肅軍紀宋宗璋員缺俟哈攀龍到營即遵
旨令其署理許應虎始將效力軍營之
旨秘而不宣既為南路統領有過無功當遣回本任
至岳鍾琪為人色厲而内荏言大而才疎然遇
事頗有見觧昔於進藏及平定青海立功附近
番夷聞其聲名頗為畏服即金川莎羅奔亦係
伊招納始行給與土司印信若任以金川之事
實屬人地相宜(臣)謹會同班第遵
旨調赴軍營俟其到時擬令前赴黨壩統領官兵兼
管綽斯甲一路黨壩現有漢土兵八千餘名應
再添給二千以足一萬之數綽斯甲河西一路
現有漢土兵三千餘名亦應再添給三千以壯
聲勢至金酋現能出戰之番人實止四千以内
糧食惟勒歪足供一二年食用刮耳崖不過四
五月之糧屬下番民止以元根充饑甚多怨望
看來斷難久持將來岳鍾琪至彼逆酋計窘勢
窮之時自必往投乞命便可就計成擒奏入
上命軍機大臣等傳諭曰據張廣泗奏報現在軍務
情形各營駐劄逼近賊卡屢被侵犯雖間有殺傷
而賊番並未大創看此情形是彼據險扼要轉得
乘我之隙以逸待勞以寡擾衆而我軍應接不暇
不能制敵而反為敵所制矣即如賊兵連次侵犯
下水卡該處原駐重兵何以又調助援官兵八百
名之多且大兵業已將次調齊而賊衆全無畏懼
該督不能選銳進攻奪取要害僅以堅壁為自全
之計遣兵為策應之方其平日之調度機宜何在
師日老氣日怯何時可圖進取殊可厪念至擒獲
之生噶爾結生格二名又稱現在嚴加收禁此等
就擒番目審訊明確應即在軍前正法以洩衆忿
且可震懾番情若果係渠魁應俟凱旋獻俘之犯
則當觧送成都内地監禁尚可不致疎虞今即在
軍營拘禁倘逆酋知其尚未伏誅妄思索奪豈不
又生事端可傳諭張廣泗作速辦理又據奏稱岳
鍾琪至彼逆酋勢窘計窮自必往投乞命便可就
計成擒莎羅奔狂狡負固罪大惡極如果窘急投
誠自不待岳鍾琪方能設伏掩獲但從前張廣泗
早有不准投誠之語此時即欲誘之使來彼必不
信岳鍾琪素為番人所服新至番地或可設計擒
弋此固因王得羊亦一機會可否如此辦理著張
廣泗酌量相機調度但不可為所愚弄致令兔脫
一并傳諭知之
(臣)等謹按張廣泗於張興失陷之後畏葸恇
怯自正月以至四月各路僅皆固守並未攻
擊張廣泗亦不催令進勦惟静俟所調各省
官兵
聖諭所云該督不能選銳進攻僅以堅壁為自全之
計遣兵為策應之方平日之調度機宜何在
實屬切中情形有如燭照此經略之
命所以不容己也訥親若果能展謀猷有以懾服張
廣泗之心而左右提挈之出其平日制勝之
才振其目前委靡之氣則功成固有可必矣
是日
上諭内閣曰岳鍾琪前在西陲用兵以失機致罹重
辟久繫囹圄經朕加恩放還鄉里今當金川用兵
之際因思伊久官西蜀素為番衆所服若任以金
川之事自屬人地相宜曾傳旨班第張廣泗酌量
如果可用將伊調至軍前以總兵銜委用今班第
張廣泗已遵旨調赴軍前岳鍾琪著加恩賞給提
督銜以統領聽候調遣予以自新之路俾得奮勉
圖功以收桑榆之效如果即能迅奏膚功更當從
優奬敘是日
上又諭内閣曰許應虎來京陛見時朕觀其人有勇
敢之氣向在苖疆著有勞績似屬諳練軍情是以
加恩賞給路費准其携帶伊子馳驛前赴金川軍
營效用伊自當感激圖報竭力奮勉乃據張廣泗
奏稱該鎮扺川竟將奉旨赴營效用一節隱秘不
宣意欲竟赴建昌鎮任及臣奉到諭旨飭令為南
路統領該鎮急遽冒昩毫無調度以致蔡允等失
去砲位又攻寨不能克取縱放已降番目回巢致
令圍困營盤經臣親赴救援賊始觧圍又令同高
宗瑾據守卡撒而該鎮畏賊如虎禀懇依賊所言
撤營讓地經臣嚴檄始定臣恐搖惑軍心撤回隨
營駐劄且年已衰邁無可任用應令回任辦事許
應虎深負簡用之恩仍令回任何以警軍前之不
用命者張廣泗所奏非是許應虎著拏送来京軍
機大臣等會同該部嚴審定擬具奏是日張廣泗
又奏言軍行糧隨輓輸最關緊要山徑﨑嶇之
地䭾載難行必湏人夫背運至有力之家未肯
親身應役則須僱倩鄉里傭工代行幫貼之費
在所不免即從前雲貴等省苖疆用兵莫不皆
然惟川省官員推諉性成而民間尤昧大義率
以派僱為苦地方官又並不明白勸諭輙令里
民折抽夫價觧至省城交成都府代辦聞已收
銀數萬兩(臣)來營之際又據司道等禀稱通省
各官公捐養廉一萬五千九百餘兩以助僱夫
之用(臣)查此次軍需業蒙
皇上節次動撥帑金前後三百餘萬豈藉此萬餘金
之養廉足補涓滴且恐明啟地方官以諉卸辦
夫之端隨轉行禁止去訖伏思各屬既有幫價
觧交成都府代辦則夫役價值自必增添而未
見糧夫稍有從容之象(臣)昨面詢撫臣紀山亦
祗含糊回答不能實道其故請俟
欽差尚書班第查閱糧站回川之便
勅令就近確查前項里民幫貼價銀實在收過若干
係作何公用並應否收納之處請
旨訓示遵行庶私弊可杜而運夫亦不致缺乏奏入
諭曰此事即交班第亦不能查出今命訥親為經略
即交伊查辦必能水落石出也是日尚書班第張
廣泗紀山會奏言(臣)班第奉
命來川調度糧運謹將現在情形悉心會議條例敷
陳如兵丁官役宜酌量支折以省軍費也軍糧
現蒙
恩准每人日給全米一升塞外米價昂貴若照例折
支兵夫未肯舍多領少則需米浩繁用夫既衆
輸輓愈難今核算運米抵營每石需銀十二三
兩至十五六兩不等應請酌中定值就各路軍
營道路之遠近分别八兩九兩折給俟將來進
抵賊巢俱以每石十兩折支凡各路文武官弁
跟役及土兵在本境而未離巢者概行半米半
折計可省口糧六七千分其官兵及餘丁砲夫
並土兵離巢者原應日給全米倘有情願折支
者亦聽折領至各臺站之運夫口糧原領折色
者計算出口程站遠近酌量增減折支如此則
較之向例所定折價雖不無少增而合之全給
米石所需運費又實屬節省况折色可多則運
數可減既省官運亦抒民力又内地運夫口糧
宜酌量加給也現在内地運糧自雅至爐十三
大站山程陡峻每夫背米五斗給脚價銀一兩
三錢二分五釐其餘州縣道路平坦者給脚價
銀五錢概無食米價值本無短少但各州縣距
口遠近不等有自十餘站至二十餘站者運夫
既難褁糧自隨勢必沿途買食無復餘資以養
家口(臣)等仰體
皇仁請於給價之外每站日增給口糧一升由沿途
州縣存倉榖内碾米支給存倉價銀每升不過
六釐而窮黎得省僱價以贍家口矣又口外最
險糧站宜量為加賞也定例負重之日每夫給
銀八分口糧一升回空之日止給口糧不給夫
價但由陶關出口即有天赦納凹鄧生班攔及
空卡丹噶等山由保縣出口即有蓽蓬商角及
直固陡柔谷噶美卧夢筆等山俱層峯險峻春
夏積雪徒手猶虞困躓運夫往往畏避不前每
致糧多壅滯是以承辦糧員於各夫負重之日
照例支給外至於回空則無分本日次日抵家
均給口糧一升再於天赦納凹班攔三站每夫
負重之日增給賞銀二分鄧生一站增給賞銀
一分各夫始樂從事是皆於遵例辦理之中不
得已為權宜之計仰懇
聖恩即准照此辦理又臺員宜間設丞倅州縣以司
稽察也川省從前用兵糧運惟設總理糧務道
一員其餘臺員悉用佐雜今次既分西南兩路
運糧蠻夫不敷應用又添調内地人夫未免漢
蠻參雜僅用佐雜微員不堪彈壓應於兩路臺
站每三臺中撤去佐雜另選幹練勤慎之丞倅
州縣等官一員為正糧務責令總理稽察三臺
似覺整肅再查南路總理道員因添兵加運人
夫衆多應照西路之例設立副總理知府一員
即委雅州府知府就近專理以上四條皆關糧
運緊要謹一面飭辦一面奏
聞奏入
上命軍機大臣等會同該部速議旋經議覆准行是
日又
命傳諭張廣泗等曰據奏軍前跟役及土兵在本境
者酌令半米半折軍行最重糧米今議半米半折
倘米有不敷伊等縱有折價從何購買且蜀道艱
險商人運販脚價勢必較官辦更為昂貴何以折
色轉足以資食用可傳諭詢問張廣泗等詳悉確
查具奏是日班第張廣泗紀山又會奏言(臣)等遵
旨閱四川副都統卓鼐奏摺内稱雜谷等土司所轄
蠻民家口數萬山多地少所産之榖僅敷半年
食用每歲於九月收穫之後約計五六萬口皆
入内地傭工現因金川用兵禁止入内恐至青
黃不接之時乏食滋事不若僱令運糧又稱安
臺運米官定脚價每米一石每百里給銀一錢
計算每夫負米三斗日行四十里僅得銀二分
二三釐實不敷用查卓鼐所言運價乃係内地
情形並非口外現辦之事内地路途平坦食物
不貴是以所定運價每石每站給銀一錢若口
外則每夫運米五斗日給脚價銀八分口糧米
一升與内地不同至於雜谷等處蠻民於收穫
後入内地傭工者名為下壩相沿已久上年因
用兵金川是以禁止下壩早已給與口糧脚價
調撥運送軍糧並無乏食滋事之慮奏入
報聞是日
上以大學士公訥親經略金川軍營令主事何曰熙
隨往
戊寅
上命傅爾丹為内大臣兼鑲黃旗護軍統領馳驛前
往金川軍營效力是日
上諭内閣曰内大臣傅爾丹年老著伊孫哈寧阿隨
往照例馳驛是日
上又諭内閣曰任舉所奏之革職千總富德把總晁
宗志俱著賞給原銜給與驛馬隨大學士公訥親
前往軍營效力如著有勞績再行請旨
(臣)等謹按富德晁宗志已革千把微員耳乃
任舉一為推薦
皇上即命馳驛前往效力尚許以著有勞績再行請
旨
聖主之於人才留意鼓舞真無微不至也
五月丙戌湖廣總督塞楞額奏言四月初七日
准川陜督臣張廣泗咨調參將管長安營遊擊
事劉策名赴營差委(臣)即於是日飛檄該將迅
速起程由貴州取道徑赴軍營聽候差遣訖奏
入
報聞
戊子紀山奏言(臣)於二月二十八日自省起程
前赴軍營與督臣張廣泗面商事宜沿途督促
輓運稽察臺站於三月十二日抵小金川美諾
軍營二十二日在軍營起程回川由孫克宗得
奈章谷之兩河口毛牛一帶督催糧運於二十
九日到打箭爐查看各路情形尚屬源源輓運
但查爐口為南路糧運總滙一由泰寧子龍運
甲索軍營道路遥遠恐將來添兵必得加運一
由章谷分運馬奈軍營雖據該糧務三月摺報
現在運到米糧千有餘石亦須多運方為有備
(臣)俱面諭建昌道陳緯加緊趕運以裕兵食一
由章谷協運孫克宗軍營必由兩河口過渡此
路依灘傍澗水易泛漲五六月間大雨時行深
慮阻隔亦經臣面諭陳緯將來發水之時應否
歸併川西輓運務期豫籌妥協至爐地米石皆
頼雅郡發運從前自雅運爐每米一石官給脚
價銀二兩因該地於瞻對案内運米至今民力
未免疲敝已准部咨覆每石增銀六錢五分運
夫現俱踴躍從事其各府州縣派撥運雅之米
(臣)又飛飭水陸並進接續抵雅以資轉運尚有
分運木坪一路軍糧雖現在竭力輓運究不敷
原派之數經(臣)飭派添夫一千名已據報到站
趕運此南路糧運之情形也至川西草坡一路
因奔拉雪山險隘異常兼有瘴氣運夫多有逃
亡病故者又添調新兵及隨軍輓運之丁巳兩
次飭司添僱夫八千八百名又由保縣出雜谷
閙轉運黨壩一路雖據該糧務三月摺報現有
軍糧三千餘石但該路軍糈原有續派松潘鎮
每月協運米麵二千石松潘近處極邊倉貯不
宜空虚(臣)檄飭松茂道唐進賢轉飭保縣多方
設法加倍運黨如可不需松糧即行停其協運
以重邊儲又從前於曾頭溝一路運糧直達美
諾軍營尚嫌太近賊巢今改由商角山一路甚
為妥便此西路糧運之情形也以上兩路約計
每日共運米六百餘石尚無貽誤再各臺站俱
在衆土司界内蠻民亦俱出力幫運而沃日土
司納爾吉并伊姑策爾吉尤為出力(臣)經過其
地目睹田地大半荒蕪碉寨多被金川殘毁因
加安慰開諭捐賞銀五百兩並綢縀銀牌等物
以固結其心又打箭爐明正土司自瞻對之役
供應烏拉輓運軍糧上年復被金酋侵擾此次
用兵以來應差應役又經一載該土婦喇章率
伊子德昌黽勉出力始終不懈實係土司中之
難得者(臣)過爐之日亦多方慰勞賞賚以示優
恤其餘經由之處各土司俱屬恭順奏入
報聞
壬辰
上命軍機大臣等傳諭大學士公訥親曰大兵征勦
金川各土司盡心出力丁壯事軍旅老弱轉餱糧
共切同仇始終不懈沃日明正兩土司既殫竭勤
勞其餘衆土司亦多屬恭順甚為可嘉著傳諭大
學士公訥親令其將效力戎行供應烏拉輓運軍
糧之各土司查明經由地方功績等次先行傳旨
嘉奬並向來輸納貢賦或應免其税糧或應優以
賞賚其如何加恩之處逐一詳議即速奏聞是日
張廣泗奏言本年二三月内官兵駐守情形業
經奏報兹半月以来各路營壘謹嚴賊無侵犯
惟馬奈附近之戎布寨自去年九月因番目恩
錯復叛至今官兵未能攻克賊復於馬奈山梁
之北安砌石卡以為戎布聲援今據該處領兵
參將永柱報稱四月初五日二更後遍山皆賊
永柱派兵直赴賊卡攻擊守備楊錦把總靳天
爵外委鐵中竒三員奮勇爭先領兵七人先搗
賊卡手刃賊番十二人鐵中竒又生擒一人各
官兵隨後齊到奪獲賊卡二十三處生擒賊番
四名奪獲刀鎗長矛火藥鉛彈等物共殺死賊
番一百餘名帶傷者不計其數有把總楊生吉
力戰殺賊四名鎗傷陣亡又據報稱本月初七
日三更官兵攻賊擊死賊番男女二十餘人又
奪石卡三處五更時賊嘯聚百餘人前来奪卡
官兵用鎗擊退追趕奪得賊卡四座初八日天
明把總胡洪道等復得半山嘴砲臺一座擊死
賊番七名又據禀報初九日夜賊番三百餘人
由卡卡脚小路潛来撲卡被雜谷土兵攻退參
將永柱乘勝於初十日發兵七路設伏是夜四
更賊從北山来遊擊楊之義等四路伏發迎敵
至五鼓時戎布寨内賊番出寨應賊被守備金
容等三路伏兵截殺賊向江邊奔逃守備王良
弼堵殺九名投江者十數人七路官兵乘虛合
攻殺死賊番甚衆連奪賊卡二十八處及大木
城一座石戰墻一道遂克取戎布寨一所内計
大小戰碉五十餘座官兵俱無損傷實獲全勝
(臣)查馬奈官兵連次攻擊雖亦小小取勝但戎
布一寨業經圍攻半載軍心多屬委靡今忽得
連勝攻克不惟賊番稍知畏懼而將士怯懦者
皆為振起即新到官兵聞之亦倍增鼓舞勇銳
之志是此捷尚足激勵戎行也至新調官兵一
萬名延綏甘涼肅州并雲南官兵於四月初八
十二等日俱已先後抵營(臣)現在指路分派約
於本月盡間可以齊抵賊隘哈攀龍已於本月
初五日抵營岳鍾琪約本月二十日亦可抵營
番境今春降雪甚大昔嶺美卧等處尚有積雪
二三尺四五尺不等必至五月初旬方能融化
維時傳檄定期督催將士同日鼓勇而前仰仗
皇上天威諒賊必不能支也奏入
諭曰此亦小小攻克耳佇待捷音以慰西顧
(臣)等謹按戎布本一小寨張廣泗付托非人
遷延歲月迨後士卒久在行間積憤思奮遂
能以數百之衆退敵成功張廣泗不自咎從
前之怠緩疎忽而轉謂此捷實足鼔勵戎行
大言誇詡其粉飾掩著之罪深矣
是日班第奏言(臣)欽奉
諭旨令張廣泗將馬良柱糾參同宋宗璋一併解京
許應虎著回原任(臣)仰體
聖意原以宋宗璋馬良柱前於瞻對案内扶同欺隱
應加重譴本無可辭然就征勦金川以來三鎮
功罪實有不同馬良柱始帶兵千餘馳援沃日
救熱籠寨觧沃日之圍降小金川之衆乘勝克
復孫克宗實有破竹之勢番中頗著威名嗣因
張興敗後馬良柱駐劄丹噶餉道被阻適接督
臣移營之諭倉皇失措乘夜棄營致失軍装砲
位罪固莫逭然猶未足掩功宋宗璋統兵黨壩
雖無攻克亦無失事至許應虎初駐獨松失機
失砲擅移的交又受賊愚致被圍困及改調卡
撒又與高宗瑾商同棄營且其精力較之馬良
柱衰老實甚督臣張廣泗原擬將許應虎嚴參
治罪馬良柱留營戴罪圖功及奉到
諭旨(臣)因詢問督臣據云惟有遵
旨辦理而已(臣)伏思我
皇上深居九重之上遠隔行間萬里祗憑章奏以察
情形各將臨敵勇怯豈能備細稔知今馬良柱
宋宗璋固有應得之罪均令觧京而許應虎屢
次失機轉得優游回任恐各路兵弁不識瞻對
案内應審緣由或滋疑議於現在軍紀兵心似
覺未協至高宗瑾人原庸懦前與許應虎同謀
棄營幸衆兵不從始止督臣本欲拏觧大營參
究因一時乏人暫緩適因擒獲賊番生噶爾結
迨(臣)回營又擒獲賊人生格是以姑留效力實
非可用之將(臣)見聞既確不敢緘默謹據實密
陳至所獲賊番生噶爾結(臣)與張廣泗公同訊
問據稱係微末之人不能深悉賊内情形不比
通使生格看來人亦甚屬不堪所云係莎羅奔
用事頭人者乃將備虚誇故習耳奏入
上甚嘉之是日班第奏言參將永柱近日攻克之戎
布寨初進兵時業經降服嗣因許應虎等撫馭
乏術苦累番民以致頭人恩錯復行附賊其時
永柱統領漢土官兵四千餘衆圍攻數月並未
克取適有賊番數百侵犯卡倫不思力戰屢請
援兵又止令土兵當先堵禦以致被賊衝散佔
踞碉卡相持月餘惟欲俟各路官兵進攻冀賊
自退及張廣泗再三督促而各兵亦人人思戰
始一出營與賊對敵以我數百之衆奮勇直前
賊遂披靡四散奪獲所失卡倫並乘勝攻取戎
布寨看此情形則金酋並非勁敵舊兵不盡懦
弱已可概見惟在將領之賞罰分明臨機調度
去歲屢次失事揆厥所由亦無非各將領遷延
觀望所致耳(臣)思永柱前雖不能無過今既小
有攻克尚可俟事竣叙功若苐據所報粉飾之
詞即蒙
皇上優加奬賞恐各將弁不知因鼓勵起見致啓效
尤僥倖之心於軍紀兵情頗有關係故敢據實
直陳奏入
報聞
乙未
上命四川提督武䋲謨來京陛見其員缺以岳鍾琪
補授
平定金川方略卷六
