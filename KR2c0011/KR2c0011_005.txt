平定金川方略卷五
乾隆十三年正月乙未紀山奏言西南兩路軍
營漢土官兵暨各色匠役運夫等不下五萬餘
人每日約需米麫五百石口外運送軍糧蠻夫
不足供役萬不得已添雇内地雅州天全蘆山
及成重保順敘嘉等各府州人夫分運又有本
人不敢親往者出價雇人代行雇價昂貴若禁
其私幫則軍裝必致貽悞若聽其幫貼則民間
不免賠累理合據實陳奏又川兵二萬九千三
百有零今調遣出兵已經過半班滚未死雖似
實情然金川正在用兵此事似應暫緩奏入
上命軍機大臣等傳諭曰紀山所奏籌餉之處著寬
給脚力令其妥協辦理務使腹内兵民不致稍有
擾累是日軍機大臣等奏言金川軍營派撥兵丁
除土兵一萬名外共調過漢兵一萬六千名此
内陜省兵三千名黔省兵二千名其調過川省
官兵實止一萬一千名該省馬步額兵共二萬
九千三百餘名是調撥之外尚留各標營兵一
萬八千餘名以之分布汛守似足敷用今紀山
有調撥過半之語或是合護糧運餉兵丁一并
計算在内故有此奏但查上年十一月内經張
廣泗奏請預於各營召募新兵給與守糧俟土
兵撤退即抽調制兵前赴軍營添補將此新募
守兵捍衛内地已經(臣)等議准又從前雲貴督
臣張允隨奏於鶴麗永北二鎮密挑精壯馬步
兵二千名預備協勦則是兵數已爲有餘將來
金川軍營倘再有應撥之處或於滇省酌調或
於川省抽撥(臣)等行知張廣泗令其酌量辦理
至軍營糧餉最爲緊要現在運送糧餉蒙
皇上體䘏兵民飭令豐裕料理從前所撥餉銀如已
敷用則已或尚應需協濟必俟奏請未免稽延
時日應令張廣泗就近於陜省封貯銀兩内動
撥一面支用一面奏
聞令該部撥補還項可也
上從之是日紀山又以軍需旁午佐雜不敷差遣奏
請揀發十四員並將服闋之大使張存仁典史
王經邦留川委用
上命該部速議旋經議覆准行
戊戌軍機大臣等奏言(臣)等閱貴州廵撫孫紹
武摺内稱據雲南劍川協副將胡大勇口稱雲
南有淨缾銅砲可以致遠攻堅(臣)業已備細札
致張廣泗應請
旨敕下雲南督(臣)張允隨撥調淨缾砲四五十位即
令胡大勇觧赴金川(臣)等看得上年十二月内
張廣泗奏明遣員前赴成都製造重五百餘觔
之大劈山鐵砲二十位又上年十二月内欽奉
諭旨頒發八旗存貯九節砲十位運往軍營是砲位
似應足用且由滇至蜀道路﨑嶇觧送匪易但
孫紹武已經札致張廣泗應將(臣)等此奏交張
廣泗酌量是否需用並應否須胡大勇赴營聽
用之處一面辦理一面奏
聞可也
上從之
己亥
上諭内閣曰現在進勦金川一應糧餉俱屬紀山料
理紀山既有廵撫任内應辦之事難以兼顧著兵
部尚書班第馳驛前往將一切驛站輓運沿途查
辦俟至軍營調度糧運事務給與欽差大臣關防
其帶往之員外郎阿桂主事莊學和亦者給與驛
馬
癸卯
上命軍機大臣等傳諭張廣泗曰前據紀山奏稱運
送軍糧情形甚屬艱苦價値亦極昂貴幾與康熙
年間北路軍營運價相等紀山既深以運餉爲難
恐其辦理未能妥協是以特遣尚書班第前往調
度糧運至現在進兵調遣攻勦機宜一惟張廣泗
是任至四川副都統卓鼐所奏雇覓蠻夫一摺亦
著抄錄交與張廣泗令其會同班第紀山酌量於
彼處情形是否有濟應否准行妥協定議如屬可
行即一面辦理一面奏聞是日
上諭吏部調取原任貴州按察使宋厚來京引見
丁未張廣泗奏言(臣)以庸愚蒙
恩督師進勦金川半載未能奏效前於十月内蒙
聖主軫念塞外冰雪嚴寒或暫行退駐俟氣候融和
厚集官兵爲一舉掃除之計
睿謨深遠計出萬全而(臣)不自揣度計圖就現在兵
力竭蹷辦理或能於歲底春初早定大局詎料
力不從心一月以來仍毫無進取松潘總兵宋
宗璋黨壩一路攻打康八逹木耳金岡二處據
報於十一月十三日用鑄成大鐵砲攻打康八
逹塌其一角又攻木耳金岡將小碉擊去半節
打落戰碉西南一角砲擊石壓致死賊番甚多
而碉未傾倒十一月二十二日至十二月十九
等日連攻木耳金岡由地道施發火藥震塌東
北耳碉碉頂衝破西南耳碉一孔又用砲攻擊
大碉已去其頂中腰亦被打塌外面石牆俱已
傾頽只在二三日内即可傾其堅碉進據其地
又據攻圍戎布寨之參將永柱報稱將戎布賊
碉四面圍困已經一月賊人窘急十一月十五
日乘夜突出百餘人被官兵截殺斬獲首級耳
記賊畏懼不敢復出現在絶其水道用砲進攻
又據總兵許應虎副將高宗瑾參將任舉買國
良聯䘖報稱攻取色底賊碉於十二月初九初
十等日用砲攻擊並伏兵邀截共擊中賊碉二
百餘砲傾坍一角徧碉孔洞如鱗擊死賊番數
十人因砲力尚小不能震塌初九日撤兵之際
賊番百餘出碉遇我伏兵擊殺十餘人連日不
敢復出十二月二十三日五更撤營賊又蜂擁
而來遇我伏兵殺死二百餘人始各潰散漢土
官兵傷亡亦有二十餘人查此三路雖乏攻取
亦無疎虞惟駐劄馬邦之副將張興遊擊陳禮
昏憒怯懦喪師殞命實有迥出意料之外者查
馬邦爲馬奈之藩屏而馬奈又爲巴底巴旺之
門戶必應駐兵防守是以飭令張興陳禮等帶
領漢土兵二千餘名駐守馬邦山梁又與河東
對岸駐守之參將郎建業遊擊潘文郁營盤相
望亦有漢土兵一千餘名兵非單弱况張興駐
劄半載熟悉地形乃於糧運經由之扎果山梁
並不設兵防禦賊遂於十一月二十九日乘夜
鑿斷山岩窄徑修砌賊卡由山上用礌石下擊
糧夫又紏集醜類攻犯其營以致軍糧阻截(臣)
聞報即飛飭總兵馬良柱參將永柱就近應援
經署遊擊徐介眉於十二月初三日擊退賊衆
糧運復通并遣兵渡河接應已可保無虞張興
駐營之右山梁亦係糧運經由之要地遊擊陳
禮帶兵三百名駐劄防守賊人屢犯不克陳禮
意遂弛懈賊有石礮法安設木架以機發石傷
人然所及不過百步而木架一着鎗砲即倒原
屬易制乃陳禮並不施放鎗砲擊毁木架任其
安設十二月初七午間賊番不過二百餘人齊
發機石官兵相率逃奔自相踐踏墜崖死者數
十人遊擊陳禮率殘兵退保小空碉樓一座尚
可自守張興忽於是夜暗調陳禮帶兵潛赴伊
營僅留兵三十名并劈山砲三位及鉛藥等項
於碉内次日賊番取去砲位鉛藥並不傷害留
兵亦不攻擊張興惟於山梁河口堅砌石卡堆
集礌石嚴加守禦以致糧運水道復被阻塞(臣)
聞報隨派參將王世泰飛馳前往相機救援王
世泰會同郎建業孟臣徐介眉潘文郁等隔岸
相度形勢應於曾逹對河兩岸夾攻十一日徐
介眉等於河東岸帶兵排列鎗砲遥呼張興奮
力夾攻而張興陳禮閉營不出(臣)又飛飭馬良
柱王世泰等多備皮船木筏速發援兵接應十
二日張興猶具禀僞言賊衆兵單伊等各盡忠
悃死力拒守及十三日王世泰備就皮船十八
隻木筏十隻隔岸呼告張興定期十四日兩岸
夾攻而張興陳禮又不出營及至十四日王世
泰等預備齊全專候張興官兵出營并力因不
見動靜使人屢促張興答以我處各自主意及
至巳時忽見張興衆兵收拾帳房背負出營河
東官兵方謂張興情急必棄營搶筏渡河恐敵
兵潛躡其後勢難保全深爲危懼不意張興所
領官兵反跟隨賊人由右山梁溝内前去河東
應援將士登高望之見張興等被賊引至右山
梁溝底將官兵分撥三處張興陳禮又各置一
溝賊番千餘四面圍困河口集石成堆援兵渡
河不須施放鎗砲但滚石下擊船即沉水以致
東岸援兵帶水之隔計無所施十八日辰刻遥
見河西官兵將器械逐一交付賊人莫觧所謂
有奔逃過河之漢土兵三百餘人咸稱張興自
陳禮失守之後因賊送還營内所留兵丁三十
名不加殺害遂與恩錯生格等終日講和宰牛
發誓并以白金分散買路賊許送官兵全營過
河衆兵屢請攻殺張興陳禮嚴禁不許及至被
賊誘至溝底張興陳禮猶令將器械交付賊人
以致官兵五六百名盡被殺害遊擊陳禮候補
守備徐克讓千把總九員俱已遇害張興存亡
未知(臣)查張興欺誑主帥朦混援兵受賊愚弄
至死不悟似此昏憒庸懦之將不能早爲覺察
(臣)罪奚辭伏乞
敕部將(臣)嚴加議處至川中將士怯懦至此(臣)何敢
復輕言進兵惟當欽遵
諭旨加調官兵厚集軍威以爲一舉掃除之計奏入
諭曰懦將僨事豈卿所能逆料軍行之際賞罰宜明
卿自行檢舉亦是但此時交部必至外人盡知益
生議論於事機無益故且不發俟成功之後交部
併議未晚也
(臣)等謹按張廣泗欺詐誤公自事後觀之罪
狀非一即如張興攻取馬邦一節十月間賊
勢初張攔截馬奈一帶糧路隘口馬良柱等
於十月十五等日紛紛禀請增兵應援張廣
泗猶以賊番並非侵犯營壘不過救援戎布
爲詞徧諭各鎮將僅將曾逹官兵令該鎮酌
撥二三百名協濟維時莎羅奔雖肆跳梁猶
遣頭人元丹至羅于朝軍營獻砲三位并搶
去各處番民二十名又獻戰碉五座請漢兵
駐劄以求就撫張廣泗令其獻出巴底巴旺
土司叔姪印信及小金川澤旺之子方准投
誠及十月許應虎已觧的交之圍土司汪結
帶領金川頭人如約獻出巴旺印信并小金
川澤旺之子及所擄各處番人一百餘名懇
切投誠張廣泗仍不允准雖曰番性叵測不
輕受降意在慎重而其實則時露受降之意
因使賊得藉納欵售奸益增防禦而三軍之
志緣此懈弛不振及至臨時又不能隨機招
撫所以馬邦有事之時尤受此病加以調劑
乏術措置乖方以及於敗十一月二十九日
賊兵大熾攻犯馬邦諸營馬良柱請撤戎布
之兵前來應援永柱亦請撤戎布之兵以與
張興合勢張廣泗俱斥爲悖謬及張興屢經
急廹請救張廣泗惟切責其庸懦無能迨後
張興四面受圍極其危困張廣泗始令永柱
撤兵千餘會合救援而自十二月初七至十
三日軍中已絶糧七日士卒困憊不能應敵
是張興之昏憒怯懦爲賊所愚罪固難逭而
張廣泗身爲大帥㒺知輕重緩急沾沾以攻
圍戎布小寨爲事而馬邦既無援兵又乏糧
餉漠然不顧徒令懦將坐困其間大致敗衂
咎實奚辭至已負慙自劾便應直吐實情乃
陳奏之詞半皆欺隱專務自諱其短惟思委
過於人居心尚可問乎
是日
上又命軍機大臣等傳諭張廣泗曰據奏駐劄馬邦
之張興陳禮等喪師殞命張廣泗自請交部嚴加
議處偏裨失律主將咎無可辭但果能全局取勝
中間稍有挫衂尚在可原此際即交部議未免傳
播遠近議論滋多於軍情殊有關係此摺交軍機
處存記朕觀川省軍務自辦理瞻對以後大小將
弁專意欺誑朦混草率了事竟成積習張廣泗到
川半載有餘於賊地形勢兇番伎倆當已洞悉其
進取機宜亦應熟籌勝算具有成竹從來軍旅之
事爲時愈久防禦愈難稍未周密即有疎虞即此
番張興失事亦因相持日久所致昔人謂兵貴神
速正以此也去冬不能進取尚可諉於兵少未足
今張廣泗所請調兵鑄砲諸摺隨奏隨准抽撥調
取增兵多至萬餘軍威不爲不壯春間即應鼓勇
克捷若遲至五六月間尚不能乘機奮迅刻期取
勝將使士卒沮氣貽笑羣蠻當作何究竟耶可傳
諭張廣泗令其深鑒慶復李質粹覆轍鼓勵所屬
營弁令其力改向來積習迅奏膚功以慰朕西顧
之念當此大兵雲集各路進勦頭緒繁多雖張廣
泗才猷素著而獨力支持恐難肆應臂指之使亦
所必資但派員前往又恐意見參差致相掣肘於
事機無益可傳諭張廣泗若目下軍前員弁可以
了此則已倘或尚待時日需人料理准其於各省
司道等官内有平素深知可相親信者一面調赴
軍營一面奏聞即如貴州廵撫孫紹武向曾隨伊
於軍前辦事黔省雖屬苗疆而古州等處現在安
帖金川軍務方殷需員孔亟如於軍事有濟即着
張廣泗一面奏聞一面傳旨竟與川撫紀山對調
亦可其武職總兵副將等員有知其可任軍務者
悉聽張廣泗一面奏聞一面調赴軍前委用
(臣)等謹按自古用人之道疑則勿用用則勿
疑我
皇上之於張廣泗推心置腹專意委任既悉其才復
量其力如陜甘事煩恐難兼顧則令黃廷桂
暫爲管理輓輸糧餉籌畫頗勞則特遣尚書
班第前往專司而惟軍旅之事一以委之而
不分其權不從中制且慮乏臂指之使則肆
應爲難又令就所親信者先行調遣然後奏
聞乃至廵撫司道副將文武大吏亦聽隨機
請用若增兵添餉鑄用砲位無不朝奏而夕
報可者
聖主用人之專壹至於如此忠義之士有不悦以忘
死者乎
是日張廣泗又奏言原調漢土兵丁數計三萬
已倍賊衆祗緣賊徑岐出而險窄勢須分路進
攻處處需兵防範必須增一萬名乃克有濟今
應調陜西固原提標所屬官兵二千名即令該
標中軍參將任舉星馳前往調派統領又調西
寧鎮屬官兵一千名令大通協副將高雄統領
又調河州鎮屬官兵一千名令候補參將王愷
統領又調甘州提標官兵五百名肅州鎮屬官
兵五百名凉州鎮屬官兵五百名俱令金塔協
副將劉順統領又調延綏鎮屬官兵七百五十
名寧夏鎮屬官兵七百五十名俱令潼關協副
將鐵景祐統領應調雲南官兵二千名令鎮雄
營參將龍有印統領又調貴州官兵一千名令
清江協副將唐開中統領共計陜甘滇黔派調
官兵一萬名(臣)已移咨各該督撫提臣照數檄
調謹將辦理緣由繕摺恭奏
上諭該部知之是日張廣泗又奏言川陜出師兵丁
携帶軍裝鍋帳等項例係給與䭾馬載運由陜
甘至川出口路途遥遠係二兵三馬川省在本
地出口程站稍近係二兵一馬至於雲南征兵
之例若在本省苗疆則雇用民夫如係出口亦
有䭾載馬匹貴州征兵之例向來出師本省暨
滇楚苗疆因皆係高山密箐不利䭾載是以概
用長夫挑運不給馬匹今川省出師金川自打
箭爐與維州關兩路出口則跬步皆山較之苗
疆之險實爲更甚且沿途並不産草馬多倒斃
兵丁勢不得不自行背負未經遇敵力已先疲
何能銳戰(臣)今現已奏請續調陜甘雲貴之兵
若拘泥成例給與馬匹出口誠爲無益再四思
維若自各標起程之日即令改雇民夫既恐滋
擾又虞糜費若至川省出口地方再雇長夫不
但急切難得且抵營多有脫逃勢難約束(臣)謹
酌擬陜甘川滇征兵仍照各該省之例給與馬
匹以資内地䭾運惟每兵百名准其隨帶本營
餘丁三十名以備出口負運軍裝並各給以棍
棒刀斧俾遇派兵出攻之時即可看守營壘如
遇征兵缺額又可即以補充應每名酌給安家
銀三兩自起程之日起日給米一升以資長途
口食至黔省征兵向無給馬之例自應照例雇
用民夫每兵百名除帶餘丁三十名外再給夫
五十名以資軍裝擡運所需之夫令於内地沿
邊雇募俟抵川出口之時將陜甘川滇之馬留
於内地牧放以備旋師䭾載黔省所雇民夫以
抵營之日停止俟旋師再爲雇募所有軍裝即
令各該餘丁背負於日給一升之外再加給銀
三分俟旋師進口之日各餘丁仍止日給米一
升以回抵各本營之日住支緣値軍務緊急一
面辦理一面奏
聞奏入
上命軍機大臣會同該部速議旋經議覆允行惟張
廣泗所奏黔兵每百名准給夫五十名之處查
照定例每兵百名給夫四十名今酌減十名仍
照舊例給與四十名先是
上念張廣泗辦理金川軍務准其動支川省養廉俾
用度充裕賞賚有資是日張廣泗具摺陳
謝
報聞
丁巳紀山奏言征勦金川一切軍需費用浩繁
經(臣)先後會疏題撥銀共一百七十萬兩内湖
北江西廣東等省奉撥銀一百二十萬兩俱已
協觧到川布政司將觧到銀兩支發外僅存銀
一十二萬兩雖尚有續撥之湖南江西銀五十
萬兩未到但司庫酌留封貯銀兩已經借支動
用將來觧撥還項連前僅可存銀二十二萬兩
現在西南二路不時請撥而大兵凱旋遲早難
定若不豫請寬裕撥發恐致臨時掣肘合無再
請於隣近省分撥銀一百萬兩觧川備用奏入
上命該部速議經部議以隣近省分留協銀兩爲數
無多不敷協撥酌議將部庫存貯銀内撥給一
百萬兩委員觧赴四川巡撫衙門交納以備需
用
上從之
二月甲子
上諭内閣曰原任福建漳州鎮總兵哈攀龍著即馳
驛前往金川軍營聽候總督張廣泗酌量委用川
陜二省若有總兵缺出即令伊署理是日甘肅巡
撫黃廷桂奏言准督臣張廣泗咨調延綏固原
河州寧夏西寧甘肅凉州各提鎮官兵七千名
務於三月望外齊抵軍營以便調遣進攻(臣)隨
飛行陜甘各提鎮臣照依檄調兵數即於本標
派撥一切摘撥䭾載馬匹支領賞借等項銀兩
并口糧草束甘省照上年派勦瞻對陜省照上
届派勦金川之例刻即料理檄令兩省布政司
就近於道府庫貯銀兩不拘何項先行動支以
速軍務至西寧河州甘肅凉州官兵赴川路逕
准張廣泗札稱若由口外草地既恐各土司驚
疑且慮金酋豫知防範(臣)即札知各提鎮臣轉
諭統兵將領各於附近内地沿邊一帶捷徑直
往松潘取路赴營限於三月望外齊抵軍營勿
得稍有遲誤奏入
報聞
己巳
上諭内閣曰原任按察使銜辰沅靖道王柔著帶原
銜馳驛前往金川軍營聽總督張廣泗酌量委用
遇有道缺即行題補
甲戌
上命尚書傅恒傳諭張廣泗曰原任辰沅靖道王柔
以疾在告前赴行在接駕朕因其曾於苗疆辦理
軍需降旨令赴軍營聽候委用可傳諭張廣泗俟
伊到日或令辦理糧餉或别有可任用之處酌量
調遣伊所奏軍前事宜一摺著封交張廣泗如有
可採擇閱看辦理前有旨諭張廣泗如有平素深
知可相親信之人一面調遣赴營一面奏聞今王
柔奏薦冶大雄劉策名二人皆張廣泗所素知者
如果實在才具可用於該處軍務有濟即令調遣
赴營以資差委
乙亥四川提督武繩謨奏言上年十一月内接
准督臣張廣泗咨令(臣)酌派官兵一千餘名十
二月初七日復調官兵一千餘名赴營抽換臺
兵本年正月初三日又另調兵一千名所有三
次派調官兵(臣)於上年十二月至本年正月内
已先後遣發前赴軍營去訖督臣又委員在省
製造大砲(臣)現在督催并將藥彈火繩等項先
行運往理合陳明奏入
報聞是日紀山奏言督臣張廣泗奏請檄調陜甘滇
黔四省官兵每兵百名隨帶餘丁三十名共一
萬三千名(臣)思兵行糧隨若但添兵而不籌餉
必至臨事周章查現在被傷漢兵撤回調養者
不過數百名督臣已檄調官兵一千名赴營補
額張興失利後又札調官兵一千名再加大砲
一位即須砲夫四五十名新舊砲夫以及糧夫
并各色匠役人等總計每日約須七萬餘人口
糧(臣)已於南路派撥米六萬石西路派撥米五
萬石俱限三月内出口再上年十一月間督臣
委嘉定府通判黃廷銑等來省打造五六百觔
重大砲二十位現已趕辦觧送砲十四位今於
正月初六日督臣又稱每碉一座需五六百觔
重砲入五六觔重子排列三十位一齊施打方
能傾倒前擬造砲數尚不敷用必得七八十位
或一百位庶足備用除已鑄造四十位并現有
六位大砲鐵觔外尚須趕造六十位約需毛鐵
二十三萬餘觔煤炭三百四十餘萬觔會城鐵
觔購覓無餘煤炭亦難猝辦現在設法料理但
四省官兵三月盡即可到齊今需砲甚多所覓
工料又遠恐一時難以如數造齊除嚴飭上緊
趕辦運送軍營應用外事關軍需緊急謹一面
辦理一面具奏奏入
報聞是日卓鼐奏言打箭爐地方係各番相通要隘
宜豫爲固守(奴才)請於從前派備滿兵八百名
内酌量帶領五百名前赴打箭爐駐守隘口此
等滿兵遇有戰守之事可抵綠旗兵二三千名
至四川滿城防守之兵尚足敷用不致單弱奏
入
上命尚書傅恒傳諭曰卓鼐且不必帶兵前往著將
伊所管之兵立即豫備妥協俟張廣泗調取時伊
再帶領前去此時亦不必行文知會張廣泗
三月丙戌
上諭内閣曰四川松潘鎮總兵宋宗璋自征勦金川
以來未見實心效力伊現於李質粹案内有應行
質訊之處著觧任令張廣泗觧送來京松潘鎮總
兵員缺著哈攀龍署理是日張廣泗奏言上年張
興失事之後(臣)飭令各路鎮將相度形勢凡進
兵要隘之處皆嚴加踞守不得輕退尺寸仍宜
乘隙就近攻擊惟將零星小營暫行歸并聯絡
駐守以防賊人豕突兼可保護糧運令兵丁稍
得休息俟三月内大兵齊集進攻一月以來各
路皆固守無事惟據駐守黨壩之總兵宋宗璋
先後禀報進攻木耳金岡賊碉於十二月二十
四日將賊人大戰碉并西北耳碉俱已打成石
堆賊番逃入土穴仍敢拒敵我兵奮擊賊番死
者甚多現候添兵到日即便前進攻勦又據駐
守卡撒之總兵許應虎副將高宗瑾禀報正月
二十一日有莎羅奔用事頭人生噶爾結等帶
領賊番千餘逼至營盤之下高宗瑾誘致生噶
爾結一面擒拿一面鎗砲齊發擊死頭目一名
賊番數十名始各奔竄夜間又圖攻劫營壘我
兵於二月初二日分爲三路前往抄擊殺賊十
餘人賊始退入深溝遁去現在嚴加固守又據
駐守丹噶之總兵馬良柱遊擊王世泰等先後
禀報自張興失䧟之後河東駐守曾達之參將
郎建業遊擊潘文郁營盤皆失對岸犄角之勢
賊人可以水陸並來侵犯江岸有一小碉名爲
噶固原派孫克宗土兵八千餘名在内踞守正
月初二日賊番五六百人前來圍攻馬良柱等
派撥官兵前往應援雖頗有斬獲而未能擊退
賊番至初七日守碉土兵遂與賊講和開碉隨
賊渡河徑去(臣)查參將郎建業與遊擊孟臣原
帶領漢土兵七百名駐營曾達溝岸其山梁之
上又有守備徐克猷帶兵三百餘名駐守兩相
照應本無可虞乃該將弁等懦怯疎虞據報於
正月初十日二更時分賊番四五百人潛來佔
奪郎建業所安卡倫七處攻擊郎建業營盤十
一日馬良柱等發兵應援遊擊孟臣亦帶兵出
戰皆不能擊退賊番而孟臣即於是日陣亡馬
良柱等不思努力救援先於十一日晚令潘文
郁將營盤撤赴丹噶又密飭徐克猷令於十二
日晚撤至郎建業營盤令郎建業俟徐克猷到
時會同撤赴丹噶合營固守乃郎建業見賊衆
至二千餘人遂不俟徐克猷兵到先將營盤撤
赴丹噶致徐克猷隔截於外幸該備熟悉路徑
於十三日帶兵翻越雪山與賊且戰且行至二
十日抵巴底地方始得保全(臣)查郎建業潘文
郁駐營之曾達乃新撫番民克州九寨之門戶
克州九寨乃丹噶山糧運經由之要路今郎建
業潘文郁二營既撤則克州門戶大開九寨番
民不過百餘家安能抗拒賊衆必致復被佔奪
如此則不特丹噶糧運必阻且恐孫克宗或生
反覆矣馬良柱等所部漢土官兵共有五千餘
衆(臣)又發兵千餘前往接應何懼於二千之賊
番而移營匆遽如此隨於正月十四日飭諭馬
良柱王世泰等令其督率官兵奮力退賊然後
徐徐撤至克州九寨之後於納貝山一帶據險
駐劄計所退約三十餘里而糧運無阻即孫克
宗一帶亦保無虞以待大兵到日再圖進取不
意馬良柱等於十五日得(臣)此檄如獲更生置
賊不顧於十六日一夜率領五千餘兵盡撤至
納貝山下之喇布碉寨内居住(臣)聞報嚴飭馬
良柱始派撥漢土兵據守納貝山而自求退駐
於孫克宗碉寨雖地方現在無虞而該鎮將等
連次惶遽撤營以致軍裝砲位多有遺失其罪
誠不可逭謹另參奏再查此月餘以來盤獲奸
細及自賊脱回者共三百餘人(臣)逐加反覆詰
訊僉稱金酋屬下番民咸謂如此獲罪
天朝斷無再准投誠之理金川精壯賊番原不過七
八千人自大兵進勦以來已去其半現在不過
四千餘人日食不繼倘四五月間正當刈麥之
時而官兵大至則死無噍類男女悲怨合並附
陳奏入
上命軍機大臣等傳諭張廣泗班第曰張廣泗奏報
金川軍營現在駐守情形内稱副將高宗瑾誘莎
羅奔頭人生噶爾結至營一面擒拏一面鎗砲齊
發打死頭目一名賊番數十人高宗瑾能以計誘
賊亦屬可嘉但生噶爾結爲莎羅奔信用頭人或
經就擒或已身死俱未奏明可詢問張廣泗令其
再行詳悉具奏至孫克宗土兵踞守小碉與賊連
和渡河遁去此乃土兵之常技蓋其素性反覆不
過隨風轉移即使投順效力仍懷首鼠兩端原屬
不可信用現在調集陜甘等處兵丁萬餘儘足以
供攻勦之用此項土兵應令酌量情形既於軍營
無益即行撤回値此農作之時正可使之耕種又
據奏總兵馬良柱不思努力克敵怯懦無能將五
千餘衆一日撤回以致軍裝砲位多有遺失其臨
陣退縮之狀罪已顯著實無可逭張廣泗又一摺
中亦奏伊老不任用若留軍中以功贖罪亦屬無
益自當嚴劾以肅軍紀且伊原有應行質訊之處
可令張廣泗即行據實糾參觧京問擬總兵宋宗
璋前在瞻對不能奮勇克敵惟事粉飾扶同欺隱
及進勦金川以來雖據報小有攻克仍不能鼓勇
前進而欺飾之故智猶昔令統一軍徒使兵惰而
損威朕已降旨令伊觧任來京其員缺用哈攀龍
署理著張廣泗將宋宗璋一併觧京以便質審瞻
對之案總兵許應虎前在京召見朕看其人尚有
勇敢之氣是以令於軍營效用今觀其從事戎行
雖無大過亦絶少功績如許應虎無可任用即著
回原任辦事至於金川軍營諸將大抵多係辦理
瞻對之人不特庸懦欺蒙已成夙習且多瞻顧今
另用任舉哈攀龍及高宗瑾唐開中等皆未經從
征瞻對無所掣肘自能鼓勵勇往可令張廣泗等
酌量情形如現在哈攀龍等力能平定金川則已
若尚須統領之人朕思岳鍾琪久官西蜀素爲川
省所服且夙嫻軍旅熟諳番情伊雖獲罪西陲亦
緣凖噶爾夷情非所深悉若任以金川之事自屬
人地相宜伊三世受國厚恩自必竭力報稱以蓋
前愆著張廣泗會同班第商確如有應用岳鍾琪
之處即著伊二人傳旨行文調至軍營以總兵銜
委用又摺内所奏金川賊番精壯者不過七八千
人兵傷疫死已去其半今所存四千餘人現在所
資以爲食者何物並詢問張廣泗令其留心查察
奏聞再張興陷賊以後據奏人懷怯懼近又有遊
擊孟臣陣亡不無失利之處此時軍旅方興偶一
勝敗固不足憑惟以勦滅之日爲定况以國家軍
威滅此釜底遊魂正如摧枯拉朽耳張廣泗不可
因此憤懣疑慮正宜不動聲色鎮靜安詳以奏折
衝之績以副朕望
(臣)等謹按金川用兵一隅
皇上日理萬幾而於此事無刻不勞經畫謹密周詳
尤留意人才務盡其用岳鍾琪久經獲罪猶
念其嫻軍旅而熟番情出之廢棄之餘委以
總戎之任厥後身履賊庭大張威信雖其時
經略得人功成不戰要不可謂非臂指之一
助也
是日張廣泗又奏言所調陜甘滇黔大兵三月
内可以陸續到齊蒙
恩賞九節大砲并(臣)在成都所造砲位亦可先期到
營四月内正當塞外雪消之際彼時兵力已足
攻具已備計賊現存不過四五千人我兵汰其
傷病及無用土兵尚可三萬餘人以六擊一(臣)
雖愚懦至極而
天威所臨賊人斷不能支以理勢揆度夏秋之間定
期竣事奏入
報聞
(臣)等謹按馬良柱倉猝移軍遺失砲位誠爲
有罪然其營中乏糧至煮鎧弩而食張廣泗
則諱而不言也且自到營以來軍中勝負不
常反覆多故而陳奏克捷之期始謂在於九
十月間既又改爲明年二三月今又云夏秋
之間定期竣事數月之中屢易其說要是胸
無定見藉以暫寬督責而非真有出竒制勝
之策矣
是日甘肅提督永常奏言正月十八日接准川
陜總督臣張廣泗暫理陜甘總督事務臣黃廷
桂咨調西寧鎮屬官兵一千名寧夏鎮屬官兵
七百五十名甘州提標凉肅二鎮各五百名每
兵百名准帶餘丁三十名所派官兵馬步各半
並令取道沿邊直抵松潘(臣)立即飛咨西寧寧
夏肅州凉州四鎮臣星速料理隨於(臣)標營内
挑選精壯兵五百名馬步各半並餘丁一百五
十名其鎗砲手弓箭手並矛鏜手以及隨帶砲
位器械悉照督臣札開數目撥派帶往惟查從
前出口赴川悉由草地䭾載砲位本用駝隻今
次既由沿邊前赴松潘必由階州文縣一帶進
發山路﨑嶇林木叢雜每多險峻窄徑駝隻實
難行走恐砲位運送遲悞關係非輕(臣)再四思
維甘凉肅提鎮三標現有拴喂預備換防哈密
兵丁拉車騾各八十三頭目前尚無所用若得
以騾易駝登山越嶺較爲便易惟一騾抵一駝
又恐力不勝重今以二駝折三騾計算䭾砲十
位需駝三十隻折騾四十五頭已如數挑選臕
壯交與領兵之員䭾砲前往並飛札凉肅二鎮
畫一辦理至西寧寧夏二鎮雖無現騾亦經札
知令其妥協辦理再查兵行迅速各弁兵製辦
行裝帶往盤費不無拮据(臣)敬體
皇上欽恤勞人至意照上年護送夷使進藏官兵借
支之例減少其數分别借支照例扣除還項已
於正月二十六日起程訖合行繕摺陳明奏入
報聞
平定金川方略卷五
