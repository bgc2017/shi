平定金川方略卷十一
八月甲申
上諭内閣曰紀山著革職發往軍營聽經略大學士
訥親委用令其自備資糧效力贖罪四川廵撫印
務着班第暫行署理
戊子訥親奏言(臣)前定計發兵攻取卡撒右山
梁之三層碉及小碉石卡次撲䨇碉再分昔嶺
官兵合力取二道山梁原俟檄調補額川兵暨
由甲索撤來官兵到齊遣赴卡撒左山梁與右
山梁官兵對峙合圍以困賊人色底各寨詎自
本月初旬至今陰雨連綿竟無間斷迨至本月
二十一日天始晴霽随於二十二日𣲖兵前往
圍攻右梁䨇碉並三層戰碉賊人拒守甚堅我
兵奮勇撲攻將三層碉攻克在碉賊人多被石
壓傷斃其正地馬奈各路俱緣雨阻滯半月以
來均無攻勦文報惟黨壩一路據岳鍾琪咨報
於閏七月初十日夜𣲖遣參將烏德納帶兵千
名由兩旁抄奪火燒梁賊卡之後擊死賊番約
十餘人緣賊卡後皆挖有濠塹悉下木籖鎗石
如雨兵難驟克暫且撤回陣亡漢兵一名土兵
八名十三日用新鑄銅砲擊死康八逹賊一名
木耳金岡水泉之旁有賊數十人潜行隐伏我
兵鎗斃一人餘賊奔退連日隂雨俟晴明即行
進攻(臣)查各路雖值天雨未能前進直搗而賊
人則見我師環聚圍攻頗為惶懼伊等百姓咸
願歸正求生無奈家口為賊酋拘繋恐見誅戮
懇將土司頭人一併招安(臣)等随諭以百姓原
屬脅從投誠固自可准惟莎羅奔郎卡罪大惡
極必須親來乞命方可代為請
旨随據有右山梁喇底寨番民二戶棄産挈眷來投
並擒番婦二口來獻又有左山梁格拉布東寨
番民五戶挈眷來投並遺火焚碉燒斃不願歸
順之番數名官兵俱遥見火發當經(臣)等厚加
賞賚安插並詢據該番民僉供該處並無存貯
食物之家其勢不過兩三月俱應饑餓是以人
情惶懼急欲投誠(臣)查前次籌辦攻勦之法現
已將右山梁三層碉克獲復即圍攻䨇碉諒亦
易克至川省補額兵丁及甲索撤赴卡撒之兵
數日内亦可到齊乘此晴明即當飭令前赴左
山梁鼔勇攻擊合圍色底各寨俟有捷音再為
馳報奏入
諭曰覽奏兵威似稍振而賊氣似稍挫矣機不可失
勉力成功可也是日訥親又奏言攻克三層碉座
正在繕摺封奏據克碉將弁報碉底挖有地穴
尚藏頭人一名並賊番三十八名在内暗放鳥
鎗經該將弁多方計誘始得出碉現俱擒獲合
並陳明
諭曰何以誘出並今作何處置何不詳奏是日訥親
張廣泗會奏言欽奉
諭旨行軍之道最宜賞罰分明寬嚴並濟(臣)等惟有
時時恪守凛遵至奮勇兵丁必應熟籌奬賞以
示鼓勵查前月二十九日攻克右山梁水碉二
座在事弁兵有首先奮勇督率進碉者有争先
入内手刅賊人並割取首級者有挺身躍至碉
上者有争先撲入碉内身帶鎗傷者有見衆兵
延緩拔刀督催前進者有堵截應援奮力退賊
者俱係該統領將備目擊(臣)等因令查明逐一
分别從優賞賚或給銀牌或賞銀兩或與功牌
俟事竣議叙并飭各路鎮將凡遇攻擊賊碉有
奮勇兵丁均照此例一體辦理庶可杜冒濫之
弊而軍心亦咸悦服奏入
報聞是日訥親張廣泗又會奏言御史王顯緒所奏
以番攻番之法言之似易為功行之實難奏效
金酋地險碉堅非獨官兵難以力克即土兵亦
莫能遽破伊等自相攻擊苟得一二小碉即行
踞守或遇難克之處則旋進旋退經年累世搆
釁無已今官兵進勦用張
天討勢在必克若止令土兵前驅其心渙散且土目
必思各取其地界相連零星易取之碉寨以圖
佔其土地而於緊要之隘口難攻之賊碉罕能
致死用命若如該御史所奏許各土司以金川
之土地人民冀其合力攻取則是土司失之仍
屬土司得之亦非善策况大兵已集而又委土
兵一似重資其力是明謂我兵力不能取也不
惟示弱於逆酋抑且損威於番部(臣)訥親前涖
軍營聞小金川之兵攻克賊卡曾給以千金重
賞及用之昔嶺石城仍多退怯此又非重賞所
可收效者矣再四思維終無所益可不必行奏
入
報聞
己丑訥親奏言(臣)查賊勢除拒守之外無力侵
犯彼知我兵不深入巢穴不止頗懷恐懼今調
遣至卡撒之各路官兵約於是月内全到計此
兵力似可前進倘能痛加懲創一次其人心必
至散亂因之相機辦理於秋間成功亦未可定
是役征勦日久費用日繁倘今秋未能告成則
所費更重但事已如此中止為難惟有節省浮
費厚蓄軍威及時盪滅庶帑項不致虚糜耳欽
奉
諭旨凡事辦理須歸有益不可拘拘遵旨令(臣)於此
等處時為留意(臣)前𣲖護軍統領烏爾登薩音
圖等進攻路徑未審兵未能進今已調回卡撒
令伊等於征戰時同總兵副將擇嚴密之地督
率侍衛拜唐阿及成都兵丁分起前進攻取是
以綠旗兵丁稍有退縮或稍能奮勉(臣)皆得其
實情(臣)又於衆兵内擇其年富力強者選為驍
勇切加曉諭伊等如能於指示之處立有微功
即許以授官或倍加糧餉伊等近日頗能鼓舞
向前竟有以未得進戰而致憤懣者怠忽之習
稍改於舊至於攻取賊巢多在黑夜(臣)於昏暗
中望見官兵放鎗之火光惟令烏爾登等督戰
不敢自輕妄動(臣)又奉
諭旨以張廣泗紀山等撤草坡一路臺夫改由章谷
一路運米後又仍歸草坡一路運送以致多費
令(臣)分别伊等是非(臣)查張廣泗紀山雖屬不
和然於公事尚不敢僨草坡改運情由緣張廣
泗於夏日過班攔山身衣重裘尚覺寒冷謂冬
月運夫必不能堪即交道府等改於南路章谷
添買馬騾運米後因南路馬騾遇雪倒斃不能
挽運仍改歸草坡舊路並未與紀山商議辦理
合併陳明奏入
報聞
庚寅四川提督岳鍾琪奏言黨壩一路為逆酋
門戶地處萬山本屬扼要兼自上年用兵延今
歲餘致長賊智凡屬可通路徑悉深掘濠塹層
壘不一又修鎗孔砲眼潜伏其内碉卡在在備
禦嚴密查黨壩東西横亘一嶺蜿蜒三十餘里
其間漢土官兵營盤二十五座放卡一百五處
中有木耳金岡左有陡物黨噶右有康八逹由
黨壩山梁分脉並列三嶺迤邐而南皆屬賊番
戰碉要卡即今進攻之處也嶺北即係雜谷土
司倉旺所屬黨壩一帶凡我糧運道路山峯錯
雜無一非賊番出没之道在在需兵嚴守但黨
壩軍營漢土官兵名為一萬有竒除守營放卡
傷病以及分防糧臺塘站之外實止七千有餘
地廣兵單不敷分布且雜谷土兵去歲原係挨
門撥𣲖並未挑選致多老弱充數每遇進攻或
潜避林箐或臥伏波澗低凹之處堅不前進雖
善為駕馭化導或少悛改然土兵宜遠不宜近
可暫不可久今雜稄等處土兵離家不遠不無
繫戀妻子之心况随征年餘人情疲猾積習難
除惟守營防卡尚可資其遣用其所𣲖松潘口
外之唐古忒土兵一千五百名平昔慣於馳馬
一旦至此高峯峻嶺不能登山陟險即所執噐
械弓箭短小並無火噐更難適用至於漢兵素
有不戰自潰之名業蒙
皇上洞鑒其怯懦(臣)抵營以來多方曉諭開導申明
賞罰近亦尚知用命伏思七千餘兵之内雜谷
土兵既積猾不力唐古忒土兵全無可用漢兵
應敵實不滿二千之數(臣)雖晝夜悉心籌畫百
方措置亦已攻奪水泉殺死賊衆我兵營卡插
入賊地與之共險然總患力少兵單前攻後顧
且黨壩一嶺之兵以防各處賊番衝突兼護糧
運並暗防敵兵從後抄襲甚關緊要斷不能移
營䟎前業經咨明督臣張廣泗請增官兵三千
名以便進取督臣覆稱原𣲖續調各省官兵前
經分𣲖十路進攻撥遣已定現在無兵可撥至
於土兵怯懦之習在在皆然(臣)又以昔嶺卡撒
進攻中有刮耳崖阻隔即使果克刮耳崖尚距
勒歪賊巢百有餘里其間道路險阻自必躭延
時日未若將四路所撤之兵以正地之兵分歸
昔嶺卡撒甲索之兵歸併黨壩首尾夾攻使逆
賊勒歪刮耳崖兩處要地俱不能守且黨壩至
勒歪不過五六十里只須康八逹一破便可直
抵喇嘛寺即已搗其巢穴較各路濟事更速咨
商督臣督臣又云不便更易竊思始而增兵撥
遣已定十路以黨壩美臥甲索乃當正地五路
攻勒歪賊巢以卡撒昔嶺納喇溝納貝山馬奈
五路進攻刮耳崖止留(臣)所領黨壩一路之兵
單攻勒歪今又續調川兵二千亦歸卡撒(臣)不
知督臣是何意見不肯分兵給(臣)黨壩一路就
近直攻勒歪而反將各路之兵調歸卡撒昔嶺
以攻刮耳崖縱使得破刮耳崖倘莎羅奔遠颺
逃匿咎將誰委况督臣既知土兵怯懦理應據
實奏
聞增調漢兵裁减土兵以收實效督臣乂在營一年
之久非初到未諳者比何故明知而緘默不言
(臣)所未解也竊思唐古忒土兵一千五百名實
屬虚糜帑項留營無益莫若遣發回巢即以伊
等所遺之坐餉糧菜等項在軍前附近各處另
募新兵旋收旋用一加變通而糧不加增兵收
實效於軍務不無裨益奏入
諭曰此奏若令張廣泗知之汝等同辦事之人必有
掣肘之虞有密旨令訥親速奪至張廣泗向在苗
疆甚有經濟此番不知何故每致差謬訥親亦以
為言汝所奏頗合也是日岳鍾琪又奏言金酋莎
羅奔敢於狂逞不法者實緣瞻對之役辦理不
善所以遽生悖逆之心而又有助逆之綽斯甲
土司策丁秉朱從中挑釁以致肆行侵奪荷蒙
皇上軫念各土司番民受害不惜數百萬帑金出師
征討以靖蠻荒今官兵征勦一年有餘未能克
捷雖云地險碉堅亦由𣲖調之漢土官兵未能
慎選於始以致遲誤(臣)查各路新舊土兵雖有
二萬其間惟革什咱沃日兩處實與金川有讐
可以出力惜其兵少雜谷土兵雖多因該土司
待下刻薄人不用命而瓦寺木坪巴旺裏塘等
處土兵俱屬怯懦綽斯甲土兵不惟無用且更
須加之防範至小金川上兵尚屬勇往督臣張
廣泗乃令土司澤旺之弟土舍良爾吉領兵良
爾吉從前勾結莎羅奔襲取小金川生擒其兄
澤旺澤旺之妻阿扣乃莎羅奔之姪女素通良
爾吉莎羅奔即以阿扣配良爾吉為夫婦并將
小金川土司印信交良爾吉掌管土民甚為不
服去歲副將馬良柱領兵應援沃日良爾吉輙
敢率領小金川之衆助賊燒燬沃日各寨迎敵
官兵及官兵敗賊金酋逃遁回巢良爾吉無所
倚藉始行就降張廣泗至小金川將土司印信
仍歸澤旺管理其時應將良爾吉阿扣並助惡
之頭人暨漢奸王秋等即行正法以絶内患督
臣既不出此今進攻卡撒轉令良爾吉掌兵則
所領之兵俱懷疑懼不惟不肯用力且恐良爾
吉暗通金酋更生他變(臣)已將此情節密呈經
略商之督臣即行正法令澤旺管領土兵庶衆
疑盡釋可望專心用力矣至於川陜雲貴四省
漢兵前後𣲖調三萬二千餘名除各項事故外
實在兵二萬八千餘名土兵共一萬一千四百
餘名共漢土兵不下五萬足資戰守之用但土
兵多屬無用(臣)已另摺陳明竊以為莫若再調
官兵一萬名將無用之土兵减撤一萬庶錢糧
不致加增而兵力更收實用不過數月之間便
可成功倘蒙
俞允伏查陜甘為沿邊重地雲貴為苗猓巖疆不便
再行調撥惟湖廣鄰近川省兵皆慣於陟險用
之川省似屬相宜抑(臣)更有請者用兵之道有
竒有正要必先察地利之險易然後可定進取
之機宜今各路官兵俱調赴卡撒昔嶺名雖二
路其實止隔一山仍屬同攻刮耳崖刮耳崖固
係逆酋要地但地險碉多攻取不易非若勒歪
賊巢所通道路甚多如卡裏山固噶溝二處路
不甚險可出竒兵直搗勒歪若勒歪一破則四
路有自潰之勢(臣)前曾咨商督臣既未允行今
將各路之兵俱調赴昔嶺卡撒舍此可以進攻
之道不肯用兵而棄易就險恐非用兵之道仰
懇
皇上勅交訥親廣諮博採細加籌畫務期有濟軍務
奏入
上是之
(臣)等謹按良爾吉阿扣二人者實黨惡之巨
奸而金川用兵之大關鍵也莎羅奔與澤旺
為鄰利其暗弱而以兄子妻之其陰謀蠶食
用計深矣良爾吉與之氣類相感叔嫂私通
箝制澤旺莎羅奔即乘機誘縳幽繋數年其
後澤旺雖得放還而良爾吉仍占踞土司印
信與莎羅奔同惡相濟王師壓境敢逆顔行
力屈勢窮然後束手請命其罪尚可赦乎張
廣泗不即於此時伸明大義戮此渠魁乃反
惑於王秋遊說之詞令良爾吉随營效力其
意以為澤旺不足用故用良爾吉為以番攻
番之計不知莎羅奔者澤旺之深仇而良爾
吉乃莎羅奔之惡黨也不以仇攻仇而以黨
濟黨計孰有左於此者且觀澤旺還自金川
與其妻誓不相見而阿扣未能加害則知番
衆於主僕之義猶為固結阿扣亦有所憚而
不敢為彼衆人特懾於良爾吉之凶威而非
真與澤旺離心離德也誠於其時扶澤旺以
順人心誅良爾吉以孤賊黨則義聲先路可
不戰而屈人之兵矣迨良爾吉暗洩軍情奸
謀既露人言籍籍咸懷隠憂張廣泗方且回
護前非悍然不顧是以岳鍾琪不勝憤懣據
情入
告且以商之經略而訥親復猶豫依回當斷不斷則
是於事機之會既已覿面失之雖朝議增餉
夕籌調兵庸有當乎
是日班第奏言(臣)欽遵
諭旨由卡撒軍營前往内地經往南路至打箭爐沿
途查勘糧臺將各員分别奬罰策勵令皆留意
毋致胥役侵扣脚價口粮至里民帮貼運夫銀
兩一事(臣)沿途密訪民夫應募多須里下帮貼
實屬舊例相沿各州縣𣲖夫多寡不同里下津
貼亦視軍營遠近並不一例亦從無四五十金
之多番夫輓運俱在本境就近站所日得夫價
口糧尚無苦累惟查内地帮貼雖屬無多而胥
役藉端科𣲖多金從中私飽慾壑者不能保其
全無(臣)現與紀山倉德面商時刻留心究處又
(臣)等前酌行包運之法不拘官商聽其領運近
見商人俱踴躍從事仍恐緩急或不足恃又𣲖
令州縣官照依商價領運務令如期至營官運
商運兩不相礙已據倉德詳報檄𣲖簡州等二
十餘州縣分别領運共米一萬二千石如此則
糧運日益加增足資備用并漸可酌减正運民
夫以免里下津貼之費奏入
諭曰將來正運民夫全减方妥耳
(臣)等謹按糧運一事
皇上體恤隐微從寬給與價值至里下有津貼舊規
勢難禁止
皇上惻然動念多方籌畫所降
諭旨至再至三至是班第遵
旨籌辦可冀糧運日增民夫日减
皇上猶必諄諄訓諭以正運民夫全减為期
聖主視民如傷惟恐軍興之際絲毫貽累閭閻至誠
惻怛之意誠有淪浹於蔀屋窮簷者矣
是日班第又奏言打箭爐明正土司為川南各
土司之領袖素稱恭順歴來進藏差遣俱係該
土司供應無不盡心自雍正八年乾隆十年兩
次征勦瞻對該土司既遣土兵又輓糧運供應
烏拉已覺疲乏上年復遭金酋焚掠尤為殘破
此次大兵征勦該土婦喇章率子德昌用兵輓
運更屬努力(臣)親見該土司既殫竭心力而所
屬番民凋瘵情形尤深憫惻正擬奏乞
恩恤以示鼓勵途間接閱部文知
皇仁賞給縀匹等物
寵榮已極在各土司等自必感激奮勉益切報效之
心至於所屬窮番尚有應加體恤者容俟功成
之後會同經略等查明分别等第另奏請
旨奏入
上是之是日
上命軍機大臣等傳諭訥親曰提督岳鍾琪奏報軍
營情形二摺朕細加批閱其所指陳諸事尚屬近
理雖伊以廢棄之員經朕加恩擢用領兵日久未
有成績或藉稱兵少不敷調遣以為文過之計亦
未可定但伊久歴行陣所見未必悉屬虚謬即所
奏張廣泗種種行徑亦頗與大學士訥親之言相
合着將原摺錄交訥親密看其所請增調楚兵酌
度情形如實屬應行即宜速行籌畫一面辦理一
面奏聞其餘據奏俱已咨呈訥親張廣泗將來查
辦時即可照咨酌定不必洩露岳鍾琪以提督領
兵與總督共事若因此致有嫌疑反多未便用兵
之事頗關重大不可不慎也
癸巳軍機大臣等會同刑部奏言革職總兵許
應虎邀蒙格外
天恩擢任總兵
特命馳赴軍營自應奮勇進勦勉圖報效乃將所奉
前赴軍營
諭旨不即宣示意圖觀望及進攻獨松毫無調度以
致參將蔡允等失砲損兵律以守備不設失䧟
城寨罪實相等又許應虎奉委進攻獨松不遵
調度擅自取路的交不惟不能克攻轉被賊番
圍困律以不依調遣失誤軍機罪更難逭又許
應虎移駐卡撒原以彈壓重地乃因賊番大言
恐嚇心懷畏怯稟請撤營律以臨陣先退罪亦
何辭以上各欵已據許應虎供認不諱按律俱
應擬斬應將許應虎從一科斷照失誤軍機律
擬斬監候秋後處决得
旨允行
庚子訥親張廣泗會奏言各路攻克碉卡情形
自閏七月初五日奏報之後各路所報或係我
兵前往攻碉殺賊數人或係賊來侵犯我卡傷
斃數賊均非大有克捷惟黨壩一路於閏七月
二十三日進攻康八逹燒燬賊人耳碉一座平
房八間并鎗斃賊番百餘人焚燬碉内堆積麥
糧青稞無數卡撒一路原擬將右梁三層碉攻
克後次撲䨇碉即合力攻取喇底二道山梁並
將續到之兵遣赴左山梁合圍以困賊人色底
各寨迨前月二十二日攻克三層碉之後因右
梁䨇碉守禦嚴密屢攻未克因即改攻喇底二
道山梁據領兵副將劉順王愷等𣲖兵四千餘
名分為左右二路越箐仰攻其左路在下右路
在上原令横據山梁斷賊外援於閏七月二十
七日酌定是夜發兵詎料右梁與二道山梁相
隔深溝俱係密箐峭壁無路可登其左路稍低
尚有斜坡可緣官兵已奪據碉卡數處并遣土
兵潜越喇底暗燒西南賊碉而右路官兵復繞
道随左路官兵之後不能往上以斷外援且統
領之副將遊擊等但督率至溝口而止而帶兵
之備弁又復落後僅有兵丁在前已至各碉丁
圍攻忽聞應援賊番有數十人從山梁呐喊壓
下我兵三千餘衆自相擁擠踉蹌奔回多有傷
損(臣)張廣泗見其垂得復失因即親往督戰分
遣官兵攻擊䨇碉下之賊卡并周圍旁碉俱於
二十九日全克生擒賊番五名斬獲首級九顆
耳記二十三副至鎗砲擊斃賊番亦多當令將
䨇碉環攻計我兵二千餘衆困此碉内之賊已
如釡底之魚詎料左旁官兵所安堆卡未能聫
絡嚴密致令賊人於三十日夜半俱零星潜遁
未獲盡殲但䨇碉既克其右山梁諸碉已屬掃
清現在籌酌𣲖遣官兵前赴左山梁攻擊以圖
合圍色底巴郎諸碉俟有捷音再當馳奏至各
將弁既不遵照(臣)等指示臨事又復委靡不前
罪無可逭統俟事竣核其功過另行具奏奏入
上命軍機大臣等傳諭曰行兵最重紀律若寬嚴不
當則無以一衆心而鼓士氣今據奏進攻喇底二
道山梁統領之副將遊擊等員僅至溝口而止帶
兵之備弁又復落後忽聞賊番數十人應援我兵
三千餘衆遂俱奔遁聞之殊為駭聽凡為將弁理
當身先士卒乃畏縮不前轉至落後無怪士卒之
不能摧鋒䧟陣即使從後督戰亦無見險而止身
住溝口但令士卒前進之理又無怪其令之不從
矣即不能以一當十亦何至以三千之衆不能敵
賊番數十人而至聞風遠遁自相蹂踐此事實出
情理之外朕前旨謂辦理不宜過嚴者原指尋常
督師攻勦而言若勝敗在呼吸之間而將備不能
用命即重法以徇亦何足惜今奏稱統俟事竣核
其功過是又過於姑息矣至䨇碉下圍困之賊又
以堆卡不密致令脫逃種種疎懈不知紀律何在
論用兵之道即訥親張廣泗亦當身臨行陣親督
將弁但以國體所關不可冒險乘危以持重為得
體若將弁人懷畏怯大功何由而成軍前大兵現
有四萬據奏其中土兵怯懦者多即當汰其羸弱
而易補精壯何得但取充數至黨壩一路有焚碉
殲賊之報比諸路差為振作而岳鍾琪前奏兵勢
單弱請調楚兵朕已降旨令訥親酌量觀此情形
更不容緩經略膺調遣大權似此應汰者既不即
裁應調者又不速調而於數千里外為此泛泛之
空談此事將何定局况前後摺奏皆稱賊番僅數
千人乃我兵所到伊等路路俱能抵禦何以我兵
四萬之衆尚聫絡不嚴致有疎漏而二三千人反
能廣為分布觀此則數千人之語似非確實卿等
在彼日久豈彼中情事竟不得其虛實耶川兵行
山是其所長而一臨矢石輙復敗逃所長何在前
次摺到雖未有捷音而措置得宜尚為愜意深冀
乘機奮勇可奏膚功今覽奏又失所望將來此事
兵力何所倚仗軍務作何調度日復一日師愈老
而氣愈怯豈能久頓堅碉之下坐待成功卿等尚
宜熟思應如何籌辦如果無法可施萬難竣事亦
當據實奏聞毋得含糊兩可以增朕西顧之憂是
日
上又命軍機大臣等傳諭訥親曰朕前命大學士訥
親赴川經略盖因新舊調兵已至數萬張廣泗料
理日久必有成謀已命内大臣及侍衞等前往相
助則經略至彼不過資衆力以督率即可迅奏膚
功孰知大兵雲集竟為賊碉所阻遷延數月迄無
成效度其事體要非一年半載所能掃穴犁庭者
矣而大學士以親近重臣亦無久駐於外之理是
以前次即將此旨傳諭訥親令其於歲暮或明春
回京所以遲遲者誠慮經略之名既重虚此往返
恐於顔面有關故待以時日或於此際有捷音之
至耳今觀訥親等奏報情形仍難摧鋒前進且籌
度局勢尤非年内所克竣事况有訥親在彼張廣
泗轉得有所委卸置身事外自不若仍如前諭召
還訥親然日内所以不即降旨者意欲稍遲時日
或得一聞捷音即訥親還京亦可藉以報命庶為
得體乃軍營情事至今猶昔訥親即久駐師中亦
無旦夕可奏之績且伊體素為虚弱當此水土惡
薄風霜寒冽之際調護一有失宜關係國體不小
待至九月若再無捷音朕即當明降諭旨召伊回
閣辦事矣其經略印務俟伊遵旨覆奏到日另行
酌定著再傳諭知之
(臣)等謹按訥親奉
命經略恩深任重我
皇上用人行政一秉大公初無絲毫偏倚而於大臣
則大公之中尤藹然有股肱一體之誼既為
之審處事宜又為之保惜身體反覆躊躇周
詳懇摯種種不得已之苦衷凡屬臣工宜何
如其鼓舞踴躍仰圖報稱也
丙午
上命協辦大學士事尚書傅恒傳諭訥親曰據紀山
奏稱准經略照會以金川糧運恐冬春雨雪輓運
艱難須於十月以前預備至明年四月兵糧運籌
軍儲雖屬有備無患之計然此乃班第等之事而
經略大臣所重則不在此惟當鼔勵戎行指授方
略滅此朝食使將士用命軍氣奮揚可以立奏膚
功方為勝算乃於今歲即籌來歲之糧豫定四月
之期遠近傳聞共知今歲無奏凱之意人心必因
此懈怠是於興師攻勦之時即先示以曠日持久
之意何以振作兵氣且賊人屢肆搶劫此項兵糧
轉運之時途中保無疎失屯積之所又恐啟彼覬
覦况今冬若或撤兵將復運回乎抑存之以資賊
乎倘被攘竊更損國威種種俱未籌及總之運粮
一事或出於班第紀山之見猶曰是其專責若大
學士訥親用兵一日即向伊等責取一日之糧耳
其心惟應以刻期制勝為事則士卒庶知事無寬
假奮勇爭先共殄羣醜也從前訥親曾經奏及朕
即以為非計今覽紀山之奏是訥親已經咨會查
辦未免用心太過以致失宜應令訥親等另行妥
酌具奏朕意今歲不能成功欲令訥親同傅爾丹
張廣泗來京若伊等覆到朕准其同來斷無尚令
大兵全駐之理今冬必應撤罷軟無能之卒惟擇
精銳一二萬人著岳鍾琪統領相機防範随宜攻
勦俟朕與伊等籌畫已定然後調集大兵進勦如
此辦理則所省糧餉實多又不至師老疲乏何必
擁數萬之衆坐飽寒冬無所事事乎朕於軍務機
宜及賊境情形每降旨詢問訥親原欲其速行覆
奏知其要領以便裁酌機宜非謂數千里行軍每
事必待命而行但事之應行應止亦必奏明朕知
若惟接一旨即随意敷陳或遲久不覆何以慰朕
之懸念在訥親或以朕傳諭之事過多逐件覆奏
恐無暇更辦他事其實伊在軍營亦未見其所辦
何事也若能早奏膚功又何須用朕許多絮語耶
可即傳諭知之是日紀山奏言(臣)欽奉
諭旨以川省用兵未免有資民力令查明辦過夫米
各州縣本年錢糧先行緩征俟凱旋之日分别
等次奏明請旨兹據布政使倉德詳稱川省每
年額征地丁錢糧共六十餘萬兩向俱按數全
完本年錢糧已據解省者業有三十餘萬而未
解及已解在途者未知確數𣲖辦夫米之成都
雅州嘉定龍安潼川叙州寧遠保寧順慶重慶
等府卭眉資茂瀘等直隸州并叙永廳所屬各
州縣其間報解錢糧雖有多寡之殊而守法奉
公之民率俱全完今以奉文之日欽遵緩徵是
同一辦公而完賦遲緩者仰沐
殊恩輸將恐後者轉未得沾實惠似應變通辦理以
(臣)愚見應請將辦過夫米州縣未完各戸一概
緩徵其已完各戸准其緩徵明歲錢糧仍於事
竣之日一體分别請
旨至未辦過夫米各屬將來或須𣲖及其應徵明歲
錢糧亦一體緩徵以示公溥奏入
上命軍機大臣等議議曰川省運送軍糧需用人夫
原係小民趨事赴公之本分且皆給與價值口
糧非徵召徭役專資民力者可比
皇上軫念民艱緩征賦稅原屬
仁施格外該撫等惟應遵
旨辦理未完各戸一概緩征已完各戸即緩征明歲
錢糧至於未經辦過夫米之處原屬未嘗出力
若恐其將來或須𣲖及預為緩征則無論應用
何處州縣人夫難以懸定倘今歲軍務告竣無
須再𣲖此等緩征之處既不應一體加
恩若令復完又必新舊並徵轉多催科之擾紀山所
奏種種未協未便准行應請
勅交署撫班第遵
旨辦理
上從之
平定金川方略卷十一
