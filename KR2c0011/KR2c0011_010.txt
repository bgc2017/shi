平定金川方略卷十
閠七月辛未訥親奏言褒䘏任舉之
旨已通傳各營大臣將弁(臣)前議築碉之說實緣所
費無幾賊人堅守不出可乘其來擾得有掩殺
乃不得已而為之非藉此為制勝良謀今奉
聖明指示仰見
睿謨遠照苐(臣)等又細加商酌目下雖無大成效每
因砌碉賊來侵擾得有斬獲亦不至有誤攻勦
就現在情形尚屬可行至王柔於六月初四日
到營始云尋覓漢奸前往間諜難保必擒賊酋
久之終稱不得其人又欲祈請終南山道士用
五雷法以擊賊碉更為荒誕不經大約全屬不
識番情徒托空言而已昔嶺一路雖未能深入
直搗賊巢亦可將卡撒一帶横截在外現在商
酌差人偵探山箐可截之路如可乘虛度越令
我兵褁帶前進以攻不備誠如
聖諭可圖破竹之勢也奏入
報聞是日訥親張廣泗會奏言伏讀
上諭以目今大兵已深入賊境設令膚功不能立奏
經秋涉冬彼地沍寒難駐又不得不營向陽和
暖之處相時再為籌畫伏查賊境目下雖當伏
熱之時並無酷暑之氣緣其地高處則寒低處
則暖隂雪則寒晴霽則暖故自山腰以下稍低
之區即向秋冬氣尚和燠雖值降雪亦不多存
我師仍可相機進攻若欲另覓駐營之地則自
出口以至軍營尺寸皆山實無地可以移營且
我軍已距賊巢不遠若一經撤退則險要盡失
賊必乘勢佔據官兵復取為難且恐士卒從征
日久一聞撤退之信必致渙散其心而各土兵
以為金川不能撲滅反與結好尤為可虞此(臣)
等所以未敢竟籌撤退也至
諭旨觀釁攻瑕賊衆所短何在有何隙可乘誠見
聖主洞徹兵機惟是金酋自知罪大惡極祗思固拒
以延時日所部番衆未嘗無投誠之意無如伊
等妻子皆為逆酋執縶巢穴是以不能潰散至
賊人天時地利皆其所長惟人數無多是其所
短統計賊番現存不過三千餘人再有損傷則
日見其少勢必不能久持是以現在頗多籲求
投誠者而逆酋自知罪重未肯面縛祗因屬下
番民傷斃甚多日向莎羅奔等懇求投誠以全
身命而逆酋亦陽為懇求以安衆心是允降既
於事機未協而賊境尚無瑕釁可乘惟曉諭以
脅從㒺治渙散其固結之心并飭令各路將弁
相機攻擊但能日斃數賊不使稍有休息又廢
其耕牧之計目下已日食不繼將來必益無以
為生可以坐待其斃以(臣)張廣泗愚昧之見度
之今冬明春當不難犁庭掃穴矣而(臣)訥親以
為我兵果能奮勇爭奪數處賊必内潰然尚有
不得不為過慮者賊巢食用果否至於匱乏究
難臆揣而我兵攻勦以來一無可乘之機且卡
撤昔嶺二路尚係(臣)等親臨督戰乃僅攻撲數
次未得寸進朝夕籌商終無善策迨至冬寒春
冷士氣恐益不揚以(臣)訥親愚見如至冬間尚
然頓阻似應減撒久役漢土兵丁令留駐官兵
時用砲擊碉卡則賊亦不得休息俟明歲再加
調精銳官兵三萬厚集軍威於四月進勦則我
兵丁足以分布直搗掃穴犁庭最遲亦不逾秋
令如此既可節省糧餉又可少休輓運夫役至
糧運尤關緊要誠恐將來寒沍夫役背負維艱
(臣)等已飭行各路糧務道府等員倍加輓運務
於今秋大雪未降之前即將明歲三四月之糧
均行運貯附近軍營以免缺乏再(臣)張廣泗前
會同(臣)班第等奏請酌行商運之法現在商人
赴司領運者甚屬踴躍據報已有一萬五千石
之數陸續起運出口將來日久愈多商運不竭
庶可減派夫役以紓民力兹奉
諭旨令(臣)班第往來查察(臣)訥親隨即欽遵令其起
程并照會(臣)紀山速為查辦以安閭閻其附近
各土司久應夫役洵屬積勞然皆知大兵征勦
原為伊等謀久遠安全之計現皆效力恐後並
無怨望生心合并陳明是日訥親又奏言進勦
金川如秋間不能前進應先期籌畫加調官兵
厚集軍威業經(臣)與督臣另摺會奏(臣)再思來
歲加調官兵計增糧餉需費數百萬實屬浩繁
細察賊情若將我兵酌留萬餘名據守要害相
機隨時用砲攻擊賊碉使之不得休息其接壤
土司令各於本境自為防禦似狡寇亦能坐困
第久駐終非長策若俟二三年後再調集官兵
乘賊疲困全銳進搗自必一舉成功此二三年
内或有機會可乘擒獲賊酋亦未可定(臣)為民
力
國用起見故計慮及此若以迅奏膚功而論仍不
如(臣)另議明年接辦之可速捷也謹將所見一
并陳奏伏候
聖裁奏入
諭曰此見非矣豈有軍機重務身為經略而持此兩
議令朕遥度之理如能保明年破賊添兵費餉朕
所不惜如以為終不能成功不如明云臣力已竭
早圖歸計以全始終是日訥親張廣泗會奏言七
月十四以前各提鎮將領報到情形業經具奏
兹十四日以後黨壩一路自七月初一日至十
七等日共攻奪石卡二處用砲擊塌石土各卡
擊死賊番五十餘名甲索一路於七月初七八
等日殺死賊番十數名馬柰一路於七月初五
日擊死賊番數名昔嶺一路於七月二十日奪
得木卡三座旋經失去僅殺賊五十餘人卡撒
一路於七月十七至二十九等日奪獲水卡碉
房二座斬獲焚斃賊番四十餘人伏查河西四
路其馬柰一路僅可禦敵未能進取正地一路
因賊碉險密難進已將副將董撫遠調回卡撒
軍營甲索乃當二路駐彼日久毫無進取前經
檄留副將王世泰分兵駐守其副將高雄劉順
之兵盡撤并於昔嶺卡撒嗣又因該處道路叢
雜悉屬賊境要隘兹大兵減撤恐綽斯甲無所
彈壓心懷反覆則糧運經過或有疎虞是以僅
將劉順調赴卡撒至河東現止四路除納貝一
路原係牽制不進其黨壩一路總統提督岳鍾
琪設卡攻擊賊番雖頗有傷斃而康八逹木耳
金岡之碉尚未能攻克前進卡撒一路所需調
并之兵尚未到齊查右山梁䨇碉為色底巴郎
之屛障小金川土兵連撲三次未能即克現在
圍攻其右邊水碉二座已經奪據至昔嶺一路
原可深入直搗因有石城一座劄踞山嘴為賊
境咽喉前經開穵地道施放地雷穴中探聽不
凖雖傷損賊人頗多而石城仍未能克現在飭
令另跴旁徑取路前進攻擊卡撒所調之兵到
齊即行飭令從左山梁取路前進並夾攻色底
俟一有克捷即當飛速馳奏原任提督叚起賢
因昔嶺石城久攻未克於七月二十八日夜乘
卡撒官兵攻擊右梁䨇碉水卡計欲親身臨敵
督戰黑夜行至半途為鎗子所中並未損及筋
骨尚屬輕傷易痊合並附陳是日
上命協辦大學士事尚書傅恒傳諭訥親張廣泗曰
覽所奏軍營現在情形各摺幾於智勇俱困金川
小醜不意負固難於勦滅遂至於此官兵攻撲進
不能前退不能守即小小獲勝尚未傷彼皮毛何
况批郤導窽得其要領以成破竹之勢奏内所稱
逆番來歲口食不繼可以坐待其斃我兵果能奮
勇攻奪數處賊必内潰又稱賊巢用度果否至於
匱乏究難臆度既云可以坐斃何又云究難臆度
始終迄無定見而所稱來歲增兵三萬是否能奏
膚功之處亦非確有所見必不可已之成謀夫兩
軍相持賊人無坐而受縛之理縱復窮幽絶險亦
無兵力必不能施之地既已用兵豈容撤退古有
裹氊縋險衣草自蔽種種竒策以成大功者獨非
於此等處施之乎今乃欲待其自斃自斃果有期
可待乎如果實有不能勦滅之勢何妨明言其所
以不能之故直請班師今又未能確指其必不可
勝而欲以三萬衆嘗試之為此無可奈何之說卿
等身在戎行目擊情狀尚不能確有成算游移兩
可朕於數千里外何從批示何從傳諭且大兵有
四萬之衆彼止三千餘人何以彼應我則覺有餘
而我攻彼惟慮不足日久懸望軍營消息而奏到
乃復如是殊非所料卿等可將實在情形或增兵
必可成功或用兵勢有不可詳悉審度歸於一是
迅速奏聞勿為兩岐之說要知閫外之事惟卿等
專責朕固不遥制也至逆酋佯請歸誠固不可信
然或因此離其黨羽攻其腹心亦可從中得間與
否亦並籌酌奏聞是日
上又命傳諭訥親曰朕前命訥親前往金川經略原
以一隅小醜大兵雲集不難犁庭掃穴速奏膚功
並籌善後事宜歲内可以回京今觀前後所奏一
時難於克捷大學士心膂重臣諸務資其贊襄豈
可久留遠徼即如所云須俟一二年後成功亦無
在彼坐待一二年之理應即還朝辦事其經略印
務令訥親酌量或交張廣泗或交岳鍾琪或交傅
爾丹暫令署理聽其俟來春另調大兵再圖進取
可即速奏聞候朕降旨至傅爾丹岳鍾琪俱曾統
領大兵究屬老成宿將是以簡用於廢棄之中冀
於軍務有濟乃自到營至今未發一謀出一策親
在行間一若置身局外即内大臣班第烏爾登法
酬並帶往之侍衛等亦皆未見出力之處不知伊
等在彼所辦何事現駐何地殊非遣往之意可逐
一傳諭詢問是日訥親奏言(臣)查閱各路禀報多
有頓兵不進者商之督臣欲并兵合力督臣以
為地勢番情必當如此分布其實兵雖四萬有
竒分路太多在在勢微力弱而督臣之不肯遽
為歸併未免存回護之見也至其好惡每多不
公人心不能悦服即如參劾貴州副將高宗瑾
進攻不能克獲尚屬兵家之常而其種種欺飾
則大干軍紀(臣)聞督臣於貴州官兵素有偏袒
是以未肯即行參處致傷和氣適因昔嶺兵丁
乏員統領將該副將調往囑令督臣諄切訓誡
以期後效詎復將圍困賊碉之卡被賊人奪去
不能救援(臣)會商督臣奏請參處督臣立稿僅
請交部察議經(臣)改擬革職督臣原稿轉歸罪
於甫經任事之參將劉策名亦經(臣)更正具奏
其偏徇懦將輕重失倫如此又(臣)會同傅爾丹
將應援退怯之貴州千把等鎖拿乃該千把等
逃至昔嶺軍營高宗瑾知而不報督臣亦佯為
不知其袒庇劣弁如此又諸將備惟任舉實屬
奮力勇往身先士卒力戰陣亡督臣猶以為疎
於布置輕冒鋒刃今督臣布置月餘已極周備
仍不能督兵攻克是忠於王事者轉加以不美
之名而干犯軍紀者偏欲為之脱卸此又偏徇
不公所以不得人心者也至於用兵數萬攻勦
經年賊酋本非勁敵路險亦非難至而所以不
能速滅者盖圖終必先謀始撫臣紀山於始事
之時並未將糧運經由之山川險阻預立成算
匆卒出師倉忙轉餉以致多用帑項經理周章
糜餉之咎所不能免督臣張廣泗未能嚴督攻
勦曠日持久賊得乘間嚴密備禦故今歲加調
官兵即從前已到之地轉不能復至且因分路
太多而應進之路每苦兵力不足是則失於籌
算昧於地形頓兵老師誠難辭咎(臣)奉
命經略理應參奏但若此則(臣)與督臣勢難共事而
歴練戎行又誠如
聖諭未有過於張廣泗者即撫臣經理糧運不遺餘
力挽輸既無貽誤吏民尚屬相安亦難更易生
手(臣)之隠默未敢上凟
宸衷私心竊計和衷共濟早靖蠻氛以紓
聖慮兹蒙
皇上訓(臣)以總挈大綱勉(臣)以廣資策力誡(臣)以自
執已見警(臣)以驅廹過嚴(臣)惟時刻敬守謹將
(臣)與督臣共事大端恭陳
聖鑒奏入
報聞是日訥親又奏言欽奉
諭旨調撥滿洲索倫兵丁應否如此辦理交(臣)定議
(臣)詳思軍營地勢不便騎兵弓矢亦無所用至
於破碉攻卡在我滿洲索倫兵丁勇往之氣實
較勝於綠旗但攻一碉樓須用奮勇兵一二百
名在前又須數百名為後繼並須兩面埋伏兵
數百名從前攻賊時皆因前隊已進後無應援
多致貽誤今若令滿兵前進而以綠旗土兵為
後繼恐伊等依舊遲疑不前則前進者不免受
傷如此一二次即驍勇者亦不免於退縮如全
用滿洲則須得數千之衆費用既繁亦難得如
許驍勇且滿洲索倫長於馬上弓箭此地無所
施展至如何攻取破賊之處(臣)業已詳加籌畫
另行具奏謹將滿洲索倫兵丁不便調用情形
據實奏
聞奏入
諭曰數千滿兵之費用又多於數萬漢兵之費用乎
至所謂甚不可者則已知彼處地方形勢矣朕亦
難以強行所詳加籌畫者亦不甚為得計又
諭曰今已因雲梯兵降旨詢問可一併再為詳議是
日班第奏言口外輓運糧夫給與脚價口糧仰
蒙
聖恩寬裕加給最為優渥較伊等平時民間傭值不
啻倍增尚何至有擾累無如民間里下舊俗必
資幫貼始肯應募歴來用兵皆所不免非止川
省此次用兵為然因其民俗相沿亦遂安於無
事至若附近各土司連歲軍興供應夫役原不
免於積勞然蒙我
皇上恩給價值並無苦累况伊等蠻民山多田少不
敷口食向有遠赴内地下壩傭工者得此官給
夫價優裕更非強廹惟瓦寺沃日小金川三土
司部落稀少明正司則因瞻對之事甫息金川
之役又興不無困憊(臣)與督撫二臣詳籌設法
或更換調減或添撥漢夫邇來較前已大減省
各土司皆恭順趨事並無怨望之形但念内地
里民幫貼雖實無多而或保長胥役借以科派
飽壑亦未可定兹蒙
諭旨垂訓(臣)即欽遵於閏七月初一日由軍營起程
前往内地詳加查察務期杜絶私弊以安閭閻
奏入
報聞
丙子張廣泗奏言五月初一日據叠溪營遊擊
阿爾占轉據武舉張鼎禀報四月二十九日傍
晩天降大雨至三十日四更時分忽然電光閃
爍雷聲震地將作固山頂漢兵營盤中戰碉一
座擊倒亂石壓死官兵及家奴共四十六人帶
傷官兵數十人又據經管火藥外委龔世榮禀
稱貯碉火藥十六籠盡被雷擊無存(臣)查番地
山高石厚隂雨日多番民所居碉樓時有雷擊
之事然從無擊倒者若果被雷擊倒則火藥自
必仍壓碉底何至原貯火藥無存明係弁兵疎
虞失火延燒故為捏報飭委龍安府知府等會
同嚴審確情兹據訊明外委龔世榮等供詞本
月二十九日天雨傍晩有值日看管碉樓火藥
之兵丁魏良棟王思賢二人口啣烟袋上碉看
漏回卡歇宿不料悞遺烟灰在火繩之上延燒
火藥十六籠以致轟倒碉樓壓死官兵魏良棟
等二人亦俱傷斃適值四更時分大雨鳴雷因
而捏報雷擊除移咨提臣岳鍾琪查取失火各
官職名及傷斃各將弁人數另報理合先行具
奏奏入
報聞
丁丑訥親張廣泗會奏言各路官兵自閏七月
初三以前攻克碉卡業經(臣)等會奏兹查昔嶺
山梁石城一座為賊徑之總隘賊衆併力拒守
勢未能克因查昔嶺之下卡撒之右共有山梁
四道其頭道山梁已為我兵所據惟餘䨇碉未
克雙碉之旁有水卡碉房二座亦經奪據日用
大砲攻擊雙碉但雙碉之旁有三層碉房一座
雙碉之下又有小碉石卡我兵雖圍不能嚴密
擬先發兵奪其三層碉小石卡則雙碉不難攻
取俟雙碉一克將昔嶺官兵一面留攻石城一
面酌分與卡撒右梁官兵合力攻取二道山梁
地名喇底奪據之後即由三道山梁直搗色爾
力賊卡路更近捷(臣)等正在籌畫布置不意自
初五日至今天雨連綿大霧迷漫現飭官兵預
備齊全一俟晴霽即行分路撲攻(臣)等復查軍
前各省官兵進攻日久傷病者多俱經陸續遣
回内地調養征兵缺額過多就近於川省續調
兵丁二千名赴營補額已報到數百名又甲索
乃當二路之兵日久未能寸進已將副將劉順
高雄檄調歸併卡撒止留王世泰帶領川兵千
餘土兵數百名勢覺孤懸既不能進取亦不能
彈壓綽斯甲現據提督岳鍾琪屢以兵單為詞
因即將王世泰所領官兵飭令就近歸併黨壩
約計調撒劉順高雄二將之兵共有二千餘名
與川省未到補額兵丁千餘名均在本月半間
可抵(臣)等卡撒軍營一到即當遣往卡撒左山
梁地名普瞻該處有賊碉數座一面督兵攻擊
一面分兵直從左山梁壓下與右山梁官兵對
峙合圍則色底賊人左右各碉皆在圍困之内
諒賊亦難踞守也奏入
諭曰此次所奏撤無用之兵并力攻勦實合機宜雖
目下尚無大捷而調度有方用是稍慰是日訥親
張廣泗又奏言馬良柱於上年攻克孫克宗之
後即由彼取路直抵丹噶劄營並分兵駐守曾
達所有該處軍糧即係派雇孫克宗番民輓運
因雪山阻運常有缺額二三日及四五日不等
迨至大雪擁途竟有缺至七八日並十餘日者
(臣)張廣泗極力督催始得勉強接濟惟是缺糧
之際兵丁日給食米一升尚有支食餘存及貿
易人等售賣炒麵食物等類尚未竞至枵腹至
馬良柱所稱煮食皮鎧鞍䩞則此番征兵皆係
步戰未帶馬匹焉有鞍䩞若皮鎧則軍中更未
携帶何從煮食此支飾之詞也且丹噶缺糧數
日乃在馬良柱軍營未撤之先迨至將撤之際
則糧已運到并有輓運在途尚令運回者馬良
柱實緣畏賊襲追㒺遵指授遑遽撤退以致軍
裝砲位遺棄頗多非關缺糧之故至於上年糧
運總因籌辦未善惟黨壩與小金川兩處尚不
至缺糧其餘臺站因概用本地番夫烏拉並未
派調内地漢夫一名領運故阻糧不但曾達丹
噶為然即南路總兵許應虎初駐正地繼至甲
木的交并副將張興駐劄之馬邦以及西路之
卡撒各軍營俱有缺糧至數日旬餘者(臣)因川
省文員狃於積習悖謬之處甚多即於(臣)張廣
泗一切教誡皆㒺聽從欲參則不可勝參幸蒙
聖明照察
欽差尚書班第來川督辦並奉
嚴旨訓飭撫臣紀山始行添調漢夫多方設法復蒙
特命(臣)訥親來川經略加緊飭辦現在軍糧乃得供
支無誤其從前辦理遲誤之大小各員均難辭
咎查籌畫不善派調糧夫不足則係(臣)張廣泗
廵撫(臣)紀山前任布政使李如蘭現任布政使
倉德督率不力西路則係總理松茂道唐進賢
副總理保寧府知府周岐南路則係總理原任
建昌道陳緯副總理原任打箭爐同知鮑成龍
專辦丹噶曾達卡撒糧運遲誤之員則係署汶
川縣知縣劉士縉專辦正地甲木的交馬邦糧
運遲誤之員則係榮經縣典史嚴惟寅瀘州嘉
明司廵檢王洪德仰祈
勅部一併嚴加議處奏入
上以張廣泗身在軍營辦理軍務自難兼顧糧運免
其議處餘俱
諭部嚴察議奏
(臣)等謹按糧餉為軍營所最重張廣泗目睹
軍營缺乏者已數處隠忍者幾一年並不據
實參劾以肅軍紀乃至
皇上特命班第前往督辦又
命訥親前往經略查察既周
嚴旨屢降自知無可掩飾然後具摺糾參其前此之
辦理疎忽固難辭咎而有意徇隠更為罪無
可寬矣我
皇上以軍旅重大寬其罪正所以責其成既已格外
承
恩自應竭誠報
國而玩愒因循惟事欺詐其能逃於
聖明之鑒察乎
是日訥親奏言馬良柱移營缺糧一案(臣)遵查
卷宗本年正月初八日馬良柱報稱丹噶兵丁
缺糧八九日隨營支放把總李明傑呈報自正
月初一日起至十二日止缺少官兵口糧六七
日不等又十一十四等日馬良柱報稱曾達缺
糧四五日至七八日二月二十日馬良柱禀稱
撤兵時夫役兵丁缺糧一十五日俱有卷案可
查又前隨馬良柱在營之弁兵有現在(臣)營駐
劄之把總李玉資外委廖雲詢據伊等稱上年
十二月十三四日前往領米因糧運雪阻未得
領回此後各營俱不能按期領米將所餘之米
衆人分食或得一碗或得半升惟撤兵前營中
缺糧二三日别營尚有多缺幾日者或刨圓根
或穵野菜根療饑或賣衣買食後到孫克宗地
方始補給半月口糧(臣)細核呈禀及詢問弁兵
情詞缺糧日期參差不一然大約缺乏屬實理
合陳明至雲梯兵數百名不敷攻撲之用若至
數千名則糜費繁多今擬於卡撒一路將可以
圍攻之處用兵圍守奪其糧水可通之路又賊
番人少其與我兵相拒之碉卡既已悉衆拒守
則其内必虚應伺其不備乘虚襲取或從林箐
抄出其後庶使賊首尾不能相顧量度漢兵派
遣圍攻尚堪驅策至於偵探路徑於林密箐深
之處若選長於步履熟習鳥鎗之侍衛官員兵
丁數百名分隊率領相機跴探自能攀越前進
冬春積雪深厚勢屬難行倘來歲夏間尚須增
兵繼進則於明春陸續遣發來營令率漢兵同
進似屬有益其馬良柱所稱斷絶糧水圍困賊
衆年餘之功賊必立斃(臣)查金酋地勢有可圍
困者有必須攻取者亦有應抄前截後斷其聲
援者并有應聲東擊西避實攻虚者種種情形
不一若必并金酋之境而全圍之則自去歲至
今已有年餘曾未見有成績賊人食用有資何
由使之立斃又據稱此時若行撤兵則已得之
地必復被賊侵佔此固早已慮及但體察各處
情形尚非緊要路徑若至冬間原屬可守可撤
惟卡撒昔嶺黨壩三路則係進攻要隘不可撤
兵讓地又據稱瓦寺頗有二心(臣)查瓦寺地方
與汶川縣聮界(臣)莅軍營經過其地該土司謁
見極為恭順現派兵夫應役亦未見别有二心
惟聞上年馬良柱初進兵時調伊番兵隨征與
金酋對陣有止放空鎗之語今瓦寺之兵即在
(臣)現駐之卡撒劄營細察别無他故奏入
報聞是日
上命協辦大學士事尚書傅恒傳諭訥親曰據奏選
擇長於步履習熟鳥鎗之侍衛官員兵丁數百名
令其分隊領兵偵擇路徑朕現在特派大臣揀選
精壯滿兵三百名演習雲梯即令伊等兼習鳥鎗
俟其熟練之時再選擇侍衛等於明春帶領前往
以備率領官兵進攻之用傅爾丹及班第烏爾登
等現在軍前何以並未見伊等督戰出力即成都
派往之滿兵一百名亦未見其作何赴戰以理揆
之或由任舉之變恐冐險直前有意外疎失不令
伊等對敵亦未可定夫兵以克敵為勇若護惜而
不令其摧鋒陷陣則命伊等前往之意謂何我滿
洲舊習不應有此傅爾丹身經百戰何未受傷此
亦有命耳如果能奮勇先登正伊等見長之地豈
肯瞻顧不前如此可知並非伊等退縮必係訥親
過慮而不令前進也可將此旨傳諭伊等又革什
咱與金酋世讎或許以重賞令其設計擒獻但須
確有斬獲憑據毋稍留疑竇貽後來之患朕觀訥
親等及軍士皆不無畏難之意則今歲斷不能成
功矣其應添兵再舉或應緩期待釁此時或另已
籌有長策可畫一定議速行具奏
庚辰
上諭内閣曰原任重慶總兵官馬良柱雖經獲罪但
朕觀其人材與庸懦無能者有間在綠旗將弁中
猶為強幹之員伊獲罪情節尚可原宥且在川年
久於番地情形頗為熟悉著仍發往金川軍營交
經略大學士訥親總督張廣泗以副參等官酌量
委用效力贖罪是日
上又諭内閣曰據紀山奏稱瀘州士民周其睿等連
名具呈以伊等荷蒙皇恩休養生息連年豐稔前
歲又逢蠲免條糧無由報稱伊等十鄉士民情願
辦米五千石交倉以資積貯川省連年用兵一切
輓運糧糈雖寬裕給與價值未免有資民力朕心
方切軫念斷無復聽其捐輸軍米之理紀山之為
此奏其見益鄙但士民既已爭先交納若仍令領
回轉需運費且阻子來樂輸之情著將此項捐辦
米石抵為下年應完正項錢糧是日紀山以欽奉
諭旨申飭辦理糧運不能覺察科派具摺請
旨嚴加議處
上諭該部嚴察議奏
平定金川方略卷十
