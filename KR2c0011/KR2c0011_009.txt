平定金川方略卷九
七月癸巳
上諭内閣曰經略大學士訥親等奏稱署總兵任舉
統兵進攻昔嶺石城身自督戰奮勇直前多所斬
獲乘勝追殺致被鎗傷陣亡任舉前在參將任内
值固原兵變以單騎手刃亂兵解散賊黨捍禦全
城安撫百姓勞績已為懋著故特擢用副將命往
金川軍營領兵攻勦所向克敵現已補授總兵官
深望凱旋之日錄功優叙以奬殊勲孰知伊感朕
知遇奮勇捐軀深堪憫惻考諸典禮以死勤事者
祀之本朝特建昭忠祠用享疆場效命之臣任舉
著入祠從祀所有䘏典照提督例給與該部察例
具奏伊子亦照提督例給與廕襲該部并行文調
取來京引見至買國良等著經略大學士訥親於
軍務告竣之日查明咨部一體從優賜䘏
甲午
上命軍機大臣等傳諭訥親曰訥親昨奏到軍機一
摺已詳悉頒發諭旨今再四思維所云建碉之策
不惟有所難行抑且深為可慮將謂得尺則尺得
寸則寸以此為自固之計獨不思碉樓非可易成
即使能成而我兵究以攻取為事若再行前進其
將再建一碉耶向後屢進不已策將安出且調集
大兵本圖制勝今不用以克敵而用以建碉必非
所願以朕度之此旨未到之先勢將中止儻其意
在必成究屬徒勞無益朕一見此摺即不以為然
及問在京大臣等亦皆以為不可朕意張廣泗老
於戎行豈有不知而亦随聲附和在張廣泗未必
不謂任事經年未著成效今既有經略肩兹鉅任
發謀决策經略裁之是非得失經略當之而彼得
袖手旁觀遂其推諉之計如此則所係更大矣訥
親不可不知此意况朕命經略前往原以總挈大
綱以朕坐籌遥度於京師不如可信之大臣親履
行間察衆人之情就目前之勢相機指示據實入
告尤為親切此朕命訥親前往之本意也至宣猷
效力仍當責之張廣泗等使各盡其長即使朕親
行亦不過指揮調度而所重自在羣策羣力從來
耕當問奴織當問婢若論用兵熟練朕必不肯謂
訥親優於張廣泗即訥親亦必能知此蓋經略統
領全軍衆人之謀皆其謀衆人之力皆其力豈必
自出所見方為己功耶而朕更有深慮者大兵聚
久變患易生在固原平居無事之時尚有一夫夜
呼倉猝四起之變何况軍中親信僅滿洲百數十
人其餘皆調發客兵及土司蠻卒本非世受深恩
為我心膂者比浮寄孤懸孰無室家鄕里之戀而
勞役不已奏凱無期版築方殷鋒銳莫展肘腋之
慮良可寒心在部曲士旅固不可不鼔其勇氣而
鋒鏑之下人孰甘心驅之太迫變計生焉儻有不
測豈不重貽西顧憂耶此所為反覆以思而食不
甘味寢不安枕凡思慮所及不得不備細告之訥
親使悉知之也金川之役本不容中止况任舉之
殁失我大帥如其置之不問何以慰彼忠魂雪我
衆憤但憤兵亦將略所忌自宜因時度勢以為進
止儻險地必不可争或别有出竒制勝之善策如
古所稱用間用術或致甘言或懸重購使彼有内
潰之機然後可乘其敝從前王柔亦謂蠻夷易以
利動且彼醜類無多不惜厚費或可坐縛逆酋此
亦不得已之思耳王柔何時能到軍前曾否建白
及此可就近諮詢溽暑炎蒸瘴癘毒虐暴師日久
無刻不勞軫念大學士起居善自愛護並傳諭軍
中諸大臣將弁其各慎重
(臣)等謹按春秋傳曰王巡三軍拊而勉之三軍
之士皆如挾纊宋太祖冬日諭侍臣曰吾居
深宫尚苦寒若此况從征將士耶因解衣賜
王全斌仍語諸將士曰不能徧及也蓋上下
之情貴乎相通上以慈祥惻怛之恩待其下
則下必以忠義愛戴之誠報其上伏見
皇上身居九重慮周萬里以行師逾載時時厪念不
特經略大臣諭令善自愛護即軍前將弁無
不慰勉諄摯
仁恩愷澤足令聞者感深肌髄矣
乙未
上命軍機大臣等傳諭班第曰金川運糧蠻夫脚價
每石約十餘金又日給炒麵一升所以體恤勞人
可謂優渥矣今聞川省每一州縣派夫六十名里
下科派津貼每夫一名竟至四五十金之多一夫
在途或有逃亡病故仍向本縣補派津貼亦復一
例重科里下從中侵蝕幾至窮鄕僻壤竒零小尸
亦皆騷擾不寧是居者追呼朘削既有典質稱貸
之累而行者離鄉背井仍不免於饑寒困苦之憂
以小民之脂膏徒飽里胥之谿壑以此推之則各
土司所屬番夫亦未必能免派累無怪乎巴塘番
民有不服派夫毁橋穵路之事也金川軍務尚未
告竣運糧之事勢難中止若不體察情形妥協料
理民何以堪朕前因金川軍營止張廣泗一人故
令班第暫留協助今既有大學士訥親提督岳鍾
琪等則班第現無專辦之事可以暫回内地往來
查察著於沿途即詳加體訪如朕所聞情形果否
如此一並妥協飭辦務期無悞軍糈無累民番始
為兩全是日
上又命軍機大臣等傳諭訥親張廣泗曰近覽訥親
所奏軍務情形似非一時可能就緒今大兵已深
入賊境設膚功不能立奏經秋涉冬彼地沍寒難
以久駐又不得不暫營和煖之地相時再舉深惟
久戍之卒一聞移撤心多渙散狡寇或從而躡其
後不可不慮將來移駐何地並如何撤回之處亦
當預為籌度萬全且大兵調集遠來自瞻對之役
已經三載其附近土司俱應夫役亦已數年運餉
從征更多擾累近聞蜀省州縣派夫徵餉苦累農
民已傳諭尚書班第令其往來查察訥親可即令
前往並飭巡撫紀山速為查辦内地如此土司可
知恐其積勞懷怨别更生心而我軍孤懸賊境非
内地聲援聫絡者可比可傳諭訥親張廣泗咸悉
此意處處刻刻留心密切防範至朕命訥親經略
原以總領大綱觀察情狀督率調度張廣泗本係
川省封疆大吏且統領全師二年于役凡軍務責
成朕惟張廣泗是寄目今歴練戎行嫻熟軍旅孰
有過於張廣泗者伊當竭誠效力經畫機宜不可
因大學士在營稍有推諉之心或存彼此之見現
今各路兵勢若何古之用兵制勝者曰觀釁曰攻
瑕賊衆所短何在何處有隙可乘訥親張廣泗在
營當有成算可詳悉奏聞是日
上以金川之役紀山首開事端乃坐鎮省城於軍務
既若置身事外而運糧一事復任里胥濫派中
飽民番俱累漫無覺察
命軍機大臣等傳旨申飭
(臣)等謹按金川糧運
皇上早頒諭旨令巡撫紀山給發價值務從寬裕乃
奉行不善致有津貼派累
皇上一聞陳奏
聖心注念不已屢
頒諭旨既嚴飭紀山復令班第回川查察務使無累
番民計慮既極周詳而愛民如子之誠尤為
臣下所當深體者矣
乙亥
上諭内閣曰我國家從前用兵以雲梯登城為要務
其時人思奮勇建功受賞延及子孫今承平日久
兵革不試旗人已不知有此藝矣朕思金酋恃其
碉樓險固正可用此破敵即使金川無所用之亦
滿洲武藝所當訓練者可於八旗前鋒護軍内上
三旗每旗派五十人下五旗每旗派三十人擇其
少壯勇健者演習雲梯以備遣用交與公哈逹哈
查拉豐阿都統永興護軍統領慶泰副都統那穆
扎爾管領訓練并令来保傅恒那延泰汪扎爾更
番查閱俟學習有進朕亦往觀
壬寅
上命軍機大臣等傳諭訥親曰張廣泗將原任總兵
馬良柱解送到京朕命軍機大臣等召問伊乘夜
撤營遺失軍械情節據稱從前駐守曾逹之時糧
運為雪所阻已經半月士卒皆煮皮鎧鞍䩞而食
接到總督撤營檄文人思更生砲位軍械因雪大
不能搬運以致遺失馬良柱前於班滚之役扶同
欺隐兹復臨陣退縮罪固難逭但伊在川省二十
餘年地方情形頗能熟悉即以進勦金川而論其
始領兵千餘在瓦寺松林口奮勇督戰遂解沃日
之圍又收降小金川之衆克復孫克宗是伊在三
鎮中尚為出力即班第前此亦經備細奏聞至其
撤營一事據稱糧運被阻已經半月果爾則時日
甚久兵丁何以自存恐屬狡飾之語如實係如此
則馬良柱之倉皇拔營又當别論可傳旨詢問大
學士訥親秉公確察不必問之張廣泗與班第彼
時糧運是否為雪所阻已經半月之久將情由速
行奏聞儻所供屬實馬良柱年雖六旬有餘精力
尚屬可用將來仍發往軍前立功贖罪或猶勝於
新任苗疆之人也至訥親前次摺奏係七月初十
日到京今又幾及半月並無具奏之事朕心日深
盻望在訥親之意必係期於速捷以待奏報膚功
但軍營事務朕切欲備悉其情形無論大功克成
固宜迅速入告即或尚在酌辦亦當随時奏聞以
慰朕西顧之念嗣後著十數日一次繕摺具奏其
現在進勦事宜若何天時晴雨若何軍務既不能
中止本年儻未能即竣將來作何結局訥親等目
下作何籌畫可一并詳悉速奏朕近思我滿洲舊
有蟻附登城之技因承平日久未經演習今已特
派大臣挑選旗兵數百按期操練務令純熟並暫
留馬良柱在京令其度量賊碉形勢協同演習俟
訥親奏到再酌量發往軍前并諭知訥親將此項
技藝可否為攻擊碉樓之用即行奏聞
戊申御史王顯緒奏言川省上司與金川疆界
毘連者不一其處如果以番制番不難滅此朝
食况番性貪悍慫恿甚易仰懇
皇上勅下經略大學士將隣近金川之各土司無論
己未調赴軍前概行明白宣諭令其自統所部
土兵以為前驅官軍惟大張聲勢以為後援有
能搗破賊巢擒獲逆酋者即以金川土地人民
賜之將見各土司争先恐後盡欲立功受賞伊
等言語衣服相同偵探往來亦便前驅之土兵
一得路徑破其險要大兵即可尾之而進且金
川賊衆見附近土司奮勇并力自度難以瓦全
又聞有破格之賞亦未必不自思求生之道縱
不擒其酋首縛獻軍前亦決不致如前此之出
死力以相拒矣奏入
上命軍機大臣等傳示訥親張廣泗是否有可採擇
以備一得之用或調伊父王柔面加詢問詳悉
奏聞
(臣)等謹按以番攻番固兵家之常言即軍中
亦未嘗不用此計乃我
皇上虚衷若谷延納維殷一聞陳奏即
命經略等加之採擇初不以書生未諳軍務而忽棄
之芻蕘之言聖人擇焉其是之謂歟
庚戌
上諭内閣曰金川逆酋不法現在調撥大兵刻期勦
滅一切軍需供應絲毫不以累民惟是飛芻輓粟
烏拉之外間亦酌用民夫雖給與脚價口糧而小
民不免勞瘁朕心軫念著該督撫查明辦過夫米
各州縣將本年錢糧先行緩徵俟凱旋事竣之日
分别等次奏明請旨候朕加恩以示軫恤邊氓之
意是日
上又諭内閣曰大兵征勦金川各土司盡心出力始
終不懈朕曾傳諭經略大學士訥親將效力戎行
供應烏拉輓運軍糧之各土司查明功績分别奏
請候朕加恩今據覆奏各土司輓運軍糧雖按米
給值而供應夫馬尚無貽誤且現在奉調協勦俱
屬恭順請加賞賚朕念各土司轉運供應著有勞
績雖協力攻勦尚未殄滅逆酋奏報全捷而從事
行間應先行分别賞賚以示鼔勵但該土司等向
來輸納貢賦多寡不同若免其稅糧人數難均未
為允協其明正土司堅泰德昌等著加恩將軍營
所有充賞縀疋酌量分别賞給未經查明之長官
司土千百戸等俟查明之日一體頒賞是日訥親
張廣泗會奏言各路於六月二十六日以前攻
克情形業經具奏兹查河西四路内正地馬奈
二路俱報稱碉寨險竣難克甲索乃當二路月
餘並未攻戰河東六路内除納貝一路原係牽
制之師其美卧納喇二路已歸併昔嶺為一路
是河東可以攻抵賊巢之兵止有黨壩昔嶺卡
撒三路今黨壩統領之提督岳鍾琪報稱所統
之兵雖有萬餘漢兵除傷病外止存二千有竒
餘皆雜稄等處土兵多屬怯懦若直抵勒歪必
須添兵數千方可沿途布置則是亦未能即掃
巢穴卡撒一路所檄調添併官兵現尚未到難
以進攻昔嶺一路派兵已幾萬名乃自哈攀龍
等統領以來二十餘日為賊卡所阻不能前進
兼之卡撒右山梁賊碉已為我兵扎卡圍困數
日復被賊焚奪不能救回伏思漢土官兵四萬
餘名業已十倍賊衆乃今歲進攻旣逾兩月(臣)
等親涖軍營亦已月餘竭力運籌督率究未能
使將士共知鼔勵奮勇争先以致各路毫無寸
進此皆(臣)等措置未當發蹤無方實深惶悚現
在可望深入直抵賊巢者惟昔嶺一路務期督
率將士奮勉效命一有前進即行飛速馳奏再
檄調之原任提督叚起賢於本月初五日到營
已委令總統昔嶺固原等處官兵并暫署重慶
鎮印務奏入
報聞是日訥親張廣泗又會奏言松潘鎮哈攀龍統
領官兵原係由美卧溝一路進攻嗣因該處有
松林阻滯即經調赴昔嶺會合進攻因令酌委
幹員帶兵三百移營前赴美卧溝駐防乃哈攀
龍所委之千總黃世顯漫不經心復𣲖外委羅
匡國帶兵三十名解運砲位以致六月二十二
日行抵松林口乾海子左山梁遇賊殺死兵丁
二名搶去劈山砲一位已屬大干軍紀及黃世
顯帶兵駐劄撒凹山脚該處尚存軍糧七百餘
石該員復任意玩忽毫無備禦以致六月二十
九日賊來侵犯殺傷官兵佔據糧石失去砲位
軍械該員退保墨石(臣)張廣泗聞知飛檄小金
川土司帶兵二百前往擊退賊衆止失去糧三
十一石似此怯懦疎失之武弁哈攀龍濫行遣
委咎已難辭且該鎮調赴昔嶺於任舉陣亡之
後不能督率士卒奮勇力攻藉稱欲建木柵方
可架砲攻擊延至二十餘日始將木栅建就亦
仍未能攻克賊卡是布置疎虞進攻延緩軍紀
攸關相應參奏但查哈攀龍係限於才智尚非
有心貽誤其臨敵頗知勇往仰懇
聖恩將該鎮降級留任自必感激圖奮(臣)等隨時策
勵亦可資其效用是日訥親等又奏言卡撒右
梁雙碉必須先圖攻克方可再規進取前於五
月内派令副將高宗瑾帶兵逼碉駐劄攻擊旬
月以來徒傷弁兵究未能克嗣因副將唐開中
鎗傷其所統滇黔官兵需員管領暫令高宗瑾
前赴昔嶺接管與參將劉策名共為經理攻勦
竟無一技可施及(臣)張廣泗分派小金川土兵
乘夜圍困雙碉絶賊水道而率領土兵之候補
守備馬國才不惟不能嚴加防範乘勢攻取反
被賊人於雙碉之下奪去小金川土兵所札木
卡二處高宗瑾旣不應援劉策名又漫無調度
而管領放卡漢兵之遊擊韓樞守備杜先俱擁
兵坐視不為策應相應據實糾參請
旨將高宗瑾韓樞杜先馬國才俱革職以肅軍紀並
請仍留軍營差委效力至劉策名任事僅十餘
日應暫行存記俟事竣核其功過奏入
上俱可其奏是日
上命軍機大臣等傳諭訥親張廣泗曰據奏金川進
兵情形並將總兵哈攀龍副將高宗瑾等分别糾
參朕已照所請交部但此次辦理軍務似微有過
嚴之處夫軍行首重紀律固不得不嚴惟是嚴於
罰者亦當明於賞鼔舞人才之道又不得不少加
委曲假如同屬中平之材其十人中豈無二三人
略勝者則就此二三人稍示優異以勵其餘又如
一人之身或功過相參則當亟加賞賚以不没其
功俾其感激鼓勵奮往直前冀蓋前愆如其再有
過犯加以嚴處彼亦甘受無辭蓋從征將士身冒
鋒鏑臨陣對敵驅之以性命相搏若不於賞罰之
道神明其用甚至有罰而無賞兵丁等豈明大義
未免寒心漸就怠惰或更隱含怨憤當此倥偬旁
午之際少有變故所關匪細自金川用兵以來大
小員弁以過受罰者多人而破格被賞者頗少似
非鼔勵將士之道至摺内所稱此皆臣等措置未
當發蹤無方在伊等肩兹重任頓師日久其心固
切欲進攻以期大捷而兵情地勢難易緩急之間
亦當隨時酌度逆酋險碉林立一夫當關萬衆為
之阻奪急於期效亦屬無益且恐欲速過甚未免
轉有疎虞此又不可不審也再如割取耳記一事
朕前恐行之未便是以交軍機處定議今據奏稱
接到諭旨又行酌改用兵大事朝令夕更原非所
宜朕於數千里外何能事事遥度悉中機要歷次
所降諭旨其能行者固當遵辦其或勢有難行或
已發而未便復收亦不妨據實奏明總期歸於妥
協此事旣經改辦祇得照行但奮勇兵丁另當熟
籌奬賞之法以示鼔勵建立碉樓一事所降之旨
目下諒已接到此次摺内未見奏及或以勢難強
行因而中止或照前摺尚在舉行情形究竟若何
且入秋將近半月賊境雨雪漸繁將來作何行止
朕日為厪念可一併具奏
(臣)等謹按賞罰為軍中機要所謂嚴者在紀
律森然人不敢犯非吝賞之謂也訥親等意
在急於期效故於諸將士但見其過不見其
功實則賞罰不明欲速無益
聖明洞鑒已盡底藴至謂十人之中豈無二三人稍
勝者即一人之身功過相參當先賞其功以
鼔其氣指示明切曲盡人情若
聖諭所謂兵情地勢難易緩急之間皆當隨時酌度
誠至當不易之論也訥親初至軍營急切督
戰以致任舉陣没無功豈非難易緩急之間
有失當乎
聖德謙沖謂數千里之外豈能事事遥度悉中機宜
而實則
諭旨所頒燭照無遺洞中窽要惜乎在事諸臣之未
能善體也
是日訥親奏言准兵部咨議覆陜西巡撫陳宏
謀請增驛站馬匹工料一案交(臣)定議(臣)查四
川通省驛馬實有七百餘匹巡撫紀山因軍興
額馬不敷差遣先後
題請加增經兵部覆准添馬七百二十餘匹現在
馳送軍機文報可無貽誤陜省原設馬匹數目
較之川省各驛請增之後尚多未便轉議加增
以致徒縻
國帑奏入
報聞
辛亥
上諭内閣曰主事何曰熙隨往軍營近聞身故雖係
患病究因公事前往與效力戎行相同自宜酌加
恩䘏其身後一切事務及起送回籍俱著大學士
公訥親酌動公項量為料理賞䘏
(臣)等謹按何曰熙隨往軍營職司文翰非有
荷戈執戟之勞禦侮折衝之績乃
皇上念及從征即與效力戎行者相等
恩旨優渥體䘏備至如此三軍之士聞之宜何如奮
勉激勸也
是日陳宏謀奏言准四川撫臣紀山咨軍前添
調官兵更增繁費前接准廷寄令於陜省封貯
銀内就近撥用當經咨請動撥銀二十萬兩解
川已經收明今當庫項匱乏之際請於陜省藩
庫内凑撥銀二三十萬兩委員兼程解川以濟
急需(臣)飛行布政使議稱酌留項下止存銀一
十萬餘兩不敷川省請撥之數今於酌留項内
動銀一十萬兩再於乾隆十三年春撥銀内借
動銀一十萬兩共銀二十萬兩即於七月十八
二十二等日委員解送四川撫臣紀山收明應
用奏入
上諭該部知之
閏七月癸丑紀山奏言金川節次添調官兵分
路進勦費用繁多前後題撥協餉究不敷用據
布政使倉德詳稱前後借項已逾百萬奉撥江
楚二省銀一百萬兩不足歸還借欵今又奉檄
添兵則軍務之需費日繁而凱旋之遲速難定
加以辦理善後漢土兵丁歸裝坐糧以及奬賞
撫䘏及松潘等路駐防臺站官兵更有歲需供
應合再詳請酌撥協川銀一百五十萬兩迅速
解川以資接濟奏入
上命該部速議旋經部議甘肅撥給銀十萬兩江西
撥給銀二十萬兩浙江撥給銀二十萬兩部庫
存貯銀内撥給一百萬兩共一百五十萬兩解
川應用
己未
上命軍機大臣等傳諭訥親曰解任總兵馬良柱稱
軍械内火箭最為有用伊從前曾禀明張廣泗製
備火箭五千枝謀焚賊酋積貯原禀並未批發賊
酋糧食俱安置碉樓之上火箭所及可以焚燬無
遺即其木碉或為火箭射中亦可令其焚燬賊中
素畏此項火器從前瞻對用之已有成效馬良柱
所言或尚可採蓋賊酋所恃以抗拒天兵者以糧
食不用外求今當此秋成賊糧露積之時施放火
箭似可奪其所恃著傳諭訥親詳悉斟酌如屬可
行即於成都城内製就解赴軍營應用近日軍情
若何朕心懸念并令具摺奏聞山寒氣惡之區以
保身為要至馭軍之法雖應號令嚴明亦宜寬嚴
並濟惟知督責使令效命於死地而絶無慈惠愷
惻之思以及人則人孰肯用命哉必當集思廣益
合衆志以成城又朕所以命訥親前往者欲悉知
彼地及軍士實在情形也雖兩次奏報攻戰之事
而金川究係可取不可取及昔嶺賊隘之外復有
别徑可進取否此等總未奏及向聞川省綠旗兵
弱今果然否尚屬可用或不可用亦未奏及又用
間一事早有諭旨亦尚未覆奏以番攻番許之以
金川土地人民或者衆番合力取之亦未可知若
不可行則應速行奏明朕亦知軍中接一諭旨必
費許多籌算或反誤攻取正務但諸事旣未詳悉
奏報而大功又未速成何能慰朕日夜懸念耶故
不辭𤨏言詳悉批諭其審籌細酌為之
壬戌兵部疏言前重慶鎮總兵官任舉統領官
兵進攻昔嶺石城身先士卒奮勇前驅乘勝追
殺以致鎗傷殞殁欽奉
諭旨令入昭忠祠以勵疆場用命之臣並
命(臣)部照提督例給與䘏典(臣)等查照定例應請加
贈三級贈以署都督同知仍准廕子弟一人以
都司推用行文該鎮原籍地方將伊子送部引
見其應得祭葬(臣)等行知禮部工部舉行
上從之
丁夘
上命軍機大臣等傳諭訥親曰川省運糧一事前因
紀山所定價值浮多傳諭詢問據稱官運米石定
價每石十四兩七錢至民間雇夫出口每名每月
俱有幫貼銀兩而官運軍米自出口抵營除支給
脚價外每夫每站俱給口糧一升兩夫背米一石
即以口外二十站勻算往回口糧沿途臺站已開
銷米八斗是給軍之米大半耗費於運夫紀山所
奏因此案乃伊自行陳奏之事不無飾詞回護未
盡確實若果屬實情則從前西北兩路軍營糧餉
浩繁程途遼遠其運糧脚費尚不至如此之多今
以本省之米轉運本省即令山谷﨑嶇何至艱難
若此朕觀目下情形未能刻期奏凱宿兵旣衆食
給殷繁長此不已何以為繼大學士訥親身在行
間自必豫為籌及或事不能中止則籌兵必先籌
食或别有良法或如從前西北軍營之例令范毓
馪之子弟領資轉運可省官給之煩而於軍餉有
濟亦應早為計及可傳諭訥親詳悉妥酌速行奏
聞是日貴州巡撫愛必達奏言接准川陜督臣張
廣泗來咨以會勦金酋亟需幹員委用已檄調
銅仁協副將胡大勇來營聽遣此外尚須選派
勇幹歷練將備二三員飭令即日束裝赴營聽
候遣用(臣)隨檄行胡大勇遵照并經提臣丁士
傑揀選得黔省上江協左營遊擊田金玉丹江
營守備紀萬年長寨營守備李繁盛皆素稱勇
幹歷練軍務而督臣張允隨亦遴選田金玉并
選滇省東川營參將紀麟昭通鎮標守備馬秉
祥俱勇往強幹歷練戎行已各檄飭速往聽遣
弁兵鹽菜口糧并應撥馬匹夫役皆飛飭地方
官先期料理隨到隨即支應前進以期無誤據
各將備呈報於七月初十十五等日已經先後
起程理合陳奏奏入
報聞
戊辰
上以山東濟東道高越為四川布政使令速赴新任
己巳
上命協辦大學士事尚書傅恒傳諭訥親曰巡撫紀
山辦理金川事務與總督張廣泗甚不相合屢經
批諭訓飭終未釋然督撫各持意見在尋常無事
尚為不可何况軍務倥偬正當同舟共濟而川省
情形如此或係有意齟齬掣肘公事或因嫌隙旣
開遇事不能相下紀山才具本短但在滿洲大臣
中尚不失舊家氣象用為巡撫惟慮其被屬員欺
蔽若此番之情性乖張與督臣不合殊非意料所
及仍留川省恐於軍務無益可傳諭訥親令其詳
悉酌量或尚可調用别省或應行治罪以為剛愎
任性之戒俱著訥親一面據實奏聞一面傳旨令
其解任來京四川巡撫印務即著班第暫行署理
於運糧諸務呼應較靈當於軍務有濟再前次摺
到之後又幾二旬日夕跂望即七月十一日所批
發傳詢諸旨應行覆奏者除往返程途積日以計
亦應馳到何以遲遲若此深為懸繫訥親接到此
旨務將近日情形詳悉入告并遵照前此十餘日
一奏之旨迅速頻具摺奏以慰遠懷是日
上又命協辦大學士事尚書傅恒傳諭訥親班第張
廣泗曰四川布政使倉德於辦理藩司事務不能
妥協已補授太常寺卿令濟東道高越代之矣倉
德為人才具本短看來尚屬謹飭是以任為筦庫
之司但如運糧一事係撫藩專責而此番軍需運
脚繁費較之從前西北兩路軍營運費反屬繁多
而人言籍籍猶以轉運為苦若非辦理未善何至
於此在紀山倉德自未必侵肥作弊而兩人才情
皆短或為屬員蒙蔽迴護已過俱未可知今倉德
旣經離任其有無欺蔽易於查察可傳諭訥親班
第張廣泗等將伊任内經手諸事逐一確查據實
具奏若軍務倥偬無暇分心查辦則將此事專付
之班第俟成功之日再行詳查彼二人已皆離任
不能有所掩飾也
平定金川方略卷九
