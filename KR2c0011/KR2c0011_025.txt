平定金川方略卷二十五
二月癸卯舒赫德兆惠班第會奏言大兵既撤
從前一切軍需支用銀米(臣)等現在遵
旨清查其部撥及各省協濟銀兩倘有餘存應行核
計兹據署布政使高越冊開金川用兵以來川
省舊管新收共軍需銀七十七萬二千九百餘
兩部撥及外省協濟已解到川省銀八百七十
九萬一千一百餘兩共銀九百五十六萬四千
餘兩現存銀一百五十萬三千餘兩據該司冊
稱軍興以來借動司庫及各府廳州縣酌留存
貯銀五十七萬一千餘兩尚未還項(臣)等伏思
酌留封貯之銀原以備地方緊要之需不可久
缺應即於前項餘存銀内照數撥出還項尚餘
存銀九十二萬一千餘兩現在應付回兵水陸
船隻夫馬在在需用又有從前雇馬雇夫運送
米石置備鐡斤草料等項均應找給價值又出
師官兵應需賞恤自應遵
旨寬裕留備查各省尚有奉撥未到銀兩内長蘆三
十萬兩昨已解到連現在收貯銀共一百二十
三萬一千餘兩應請將一百萬兩留備前項軍
需支用尚餘銀二十三萬餘兩查川省本年額
賦奉文緩徵且係臨邊要地而爐藏各站歲有
供應寧使多備無缺應再撥銀一百萬兩以備
歲需之用除將山西解到銀三十二萬兩照數
收貯共銀五十五萬兩尚少銀四十五萬兩請
於近川之湖廣起解銀八十萬兩内委官持檄
往迎解員截撥以足一百萬兩之數其餘江浙
等省未到銀二百餘萬兩如未出境者仍令解
回本省歸欵已經出境者皆令於所到省分就
近截收至山西尚有未到銀五十萬兩必由西
安前進西安庫貯無多現資隣省接濟應將此
項銀兩全數留陜無庸再解來川似此酌量截
收既省沿途脚費又於各省有濟仍將收過銀
兩造冊具題並行令各該省將解回本省及截
收某省銀兩數目造入季冊報部查核奏入
上命軍機大臣會同該部速議旋經議覆於江浙等
省未到銀二百五萬兩内撥銀四十萬兩以補
陜省酌留之數再撥三十二萬兩以補甘肅備
貯之數餘俱照原奏行
甲辰策楞岳鍾琪會奏言征勦金川𣲖調土兵
一萬按照舊例每名賞給行裝銀五兩每月支
安家糧餉銀一兩一錢一分五釐今(臣)等詳加
自𣲖調以來各土兵内有僅領數月坐糧或支
一半行裝銀兩而全未支領者甚多出師二載
核算應領銀數尚須二十餘萬因思現在各路
軍營積存不能運回之米石欽奉
諭旨令(臣)等酌賞出力土兵莫若即查明各土兵應
領銀數除離營甚遠之裡塘巴塘十二部落等
處不願領米者仍聽照例由地方官請領銀兩
其餘近營各番即以此項米石按照各營折色
定價扣算給發令其自行背運如有餘剰再遵
旨分别賞賚約可節省十餘萬金(臣)已現在通飭照
此辦理奏入
俞旨報聞
丁未
上命軍機大臣等傳諭經略大學士忠勇公傅恒總
督策楞尚書舒赫德總督尹繼善曰川省馬匹協
撥購備為數頗多大兵回營之後所餘之馬除補
營驛缺額之外其尚可餵養者未便全留該省徒
費飼秣經略大學士忠勇公傅恒雖奏稱馬多疲
乏然亦未必悉不堪用官兵由成都回陜者逐漸
經過則馬匹亦逐漸餘剩自宜預為之計若此時
不行捲站之法兵過馬留勢必又須𣲖夫趕送轉
多煩費可傳諭舒赫德策楞令將餘剰之馬按站
捲回即交陜省存留以補缺額縱不無疲瘦而大
差既竣加意餵養自可備用較之叧行動項購買
者猶屬省便並傳諭經略大學士忠勇公傅恒總
督尹繼善知之是日
上又命傳諭經略大學士忠勇公傅恒曰據策楞奏
稱莎羅奔郎卡感朕宥死之恩選進番童番女各
十名代伊等服役已專差送赴經略大學士忠勇
公處又現在刮耳崖修建祠宇供奉經略大學士
忠勇公長生禄位兩酋此番向化實出至誠但伊
等更生固朕曠蕩之恩亦由經略大學士忠勇公
傅恒忠誠辦理之所致生祠自應聽其建立至番
童番女理不當留己令總督策楞量加奬賞可傳
諭經略大學士忠勇公將所送幼番即發還成都
交策楞傳令該酋領回是日
上諭内閣曰原任總兵任舉奮勇捐軀前經加恩優
䘏廕子今伊子任承恩來京謝恩召見之時看來
頗堪上進但年齒尚幼著暫行回籍令伊祖伊母
善為撫養教導俟成立後來京當差聞其家道貧
乏著賞銀五百兩交伊母為養贍家口之資並傳
諭廵撫阿里衮留意照看是日策楞岳鍾琪會奏
言莎羅奔郎卡悔罪輸誠蒙
皇上天恩網開三面貸以不死自兹以往該酋自必
畏威懷德安分守已永靖蠻烟但犬羊之性靡
常防範之方宜預查逼近金酋之土司地方周
圍環繞有雜谷綽斯甲革什咱巴底巴旺小金
川等處雜谷地廣人衆金酋不敢生心綽斯甲
本屬姻親亦未必與之搆釁惟革什咱巴底巴
旺小金川沃日等處勢孤力弱從前金酋常懷
兼并之心今若不為未雨綢謬之計恐日久别
生事端亦未可定(臣)等擬於卡撒兵糧盡撤之
後暫駐小金川駕馭各土司諭以聯絡聲氣共
相和好為合從之計遏窺伺之機庶防微杜漸
邊釁可以潛消矣奏入
諭曰甚是惟應使番部自為藩籬使我聲息常通亦
祗可如此而已
三月庚戌
上諭内閣曰前因金川軍務奏報往來關係緊要特
命增置臺站設立牌單稽查果能迅速馳達復經
兵部特派司官八員筆帖式八員專司收發晝夜
在署輪值又派差官十二員往來遞送晨夕馳驅
無愆晷刻均屬黽勉勤勞今軍務告竣臺站人員
已邀議叙其兵部辦理臺報司員筆帖式差官等
著一併交部議叙
壬子經略大學士忠勇公傅恒奏言(臣)自成都
入陜途中連次遇雨麥田茂盛今自西安至同
州一帶入山西境麥莖加長葱蔚可觀有數寸
至一尺者皆緣去冬得雪土膏本屬滋潤而今
春又有雨澤近日所得之雨更為深透(臣)所至
之地百姓俱言今春麥熟最好目下晴霽十餘
日後再得微雨一次麥秋定必豐盛即此後不
復得雨亦可决其有收衆口一辭咸謂數年以
來所未有民情實為歡慶(臣)不勝欣喜蒲州一
帶偶因荒歉民食艱難仰賴
皇上加恩賑恤不至失所今麥苗可望大熟民氣已
甦將來接濟不缺尤可稱慶奏入
諭曰實可慶慰京師昨夜又得寸餘膏澤實從來所
罕遇也
(臣)等謹按是時金川平定經略班師途次陳
奏之詞不言軍旅惟及民事蓋當前此軍需
旁午之時我
皇上諄諄以民依為念是以大學士傅恒道路所經
耳目所遇凡地方之雨澤閭閻之情形無不
極其留意詳悉入
告以慰
聖懷蓋所以仰體
聖天子如傷若保之懷而我
皇上之誠心為民念念不忘稼穡益可見也
癸丑
上諭内閣曰經略大學士忠勇公傅恒因朕賞給四
團龍補服具摺奏謝並請於朝賀大慶之日遵旨
服用其尋常仍服公品級補服此固出自大學士
忠勇公傅恒謙冲本意然朕此番奬賞實出至公
且具有深意不可不為明晰宣示蓋論大學士公
傅恒平定金川之功自不可與揚古里額駙開國
之勲並論但彼當開創四征之初今屬守成無事
之日以大學士公傅恒之忠誠智勇練達宣力令
與同時同事亦必能懋建殊勲可信其易地皆然
也夫軍旅之事國家不能保其必無大臣身係安
危為社稷所倚頼如張廣泗不過封疆大吏其人
亦不足論至訥親爵位既崇又任用有年朕之加
恩超越儕輩上年命以視師實寄以心膂如朕親
行不意辜恩貽誤一至於此為大臣者若惟事偷
安自逸任意乖張國事其何賴焉朕既用以自愧
更因以滋懼是以明正刑章不肯曲宥而大學士
公傅恒見朕縈懷西顧毅然請行仔肩重任自奉
命西征冒涉風霜均勞士卒步陟巖阻晨夕辛勤
拜發封章裁决軍務常至達旦事事妥協周詳至
則申明紀律誅賊腹心雪夜督師攻碉毁卡必期
焚巢掃穴一舉蕩平大振聲威賊番震慴始稽顙
歸命出於至誠迨承朕旨納降班師星馳就道諮
詢庶務仍係丙夜辦理奏覆此所謂誠貫金石信
格豚魚是以時未七旬兵不血刃而番酋洗心革
面永矢歸誠現據策楞等具奏守備王如林前往
黨壩夜過勒歪馬上遺失衣裝為番民拾取次日
莎羅奔專差送還即此一端足見威信感孚叛番
恭順之實效從此邊徼敉寧閭閻樂業而中外大
臣咸知所取法股肱一體休戚相關夙夜匪躬緩
急足資倚任實我大清萬年無疆之慶國家酬庸
盛典原非朕所得私今兹疊沛殊恩昭示風勸亦
為朝廷遠大之計不僅為金川平定一時一事而
然在大學士公傅恒實應欣承無愧不然則莎羅
奔番蠻小醜即迅奏膚功亦與當年岳鍾琪之樹
績青海大學士鄂爾泰之綏靖苗疆等耳朕於臣
工賞罰大典悉有權衡銖黍不爽天下臣民宜所
共悉所賜大學士公傅恒照宗室公式之朝帽頂
及四團龍補服並於朝賀典禮之時時常服用不
必懇辭其尋常入朝入部辦事應從所請隨宜即
用公品級補服以成謙挹之美是日大學士來保
奏言經略大學士自京起程之日
特派諸王大臣率令侍衛等於郊外餞送今班師凱
旋抵京之日似應仍
派諸王大臣於郊外迎接謹將王公及文武滿大臣
等列名進呈
御覽恭候
欽定
上命色布騰巴爾珠爾查拉豐阿於初八日隨大阿
哥前往迎接裕親王履親王諴親王恒親王竒
通阿哈達哈豐安弘凱羅布藏色貝趙宏恩那
木圖特庫阿岱李元亮海望德通德齡介福三
和馬靈阿雅爾圖勒爾森於郊外迎接是日策
楞岳鍾琪會奏言從前(臣)岳鍾琪减撤土兵召
募新兵千有餘名又陸續召募二百九十餘名
頗稱勇銳除已經頂補及病故傷亡外尚有無
缺可補之新兵一千五百餘名兹值大兵凱旋
一切坐餉行糧俱經停止新兵均屬無糧可支
若不亟為仰懇
聖恩不獨疆場效力不獲仰邀收錄以勵人心且若
軰俱係各省游手好閒之徒一旦失所流落西
蜀於地方亦非所宜(臣)等再四籌酌惟有仰懇
皇上天恩暫准賞給守糧容(臣)等抵省後即分發通
省協營統限以到營後半月内將各營老弱不
堪充伍者秉公裁汰即以新兵抵補庶為日無
多不致虛糜糧餉而新兵可免失所營伍又得
收精兵之效奏入得
旨允行是日策楞岳鍾琪又會奏言撤兵後各營所
存之米多寡不一少者僅足敷用多者既不能
運回内地若概行賞給亦屬可惜兹查土兵中
陣亡病故者尚有一千七百餘名帶傷者二千
二百餘名例應照内地兵丁折半賞給約需銀
四五萬兩似應將此項米石一體扣算折給以
省錢糧惟是賞恤定例應自外省查明報部由
部核題奉
旨始得辦理未免時日甚遲米石無人看守再懇
聖恩准(臣)等即在外查明土兵傷亡等第確數按照
部例先行以米扣抵報部核銷其距糧務路遠
或不願領米者仍照舊例造冊報部核辦奏入
得
旨允行是日策楞岳鍾琪又會奏言卡撒軍營應運
回内地糧餉軍裝砲火鉛彈等項甚多糧運停
撤無夫可覓若於遠處雇覓又致靡費錢糧隨
商令漢土官兵分臺遞送即將卡撒餘存米糧
酌量賞給鼓勵兹已全數運出金川地界其西
安成都滿兵俱已起程陜甘雲貴綠旗兵丁亦
已出金川境護軍統領烏爾登法酬副都統盧
色力等俱於二月十三十六等日報到起程日
期(臣)策楞於二十二日前赴小金川美諾地方
(臣)岳鍾琪亦即前往建昌鎮馬良柱松潘鎮哈
攀龍帶領川兵殿後彈壓約於二十五日可全
出金川地界自凱旋以來迄今半月金酋日遣
頭人在營供應夫馬而窮番來營拾取我兵遺
棄不堪物件者絡繹不絶俱有頭目管束極為
安靜奏入
俞旨報聞
甲寅經略大學士忠勇公傅恒奏言(臣)於初四
日自山西平定州入直隸界内察看情形須得
雨澤乃辰刻至獲鹿縣地方即遇天降時雨申
刻方止約可二三寸不等一路春膏融洽行至
正定百姓爭先出迎歡聲載道俱云十餘年來
無此應時好雨(臣)問此後尚須雨澤否據云目
下即不得雨亦無妨碍麥秋决可豐收(臣)觀此
雨實屬有益農功謹此附奏奏入
諭曰京師亦甚霑足實同欣慶也
乙卯
上諭内閣曰人子報本之忱必念爾祖國家酬庸之
典爰及所生大學士忠勇公傅恒夙夜宣猷贊襄
機務前因金川番蠻不靖丹誠奮發自請督師朕
以其世篤忠貞服勞王家鍾慶椒塗聯輝懿戚悉
由乃祖乃父積厚流光誕兹良弼陛辭之際朕欲
加恩賜之祠堂秩於祀典大學士奏稱臣仰蒙高
厚榮賁先人實出至願如果憑仗天威肅清荒徼
凱旋之日擬當懇請殊恩今威信遠孚番酋效順
膚功克奏績著旂常宜考懿章以示優錫其照勲
臣額宜都佟國維之例勅建宗祠春秋致祭增光
爼豆用奬忠勲該部即遵諭詳議具奏
丁巳經略大學士忠勇公傅恒還
朝是日
上諭内閣曰金川平定邊徼敉寧大學士忠勇公傅
恒凱旋陛見奏稱是役臣雖勉效馳驅而番酋歸
命悉仗天威至於歴練戎行信孚蠻部深入賊巢
膽勇雄决則岳鍾琪洵為克勝委任此固出於大
學士公傅恒之讓能推美然岳鍾琪之奮往任事
實屬可嘉前已降旨晉階太子太保交部從優議
叙伊前於青海奏捷曾封公爵兹復樹績蠻方收
桑榆之效著再加特恩授兵部尚書銜於本身封
為三等公以昭錄功懋賞之典俾宣力疆場者知
所勸焉
(臣)等謹按語曰師克在和信哉是言也觀前
此訥親張廣泗之彼此牴牾卒致僨事及大
學士傅恒涖營羣臣輯睦庶務修舉抑觀其
凱旋復
命即讓能推美於岳鍾琪則在軍之虛已和衷廣思
集益可知是誠能仰體
聖衷宜乎克副委任而為人臣者亦當知所法戒矣
是日大學士忠勇公傅恒傳
諭曰十二日筵宴隨大學士前往之軍機處官員及
在京辦理軍機處行走官員俱著入宴
戊午
上御太和殿受羣臣朝賀是日
諭内閣曰朕賜大學士忠勇公傅恒四團龍補服先
經大學士公傅恒奏請於朝賀大慶之日遵旨服
用尋常仍服公品級補服朕諭以入朝入部辦事
姑從所請以成謙挹之美今日朕陞殿禮畢後大
學士即易補服朕思章服之榮原以旌有功而勵
臣節從前勲舊大臣蒙賜者皆時當服用若僅用
於朝賀典禮之時而尋常入朝又旋易本爵服色
殊覺参差非禮嗣後入朝著即遵前旨時常服用
其入部及在家聽其自便以終成大學士之謙吉
蓋朕之加恩初不為大學士一人且不為其一時
一事立功而然如以功而論較之開國元勲自有
不及而其忠純堅定之心則一是以能感格
上蒼諸事順遂完美而威信所孚番蠻向化且金川不
過么魔小醜即俘䤋其首殄滅其衆亦無關輕重
惟是從前張廣泗既乖張貪縱不肅軍紀因特命
訥親前往更不料其毫無實心惟安逸是躭傲慢
自恣番蠻初聞特遣重臣意其必有過人之略乃
見其所為如此將謂中朝大臣舉皆相似其貽笑
外番可勝言耶今大學士公傅恒自奉命以至抵
營本精白自矢之忱殫夙夜匪躬之誼歴艱險而
逾壯誅奸宄而不疑用是威懾羣番信孚異類革
心歸命一出至誠俾向日之見輕蠻服玷辱班聯
者盡為湔洗實足稱國家倚任於朕顔面有光即
舉朝大臣亦大為增色朕因此益信
天人感應之理惟在一心其有心作偽者天討必不能
逃而立心忠實者天休必所嘉佑我君臣當善承
天意交修罔懈庶幾亮工熙績海宇乂安為我大清永
奠丕基垂慶無疆之至計也著宣諭中外知之
己未
上諭内閣曰大學士公傅恒奏稱軍營隨來之參將
吳士勝家有老親道遠難於迎養吳士勝著以近
省參將補用是日
上又諭内閣曰訥親於從前金川軍務支用養廉及
濫賞建碉等費經戶部題明著賠續據尚書舒赫
德查奏訥親濫用冐支銀米均應著落伊兄弟名
下追賠朕以策楞辦理諸務實心實力坦白自將
毫無觀望加恩免其賠繳令愛必達阿里衮按年
交清今思廵撫雖有養廉而應辦公事亦多設措
賠項未免拮据朕念伊等祖父曾為國家效力況
弟兄罪不相及愛必達阿里衮應賠銀兩著一體
寬免此朕格外之恩伊二人更當殫心職業力圖
報稱如稍有疑慮因循不克勉矢真誠不能逃朕
洞鑒也
庚申
上幸瀛臺賜羣臣宴出征有功兵丁皆與焉
辛酉
上謁
陵駕發京師是日
上諭内閣曰從前任舉奏請帶往金川之千總傅德
把總晁宗志俱著照伊職銜留川補用
平定金川方略卷二十五
