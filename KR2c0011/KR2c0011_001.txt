平定金川方略卷一
欽惟
國家重熙累洽久道化成
列聖相承功德隆盛薄海内外罔不率俾我
皇上以神聖嗣服勤求治理宵旰孜孜盛德大業日
起有功謨烈紹乎
祖宗膏澤覃乎黎庶聲教所被凡雕題鑿齒之倫窮髮
不毛之域靡不奔走順則同我太平藐兹金川
為西南夷雜種僻處蜀徼陶關之外與木坪沃
日雜谷諸土司接壤
本朝順治九年歸附頒演化禪師印信俾領其衆莎
羅奔者初以土舍從岳鍾琪征羊峝有功雍正
元年授為安撫使以分金川土司之勢雍正八
年頒給印信號紙不徵賦稅其地崇山複嶺春
夏積雪與中國道路不通據險設碉恃以自固
其人獉狉角逐若犬豕麋鹿然非可以仁義格
而禮法繩也野性不馴互相仇殺雖奉正朔亦
曰羈縻莎羅奔性尤桀驁自稱大金川而以金
川土司為小金川陵轢種類戕害骨肉饕餮無
厭鄰封莫不切齒至是恣横日甚且將近我邊
徼維時梁益守臣請加懲創用彰
國威
上猶以蠻夷自相攻擊其性固然不足重煩師旅惟
勑慎固封守無使侵軼既而狼貪蹈藉罔有悛心始
不得已
命將興師聲罪致討然
聖度廣遠包荒無外猶冀其聞風震慴歸我王化以
兼幬並覆非必草薙而禽獮之也乃一二臣之
不協厥心或畏難苟安或坐視成敗賞罰不明
進退失律糜餉老師績用弗集
皇上赫然震怒既底厥罰乃振獨斷之乾綱運
九重之勝算乾隆十三年十一月癸丑
特簡大學士傅恒前往經略並選滇黔秦楚勁卒加
以都城天策神策之軍期門羽林之士及
盛京船厰黑龍江滿洲索倫兵等貔虎﨣桓後先
進發芻糧山峙士馬雲屯經略篤誠自矢忠勇
奮發不憚艱瘁懸車束馬式遄其行至師之日
即整營壘簡軍實明號令軍容煥然改觀賊徒
驚駭謂神兵自天而降紀律森嚴迥非前帥比
固已褫厥魄而奪之氣矣其小金川土舍良爾
吉從征日久陽效先驅隂懷二志軍中消息時
多洩漏賊因得以主待客聲援抵禦我師往往
失利賊益負固不服雖時揚言納欵實嘗試主
帥以緩我師益深壘自守我
皇上神明遐矚先已密諭加誅而張廣泗始終回護
在營諸將模稜兩端相視莫敢發經略至營獨
排衆議召良爾吉至帳下數其罪而誅之羣番
股栗膝行莫能仰視莎羅奔自知罪惡貫盈且
失所恃理無倖生乃窮蹙投誠分遣頭目哀籲
軍門者日凡數至經略以奉
命視師惟知討賊方刻日誓衆期於掃穴犁庭歸報
竣事賊益惶怖無措乃藉提臣岳鍾琪舊恩搖
尾乞憐冀轉逹經略之聽焉經略受任馳驅公
忠體
國凡山川情形輓輸難易無不備悉入
告我
皇上好生為心仁同覆載既稔窮寇之不足較復念
西陲連歲用兵邊民急宜綏輯雖垂成之功勢
同破竹然兵戈有旬日之稽遲即民間有旬日
之勞困屢
勑經略當因其乞降即予肆赦毋多殺以極兵威十
四年二月癸未經略承
命受降先是提臣岳鍾琪既允莎羅奔為請納欵由
黨壩啓行經賊巢穴莎羅奔随赴大營率土舍
郎卡並其徒衆數千百軰頂佛持經焚香頓顙
誓願遵奉示約永效狗馬之報言出誠悃感極
涕零向之懷詐反覆者一變而革面革心無幾
微纖芥之譎詭故知
聖德所昭無遠弗届中孚之吉可格豚魚今古同符
理無或爽是役也自推轂以至班師時未七旬
捷音由軍營逹於都門僅八晝夜大兵調集抵
川者甫及其半而膚功迅奏征夫免荷戈之勞
居人無輸輓之役耕者忭於野行者歌於途豈
獨金川之人以幸保首領感頌
聖明凡我士民其孰不呼舞笑語歡聲雷動端惟我
皇上聖德廣大天包海涵上承
聖母皇太后懿訓慈詳愷惻茂育羣生有以致此三月
丙辰經略振旅還京
上命所司詳察典禮擇日祭告
天
地
宗廟
社稷恭上
聖母皇太后徽號錫爵酬庸
頒詔肆赦行慶施惠無有不悅告成太學
御製碑文刻石垂遠於是大學士(臣)張廷玉(臣)來保
等合詞陳奏曰金川告捷邊徼永寕(臣)等幸際
昌期躬逢盛事快覩元臣之奏凱仰惟
聖主之運籌自陳師命將之初暨振旅還軍之日决
機定策胥由
五夜焦勞禁暴遏劉咸賴
九重經畫指萬里山川於掌上奠百年疆宇於目中
揆幾度越羣謀制勝悉符
天意奉
慈幃之懿訓休養生靈沛
黼座之温綸綏懷異類用示止戈之武洪施解網之
仁吉事有祥功成不戰舞干羽而敷文德何以
尚之櫜弓矢而序有周蔑以加矣昔
聖祖仁皇帝親統六師平定朔漠曾允臣工之請編輯
方略之書
盛烈鴻猷昭垂萬古我
皇上以聖繼
聖神武遠揚允宜恭紀縹緗用以廣傳海宇式彰
綸綍昭
一人宵旰之精勤嫓美典謨為萬世子孫之法守奏
入
諭曰朕惟金川之役原非好大喜功今兹奏凱班師
仰荷
天
祖默佑貽慶無疆而元輔之抒忠奮勇將士之敵愾騰
懽有以震懾蠻方廓清荒徼朕非自詡其功欲以
鋪張誇耀第軍旅為國家大事其端委曲折非紀
載詳明無由稽考且
聖母皇太后懿訓之慈祥愷惻朕於此事始終經畫之
宵旰焦勞不可不垂示後嗣子孫俾共喻保大定
功之艱止戈為武之義著照所請行諸臣承
命啓館纂修平定金川方略謹按前後用兵始末自
乾隆十一年十一月訖於乾隆十四年四月舉
凡
聖訓之所指授章奏之所敷陳關於軍機窽要者編
年繫日據事實書惟是(臣)等學植膚陋才識疎
庸懼不足以鋪揚
盛烈於萬一云爾
乾隆十一年十一月丁巳原任大學士川陕總
督慶復以金川土司莎羅奔肆横不法入奏略
曰莎羅奔秉性兇悍結怨鄰封屢與革什咱土
司争地近更自殘骨肉欺壓小金川(臣)於上年
即聞誘縛小金川土司之語飭弁嚴查直至(臣)
在口外已破瞻對方遣土目具禀稱伊與小金
川本係叔姪因小金川無禮故加教訓非敢發
兵争地今已遣人送回(臣)細察情形實為強横
但念自在土司境内侵擾並非干犯内地若輕
議討勦似非得計况伊與四面鄰封盡為仇敵
即怙終不悛而以番攻番自可無勞兵力非若
瞻對滋擾邊境必須急為翦除也奏入
諭曰瞻對甫完功佳兵不祥卿所見極是然既有此
事不可不留心也又
諭曰如卿所見紀山能辦此乎
乾隆十二年正月癸丑慶復奏言臣前陳奏金
川莎羅奔肆横不法欽奉
諭旨詢(臣)紀山能否辦理(臣)查紀山前駐藏時於一
切番情頗能留意抵任以來亦復力為經理臣
兩次到川與之商辦諸務見其實心整頓不敢
稍懈竊以為紀山辦此似能克副
皇上綏靖邊陲至意奏入
報聞
二月癸酉原任四川廵撫紀山奏言金川土司
莎羅奔於乾隆二年侵佔革什咱土司蓋古交
等處四寨上年又誘致小金川土司澤旺奪取
印信經(臣)與督(臣)慶復會飭查究始將澤旺放
回歸還印信近又據打箭爐同知鮑成龍等禀
報該酋修路造船𣲖兵把守甲索地方揚言欲
攻革什咱(臣)現在飛飭各該管員弁確查實情
一面繙譯夷語告示曉諭化誨並飭附近各土
司密加防範以杜窺伺惟是莎羅奔屢於蠻中
造釁漸不可長(臣)與慶復商酌該酋如果負固
不服只須以蠻攻蠻無庸用兵征勦奏入
上命軍機大臣等傳諭慶復紀山曰據紀山奏稱莎
羅奔侵佔革什咱土司地方誘奪澤旺印信並把
守甲索欲攻革什咱苖蠻易動難馴自其天性如
僅小小攻殺事出偶然既非侵擾疆圉於進藏道
路塘汛無梗彼穴中之鬭竟可任其自行消釋不
必遽興問罪之師如其仇殺日深勢漸張大則當
宣諭訓誨令其息憤寧人各安生業蓋苗蠻頑梗
無知得其人不足臣得其地不足守蜂屯蟻聚無
足深較倘果有拒抗侵軼不得不宣布皇威用示
懲創亦當相度機宜慎之於始切弗輕為舉動但
不可因遵朕旨即或有關國體不得不示以天威
者亦一味因循惟在慶復紀山等詳察事勢令輕
重合宜耳即如瞻對一事初亦非敢有侵犯而一
經辦理不免命將出師並由京城𣲖員前進皆由
事前不能先有成算以至於此足見控馭遠夷全
在機宜合要邊吏喜於生事營弁不知遠謀往往
過為張皇因小釀大不知千鈞之弩不為鼷鼠發
機惟修繕守禦厚蓄聲威俾知畏憚奉法弭耳輸
誠庶幾恩撫威懷各得其道也
(臣)等謹按金川小醜陸梁自外
王化守臣方有意翦除我
皇上已深計遠慮謂苗蠻頑梗無足深較但當處置
得宜使之畏威懷德迨莎羅奔搆釁不已漸
犯内地始加懲創以示
國威洎乎窮蹙歸誠則仍受降不殺是我
皇上不得已而用兵之苦心固天下臣民之所共曉
而燭照幾先如運諸掌自始事以及乎訖事
俱不出此
諭旨之中則
聖主攘外安内柔遠能邇之神謨誠非臣下所能窺
測萬一也
丁亥紀山奏言莎羅奔於本年正月二十九日
及二月初三日擅帶蠻兵攻圍革什咱之正地
并劫殺明正土司所屬之魯密章谷查該處去
打箭爐路止四日該酋敢於攻圍殊屬不法爐
地存城兵丁單弱恐該酋萬一猖獗不得不預
為防範(臣)現在檄飭泰寧協副將張興酌帶官
兵前赴爐地彈壓又查本年復設口外臺站原
𣲖兵一千名定於二月内出口今亦飭暫留爐
地協防以壯聲援再查威茂一協為川西門戸
令該副將何啓賢酌帶本協官兵在雜谷閙等
處防其衝突適䕫州協副將馬良柱因公在省
亦飭令暫赴威茂彈壓倘該酋敢於犯及内地
(臣)即咨會督臣調發官兵進勦奏入
上命軍機大臣等速議議曰據紀山所奏莎羅奔攻
圍魯密章谷距爐密邇已𣲖副將張興赴爐並
留臺站兵丁協防又令副將何啓賢防範雜谷
閙等處副將馬良柱前赴威茂彈壓即此辦理
已屬周密如該酋怙惡不悛敢有抗拒侵軼是
逆天悖理自取滅亡即當用兵勦滅以彰
國威惟是總統大員必宜慎重總督慶復既距川
遙遠副將馬良柱恐難勝此重任倘必應用兵
征勦應令廵撫紀山親往駐劄總統相度機宜
一面辦理一面奏
聞可也
上從之
三月戊戌慶復奏言接准撫(臣)紀山咨稱莎羅
奔攻擊魯密章谷等處地近爐城業經量添官
兵防範又聞金酋有攻擊木坪之信亦已撥兵
守禦(臣)思金酋兵勢雖盛離巢已遠豈敢遽越
西爐而攻木坪總緣明正木坪兩土司年幼皆
係土婦任事番性易擾是以傳播紛紛(臣)業將
爐城防兵已多勿更驚擾飛諭各該地方並嚴
諭該將等止許守險養威勿得邀功生事伏查
金川人同鬼怪賤甚牛羊自頒授印信以來仍
同化外與小金川土司澤旺本屬叔姪乃以女
妻澤旺掌印管地全在土婦又嫁一女與巴旺
土司其鈐制之法亦如小金川該土司不過空
名而已該酋得此兩路隂收其民更欲争奪鄰
封此番既攻革什咱又侵明正司此兩處土司
豈容任其佔踞誠如
聖諭有不得不示以國威者(臣)愚以為金川四面環
山羊腸鳥道用兵之際餽運維艱止可令鎮將
帶兵各據要害仍用以蠻攻蠻之法使小金川
革什咱巴旺各伸報仇之心舉戈相向又令川
西雜谷梭磨等侵擾其後我兵既無深入之憂
可行可止操之在我似為得策是日又據紀山
奏言據泰寧副將張興禀報金酋攻奪魯密章
谷番民望風畏避坐汛把總李進廷不能抵敵
退保吕里該酋竟敢直渡河口招撫附近爐地
毛牛一帶蠻民勢甚猖獗(臣)隨檄調建鎮標兵
八百名並黎峩兩營兵四百名委遊擊保懷智
都司苟興等帶領前往瀘定橋清溪縣地方分
駐彈壓又據川西文武禀報金酋分出一路蠻
兵在川西雜谷之黨壩下營廹脅蠻民投順(臣)
隨檄暫駐威茂協副將馬良柱帶兵四百名在
雜谷閙彈壓以為雜谷梭磨等土司聲援伏思
莎羅奔如此肆行侵擾其罪實屬難逭(臣)非不
知瞻對甫平兵力自應休息但若不加懲創恐
各土司或有效尤將來辦理更費周章與其日
久滋蔓難圖不若此時聲罪致討為較易也奏
入
上俱命軍機大臣等速議議曰金酋既攻魯密章谷
又有分兵攻木坪之信遠離巢穴逼近内地其
侵軼之意顯然且小金川巴旺兩土司皆妻以
伊女隂收其民更欲争奪鄰封跳梁不法實與
班滚無異從前班滚負固抗拒雖經征勦不過
焚其巢穴不足以震慴諸番之心是以金酋敢
於效尤漸加肆横此次必當痛加懲創大震
國威始足以永奠番蠻前臣等議覆紀山摺内因
慶復駐劄西安離川甚遠且其時賊酋恣擾尚
在番地是以議令紀山前往總統今金酋勢既
猖獗非僅以蠻攻蠻之策可以了事應令大學
士慶復親身前往川省駐劄要地酌看情形若
金酋竟敢越爐地而攻木坪或當分佈攻巢或
當要截其後令慶復相度機宜妥協辦理當以
瞻對為鑒毋致曠日持久倘該處綠旗官兵不
免因循舊習應須請用在京官兵亦即行請
旨𣲖往可也
上從之
辛丑
上諭内閣曰大學士慶復在外多年綸扉重地應召
取回京辦理閣務昨歲四川瞻對之役甫經告竣
今又有金川番蠻肆横不法已命慶復相機征勦
今思彼地番衆恃強生事屢屢不能安輯必須經
理得宜始可永遠寧帖貴州總督張廣泗於此等
苖蠻情形素所熟悉貴州地方張廣泗料理以來
現在妥協苗種向化可以無虞川陕總督員缺著
張廣泗補授不必來京即由貴州取道速赴川省
大學士慶復俟伊到川之後將彼地事機情形詳
悉告知或可回京或仍應留川一同辦理自行酌
定不必急於赴闕也雲貴二省原係總督一人管
轄著仍復舊制即以張允隨為雲貴總督圖爾炳
阿著授為雲南廵撫孫紹武著授為貴州廵撫
初瞻對之役張廣泗陳請親赴軍營相機籌
畫
上以將次就功未允所請至是始改授川陕總督
壬寅
上命軍機大臣等傳諭張廣泗曰四川為臨邊要地
外接百蠻山深箐密兼之諸番野性難馴恃強凌
弱攘奪仇殺叛服不常數年以來屢多不靖上年
瞻對復敢跳梁今又有金川肆横不法朕因張廣
泗熟悉苗蠻情形已降旨調任川陕總督矣前據
慶復等奏報莎羅奔將伊一女妻小金川又嫁一
女與已旺以為鈐制之方近攻革什咱之正地寨
又攻明正司所屬之魯密章谷番民望風畏避坐
汛把總李進廷退保吕里看此情形則賊酋恃其
巢穴險阻侵蝕諸番張大其勢并敢擾我汛地猖
獗已甚張廣泗到川之日會同慶復將彼地情形
詳加察度其進剿機宜作何佈置一切糧餉作何
接濟善為辦理再瞻對甫經平定即有金川之事
揆厥所由總因渠魁班滚未經授首無以示威使
之聞風懾服即據報班滚焚燒自縊之處情節可
疑焉知不詭計兔脫潛往金川勾通致釁張廣泗
到彼正可詳細訪察伊於此案並未經辦自必無
所瞻顧也至川省番蠻種類繁多歴來多生事端
即如郭羅克於康熙年間横肆劫奪旋經安輯迨
乾隆七年又復滋事其他如曲曲鳥夷等亦復自
相攻殺後經發兵彈壓始得寧帖又如巴塘裡塘
近因將汪結補授宣撫司其屬下遂有煩言蓋番
性易動難馴尋仇報怨是其常事但伊等皆受朝
廷封號給與號紙乃不遵約束互相戕賊即在土
司地方蠢動不得不為防範已費經營若敢逼近
内地擾我邊陲則聲罪致討更屬勞師動衆總因
平日駕馭無方未有成算不能使之懾服畏威以
致蠻氛未靖張廣泗熟悉苗情善於撫馭大扺番
蠻與苖性相近今蒞川省即以治苗之法治蠻自
能讋服其心消弭其釁務須一一通盤計算為永
遠寧謐之圖可將從前川地所有辦過郭羅克曲
曲鳥夷瞻對等及現在金川案件抄錄交張廣泗
閱看俾豫知彼地前後原委以便熟籌經理副朕
綏靖邊疆之意
己酉紀山奏言前莎羅奔侵擾鄰番漸近邊境
經(臣)節次
奏明今該酋又勾結綽斯甲結隆冲二土酋攻圍
霍耳章谷等寨又於吕里埋伏蠻兵遊擊羅于
朝令千總潘洪向朝選土百戸得賴等帶領漢
土兵六百名前往偵探堵禦行至中途猝遇蠻
兵土兵不戰四散我兵奮勇扺敵帶傷外委二
員陣亡千總向朝選一員蠻兵復直壓毛牛地
方遊擊羅于朝出營扺禦帶有鎗傷千總楊璠
亦帶矛傷副將張興聞報隨撥千總王智帶領
官兵二百六十名前赴應援(臣)思該酋敢於傷
犯官兵罪大惡極聲討刻不容緩(臣)已將從前
豫𣲖漢土官兵先催分赴爐地茂保等處駐劄
聽候至期攻勦至軍糧必須豫備打箭爐倉雖
貯有軍米萬石但瞻對之役甫畢明正番民又
新被擾害僱覓烏拉甚屬艱難川西茂州保縣
素不産米青稞亦未成熟止可於成都等處附
近州縣作速籌辦碾送其川西一路官兵(臣)現
在飛咨松潘鎮(臣)宋宗璋令其速赴茂州就近
調度彈壓並飭𣲖參將蔡允星即前往打箭爐
協同副將張興辦理川南軍務為此奏
聞奏入
上命軍機大臣等速議議曰金酋恃強肆虐吞併鄰
番已屬不法今乃敢逼近内地抗拒官兵悖逆
已極自應迅𣲖兵丁遴選將弁統率前往相機
進勦紀山雖稱已將豫𣲖之漢土官兵先催分
赴茂保等處以備攻勦但此番料理務須大振
兵威痛加懲創方足以殄除逆類永净蠻氛本
月初八日(臣)等已議令大學士慶復前往川省
酌度情形妥協辦理又奉
旨以張廣泗總督川陕令其速赴川省會同慶復將
𣲖兵運糧諸務善為籌辦今應再催張廣泗剋
日到川會商進勦機宜慶復張廣泗未到之先
一切佈置防範交紀山詳慎經理至於軍糧最
關緊要紀山既稱僱覓烏拉甚難川西青稞未
熟應如所奏即於成都等處州縣速行趲運以
濟軍需或有附近軍營倉糧較成都等處更為
便捷者亦准先行撥發應用俟成都運至陸續
補還並令一面辦理一面奏
聞可也
上從之是日
上又命軍機大臣等傳諭張廣泗曰據四川廵撫紀
山奏稱莎羅奔勾結黨與攻圍霍耳章谷千總向
朝選陣亡並侵壓毛牛鎗傷遊擊羅于朝經軍機
大臣議令該督撫等迅𣲖官兵遴選將弁統率前
往相機進勦朕已令星速行文知照前將張廣泗
調任川陕總督諭令速赴川省今觀紀山此奏勢
不可緩可再傳諭張廣泗令其剋期前往會同紀
山相度機宜如慶復已經赴川即著一同商酌進
兵迅速勦滅毛牛廹近西爐逆酋敢於侵擾傷及
官兵猖獗若此總由前此瞻對之事辦理未善無
所懲創不足以震懾蠻心且所遣將弁輕率寡謀
不知用兵節制兼之崇山密箐餽運艱難曠日失
時烏拉死傷甚衆此皆前事之失可為烱鑒此番
千總陣亡由於䧟伏遊擊甫經迎敵即已受傷官
兵輕進取敗土衆望風奔逸其疎忽輕遽漫無紀
律已可概見張廣泗從前辦理貴州苗疆尚為妥
恊此次進勦一應機宜專聽張廣泗調度申明軍
律指授方略迅速進兵務令逆酋授首剗絶根株
永靖邊境張廣泗有在黔所知習於軍旅臨陣勇
敢足以出竒制勝之將弁欲帶往川省驅使者亦
可酌量帶往一面奏聞
(臣)等謹按瞻對捷奏初至慶復以為燒燬碉
樓班滚業經焚斃我
皇上洞燭情形即謂班滚狡計百出無安坐受焚之
理所奏非實既加訪察班滚果已脫逃而將
弁之輕率寡謀主帥之經理不善無一不在
聖明鑒照之中兹金川之役以張廣泗曾在苗疆著
有成績是以推心委任一應進勦機宜悉聽
調度而以瞻對之草率了事為鑑前車其付
托之專壹指示之明切膺斯任者宜何如抒
忠奮勇仔肩重寄也
癸丑
上以廣東右翼鎮總兵許應虎與四川建昌鎮總兵
畢映對調令速馳驛前往隨
命軍機大臣等傳諭慶復張廣泗曰許應虎已降旨
調補四川建昌鎮總兵伊前於廣西義寧軍營奮
勇出力著有勞績今來京引見朕觀其人勇往壯
健歴練行陣如金川用兵有應用總兵大員之處
就近與宋宗璋一同調委統率當於軍務有益是
日四川副都統卓鼐奏言(奴才)在川聞知金川
蠻酋搶奪土司革什咱及章谷等處地方廵撫
紀山調兵防禦伏思此等逆酋跳梁搶劫若不
行勦滅無以懾服諸蠻(奴才)已於成都滿兵内
挑選鳥鎗兵六百名弓兵二百名倘蠻酋敢於
侵擾内地即將此八百名兵酌量帶往以為勦
滅之用奏入
俞旨報聞
甲寅慶復奏言(臣)於二月二十八日自川起程
回西安准撫臣紀山咨據副將張興禀報遊擊
羅于朝因蠻兵有在吕里埋伏之信令千總潘
洪向朝選等帶兵偵探行至中途蠻兵從山㘭
突出將土兵冲散漢兵奮勇扺敵互有殺傷千
總向朝選陣亡張興聞報隨撥兵前赴應援羅
于朝仍收兵徐歸大蓋又飛催遊擊保懷智帶
原駐瀘定橋之兵來爐等情(臣)查副將張興調
遣失宜遊擊羅于朝貪功冒進咎實難辭惟是
蠻兵既敢與官兵對敵又有殺傷勢難中止自
須大振
國威然後可以懾服番衆前准紀山商調漢土官
兵南路𣲖調官兵二千六百六十名西路𣲖調
官兵二千五百名其土兵臨時酌調紀山又商
請仍調西寧兵為接應(臣)以西寧兵不應再為
調遣因預𣲖(臣)標屬兵二千名興漢鎮屬兵一
千名倘有需用隨時徵調今接准軍機大臣等
傳
諭令(臣)親往川省駐劄要地相度機宜妥協辦理(臣)
即於十五日起程前赴川省會同紀山悉心查
辦其一切籌餉𣲖官分路會勦及鑄砲各事宜
容到川恭摺分别奏
聞至應否須用在京官兵之處亦俟(臣)審看情形再
行請
旨定奪奏入
上命軍機大臣等速議議曰發兵征勦臨機應敵必
須就近調撥使師行不勞而轉運亦省方為有
益前據紀山奏稱已調過建鎮兵八百名黎峩
二營兵四百名威茂協兵四百名又留臺站原
𣲖兵一千名并檄行裡塘土司汪結帶土兵一
千名現據慶復奏稱南路𣲖調二千六百六十
名西路𣲖調二千五百名是所𣲖各兵應已敷
用即再須調遣自可於川省近地酌撥不必因
一時用兵即於他省徵調慶復所奏督標興漢
各兵雖經𣲖定且不必遽令前往如或必須調
用然後酌量起行至砲位雖係軍營所必需但
各標協營均有存貯撡演之砲原以備攻戰之
用此次攻勦金酋所需砲位川省各營原貯之
砲自足應用若每一用兵即皆臨時鑄砲轉恐
躭延時日未能即得應用况從前瞻對用兵已
經紀山等奏明鑄有劈山砲位又有借用貴州
之砲於此次軍營是否足敷應用抑或必須添
鑄之處應令慶復一并妥酌具奏可也
上從之是日慶復又奏丁憂昭通鎮總兵董芳素悉
其能請
旨帶赴川省又漢鳳營參將烏德納候補參將郎建
業張豹(臣)標左營遊擊王世泰後營遊擊孟臣
寧夏鎮標右營守備楊崑均堪驅策統請帶往
以備差遣
上命軍機大臣等傳諭曰慶復所奏帶往川省之烏
德納等六員俱准其帶往至董芳不過一聰明人
朕所深悉雍正十三年伊身係提督在副將軍任
内並未成功且致獲譴今現在丁憂即破例調用
亦於軍務未必有濟可不必帶往新調建昌鎮總
兵許應虎已令馳驛赴川有應用大員之處隨宜
委用當有裨益
平定金川方略卷一
