平定金川方略卷三十二
藝文
平定金川賦(有序)
刑部尚書(臣)汪由敦
皇帝紀元乾隆之十有四年春二月金川莎羅奔郎
卡請命元戎率其徒醜匍伏軍門誓奉約束永戴
恩德號籲哀禱出於至誠經略大學士忠勇公傅恒承
制納降露布驛聞自闕廷達於康衢若臣若民同聲
忻忻踴躍抃舞
天子曰惟
昊天
列祖相予有家詒慶襲祖且率我
文母之啓迪以集是勲也爰咨禮臣備舉慶典於時羣
公常伯鋪鴻藻申景鑠作為雅頌譜樂府鐃歌
丕宣凱樂皇皇洋洋極藝苑之大觀矣(臣)竊惟
聖天子之盛德鴻烈焯爍紘埏臣庶罔弗共覿至於
㸐燭先曙仄席遲漏乾徤而行自強不息與夫
淵衷密運
睿謨神捷先機遠燭動中窽會(臣)等日侍
清光雖末由仰測高遠而覩記親切有非外廷所能
具悉者謹不揆弇陋敘為古賦冀以宣述萬一
有梁益下士咨於中樞大夫曰繄者先王經野畫疆曰
蠻曰夷有要有荒示羈縻而不絶固荒忽而不常惟彼金
川僻界荒裔其地則絙橋索引鬱崛嶄巖不足版圖隸
也其人則騰踔倏眒吚嗢蠢螾不足編氓字也有跳而猘如瘈
自噬有攘而逋如竄於瘉顧迺勞銳師而事遠攻得
無初計之未審所從與大夫曰於豈謂是哉我
聖清之廓帝紘而恢皇綱也東爥西耀南熿北煬惠
液浸衍旁魄配藜含生之羣縻不游原而泳沫
何蕞爾之弗率乃思逞於隣封太陽矅不能強
矇䏂以視明和風扇不能化鵂鶹以好音今夫
桃關以西諸番星列牙錯鱗次蜂房螘蛭其輯
脇歸懷藉帡幪而仰維挈也非一日矣弗衛安
庇弗翼安暨殖嘉穀者去螟螣擢良材者剪荆棘
天戈所麾固將建威銷萌初非利土宇以恢疆
張撻伐而校力也時則閫帥失圖老師罷衆就
駢戮以伏辜究威柄之所用載咨心膂相維一德
載授符節以匡以勅出飛黃於天育賚溫毳於
尚方旌旟郅偈驊騮騰驤
天子闢閶闔禡靈旗次虎帳手御巵仿古禮之推轂
目送其騁步於中逵爾乃歴燕趙馳并晉邁咸
泰以直指輾劍閣而徑進斯時也日在浚狼陽
来復初風饕蝟毛霜嚴裂膚元宰抒衷赤於天禀
勵匪躬以忘軀均勞士卒分苦隸徒束驏馬以
凌絶險涉層冰如履夷塗羌談笑而步百里賈
餘勇其有餘然且朝拜章奏夕治軍書嘗申旦
以廢寝復昧爽而長驅伊古之名臣良將歴選
指數胥遜謝而蔑如也迨蒞和門軍律是申川
巖為之動色壁楯為之更新狡諜伺間奔命貌
馴數罪状以揮刀馘妖狐以横身凡逖聽而環
視者莫不䠞竦讋怖&KR0787;眙而瞵眴嘽嘽王旅如
江如潮塞雲棧跐岧嶤方厚集以揚鋒行踦岨
而焚巢賊徒既刳腹心而落角距謂將翹足而
隕覆也倉皇號謼無間宵晝元宰以聞
帝用惻然矜彼蒙瞀湔而宥之重以
聖母之慈訓憫其窮而無救也亟
詔班師曰武不可究賊方忷懼懵不知其所托命桓
桓兵帥夙禀教令走丐更生扶服延請釋我几
俎援我窞穽導迓徒御由黨壩而罙踐其境靡
約不從弭耳聳聽帥曰俞哉我
天子神聖固有以孚豚魚而格梟獍也用達厥悃而
佈諸元宰乃除道築壇清壘張幕爇薌吹螺梵
樂間作番酋率衆成列以待元宰之至稽顙樹
頜蛾伏拜膜自陳罪惡僥脫齊斧而出鼎鑊申
明誓之旦旦奉六條之成約昔嶺隳金川涸誓
不渝慓祇恪載獻其琛南金滿橐瞿曇寳相獅
象纓絡元宰宣
詔旨而示大信振
皇靈之灼爍番酋忻喜過望悔歸遲而内怍於時雲
日開明祥和絪縕巴兒賨叟咸舉手加額曰自
有此土所未嘗睹信天人之協應而陽春之彌
浹於區宇也大凱既奏式遄其歸擁豹尾之雙
戈控紫韁之陸離晉上公之顯爵煒殊錫之葳
蕤粲命服之加隆酬偉伐而匪私且獨不見夫
錦江玉壘之頌德而無已者乎或忭於衢或歌
於市如戀慈母孌彼赤子香花載路企踵徯俟
者延亘千里或列姓名銘蓋製衣却弗能止丞
相祠堂並列以祀伊忠誠之感有以深入人心
且勿謂蚩蚩者愚蓋同聲一辭謂
聖天子之知人善任使也
天子方迓釐於
昊穹歸美於
祖德於
廟於
陵毖祀祗飭王公卿尹咸思熙
鴻號以昭桓撥顧先已奉
諄誨之謙冲鬱輿情而抑默懿
聖母之慈恩普
徽稱而增福履滋保以諴民奉
璇闈之燕喜於是
御紫宸而受賀中外禔福頌明良而賡喜起摛
雲章掞
鴻筆刻琬琰紀事實典謨矞皇襲六為七告成成均
豐碑屹崒歴千萬禩胥誦
聖謨之洋洋而流
德音之秩秩必若所言棄彼度外則何以闡綏世之
長御宏覆幬之遠量且何以發其天良俾革心
而内嚮也又何以昭示遐邇使姦猖者知所剏
而強梁者知德化之不可抗也如論其兵力之
雄則羽林佽飛雲輣臨衝輕武利趾蹋壁躡空
伊涼之健卒滇黔之選鋒索倫烏拉突騎元戎
莅颯卉翕趫捷鴻絧器用之利則黃間赤羽開
石貫墉應弦馬踣發必洞胸輕甲繡襠吳綿疉
重韌逾兕犀能禦火攻矧夫揚威巨礮輕裝九
節赤堇千鈞圓瓜隕瓞雷硠電飛迮裂迸滅杳
莫測其神奇亶掃迹於一瞥何堅不摧何阻不
抉若是乎其銛利而盪軼也間小試於巴郎隳
卬籠其半折則使中峰飛度破竹振籜設奇謀
之得展固將輮藉而轔轢蓋嘗執奏至於再三
而
聖天子於解網之仁運止戈之略却逸足於中路拗
餘怒而迴薄良以攻昧而撫順予善而棄惡閎
大造於無外柔異類而綏不若故曰天因人聖
人因天勢如轉規謀如湧泉兵法曰全勝不鬭
大兵無創天以阻深䀜昧俾兹異種得卵孕煦
字於一方夫豈人力所能戕故力雖雄弗究其
用器雖利節之以制戰而後服不如不戰而自
屈也度蘭津而為他人不如伐其心而予維新
也日凛凛乎佳兵黷武之戒而時行時止知進
知退所謂至誠如神無遠弗屆其懷德畏威者
視獻俘折馘為更倍是豈管窺蠡測所能仰逮
者哉系曰堯曦皛兮舜風暢參巍巍兮廓蕩蕩
世曼壽兮延景貺梁益下士乃呀然自失曰蓋
自中和樂職宣布之詩既闋未嘗聞斯懿美今
飲於醲和飽於醇德大夫復覺以至諠仰歎悦
服幸哉獲遘乎斯世
平定金川賦
留館教習翰林(臣)莊存與
於鑠顯哉惟我
大清
列聖承乎天序儲嘉祉鴻休祜欽明濬哲重光顯緒二
曜並其照臨六合象其覆幬恩厚周浹威武昭
融肆
皇天全付有家南踰丹穴北界空峒東冒日出西極大
蒙莫不陸讋水慄奔走而来同是以方内乂安
黃髮眉壽目不見烽燧耳不聞介胄百年於今
馨烈彌茂在我
聖王之御宇也體
天運遵
祖法率由
世宗之明訓虔奉
聖母之懿則九族雍雍庶民翼翼酬租庸以藏富謹憲
令以迪德惠不需時賚無虚日協氣旁流湛恩
允塞猶復省方問俗思和求中豈伊不懷明堂
法宫豈伊不勞沐雨櫛風慮一夫之弗獲匪逸
豫於
皇躬爰日
清問所及幽隠畢見察蔀屋如堂陛撫蠻徼若畿甸
所以兼容并包遠駕長馭懷柔區夏輯綏邊裔
靡不策自
宸衷授之疆吏俾彼㫋裘之長梯航之族禀我程律
守我約束者罔或私逞睚眦相為敵讐干武臣
之顏行勞士大夫之誅鋤乃梁州之蠻實曰金
川窫窳為心鑿齒為顏憑陵醜類肆其兇頑惟
厥種人弗忍荼毒用告無辜於守土之臣
皇帝咨爾守臣種人有辭於金川乃
命將帥爰征師旅絡繹分赴經營會合儲積供偫包
厚被隰於是佽飛之士賁育之徒蒙盾負羽仗
鏌鋣挾僕姑而集者以萬計遂乃左導卭徠峻
坂九折如飛如翰鱗次嵽嵲窮高極遠緣嶺探
穴者相與布濩於卭籠之下右自岷陽二川分
流若光若滅疾走銜枚抵間投隙鑿險縋幽者
相與遮迾於繩橋之側爾其毚兔伏窟困獸負
嵎陰施首鼠師漏多魚戎臣失圖以稽天誅彌
年積日告功不時
天子閔梁益之屯戍念秦蜀之轉輸肆用威克厥愛
討一二臣之不敬厥事者簡軍實而申儆之迺
維相臣秉丹赤貫金石協
睿謀申碩畫爰以仲冬吉日秉鉞徂征於
廟告事於
社受成王公卿尹大夫多士百吏庶民咸曰休哉
其始也簡戎行選徒御畜之既豐練之既豫踴
躍歡呀問召争赴駢闐偪側營營昈昈先賞而
抃舞未戒而輯附爾其軍容之為盛也朱甲耀
日元戎拂星青雲為戴紅蜺為纓象北落以立
候法玉井以設屏散若連林之植立動若洪波
之涌興總五千之勁旅屹百萬以為營相臣率
止以先啓行踰越關隴蒙冒霜雪褒斜劍閣之
阻束馬懸車之塞壯夫為之却步勇士為之脇
息而乃至忠徹神明大義動顔色履如坦道過
如袵席斯固不陳而威名震不戰而敵氣奪者
矣矧復淵謀内定和衷庶詢得其稔惡刈諸軍
門旌旂采色霅爾以變羣酋驚視股慄而戰元
機奥秘形勢沸渭猋騰雲鬱霆擊電會乃使輕
卒銳士陟嶃巖攀砢閜登者蟻附守者雨墮擗
盤石裂巨防夷堅碉跨連杠奪其襟要據其腹
腸兇酋於是俯首帖耳請命於大將之麾幢相
臣方懷敵愾務翦除猶拒而未計也
天子執神機恢大度撻伐用張德威不怒巍巍蕩蕩
澤之以陽春雨露爰承
懿旨
詔相臣回師而還爾乃韜上將之權略敷
哲后之明恩先俾貳戎即其巢處其垣開以不疑之
信育以並生之寬惟時諸酋除道辟館男女以
頒投其戈甲實其壺簞願奉信約效奔走杜侵
略獻魁首唯命是聽而㒺敢或干者以復事於
相臣相臣總參佐之傑幕府之賢熊羆之列貙
虎之班駭靁鼔耀星旛鏗鍧炳煜震厲嚴肅以
升於受降之壇於斯之時和風載興洽氣旋至
睢旴譎詭集合者數不可殫計二酋則稽顙樹
頷匍匐蟻伏以聽罪於軍吏相臣承
詔數而宥之始則駭汗戰慄營精攝魄繼乃色喜雀
躍流沫雪泣故其馳響應聲慴威赧德不崇朝
而横塞乎萬里之域凡我一二從征之士甲未
及卷餱未及餐不折一矢不控一弦殿方逮乎
褒谷旆已返乎零山有安其軀和樂且閒
天子乃考彝典策勲伐公爵是崇武衛有奭
帝曰咨恒来相
皇室念我
聖祖朔漠既寧逮我
世宗青海既平推校
聖功克配厥成肆用類祭於
郊
社獻功於
宗廟修上
陵之盛事隆
文母之顯號於是二三股肱心膂之臣思惟
聖主朝夕乾惕命將用師之艱難博恩廣施柔服懷
遠之宏大咸進而稱曰虞帝格有苗殷宗克鬼
方紀於書頌炳曜輝煌下及漢唐之君勒燕然
伐淮夷曾不足稱乎偉業猶自侈乎夸詞矧我
天子豐功茂實曠世獨出弗究弗宣將無以昭示奕
葉使永永年代服我成烈羣臣恧焉
帝曰俞哉於是揚雅頌之聲彰謨訓之大錫恩澤之
博廣符瑞之富遂作頌曰靈臺兮崔巍偃伯兮
裶裶
天戈麾兮赫無外赤羽張兮集王會景星垂曜兮日
抱戴于胥樂兮麗萬世
平定金川賦
庶吉士(臣)朱珪
皇上命經略大學士忠勇公傅恒蕩平金川蠻酋既
降乃下
明詔納欵班師天包地容
德威遐播(臣)謹贊述
盛烈作賦以
獻其辭曰
皇帝德灊威熇乾鑱坤姁陽以文敷陰以武挐疆外
之醜金川恃岨毚趯狐跳以敖以驕日趑月趄
不即鏖屠
皇赫斯怒命相臣恒出師於都是膺是懲是月也辰
在斗柄螣蛇相鉤指建星以為旗兮河鼔翩其
靈旟羽林窘以纍辟兮跐旬始而掊蚩尤㩣觜
觹于西極兮甝首䫜其若囚刷棓槍踣天狼兮
咸怛魂泐魄蘁眙而睽睢蓋兵未觀乎原而已
咀僄狡而眴蠼狙也迺杖鏌邪而帶干將兮粲
翠鷩而貂旄玉鍪象鎧般其瞵㻞兮
錫龍阿而佩闕鏤于是
皇帝受
命于
祖既造既禡龍旗婉僤而綷䌨兮鈞天磤鍧而猗那握
神符于元堂定
天策于
扆座挈玉斗之柄執金錘之欛
乘輿迺御六蛟而驂八螭兮靈示繽紛而並迓
賜瓚鬯以飲餞兮黃金勺而玉斝觀元戎之啓行兮
若掣電之翕赫龍乘猋駭虎騎雷掀飇馺神驤
躩其騰躍兮羌一日而走千儵&KR0008;倩浰湯湯若
波兮殷轔膠輵曾不可乎猱攀曳青虬赭鳥之&KR1894;
蟉&KR1953;&KR0008;兮雖赤驥白義犇超影而不得先馳玉
壘峨岷之崆㟅屹&KR1885;兮若靈奔鬼趭厲而不顛
我軍既屯桀石揭輪蠻獠錯愕褫精亡魂外雖
掎角中如惔焚爾其卭崍九折弄棟八灘虎臂
羊腸馬摶牛顫赤水爓赩以吐丹金繩刻屈而
蠡斷鉤蛇赳螑其尾捎兮藰莅拉颯而射鬼彈
灰野青赤其爛光兮雪嶺冬夏而閉霰屹三峽
五屼之碕礒兮扶飛蠝而蹶狡㕙故其溪猺洞
蜑譎詭獌狿魚刀劚石毒鋼飲牛腰弩偏架足
張手摳駢脇束麻絡馬當鑣巢居干欄鼔角吹
嘔巨鼻象飲鑿齒飛頭漆骭火蹠頳眶碧眸赤
穴變化乎素虎九龍儵忽乎蟉虯蠢蠢蠕蠕若
豻若虥若貙若貅者自以窟乎絶險而不知
王師之劉之也迺敦中壘於巖嵌兮環千營而若墉
前赤熛而後天黿兮駢星辰而列行流雄旄以
虹爥兮曳彗星之飛芒建金鈴之大戟兮戈鋋
森其若霜蒼頭彪髶腰豪曹而首雕鶡兮顛盛
瞋而未將飛鳬電影羽赤白而焠鏃兮厲衝飇
而怒翔佽飛之倫超㺦猭而都盧兮頰敵魁而
血寇吭
皇威燀燀我武洸洸蠢愚苗民命顛于阬爰有邦汋
間于我師中詗外漏為賊之媒
皇帝有命相鋪厥威摶戮賊諜如簎蠃蠯青衣之竹
既磔鹽水之蟲不歸手格槃瓠之瘈生拔髦牛
之氂莫不觳觫於椹質懲慄乎刳劙是時
皇帝臨乎
帝車五潢之舍太微三光之廷旭爾
天縡霅然星旋若斗杓運于中央殷北極而周八紘
迪昧爽之丕顯冏達旦而不寝
明登天而瞭矚
聰屬地而䏅聆故發聲乎紫宫而濯靈乎西清相臣
將臣莫不用
命于是軍動雷驤師次昔嶺火龍金汁礧礮轟霆連
珠走戟炎傘掣景獝焦魖爛飛銷鑠磺狀掀輪
拔軸殷其膠捩兮半騞砉而擘開駢五山之岝
&KR2249;兮乍&KR3157;&KR3155;而相豗武擔鑱天而訇坼兮石筍
捎雲而軋摧匃磕硠&KR1024;兮若蠻丁厲而崔巍隤
煽爍燎奭兮若積薪燒而兵蘭灰烈缺䃱磹吐
鞭交緋豐隆霹靂鬱律嵬䃶駭若天剷神揃而
亡其嵯峨也蠻酋震驚豎其降旗懾我之旅赤
纛白麾克奔于師以厥伻来鴃舌鷇音覼縷侏
離潘靧垢面湔磢肝脾陳其犛牛豪羊瑟瑟碧
璣錦疉朱罽翠羽文犀焜耀摛爥麗靡威蕤桓
桓我軍拗怒未息方將罙阻抵巘馘大憝而獮
蒐慝匪拊其背乃搤其嗌韔鳳喙之膠弓手虎
爪之玉鏚髾欃孛而觀鯨鯢繕招搖而怒賁育
若天鳥之覆巢乃獝狨而將哲鹿奔兔投如狖
如玃懼厥罪之不逭終刲刉而疈磔
天兵鱗其鋪敦兮欲乞生而不得於是
皇帝拓帡包之度霈煦嫗之仁撻逆輯順刷陳濯新
奉
皇太后命詢于百憲若于兆人既庭既羾亦莫不馴乃
命相臣降其螴蜳以解袀而息民也
天熙其生臣厲厥伐欲拔枿椿而斸株橜蠻乃怵惕
不敢回遹奉我梟師厭於其&KR1208;獻黑羊之白&KR0954;
刺赭馬之青血犎牛之湩瀏若川兮珠澤之酒
縻胃而滑桄榔百載食馬千匹崩角膜拜跽而
戰慄彼酋既欵
天詔乃莅除崇壇以隠天張赤帟而爛霱控蔥嶺而
西毳髠刮辰溪而南雕鎩莎羅奔狼卡頸徽肉
袒首歸乎七萃經略爰歴升乎罽幕而收其草
䕓金髤之甲晶光耀暾狻猊之胄凌兢敓月鮫
&KR0008;璘其方騰鸊鵜淬其欲剟鶻尾之箭善&KR0008;燕
角之弧將彈罔不鱗簇羽攢充魚箙而裂鞘&KR2992;
於是雕題漆齒之戎駢胸交趾之羌冠以熊皮
虎尾耳垂金鉤玉璫鏐環約臂鐵釧繫肮十尾
結髾刻身像龍犀帶雕鏤象額銀裝赤幘戴獺
氍毹麖章青頓白眊灕乎屈虹班紕&KR0034;毲爛乎
錦江曳蘭干之絺紵披梧桐之華英斑蘭摛繡
灼爍乎芙蓉爾其精夫渠魁扶服顚稽珍奇靈
傀怳敞遠徠則有菌鸖短狗龍角神龜梟羊&KR0008;
&KR0008;翡翠毼鷄金馬荒忽其騰耀碧雞彯彯而扇
翬扶拔驫䮅而飍矞師子髬髵以之而文翰絶
雲以振彩鶼鶼比翼而交㩣兹白尊耳䶂犬星
施羧羊五角奇鹿兩頭飲獻白鵠之血羽用孔
鳥之髟從目黑齒鼔鐘若牛罄西南之瑰&KR0008;若
相招而畢投乃羅淫浦之萬鳬進朱提以千流
奉迦維之寳相獻摩竭之金軀若舍身於龍象
亘世世而不渝相臣布
皇帝命納粟而却紫鏐賚以
天錫聿開珠蝥蠻乃炙義濡德作廟於厥虛踏歌抃
蹈以慶
天子而祝公侯也既遏負固奚振我旅竄饕餮於魑
魅卧虎賁之干櫓
皇帝命恒汝劼孔茂錫汝桓圭予毗予輔神旗豹尾
赮赫婀娜前後所
賜既廣既厚凡厥勲士亦無不與於是鐃歌吹凱樂
作歌曰
皇靈熛兮天中環星野兮既同西月&KR1208;兮東明&KR0008;八
索兮在綱蠻之狡兮既僵
皇仁沛兮不兵煬四海兮賓將彤弓既櫜飲至有釂
協於椌楬告於
郊
廟謁
陵寢而耿
烈光奉
慈宫而上
尊號搢挺笏於明堂勒隆碣於太學龍彲賁乎
天文日月離乎華昭岣嶁之碑無所誇其青赤兮陽
虛之石曾不得㘩夫景曜增職方之版圖辨王
會之見頫咺
神武而不殺儷包荒于覆幬南熿丹水之朱殷北爥
燭龍之蜩蟉西熇若木之灼光東焜十日之爍
耀下峥嶸而豐融上嵺郭而金歊蓋
皇德被于無垠奚啻偈賨僰而息荒徼也哉乃作頌
曰
於鑠
皇師彪光熉兮漫乎天還渟若淵兮驂龍騑離嘽焞
焞兮猋騰翏厲靈無厓兮幪如幬帡張夤紘兮
啿啿羣生侯不静兮湛我
皇德澹裔裔兮既濯而濡民之塈兮格于
寢廟曜精饗兮惟
皇之純慶無疆兮
平定金川方略卷三十二
