平定金川方略卷二十七
藝文
御製詩
命傅恒經略金川詩以賜之
壯齡承廟略一矢靖天狼番部蕞爾蠢王師武必揚
慰予西顧久嘉汝赤心良撻伐敉么寇撫循集衆長
斯能成偉績用榦不庭方佇看銷兵氣敷天日月光
孟冬上旬於瀛臺賜經略大學士傅恒及命往
蜀西諸將士食並成是什
大清聲教暨遐陬豈有來王稽蜀酋黷武開邊非我
志安良禁暴藉卿謀行軍吉值初陽復賜食恩同湛
露流轉瞬明年擒娑虜還教凱宴侑封侯
十月十三日雪得詩二首時命大學士傅恒經略
金川月之十日召經略及諸軍士於瀛臺賜
食天氣晴和恩流湛露朕意於數日間若得
瑞雪足為明年破金川嘉兆今未逾三日得
雪既用占歲兼惬軍祥樂孰如之因並書以賜
同雲未肯放冬晴凍雨均霑繼瑞霙著地消融無定
態隨風飄舞可憐生鴛棲有玉皆垂珮雞樹非春率
鬭榮卜麥慰餘饒韻事竹爐文火煮三清
知時好雪値冬初破蔡明年此兆諸不數舞隨曹植
馬所欣瑞點晉公裾評將形色清無比目極鬖髿勢
有餘却想臺懷駐輦處松崖積翠景相如(前年幸五臺亦於孟)
(冬遇雪)
戊辰十一月初九日雪得五言古詩七韻書賜
經略大學士
伊余有宿心對雪無不喜今歲已兩逢此復勝於彼
恰在仲冬月偶駐南海子銀甸致更佳玉林花散蘤
豈惟縱目欣為惬祈年美念我同心佐率彼諸軍士
驅馳冒嚴寒縈懷曷能已
經略大學士傅恒舟渡蜀江賦詩呈覽用其韻
答之
若濟常殷擬巨川平羌今復率師前行旌冬發真勤
瘁露布春傳此佇延遙度已臨滴博壘底教稍遲蜀
江船數千里外寕暌隔心在丹楓玉馬邊
經略大學士忠勇公傅恒帥師進剿番酋忠誠
奮發志期殄寇執奏再三朕揆勢度理以允
降班師休兵息民為經國遠計彼匈奴未滅
何以家為者乃票姚貳師輩武人銳往立功
之概大學士輔弼元臣抒誠贊化名耀旂常
正不必與兜鍪閫帥争汗馬一日之績詩以
示之
三面姑開格蜀夷来調說鼎佇期之集思廣益卿誠
踐勤遠勞民我不為武豈佳兵應戒彼績惟和衆孰
同斯功成萬骨枯何益壯志無須效貳師
己巳新正試筆書賜經略大學士傅恒
履端首祚肇昌辰斂時五福錫庶民三百六旬中一
日富貴貧賤皆欣春春雷送響飄瑞葉唐花底用催
三疊青黃布令穆其舒有脚韶光熙以捷捷轉韶光
實快哉花牋彩筆吟興催東風吹西觸物回迅共西
川凱報来
春正九日作
一例韶光同不同倚楹朅爾向東風萬幾就理心無
倦七字成吟興有窮邇日邊情縈遠夢當春捷報賴
元戎兩階干羽重華德緬想前徽遲侍中
大學士傅恒經略西川效忠宣力誅渠魁破堅
壘申明紀律大振軍威番酋窮蹙乞命經略
大學士銳意蕩平未允其請朕特宏解網之
仁下詔班師召大學士還朝襄贊勞績茂著
詩以賜之
安邊底績本丹忠請命番酋勢已窮上將有心期利
執大君無物不包蒙那須一月聞三捷早覺千忻達
兩宫晉國勤勞予厪念速歸黃閣贊元功
敺鳥何庸盡覆巢好生天地德含包歌成宵雅八章
句蓍得同人九四爻兵洗蓬婆春澹蕩首稽玁狁面
顤䫜蜀民安撫勤籌畫心契元良泰陛交
二月十四日閱經略大學士忠勇公傅恒奏報
莎羅奔郎卡於月之五日詣轅納欵稽顙歸
誠露布風馳歡聲載路喜而有作
止戈為武信其然我澤如春經略宣共喜捷音來玉
闕何殊俘虜自金川番酋路左心傾服軍士行間氣
倍鮮單騎汾陽休比擬都因忠赤格
穹天
經略大學士忠勇公傅恒奏凱金川率諸將士還朝錫宴
豐澤園用昭飲至之典即席得長律一首書以賜之
卡撒功成振旅歸昇平凱宴麗晴暉兩階干羽欽虞
典六律宫商奏采薇湛露應教頒幕殿甘膏更慶遍
春畿持盈保泰咨同德偃武修文凛勅幾
蜀道難用李白詩韻
我聞李白所云噫吁戲危乎高哉蜀道之難難於上
青天昔實謂信矣今乃知不然想其酒家眠起神来
候狂歌落紙如雲烟一時遣興并寓意幾曾歴險親
履巉巖巔我之所云則在錦城以西桃關外納窪天
赦相延連語言之所不通人跡之所罕到於是處也
則有卭籠以居糈粑以食之金川夜郎自大侮隣部
相與呌詉為攀援逍遙河上等遊盤使我師老棲荒
巒告功不時烽未息宵衣旰食增愁歎予哀征夫命
相釐使我戍卒及早還度晉越秦未彌月劒閣亦復
衝霜攀拾級宵磴幽飲馬冰澌間此時頗有奏章到
謂棧道險祇不過如塞上山蜀道非難豈真難於上
青天太白聽此想應笑破顔番窟冰途寬不徑尺下
臨千仞澗上倚凌雲壁以繩繫馬馬驚豗伏波砊礚
殷其雷設非士卒同辛苦安能成功迅速歸来哉碉
樓失其崔嵬巴郎刮耳夜戸開昔聞格豚魚今見服
狼豺休運儲胥安避虎蛇孳爾雞豚藝爾桑麻却履
劒閣如平地凱歌士卒咸歸家蜀道非難豈眞難於
上青天迴思籌邊去歲不禁西望猶咨嗟
御製平定金川告成太學碑文
天畀我皇清握乾符俯坤軸函括萬邦悉主悉臣
五后纘承創守佑啓亦唯是二三藎臣布德宣力予曰
有先後予曰有禦侮用造我丕丕基罔有蘖芽罔
不煦嫗長養游於大當粤有金川莎羅奔者居西
蜀桃關以外界綽斯甲小金川之間向曾從征得
受符檄與諸土司齒顧恃其險遠夜郎自大搆釁
隣番各土司申訴封疆吏吏曰蔓之不圖豈其視
為甌脫乃請兵籌餉期掃其穴而司其事者或怯
縮以老師或&KR1536;狡以蓄志軍無適從事用弗集予
心&KR0832;然念邊徼之不寧或致增防置戍重勞吾民
大學士忠勇公傅恒義同休戚毅然請肩斯任乃
命以經略印益厚集諸路軍芻粟相繼閭閻不驚
卜吉於戊辰十一月之三日
禡牙以指所征朕親御武帳賜經略酒以行天日和
昶陽氣宣復都人士聽睹聳躍㒺不忭喜謂露布
之旦暮至也乃歴燕晉驅秦隴越劒閣絶川江凌
桃關之巇經天射之峻又日討軍實而教誡拊循
之均其渴飲飢食同其曉征夜眠至於密贊機務
親草奏章則又經略獨勤其勞而諸武臣有所不
知有弗能共者恩威既明士用益勵度番落如戶
庭過部伍於衽席奸酋授首軍聲大振復以巨礮
擊其碉堅碉以摧將俟諸軍之集搗其中堅而番
首騤瞿駾喙稽酋請降經略臣以彼罪重惡極窮
而乞生久或渝且偝焉慮不允所請朕惟
天地之德在好生彼蟻潰而鼠駭者毋寧赦而宥之且
求降而盡殱之不可謂武矧不足以汚我斧也於
是經略宣朕明旨登壇受降己已二月之望金川
平定捷音至京是役也罙入數千里奏凱未七旬
而振旅之師多有返自中途未究其用者昔之成
功巴蜀如建武之定公孫江陵之降李勢皆在版
圖之内無足比數廷臣舉
皇祖朔漠
皇考青海成例請勒碑成均以示來許夫秉丹誠而運
籌決勝永靖荒徼者經略大學士之功也商可否
於帷幄衝矢石於行陣者參贊大臣及諸將士力
也朕何有焉唯是體
乾元之德凛佳兵之戒保大定功安民和衆庶幾可以
垂則乎乃系之以詞曰
維
天生人類聚羣分凡兹林林孰非我民有羈而縻有誨而
諄豈伊異視遠近殊倫守在四夷稽古名言無已用
之寓義於仁蠢彼金夷恃其險阻蠶食豨張謂莫我
拒不靖不庭侵厥隣聚駭奔呌呶以干大咎匪棘匪
紓玁狁之故我張我伐玁狁之故我師既集賊
亦相持匪敢相持懼誅自支兩易寒暑敉功稍稽
賊益以狂怒臂當車罪臣既誅以殉我師朕咨於
恒汝往視之朕咨于恒惟汝同德惟我庶士亦
久于役將兹旗兵羽林神策其勇熊羆其心金石
何敵弗摧何攻弗克濟以汝忠奏捷頃刻恒拜
稽首臣敢弗蘉既禡既宜師出于京師出于京時
惟一陽未逾五旬乃壓其疆前旌獵獵有節煌煌
羣番迺驚謂自天降惟彼攸恃曰良爾吉以偵
以諜如鬼如蜮其恃爰誅其類股慄紀律是明戎
兵是詰鑄礮攻碉其守以失惟是懼誅潛弗敢出
其潛弗出乃旦夕延將齊我軍披其中堅大鞣
大膊期目之前彼乃窮蹙乞降悚虔惟命是從六
事永遵除道築壇肉袒羊牽赳赳鍾琪乃度之
愬聿抵賊巢開誠以諭擕其二酋軍門親赴悔罪
歸誠車塵馬足順斯撫之昭我王度昔也雷霆今
也雨露七縱諸葛單騎汾陽曰我相臣於前有
光晉爵錫服黼黻龍章速歸黃閣左右贊襄休養
生息惠鮮蜀邦我武既揚無疆惟慶
平定金川方略卷二十七
