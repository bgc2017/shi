平定金川方略卷十九
十二月辛卯
上諭内閣曰經略大學士奏稱布政使高越抵任甫
經八日其貽誤供應馬匹之處情稍可原罪猶可
逭前經經略大學士因川省貽誤軍行馬匹具摺
參奏朕以高越係地方大員武宏緒專司驛傳有
誤軍機情罪重大是以降旨將伊等革職枷號示
衆今據經略大學士所奏則高越情有可原着賞
給道員職銜留於川省委用布政司印務仍令紀
山署理至武宏緒身為驛道罪無可逭仍照前旨
行朕用人行政一秉至公即如高越貽誤軍行則
重治其罪今既知其情有可原即寬其罪譴予以
自新輕重權衡絲毫不爽經略大學士居心公正
辦事精詳是以參劾於前請寬於後與朕意脗合
君臣之間辦理政務果俱能如此則事未有不當
而功亦未有不成者朕於滿漢大臣原無岐視但
其中有知恩者亦有負恩者如訥親之辜恩負國
舛謬乖張朕既置之憲典而忠勇奮發如經略大
學士者朕豈可不加之優奬以勵臣工以重國事
乎經略大學士傅恒前已有旨優敘其隨往之達
爾黨阿達青阿安冲阿亦甚奮勉着交部一併議
敘將此傳諭中外諸臣俾知效法
(臣)等謹按天道無私故風霆雨露無非教也
曷嘗以有心預乎其間擇一人而福之擇一
人而禍之哉亦就其人之所為而各予以應
得耳我
皇上體天之心以為心是以慶賞刑威無一不出於
大公無私之則固不止高越之一時一事而
就此一時一事觀之
聖諭所頒於因物付物之理深切著明如此所以勉
進羣工者至矣
是日岳鍾琪奏言續調雜谷土兵二千名攻𠞰
黨壩陸續到營者已有五百餘名(臣)查塔高山
梁界在康八達木耳金岡兩山之中乃各處總
滙之路若此梁一克可斷賊番應援之路並可
攻取康八達要隘但塔高山梁賊番修有木城
石城土卡三座周圍險峻防禦亦嚴賊兵甚衆
非用竒難以制勝(臣)於十一月十八日乘天氣
尚晴仰遵破堅碉而殺賊衆之
聖訓派遣新舊官兵一千二百名明攻木耳金岡誘
賊蟻聚救援以便乘機攻奪塔高山梁等處新
兵鼓勇與在事官兵奮往直前奪獲土卡平房
三處水卡一處斃賊一百餘名所獲刀矛器械
甚多(臣)與法酬董芳鍾秋胡西等親臨督陣見
守備馬化鰲千總馬漢臣等俱奮不顧身各帶
鎗石等傷賊勢大挫塔高之賊漸移至木耳金
岡為自守之計正可乘虚攻取塔高不意十八
日黃昏時降雪約深二寸至二十日尚未晴霽
容俟天氣一晴即便督兵進取奏入
諭曰汝調度有方實可嘉悦總俟克成大勲從優議
敘
壬辰軍機大臣等奏言張廣泗受
恩深重歴任封疆
皇上因其尚諳軍旅
特命以進𠞰金川事宜自應竭力籌辦乃張廣泗自
抵軍營以来毫無成算始則分兵十路調度失
宜繼又措置乖方以致屬弁張興失機陷沒他
如遺棄軍裝砲位失火轟碉焚斃官兵率皆委
過於下惟以尅日成功屢行妄奏遷延歲月糜
費不貲及聞訥親前往即諸事推委漠不關心
且信用賊酋姻黨袒庇黔省劣員身為總統布
散流言煽惑衆聽其乖張欺罔目無法紀罪狀
非一(臣)等按律擬議張廣泗失誤軍機漏洩軍
情煽惑人心守備不設為賊所掩襲因而失陷
城寨毁棄軍器罪皆應斬加以種種負
恩有心誤
國實刑章所莫逭為覆載所不容應將張廣泗
擬斬立决以正典刑以昭大戒得
旨張廣泗着即處斬着得保勒爾森前往監視行刑
癸巳廣西巡撫舒輅奏言接准部咨令廣西撥
銀五十萬兩解赴川省(臣)謹分作兩運起解每
運起解二十五萬兩第一運委桂林府通判文
德試用州判張梓領解於十一月十六日起程
第二運委借補荔浦縣知縣王煒臨桂縣典史
梁恒謙領解於十一月二十日起程奏入
上諭該部知之
甲午經略大學士傅恒奏言(臣)於二十八日卯
刻接到傅爾丹班第報匣内摺奏一件係黨壩
頭人乞降賊酋形勢窮蹙及郎卡病重差員往
驗(臣)細閱此摺辦理殊未妥協既云乞降而逆
酋並未親自到營即郎卡果係病重莎羅奔何
以亦不親行且差員往驗既到彼處郎卡如何
情景出何語言亦應一一陳奏何以並未述及
賊人乞降逆酋未至但據頭人虚詞即差員往
驗似屬非體况綠旗兵丁現屬懦怯楊自功等
又係微員倘入賊境微露畏葸之形豈不損軍
威而傷
國體即欲借此知其山川要隘内潰情形亦應令
素有膽智之大員前往自非千把微員所能勝
任且焉知非逆酋自揣勢窮姑為乞憐之狀偽
作郎卡使我兵識認以為將来免脱之地或聞
訥親等前往黨壩傅爾丹等又至美諾會商將
從黨壩直入故令我軍識其道路將来從此取
徑可以預為設伏施其詭計種種賊情俱未可
測而岳鍾琪等並未籌及(臣)至軍營自當將此
情節一一告知傅爾丹等以防賊之譎詐聞軍
中綠旗將士知(臣)来川日切盻望而傅爾丹等
聞(臣)將至轉生疑懼之心(臣)至軍營當詳悉開
導使之釋然一無繫慮自可專心辦理軍務至
傅爾丹年已六十六歲精力就衰惟熟於管理
滿兵將来應令專辦營盤一切事宜其餘不使
分心惟用兵一事亦與隨時商酌(臣)至黨壩欲
語岳鍾琪云爾受
皇上深恩棄瑕錄用當一矢丹誠竭力報效不可稍
存瞻顧我奉
命經略調兵如此之多即仰仗
天威勝算翦此么魔亦我本分之事何功之有若爾
現在攻取漸有進步即爾之功倘更能鼓勇前
進掃穴犁庭則其功益大若爾不盡力我克成
功不能掩爾之過若爾能盡力懋建功勲我為
經略衆人之功即我之功豈有絲毫區别畛域
之見惟在同心協力相與有成可以毫無觀望
如此諄切告語並將此宣布軍中將士使傅爾
丹岳鍾琪等疑懼之心盡釋則胷中既無罣礙
臨事自不至茫無主持伊等皆老成夙將起於
廢棄之餘自切報稱之念(臣)為開釋其疑與之
和衷共濟庶幾功可速成而(臣)亦得收臂指之
效於軍務自有禆益是日經略大學士傅恒又
奏言綠營兵丁實少精銳與其徒多糜費不適
於用不如僅取敷用其餘概停調遣(臣)至西安
已告知該督撫等令將各兵實在起程及未經
起程實數查覆其未經起程者不必起程今奉
諭旨并閱新柱原摺楚兵情形已可概見(臣)至軍營
與傅爾丹等酌定當即行文全數停止原議調
兵三萬五千計前停止陜省督撫標兵一千今
又停止楚兵八千尚存二萬六千名現在川省
供應甚屬拮据今停調幾及萬人所省實多亦
可稍紓物力(臣)至軍營詳審機宜再與傅爾丹
等會商如尚可酌減即於陜省雲貴兵内議裁
倘勢在必需亦不可再議裁減總俟(臣)到卡撒
酌定奏
聞至原派將弁奉
旨仍令前赴軍營以備驅策當此需人之際自應遵
照辦理(臣)前在西安停調督撫標兵其原派領
兵之副將伸佈等仍令前赴軍營亦為需人起
見嗣後若有停止調兵之處俱應遵
旨將所派將弁仍令速到軍前隨時委用庶收得人
之益以濟軍務奏入
上命軍機大臣等傳諭曰經略大學士傅恒所奏料
敵情形之處籌審精詳思慮周到實乃超出等倫
經略大學士隨朕辦事數年平日深知其明敏練
達初不意竟能至此即朕自為籌畫亦恐尚有未
周朕心深為嘉悦至所奏各路官兵前據經略大
學士奏稱湖北兵四千名已行文停調而現據新
柱摺奏楚兵分為五起前三起共兵三千三百五
十名俱已起程其湖南兵四千及湖北襄陽等鎮
兵一千六百名現候文到起程而經略大學士又
稱俟至軍營會商停調恐到營後行文此等官兵
已經抵川勢難再行遣回留營調遣未為不可或
於滇黔路遠營分未經起程兵丁内酌量照數減
調其楚省候文起程之兵應調應止速行知會方
不至於兩岐仍將如何辦理之處明晰速奏川省
自軍興以来民力未免疲憊運夫一事楚省已經
抵川之兵其由水路至者尚須於重慶雇夫陸路
之兵或可即用来夫長運至營其雲貴兵丁如尚
須調遣亦應用長夫運送庶可稍紓川省民力至
運糧甚關緊要班第應駐成都接應其往来照
料則係兆惠專責務期妥協毋致稍有貽誤經略
大學士所奏都司沈瑞龍若果托病擅回本營自
應從嚴辦理以懲縱弛積習
(臣)等謹按川省連歲用兵未免有資民力我
皇上征討不庭兵由不得已而出乃
九重之上一惟軫念兵民時殷懷保是以於陕兵應
領馬乾草折則令尹繼善酌量作正報銷而
於各省官兵則令改用長夫以紓蜀民之力
蓋所以體恤保護之意深矣
是日
上諭内閣曰從前訥親等將總兵哈攀龍參處甚為
屈抑朕聞伊在軍營尚為黽勉出力着將部議降
二級之案准其開復是日刑部侍郎兆惠奏言現
在添調官兵軍糧亟應籌畫查卡撒營中之左
右山梁色爾力等路米石積貯無多僅足供一
兩月之糧而滿兵前来迅速尤不可不急為經
理幸附近之崇德牛厰存糧八千餘石美諾存
糧二萬有餘為空卡雪山阻隔不能速運(臣)等
現在紏集番漢民夫盡數搬取(臣)兆惠親赴美
諾沃日督率臺員捲站疏通班攔龍肋積米一
萬有餘急令站夫歸併趲行期無貽誤但兵數
既多加以跟役餘丁人數尤衆目今竭力趕運
止可供經過大兵支食及卡撒一路新舊兵丁
明歲四月以前之用是以(臣)等已會商分派各
州縣碾米三四萬石令就本境募夫長運卡撒
限於三月内到齊黨壩甲索兩營現貯之糧均
足供現兵至明年四月以前該二路俱議設重
兵則黨壩舊運之數既屬不敷而甲索向係用
蠻人烏拉多寡尤難預定查松潘一路向係雇
用烏拉直運黨壩費亦較省該處儘可採辦青
稞炒麫已飛飭該同知等儘力速為採買前運
黨壩軍營其甲索一路不足之處或由黨壩渡
河濟運或交大商分往包運俟王鏜范清注到
營(臣)等相其緩急難易再為酌定現今各路大
兵尚無分派確數某營實須若干某路應運若
干均難預定應俟各路大兵分派確數既定另
為從長籌議總期兵食無虧民力不致甚苦庶
為妥協奏入
報聞是日兆惠又奏言(臣)於十一月初七初九等日
親赴卡撒左右山梁色爾力等處周觀營壘及
賊人碉卡我兵情形接見領兵提鎮將弁詢以
防守攻戰機宜覘其人才識見又復詳加體訪
滿洲大臣中惟護軍統領法酬遠駐黨壩未能
深悉護軍統領烏爾登為人明白臨陣亦肯向
前初在馬奈後調卡撒於指攻之處有利則進
無利則退頗能鼓勵將士護軍統領薩音圖前
駐甲索無功後赴卡撒亦無見長之處且身為
統領而以得離甲索為可幸臨陣不能奮力而
又刻於待下似難望其身先士卒而綠營之表
率現在提鎮中如原任提督叚起賢漢仗雖好
到營後從未建功且舊疾復作扶掖須人留營
似屬無益總兵哈尚德人尚聰明但未經攻戰
不能悉其勇怯總兵冶大雄莽阿納俱係循分
供職之員未見格外奮勇惟總兵哈攀龍前攻
渴足嶺頗稱勇往繼攻昔嶺雖未能破亦能身
冒鎗石巡防謹嚴不辭勞瘁在諸鎮中尚為可
用之將其副將以下各員據(臣)所見頗有人材
平庸龍鍾衰病者擬俟經略抵營告知聽經略
自行裁汰(臣)又訪聞各省派兵時將備等多有
家丁冒充名糧及多占額兵役使者雖係綠旗
相沿積弊然當此用兵之際豈容冒濫虚糜亦
擬告知經略聽其酌辦奏入
諭曰俱屬公論告之經略大學士以備採擇
乙未經略大學士傅恒奏言(臣)查川省馬匹甚
少供應官兵難免貽誤(臣)與布政使高越商酌
將各州縣未到馬匹極力催趲并令每站設立
夫役將上站馬匹接收加意喂養仍送回原站
以備下次兵丁乘騎但此事關係緊要州縣驛
丞等員恐不足恃(臣)見副都統卓鼐尚屬曉事
且滿洲辦理此等事件實勝漢人已諄囑卓鼐
專心協同辦理(臣)於途次見西安兵丁騎䭾馬
騾甚多伊等過成都而西其勢不能多帶必仍
留省城喂養莫若購買此項馬匹添補驛站既
於軍行有濟而於西安兵丁亦屬有益(臣)已交
卓鼐將現存馬價銀八千兩并酌於藩庫動項
購買現今備辦馬匹既屬艱難而四川地方道
路窄狹若遵照原奏每隊五百名一處行走住
宿不惟不得如許房屋即帳房蓆棚亦難一時
搭蓋(臣)酌量以五百名分為兩隊每隊二百五
十名同行倘住宿之處二百五十名尚不能容
則令稍前稍後分派住宿到營所差不過一二
日亦不至於甚遲再查從前派往金川之大臣
侍衞官員兵丁等乘騎馬匹背負人夫並無定
額而自成都起程之大臣侍衞護軍校拜唐阿
等所給銀數亦屬過多此次所派官兵甚衆若
照例辦理其勢斷不能給(臣)等商議俱量為酌
減并明白曉諭兵丁以兵多費廣之故並勉以
立功受賞兵丁等皆深悉地方官料理拮据之
况各無怨言至(臣)應得各項除鑼鍋帳房之外
一無所取以服衆心惟是成都地方五方雜處
土著甚多而嘓嚕子向為民患滿兵一千六百
名派往軍營者已一千一百名僅餘五百名在
省而巡撫又在軍營今值用兵之際内地防範
不可不嚴(臣)令布政使高越並飭提督巡撫標
下參遊等官添設堆撥嚴加防守(臣)即於明日
起程前往軍營已諄囑卓鼐高越等俟大兵到
日必照現定章程妥協辦理令速起程奏入
諭曰一切事務思慮皆至縱極嘉奬亦不能盡朕意
也是日經略大學士傅恒又奏言(臣)於十二月初
一日酉刻接到岳鍾琪等報匣係報明攻殺塔
高山梁等處軍情查近日岳鍾琪所奏連有攻
克軍勢漸振此次據稱五路進兵焚燒木耳金
岡賊碉房屋及斬殺康八達木卡賊番又將塔
高山濠内賊番擊死數十人賊人棄濠奔遁退
守土城雖不能即行克取亦漸有斬獲而三等
侍衞丹泰奮勇攻擊連殪賊番矢盡尚能力戰
捐軀效命誠可惋惜(臣)至軍營當查明即為料
理又據岳鍾琪奏稱目今一俟土兵到齊即便
相機進取看来賊勢漸挫亦不能久於負固但
黨壩之士氣稍揚則卡撒之聲勢尤不可少懈
必宜乘機奮擊使賊酋兩地兼顧彼此不能並
支自必易於克捷(臣)至卡撒當鼓勵軍營及時
攻𠞰倘此處地勢實不便進兵(臣)即往黨壩查
勘形勢若其時可以乘機直搗勒歪即從此統
率將士前進并飛速行文令大兵不必復往卡
撒即於中途分道直趨黨壩以省往返軍糧亦
可即行運往現在莎羅奔與郎卡俱在勒歪俾
一舉而二賊俱可就擒是亦一策至卡撒一路
仍令大張聲勢嚴為防禦俟後起兵到再為分
撥夹攻自可速殄羣醜縛取渠魁然此時亦未
便懸擬統俟(臣)到營審度實在情形妥協辦理
奏入
俞旨報聞是日
上命軍機大臣等傳諭經略大學士傅恒曰適據陳
宏謀奏報陕省得雪因思經略大學士傅恒途次
經行天氣悉皆和暖而既過之後則地方又得瑞
雪足徵忠勤為國之大臣自能感召
天和觀此必當仰蒙
休祐迅速奏功朕心極為欣慰著傳諭知之是日
上諭内閣曰經略大學士傅恒途次承辦諸事懋著
勤勞帶往各員如達爾黨阿等前已交部議敘其
隨行辦事之順天府丞胡寳瑔吏部郎中德舒俱
能黽勉效力著交部一併議敘
丙申
上諭内閣曰據岳鍾琪奏稱十一月二十一日焚燒
塔高山梁并木耳金岡之碉樓正在鼓勇殺賊有
三等侍衞丹泰奮不顧身直前撲鬭用箭斃賊三
名矢盡猶且力戰致被鎗傷陣亡朕聞甚為憫惻
官兵奮勇攻賊俱屬平安惟丹泰身殁實為可憫
其應如何加恩贈恤之處著該部查例具奏
丁酉
上命軍機大臣等傳諭經略大學士傅恒曰據瑚寳
奏陜提延河二鎮及甘撫標河西各標營兵共一
萬二千二百名久已陸續起程於二月十五以前
可以齊抵軍營如此則攻𠞰可資矣其興漢鎮兵
一千八百名瑚寳既稱應否停止聽經略大學士
酌奪想此項官兵應停應調之處經略大學士已
經酌定應速奏聞是日
上諭内閣曰前據岳鍾琪奏報三等侍衞丹泰進攻
塔高山梁等處奮勇捐軀朕已降旨交部定議加
恩今思丹泰因力戰身歿甚屬可憫伊長子現在
護軍行走著授為藍翎侍衞在打牲處行走所遺
護軍之缺即將伊次子補授遇便傳諭經略大學
士傅恒曉諭軍營官兵知之是日
上又命軍機大臣等傳諭舒赫德尹繼善策楞曰據
愛必達等奏稱黔兵二千名分為四起起程計明
歲正月内均可齊抵軍營昨據瑚寳所奏陜兵一
萬四千餘名亦於明歲二月十五日以前可到但
此皆由各該處起程按日計算其既入川境之後
雖經高越奏稱馬匹業已購覓足用而途次是否
悉能如期抵營則尚未可豫定倘遲至二月以後
始到則緩不及事矣滿兵現已全數啟行本擬二
月初五以前俱可抵營今觀努三所領第一起京
兵即因馬匹遲誤留住昭化數日則川省辦理情
形其艱難已可概見今經略大學士多方經畫並
令副都統卓鼐協同辦理尹繼善亦由陜赴川協
辦策楞已星馳抵任而馬匹又經調撥接濟將来
自不致如前拮据惟是滿兵九千一可當百須令
迅速赴營及鋒而用早到一日有一日之益况五
百人分為二起較前更易措辦自當得進則進不
必拘定三日一起之期其由成都抵營郫灌等邑
係經由總路羊腸紆折人必單行馬難並駕若各
路兵丁不期而會恐難免於擁擠自宜豫為經理
毋令綠旗各兵壅塞道途轉礙滿兵前進之路著
尚書舒赫德總督尹繼善策楞等詳悉籌辦總期
於事有濟如何得便即權宜辦理伊三人仍彼此
互相知會惟以善為設法趲行俾得魚貫而前毋
過二月初旬之期全數抵營則滿兵得展其趫捷
之能奮勇先登膚功可以速奏其各善體朕意勉
之是日經略大學士傅恒奏言本月初六日行至
汶川縣映秀灣地方接到軍機大臣議覆瑚寳
所奏料理官兵起程一摺内稱陜兵未經啟行
者令(臣)詳加酌定如可不用即行文停止倘尚
需用則行文該撫等作速嚴催就道迅抵軍營
(臣)伏思此次原派滿漢官兵三萬五千名現已
停調陜省督撫標兵一千名又擬停調湖廣兵
丁八千名共已停調九千名雖添滿兵一千計
止二萬七千名查傅爾丹等奏請添兵為數甚
多(臣)在京定議時只調三萬五千名較之原請
之數已為酌減現又停調九千名若再行停調
將来攻𠞰堵禦一切派遣不敷復行徵調愈覺
曠日持久轉多周折此番務在一舉成功盡殲
羣醜早一日奏捷即省一日縻費今既議停楚
兵則陜兵似未可遽議停調(臣)於途次見陕西
雲南受傷遣發回營之兵敝衣垢面臨陣數次
已不得力正可裁汰以省糜費(臣)至軍營與傅
爾丹等會商若新兵不為過多即俱行留用如
尚可酌減寧將舊有之兵汰除留用生兵更加
精銳自必所向克捷功可速成(臣)已行文瑚寳
令催官兵即日起程毋得遲緩奏入
諭曰催其速至軍營可耳是日高越奏言現駐軍營
官兵夫役每月需米二萬一千餘石今添派滿
漢官兵加以運夫人等約計添米二萬餘石通
計每月約需米四萬有竒自本年十二月至明
年五月半載之間統計需米二十五萬石現在
中書范清注認運米七萬五千石郎中王鏜亦
派運米七萬五千石核計所派兩商領運并從
前運送未竣之米如全數到營可得二十餘萬
(臣)又飛飭松潘打箭爐兩處同知辦運炒麫猶
慮兵行迅速軍中日有增兵而於明春二三月
間糧米或不及接續且凱旋善後亦須預籌糧
米(臣)接奉署撫臣班第侍郎兆惠劄商又派委
各府州料理正運帶運米共十四萬石分頭輓
運以期無誤至一切需費計至明年五月約需
銀八百七十餘萬兩署司宋厚移交銀六十二
萬餘兩又浙江協餉銀二十萬兩俱已支發各
項司庫並無存貯現在設法供應官兵出口不
致貽誤至口外收發糧餉稽查臺站雖專委道
員分司總理猶恐站夫未能處處足數已飭成
都府雇夫一千二百名委員押送出口交各臺
站添設足敷差遣之用奏入
報聞是日高越以川省正印各員調委辦理軍務者
多必須揀發人員差委調遣使正印官得回本
任料理地方事務奏請揀發同知以下十員迅
速来川以備委用
上即命該部㨂選發往
庚子
上諭内閣曰乾清門三等侍衞德山鄂實差遣處甚
多而伊等行走亦甚出力著加恩俱授為二等侍
衞是日
上命軍機大臣等傳諭經略大學士傅恒曰前據侍
郎兆惠奏稱護軍統領薩音圖陣前並不努力待
下苛刻又膽怯不敢乘騎朕猶以為未然今詢及
鄂實亦云陣前不甚勇往且以絃子解悶薩音圖
由侍衞授為護軍統領且朕加恩予以報效之路
令其前往金川理當感戴朕恩奮勇力戰乃並不
效力惟安樂是圖深負朕恩可傳諭經略大學士
傅恒將薩音圖革去護軍統領令在軍營披甲效
力贖罪
(臣)等謹按賞罰者王者馭世之大柄也而於
行軍為尢重伏見
皇上一日之間處分三事於德山鄂實之稍效微勞
則從而升奬之於薩音圖之苟且偷安則從
而罷斥之至於臺站各員稽遲文報業經尚
書舒赫德嚴參
皇上猶念其初經辦理情尚可原祗從察議寬嚴輕
重之間銖黍不爽如此所以昭示勸懲陶鑄
人材者至矣
是日舒赫德參奏驛站遲誤文報各員
上命軍機大臣等傳諭曰覽所奏稽查臺務具見精
詳但該員等均係初經辦理情尚可原姑免嚴處
已降旨從寬交部察議矣至稽查臺務交司員三
寳辦理舒赫德星馳前往照料川陜馬匹俾滿兵
得以速抵軍營所辦緩急合宜甚屬妥協此番因
經略大學士傅恒忠勤勞勩凡奉差大臣俱能振
作奮勉實力任事朕心實為嘉悦可傳諭舒赫德
知之是日
上又命軍機大臣等傳諭經略大學士傳恒曰十九
日計大學士應抵軍營是日早間天氣微隂朕心
默念若得瑞雪即可為来春克捷之兆亭午果見
密霰繽紛吉事有祥深為嘉悦可傳諭經略大學
士傅恒同此歡慶
(臣)等謹按天人感應之理捷於影響我
皇上敬
天勤民宵旰無斁而於金川之役矜卒徒之勞瘁念民
力之輸將無事不本寬仁無時不加體恤是
以默祈捷兆不逾晷而瑞雪呈祥
聖主之感召
天和旋至立效如此
是日鄂容安奏言官兵起程於豫省趲緊一程
抵川即早一日(臣)查豫省程途渡河後鐵門迤
西直抵潼關皆高嶺深谷徑路偪仄止可按站
前進至河北一帶道途寬坦車馬易行從前淇
門驛至孟津縣行走三日馬匹有餘且兩站適
中之地已安設腰站不過百五六十里即可更
換并為兩日儘可應付如原定淇門驛起身行
百四十里至獲嘉縣住宿今可再行五十里住
修武縣修武縣起身行百二十里至覃懷驛更
換車馬再行六十里至孟縣若時届申刻以前
竟可渡河至孟津縣住宿計兩日行程每日仍
不過二百里上下而較前已為趲緊(臣)現在開
寫程途交淇門首站各官每起通知按照行走
庶使軍行迅速奏入
俞旨報聞是日舒赫德奏言驛站添設筆帖式領催
實於軍務有益但現今所派筆帖式每員兼管
兩站又加腰站二站即係四站相隔百有餘里
(臣)雖由兵部行文各員令筆帖式領催分駐站
首站尾以便来往督察今一路查看筆帖式領
催雖經分駐然中間所有正腰各站尚係無人
来往馳遞事件仍屬知縣驛丞等經手而伊等
又未能自行查辦不過委之書吏驛卒風雨暮
夜恐致貽誤仰請
勅下該部再派筆帖式領催每一正站駐筆帖式一
員腰站住領催一名遇有緊急事件即令伊等
親行遞送是添派之人既屬無多而一人不過
馳送二三十里其事易辦當於軍務有益奏入
上命該部速行
平定金川方略卷十九
