平定金川方略卷十五
十月甲辰兩江總督策楞奏言(臣)聞(臣)弟訥親
經略軍務措置乖謬業經恭摺
奏請馳赴軍營以圖稍效犬馬之勞現在候
旨兹又接閱邸杪備悉訥親於奉
命經略之初即不踴躍思奮進抵軍營之後又怯懦
偷安從未一至軍前并敢以帳中望見火光悖
謬之言公然叙入章奏終復借有面奏之事希
圖規避回京(臣)伏思訥親身受
聖主有加無己之深恩即粉身碎骨亦不足以圖報
乃於
國家軍旅大事輙敢如此負
恩不獨為
國法所不容抑亦有玷(臣)之先人於地下即(臣)之
弟兄軰凡有聞此者無不共憤(臣)為訥親之長
兄當此
君臣大義所關實有不能緘默者伏乞
皇上聖恩即將訥親拿交刑部嚴加治罪以為負
國者戒并懇
聖恩准(臣)原奏容(臣)馳赴軍營竭盡犬馬之力以冀
仰答
高厚於萬一奏入
諭曰自有處分豈因人言而定耶
丙午
上諭内閣曰訥親辦理金川軍務畏縮乖張種種舛
謬朕前降旨令其明白回奏今據奏至更復浮混
無恥且皆委過於張廣泗訥親以經略重臣軍中
調度皆聽指揮功過無可旁貸豈容一切推卸在
張廣泗此番罪譴夲無可寬但出之他人尚為有
辭訥親則無可委過如摺内所稱各情節訥親身
為經略果實見其非何難據實參奏即一面參奏
一面提問亦無不可觀其遲回不斷並非伊見不
及此蓋以一參張廣泗則軍中之事皆伊所仔肩
其責愈重惟留以為卸過之地將來即或無功而
歸亦尚藉張廣泗為之代任其責居心若此是豈
受恩深重實心任事之犬臣所為乎况伊摺内所
稱自任舉失事即頓兵二十餘日不敢前進是其
怯懦委靡全無愧憤激勵之意咎無可辭至所詢
伊並不親身督戰惟在帳中坐觀諸事亦據一一
俯認不諱因奏請將伊交部嚴加議處夫遲誤軍
機畏縮觀望設令訥親處分他人罪狀有不問以
斬决者乎而自乃僅請交部議處此豈降革所能
了局者耶且伊兄策楞昨奏稱訥親於國家軍旅
大事如此負恩為國法所不容請拿交刑部嚴加
治罪是伊兄尚知其獲罪重大國法難容而伊乃
如此陳奏則是伊全不以軍務之輕重介意非天
奪其魄喪心病狂則目無國法不畏三尺辜恩負
國莫此為甚此摺著交部存記尚有續降諭旨究
問之事俟伊覆奏到日并案請旨是日經略大學
士傅恒奏言(臣)等原議京兵一千七百名船厰
黑龍江兵三千名分為十六起起程每起兵三
百名今(臣)等遵
旨酌量議覆每起兵五百名應將京兵一千七百名
分為四起頭起兵五百名餘俱四百名仍令自
十一月初五日為始啟行船厰黑龍江兵丁到
日每起俱五百名起程仍行文船厰黑龍江將
軍令各兵輕騎作速來京途中預備馬匹車輛
雖多但每起俱已添兵應速行文直隸河南西
安四川各督撫將軍等令照所添兵數將車馬
作速預備毋致臨期貽誤得
旨速行是月戸部遵
旨於各省秋撥案内將隣近四川之湖北湖南江西
三省實存銀一百一萬一千一百餘兩俱解往
川省備用又據署撫班第疏請再撥銀二百萬
兩經部議撥廣西省銀五十萬兩山西省銀五
十萬兩部庫銀一百萬兩俱解交川省應用
十一月辛亥軍機大臣等奏言武備院收貯長
鈚箭五千枝經略大學士傅恒帶往一半賞給
兵丁尚存二千五百枝此項箭枝甚為得用兵
丁等不易購覓應請交武備院照式成造七千
五百枝連前存共一萬枝俟船厰黑龍江兵丁
到京時賞給伊等帶往軍營應用
上從之
壬子
上命軍機大臣等傳諭哈攀龍等曰哈攀龍冶大雄
哈尚德三人年力正強尚屬驍勇可備驅策特發
往金川軍營令及時自效乃伊等到營並未聞有
克獲建功之處所領兵丁作何布置作何攻取亦
未有一摺奏聞僅於此次傅爾丹等奏摺中具名
請安不知伊等在彼所辦何事武弁身臨行陣而
坐守經年不能攻堅陷陣能無愧乎可傳旨詢問
令伊等明白回奏是日陳宏謀奏言陜西自鳳翔
府屬之寶雞縣起至漢中府屬之寕羌州黃壩
驛抵四川境計一十六州縣驛俱在棧道之中
山路險窄崎嶇原設額馬僅止五十餘匹自金
川用兵以来差使往來供應甚煩晝夜奔馳疲
苦萬狀額馬夲屬不敷工料又較短少經(臣)將
實在艱苦情形具奏請增夫馬蒙
皇上勅交廷議議令訥親妥酌具奏隨據訥親以陜
省原設馬匹數目較川省尚多未便加添覆奏
准行(臣)何敢再為凟請惟是川陜二省雖界址
毗連而道路之平險各别陜省棧道之在險境
者十居其八驛馬奔馳勞傷倒斃實較川省為
甚自夲年五月以後各驛又添設腰站接遞軍
營緊要文報棧道各驛馬匹愈不敷用更値陜
省連歲歉收草料飯食處處昂貴數月以來正
站腰站馬少夫疲艱苦情形日甚一日(臣)身在
地方目擊情形不敢坐視貽誤不得不據實陳
奏仰懇
皇上格外天恩俯准(臣)原奏將漢中府屬之寧羌黃
壩等一十四州縣驛每站暫添馬二十匹馬夫
十名以資應付每馬一匹日支草料銀八分五
釐馬夫一名日支工食銀五分其鳳翔府屬之
寶雞東河二驛騾馬尚易僱覓無庸添設馬匹
其草料亦請每日支銀八分五釐馬夫工食每
日支銀五分一俟軍務告竣即將馬匹變價歸
欵夫馬工料亦仍照舊額支領庶軍情不致貽
誤奏入得
旨允行是日陳宏謀又奏言接准部咨以京兵及東
三省兵丁前往金川進勦自西安至軍營酌量
道里險易情形應行安設驛站令(臣)詳悉籌畫
(臣)查陜西境内自豫省閿鄉驛至西安京兆驛
計程三百五十里自西安京兆驛至四川神宣
驛計程一千三百八十五里内西安至寶雞縣
計程四百餘里尚屬坦途其餘皆係棧道險阻
難行若安臺太遠騾馬奔馳易至疲乏倒斃買
補費帑煩多且恐運送前起不及回應後起致
有遲誤(臣)酌量道路險易情形謹議陜省境内
共安臺七處第一臺自京兆驛接送起至武功
縣第二臺自武功縣起至寶雞縣第三臺自寶
雞縣起至鳳縣第四臺自鳳縣起至留壩驛第
五臺自留壩驛起至褒城縣第六臺自褒城縣
起至沔縣大安驛第七臺自大安驛起至四川
神宣驛以上七臺每臺預備馬八百匹共需馬
五千六百匹原議如驛馬不敷在於營馬内通
融撥用如仍不敷即行僱覓騾頭等畜(臣)查通
省營驛馬匹除延榆綏等府州縣僻在邊遠地
方緊要不便調撥其餘内地各驛站酌留遞送
緊要文報勘合馬匹外共可調撥驛馬一千二
百六十五匹其督撫提鎮協營除先經出征金
川兵丁帶往馬匹並酌留防汛及存營差操外
共可調撥營馬二千七百三十五匹尚不敷馬
一千六百匹應行雇覓預備再安臺需車三百
輛查自西安京兆驛至寶雞縣二臺尚可行車
自寶雞縣至四川神宣驛止共計五臺棧道崎
嶇車輛難以行走酌議以騾三頭代車一輛共
需雇覓馬騾四千五百匹頭所雇騾馬向來陜
省公務往來每騾一頭每百里給與脚價銀二
錢雍正十一年運送軍裝經廷議自西安至蘭
州以及寧夏每百里給銀二錢六分自蘭州至
凉州甘肅西寕每百里給銀三錢在案今查西
安至四川經由陜境俱係崇山峻嶺較之自蘭
至甘肅一帶尤為險阻難行兼之草料食物在
在昂貴目前官商人等所雇馬騾每站價銀三
錢以外尚覺艱難此項應差馬騾若價値短少
不敷日食難以雇覓酌議每騾一頭每百里照
蘭州甘肅事例給銀三錢以免貽累小民又所
需車騾計十六起每起五日往回一次計需八
十日更番應差騾馬重載空回俱無停歇若回
空之日不給草料價値夫馬均難枵腹若亦照
三錢給發則回空究非負重可比酌量减半給
與每百里給銀一錢五分以為草料飯食之用
則騾戸悉皆踴躍急公大差往回日久可以不
致貽誤至於官兵住宿之處房屋不敷應安設
帳房并招徠舖戸貨賣食物一應預備事宜俱
已委員分路相度布置布政使武柱將軍博第
現在分路親往廵視俟官兵入境(臣)仍委道府
等大員加意查察總期於軍務無有稍誤奏入
諭曰覽奏嘉悦頗見汝急公之誠勉之是日陳宏謀
又奏言陜境安設臺站需用馬匹車騾不下一
萬二千餘匹頭前後在站約計一百餘日所需
料豆為數繁多沿途買供難免騰貴(臣)悉心籌
酌查有潼關廳倉内節年支剰豌豆一萬石原
係應行糶賣之項與其出糶採買輾轉多費不
若乘此軍需用豆之時通融撥用誠為有益(臣)
與布政司議將該倉現貯市斗豆一萬石酌量
借給京兵住宿之各州縣驛均勻分領以供臺
站喂養馬騾之用俟明年豆收後責令照數採
買運倉無庸開銷脚價至鳳翔漢中一帶各州
縣驛相距潼關甚遠不能運濟查該二府暨邠
州所屬長武等縣尚有存貯候撥及常平應行
出易之豆石可以就近撥運借支明年豆收後
亦責令照數買補還倉此外尚有不敷令各屬
酌量多寡借領庫銀於隣近地方採買供支總
期兵馬到站俱有官豆可以喂養馬騾不至零
星購買致有昂貴缺乏之虞奏入
俞旨報聞是日傅爾丹班第會奏言金酋負固無非
恃其地險碉堅以暗窺明我勞彼逸(臣)等再四
思維必使我兵自顧無虞方能鼓勇作氣而破
險摧堅又須制遠利器(臣)傅爾丹前在北路軍
營見滿兵俱用絲棉長甲抵禦鎗子頗覺有益
又有解送到營之糌粑拉鳥鎗食藥三錢鉛子
五錢制度質輕形短既能致遠且背負於山林
密箐之中又甚輕便前請調遣滿兵如蒙
俞允仰懇
勅令多製棉甲糌粑拉鳥鎗以備應用奏入
上命軍機大臣等議覆准行傅爾丹等又奏言(臣)傅
爾丹於夲月初二日接印視事(臣)班第於初九
日抵卡撒軍營熟察兵情共度時勢查卡撒一
路雖得色底雙碉左右山梁等處而前抵刮耳
崖賊巢尚隔山梁三道兩旁碉寨甚密備禦甚
嚴必須悉力進攻始有克獲無如目下山嶺積
雪凝冰天氣漸覺嚴寒士卒皆無闘志前經略
(臣)訥親督臣張廣泗等於九月二十四等日派
遣將領進勦阿利山左首賊碉屢督不前一日
連退兩次觀此兵情驟難望其振作現在惟有
督令整理碉卡刨挖濠塹嚴加守護然後將所
餘之兵相機攻擊其餘如黨壩一路前雖攻克
跟雜等寨據岳鍾琪札稱前抵勒歪賊巢尚有
得什溪惡爾溪喇嘛寺間阻目今兵力亦未能
進取馬奈正地甲索兵數無多僅堪駐守(臣)等
再四籌商惟有乘機觀釁可克則進可誘則擒
總使賊番不得休息而我兵亦不致徒傷賊於
積疲之後實已無大伎倆總因目前我兵氣沮
力乏所以今冬難望遽克一至來年天氣融和
加調官兵齊集悉心籌畫相機鼓舞萬無不克
之理此(臣)等通盤計算似有成竹可恃並非敢
緩敵於今冬而倖功於異日若以聞經略前來
之信轉致因循怠忽不惟不敢為此事亦斷斷
不敢萌此心也至於兵丁實數前據督臣張廣
泗查明除去傷亡病故及帶傷調治并分防卡
汛之外實在攻戰漢土兵二萬五千一百餘人
目下又有傷病遣回者缺額兵數原應即行調
補但川省之兵原調續調及補額兵已一萬六
千餘名内地所餘半多孱弱若雲貴陜甘官兵
程途動經三四月計其到營尚在冬春不能攻
勦之時未免徒糜糧餉(臣)等恭候
諭旨允准添兵之後始行檄調於明年三四月内到
齊方為有益奏入
諭曰看此汝等明有推諉觀望之心矣朕亦不加督
責大學士傅恒不日即到看汝等何顏對朕耳是
日班第奏言(臣)前論奏張廣泗摺内未將訥親
過失述及蒙
皇上降旨訓諭惶悚無地伏查訥親抵營之時適各
路官兵俱已調齊正在進攻而張廣泗猶駐美
諾遲廻不欲進赴卡撒經訥親再四勒催并親
往督戰張廣泗始來軍營但訥親不能細察形
勢督催過激以致鎮將布置疎虞總兵任舉參
將買國良相繼陣亡官兵亦多損折自此一切
軍務俱不敢主持仍聽張廣泗調度而張廣泗
遂無論事之輕重大小動云面奉經略指示其
實則皆出於張廣泗之意而訥親不知也張廣
泗之居心委卸舉動乖張訥親未嘗不知(臣)亦
嘗與言及總因訥親以軍旅之事素未諳練冀
仗張廣泗之才力希圖成事是以明知其非不
惟不能整頓而且每事曲為徇隠訥親之咎原
屬難辭(臣)前因此案辦理不善糜餉損兵實由
張廣泗任情徇私所致是以愚昧之見止將張
廣泗論奏而不及於訥親今蒙
聖恩訓示倘再稍為掩飾罪更難逭(臣)謹據實陳明
奏入
上命軍機大臣會同該部嚴審定擬具奏
癸丑經略大學士傅恒自京起程是日
上親詣
堂子致祭先是鹵簿大駕向
堂子陳設兵部列螺於東旁
堂子大門外設立吉爾丹纛八旗護軍纛八杆文武百
官具吉服於
午門外齊集經略大學士及出征之大臣官員俱
行衣諸王文武大臣俱吉服先往
堂子門外分翼排立至巳時禮部堂官奏請
皇上詣
堂子行禮文武各官在齊集處候
駕至跪送
駕至
堂子紅樁吹螺經略大學士出征大臣官員及諸王大
臣跪候
駕過俱隨行進
堂子排立螺止上香畢禮部堂官引就拜位鳴贊官贊
奏
皇上行三跪九叩禮經略大學士及諸王大臣官員
等俱隨行禮鳴贊官不贊
駕出至紅樁螺止樂作
皇上乘輿至
東長安門外向南所張黃幄前
皇上升幄
御前侍衛進酒
皇上親賜經略大學士酒飲畢經略大學士及出征
之大臣官員俱佩弓矢跪行辭
駕禮有
旨命經略大學士於
御幄甬路前乘騎經略大學士遵
旨乘騎
上還宫經略大學士出阜城門至張幄處
欽命大學士來保率侍衛等向經略大學士進茶經
略大學士望
闕拜
謝起行
上仍命皇子并大學士來保等送至八里庄又送至
良鄉視經略大學士傅恒飯罷乃還
(臣)等謹按金川濟師專
命經略
天戈所指席卷可期乃
皇上臨事而懼好謀而成用兵之舉夲於至公奉
天之心極其誠敬親詣
堂子告祭舉行鉅典感召
天和祥風習習旌旗甲胄煜爚生光而於經略大學士
傅恒既重其任復隆其禮推轂祖道
萬乘親臨且
命皇子遠送郊甸
湛恩優渥迥越常倫一時典禮之崇隆軍容之整肅
天時之豫順人心之歡悦固有不俟露布傳
宣而覘者早知其有必勝矣
甲寅
上命軍機大臣等傳諭永興傅森曰京師滿兵於夲
月二十日即可全行起程應令船厰黑龍江兵接
續前往方是可速傳諭永興等將彼二省所派兵
丁作速催趲起程伊等既由京師馳驛前往則行
裝俱可從簡惟令輕騎來京可耳是日
上又命傳諭經略大學士傅恒曰八旗護軍纛既經
致祭自應發往軍前著於第四起京兵啟行時分
令帶往俟到軍營後聽經略大學士酌量分給現
在軍前之滿洲大臣傅爾丹等以壯軍威
乙卯
上諭内閣曰大學士傅恒奉命經略金川軍務朕念
金川用兵幾及二載尚未成功固由士卒不能鼓
勇先登摧鋒陷陣然亦非獨士卒之過也訥親張
廣泗措置乖方毫無謀略畏縮懦怯並未身親督
戰而且號令不明賞罰不當將弁因而效尤至臨
陣時亦擇可以障蔽之地為全身計惟令士卒冒
險受傷士卒獨非身命乎冰雪沍寒瘴癘水毒之
區荷戈擐甲晝夜弗息暴露於懸崖峭嶺間每念
及此朕心為之憫惻訥親張廣泗既經治罪其士
卒兩年以來重罹鋒鏑饑寒之苦雖在軍律兵不
用命法所不容但士卒實為主將所誤咎歸主將
則伊等罪為可寬而情為可憫現在經略大學士
傅恒賫往内帑銀兩著將漢土軍士分别賞賚以
示投醪實惠鼓勵士心務令踴躍前驅銳師冞入
迅奏膚功至將弁等既久未成功虚糜廩禄均屬
有罪之人非惟賞不當加即伊等亦何顏受賞但
亦因訥親張廣泗所波及朕故不罪今經略視師
至彼一應滿漢將弁俱可寬其既往以勵將來尚
其各知奮勉思蓋前愆使壁壘一新旌旗生色共
成偉績竚待策勲布告軍營咸使知悉
(臣)等謹按金川用兵二載奏捷未期凡在行
間將弁乏統率之方兵丁鮮義勇之效其誰
為無過者
皇上聖度包容意在匿瑕掩垢俾之收效桑榆是以
重治主帥之失律而於將弁則赦過宥罪以
愧服其心於兵丁則分金致犒以鼔勵其氣
所以砥礪成全之者至矣
是日
上命大學士來保傳諭經略大學士傅恒曰今日挑
選侍衛朕見藍翎侍衛内行走年淺者多與其挑
取伊等不如挑取軍前效力之人著將現在軍前
藍翎侍衛俱授為侍衛令其效力行間伊等效力
與否經略大學士傅恒自能知之有不奮勉向前
者經略大學士即可革退又藍翎侍衛托倫太莫
德庫三信保五洽鼐祜納等前在瞻對未能成功
亦係統領大員辦理乖謬所致尚與伊等無涉托
倫太等亦著授為侍衛經略大學士到日傳旨賞
給花翎是日
上又命傳諭經略大學士傅恒曰朕聞大學士傅恒
沿途行走部伍甚屬整齊兵丁安静守法無一人
生事者此皆大學士盡心辦理故能妥協如此朕
心甚為欣慰達清阿隨軍備辦諸務亦能竭力黽
勉著授為頭等侍衛令伊從此益加奮勉悉聽大
學士指示加意勤慎不可恃恩稍自誇張在大學
士前效力與在朕前效力無異也大學士所過地
方程途達清阿一一記明俟至軍營後再行奏聞
可傳諭大學士傅恒知之
丙辰
上命軍機大臣等傳諭經略大學士傅恒曰據貴州
提督丁士傑奏稱接准總兵哈尚德來文需用火
藥火繩鉛彈等物現在星速製備委員押送軍營
朕思金川現在用兵所需火藥鉛彈等項甚多軍
營難以製造自應令各該營製就運往為便但為
攻敵所需關係緊要必須立法稽查使之均歸實
用軍前各營所有火藥鉛彈在夲營領兵大員或
者偶一檢點即傅爾丹亦未必悉行綜核其中倘
有不肖員弁兵丁因見觧來數多貪利營私竊取
貨賣轉以接濟逆番不可不密為防範經略大學
士傅恒在京亦曾言及此到營之日自必留心其
作何查察之處隨時加意辦理毋令弁兵等有私
行透漏等弊庶於軍務有益今因丁士傑有此奏
思及此故隨便傳知是日
上命軍機大臣等傳諭傅爾丹班第曰據奏軍營情
形但稱冬寒雪大不能攻擊卡撒木岡等處修有
碉房足資固守朕命班第前往軍營原以冬雪開
霽之時或機有可乘即恊同傅爾丹等鼓勇前進
不得坐候經略之至屢降諭旨甚明今乃築碉為
固守計此訥親故智不過自留地步偷安旦夕以
難鉅之任推卸於經略耳金川用兵夲因逆酋負
恃險阻意欲并吞諸番若不為之剪除則番衆必
因之煽動其罪實不可容征討自不容已從前訥
親張廣泗等營伍懈弛士氣委靡不能剋期奏績
者皆苟且自全之見誤之也任軍事者當知以進
勦為重有戰無守如摺中所稱護衛糧運不過行
軍之一事戰勝則運道自無阻礙且可因糧於敵
不得因護糧而誤進勦至險隘之區當攻奪而不
當戌守如以守而已矣何不專守打箭爐一路令
彼不敢侵軼豈不省餉息兵傅爾丹起於久廢之
餘年齒已老綠旗之事夲不熟習營弁亦未必聽
彼之言雖不敢為偷安自保之計而其勢實不能
服衆而鼓勇前進也班第素性善於推委此奏必
多出於班第主見其退縮畏葸實乃訥親之續朕
謂諸臣平時辦理尋常事件偶有錯誤尚可姑容
若遇軍旅大事國家賞罰係焉豈容姑息前此將
伊降為侍郎尚屬輕典可傳旨嚴行申飭伊等既
有此情形即勉強前進亦未必有濟著傳爾丹班
第且暫行駐守候經略到營布置嚴密奮勇長驅
以圖大捷班第等不得因有此旨於第一起滿兵
到日輙先為嘗試輕用其鋒計經略大學士傅恒
自成都前至軍營道路險阻紆曲士馬芻糧均須
料理周備以養其銳氣軍營有傅爾丹坐鎮班第
度量可至前途迎會經略或回成都一路查辦如
經理得宜使大兵遄行無滯功過尚可相凖倘軍
行稍有阻格必按貽誤軍機之律通前罪一并究
處是日
上命軍機大臣等傳諭尚書達爾黨阿侍衛達清阿
曰朕夜間接到經略大學士傅恒所奏事件係寅
刻拜發計算大學士又復經夜不寢矣大學士責
任重大此身尤宜保愛可傳諭達爾黨阿等嗣後
朕所發事件若在酉戌間到者則告知大學士聽
其閱看辦理倘在戌刻以後即暫行收貯不必告
知大學士俟次日清晨或帶至下站俱可聞大學
士起身甚早行走甚急著達爾黨阿等留心視大
學士體中若何如行走從容則可不必勸阻倘稍
有勉強伊等即當極力勸阻伊等乃朕特命隨大
學士前往之人大學士亦應聽伊等之言也將此
一併傳諭大學士知之
丁已
上諭内閣曰將軍博第奏稱料理西安兵丁二千名
起程領兵官員支給二年俸銀前鋒領催每人給
銀四十兩馬甲每人給銀三十兩置備行裝伊等
具呈願於俸餉内坐扣還項西安官兵既為國家
出征效力此項銀兩即著加恩賞給不必坐扣是
日署河南廵撫鄂容安奏言官兵進勦金川經
過豫省所需馬匹車輛一切分站事宜幸今歲
有秋食物草豆尚易籌辦(臣)於官兵將入豫境
即輕裝前赴直隸河南交界地方督率派委各
官照料安頓仍親送至豫省西界往來廵查使
官兵遄行無滯於地方亦無滋擾今接到軍機
處行文京兵三百名一起改為五百名一起(臣)
飛飭各屬每站於原派人員外增派文武員弁
其車馬草豆食物務足五百人之用不致臨時
周章又查孟縣渡河最關緊要若人馬軍裝並
渡恐有稽遲隨面諭司道各官除多備船隻外
仍設法多備車馬緊幫南岸接濟祗渡官兵不
令車馬同渡方無遲誤(臣)臨時親到督率隨事
詳慎斟酌務令官兵踴躍前進迅速抵營以仰
副
聖懷奏入
諭曰此乃國家大事應竭力妥辦汝等何省所辦妥
恊將來朕自知之
戊午經略大學士傅恒奏言(臣)於初六日夜至
獲鹿縣接到傅爾丹等奏摺報匣隨遵
旨開看内有小金川土司澤旺投遞番禀一件係張
廣泗家人通事與漢奸王秋勒取澤旺財物不
勝駭異細按情節張廣泗縱無恥喪心未必至
於勒索澤旺財物但觀其平日袒護良爾吉阿
扣王秋等則家人通事因此勾通漢奸王秋肆
行不法亦所不免軍營情事如此宜乎衆情觧
體號令不行何能冀有成功之日此事關係軍
中耳目番蠻聽聞不可不實力嚴究就(臣)愚見
(臣)於途次遇張廣泗即先行訊問實情具奏其
良爾吉王秋二犯如拿觧已近京師即令解京
審理在京正法若尚未拿獲及已拿解而去京
尚遠(臣)即遵交(臣)辦理之
旨將二犯帶回成都與張廣泗家人薛二通事焦修
德等嚴審定擬良爾吉王秋夲應於軍前顯戮
示衆但沿途解送恐有疎脱請即於成都正法
去軍營不遠亦可使番衆聞知戎行益加整肅
至金川起事原因澤旺愚懦無能伊妻阿扣滛
悍加以良爾吉等衆奸助惡釀成悖逆之舉現
在小金川雖屬投順尚不無首鼠兩端皆緣此
等蔑倫悖理之事張廣泗不能明正其罪且更
加親信為之蔽護自無以服番衆之心(臣)愚以
為阿扣斷不可姑容(臣)至軍營即為詳察機宜
應生致阿扣并確訪阿扣同惡之犯一一致之
營中立行正法以快人心務使形迹不露加意
慎密迅速辦理其土司印務仍令澤旺管理如
此則小金川番衆向為阿扣等挾制者皆得以
舒其情而澤旺之仇已復必努力報效庶小金
川實為我用而賊酋不得施其暗行勾通之術
蕩平之功可速成矣奏入
諭曰諸凡妥協詳明有何可諭一如卿議行是日
上又命軍機大臣等傳諭經略大學士傅恒曰澤旺
首告張廣泗一事計其時日必伊先已聞張廣泗
革職拿問之旨故有此舉動揆其情形軍營消息
澤旺等輙已先知則金川逆酋夲同一氣亦必盡
知矣經略所奏阿扣奸黨必當明正典刑即此一
事已足申法紀而快人心但凶徒狡獪耳目周布
經略辦理此事必須加意嚴密毋令稍有知覺轉
致藏匿不出或挺而走險著傳諭經略大學士留
心防範是日
上又命傳諭經略大學士傅恒曰四月間軍營有碉
樓火藥被焚一案已於題夲批發令班第從重歸
結此旨可抄寄經略大學士知之張廣泗於此等
事件視為泛常不過循例題請交部議處其玩忽
軍情姑息屬弁軍營事事廢弛皆伊一人之罪實
無可容經略到彼留心申明紀律務令防範嚴密
自不至有意外疎虞至辦理此等事件經略槩不
宜分心嗣後倘有似此之案聽經略酌量或交班
第或交傳爾丹岳鍾琪或交兆惠俱可經略不必
兼營庶務惟專辦進勦事宜剋期奏捷以副遠念
是日班第奏言軍行糧隨關係綦重(臣)於辦糧
各員屢加訓誡期於潔己奉公輸輓迅速乃原
任保寧府知府周岐為草坡一路糧運副總理
但知安坐其於瓦寺土司官寨一切糧運漫無
經理又見熱籠臺站地方和暖潛往逗留並不
設法催趲糧運以致熱籠之米積至萬有餘石
(臣)經面加嚴飭督催并代為設法派調上下各
站糧夫通融協運并委忠州知州劉乃大相助
為理冀其悔過奮勉無如該員竟視軍糧為兒
戲全不實心料理熱籠龍肋之米雖稍已運通
而鄧生班攔又復壅積(臣)現飭接辦官加緊料
理疏通再聞上年改撤草坡運道之事因周岐
與張廣泗為姻親營求改撤參革建昌道陳緯
曲意逢迎力請歸併南路輸運豈知改調之夫
大半逃散新設烏拉又多倒斃幾至貽誤是以
冬間復將草坡開運一撤一復妄費無限帑金
罪實難逭又有美諾糧務原署汶川縣降調知
縣劉士縉貪鄙為心肆行舞弊如招商包運原
為節省内地糧夫稍甦民困苟有人心自當鼓
舞商人使之踴躍從事今訪得劉士縉凡有運
到商米每石勒取餘米一升方肯收倉竟有掯
至三四日尚不收受者以致商皆含怨又借應
付差使名色強拉商民騾馬藏匿不還(臣)過美
諾時有中江縣民熊獻璽曾經喊禀又聞劉士
縉前在小金川就近採買青稞二千石因見有
包運之例希圖冒充包運之數開銷現在嚴飭
接辦之員徹底清查毋令朦混經手收放軍需
錢糧例應按月造冊報查惟該員托故諉延至
今未據造報該二員雖經降調離任既有劣蹟
未便寬縱(臣)謹據實紏參請
旨將周岐劉士縉革職以便嚴審究擬奏入得
旨允行是日
上命軍機大臣等傳諭阿蘭泰傅森曰前經降旨選
派盛京兵一千名前往金川後因阿蘭泰辦理遲
滯且盛京之兵亦不及索倫是以將伊等停止派
往增派索倫兵一千名補額盛京官兵深以不得
前往軍營為歉再四懇求效力經阿蘭泰據情轉
奏朕比降旨謂已悉伊等奮勉之志當更有用處
今思船厰黑龍江兵丁陸續自彼處起程路遠行
疾馬匹不無疲乏之虞盛京兵丁既思效力可傳
諭阿蘭泰曉諭官兵將伊等所有馬匹多備數千
俟船厰黑龍江官兵到盛京時倘有疲乏馬匹即
行揀出另換馬匹乘騎俾速得抵京即與伊等效
力行間無異也著御前侍衛額爾登格馳驛前往
盛京會同阿蘭泰辦理并著公哈達哈馳驛前往
大凌河牧場挑選堪以乘騎之馬以備酌量換給
船厰黑龍江兵丁騎用昨據將軍傅森奏稱黑龍
江兵丁如此際已經遇雪即由蒙古地方行走如
尚未降雪即由邊内行走今大凌河地方既已預
備馬匹可速傳諭傅森及領兵之協領等令將彼
處所派兵丁二千不必經由蒙古地方即從盛京
疾速行走遵照所定日期到京不可遲悮又
命傳諭科爾沁之達爾漢王羅卜藏衮布曰此次所
調黑龍江兵丁二千名道經科爾沁地方可將蒙
古馬匹多為預備如有疲乏馬匹即行換給令得
疾速抵京著侍郎玉保馳驛前往會同達爾漢王
妥協辦理所用蒙古馬匹仍照數給還
庚申軍機大臣等奏言船厰黑龍江兵丁遵
旨於盛京換給馬匹必能速到若於京城官馬内再
選三千匹派大臣一員帶往山海關預備換給
兵行似可益速
俞旨允行是日軍機大臣等又奏船厰兵丁約於十
月内黑龍江兵丁約於十二月内可以全抵
京師
報聞
平定金川方略卷十五
