平定金川方略卷十六
十一月辛酉
上命軍機大臣等傳諭班第兆惠曰軍營糧務最關
緊要從前辦理運餉尚無貽誤現今增調滿漢官
兵三萬五千人合之原撥在營官兵及隨役人等
數幾十萬以每人每日支給八合八勺計之加以
輓運人夫口食一月所需已為浩繁况大兵按起
前進來春二月到齊即須陸續按日支給縱使奏
捷迅速亦應預為寬裕儲備計班第兆惠目下甫
聞增調之信應一面速行籌畫撥運一面將作何
辦理及商運情形詳悉奏聞伊等須親身往來查
察務期兵糧充足以壯士氣又
命傳諭經略大學士傅恒曰鄂容安奏稱陜省料理
官兵起程費用不敷咨撥河南庫銀二十萬兩解
陜備用現在調撥滿兵共計八千一百名實為精
銳勁旅一可當百且抵川迅速足效臂指之使倚
以成功而從前軍營陜甘之兵不甚得力大學士
在京時亦曾面奏欲至軍營酌量如可不用陜兵
即一面停其調撥朕思該省既經奉文調發必已
按營撥派給發軍裝一切經理所費實繁與其俟
經略大學士到營方行文停調不若於經略大學
士經過之時閱看大槩如不過尋常綠旗充數之
兵不能出色精壯即時竟行停止於事為便即湖
廣之兵亦應一併酌量專調雲貴二省已足敷進
勦之用蓋兵在精不在多無用之兵多人適足為
累耳目今經略大學士按站前進當此嚴寒短晷
衝冰雪冒風霜實乃勞苦在經略大學士為朕心
誠立功氣壯自不知身之勞勩而朕心深為不忍
不能暫釋於懷惟望迅奏捷音以愜懸企經略大
學士善體朕意切勿過勞愛養精力以為抵營辦
事之用則善矣此時乘騎星速以示與士卒同甘
苦實屬可嘉至奏凱言旋雖心切瞻仰朕躬然定
當肩輿就道稍為休息其傳示班第兆惠速備軍
糧之旨一并抄寄經略大學士知之
(臣)等謹按君臣上下之際相臨以分而相浹
則以情古者堂廉道契恩誼交孚於遣使尤
惓惓致意焉雅有皇華四牡以勞使臣而東
山之作采芑之章則又皆述征戍之苦憫行
役之勞曲體其心之所欲言而代為之言其
纏綿悱惻之意實有深入人之寤寐者是以
上下交而其志同也我
皇上於經略大學士傅恒禮遇既隆
恩意尤備千里傳
命諄復周詳藹然不啻家人父子之相告語泰交之
盛誠足以繼往古而式來兹矣
是日軍機大臣等奏言派往金川之船厰黑龍
江兵丁到京欽奉
諭旨
皇上親賜筵宴(臣)等伏念此二省官兵三千名以五
百名為一起進發計共六起若每次俱蒙
皇上親臨賜宴不免煩勞而伊等心中必極切不安
以(臣)等愚見請
皇上不必親臨賜宴容(臣)來保同辦理筵宴之大臣
等俟船厰黑龍江兵丁到京次日至
豐澤園
賜宴頒賞即令於次日起程
皇上出宫或於瀛臺或於永安寺回蹕之時(臣)等率
領官兵等道傍排跪俾得瞻仰
天顔叩謝
天恩倘蒙
俞允(臣)等行知各該處遵行
諭曰朕所御蒙古帳房照常預備朕若在瀛臺回蹕
時令官兵在路傍瞻仰
壬戌
上命軍機大臣等傳諭經略大學士傅恒曰今日接
到經略大學士傅恒奏摺係初九日巳刻在榆次
縣鳴謙驛拜發必係初八日已至鳴謙驛連夜辦
理定稿者前曾降旨令經略大學士途次務須愛
惜精神仔肩重任毋得過勞兹又徹夜辦理實覺
太勞大學士其善體朕心務自愛養嗣後辦理奏
覆事件辦至初更時候尚可若須至二更即當俟
下站奏覆不必過速以致勞頓并令達爾黨阿等
知之是日
上又命軍機大臣等傳諭署廵撫班第布政使高越
曰現在調遣京城滿兵及東三省官兵前赴金川
軍營沿途料理馬匹安設臺站諸事俱應各督撫
親身查辦陸續奏聞其自西安至四川之神宣驛
已據該撫陳宏謀等奏明辦理妥協而自神宣驛
以至成都自成都以至軍前係四川地方官應行
辦理之事近日不知如何料理是否妥協未據班
第奏到即或班第尚在軍前高越接到軍機處文
檄業已辦有就緒因須詳禀班第以致往返稽遲
高越亦應將緣由呈明軍機處或竟行奏聞目下
所派兵丁定為五百名一起較之前派三百名人
數增多四川境内道路狹隘崎嶇人馬艱於行走
若不預為料理必致臨期遲誤可傳諭班第高越
令其一面速為查辦一面馳摺具奏如或視為泛
常稍滯軍行咎有所歸
甲子經略大學士傅恒奏言(臣)於初九日巳時
抵山西徐溝縣地方接奉
諭旨伏蒙
聖主深恩恐(臣)途次過於勞瘁宜加意愛惜并聽達
爾黨阿等之言伏念(臣)自良鄉起程以來雖日
行二百里皆可早至住宿之地即有應辦之事
不過辦理一二時刻現值隆冬長夜儘有歇息
之暇(臣)自起程至今(臣)身甚健並不覺勞且仰
仗
聖主洪福一路天氣晴暖未遇風雪所帶兵丁住宿
處所(臣)皆預為指定交與各該省預備若即照
此行走甚為便利(臣)若體中實在不能馳驅有
意勉強不惟上煩
聖慮(臣)心不安抑恐此身過勞遇事稍有貽誤(臣)實
滋懼至達爾黨阿等係蒙
聖主特恩隨(臣)前往之人伊等有所勸阻(臣)何敢不
聽不特沿途有勸阻之處(臣)當聽從即抵營之
後或一時有思慮不及之處伊等之言亦必聽
從斷不敢自執已見上厪
聖懷也奏入
諭曰如此方是朕可釋懷矣是日經略大學士傅恒
又奏言將軍博第所奏西安兵丁二千名分為
二起於十一月初三初五日起程臣查京兵每
起五百名進發現在辦理驛馬已屬拮据若二
千兵丁分為二起人數衆多驛馬斷不能辦給
即使該兵各騎駐防所拴之馬無須馳驛然途
次打尖住宿計算程途當與京兵相值亦多未
便(臣)已行文該將軍廵撫將京兵及西安兵丁
行走之處酌量或令稍前稍後總期不至擁擠
一處致有遲滯囑其加意辦理并行文成都副
都統令將成都滿兵料理行裝完畢即催起程
又奉
上諭西安成都兵三千名并京兵二千名計算可冀
速奏膚功據羅卜藏奏稱進兵應稍待黑龍江
兵丁為妥伊係經事之人此處亦當知之(臣)伏
思行兵之道貴乎神速機不可失若有可以進
取之機因兵未到齊不將現有之兵調遣進攻
則為徒糜糧餉坐失機宜船厰黑龍江兵丁未
到之前縱不能深入賊巢然相機攻擊其外或
不時侵擾搖動使之不得休息俟大兵一到勦
滅亦易矣總之不可欲速亦不可必俟兵丁到
齊方進容(臣)抵軍營後詳加審度彼地情形乘
機辦理奏入
諭曰甚是實愜朕意是日
上又命軍機大臣等傳諭經略大學士傅恒曰黑龍
江副都統黑雅圖奏稱打牲索倫等處兵丁人甚
壯健鎗箭敏捷慣走山林頗耐勞苦但一時乏糧
每有竊取牛羊以食用之事性好飲酒不知禮節
約束稍覺費心若能服其心臨戰甚屬得力且伊
等行路甚屬簡便曠野之地插木為棚隨便即可
栖止黑雅圖所奏深知彼地兵丁情性可傳諭經
略大學士知之
丙寅
上命軍機大臣等傳諭經略大學士傅恒曰汪札爾
着前往金川軍營查看一路驛站伊抵營應在經
略大學士傅恒抵營後四五日其時一切佈置大
局已定其碉卡路徑着領汪札爾隨便閱看此際
滿兵或有交鋒克捷之事亦令伊目睹一二次回
京面奏自能明晰經略大學士抵營宣布恩諭賞
賚兵丁軍心如何感激鼓舞將弁士卒用命不用
命者經經略大學士整頓賞罰軍心如何奮勉自
新大學士到後傅爾丹等情形何似汪札爾還朝
俱可一一面陳統計往返程途及在營留住數日
明歲二月初間即可到京朕得備悉軍營大槩矣
將此傳諭經略大學士知之
丁卯
上命軍機大臣等傳諭經略大學士傅恒曰盛京副
都統哲庫諾來京奏稱伊起程來京時據盛京兵
丁等泣訴我等已奉派出師今若不令前往實覺
羞憤奉派兵丁一千名至今尚未散回恭候諭旨
朕心甚為軫念欣悦可見我滿洲心誠氣壯勇往
向前必能使膚功速奏較之綠旗兵丁不啻天壤
若不准前往伊等實懷羞憤且伊等起程所費無
幾不過將雲貴等處綠旗兵丁酌減萬餘可耳是
以行令阿蘭泰將此項兵丁一千名作速令其起
程於十二月初五六間到京可令經略大學士知
之是日
上又命傳諭曰盛京兵丁巳仍行派往從前曾降旨
令將伊等馬匹恊濟船厰黑龍江兵丁今則恐有
不敷矣已令軍機大臣等定議如伊等騎用之外
尚有餘剩馬匹情願恊濟兩省兵丁則准其協濟
以盡伊等報效之心如属不敷則科爾沁大凌河
山海關俱已預備馬匹即着停其協濟其盛京兵
丁到大凌河山海關時所騎馬匹如有疲乏并交
與哈達哈那木札爾令其酌量換給換下馬匹歇
息餵養以備别起兵丁補換之用并傳諭汪札爾
若途中遇見努三四十八即催令速抵軍營京城
未起程兵丁巳交各領兵大臣令其迅速前行一
并傳與經略大學士知之是日
上諭内閣曰統領盛京兵一千名着仍派副都統哲
庫諾黑龍江前起兵一千名仍着博洛納統領後
起一千名着副都統黑雅圖統領是日
上又命軍機大臣等傳諭經略大學士傅恒曰據湖
廣總督新柱奏稱現在調撥南北兩省官兵酌派
將弁統領於十二月内起程另摺又稱該省兵丁
弓箭架勢雖有可觀而弓力率多虚報如報八力
之弓實止六七力其馬匹係就近購買川黔所産
並各驛赴口買回挑剩之馬觀此情形則楚省兵
力又屬尋常從前傳爾丹等請調楚兵盖因軍中
紀律廢弛士氣委靡不振不得已而為此請如貧
家窘廹之時冀得錙銖聊以壯觀一時無暇更求
實濟耳今滿兵既已調集九千餘人驍勇敢戰一
可當百而雲貴官兵似較楚兵為勝即此已可用
以奏功若徒以疲弱充數虚糜糧餉究何裨益新
柱所奏現交軍機大臣等議令照數預備勿遽起
程俟經略大學士到川酌量應否需用以定行止
如尚須調遣於文到日即令星馳前往如可不用
即一面行文停止至原派將弁皆係記名可用之
人現在軍前各弁戴罪者多且日久疲玩不能振
作楚省暨陜甘兵丁即無庸調遣其將弁仍應令
前赴軍營以備驅策楚省所運砲位業經抵川亦
可留為攻擊之用至經略大學士每日衝寒馳騎
程站既遠而奉到朕旨又須逐一奏覆自必徹夜
辦理如此勞瘁如此勇往朕心實為不忍實為嘉
慰亦實為欣悦雖屢降諭旨令其節勞而經略大
學士勤瘁精詳夙夜匪懈在公忠大臣感激圖報
道固應爾朕亦惟於凱旋之時優錫酬庸之典以
奬殊勲耳國家眷遇大臣夲期緩急足恃而人心
不同有受深恩而忍於辜負者即有感厚恩而切
於報稱者假令訥親前往軍中亦能實心任事得
如經略大學士傅恒十之二三則此事早可告竣
朕亦必從優奬待矣若論經略大學士傅恒平日
任用之久眷注之隆不如訥親近今如此為朕任
勞任事忠誠奮發休戚相關不辭艱鉅是以起程
之際恩施稠疊實宜逾於負恩之訥親總之賞罰
因人而施經略大學士傅恒有感激圖報之忱朕
則從而加恩訥親有辜恩負國之實朕則從而治
罪皆出於大公至正始足以伸賞罰之大權而朕
心所差堪自慰者亦即在此可詳悉傳諭經略大
學士知之
戊辰軍機大臣等奏言據辦理糧餉侍郎兆惠
奏言(臣)至軍營查看各路軍糈黨壩官兵夫役
日需糧八九十石現儲米一萬餘石甲索日需
糧十餘石現儲米七千石正地日需糧十餘石
現儲米麺四百餘石馬奈日需糧三十石現儲
米二千餘石均可有備無虞惟卡撒昔嶺木岡
左右山梁官兵夫役日需糧一百六七十石食
指既衆存貯無多現在崇德美諾儲米二萬四
五千石沿途起運出口之米及各臺存積尚有
三四萬石已令該道齊格設法辦理日逐輓輸
(臣)等閱看該侍郎所奏情形是黨壩甲索正地
馬奈等處所運糧石僅敷目前之用其卡撒昔
嶺等處大營俱關緊要需糧甚多現在存貯已
不敷支用將來增調滿漢大兵漸次到齊則食
指愈衆允宜豫為籌辦夲月十二日(臣)等遵
旨傳諭班第兆惠現今增調滿漢兵丁三萬五千人
合之原派官兵數幾十萬口食浩繁須預為寬
裕儲備計班第兆惠奉到此
旨自必籌畫撥運應再行令該侍郎等將各路軍營
應需糧石並將來大兵齊集應支口糧通盤籌
算無論商運官運米石嚴飭臺站官弁上緊趕
運不得藉口天寒冰雪稍致遲延並令該侍郎
等親身督率往來查看催䟎其有擁擠阻滯之
處亟為設法疏通並撫馭夫役令其陸續前進
源源接濟毋致逃亡至該省現在存貯未運糧
數若干是否足敷運濟抑或尚須籌辦酌撥應
令該侍郎等據實查明一面辦理一面奏
聞
上從之是日軍機大臣等又奏言京兵二千名分起
進發前經經略大學士傅恒預為辦理交與翼
長章京等約束前往是以途次安静並無騷擾
滋事之處今東三省兵四千名雖俱有官員彈
壓但伊等俱係外省兵丁未經内地行走該管
官員亦俱係夲處之人不諳内地情形倘管束
稍有怠忽或恐生事擾民(臣)等遵
旨定議此項兵丁既分為八起除
盛京二起兵丁及黑龍江續派二千名已奉
旨交哲庫諾黑雅圖統領無庸另議其餘六起應請
於侍衛前鋒護軍參領内擇為人謹慎通曉事
務者各六人每起分派二人委為翼長同領兵
大員於途次將官兵加意約束悉照從前經略
大學士所辦成規料理務令整肅安静抵營後
所派侍衛章京内經略大學士傅恒有欲留在
軍營委用者聽其酌量留用不欲留用者聽其
回京
上從之是日那蘇圖奏言副都統努三帶領第一起
官兵五百名於十一月初七日到保定(臣)料理
更換車馬就緒即於初八日起行(臣)隨同一路
照應正定臨洺關分站預備車馬俱各照應無
誤自京至磁行程原定為十一日今䟎作九日
已於十三日送出直境兵丁皆安静守法邑野
無譁踴躍前進各站更換車馬及中伙住宿等
事章程既已早定後起官兵到站自可遵循辦
理(臣)仍往來照料並將直隸現辦事宜知會河
南撫臣鄂容安聽其酌量辦理以便軍行奏入
俞旨報聞
己巳經略大學士傅恒奏言(臣)在鳳縣途中接
到傅爾丹岳鍾琪報匣遵
旨開看内有傅爾丹岳鍾琪所奏願以三萬五千人
由黨壩一路進攻再由瀘河水陸並進可破勒
歪一摺(臣)查岳鍾琪原奏并力於黨壩而卡撒
但用兵八千人防禦似為直搗心腹之計但自
卡撒直攻刮耳崖與由黨壩攻取勒歪仍須攻
擊刮耳崖其事一例今據傅爾丹等奏稱逐一
履勘山澗重叠賊人碉寨稠密備禦嚴整而瀘
河一道兩岸亦須防賊阻截則是由黨壩直破
勒至亦不甚易且卡撒業已用力克取色底雙
碉掃清左右頭道山梁若但用兵駐守而不進
攻則賊人不必分兵抵禦又將專力於黨壩為
死拒計是岳鍾琪之議猶屬一偏之見傅爾丹
等以為卡撒亦不可專事株守意欲兩路進兵
其說較為周備(臣)意夲欲先至卡撒熟察情形
再至黨壩親勘確實定議進兵今(臣)擬至卡撒
時倘可進兵即統大兵進勦仰仗
皇上天威及鋒乘銳可以破其堅疊直抵賊巢黨壩
一路另派大員添兵恊助與岳鍾琪乘時進勦
彼此克捷賊可悉平若至卡撒揆度情形尚應
少待數日則(臣)即至黨壩親行相度酌定機宜
今傅爾丹所議近是而其意未必盡屬可據所
有實在形勢及進勦機要必俟(臣)至軍中詳勘
熟籌再行酌定具奏又岳鍾琪覆奏黨壩一路
情形自攻克跟雜之後尚未前進現調雜谷土
兵二千赴營協力攻擊據云天氣晴明尚無積
雪則乘時進勦正可破碉擒賊使無休息之期
亦於軍務有益又傅爾丹等覆奏摺内卡撒一
路僅堪駐守黨壩之兵較為氣盛而山廣徑岐
在在皆須兵力分布是現在不過防禦尚不能
進勦其所稱甲索一路既係綽斯甲巢穴僅駐
兵一千而張廣泗從前欲令撤歸黨壩所存糧
六千石即交綽斯甲看守是真所謂藉寇兵而
齎盗糧不知何以出此誠所不解幸而中止否
則未有不啟賊人覬覦之心者其布置乖方即
此已知其難與成功矣至傅爾丹等摺内挑選
新兵以補缺額一條自應以慣於行山之人為
上選若簡練有方新兵自足以制勝從前張廣
泗將陣亡守兵悉停募補雖意在養贍故兵家
口而缺額不補兵數日少不得其用辦理亦為
失當(臣)與張廣泗從未相識近於途次始見其
人初若語言慷慨可以動聽熟察其實則一味
油滑前後自不相顧但能大言不慙耳至謂與
訥親用事之員外郎阿桂交結甚密内外勾通
一切蒙蔽之處是否如此容(臣)抵營確訪再行
據實覆奏奏入
俞旨報聞
庚午
上命軍機大臣等傳諭經略大學士傅恒曰軍機大
臣議覆内大臣班第請給綠旗兵丁綿甲一事議
稱是否有用請交與經略大學士傅恒定議朕思
綿甲於臨陣之時甚為有用今廣儲司貯有二千
四百餘副現在起程各兵每起各給與五百副帶
至軍營經略大學士傅恒可酌量分給綠旗兵丁
之驍勇者於征戰甚屬有益將此傳諭大學士知
之是日阿里衮奏言夲月十四日接准陜西廵撫
陳宏謀咨稱陜甘二省現在添派漢兵一萬五
千名西安駐防滿兵二千名料理起程需費浩
繁庫貯不敷支給應於山西藩庫不拘何項銀
兩動撥二十萬兩委員星速觧陜以濟急需(臣)
隨行據布政使將晉省現存庫銀内動撥二十
萬兩委令太原府同知孔傳鏞領解剋期赴陜
交納奏入
上諭該部知之
辛未
上命軍機大臣等傳諭經略大學士傅恒曰朕思滿
兵前至軍營雖有應得口糧然進勦之時深山險
地倘米糧不敷或無暇造飯則肉亦有益意欲將
蒙古所進湯羊頒賜軍士因路遠難致而止可傳
諭經略大學士滿兵若遇深入山徑是否需帶餱
糧如牛羊肉割條晒亁似属有用即或於彼處預
備或須由京發往大學士一面辦理一面奏聞
(臣)等謹按滿兵啟行之際
皇上賜宴賞賚恩禮優渥既已遠逾常格又
念及軍行或涉險阻無暇煮食令備亁餱以待不時
之需
睿慮周詳無微不至實乃臣下思慮所弗及也
壬申
上命軍機大臣等傳諭經略大學士傅恒曰大學士
傅恒奏摺自十九日丑時到後連日未得臺報深
為盻望此時經略甫在途次此間不過商酌機務
傳諭知會之事尚非甚關緊要然即已懸念矣將
來一抵軍營逐日事宜關係尤重必得聲息時通
情形若覩朕懷始得稍慰念軍營所辦事件甚多
且進取之際調度機宜懸於呼吸若復料理摺奏
誠有難於兼顧之勢然必將接到事件約略聲明
或將現在籌辦攻勦不暇即為馳奏緣由先行陳
明朕可得其梗槩庶不至於懸望可傳諭經略大
學士知之現據愛必達奏報黔省所調兵丁二千
俱已揀選預偹調遣計此時已可抵川經略大學
士到彼自應留用以益軍威以圖速奏膚功一并
傳諭知之是日鄂容安奏言京兵經過豫省原於
淇縣之淇門驛河内之覃懷驛澠池之義昌驛
閿鄉之鼎湖驛分設四大站預備車馬交替(臣)
細加裁度每站相距三百餘里馬匹交替難免
疲乏之虞今各站馬匹既令照數加倍又備餘
馬一二百匹分為三分酌於兩站適中之地添
備一分約一百五六十里即行交替仍於每起
官兵後備車數輛馬一二十匹中途偶有疲乏
立即更換俾馬力有餘兵行迅速每日到店亦
可早為憩息養其全勇以冀迅奏膚功(臣)於十
二日親至淇門驛詳加查勘各項俱已預備無
誤頭起官兵亦於十三日抵豫界之豐樂鎮十
四日抵淇門驛每日行百三四十里及百五六
十里不等十五日現據獲嘉縣住宿二十一日
可抵陜省交界(臣)親督原派員弁逐程護送仍
於沿途詳慎指示務期妥協奏入
俞旨報聞
平定金川方略卷十六
