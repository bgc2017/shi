江西通志卷八十三
人物(十八)
建昌府
南北朝
周迪臨川南城人少有勇略梁元帝時授高州刺史封
臨汝縣侯領臨川内史侯景之亂百姓多棄為盜迪
保境恤民所部獨不侵擾臨川郡尸而祝之(安志)
唐
危全諷南城人乾符末所在寇亂全諷聚衆保鄉里中
和間詔為撫州刺史招懷亡叛百廢具興為人倜儻
有大節博涉羣書愛敬賓客善撫士卒賞罰必當其
功罪士卒樂為之用追封南庭王(人物志)
危仔昌全諷弟歴官新撫饒信四州刺史黃巢黨黃可
思竊發擾害鄉閭初戰弗克後復陳師鞠旅一戰却
之(林志)
後五代
元德昭字明遠仔昌子以危字刀下有厄改姓元居家
孝友事吳越掌文翰用兵於閩機務悉以委之厚重
多謀有輔弼才師旅戒嚴議者盈庭德昭至則他論
自息累官至丞相贈太保(林志)
宋
曾致堯字正臣南豐人李氏有江南撫州上致堯進士
第一不就太平興國八年乃舉進士召見拜著作佐
郎知淮陽軍留直史館除祕書丞兩浙轉運使魏庠
知蘇州介舊恩以進致堯劾之上曰曾某乃敢治魏
庠可畏也言苛稅一百三十餘條罷之移知夀州轉
主客員外判三司鹽鐵勾院遷戶部員外京西轉運
使歴知東泉蘇揚鄂五州終戶部郎中所著仙鳬羽
翼三十卷廣中台志八十卷清邊前要五十卷西郵
紀要為臣紀要三卷直言集五卷文集十卷傳於世
尤長於歌詩云(王荆公臨川集)
按曾致堯子固之祖也人物志林志以為五代時
人載入撫州又入建昌兩處重見今據王介甫所
撰墓志節錄改正南豐縣今屬建昌府宋史稱撫
州南豐者宋之建昌軍自撫州分置也(原跋)
曾易占字不疑致堯子以蔭補太廟齋郎為宜黃臨川
二縣尉舉三法司中進士第改武勝軍節度掌書記
不往用舉者遷太子中允太常博士知如臯玉山二
縣被誣歸卒子六人曄鞏牟宰布肇始易占以文章
有名既仕不合即自放為文章而時議十卷尤行於
世(同上)
按曾易占以子貴贈魯國公林志失載白志采荆
公所撰曾太常墓志增入
陳彭年字永年撫州南城人幼好學母惟一子愛之禁
其夜讀彭年篝燈密室不令母知太平興國中舉進
士調江陵司理參軍眞宗即位上表言事召試遷祕
書丞景德初直史館兼崇文院檢討獻大寶箴預修
冊府元龜遷右正言數有建白進工部郎中加集賢
修撰遷諫議大夫兼祕書監同修國史眞宗奉祠太
清宫丁謂為經度使以彭年副之國史成遷工部侍
郎參知政事求罷不許卒年五十七贈右僕射諡文
僖彭年性敏給博聞強記貴至通顯所得俸賜惟市
書籍大中祥符間附王欽若朝廷典禮無不參預所
著文集百卷唐紀四十卷(宋史)
危拱辰字輝卿南城人淳化進士性純孝年十五代父
為吏題新月詩云未審初三月嫦娥怨阿誰嬾開十
分鏡祇畫一邊眉邑令見而異之命拱辰專儒業後
官至光禄卿(林志)
鄧希顔字子臯南豐人咸平進士累官大理司直兼侍
御史以讜論為眞宗所信重(同上)
江白建昌人景德進士父禹錫有節義高年不仕躬自
教授祥符初獻東封詩十五篇有詔嘉美賜以粟帛
歲時遣使存問五年卒白自鄞尉罷還負土營葬廬
於墓側藜羹芒屩晝夜號泣將終制猶然轉運使以
其狀聞詔賜帛十二疋粟麥二十石醪酒十缸(宋史)
按江白前志重見南康府人物蓋疑以為建昌縣
也今據府志存此削彼
吳奎字成象南城人六歲能歴覽子史五行俱下目不
再覩大中祥符二年與臨川晏殊應賢良詔時年十
一眞宗甚優異之三賜璽書(林志)
危祐字夢弼南城人天禧進士知邵州使者按部有所
求祐置笏曰某不敢擾民以固位請遂歸尋遷太學
博士以言抵宰相謫守廉州吏進聚珠扇歎曰身為
廉州守而執此扇以對吏民獨不愧州名乎却之(人)
(物志)
黃曉南城人大中祥符進士流落銓調二十年嘗謂大
丈夫立世當自奮拔豈可碌碌出人門下通判廬州
轉運使陳杲以威懾下吏有訟杲者朝廷遣曉鞫之
人皆危曉謂屬部勢不可問曉治之以理略不為意
識者嘆服累官至職方員外郎(明一統志)
蔡充字公度南城人天聖進士家貧刻苦養母及仕未
嘗廣田宅喪歸僦屋以居仕至羣牧判官司封員外
郎(林志)
過昱字彦明南城人寶元進士性至孝母沒刻木為像
事之父一日大慟昱驚問故徐曰無他念吾事爾祖
自謂已盡禮今見兒事吾始覺猶未盡故感悔而悲
耳及父沒水漿不入口者七日孺慕終身(同上)
危固字堅道祐之子少好學以孝廉聞推先澤甘為庶
人作隠居詩以見志有數間玉川屋七里子陵灘之
句薦除將作監主簿召試館職皆不就(同上)
蔡冠卿字元輔充之子慶歷進士為原武簿遷下邳宰
鄢陵所至有惠愛遷大理少卿出知饒州前此范文
正公謫饒其去也人畫像祠之冠卿罷民亦畫像配
范祠焉(人物志)
李覯字泰伯建昌軍南城人穎悟過人五歲能調聲律
習字書十歲通舉子業家貧竭力養親不慕榮利倡
立旴江書院所學以推明聖經為本不泥於漢唐諸
儒之說獨不喜孟子嘗曰孔子尊王孟子乃勸諸侯
叛王故作常語其間多毁孟子郡舉茂才異等有旨
召試及試六論不得其一覯語人曰吾於書無不讀
此必孟子註疏也擲筆而出罷歸益務博學稽古范
仲淹守饒州得其文薦於朝以母老不願仕乞就除
一官以便養并上其所業二十四篇不報皇祐二年
仲淹又與余靖交章薦之乃授太學助教召為說書
明年又以海門縣主簿禄之胡瑗以疾罷以覯權同
勾管太學以祖母未祔先塋請假歸遷葬尋卒所著
有平土書禮論七篇易論十三篇周禮致太平論五
十篇明堂定制圖一卷富國強兵安民策各十篇潛
書十五篇廣潛書十五篇慶歷民言三十篇常語三
卷門人自閩浙至著錄者十有餘人鄧温伯最顯温
伯為御史中丞上覯所著書且請官其子參魯朱晦
庵嘗謂覯之學得於經為多又言其禮論與已意合
獨毁孟子世或譏其偏云(椒丘集)
按李覯所著尚有退居類藁皇祐續藁後集
鄧立字公儀南城人與李覯同學志合道一長於文辭
事父母孝謹撫弟友愛服義疾惡意所不可雖親戚
多引繩墨彈直斥絶浮屠說不使汙其門覯以畏友
稱之(李泰伯集)
謝思聖字心道南豐人孤貧力學事後母孝為里醇儒
慶歷登第調寧都主簿適隣寇猖獗思聖食息城上
為守備計寇去轉掠石城思聖復攝令民賴以安(林)
(志)
曾叔卿建昌南豐人鞏族兄也嘗買西江陶器欲貿易
於北方既而不果行有從之轉售者既受直矣問將
何之其人曰欲效君前策耳叔卿曰不可吾聞北方
新有災饉此物必不時貰故不以行余豈宜不告以
誤子其人即取錢去居鄉介潔非所宜受一介不取
妻子困於饑寒而拊庇孤惸惟恐失其意起家進士
至著作佐郎熙寧中卒(宋史)
曾鞏字子固游太學歐陽修見其文而竒之自是名聞
天下舉進士調太平州司法參軍召入編修史館書
籍遷館閣校勘英宗實錄檢討通判越州歴知齊襄
洪福明亳滄州進職直龍圖閣鞏為治尚威嚴其徙
滄州也過闕神宗召見勞問遂留判三班院鞏上疏
議經費神宗頗嘉納之手詔中書曰五朝史事宜付
曾鞏遂以為史館修撰試中書舍人遭母憂卒年六
十五平生嗜書家藏至二萬餘卷手自讐對雖白首
不倦又集古今篆刻為金石錄五百餘卷有文集曰
元豐類藁五十卷外集十卷初與王安石友善安石
稱其文辭以譬水之江漢星之斗神宗嘗問鞏卿與
王安石最密安石何如人鞏曰安石文學行誼不減
揚雄以吝故不及神宗遽曰安石輕富貴不吝也鞏
曰臣謂吝者安石勇於有為而吝於改過耳神宗頷
之吕公著嘗告神宗以鞏為人行義不如政事政事
不如文章鞏以此不大用云(東都事略)
按曾子固事績具見韓維所撰神道碑中史傳特
錄其議經費一疏得毋以此為未竟其用乎據碑
文所著尚有續元豐類藁四十卷史傳亦失載
又按子固諡文定宋史及行狀墓志俱不載續文
獻諡法考亦無之惟見於陳宗禮所撰曾文昭家
傳及虞伯生曾氏祠堂記中但賜諡歲月無考(原)
(跋)
鄧潤甫字温伯建昌人皇祐進士為上饒尉武昌令熙
寧中以王安石薦直舍人院知制誥擢御史中丞遷
翰林學士因論奏相州獄為蔡確所陷落職知撫州
以龍圖閣直學士知成都召復學士一時制作獨倚
潤甫焉哲宗立惟潤甫在院一夕草制二十有二修
神宗實錄以母喪去終制以承旨召除禮部尚書紹
聖初首開紹述遂拜尚書左丞章惇議重謫吕大防
劉摯潤甫不以為然曰俟見上當力爭無何暴卒諡
安惠(宋史)
按鄧潤甫人物志不載林志諱其開紹述事今據
宋史
曾誼字子常南城人皇祐進士博聞強記明於大體善
屬文一時名出衆右為吏平恕質慤務在愛人不為
刻察提舉江南東路常平同職欲增賦役民誼爭之
不得自請罷去遂知楚州家故貧節廉自重罷吏歸
常闔門居不與人事(林志)
許抗字損之南城人皇祐進士任沙縣時彭孫嘯聚亡
命阻山為固抗挺身入壘說降之移知郴州鑿湖千
餘頃民賴其利官至福建轉運使(同上)
李山甫字明叟南城人皇祐進士通判河州羌人犯城
山甫與知州鮮于師中固守凡二十七日而圍解元
豐初王韶薦其才可用授作坊使權發遣澧州召對
論邊務神宗勉慰久之既至蠻峒懾服山甫長於聽
決而原於人情臨事敏捷所至有聲累官樞密副使
(同上)
曾肇字子開舉進士調黃巖簿稍遷國史院編修官進
吏部郎中元祐初拜中書舍人實錄院修撰除給事
中固辭請外以寶文閣待制知潁州徙應天府入為
吏部侍郎論南郊既去皇地祗位而議者欲夏至遣
冢宰攝事則不復有親祭地祗之時於事天則躬行
事地則遣官非王者父天母地之義又議明堂配帝
請復設五帝與昊天上帝並祀徙刑部侍郎出知徐
州紹聖初元祐士大夫皆流竄嶺表最後謫前史官
范祖禹等以實錄譏訕為罪肇以嘗與修降集賢院
修撰知滁州徽宗即位復為中書舍人會日食故事
當降詔求直言徽宗命肇草詔詔下投匭者日千百
人元祐士大夫再以赦恩甄敘或復舊職典方面肇
奏生者蒙恩矣死者未被聖澤也請如寇準曹利用
故事檢會臣僚貶死未經敘復者還其所奪官職遷
翰林學士兄布拜相以親嫌除龍圖閣學士提舉中
太一宫元祐士大夫再被降黜肇請與俱貶言者繼
之遂落職謫知和州貶濮州團練副使汀州安置移
台州卒年六十二(東都事略)
按南宋陳宗禮所撰曾文昭家傳歴事英神哲徽
四朝踐更十二州歴吏戶禮刑四部侍郎兩為中
書舍人封曲阜開國侯贈少師諡文昭所著有曲
阜集四十卷西掖集十二卷内則五十卷外則三
十卷史傳皆失載按王偁曰鞏與肇以文章被近
用為時儒宗學者仰之布雖相蓋可貶云
吕南公字次儒建昌南城人於文不肯綴緝陳言熙寧
中士方推崇馬融王肅之業剽掠補拆臨摹之藝大
行南公一試禮闈不偶退築室灌園不復以進取為
意益著書且借史筆以褒善貶惡遂以衮斧名所居
齋嘗謂士必不得已於言則文不可以不工蓋意有
餘而文不足則如吃人之辨訟心未始不虛理未始
不直然而或屈者無助於辭而已故毅然盡心思欲
與古人並元祐初立十科薦士中書舍人曾肇上疏
稱其讀書為文不事俗學安貧守道志希古人堪充
師表科一時廷臣亦多稱之欲命以官未及而卒遺
文曰灌園先生集傳於世(同上)
王无咎字補之建昌南城人第進士為天台令棄而從
王安石學久之無以衣食其妻子復調南康主簿已
又棄去好書力學寒暑行役不暫釋所在學者歸之
王安石為政无咎至京師士大夫多從之遊然與人
寡合常閉門治書安石薦其文行該備守道安貧詔
以為國子直講命未下而卒(同上)
朱軾字器之南豐人嘗從曾鞏學性寬和輕財急義悉
以祖業讓弟軫獨取故居曰此先人廬不可失也鄉
民熊禧饒華負官逋欲自盡軾傾囊濟之得不死(人)
(物志)
傅野字亨南南城人任定海尉後徙居新城幼有志操
屹然慕古豪傑風王韶為建昌司理薦於郡守為軍
學教授韶受命取熙河奏為熙學教授韶還朝論事
即言野有文章學術而老願補東南一官上可之調
明州定海縣尉所為文章號通藁二十四卷鄧潤甫
為之序(林志)
陳次公字仲父南城人安貧樂道隠居著書李覯嘗以
詩美之有之子出蒿萊行潔業且精之句覯臨終執
次公手以明堂圖制為託云(同上)
朱京字世昌南豐人博學淹貫登進士甲科為太學錄
神宗召見論事擢御史風神峻整見者憚之目為眞
御史初臺臣奏事必先移閣門得班乃入京嘗以名
聞翼旦會有先之者不及對而退帝問京安在詔召
之入為留班以須未幾以論大臣謫監興國鹽稅歴
江東轉運判官提點淮西刑獄元符初遷國子司業
(宋史)
朱彦軾子熙寧進士歴官刑部侍郎有小民曉出負販
晝歸賊刃其母而逃遺刃在旁隣伍執其子於官鍛
鍊誣服獄已具彦疑其冤推辨得眞賊而出其子除
中書舍人(林志)
朱襄彦之弟為陳留尉縣直國門四方逃亡之藪襄有
方略盜發必得一境肅清一日有中貴人館縣驛已
而徵簿書若有所考按者襄曰畿邑刺舉監司職也
朝廷未聞遣使此必詐也為圖奸利耳送獄鞫之果
然仕至知韶州(同上)
符行中南豐人父授元豐進士累官中奉大夫贈南豐
開國男行中政和進士為温州通判知成都府所至
有政績任江西轉運使奏減月俸虛額五分識虞允
文於常僚中後以言奪職安置南雍州所著猥藁四
十卷(同上)
童蒙字敏求南城人未第時居城北鄉外曰塔步家貧
聚小兒學以自給壯年偉貌鄰室處女素慕之一夕
排闥來奔童力拒之女不肯去曰苟不見容當死於
此童百方譬解終不及亂女嘆惋涕泣而退童不復
居其地託故徙焉後登政和進士第官至承議郎知
蘄州(人物志)
范柔中字元翼南城人舉進士官至宣德郎太學博士
其學長於春秋著春秋見微十卷行於世折衷三傳
去取諸家深得聖人之意元祐間上書言事後被禁
錮遷謫死紹興初朝廷崇尚節義追贈直祕書閣得
官一子(同上)
曾紆字公卷布子善詞翰有志節以蔭補官歴州縣坐
忤時貶零陵與黃魯直厚善紹興二年除直顯謨閣
守本郡别號空青有文集十卷山隂陸游為常平使
者至臨川得其遺文嘆舉世士大夫知空青不盡云
(林志)
按曾紆林志訛入撫州人物志所載事績與林志
全不合白志入建昌
曾怘(一作怙)字仲常鞏之孫補太學内舍生以父任郊社
齋郎累官司農丞通判温州須次於越金人陷越以
巴拜為帥約詰旦城中文武官並詣府有不至及藏
匿不覺察者皆死怘獨不往為鄰人糾察逮捕辭氣
不屈時金人帳中執兵者皆愕眙相視巴拜曰且令
出左右盡驅其家屬四十口同日殺之越南門外越
人作窖瘞其屍金人去怘弟朝散郎&KR1556;時知杭州餘
杭縣事製大棺斂其骨葬之天柱山(東都事略)
曾悟字蒙伯文昭孫宣和進士靖康間為亳州士曹金
人破亳悟被執嫚罵衆環刃剚之妻孥亦同日被害
(林志)
按曾悟林志亦載撫州人白志改正
李涓字浩然南豐人仕為鄂州崇陽令靖康之難募兵
勤王至蔡州與金人戰死之(同上)
丘稅字為高南豐人補入太學時方宗王氏新經稅惟
尚理義故不偶建炎間上書請都金陵以圖恢復嗜
古好文憂時之心散見篇翰著有議古集寓文類詩
解義(同上)
蔡延世字永叔南城人建炎中以文武全才舉為建昌
兵馬監押金人猝至守倅皆遁延世攖城固守遂領
軍事嘗倅當塗及濠梁所至有聲(同上)
吳伸南城人與弟倫俱太學生立社倉以周貧乏朱子
記略云紹興甲寅之歲發私榖四千斛以應詔旨民
有所仰食無復死徙之虞咸德於吳而伸與倫不敢
當曰是倉之立君師之教祖考之澤而鄉鄰之功也
(人物志)
曾造南豐人性和易而操持確不可移淳熙中知乳源
謂養士先於教於是籍官田及民廢業數百畞為學
産創黌宫立職長嚴課試士風翕然丕變尋調知樂
昌遷學於城東訓士亦如在乳源時於是樂昌文教
方軌中州矣(廣東名宦志)
張大經字彦文南城人紹興進士宰龍泉儀眞俱有善
政孝宗召拜御史嘗論中人不宜薦士以傷士風秋
旱詔求言大經極言民力竭而愁嘆多軍士貧而怨
嗟衆願疎出憸腐抑絶倖門除禮部尚書出知建寧
府移鎮紹興辭不拜主眷未衰抗疏引去人方之孔
戣夀踰八十諡簡肅(白志)
劉虢瑞南城人紹興進士學問優贍政事老成為時所
重官至刑部侍郎龍圖閣學士(林志)
曾炎字南仲肇之曾孫隆興進士嘗親捕劇盜數十人
貽書理官謂兵革甫定宜有縱舍犯者多得末減累
官通奉大夫封曲阜開國子(同上)
游少游字希卿南豐人隆興進士攝永興令郡吏督賦
語侵少游叱曰剥民之政吾不忍為命杖之又取宗
室武斷者繩以法豪猾斂迹遷廬陵縣判南安軍官
至朝列大夫(同上)
何坦字少平廣昌人淳熙進士歴靖州江陵府教授知
將樂縣擢知連州所至以善治聞累遷寶謨閣學士
廣東提刑廉平為嶺南之冠卒諡文定所著西疇常
言見百川學海(人物志)
陳宗禮字立之南豐人少貧力學淳熙中舉進士累官
參知政事以直言清節著卒贈旴江郡公諡文定(林)
(志)
鄧約禮字文範南城人從象山學嘗為江州德化丞兩
攝邑葺理凋弊得民心季浩以子妻之遂家臨川由
進士官至常德府推官以子貴累贈中大夫(人物志)
聶子述字善之南城人紹熙進士官至吏部侍郎以置
制使出帥西蜀已而致政歸適有盜殺郡守朝廷遣
將欲屠城子述單騎至麾下力陳民冤乃止殺其渠
魁卒諡文定追封衞國公(同上)
曾漸字鴻甫南城人紹熙進士累官至工部侍郎立朝
有風節卒贈少師諡文莊(林志)
何行字自強廣昌人父聖能官至紹興知府多善政行
其長子博通經史善屬文以明經舉知武平縣地接
贑廣多劇盜行因舊城築之民賴以安丁父憂服除
見宋境日蹙無復仕進意以文籍自娛有文集藏於
家(人物志)
饒廷直字朝弼南城人由進士官鄧州通判攝州事值
宋金講和割唐鄧二州屬金金迫而取之以未得命
堅守以待勢日危急廷直以手染血印表上遂自刎
嘗作鑑論百篇包恢序而刻之(同上)
包恢字宏父建昌人自世父約叔父遜從朱熹陸九淵
學恢少為諸父門人講大學其言高明諸父驚焉嘉
定進士邵武守王遂辟為光澤主簿平寇亂建寧守
袁甫薦為府學教授監虎翼軍募土豪討唐石之寇
改沿海制置司幹官會歲饑盜起金壇溧陽之間恢
部諸將誅夷之改知永豐縣添差通判台州徐鹿卿
討温寇辟兼提點刑獄司主管文字改通判臨安府
遷知台州有妖僧居山中號活佛男女爭事之因為
姦利豪貴風靡恢誅其僧移知建寧尋知隆興府兼
江西轉運沈妖妓於水化為狐人皆神之有母愬子
者年月後狀作疏字恢疑之呼其子至泣不言及得
其情母孀居與僧通惡其子諫以不孝坐之狀則僧
為之也因責子侍養跬步不離僧無由至母乃託夫
諱日入寺作佛事以籠盛衣帛因納僧於内以歸恢
知之使人要之置籠公庫逾旬吏報籠中臭達於外
恢命沈於江景定初權禮部侍郎尋為中書舍人林
希逸奏恢守法奉公其心如水知平江府召為刑部
尚書僉書樞密院事封南城縣侯郊祀禮成以資政
殿學士致仕年八十有七臨終舉盧懷愼臥簀窮約
事戒諸子斂以深衣作書别親戚而後卒有光隕其
地贈少保諡文肅(宋史)
李彖字材叔南城人躬行孝弟居山中于諸經無所不
說而尤用意於詩易著詩孟子講義易統論(林志)
曾穎茂字仲實漸之子官至吏部侍郎理家莅政愼密
嚴重凡臺閣典故官曹科條邦計本末洞究綱紀繩
引珠貫密施顯設刃游縷解有所操執不回不撓封
武城侯(同上)
黃晟字子成南豐人明經考古得諸儒言以沈涵細訂
陸象山稱之曰粹然其容懇然其中其施不潰其守
不渝推父蔭以與兩弟惟季弟無可及則推已田與
之結廬仙巖之旁扁曰壺隠(府志)
童宗說字夢弼南城人為袁州教授有柳文音註行於
世極其審博稱善本(林志)
陳堯舉字綱伯南豐人舉進士嘗承江西運司檄考試
廬陵士子拔文天祥人謂其知人居官甘淡泊無一
毫妄取學者尊為鳳岡先生官至通判臨江軍(同上)
諶祐字自求南豐人古貌古心耿介寡諧蕭然萬山中
窮經博古文宗左氏班馬詩宗杜黃每一篇出江湖
傳誦而律體更精(同上)
劉掞字信翁南豐人侍郎張淵微薦為國史院校勘時
七十餘矣既入館分校列傳未上而卒(同上)
黃載字伯厚南豐人世習儒明左氏春秋貫穿百家晚
年用平寇功補官鄭丞相清之力引之知封州以廉
謹稱(同上)
黃樞字機先南豐人慶元進士為南雄司法峒寇猖獗
郡檄樞督餉且調度破之賊率衆數萬空巢而出官
軍不滿千遂死之初樞問途著隻韤語其下曰以此
為識已而賊退求尸得韤以證事聞贈通直郎(同上)
李萬字必大南豐人嘉定進士嘗典某郡獄兵變將盡
縱囚萬冠裳坐廳事置公牘於前曰吾受命主獄囚
者得罪於國法奴輩安得縱舍既而郡倅與萬同出
撫定亂得息秩滿調贑縣丞有兵事萬堅執不阿事
平上官壯之(同上)
趙崇侯字信之南豐人嘉定進士為福建運司主管文
字臺有疑獄崇侯得其情未幾權南劒州事以清介
名(同上)
鄧均一名坰建昌人嘉定進士政事寬平所至以鄧佛
稱之歴官吏部侍郎卒諡清惠(同上)
趙崇嶓字漢宗南豐人嘉定進士為石城令時寇賊横
虐崇嶓以恩信結將士討除元惡改知淳安縣上疏
極論儲嗣未定及中人專横官至朝散大夫有白雲
藁(同上)
謝升孫南城人舉進士官翰林編修以文章名世人稱
南窗先生有詩義法行世(同上)
孫瑞字履祥南豐人端平進士有學行事母以孝稱受
學於眞西山深明義理歴任肇慶司理翁源令為政
清簡民便安之(同上)
張淵微新城人登淳祐進士第一人累官侍郎以直節
著(人物志)
曾淵字廣微南豐人淳祐進士國事急賈似道得罪陳
宜中當國淵遁歸里被劾竄雷州景炎起參知政事
走南安而卒(林志)
趙與植字德茂南豐人淳祐進士幼敏悟工文章嘗知
醴陵縣嚴州兵變往為知州單車入境平亂擢知臨
安府(同上)
蕭雷龍字顯辰建昌新城人景定進士調臨安府學教
授通判衢州權知府事北兵薄城下不降脫還建昌
與同里人黃巡檢起兵時元兵四合雷龍度不可支
與黃巡檢及麾下數人奔入閩未出境為同安武人
徐浚沖獲送縣權縣尹劉聖仲素與雷龍有怨殺之
後聖仲北來泊舟小孤山有巨艦衝前建大旗書曰
蕭知府兵繼見雷龍坐船上聖仲大呼有頃不見以
驚死(宋史)
吳楚材名炎以字行南城人德祐元年建昌降明年春
楚材還鄉糾集民兵既失利且乏援元兵誘降其衆
多解去楚材走光澤為人所執及其子應登以獻郡
遣錄事婁南良訊之曰汝何錯舉楚材抗聲曰不錯
不錯如府錄所為乃大錯耳吾一鄙儒特為忠義所
激為國出力事雖不成正不錯也南良愧而語塞吳
浚為江西制置招討使斬楚材父子傳首諸邑益王
立於福州聞而哀之贈官朝奉郎即邵武境上立廟
賜名忠勇(林志)
何洲聖能次子志行醇篤文章高古以捧西疇遺表恩
授副尉政寬守潔恬於進取樞密陳文定少與洲善
且連婣好及文定貴顯浮沈小邑未一往干宋末退
休御史程鉅夫求賢江南勸洲再仕以疾力辭(人物)
(志)
傅夢泉字子淵南城人乾道進士嘗遊陸象山朱晦菴
張南軒之門朱子稱其氣質剛毅極不易得象山讀
與周益公論道書曰子淵擒龍打鳳手又曰義利之
辨子淵之對可謂切要二賢所許如此嘗講學於鄉
席嘗滿朱子謂子淵得朋進業之盛深慰鄙懷為澧
州衡州博士立石鼓書院宰寧都歴清江通守皆以
善政聞著有石鼓文集(縣志)
瞿元肅南豐人四世同居百五十餘口父母均慈子孫
盡孝兄弟友愛婦女勤事父歿兄弟六人廬墓盡哀
有司聞於朝旌表召元肅入見賜御書復其家(林志)
謝元禮南城人通五經尤長於易以德行文學稱元程
鉅夫志其墓(同上)
黃叔美字河清南城人𨼆居旴南山中為詩慷慨磊落
不凝滯於物有集揭傒斯序之兄叔敬亦以文學知
名(同上)
黃繼善字成性南城人著史學提要以四言韻語編貫
諸史始上古終宋條理井井寧都魏禧自廣陵攜入
江西見者驚嘆以為秘本舊有程元海序今不傳(魏)
(叔子集)
按繼善舊志府縣志皆不載其家世行事無可考
魏禧曰旴人之書亡於江西傳於廣陵數百年後
卒以江西人得之信乎書之傳有數也
廖應淮字學海南城人自號溟涬生抱負竒氣年三十
遊杭上疏言丁大全亂政狀中以法配漢陽軍應淮
荷校行歌出都見者壯之遇蜀人杜可久為禱營將
脫其戍籍授以邵子先天易數其算由先天起數應
淮神警一問輒了嘗坐臨安樓市大衍卜卜已輒閉
樓危坐取一環按劍自鍜之當火少休則危坐以為
常曾過曾淵子家索酒飲酣抵掌放歌見賈似道直
言宋鼎將移語畢亦徑出國子監簿吳浚以先天易
箋隂符經六花陳法欲上之應淮擲其藁於地曰誤
天下國家者此書也浚欲從之受易罵曰若黃口兒
語此人皆邵子矣後以其數學授進士彭復之以傳
鄱陽傅立著有元元集歷髓星野指南象滋說會補
畫前妙旨約十萬言(宋史)
按應淮雖號精數學而氣節竒偉前志人物傳不
詳而重入方伎今采宋史補此而削彼
張日中南城人景炎六年文天祥帥師次汀州日中以
兵來會天祥師潰於空坑日中奮力拒戰身被數十
槍而死(林志)
傅汝舟字曉窗南城人博學工詩欲紹先世令名乃立
義試詩會聘鄧秀實師之日與四方名士更相倡和
一時作者雲集(同上)
聶銖字積道(闕)人隠居不求聞達或勸其出答曰吾
讀祖父之書樂堯舜之道平生志願足矣鉅公聞人
多就見焉(同上)
李淛字宗海覯之後南城人登進士不仕元初臺臣舉
故官淛與謝枋得固辭不就時稱其忠隠於龍馬峰
捐金購書研精考訂以纘先代之緒(人物志)
按李淛林志入元
元
程文海字鉅夫避武宗御名以字行建昌路南城縣人
德祐元年從叔父西渠官於洪講學東湖之上元至
元十三年充質子挈家入覲賜見面試文字署翰林
院除應奉文字改修撰陞集賢院直學士領會同館
事擢侍御史行御史臺事南人入臺自鉅夫始時上
思治求賢如渴命鉅夫前往江南諸道訪求賢俊於
是萬一鶚余恁趙孟頫等用焉時僧格專權鉅夫發
其奸除江南湖北道肅政廉訪使滿秩還家上思用
舊臣召除翰林學士知制誥同修國史商議中書省
事與修成宗實錄有旨命往湖廣定選訖事以病假
歸武宗賓天上居諒闇首召老臣十六人造朝鉅夫
與焉特加榮禄大夫仍故職賜世德之碑延祐三年
得告南還命廷臣祖餞以榮之薨年七十所著文集
五十卷(何太虛集)
按程鉅夫傳元史太長林志人物志太略白志從
太虛所撰行狀節錄鉅夫封楚國公諡文憲行狀
失載
鄧茂生字秀實南城人明經博史以至諸子百家之書
隂陽術數之學無不研精至理學者宗之一時記述
金石之文多出於其手人稱秀實先生(林志)
劉壎字起潛南豐人薦本州儒學教授性聰敏好讀書
博覽古今宋末與同里諶祐自求以詩文鳴年三十
七而宋亡又十八年當路薦署郡學正年七十受朝
命教授延平卒年七十八所著有經說講義水雲村
藁英華錄隠居通議凡百二十五卷(人物志)
按林志壎字子長所著尚有水村補史詩
劉麟瑞號如村壎子至治中追維宋末仗義死事之士
討據遺逸賦五十律題曰昭忠詠邑人趙景良合水
村十忠詩為一卷附以汪水雲方虛谷等傷時之什
總名之曰忠義集(元詩小序)
胡夢魁字景明建昌新城人未冠以明經貢於鄉登進
士第累遷浙江制置司參議官元初奉母歸里江西
宣慰使檄攝本郡判官者二年以薦擢僉廣西憲事
嶺海吏治不律所至蕩滌之居四年民為建祠以病
歸所為詩文曰偶然集(程雪樓集)
揭祐民廣昌人泰定中官邵武經歴三至京師公卿多
樂與游程鉅夫尤敬禮焉寓居旴水上自號旴里子
族子傒斯為作傳稱其騰擲字宙凌轢古今有旴里
子集(揭文安集)
按林志所載與此全不同
江學庭南城人才優學博後進仰之若山岳仕至國子
祭酒贈莒國公諡文正(林志)
吳德新字止善建昌人工醫留京師久之嘗往寧夏會
盜至德新見執脅使降誓不從賊乃縛其兩手加白
刃頸上迫其畏屈德新罵不已乃曳之井上陽欲擠
之德新偶得寬即自投井中仰罵賊賊射矢貫其頂
罵益力賊怒以長槍刺之然亦壯其志曰此眞丈夫
也以土埋井而去(元史)
余冕字服周南城人由吏員官至柳州衞經歴懷遠久
為徭賊所殘冕與知縣馬希武撫安徭民督工築城
奸民以為不利勾徭復叛有先來言者冕曰為國捐
軀奚恤一死徭數千攻圍刃職官六人冕同希武奮
不顧命與賊對敵遍身中矢猶罵賊不屈竟被碎屍
(人物志)
夏顯卿臨川人避地南城以材力為王溥所知時各路
軍州洶洶不知所屬顯卿勸溥當受福建平章揚珠
布哈調度為溥糾練義旅示以順逆賊至輒擒滅境
内以安溥承制署顯卿總管府參謀至正戊戌陳友
諒兵圍建昌顯卿率衆入城與陳兵三接戰殺傷相
當後城守日急謀走閩求援溥未決陳將誘溥持友
諒偽平章敕命授之仍授參謀顯卿乃對衆聲義諫
阻溥怒遂殺之(同上)
戴良南城人順帝時臨川賊鄧忠陷建昌路良起義兵
復之(林志)
劉時習字說道南城人負德器為文章如菽粟布帛皆
有資於民用知施容州時郡國多故時習宣之以能
推之以忠所施各適其宜致仕歸鄉卒(同上)
朱倬字孟章新城人登至正壬午第知遂安縣尹壬辰
秋寇由開化趨遂安吏卒逃散倬坐公所以待盡寇
焚廨舍乃赴水死(新安文獻志)
按朱倬志書俱不載今采明初歙人汪仲魯叡所
撰朱孟章哀辭補入又考焦氏經籍志倬所著有
詩疑問六卷刻綠水亭經解中末附南昌趙悳詩
辨說一卷(原跋)
萬清字仕廉南城人由進士官至樞密院使至正辛丑
四海不寧棄任還家仍命鎮守建昌路總管府洪武
初竄入閩地屢徵不就使人求得之貶和州知州不
就卒(人物志)
黃覺經建昌南城人五歲因亂失母稍長誓天事佛發
願求母所在乃渡江涉淮行乞而往衝風冒雨三十
八年備歴艱苦至汝州梁縣得其母以歸有司請旌
其門閭(元史)
翁漢傑新城人年三十方讀書四十成大儒明詩經閉
戶却客吟詠自適後徵為富州學正(林志)
涂建可新城人與席梅可潘東臯李南浦為黎川四友
至正末杜門避世開畦種菊自號菊隠(同上)
揭繼可字汝善廣昌人學問以體用為大本以踐履為
實功子弟有過每涕泣而道之(同上)
彭仕淵新城人仗義有為至正間紅巾陷邑仕淵與姪
仲斌集義兵為保障民賴以安(同上)
李宗可廣昌人有勇略善槊余闕為淮南行省左丞延
至幕以兄女妻之擢池州判官權義兵萬戶統新軍
守水砦屢有戰功賊既破城宗可横槊入賊中殺死
甚衆聞闕死馳還家聚妻孥謂曰元帥死國吾義不
屈汝等毋不死為人所辱拔劍無小大盡殺之出據
胡床坐飲數巨觥自刎葬余闕墓側(宋學士余左丞)
(傳後)
按潛溪載宗可為蘄人實籍廣昌其子孫見為廣
昌人特改正
江西通志卷八十三
