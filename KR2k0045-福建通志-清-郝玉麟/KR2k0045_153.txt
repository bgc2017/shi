江西通志卷一百五十三
藝文(詩七)
五言律
元
豫章貢院即事奉和雲林提舉晚春閒居舊韻
吳澄
客裏秋光好歸心不厭遲牆低孤塔見院靜一簾垂隔
紙聞風怒臨階看日移宛然似三逕未負菊花期
送劉仲誠歸潯陽程文海
不見匡山久高人得飽看遺民甘入社中允竟辭官南
極光芒逼東風紫翠寒君歸煩訊問五老近平安
饒州道上(二首)何中
新晴破積陰淑氣泛行襟千里山河眼百年耆舊心霞
飛滄海遠煙入綠村深學劍江東者茫茫不可尋
手舂初歇杵麥粥午香知白酒村村薄青山處處竒天
垂雙鶴遠江渡一舟遲楓合東吳綠何人續楚辭
白鷺洲
淡淡薰風喜江明天影開竹陰侵水碧草色近人來諸
老心猶在千年首獨回非無李供奉却久鳳凰臺
題祝道士龍虎山先天觀揭傒斯
聞說先天觀重重絶壁環鳥啼青澗裏花落白雲間樵
子能長嘯居人識大還洞門無處認惟有水潺湲
雪中同程漢翁程志可登旴江從姑山
新年殘雪裏孤石梵王祠拔地驚横絶嵌空欲倒垂平
田沿上遠寒水望中遲試問南安錫飛來正幾時
北上登小孤山(至大元年)
積雨西南下朝宗第一門憂勞思舜禹疏鑿正乾坤地
束千帆側天扶一柱尊蛟龍深窟宅穩睡莫騰翻
南康夜泊聞廬阜鐘聲
廬山三百寺何處叩層雲宿鳥月中起歸人湖上聞入
空應更迥近瀑正難分遥想諸僧定香爐上夕熏
送朱本初法師赴豫章玉隆宫柳貫
鎖蛟惟有柱墮鼠已無家想到真仙宅能回俗士車露
壇春翦柏雲臼夜敲茶人境今雙絶長吟採物華
觀玉隆宫所藏宋乾道宸翰雲壑二字
虞集
昔老雲歸壑天章自九重日華常映鳳山氣盡成龍俯
仰遺陳迹高深儼德容飄然化春雨結想在高松
星子鎮道中王惲
北下星關道川開百里寬夢殘傾錦帢吟細緩征鞍土
峽深回洞山田疊醮壇一杯亭傳酒來為敵霜寒
遊麻姑萬松庵貢師泰
積雨變秋思清遊愜道心過橋分履迹問字逐鐘音紅
墮鳥爭果綠深魚占陰何當脱塵鞅重此契幽尋
過隆興章江門張翥
把酒西風裏挂帆南斗傍夕陽城角盡人影水中長問
俗勞羈旅干時儗俊良平生槎上意漂轉益難忘
過烏山鋪伯顔子中
溪流霜後淺野燒曉來明古路無人跡空山有驛名衾
寒知夜永柝響覺風生苦被浮名誤栖栖復此行
建昌胡氏小有樓陳旅
窈窕麻姑宅登臨憶謝公近聞好山色都在小樓中屋
曙丹霞吐城深翠雨通石池正當戶人立藕花風
遊麻姑山黃鎮成
絶巘寒聲淺陰堂翠色交搨書摩蘚石炊黍拾煙梢瀑
落投龍洞雲歸傍鶴巢未能招我隱何用解人嘲
泊舟老鸛觜(在九江)楊奐
衮衮風生觜涓涓月印沙船頭平壓浪櫂尾旋成花老
去長為客愁來轉憶家雙棲疎影裏羨殺柳橋鴉
次韻玉琊雲隱圖(并序)趙汸
番陽王本善故居懷玉山之北號曰玉琊雲隱鄉先
達進士董公為之記和陽王使君為之賦又得星源
韓徵君為之圖余嘗過本善所寓見其淨埽一室琴
書圖畫與弓劍雜前培桂植菊怪石纖蒲幽潔可愛
蓋能審已推分隨所寓而安視竄名尺籍而有所顧
願者不同科也乃次使君韻附於卷末以釋其幽思
云
馬上劍三尺山中雲半間無人尋草迹有虎卧柴關解
甲端陴後懸弓定地還胡為思舊隱畢竟復誰閒
舟次峽江郭鈺
江上晚晴好臨行復艤舟雨龍歸大秀水鳥度巴丘公
瑾人巾傑子真方外遊時危論出處吾道莽悠悠
題周瑜廟(在峽江)
雄姿不可見遺廟俯江干簫鼔龍祠近旌麾虎落殘樹
勲先葛亮定霸走曹瞞獨恨三分後無人憶漢官
賦孺子亭丁復
東漢久無國南州猶有亭虚楹過日白老樹入湖青歲
晚送僧去天寒行獨經搔頭雙檜側余髮故星星
宿蠡口華幼武
春風吹短櫂迤邐望歸程刁斗溪邊戍旌旗野外營市
橋人迹少官路馬蹄輕欲向東湖去邊烽永夜明
石䂬艾申
突兀倚蒼穹誰云巧妙工滴油巖已竭神運禀常空人
入嵌空裏春歸杖履中一翁何處在孤塔凛高風
題信州先天觀圖二首楊載
高林褰翠氣虚谷散虹光道士多騎虎仙人自牧羊澗
泉通地遠山嶺際天長戴子文為記流傳示不忘
四圍山不斷狀若碧芙蓉谷遠含風細崖深下露濃茂
林藏虎豹陰洞伏蛟龍恍惚神人降浮空羽蓋重
明
大孤山次舉善茂才韻王沂
聞說揚瀾好春舟更一灣江豚乘水上野鶻落雲間勝
景疑三島靈祠俯萬山若逢王子晉笙鶴定相攀
過臨江訪彭聲之
金鳳洲邊路維舟重憶君江虚秋氣入沙淨曙光分斷
鴈前汀起鳴鐘隔岸聞因過鑑池上詩思亂愁雲
快閣春望次王子啓劉崧
使者徵兵去居民避地回南風猶鼓角北岸自樓臺白
水晴雲動青山暮雨來百年舊城郭臨眺獨興哀
玉華山
翠巘千峰合丹崖一徑通樓臺上雲氣草木動天風野
曠行人外江平落雁中傷心俯城郭煙雨正冥濛
過彭澤解縉
青山圍一縣隱隱見人家亂石江邊出孤帆帶日斜翠
添官舍柳香泛驛樓花不見陶彭澤湓城起暮鴉
廬山
扁舟過彭蠡遠遠見匡山巨石危將墮陰雲去復還平
鋪三百里高出九霄間久在風塵際覽觀心自閒
清江晚眺
清江臨望處一一見鄉山玉笥浮雲去金川夕照殘維
舟訪舊隱飛鳥&KR0786;初還歸到仁山下漁樵日日閒
經湖口縣劉永之
古縣開湖口高檣集岸隈山從廬阜起江向武昌來近
水皆楊柳荒城半草萊客心元自速更遣曉風催
四月東湖泛舟王恭
落日東湖裏相攜看綵舟澄明憐水物浩蕩狎沙鷗載
妓從歌舞飛觴任去留綠荷深處月流影上滄洲
經鄱陽舟中作
揚帆渡彭蠡雲樹曉冥冥潮到潯陽白山連建業青乾
坤隨去鳥江海任流萍回首鄉林遠歸鴻不可聽
過九江韓守益
夷險休渝節勤勞莫問家暮船維柳樹春水泛桃花廬
阜依霄漢江州對渚沙多情白司馬曾此賦琵琶
龍仙寺(有序)梁蘭
古傳寺鐘與龍鬭田中鐘不能勝穴地而逃止於青
原白鷺之間其穴至今尚存徑三尺許泉水湧出人
言其無底焉寺以此得名
古寺名空在依山只數椽鐘逃猶有穴龍去已成仙古
礎埋春草迴塘落澗泉諸僧離亂後頭髮也垂肩
樵舍蕭岐
樵舍臨江滸人家水遶堤葦籬通徑小茅屋接簷低税
重魚難得情深酒自攜維舟風色好留滯夕陽西
鄱湖魯修
湖水霜前落漁人動作羣洲平沙草在山散夕陽分剥
落番君廟荒凉陶母墳行舟與過雁萬古自紛紛
望武山佑仙觀周是修
天上神仙府人間道德門水分千澗遠山拱一州尊松
鶴忘寒暑雷龍警旦昏何時登絶頂瀟灑望乾坤
金牛坡胡儼
昔自五丁鑿今看臨白雲落花紅點點芳草綠紛紛函
谷虚陰靷華陽空彩文仙家多變化種玉不耕耘
棲霞谷
林壑煙霏斂朝霞五色新未迎初旦日長有四時春絳
闕存丹氣黃庭養谷神仙經聞甚祕稽首九華眞(九華眞妃)
(云餐霞之經甚祕)
游從姑山何文淵
岸闊人家遠天高樹影微龍藏通海井雁落釣魚磯石
徑蒼苔滑春園紫蕨肥欲知方外事此處問禪機
遊麻姑山
山連廬阜遠水接玉壺深顔字碑猶在詩僧墓可尋桃
開千樹錦松落半崖陰臺殿聞清響仙人奏綺琴
滄洲(二首)王直
贑水緣南趾文溪繞北涯分流通曲渚匯合漲平沙豈
但千頭橘還宜五色瓜人生貴自適老至欲移家
江艇浮文鷁溪橋架彩虹路通林影外人度水光中椒
裹臙脂實葵分翡翠叢得錢即沽酒沾溉及鄰翁
東林石笋蕭儀
雙雙尖石笋借問是誰栽歲久難成竹春深只長苔每
疑因地瘠不見出雲來千古東林下紛紛歷劫灰
西壩草堂為廬陵宋内翰賦黎擴
聞說西谿上春風小院開野蠶成繭盡江燕引雛迴竹
裏圍碁局荷香沁酒杯晚凉疎雨過隨意步蒼苔
送人還旴江
新涼生白苧遊子倍悽然客思秋砧外鄉心旅雁前西
風千里道斜月五更船亦有還家夢隨君到汝川
南村别墅為饒松坡題羅倫
吾愛南村好頻過處士家白雲留客住濁酒隔牆賖陰
壑藏春雪清溪洗暮霞自今來往慣薇蕨早生芽
登擬峴臺吳與弼
城據東南勝臺分襄楚名人煙縈近市竹樹雜長汀愁
逐登臨散神因眺望清窮通看萬物未易達浮生
夜發蕭灘徐問
驛小臨官道沙長帶水城山於雲處没星過渡邊明𤨏
𤨏非初志營營嘅此生北堂凝望遠秋日萬重情
南康道中王烈
歸路梅關北歸心鰲浦邊路遥頻問驛步澀只思船冬
至將春候南風欲雪天官梅還識我相對笑華顚
落星寺董時望
廬阜風烟會波光入望幽一拳擎寺出萬里枕江流昔
訝天星落今知地骨浮神京更迢遞不盡思悠悠
彭蠡徐禎卿
茫茫彭蠡口隱隱鄱陽岑地涌三辰動江連九𣲖深揚
舲武昌客興發豫章吟不見垂綸叟烟波空我心
過小孤山張適
江行已十日始至小孤山東下方千里西來第一關穿
巖祠廟險蹲石鸛鷀閒賴有人成市篙翁得酒還
上十八灘王思
春雨欲平岸灘灘無急流傳聞常畏險坐看欲消憂豈
意驅馳地仍為汗漫遊鬱孤臺突起疑是望鄉樓
與謝寶慶擬登匡山至九江阻雨和韻
李東陽
瀑布懸青壁香爐出紫林謫仙千古句謝眺一生心野
樹連天暝春江拍岸深我來兹郡晚風雨罷登臨
弋陽雨晴
暑伏秋先至天陰日易低沙痕平草樹雨脚見虹霓席
坐擁書滿船更聽鼓齊葛溪三百里川路隔東西
廣信道中
旅泊逢初雁山城昨夜秋雨深南澗水風急上灘舟取
捷非無地垂堂且自謀江潮迂拙甚吾得及安流
發南昌宿東湖口
落日豫章城歸帆第幾程草中南浦色樹裏北禽聲旅
宿依津處郵籖報客名東湖不可度風雨坐天明
安仁道中夏良勝
暝色依依暮長溪舟自行草汀迎迥碧桃岸照殘明散
帙忘吾事題囊仗此生北山如在望春夢更多情
早發新昌夏寅
又出宜豐路長林過幾家圓橙秋晚實香稻午時花細
草眠黃犢清江點黑鴉行吟記吾迹真不異摶沙
遊麻姑山邵寶
亭依青嶂曲路出綠蘿間泉聽雲中珮峰看霧裏鬟風
煙初曠遠花鳥各幽閑落盡西林日遊人始擬還
次萍鄉歐陽鐸
明發宣風館秋陰得氣饒雲昏山欲斷泥濘路偏遥近
縣峰頭塔横江屋底橋舊時銅漏刻強半土中焦
落星寺别蔣南泠王溱
别意隨流水迴船過落星湖光侵寺碧山色入簾青鷗
鷺馴沙岸魚龍駭石汀虚堂歸興渺烟浪晚冥冥
袁州謁韓文公廟李夢陽
袁州山在城韓廟倚山青冕服前朝貌文章百代名石
苔猶馬路春竹自鶯聲立望潮陽近翻翻海氣征
徐墓書張相國碑銘
不讀南州傳誰知高士心江城遺像在春日古祠深竹
鳥嚶嚶合松墻靡靡陰曲江千載碣書罷淚盈襟
還贑王守仁
積雨雩都道山途喜乍晴溪流遲渡馬岡樹隱前旌野
屋多移竈窮苗尚阻兵迎趨勤父老無補媿巡行
過分宜望鈐岡廟
共傳峯頂樹古廟有靈神楚俗多尊鬼巫言解惑人望
禋存舊典捍禦及斯民世事渾如此題詩感慨新
芝山周用
驅馬登山去其如高興何竹書聊紀勝芝草已無多野
樹吹黃葉丹宫蔓碧蘿同遊吾令尹詩石有人磨
仙巖洞和韻熊相
景入仙巖洞昏鴉壓樹低路從丹井畔僧坐水雲西草
滿無人跡林深有獸蹄孤峯登石笋物物可詩題
東湖毛伯溫
東湖春渺渺隱士此幽居迴艇愁驚鳥垂竿不釣魚興
來時覓酒得暇或觀書斜照臨波影小窗日對虚
信州皇華亭王慎中
誰識悠悠意寒流對寂寥閒禽遵水曲過棹入風謠細
雨青山映繁霜赤岸凋門前來往路坐使歲時銷
德安道中書事
百室山中邑觀風見俗淳土膏時雨發田事暮春新鳥
雀鳴爭食雞豚性近人前驅行且緩方此問農民
登葛仙山(二首)夏言
危磴入青冥凭高駐鶴亭四山暗風雨半壑響雷霆龍
起西潭霧山圍北斗星長生有真訣吾欲叩仙靈
昔聞勾漏令今謁左宫仙井憶燒丹處臺留化鶴年路
盤九龍上山轉七星懸誰識塵寰裏烟霞自有天
詠眞洞天次龍溪韻羅洪先
白雲開洞壑一徑入煙蕪應谷鐘聲遠憑虚閣影孤龍
蛇時亦隱瓦礫道非無莫話前朝事今吾豈故吾
栗里
陶令罷官後西疇秫正滋至今栗里上猶見柳條垂山
氣佳如舊居鄰問不知誰能邂逅飲一醉寫心期
龍虎山
心閑無所適高閣日凭欄虚谷多朝氣深林生暮寒猶
龍嗟見聖煉虎欲成丹二事吾何有逢人且共餐
分水關徐階
峻嶺開閩服重關限楚氛星隨分野異地漸燠凉分人
語聽難辨山名得未聞所嗟南逝水不似北歸雲
袁州九日皇甫汸
信美登高日宜春有舊臺花仍吳地發雁自楚天來郭
外千家盡窗中萬壑哀此鄉多旨酒聊覆使君杯
龍洲讀書胡直
窈窕繁花路高虚野甸居漸為逃世客懶答貴人書水
閣依鷗鳥塵編養蠧魚日尋垂釣侣長在月明初
觀山寺
頗識浮生幻幽尋不記蹤地同離垢國人在妙高峰雲
起移前嶂窗虚答暮鐘過臨泉穴坐清詠起蟠龍
石蓮後洞轉尋又一小洞
不覺窺明見先從踏暗來忽然闢混沌那復有塵埃高
竇容天入重關付月開未湏嫌闃寂作伴翠莓苔
過吳城羅欽順
舟過吳城驛蒼茫暮景斜古祠淹日月生計半漁茶碧
草眠黃犢青山印白沙風光長似此何處不為家
東湖吳桂芳
東湖行一曲十里柳煙齊遠嶼浮空碧長雲壓水低岸
香聞杜若沙淨浴鳬鷖更愛維舟處夕陰蓮葉西
龍沙朱多炡
龍沙駐蹕地皇祖紀南征草昧君臣定壺漿父老迎平
臨章貢水遠視灌嬰城今古雄圖在低徊落照明
飲望湖亭熊汝達
湖面遥開鏡山腰小構亭望中煙岫出坐久晚風生漁
艇歸帆亂邨燈近郭明更憐高會處地主喜逢迎
九日登凌空閣限杜詠聶豹
自有登臨勝何勞更築臺此山當邑望高閣傍雲開肯
負尋幽興還期載酒來浮生惟有醉莫待菊花催
舒家企望蘇黃臺臺在鳳岡北金錢池東蘇公舊
有謝道士贊秧馬歌二石刻存清都道院
陳嘉謨
蘇黃千載後山水九秋長名姓兒童識煙霞詞賦香金
錢留翠壑鳴鳳在高岡剩有風雲護藤蘿暗自芳
古西臺寺今惠祐廟也以其高平在章江之西故
名南唐吉郡守劉公竺生祠今西臺寺也公守郡
時政暇自郡治登山習靜有二白鹿隨車生祠即
公習靜處公既殁助國福民靈爽大彰郡人名山
曰神岡以不忘公而拓生祠為廟久之聞於朝以
其隘也於是移寺於今地而勅有司廟於高平之
處嘉靖初尚有廟祝周姓者家寺之東廟之西予
售周氏地重建亭堂顔魯公嘗一遊青原山山谷
賦之云事如飛鴻往名與南斗偕矧公賞勝兹山
久矣公固存也
修竹西臺寺前朝太守祠我來尋勝蹟事往見殘碑舊
賞青山在仙蹤白鹿隨空令人代裏懷古有餘思
永和以儒林名鄉以儒戶註籍者三家其地有夫
子廟講經臺皆宋時遺址金錢池以蘇黃名龍窟
一名石窟以文信國降神之地名春日自舒家企
之清都觀道士乾元為予指點遺跡云
選勝白雲隈尋春花裏來杏紅夫子廟草綠講經臺池
水金錢滿山泉龍窟開廢興人世事千載一徘徊
秋發庾嶺湯顯祖
楓葉沾秋影涼蟬隱夕暉梧雲初晻靄花露欲霏微嶺
色隨行棹江光滿客衣徘徊今夜月孤鵲正南飛
題張洪陽閒雲館吳應賓
賦就張平子飄然獨草亭回環一水綠高下萬山青避
世曾金馬焚香對石屏祗疑雲霧窟長護太元經
前題劉應秋
心遠喧常靜身閒道自夷因兼大小隱閒誦去來詞書
案風開帙花欄雨濯枝浮雲同此意行住本無期
晚霽玉峽驛望玉笥山區大相
峽束江流窄山欹堞影低玉梁沉宿霧金澗落晴霓水
鳥窺魚下林猿摘果啼靈峰不可到矯首問丹梯
東林寺
昔讀高僧傳兼懷逸士蹤停車虎溪水對面香爐峰舊
殿丹青落荒池蔓草茸我來松下坐日暮但聞鐘
宜春臺眺望張銓
臺以宜春勝登臨恰仲春竹風如款客花氣欲薰人山
色平依檻江流曲抱城昔賢棲隱處覽古倍含情
紫清觀(在西山葛洪井側)張位
逢泉皆可坐擊石自成吟處處藤蘿好重重紫翠深人
稀鶯囀谷院靜鶴盤林何福生居此桃源莫更尋
宿化城寺
峭磴疑無路靈源别有天暮煙籠合嶂春水漫平田境
僻少塵事山空清客眠外韜含内美此地得真詮
尋樂天草堂李萬實
堂中人寂寞堂下草離披燕雀歸傍舍松杉落故枝蕭
條嗟異代儒雅憶當時為爾青衫濕誰吟長恨詞
拜東廓先生墓鄧元錫
再過青山宅高原空有碑暮雲深宿草斜日下淪漪嶽
瀆精靈在雲林訪業遲金針千載祕一語豈勝思
天堂寺舊逼虎蹲巖而廢徙數十步巖端揖其前
華蓋羊稠諸山環抱完密儼然城闕賦此
石室新開寺天堂舊得名世猶傳米穴吾自愛霞城谿
虎雄全伏稠羊臥不驚散花疑下界緲縹玉虚聲
生米觀一名斬蛟臺陳邦瞻
萬古旌陽宅江天四面開蘿青懸石磴沙白繞雲臺雁
影秋翻月潮聲暮&KR1032;雷斗牛瞻劍氣猶似斷蛟來
花塢貞泉熊廷相
身比銀瓶潔絲䋲不肯牽燕雲懷北闕江月冷南天匿
綬為君計沈珠不自憐盟心清徹底汲井共澘然
蘇雲卿祠袁懋謙
浮雲何澹蕩空水足留連一夜東湖雨春蔬綠可憐鑿
坏辭後載抱甕想前賢寂寞高風遠疎楊斷暮煙
獅山石塘開鑑李鼎
荒徑草離離紅泉迸石池雲光涵澹蕩竹色媚漣漪野
性輕鷗狎禪心皓月知鏡中趺坐久策杖得歸遲
仙巖朱維京
龍虎山巖寺蓬萊兜率天向來青玉杖曾叩翠微巔崖
有千年骨梯懸萬仞船夜聞天樂動縹緲五雲邊
青原山
小徑通初地城南五里慳一泓清似玉亂石錯為山待
月人何在栖霞客未還惟餘春夢闊來往水雲間
游龍光寺胡大成
香宇依空結虚軒傍水開沙明鴻影度逕靜竹風來午
磬傳清梵晴花點綠苔寥寥人境外宴坐送餘杯
三宿巖呈黃先輩楊廷麟
江上何年宅乖龍未得眠桅檣茅屋外鐘鼔雀巢邊生
事依潮汐心兵畏鼠鳶蕭蕭杖屨意抱膝歎虞絃
弋陽城樓示黃崑來
憶昔同游處相逢共白頭莎城鴻雁夜蓼水草蟲秋只
此成盤谷何當汎柏舟殷勤下山去流涕話神州
游鵝湖山下謁四先生祠胡子徒步追余及此坐
楹間愾歎久之
空谷牛羊下頽楹魍魎來秋風吹不息蕪徑埽能開禮
樂關衾枕乾坤出草萊吾徒幸自勖寒樹此徘徊
青塘口有感
擾虎宜愚石驅烏信弱弓生涯蓬葆外行道苦匏中山
倦鳴鳩雨春悲華黍風所嗟鶗鴂後猶有輟耕翁
良安峽揭重熙
壁立雙崔嵬巨靈何日開氣為王國壯水向帝城來舟
入似無罅濤生欲噴雷瞿塘徒擁蜀高詠少陵才
暮過香城寺徐&KR0958;
隣僧遥引路嶺度百盤蒼高處見溟海空中聞妙香暮
雲孤刹冷秋草古壇荒十里披蓁入下山無夕陽
鄱陽湖楊惟休
片席攬澄湖青天望眼孤中流失南楚大地坼西吳水
戰龍飛去山空鶴返無浩歌舷自擊春色滿平蕪
送無我上人還廬山萬元吉
萬里秋聲急青楓古渡平潯陽潮自落楚岸月孤明破
衲飢寒去芒鞋雨雪行爐峯遥在望慧遠定相迎
經彭澤吳甘來
亦有東籬菊何人尚隱居夕陽催進艇殘夜擬焚魚物
變看多異名高謗未除懷歸無長物惟有一牀書
碁坪石傅占衡
天然十九道落子古松間莫問何年石堪銷竟日閑分
持高讓國應劫靜看山忽入長生術洪崖妙可攀
移居詩(三首有引)陳上善
徐孺宅前湖水東洪州勝槩也蘇雲卿蔬圃在焉迤
而北為徐巨源榆墩蕭疎曠遠皆有山林之致予嘗
於兩地僦居崇禎乙亥舒子初民招居湖上樓去榆
墩不數十武凭欄舒眺故居景物了了於前然則予
雖移居實未去榆墩蔬圃間也即事呈社中諸子
愛卜此中宅雲泉趣不窮窗山晴泛碧波日溼屯紅門
避高軒過牆容濁酒通種蔬兼織屨生事念蘇公
一水環三面波光弄埜天行人過樹裏釣艇落窗前坐
愛煙霞晚能娛草木年登樓何必賦吾覺酒杯賢
榆墩曾我住遥對景逾新林氣兼雲亂書聲隔水真殘
花窺宿客落日見漁人誰信重城裏居然事隱淪
宿彭澤沈起
帆影收南岸江聲斷不流秋高彭蠡澤雁下荻蘆洲一
水天無際千山月上頭墟煙人語雜鄉思倍悠悠
秋住湖口吳本泰
雨夜官城暗霜期候雁呼瘦笻黃葉寺高枕白雲湖歲
月傷羇客煙波狎釣徒醉吟楓落句秋思滿東吳
宿馬祖巖(真人)張宇初
鑿石開蘭若栖禪結上方然燈聞佛磬聽雨宿僧房古
樹巖雲合幽花磵瀨長素耽坡谷輩了悟幻中忙
送朗癯入匡山(釋)讀徹
獨向匡廬去安禪第幾重九江黃葉寺五老白雲峰落
日眠蒼兕飛泉挂玉龍憑將歲寒意先報虎溪松
國朝
得廬山願雲師書吳偉業
絶頂誅茅處蒼崖怪瀑風書來飛鳥上僧出亂流中世
事千峯斷鄉心半偈空却將兄弟夢烟雨問江東
東湖因是庵黃雲師
白野閒依堞蕭齋坐碧叢柳將秋氣瘦人過板橋空佛
火連虚幌漁梁落晚虹徘徊宜小隱幽興與誰同
湴塘寺
暑氣回城廓輕衫集湴塘人宜幽嶼立風漏早禾香樹
影迷清漢蟬聲赴夕陽半龕供佛火五月亦生涼
得文信國羅文毅鄒忠介三先生眞跡喜
成一律李元鼎
偶集先賢跡淋漓發古香慨然思異代况乃盡同鄉字
挾風霜氣人爭日月光兹遊殊不負世世付珍藏
泊湖口欲上石鐘山未果舒忠讜
湖心纔月上燈裏是人家水國魚成戶山城樹滿衙魚
龍眞有氣雞犬亦侵霞此夜初聞鶻探竒興未賖
小隱巖黎士弘
出郭無多路兹山遂覺深四時全雨色長夏逼秋心野
饌分僧供殘碑與客尋誰能容小隱弭節愧登臨
茶山寺羽泉昔陸鴻漸嘗居此號東岡子寺泉因
得名宋時曾文清幾吕文清本中皆嘗居此
馬道畊
不識茶山寺因詢陸羽泉複岡如半玦小屋僅三椽苔
澀碑難捫僧閒手為煎未能供七椀自覺腹便便
建昌城彭孫貽
白水横官道青山繞廢城餘民百戰盡落日一江明露
下秋菰斷營空野鶴鳴僕夫已憔悴前路自相驚
自豫章上虔南
南上千盤路東風半月程浮雲鄔子驛殘日灌嬰城江
色連吳楚溪陰變晦明兵戈漫回首總是故園情
儲潭廟程可則
古廟依孤嶼靈潭控上游雲霞藏洞壑歲月老松楸四
壁蛟龍氣中天鳥雀愁翕河今有頌不必戒沈牛
九竒峰訪老僧匡雲曾傳燦
一折復一折乃知山路長崖隨藤作杖門以石為梁遠
壑故多色野花殊亂香老僧惟好睡不問客何方
雩都峽口
雲湧波流黑江風獨戰秋沙頭鳴亂石峽口出漁舟盜
賊多編戶鄉關亦旅愁中宵長不寐獨立向寒洲
馬當有懷湖南親友曾畹
旱魃驅雷港奔濤激馬當江喧秋氣早水宿火雲長島
嶼吹零雨魚龍混夕陽萬山迎棹入憶遠不歸鄉
康山甘京
羣雄爭一戰天與定乾坤帝業人何在忠臣廟尚存篆
煙勤伏臘碧浪湧朝昏獨有槐根古當年沐聖恩
晚過東林王庭
石路斜陽歇寒陰落磵松前峯微見雪近寺漸聞鐘禮
塔尋僧影迴溪問虎蹤茅檐栖鳥處燈火夜朦朧
青陽洞魏世傑
金精十二境紀載見青陽疑有林泉色相違日月光龍
湫低峽石虎跡印荒塘獨樹留門外徒憐桂子香
舟泊彭澤縣有懷陶靖節先生朱國漢
孤雲天際&KR1032;片棹落帆斜鳥下日將夕湖平浪不花縣
名仍典午山色又元嘉為弔陶徵士村酤帶月賖
青雲峯李來泰
拄笏看朝爽南山第一峯三眠荒堞柳五鬛廢臺松古
燒煙猶滴遥原影自重相看殊未厭空翠正舂容
登芝山史彪古
躡屐陟崔嵬幽尋亦快哉千檣雲外出雙塔望中來磬
罷僧歸定嵐横鳥數回行行仙路近洞古為誰開
青原山寺依韻施閏章
衝泥勤杖履隨意得芳菲深院藏花靜高僧乞食稀谷
雲寒不動沙燕雨還飛欲學逃禪去風塵願恐違
晚集來鳳亭分韻
綠渚繫蘭橈紅亭覆柳條落花芳徑積歸翼數峯遥隔
岸招禪客看雲狎野樵回舟月皎皎何處夜吹簫
蕭氏春浮園
地古留雲住林深著處迷拂苔尋舊碣捫葛到丹梯疎
磬夕陽外平田春水西黃鶯解留客盡日傍人啼
石亭寺(唐韋丹帥江西與寺僧靈徹善徹報詩云相逢盡道休官去林下何曾見一人即此)
(地)
徹公飛錫地繫艇數經過歲久石亭廢秋深江水波香
臺馴鳥雀清磬靜黿鼉誰使高僧誚歸心此夜多
攸鎮雨泊王貽上
竟日孤篷雨宵分尚未休瘴雲來嶺表江漲下虔州暗
溼桃花重平添竹箭流更聞禽喚語催白五更頭
同丁鴈水登八境臺(二首)
天末欣相見登臨復此臺飛樓切雲上危堞枕江開章
貢雙流合雲峯四面來淩風思玉局故國近蓬萊
尚憶圍城日熊羆此枕戈劫灰孤閣在戰地國殤多東
越鏦王郢南荒服尉佗祗今烽火息吾輩許高歌
鄒能弘還廬陵寄訊韞退
聞道廬陵縣雙流直到門江山紛近郭笋橘散沙村風
土詩應美艱危道更尊螺川歸棹遠愁思與誰論
東林寺(二首)徐元文
松門隱高寺仙梵近廬峯澗外探龍窟溪邊躡虎蹤經
臺碧樹合石磴白雲封縱屐尋僧去遥聞幾處鐘
影殿松杉際齋田菡萏時到來塵鞅息坐久客衣滋陶
令當年蹟顔公絶代碑蒼茫羣象外常得護雲楣
鉛山朱彜尊
不遠江城路舟師指點遲穴山巢鸛鵲編竹坐鸕鷀晚
飯惟三板朝酲藉一瓻鵝湖酬和地百世起人思
貴溪
亭榭均干越封圻析上饒連山齊覆釜獨石忽成橋想
見黃梅發何曾碧樹彫降丘誰宅此雞犬已寥寥
瑞洪
餘干江路永回首失嶄嵒市酒難為醉&KR0699;魚乍解饞(自玉)
(山至安仁捕魚多用烏鬼魚皆無味至此始用&KR0699;)湖寬舟愈小峰遠日初銜漸
識宫亭近分風及布帆
封谿聶侯廟
返照封谿上停橈思惘然地傳白鹿渚人記赤烏年簫
鼓迎神曲帆檣送客船誰令戎馬日萬里入南天
信州道中易學實
鵝湖峯土雪寒照一村洲十日彤雲墮中宵滿月流林
光生鵲牖野火亂漁舟自是溪山好何當佳客遊
自豐城抵萬安江水大漲(二首)陸葇
春江灌潦水百堵没滄洲釜已遊魚鼈涯難辨馬牛櫓
聲來木杪帆影度城樓雙劍沈何處青宵起暮愁
欲尋文相墓誰上越王臺樹擁層嵐雨波鳴大壑雷迴
帆江水斷轉柁峽雲開獨向斜陽立牢愁破酒杯
登小孤山次梁相國壁間原韻熊一瀟
突兀疑填石荒唐紀斷鼇誰移華頂峭偏障海門高吳
楚千帆月江湖五夜濤滔滔往來去一葉穩漁舠
澹臺墓萬任
高賢何馬鬛古或葬衣冠璧自沈江去蛟猶畏劍寒千
秋城幾戰七尺土仍完是處麒麟塜誰能此並看
贑州葉燮
設險資形勝雄關扼百蠻&KR0786;遊人欲住行役路方艱事
去江山舊時平樓櫓閒文成勲業地樽俎尚堪攀
遊歸宗寺李振裕
今日識歸宗雲煙幾萬重山留千古色門盡六朝松瀑
濺晴來雪經翻定後鐘墨池遺韻在龍象若為容
梅溪洞龍科寶
竒峰拔地起動步變青蒼十里空人境三門敞石堂深
遊明晝火暑臥冷秋霜道骨予何有殘棋引興長
曾波閣吳綺
仙院無凡吹秋聲在薜蘿江雲催曙早山雨送凉多一
帙能銷暇三巵足養和主人偏重客皂蓋已頻過
行部至大庾丁煒
五嶺襟喉地荒城踞水濆市虚經戰伐土瘠廢耕耘雨
暗丫山樹天低横浦雲黍苗今漸熟碩鼠漫成羣
過北蘭寺(二首)宋犖
霽景開南浦秋郊訪北蘭沙堤延野色竹隖瞰江湍妙
相拈花示禪心即境安平生端有異興發是林巒
别圃從容過迴岡更有亭沙痕浮日白山色印江青列
岫承餘韻(是地舊有列岫亭)支頤感客星無湏催小隊漁唱暮
堪聽
春日遊翠巖寺
地自蕭梁闢千年幾廢興斷幢隨洞失傑閣入雲登樹
簇喧黃鳥簷虚挂紫藤晨昏孤磬裏羨殺白頭僧
霧過鄱陽湖王原
水落湖生汊舟行利往還圓沙分雁渚矮屋占魚灣身
世浮沈際風煙蒼莽間旅懷頻托興詩筆滿江關
自含鄱嶺下東行至蚱蜢嶺望漢陽峯
查慎行
已就匡南道紆迴下嶺行路尋松鼠跡山占草蟲名曉
霧沾衣重秋風信杖輕翠屛圍合處遥指仰天坪(在大漢陽)
(峯上)
白近薇中丞招遊廬山信宿秀峯寺得詩四章
開府香山後匡廬洵有緣官雖膺節鉞性自愛雲泉騶
騎行長減齋壇禮必虔每逢三月節來此祝堯年
御扁名新換山門向不移法雲開麗刹佛日獻晨曦賓
客蓮花幕郎君瓊樹枝不嫌衰賤跡兼與野人期
舊識金䋲路重參玉版禪却從扶杖日數到入山年(壬申)
(八月余遊開先心壁禪師亦於是歲來主法席)白社名相亞靈山會儼然所慚
根器鈍得道讓兄先
漱玉亭仍在飛流落碧空風雲聲忽合山澤氣常通法
乳流相續僧庖給不窮問龍還乞水洗眼記詩翁
登軍山趙與鴻
山作天南鎮芙蓉矗翠屏層巒圍碧落孤嶂劃青冥棋
古留仙著碑殘勒漢銘晚風吹石竇浣手欲捫星
九日遊小平山嚴開禧
小平秋色淡登眺興還賖松動風中籟僧斟石上茶人
間饒菊酒此地足煙霞莫道歸來晚前村日未斜
泊儲潭廟顧嗣立
儲山轉蒼翠儲水一泓清茶戶煙中語秧田雨後耕雙
江明夕照孤塔倚春城宴坐且為樂風灘浪已平
金斗山李杜
拾級層峰上鄉城一望分泉添秋過雨巖宿夜歸雲煙
火冥濛辨溪聲隱約聞飄然人境外不復染塵氛
登香山閣贈無學上人熊履廷
竹密藏高閣攜笻勝可攀好風黃葉路清磬白雲關水
故當軒落山如列檻環忘機沙上鳥日共老僧閒
遊南安東山寺姚士黌
出郭恣登眺新晴萬象開衆山環寺古一水抱城來老
樹攲沙岸輕煙護碧苔數椽茅屋小亦覺遠塵埃
贑州登八境臺(二首)高孝本
虔州形勝地城出白雲中水急雙江合山高百越通帆
檣多北客魋結競南風新建經營後於今虎穴空
石樓帆乍到先讀大蘇詩江上憑危堞臺前拂斷碑滿
城春樹暗叠嶂曉猿悲八境分明在遊人盡不知
鷹潭劉命清
不畏前溪冷雞鳴逐曉星風霜欺短鬢身世信浮萍鷹
眼寒潭碧龜紋石㱿青無勞嗟遠役百里見鄉亭
龍津徐亭
進艇得清曠迴灘分曲斜深潭龍子窟隤岸野人家勢
欲驚風雨潛難奮爪牙茫茫問津客猶自困泥沙
登庾公樓胡慶豫
地是潯陽險樓傳嘯月高疏窗倚官閣飛宇瞰城濠雨
急迷青嶂風狂捲素濤我來三月半春色滿江臯
峽江維舟登眺感興(江上有龍母廟)梁機
繋纜洪流急登高晚色侵斜陽山兩岸遠水樹重陰廟
鼓江鴉集風燈戍漏深滔滔東去浪流恨滿歸心
次宋中丞秋日遊北蘭寺韻(二首)蔡秉公
昔日秋屏地相傳即北蘭林幽偏近郭沙聳直驚湍岫
向雙亭列(寺旁冇列岫亭)禪從一舫安(僧室題曰倣舫居)盡收江外景
滿壁寫煙巒
雲壑逶迤入方橋度雁堂世情塵外遠客況淡中長踏
閣驚秋老看山得句蒼坐深羣籟寂花雨欲生凉
僧坦然創舟室於鐘山顔曰雲槎為題短句
魯之裕
僲槎浮石窟恰待客星臨一枕九江月孤舟萬里心鶴
歸花雨亂龍臥白雲深不費君平算留詩泐小岑
憩雲庵(即蘇雲卿灌園處)(釋)元璟
蘇公灌園處今作梵王宫門潄東湖水畦栽秋末菘白
鷗翔檻外清磬出花中愛我同門友棲禪有古風
江西通志卷一百五十三
