江西通志卷一百十五
藝文(劄子)(奏疏一)
漢
薦徐穉等疏陳蕃
臣聞善人天地之紀政之所由也詩云思皇多士生此
王國天挺俊乂為陛下出當輔弼明時左右大業者也
伏見處士豫章徐穉彭城姜肱汝南袁閎京兆韋著潁
川李曇德行純備著於人聽若使擢登三事協亮天工
必能翼宣盛美增光日月矣
唐
乞免民租疏狄仁傑
彭澤九縣百姓齊營水田臣方到縣已是秋月百姓囂
囂羣然告歉詢其所自皆云春夏以來並無霖雨救死
不蘇營佃失時今已不可改種見在黃老草萊度日旦
暮之間全無米粒竊見彭澤地狹山峻無田百姓所營
之田一戶不過十畝五畝準例常年縱得全熟納官之
外半載無糧今總不收將何活路自春徂夏多莩亡者
檢其籍歴大半除名里里鄉鄉班班戶絶如此深弊官
吏不敢自裁謹以奏聞伏候勅旨
宋
薦李覯疏范仲淹
臣聞聖人坐以待旦旁求俊乂蓋將盡天下之才成天
下之務故為臣者以舉善為忠亦將竭知人之明副待
旦之意也臣伏見建昌軍草澤李覯前應制科首被召
試有司失之遂退而隠竭力養親不復干禄鄉曲俊異
從而師之善講論六經辨博明達釋然見聖人之旨著
書立言有孟軻揚䧺之風義實無愧於天下之士而朝
廷未賜采收識者嗟惜臣竊見往年處士草澤周啓明
工於詞藻又江寧府草澤張元用及近年益州草澤龍
昌期並老於經術此三人者皆蒙朝廷特除京官以示
奬勸臣觀李覯於經術文章實能兼富今草澤中未見
其比臣今取到本人所業禮論七篇明堂定制圖序一
篇書三篇易論十三篇共二十四篇編為一十卷謹繕
寫上進伏乞聖慈當乙夜之勤一賜御覽則知斯人之
才之學非常儒也其人以母老不願仕宦伏乞朝廷優
賜就除一官許令侍養亦可光其道業榮於閭里以明
聖人在上下無遺才若不如舉狀臣甘重受朝典謹具
狀奏聞
奏薦李覯余靖
臣竊見建昌軍草澤李覯博學通識包括古今?心著
書研極治亂江南儒士共所師法曾於慶歴元年應茂
才異等科祕閣召試下第退居鄉里四方生徒從之講
習有此寒畯淹在草萊於臣鄰封不敢緘蔽臣又伏見
草澤邵亢與覯同時就試後來亢以臣寮奏舉已授職
官今覯退居獨未蒙用伏乞朝廷特與召試以廣得賢
之路謹具狀奏聞伏候勅旨
薦王安石吕公著劄子歐陽修
臣伏見陛下仁聖聰明優容諫諍雖有狂直之士犯顔
色而觸忌諱者未嘗不終始保全往往亟加擢用然而
用言既難獻言者亦不為易論小事者既可鄙而不足
為陳大計者又似迂而無速效欲微諷則未能感動將
直陳則先忤權貴而旁有羣言奪於衆力所陳多未施
設其人遽已改遷致陛下有聽言之勤而未見用言之
效頗疑言事之職但為速進之階蓋緣臺諫之官資望
已峻少加進擢便履清華而臣下有厭人言者直云此
輩務要官職所以多言使後來者其言益輕而人主無
由取信臣以謂欲救其失惟宜擇沈默端正守節難進
之臣置之諫署則既無干進之疑庶或其言可信伏見
殿中丞王安石德行文學為衆所推守道安貧剛而不
屈司封員外郎吕公著是夷簡之子器識深遠沉靜寡
言安石久更吏事兼有時才曾召試館職固辭不就公
著性樂閒退淡于世事然所謂夫人不言言必有中者
也往年陛下上遵先帝之制增置臺諫官四員已而中
廢復止兩員今諫官尚有虚位伏乞用此兩人補足四
員之數必能規正朝廷之得失禆益陛下之聰明臣叨
被恩榮苟有所見不敢不言取進止
舉彭汝礪疏范純仁
臣近曾具可充臺諫官人姓名奏入亦曾與鄧溫伯等
面奏彭汝礪等可為御史中丞乞陛下早賜點差至今
未蒙降旨伏緣舉直錯枉則天下心服孔子曰舉直錯
諸枉能使枉者直蓋用得其人則不惟朝廷尊嚴亦可
使天下士風知所趨向選用當否所繫不輕臣職叨宰
弼今逾半年未嘗進用一賢以居要列於臣可謂失職
朝夕不遑寧處所以不避煩黷天聰伏望睿慈早賜選
擇庶當聖政之初得以化服多士
論賑濟劄子李綱
臣昨者入覲伏蒙聖慈宣諭江西旱災饑民闕食使之
推行賑濟及至境上又奉親筆詔書令勸誘積米之家
以其食用之餘盡數出糶以濟流殍之苦臣仰體天意
敢不夙夜自竭以奉詔旨自到本路與監司協力行移
州縣凡有流徙闕食之民通融斛斗盡令給米收養共
賑濟五萬九十二人又給歷州縣遣官簡察令勸誘積
米之家減價出糶米麥穀二十一萬八千一百二十四
石五斗其間亦有願入米麥以助官中賑濟者臣已各
項開具數目别狀奏聞訖復勘本路連年旱歉去歲尤
甚臣到任之初米一升價錢至一百三十四文近來雨
澤霑足早禾已熟米價頓減新米一升止四五十文將
來秋成決有可望之理此蓋陛下勤恤民隠至誠惻怛
聖德感召和氣之所致然今春小民乏本田畝有不曾
種蒔者甚多人情方蘇未宜重取更望朝廷寬假有以
涵養之乃為得計昔周宣遇烖而懼側身修行而王化
復行前日旱暵安知不為中興之資在陛下特加聖意
而已
乞差軍馬劄子
臣竊見江西路環數千里為郡十有一為縣五十有三
控引荆湖襟帶吳越為上流重地去淮南京西道里不
遠平時商旅由獨木渡江自光蔡以趨汴都最為徑捷
當六朝時九江豫章皆重鎮屯兵選帥以臨之今朝廷
保據江左審察形勢知此地之要害故與江東荆湖皆
置大使付兵二萬假以重權錢糧優裕贍養不闕所以
崇屏翰之勢為長久之策也近年以來軍馬撥隸他將
錢米随亦轉移疆場蕩然無捍禦之備倉禀枵然無蓄
積之資而猶建置大帥是有名而無實其失本意遠矣
且以江東荆湖論之建康有張浚一軍當塗有劉光世
一軍武昌有岳飛一軍猶足以奮張軍聲以為翰蔽江
西一路獨無兵將沿江上下千里之間殊乏控扼使敵
人不來則已如其果來乘間擣虛則無如江西者矣譬
猶邪氣之傷人必由間隙盜賊之妄意必出無備豈可
忽哉臣昨者入對嘗具劄子乞先降畫一指揮軍馬錢
糧之半伏蒙聖慈察見本末有矜從之意降付朝廷至
今未蒙應副臣非不知朝廷方措置淮甸恢復京東西
未暇及此然但知進前不知備後非策之得也今沿江
所屯數十萬衆摘萬人以為一路根本似未為多臣昨
自行在將帶到申世景一軍纔千餘人分遣討捕盜賊
已差出三分之二見今諸郡竊發者紛紛未已正緣兵
力單弱不能鎮服所致而欲使之捍禦大敵豈不難哉
雖依近降指揮招補闕額禁軍然未經訓練何可倚仗
非得正兵相兼使喚決誤國事又舒蘄黃三州實為江
西屏蔽見聽本司節制亦無軍馬内舒州隸劉光世蘄
黃州隸岳飛臣近已具奏聞乞於劉光世軍中摘那二
千人屯駐舒州於岳飛軍中摘那四千人屯駐蘄黃州
緩急聽臣節制亦未奉指揮伏望聖慈特降睿旨下都
督府如臣前奏所乞差吳錫等軍一萬人充江西大使
司軍馬仍令劉光世岳飛分兵屯戍舒蘄黃州與江西
相為表裏庶幾敵人不敢窺伺一路生靈恃以無恐不
勝幸甚臣以衰病難當重寄已具奏乞依舊在外宫觀
差遣必冀矜從然不敢以將去之故不為國家深慮至
計伏望聖察
減貢金劄子洪邁
紹興間來每年遇聖節饒州有貢金一千兩而麩金十
兩之額與他例同此不與焉本州先期敷科吏緣為姦
豪商操權私價轉增遂致一方久罹其害人莫敢言㒺
知所起或云藝祖初年江南郡庫適有金取以獻長春
節遂為例或云發運司持錢收買或云政和以來轉運
司撥所部内散收三說得之傳聞無所考信苐民困官
憂已非一日後郡守唐文若奏乞蠲減詔付兩省時戶
部郎魏安行持示左藏以他州攀例為辭遂不得免所
謂諸路祇貢聖節只繫銀絹饒固有之且已兼任泉臬
兩司之數乃若貢金千兩獨此郡任焉與他不等蓋失
於敷陳也陛下恭儉愛民雖和糴百萬一劄盡免苟知
此患必垂矜恤夫千金在朝廷視之為甚少在一州為
甚多况民力極敝甚不堪支朝家蓄金除交隣錫賚外
所用不多可與減除昔仁宗采張方平之對直降手詔
罷河北㩁鹽父老懽迎澶淵且刻之石臣之州民豈不
知此臣不敢以鄉井自嫌隠嘿不言倘蒙聖慈不以臣
言為過願勿下有司徑以御筆蠲減令本州酌量措買
不得仍前科歛民困稍蘇此患漸息仰請恩旨特賜宣
示干犯宸嚴無任惶懼
白鹿書院奏朱子
臣竊嘗伏讀國朝會要恭覩太宗皇帝嘗因江州守臣
周述之奏詔以國子監九經賜廬山白鹿洞書院既又
以其洞主明起為蔡州褒信縣主簿以旌儒學每恨無
由一至其處仰觀遺跡及蒙聖恩假守兹土到任之初
考按圖經詢究境内民間利病乃知書院正在本軍星
子縣界而陳舜俞廬山記又載真宗皇帝咸平五年嘗
勅有司重加修繕間因行視陂塘始得經由其地見其
山川環合草木秀潤真閒燕講學之區而荒涼廢壊無
復棟宇因竊念太宗皇帝真宗皇帝所以幸教多士垂
裕萬世之意其盛如彼而下吏淺聞弗克報稱萬一駭
懼震慴不皇啓居既又按考此山老佛之祠蓋以百數
兵亂之餘次第興葺鮮不復其舊者獨此儒館莽為荆
榛雖本軍已有軍學足以養士然此洞之興遠自前代
累聖相傳眷顧光寵德意深遠理不可廢况境内觀寺
鐘鼓相聞殄棄彝倫談說空幻未有厭其多者而先王
禮義之宫所以化民成俗之本者乃反寂寥希闊合軍
與縣僅有三所而已然則復修此洞蓋未足為煩於是
始議即其故基度為小屋二十餘間教養生徒一二十
人節縮經營今已了畢但其勅額官書皆已燒毁散失
無復存者不敢擅行收置輒具奏聞欲望聖明俯賜鑒
察追述太宗皇帝真宗皇帝聖神遺意特降勅命仍舊
以白鹿洞書院為額詔國子監仰摹光堯夀聖憲天體
道性仁誠德繼武緯文太上皇帝御書石經及印版本
九經疏論語孟子等書給賜本洞奉守看讀於以褒廣
前烈光闡儒風非獨愚臣學子之幸實天下萬世之幸
謹錄奏聞伏候勅旨
乞支錢米修築石隄劄子
照對本軍邊臨大江舊有石砌隄寨堰住西灣水汊藏
泊舟船每歲江西諸州錢糧綱運并商𣙜舟船浮江上
下並於寨内抛泊或值風濤大作亦免沈溺之患公私
兩便自紹興以來不暇開修逐年風浪衝擊砌石損動
往往多被回運空綱偷般壓船前去以致寨内水汊沙
土填塞積歲之久不復開浚重載舟船不免於石寨外
江心排泊沿岸石磊不堪繫纜每有大風震作漂溺人
船不容拯救前後抛失官私錢物不可勝計本軍慮其
所用工料錢米無所從出又恐土石一興有妨農作緣
此坐視不敢申請今緣本軍旱傷至重細民闕食檢準
紹興重修常平免役令諸災傷監司隨所分州縣有興
工役而可以募人者雖非農田水利各預行檢計工料
錢穀之數具利害奏聞本軍已委星子知縣王文林司
戶毛迪功躬親詣地頭逐一從實檢計到開修石寨去
處合用工料等錢五千三百七貫一百二文米四百五
十六石四斗五升本軍已行具申轉運使衙取撥窠名
錢米僱募人工修葺去後近準使司内牒止撥到移用
錢一千貫文米五百石今照先委星子知縣王文林司
戶毛廸功檢計工料錢米並是實用之數本軍今不敢
全乞取撥望止乞更行增撥錢米付本軍支散其餘少
缺之數本軍自行計置貼助使司撥到錢米趁此天氣
和暖僱募人工開修不惟官私舟船得免風濤之患且
使飢民就役不致缺食
論都昌創寨劄子
熹竊見自古建立州縣與安頓營寨去處不同州縣須
得山水環聚地土寬平可容官府民居去處而未必要
害營寨即須相度地勢果是盜賊來往所必經由之地
可以卓望邀截不容走透方為要害然後建立此事理
之必然也故古人於此二者經度安置各有所處未嘗
差互其州縣去處雖非要害然既有官府民居倉庫刑
獄則亦不可無備故逐縣皆有尉司弓級大者百餘人
小者不下數十人與營寨土軍表裏防護其用意亦備
詳而深遠矣若以州縣去處瀕江帶河恐有姦人不測
侵犯便為要害則凡州縣少不近水設使果是要害去
處其縣道亦有弓手足為防護不必更於弓手之外立
寨招兵然後可以守也本軍都昌縣者地實瀕江然上
有棠隂木門四望下有楮溪大孤山大小五寨近者四
五十里遠者亦不過百餘里逐處可以卓望把截是為
要害其縣郭去處正在五寨之間又有尉司弓級額管
七十五人四至八到在隆興饒江三州星子建昌兩縣
之間即與淮南州郡並無連接去處百十年來除李成
大盜横流之後不聞曾有盜賊直犯縣邑只於淳熙四
年因有散亡窮寇三人匿跡舟中經由縣步初未嘗敢
上岸作過却被尉司弓級緝捉驚趕即時竄逸是時偶
有饒州職官沿檄到縣中路得於傳聞意謂本縣已被
焚劫遂張皇其事妄申憲司一時憑信便將官吏對移
奏稱都昌縣接連淮南而南康管内都無一兵乞創此
寨以天子使者持斧逐捕之威而為窮寇三人驚駭擾
亂至於如此固已可笑又况初不計算增兵百人一歲
所費為米一千八百石錢五百餘貫絹五百疋綿一千
五百兩使州縣何所從出亦不審慮兵官一員禁軍百
人出在外縣使聽何人節制於民有無騷擾致誤朝廷
降此指揮自今觀之利害得失昭然可見人無愚智莫
不知之故本軍昨來輒具申陳乞行廢罷今幸朝廷行
下使司相度竊計必蒙洞照底裏力賜主張使邑屋無
侵擾之虞州郡免供億之費遂除一方永久之害然熹
愚慮尚恐州縣官員解事者少而便文自營之私勝觀
望畏怯之習深既不明形制要害之緩急又不察公私
事力之有無但恐廢罷之後萬一復有衝突或能累已
又見元係憲司陳請不無觀望之意雖到地頭相度往
往不能盡公竭慮而偷為一切首鼠之計或稱實係要
害去處見有招到軍兵造成寨屋難以廢罷上誤鈞聽
則熹請有以折之夫地勢要害衣糧耗費種種利害熹
前已詳言之矣請更以一事論之今所置寨正在本縣
尉司之南數十步間若以弓手為不足恃則廢弓手而
專募寨兵可也今置寨以來弓手之巡警未嘗敢廢近
又會合外縣捉獲但淳莊賊而所招新兵者飽食安坐
未嘗少立功效及至本軍行下督責巡尉之際其軍兵
反教寨官申稱當來置寨只為防護縣郭不合下鄉巡
捕其無用如此但能在縣生事擾民詞訴不絶州郡相
去既遠縣官莫敢誰何若不早行廢罷向後郡縣民間
之害將有不可勝言者若蒙察此利害數端之實許行
廢罷其見招軍兵數目不多自可撥隸諸寨填補闕額
見造之屋其數亦少自可就近撥充弓手營房他無所
用也豈可明知其傷財害民有損無益而但為此羸卒
數人破屋數間之故留此巨害之根以貽患於無窮乎
夫論事不論其利害之實而欲因陋就簡偷合取容以
徇目前一切之計此乃世俗淺陋之常談宜不足以惑
高明之聽然熹之愚亦有不能無過計之憂者故敢復
盡其言伏惟幸垂察焉其或議者尚慮復有前日舟中
三人之盜而不可以無備則望鈞慈更垂體察只勒本
縣立限招足闕額弓手更於額外增置二十五人湊足
一百人亦足以增重形勢防衛不虞而弓手係屬本縣
縣尉知縣等級相承名分素定易為拘轄比之立寨招
軍利害蓋萬萬不侔矣其都昌縣與諸寨相去遠近里
數形勢今并彩畫成圖連黏在前乞賜鈞覽
論南康移治利害劄子
熹輒有愚懇仰瀆台聽近準安撫衙牒備承使司公文
差委池州余推官前來相度曹大夫者所陳移治湖口
改割兩縣事本軍已遵依行下兩縣相度去訖然其事
理實有不難知者本軍建立二百餘年兵火之餘埽地
赤立今又五十餘年官府民居方稍就緒然猶頗有未
備處若更遷徙必致狼狽兼今來民力已極困弊官司
尤覺前熬移治所費少亦不下數萬緡不知何所從出
又聞湖口地步窄狹目今為縣尚且費力若欲建軍壘
城壁官府倉庫牢獄所占地步計須十倍於前未知何
處可以安頓設使可以安頓亦必起遣居民毁折其屋
占奪其地乃可營建不知今日幸無迫切利害何必為
此以動摇人心為國取怨此移治不便之說也至於改
割兩縣則兩縣距今南康治所道里近而去江州治所
道里遠南康財賦取辦於建昌星子者過半而湖口彭
澤二縣所入不足以補其數雖上供歲額或可隨縣改
割而本軍官兵吏員廪禄不知何所從出此割縣不便
之說也竊意此事終久決難施行而徒煩費文移動摇
衆聽使兩處軍民之情疑慮惶惑不安厥居極為非便
熹衰病之餘扶曳來此旦夕即為引去之計視此不啻
如傳舍豈有毫髮顧戀之心特以既荷聖恩強畀民社
既未能有以使其人安於田里而無愁歎之聲誠不忍
更使復為庸人淺議所擾故敢直以已意冒昧申呈其
詳見于公狀欲乞台覽早賜奏陳寢罷其說以安兩處
軍民之心不勝幸甚
論木炭錢利害劄子
熹昨日伏蒙面諭究實都昌木炭價錢利害特與蠲減
仰見仁人君子所以愛民之實適準使帖謹已遵稟施
行續當條上然熹竊伏思之復有一說上可以推廣台
慈矜恤之惠而下不至於多失有司經常之入敢預言
之以俟采擇謹按木炭本以税絹紐計納本色比之納
絹所費已增一倍之數折納價錢比之納絹所費又增
三倍之數反覆紐折至於數倍上違法意下損民力本
軍三縣皆受其弊然二縣距使臺為遠津般本色其費
不貲故雖價錢稍重而不敢深以為苦都昌則距使臺
甚近而津般不難故獨願納本色而深以價錢之重為
病要之以錢比絹而論之則三縣之事體初不異也熹
前者妄論未能及此今乃幸蒙矜念更令究實却與蠲
減是以熹得復有所言欲望更賜詳酌三縣第三等戶
一槩重行蠲減其上兩等人戶却令且依舊送納庶幾
一郡細民均被大賜而上兩等戶事力稍重猶可不至
大段狼狽兼亦不至多失使司財計免致别有經畫實
為利便須至申稟者
延和殿奏劄(六)
臣昨蒙聖恩待罪南康到任之初即以本軍星子縣税
錢偏重民不聊生條具奏聞乞賜蠲減總計不過納絹
一千五十餘匹錢二千九百餘貫伏蒙聖慈聞納即賜
施行而有司不能仰體德意輒引議臣對補之說以拒
其請然臣之愚有不能自己者謹以前奏之内最明白
者二條復為陛下陳之按本縣所管廬山一帶多是高
巖峭壁穹石茂林其間雖有些小田段類皆磽瘠寒冷
所入不多而經界官吏起紐税錢數目浩瀚難以輸納
以故紹興年中守臣徐端輔者因寺院之請減去一百
四十餘貫減之誠是也然初不請命於朝而輒私減之
既又慮夫經税之或虧也則妄引經界以前不明文帳
將人戶下田升作中等中田升作上等亦有徑自下等
而升上等者按籍履畝而横加其税計錢一百四十餘
貫以隂補所免廬山税錢之數中間常有漕臣按臨人
戶陳訴漕司為之張榜約束改正而本軍不復行其後
又有人戶曾經戶部陳訴而亦不能正也臣竊惟國家
子愛黎元憂勤懇惻常賦之外一毫不忍有所多取而
下土小臣率情妄作乃敢以一百四十餘貫之税無故
而加於人雖其除之於山粗若得宜而增之于田則悖
謬甚矣故臣前奏欲乞將端輔所減山税明降指揮特
與蠲減則其所增田税却與改正依舊等色均税其為
事理曉然無可疑者而所蠲之數亦不甚多不謂有司
不顧大體而惜小費乃欲限以對補之說則是使臣又
為端輔之所為而後已爾未興一利而先起一害臣雖
至愚有所不忍為也今雖已去官守然此縣疲瘵之民
有未能忘者故敢不避斧鉞之誅復以上聞欲望聖慈
矜憫明詔有司將此兩條先次減免改正且乞專委本
路監司一員子細相度俟其奏報别賜指揮
延和殿奏劄(七)
臣昨任南康軍日嘗奏乞賜白鹿洞書院勅額及乞以
太上皇帝御書石經并版本九經注疏給賜本洞今亦
未蒙施行而朝野喧傳相與譏笑以為怪事臣誠恐懼
不敢不盡其說謹按本洞書院實唐隠士李渤所居當
時學者多從之遊遂立黌舍至五代時李氏為建官師
給田贍養徒衆甚盛迨至國初猶數十百人太平興國
中嘗蒙詔賜九經而官其洞主見於會要咸平五年有
勅重修仍塑宣聖及弟子像又見於陳舜俞所記簡牘
具存可覆視也夫以此洞之興原其所自雖若淺鮮無
足言者而太宗皇帝真宗皇帝眷顧褒崇至於如此則
聖意所存至深至遠必有非下吏淺聞所能窺測者今
乃廢而不舉使其有屋廬而無勅額有生徒而無賜書
流俗所輕廢壊無日此臣所以大懼而不能安也然竊
意有司所以不能無疑於臣之謂固未必皆如譏笑者
之言殆必以為州縣已有學校不必更為煩費耳如其
果然則臣請有以質之夫先聖禮義之宫與異端鬼教
之居孰正孰邪三綱五常之教與無君無父之說孰利
孰害今老佛之宫徧滿天下大郡至踰千計小邑亦或
不下數十而公私增益其勢未已至於學校則一郡一
縣僅一置焉而附郭之縣或不復有其盛衰多寡之相
絶至於如此則於邪正利害之際亦已明矣今有司非
徒不能有所正於彼而反疑臣之請於此臣不能識其
何說也今幸蒙恩賜對故敢復以為請伏願聖慈下臣
此章特從其請既以紹承先志啓迪羣心又以丕闡大
猷昭示抑邪興正之漸實天下萬世之幸取進止
奏乞科撥糴本賑濟飢民劄子徐鹿卿
臣聞孟軻之言曰今有受人之牛羊而為之牧之者則
必為之求牧與芻臣謬以匪才蒙恩將漕其為牧也大
矣忍於視其死而不求其所當求是為負民未嘗求焉
而逆料其不得是為負國臣職守所在敢冒昧而一言
之臣入境以來仰體聖朝任使之意周行原隰自南康
池陽太平以達於建康凡歷四郡所至延見士民咨詢
利害而足跡之所未及者亦博加採聽其病民之事固
非一端然最以歲事不登粒直翔踴為大苦歲入既虧
而淮民又聚食於江南加之剽掠焚蕩時時竊發目下
米一斛廉者六七十千高者至百餘千流離殍死氣象
蕭然客販不通而常平義倉之積無幾等第人戶皆已
應令和糴贏羨不多雖見行勸分未有可恃所至勸令
種麥亦且未保收成此去來歲早熟尚是半年中戶已
皆有轉壑之慮下戶從可知矣臣昨充員宰旅備知國
力有限然誤當陛下委寄芻牧之求責實在臣竊照嘉
定八年民之憔悴未如今日之甚朝廷為捐建康府轉
般倉平江府百萬倉米三十二萬石及度牒一百道會
子十萬貫準糴二十萬石通為五十萬石又為之蠲租
已責變糶為濟凡可以救民命者無不為也今固不敢
以此望之朝廷譬猶父母之於子雖旦旦焉饔粥不給
之慮然慈愛之情忍食而遺其子乎臣按本路九州四
十三縣大體皆歉而輕重亦自不同有早禾及分而晚
稻不收者有高田甚旱而圩田就熟者今縱未能槩行
賑恤亦當擇其甚者略思所以接濟之策以示聖朝當
財計窘束之日猶未忍頃刻而忘吾民浙西兩淮湖南
北之米既無可仰惟江西一路差稔雖朝廷和糴數多
豈無尚可通融臣愚欲乞聖慈軫念一方之民特賜睿
旨下封樁庫科撥十八界新會一百萬貫下本路為糴
本令臣與諸司公共商議一路合濟者幾郡而郡之合
濟者幾縣一縣合濟者幾鄉而鄉之合濟者幾戶其旱
勢稍輕者不與焉却以本錢分撥下各郡委官往江西
路照時價收糴米斛候到減原價三分之一專一分場
糶與下戶將來除豁船脚等費及所減一分價錢外却
將糴到錢據實數拘收樁還朝廷如此則所損不多可
以助勸分之所不及投醪割炙恩雖微而意則厚是亦
維繫人心之一端也如蒙特賜俞允即乞速降旨揮施
行仍降付尚書省劄下本路諸司公共相度依嘉定八
年例分州措置及劄江西安撫轉運司行下所屬州縣
照應收糴通放仍免所過商税須至奏聞者
元
奏民間利病疏程文海
竊惟建昌雖名一路而在宋時止稱為軍本是撫州屬
縣兩處民戶物産大不相侔况建昌四縣近又割出管
内南豐一縣以為州事力小弱甚矣今江西却於建昌
路安機一百張每年造生熟緞匹二千二百五十段而
鄰近撫州路止安機二十五張建昌何重撫州何輕撫
建甚近土性一同非建昌獨宜織造也緣建昌曾有一
路官刻下民媚上司妄添數額遂不可減作俑有自流
毒無窮本郡不堪其憂臣昔家此實所稔知如令比附
撫州依例特與末減似宜公私易為趁辦段匹又加精
好而本路之民少得一分之寬然此特建昌一路與織
造一事也其他路分及工匹等事如此不均者亦乞令
各處有司比附上項事理施行生民幸甚
直陳江西廣東事宜疏劉鶚
臣鶚伏以比歲逆賊嘯聚夥黨併合醜類多方告警焚
我蘄黃陷我江州諸路守臣皆棄城而逃遁總管李黼
以無援而戰死臣履任之日濬治城池繕修器械召募
丁壯分守要害偕諸將士百計捍禦雖事勢窮蹙之日
宜為安疆定國之計者也數年之内強寇稍却民頼安
居十七年荷蒙聖恩授臣廣東廉訪副使聞命之日星
夜奔馳度嶺而南修城濠繕甲兵仰仗天威軍士稍集
民志得寧十九年遷臣守韶整頓軍旅撫綏地方城郭
完固猺獠遁避謹將江西廣東兩省事宜為陛下直陳
之江西以鄱陽為襟㗋以江州為輔臂袁臨吉贑當楚
粤之要衝撫建廣饒控閩越之關隘至於龍興名為省
會居中應外宜慎簡良帥增設重兵諸郡有警則分兵
援之至於各府則修築城池固守隘口團練堵截糧餉
既裕兵氣自奮誠能於九江湖口各增一營衞備兵捍
衞各置戰船百艘相為應援則荆陽諸盜不敢窺九江
湖口而臂指相應矣建昌信州又於關隘謹以烽堠守
以重兵則藩籬固而閩浙一帶不得越境而寇矣(廣東事宜)
(節刪)自紅巾賊劉福通起兵於汝潁大為心腹之患焚蘄
黃陷江州是不獨江西一省也方國珍聚衆海上屢降
屢叛焚掠沿海諸郡又不獨廣東一省也夫李黼之死
於徐夀輝孤城無援也台哈布哈之死於方國珍駐海兵
單也趙勝普戰湖口而行省臣桑節死之張士誠據高
郵而知府李齊死之凡若此者既不能深防曲慮以消
禍患於未然又不能選將練卒以圖恢復於目前天下
之弊起於因循而成於蒙蔽州郡告警而方鎮不以為
然也方鎮告警而内部不以為然也夫國家安危民生
休戚大臣不以聞主上不得知其患可勝言哉臣願陛
下嚴簡擢之法省參督之制覈功賞之實奮刑威之斷
舉一將則衆議必簡任一人則羣疑莫奪賞一功則疏
遠不棄罰一罪則貴近不疑如是則人格其心官奉其
職由是而芻糧可充器馬可利城塹可固練習可閒斥
諜可明號令可信雖八荒之遠六合之廣皆能如身之
使臂臂之使指若江廣區區之地又何必深長慮哉敢
摭其大端約其形勢惟陛下斷而行之耳
明
褒崇忠節疏李奎
臣聞忠節乃萬世之大閑褒崇實朝廷之盛典自三代
以迄宋元忠臣烈士清風偉節足以感發人心千萬載
昭昭如一日者皆由英君誼辟舉褒崇之典或立祠致
祭或定諡追封不忍使之泯没無聞於後凡所以正人
心厚風俗扶植綱常激勸士類為世道計也今考得宋
忠臣謝枋得字君直號疊山係臣原籍江西廣信府弋
陽縣人按宋史列傳及集賢李道原所撰墓碑稱其學
通六經淹貫百氏寳祐丙辰舉進士以言直忤權姦賈
似道由架閣謫居興國軍連以史館祕書召不赴元兵
至江南宋趙葵宣撫江東西辟為屬尋授江東提刑江
西招諭使督義兵守饒信撫三郡屢與元兵戰甚力以
兵少弗支宋運既革往隠於閩元侍御史程鉅夫薦宋
遺臣三十人以枋得為首承旨留夢炎累章薦之江西
行省丞相管如德淛江行省丞相蒙古台將旨召之俱
不赴每致書力辭忠義之語出自肺腑後福建行省參
政魏天祐欲以薦枋得為功枋得見天祐傲慢不為禮
被拘執北行至大都不食而死妻李氏守節自縊於建
康獄中弟禹在九江以不屈斬於市季弟君澤君烈俱
死於國事伯父徽明為當陽尉與元兵戰死二子趨進
抱父屍死子定之賢而文累薦不起一門之内秉忠守
節視死如歸皆由枋得身教於家使然也為文章史稱
高邁竒絶汪洋演迤動關世教所著易書詩三傳及著
解四書雜著詩文六十四卷節操孤峭徵見於菖蒲之
歌言論激烈復形於漕運之策嘗自誦曰清明正大之
心不可以利回英華果銳之氣不可以威奪其自信率
類此昔胡一桂嘗稱之曰斯文倚之為命脈衣冠頼之
以綱維義夫節婦得所矜式而益堅亂臣賊子有所觀
望而羞愧道德之興廢關係於先生之一身然臣弋陽
自歷代以來擅道學忠節之名聳後進之景慕者獨枋
得一人而已及求諸天下稽諸往古能如謝氏夫婦伯
弟死忠死節萃於一門亦不多見妻李氏永樂初已蒙
朝廷登載烈女傳足以垂耀不朽柰枋得祠宇未立封
諡未加後人無所稱仰實為缺典欽惟皇上以節義風
勵天下以忠孝植立綱常凡古今忠臣烈士義夫節婦
有關於世教者悉蒙旌褒况枋得為近代忠臣忠肝義
膽與金石同堅高名峻節與文天祥相表裏著書立言
皆發明正學羽翼六經推其道足以隆治而善俗聞其
風可以立懦而廉貪誠一代忠節之表表最著者如蒙
准言乞勅禮部照例將已故謝枋得定諡褒贈仍行原
籍有司創立祠宇歲時致祭如是非特慰忠義之魂於
九原冥漠之中尤見聖朝旌忠顯良之盛典超越前古
使海内之士得以瞻拜祠下景仰風節莫不有所激勸
興起其於世教豈小補哉臣與枋得生同鄉邑每厪景
慕今幸職居言路不容緘默干冒天威無任戰慄屏營
之至
申明鹽法舊例疏葉鏜
題為申明舊例以杜紛更以一政體以便民情事近日
接到浙江巡鹽御史宿應參一本題為申明統轄以飭
鹽政以裕國計事内開兩浙行鹽地方如浙江杭州等
十一府南直隸蘇松常鎮徽州等五府江西廣信一府
皆在所屬但浙江南直隸濱海産鹽去處舊例身親巡
歴惟徽州廣信二府止係行鹽地方原無巡歷舉劾事
例近因前任御史將徽州題入統轄故御史宿應參欲
行比例乃有此奏臣等待罪該科職司舉正若不究言
其弊誠恐將來比例陳乞紛紛變更上失祖宗立法之
意下啓事端紛擾之源政體民情皆所不便輒冒昧一
一為皇上陳之查得大明會典山東兩浙兩淮長蘆河
東廣東海北四川福建陜西雲南等處皆係産鹽地方
惟兩浙兩淮河東長蘆四處利源最大濟邊尤急故先
年添差御史四員重其事權令其禁革奸弊約束豪強
使占中賣窩私煎盜販者不得肆行乎其間法本善也
但行鹽之說其端有二有産鹽地方利源所在其勢必
有所趨故設有運使等官而復設御史以臨之者利重
而弊多故也其凡于行鹽地方統轄寥闊勢難歸一但
使課額不虧流行無滯斯足矣固未嘗瑣瑣稱量而必
求事權之偏重也且以兩淮行鹽地方論之如應天鳳
廬淮揚寧太池和等九府州江西南昌等十二府湖廣
武昌等十七府州其地方可謂廣矣然兩淮御史之所
巡歴者不過南直隸濱海産鹽諸府州縣而已如欲盡
行專統轄之權申巡歴之例操舉劾之柄非惟力有不
能抑且日亦不足矣推之他省無不如此蓋天下無不
食鹽之家而有不必巡鹽之處矧祖宗立法之意盡善
盡美如福建廣東海北諸處雖有鹽利止設運司提舉
等官而不添差巡鹽御史者蓋以海邦邊境不盡取於
民而亦不廢乎𣙜括之術乃聖人義以理財之中而默
寓仁以阜民之意其旨微矣近日以來惟務己意之所
便不念大體之所存故張官置吏益啓紛擾之端朝令
夕更茫無歸宿之處且以廣信一府言之東為浙江之
境西為江西之轄而浙江常山一縣實當交界山行百
里狹徑崎嶇又非舟車可通之地故山商之不樂往誠
有如御史宿應參之所陳者然非地方官不行用心之
罪也乃其勢所不便而自不樂往耳且以一夫盡日之
力肩挑鹽止可百斤脚價當得銀一錢而舟資居停之
費不與焉但此鹽止可行于廣信之境内幅員縱横不
過二百餘里而又不能遠通乎境外此山商之所以不
樂往也然前此百八十年來貧民但知有食鹽之樂而
不知有食鹽之苦藉接逓之力需斤兩之鹽以為食官
府固未嘗禁也近因廵鹽衙門之責備巡捕有司之苛
求肩挑背負盡入弓兵機快之手而反加之罪張口嗷
嗷摇手觸禁甚至有以硝代鹽掃滷為食不但三月之
無鹽而已況山川界限則文移之往來者動經旬日事
權分轄則有司之參謁者越境千里且事在得已例在
可因原不係産鹽地方既非利源所生又非弊端叢積
該府歲𣲖引鹽不滿八千之數而憲臺巡歴所駐難免
供應之煩訐訟者藉是為逋逃之藪參謁者因是招曠
廢之尤况相仍已久垂二百年前此係籍江西之人每
多兩浙巡鹽之使揆厥所由已非一朝一夕之故矣設
使此例一開漫無底止福建海北等處將有添差御史
之說矣各省行鹽地方又將有比例巡歴之舉矣上于
國計無禆下于生民無益紛紛煩擾日引月滋聖朝渾
厚博大之治體固不如是之瑣屑也伏乞勅下該部查
照舊例寢格新例不必紛更以啓多事之漸庶事體人
情兩為便益其於治理未必無小補也偶有所見不敢
緘默伏乞聖明裁察臣等幸甚天下幸甚
薦吳與弼疏陳述
臣先差江西清軍復差審刑訪得撫州府崇仁縣儒士
吳與弼乃已故國子監司業吳溥之子賦性端凝居家
孝弟經史該博理學貫通守道安貧動循矩度約年六
十心忘仕進躬耕隴畝以教其鄉其教人之法本之以
小學四書持之以躬行實踐益久益勤人多感化臣觀
宋儒程頤以司馬光薦由布衣而為侍講蘇洵以歐陽
修薦布衣而為主簿元儒許衡亦由布衣召起京兆提
學繼為國子祭酒若此數儒有功當時有功後學臣竊
以吳與弼德修於已行孚於人學宗程許文法歐蘇絶
跡公門不求聞達以道自高人所推重真儒者之高蹈
盛世之逸民養高丘園蓋亦有年累次薦舉不屑就已
仰惟國朝自太祖高皇帝以來崇儒重教列聖相繼垂
九十年文化之盛超軼前代皇上中興大業政宜奬用
賢才以勵風教如蒙准言乞勅該部遣使優加禮聘赴
闕或如宋哲宗之用程頤則以之侍經筵必有資於聖
學或如元世祖之用許衡則以之任太學必有益於後
進緣係舉保賢才事理未敢擅便謹具奏聞
請建祠表墓疏左贊
伏覩天順八年正月二十二日詔書内一欵各處帝王
陵寢及名臣賢士墳墓有被人毁發者所在有司即時
修理如舊令附近人民一丁看護免其差役此皇上仁
厚之盛心曠古所無之令典也臣原籍江西建昌府南
城縣人竊見本縣有宋太學說書李覯墓在鳳凰山麓
祝穆方輿勝覽紀覯無子孫每歲春秋守貳同學官拜
埽以為故事歴年既久不惟拜埽之典已廢而其墳墓
亦為樵牧踐蹂若更數年必致毁夷臣考得李覯立心
高古履行修整竭力養親雅尚恬退倡立盱江書院講
明正學訓迪生徒學者稱為泰伯先生其所著述有易
論禮論共二十篇富國安民強兵策各十篇明堂定制
圖序周禮致太平論皆足以羽翼聖經發明治體又有
平土書二十章得井田之遺意慶歷民言三十篇論時
政之得失其他文字若太學議袁州學記之類皆可矜
式當時名臣范仲淹余靖交薦其賢先儒朱熹稱覯周
禮論與其意合聖朝纂修五經大全覯所立言亦見采
錄臣聞古者鄉先生没則祭於社如覯者可謂一代之
名儒後學之師表不但如古所謂鄉先生而已今墳墓
荒蕪俎豆不及臣竊惜之欽惟國家崇儒重道以夀斯
文之脈以衍太平之運如蒙准言乞勅該部行移有司
封其塋域禁約樵牧照例令附近人民一丁看護仍於
墳所量立祠宇歲時致祭則於風化不為無補矣
題請陳澔從祀奏劉定之
臣竊見聖朝尊崇儒道於先聖孔子所刪述五經足以
垂世教者屢次表章尊顯有加無替太宗文皇帝命纂
修五經大全英宗皇帝命刊刻五經註解皆頒賜天下
分布學校皇上自育德春宫以至於今御經筵所讀講
必以五經為先誠萬億年太平根本所繫也然自有五
經以來訓釋何止數十百家聖朝於易經專取程頤傳
朱熹本義於書經取蔡沈集傳於春秋專取胡安國傳
於禮記專取陳澔集說者豈非以其尤得聖人之旨哉
永樂中所纂正統中所刻今經筵所進與夫天下庠序
場屋所用無不以是也夫既專取其說固宜褒異其儒
欲褒異之莫若俾得從祀於先聖廟庭今之從祀舊規
有程頤朱熹矣又廣新制及胡安國蔡沈矣斯皆以釋
經有功也惟陳澔未與其列以臣觀於澔釋經之功雖
未敢追程朱二子之躅亦可以次胡蔡二氏之肩况前
代釋經如何休賈逵范甯杜預等今聖朝取其說無幾
耳然尚從祀則若澔之專用其說者以之從祀夫何間
然昨學士商輅請欲將以從祀若澔并下禮官儒臣公
同博議伏候勅旨施行
請復常平疏林俊
為備糴本以復常平事臣聞古無常豐之歲而民不患
於不給無他積之有豫也夫民司命者官而恃以為命
者穀穀不積民有衣寳玉而死者矣故預備之計于民
最急今江西所屬預備倉穀積蓄俱少臣竊憂之宋仁
宗時嘗出内庫百萬緡以助糴本今日内庫臣未敢知
若承差吏典納銀之例又妨政體彼善之法冠帶尚義
猶可行耳伏望特勅該部計議奏行布政司招納義民
官一千名除問革官吏外不拘本省别省客商軍民舍
餘老疾監生廪增附學吏典及子孫追榮父祖各聽銀
七十兩者授正七品五十兩者正八品四十兩者正九
品各散官二十兩冠帶榮身監生減十之三稟膳減十
之二陸續填給收完銀兩分俵各縣以資糴本各該冠
帶雖不免其差徭亦用加之禮貌毋妄黜罰毋輕差遣
使絶陵轢樂于順從其不願冠帶願立表義牌坊者若
出穀二百石亦容蓋竪不限不停以補官乏臣又見凡
問口外為民邊遠充軍罪囚或逃而不去或去而即逃
徒名治姦無益事實乞勅法司計議除情重外如扛幇
誣告強盜人命不實誣告十人以上因事忿爭執操兇
器誤傷旁人勢豪不納錢糧原情稍輕不係巨惡參審
得過之家願納穀一千石或七八百五六百石容其自
贖免擬發遣其誣告負累平人致死律雖不摘情實猶
重并窩藏強盜資引逃走抗拒不服拘捕本罪之外量
其家道罰穀自五百石至一百石以警刁豪俱由巡撫
參詳無容司屬專濫臣仍與巡按督併二司專責守令
于囚犯紙米并應追贓罰工價逐旋存積務取數足為
期不容分外科罰如縣一十里則積一萬石二十里則
積二萬石糴本精選該縣行檢富戶量力領買上上六
百石次四百石次三百石不許市民公役冒領侵費專
厫收受名曰常平如秋成穀賤六石糴入春夏穀貴五
石四斗糶出秋成五石糴入春夏四石五斗糶出每石
明扣一斗以備折耗存積俱令社長社正開報貧民每
丁止買二錢以杜兼利前項銀兩當令前該富戶給領
秋成照價糴入穀貴依前糶出循環如常若穀賤年分
不必發糶所貴上下相資人法並任同心遠大之圖用
復常平之政臣再勸社民各立義倉與義學義塜例置
名曰阜俗三義盡一義者書一義之門二義三義稱是
義倉之略社中富民任其出穀六百石或四百石别處
一倉極貧利一分次貧利二分春借秋還轉相賙助民
樂表異似亦可從若常平既復社倉又行則饑饉有備
而地方可保無虞此預備至計子民至急而江西今日
尤為急者伏惟聖慈留意
乞罷進貢疏王啟
臣聞防川者不患於川潰之時而患於築塞之後隄防
為難療病者不患於病作之時而患於痊復之後調理
為難竊見江西自王浩八等倡亂以後連年用兵用力
幾耗一旦平復如新築之堤朝夕巡視惟恐其復潰新
瘥之軀動息無恙惟恐其復作誠裕民止盜損上益下
之時也陛下不以臣為不才使居江右旬宣之官夙夜
兢惕思莫補報到任以來首詢民隠皆謂進貢未除厲
階猶在臣寢食不安是以忘其愚陋兼在待罪之時急
急為陛下言之且以江西地方限帶山河無海錯異品
可以供上用無珍禽異獸可以供玩好雖欲進貢不過
常物况地瘠民貧常賦之供猶至逋欠臣自弘治年間
任官於此未常見有所謂進貢自賊臣劉瑾詐傳聖旨
之後遠近皆欲自結假進貢之名為納賄之計江西始
有進貢歛官錢入私府誅求無厭民不堪命奸人乘釁
而起流毒境内致動王師累年始平其禍皆起於進貢
今瘡痍之民甫定呻吟未已正宜休息優養以解倒懸
之急若復如舊誠恐流寇禍生亂不止于往日且如進
新筍葛不惟出筍出葛之人戶受害凡一郡之人同為
幇補猶不能交納則筍與葛之害騷然矣進茶芽斑竹
不惟出茶出竹之人戶受害凡一郡之人同為供送猶
不能支持則茶與竹之害騷然矣他皆𩔖是此猶不足
惜也時新未熟已名上用使者所至凌虐官府則催辦
之害騷然矣此猶不足惜也出省藏之官銀巧作買辦
僉水夫之工錢名為乾折雖缾罐杠櫃之𩔖皆有所出
不止十倍其價則科派之害騷然矣其取無窮其名不
一臣謂估計雖銀茶銀筍之𩔖亦可辦也而進貢之費
不可考也迄至驛逓馬頭去處亦騷然一空下至商賈
船隻不敢灣泊失今不止其害必深夫川既築不可便
之復潰病既療不可使之再發近見都御史彭澤論奏
進貢事理甚晰所司奉行未至猶有應止而未止者如
江西地方誠宜停罷以蘇民困如蒙准言乞勅該部計
議早賜施行地方幸甚
為地方事疏王瓊
臣等參照江西巡撫都御史俞諫并都布按三司府縣
衞所經該官員俱以凡庸濫膺委任有地方之責者猥
瑣闒茸而撫字不知受總領之寄者因循玩愒而統叙
無法彼處賊情給事中徐文溥奏稱姚源之賊未嘗遭
挫畏懼衣食不繼必思劫掠乞要查訪劉暉功次有無
欺蔽將都御史俞諫仍留巡撫巡按御史曹倣奏要密
行訪探處置本部自去年十二月至今節次奏奉欽依
行下勦捕已過半年而各官若㒺聞知直至今年五月
徐九齡遯走與醴源賊首顔曰春等合夥殺人祭旗勢
甚猖獗方纔奏來及奏稱知縣周廣等與該府官申稱
徐九齡招撫安插不致為非不見將各官拏問隠匿誤
事情罪所據各官俱係互相隠匿軍情重事律該重治
及照近年以來為因所在官司隱蔽賊情不早申奏捕
滅以致滋蔓荼毒生靈動調軍馬耗損錢穀糜費萬計
其隠蔽之人因循姑息未及查究以致各處倣效互相
隠匿恬不知懼如徐九齡等弘治年間為盜至今及攻
打奉新縣燒房建昌縣聞知勸回并去年讐殺民人宋
禹三等事情遠處之人尚且聞知慮恐釀成大患而江
西官司並無奏達跡其存心惟欲延玩以逭已責不為
忠謀以弭大患罪狀已彰實難輕貸伏望皇上斷自宸
衷特勅巡按御史徐讃查勘明白分别情罪輕重上緊
具奏定奪不許仍前遲延仍請勅切責巡撫都御史俞
諫等俱受朝廷重託鎮撫一方不能宣布恩威潛消奸
宄臨事寡謀惟圖僥倖優游不斷首鼠兩端致盜崛起
猝難撲滅論法即當械送京師明正其罪但係緊關用
人之際姑令戴罪速會三司官計議選委本省内謀勇
官員不拘文武職銜官秩崇卑會合勦捕務要謀慮精
審計出萬全罪人速得地方早安如或各賊奔逸出境
勢已窮促聽其晝夜襲擊毋致遠遯亦不許輕率無備
致墮賊計如有成功不惟准贖前罪尚有功賞别議若
或不自悔悟致成大患國典具在噬臍難及本部議擬
未盡及干係重大事情星馳具奉定奪本部仍通行南
京湖廣浙江南直隸兩廣等處鎮巡官員嚴督三司守
巡兵備等官但係通連江西水陸道路嚴加把截設法
擒捕遇有江西殺賊官軍到彼會合策應供給行糧料
草不許自分彼此以致徐九齡等越過逃走一體參究
罪不輕貸但遇賊到隨即依律申奏不許隠匿
征勦機宜疏
看得御馬監太監畢真奏稱先年都御史俞諫巡撫南
贑等處一遇有警會同鎮守太監黎安動調人馬今都
御史王守仁不行會同鎮守太監許滿誠非舊規乞要
請勅前去會行所屬地方凡遇征勦遵照舊例以便行
事一節先年為因廣東湖廣福建江西四省交界地方
賊情各該鎮巡官員不能遥制以此議設都御史一員
專在汀贑二府住劄凡事許徑自區畫便於勦除盜賊
也其都御史俞諫巡撫南贑之時為因江西腹裏流賊
生發事有相干以此會同江西鎮巡官計議行事近日
都御史王守仁征勦南贑地方強賊以此不會江西鎮
巡官今若將南贑地方盜賊事情又欲會同江西鎮守
太監方纔施行彼此牽制坐失事機不如將提督南贑
都御史革去止令江西鎮巡官自行之為愈也况鎮守
江西太監原奉勅諭行事自有舊規並無另請勅書會
同南贑都御史事例若准所奏鎮守山西太監該請勅
會同巡撫大同都御史鎮守陜西太監該請勅會同巡
撫延寧等處都御史係干體統決難輕准合無本部行
文提督軍務都御史王守仁今後遇有江西湖廣廣東
腹裏地方盜賊嘯聚應該會合勦除或動調腹裏府衞
州縣軍兵錢糧應與各該鎮巡官會議者仍照原奉勅
旨計議而行其南贑地方一應軍機事務遵照節次題
奉欽依事理徑自區畫施行不許推托因而失誤軍機
罪有所歸
申明賞罰以勵人心疏
照得近年各處盜賊生發所在官司往往隠匿不行奏
報以致滋蔓難制却又倡為招撫之說長奸縱惡莫有
衰息及子招降復叛乃至動調京邊官軍始克平定勞
師費財不可勝計今都御史王守仁反覆論辯深切著
明具見本官有用之學濟時之才及照昔因江西南贑
二府福建汀漳二府廣東南雄惠州潮州韶州四府并
湖廣郴州四境相接之處素為盜賊淵藪數為民患不
可盡除比之尋常盜賊迥然不同以此議奏特設都御
史一員兼治四省地方雖以巡撫為名實則提督軍務
是以原奉勅旨民情事務不必干預然以巡撫為名而
不與民事以禦盜為職而不得兵權故官雖設而職難
盡民受害而盜未息不如不設此官專責各省巡撫官
之為愈也是今彼處盜賊幾至數萬殘害地方已調兵
會勦雖嘗擒殺未必能盡大兵一退必又嘯聚王守仁
所奏前事皆有明驗若不責成此官假以兵權申明賞
罰誠非久安長治之術也合無請勅南贑等處都御史
假以提督軍務名目照提督軍務文臣事例給與旗牌
應用以振軍威一應軍馬錢糧事宜照依原擬徑自便
宜區畫文職五品以下武職三品以下徑自拏問發落
如遇盜賊入境劫掠即便調兵勦殺不許踵襲舊弊招
撫蒙蔽重為民患所部官軍若在軍前違限逗遛退縮
者俱聽以軍法從事生擒盜賊鞫問明白亦聽斬首示
衆其陞賞事宜除征勦流賊事例先已奏革外若南贑
郴桂等處斬獲賊級聽本處兵備副使會同該道守巡
官即時紀驗明白備行江西按察司造冊奏繳查照南
方勦蠻賊現行舊例議擬陞賞
江西通志卷一百十五
