江西通志卷八十五
人物(二十)
廣信府(一)
唐
方竦字仲成弋陽人景雲進士累官鸞臺侍郎開元
中封禪為禮儀使容止閒雅元宗歎其知禮封雲亭
侯(明一統志)
高仁字寬仁貴溪人大歷間任福建觀察使一時名公
若顔真卿輩皆託交今邑江南頭坪有高觀察墓在
焉(安志)
吳武陵初名偘父勔自濮陽徙家貴溪武陵舉元和進
士拜翰林學士後以事流永州時柳子厚亦以謫至
因與之遊嘗稱其直而有文又曰武陵剛健士也踴
躍其城鏗鏘其聲出而為之詩其見稱如此後為桂
州防禦判官(林志)
按勔今編寓賢
裴璩字原明貴溪人乾符間為浙西節度使時鎮遏使
王郢等劫庫兵作亂攻陷蘇常泛江入海乘勝寇浙
西璩嚴兵設備密招其黨降之郢走死餘黨悉平後
人廟祀之(安志)
王貞白字有道上饒人乾寧進士先是崔凝典文衡不
協士論上詔陸扆覆試武德殿貞白占優等授祕書
郎遭時不淑隱居教授有靈溪集行於世(林志)
黃舟貴溪人數世同居元和初居父喪哭不絶聲哀毁
以死朝廷賜粟帛旌表其門命州縣存問並復其
家(安志)
按唐書孝友傳尚有上饒鮑嘉福虞鎔真弋陽張
球李營暨子凝孫楚李植皆數世同居舊志不載
附志於此
南唐
桂卿貴溪人少武勇習兵法累官銀青光祿大夫上柱
國進階司空先是數平劇寇有戰功軍中號捉生虎
子遷信州總轄時閩越邊寇卿出竒兵芟刈之數郡
民賴以寧宋開寶中李氏納土卿固守信既而得李
主手書諭以城降乃歸隱貴溪藝祖太宗嘉其賢屢
徵不起太平興國閩寇復熾承詔𠞰平之以功拜都
尉辭不就淳化三年卒鄉人立祠祀焉慶元二年賜
廟額曰威顯諡曰忠(人物志)
蘧瑗貴溪人保大間仕都虞候以赤嶺功累陞司徒銀
青光祿大夫封西州侯貴溪與閩接境命瑗領兵戍
境上民賴以安既沒人感其功立祠祀焉目所戍之
山曰蘧嶺(同上)
宋
虞肅字元卿信州人大中祥符進士初為建州司理參
軍監福建寶積場歲終當遷有司從肅求賂肅謝曰
與其以賂遷吾寧困以終身也後以葉清臣薦歴遷
太常丞屯田員外郎判滁州王安石誌墓(人物志)
按王臨川集無虞肅墓誌林志亦不載
沈邈字子山信州弋陽人進士及第補大理評事慶歴
初為侍御史時吕夷簡罷相輔臣皆進官邈言爵祿
所以勸臣下非功而授則為濫今邊鄙屢警未聞廟
堂之謀有以折外侮無名進秩臣下何勸焉又論夏
竦隂交内侍劉從愿使從愿内濟狡譎竦外專機務
姦黨得計人主之權去矣其言甚切權鹽鐵判官轉
兵部員外郎加直史館使京東歲餘入為侍御史知
雜事未幾擢天章閣侍制知澶州徙河北都轉運使
知延州卒邈疎爽有治才性少檢在廣州時歲遊劉
王山會賓友縱酒而與閭里婦女笑言無間有美才
致位通顯然以酒失自累故不能無貶焉(東都事略)
應舜臣字仁伯貴溪人少卓犖不羈及長篤志向學登
慶歴進士累官太常少卿判三司極言新法不便忤
王安石出知洪州藏書數萬卷公餘披誦日夜忘疲
與文潞公曾南豐相友善卒贈金紫光祿大夫禮部
侍郎(人物志)
桂詢字謀道弱冠游京師一時英俊皆相友善皇祐進
士仕司理歴直講應天府右軍巡判卒於官弟沖有
俊才與詢子韶齊名為時所宗稱大桂小桂政和進
士(同上)
葉虞仲字聖參玉山人皇祐進士通判江州持身廉謹
貧甚至不給饘粥有邦人解官歸者遽置田數十頃
以誇虞仲虞仲笑曰吾貧不能辦此請以二十櫃書
當之(明一統志)
劉煇字之道鉛山人嘉祐四年狀元調河中節度判官
祖母不習風土煇白府解官侍養詔移建康他日祖
母卒請承重府尹上其事詔下禮官議從之有宋以
來適孫有諸叔而承重者自煇始歸葬哀慕盡節州
閭稱孝焉(人物志)
按豫章書所載與人物志不同今别錄於後劉煇
初名幾平日好為險語歐陽公惡其壊文體欲抑
之一日知貢舉以朱筆横抹其卷時人謂之紅勒
帛後舉歐復為主考以堯舜性之論命題得一卷
云静以延年獨高五帝之夀動而有勇形為四凶
之誅公稱賞擢為第一唱名乃劉煇人曰此即劉
幾也公愕然久之文獻通考經籍志煇所著有東
歸集十卷(原跋)
傅槩字平叔鉛山人嘉祐進士嘗為縣令當新法方行
不為委靡以奉大吏為人廉白一介不妄取(林志)
許幾字先之貴溪人少以諸生謁韓琦勉入太學擢第
調高安樂平主簿知南陵縣還民之託僧尼為奸者
數百人提舉京西常平為開刲府推官進至將作監
吏與匠比為姦欺凡㓸削塗塈丹雘之工當以次用
而始役即概給其廪費亡藝而患不均幾逆為之程
費省工倍再還太僕卿戶部侍郎以顯謨閣待制知
渾州梁山濼多盜皆漁者窟穴也幾籍十人為保使
晨出夕歸否則以告輒窮治無脫者幾有吏幹善理
財由是四入戶部至尚書出知婺州河北都轉運使
徙成德軍知太原府張商英裁捐吏祿幾預其議貶
永州團練副使安置袁州遇恩復中大夫卒(宋史)
徐紹字景昭貴溪人讀書天冠山下名著一時熙寧初
舉進士仕兵部職方員外郎孫麟瑞熙寧進士仕高
州守(人物志)
陳銘字日新玉山人博學能文熙寧進士判撫州剛方
廉介不徇人私嘗以考績至都適有天變因陳親正
直遠奸佞黜贓濫凡十事皆人所不敢言者特授奉訓
大夫(安志)
虞大熙肅子也任宗丞與兄大微大寧弟大沖相繼擢
第居家以孝弟聞立朝以名節顯熙寧間陳述古以
治經有行薦之經筵以備臺閣之選(林志)
李封字元伯玉山人少有俊聲累舉不第奮然自陳奉
旨兩制覆試熙寧中以推恩授官晚年學益進玉山
稱鄉先生者必歸之(人物志)
詹丕遠字子猷玉山人登元祐進士由校書郎除右正
言極論蔡京之奸又乞罷修造止絶諸司浮費俱切
中時弊卒為惡直者所逐晚年優游鄉里人推敬焉
子堯可知華亭縣有治聲(安志)
余安行字仲勉弋陽人所居有巖如月號石月先生歴
官朝議大夫性篤孝親喪廬墓名其亭曰無盡以表
孝思所著有至言春秋新傳諸集(明一統志)
葉大用玉山人紹聖間任武職金人侵汴大用從戰全
軀以歸高宗書拔身歸國節義可尚八字賜之隆興
初授京西路兵馬副都監(同上)
周師原貴溪人元符進士有雋才能文辭初任將作監
丞歴遷左拾遺直史館數上書言時政利病出知明
州卒官(安志)
齊之禮字亨仲弋陽人元符進士靖康中為監察御史
與人交初泊然若無意久乃愈親間引鄉曲子弟訓
誨叮嚀本於忠厚廉介而用以和裕(林志)
鄭驤字潛翁玉山人元符進士知溧陽縣歲饑民多逃
亡漕司按籍督逋賦不少貸驤盡去其籍使者欲繩
以法驤曰著令約二稅為定數今不除則逋愈多民
多貧賦愈不辦使者不能屈時議自建康鑿河渠導
太湖以通大江將破數州民田調江浙十五州丁夫
所費百萬計驤條晰利病力止之通判岢嵐軍改慶
陽府錢盖自渭易熙奏辟幕下地震秦隴金城六城
壊驤為盖言六城熙河重地宜趣繕治因自請董兵
護築益機灘新堡六百步以控西夏擢京兆府等路
提舉常平驤按格為常平總目十卷頒之所部高宗
初以直祕閣知同州兼沿河安撫使金將羅索犯同
州驤遣兵擊之失利金人乘勝徑至城陷驤赴井死
贈通議大夫樞密院學士諡威愍驤在熙河嘗摭熙
寧迄政和攻取建置之迹為拓邊錄十卷兵將蕃漢
雜事為别錄八十卷圖畫西蕃西夏回鶻盧甘諸國
圖書為河隴人物志十卷序贊普迄溪巴溫董氊世
族為蕃譜系十卷(宋史)
張叔夜字嵇仲永豐人耆之曾孫先世家開封叔夜由
錄事參軍以破賊功加龍圖閣直學士知青州靖康
初金兵過河叔夜乞遣精騎邀擊及豫令河北邊鎮
出兵斷其歸路并力追襲不報徙南道都總管帥師
入援或勸緩行叔夜曰國家危難如此忍顧身乎至
京入見請駐驆襄陽以圖幸雍擢拜僉書樞密院事
提舉南道兵守禦城上連日大戰士皆殊死鬭斬其
金環貴將二人身被創猶父子力戰金既議和命彈
壓京城事欽宗再出郊叔夜叩馬諫止不能回號慟
再拜欽宗回首字之曰嵇仲努力會金詔立異姓叔
夜抗論宜立皇太子為君以從民望金不從遂扈駕
北去至白溝河矍然起仰天大呼扼吭而卒年六十
三訃聞贈開府儀同三司諡忠文建炎紹興間葬衣
冠於積寶院之西詔有司即墓立廟賜額旌忠(東都)
(事略林志合撰)
按宋史張耆祖孫列傳不言遷居江西林志明一
統志宋名臣言行錄皆以為永豐人南康志又以
為星子人今從林志采東都事略合撰又考朱子
旌忠愍節廟碑言忠文即墓為祠僻在永豐靈鷲
深山之中立廟賜名著有祀典確有可據前志乃
云事出流傳無徵不信豈朱子之言不足徵耶
余應球字國器安行子崇寧進士授校書郎靖康初言
和戰不可偏廢又言新政有四大失欽宗親擢為御
史應球感激知遇在職三月章六十餘上忤權幸以
吏部員外郎出為部使者親喪遂不復仕著有真隱
集并奏議(林志)
施舜顯字彦光永豐人大觀中上舍第累官提舉江西
路茶鹽常平使東牟王右史謂其以仁義篤於躬雖
位不稱德而聞風者悅之其子炳卿亦有文集(同上)
桂南昇字志和貴溪人政和進士靖康之變金人欲立
異姓莫儔等傳尼瑪哈意在張邦昌南昇於廣會叱
莫儔曰汝嘗作大魁乃如此舉措不愧後世清議耶
又移書喻邦昌亟反正毋陷天下大戮邦昌大沮遂
遣謝克家迎康王於濟州王即位嘉南昇忠讜特擢
吏部員外郎尋知惠州兼本路安撫使為政簡静民
心宜之仕至朝請大夫(人物志)
毛泰亨字文亨貴溪人政和進士仕國子博士宣和初
龍見京師城外水高丈餘泰亨上封事極論闕失會
起居郎李綱貶官遂致仕歸家杜門掃軌以讀書自
娱號鈍翁(同上)
余公瑞字鎮臣安行姪政和中特奏名為邵武尉歲饑
請常平粟不報即自發之民賴以濟咸稱之曰余父
弟公彦由鄉貢告歸養親親没負土為墓作白雲亭
以致其思(林志)
余堯弼字致勲上饒人政和進士授祁門令務以德化
人民服其德量指邑之祁山曰雖舁是寘公腹中不
礙也累官簽書樞密院事參知政事嘗使金專對有
體金主憚之未幾乞解機務翛然林下與漁樵伍忘
其貴且齒云(府志)
徐中行字元立上饒人政和進士唱名日自陳其父年
八十九願以所應得官回授上曰此可厚薄俗詔其
父别以官名命之(林志)
周世修字純德玉山人宣和進士知興國縣有平盜功
簽書建康府錄諸將園田之逋欠者都督府以民居
侵冒市衢檄令撤之世修拒弗聽子師清字畏知為
徽州婺源縣令好學有文(人物志)
陳康伯字長卿弋陽人宣和中上舍丙科累遷太學正
丁内艱貴溪盜將及其鄉康伯起義丁逆擊俘其渠
魁邑得全建炎未通判衢州攝郡事盜發白馬原康
伯督州兵濟王師進討克之高宗駐蹕建康除樞密
院大計議官累遷司勲郎中康伯與秦檜太學有舊
檜當國康伯在郎省五年泊然無求始遷軍器監金
使至詔康伯館伴以事論罷知泉州垂十年起知漢
州召對除吏部侍郎首請節用寬民凡州縣取民無
藝許監司互察臺諫彈劾尋兼禮戶刑三部前此有
司希檜意興大獄康伯平讞直冤士大夫存没多賴
之除吏部尚書尋拜參知政事以通奉大夫守尚書
右僕射同中書門下平章事明年三月拜尚書左僕
射五月金遣使賀天中節出嫚言求淮漢地掯取將
相大臣且以淵聖凶問至康伯主禮部侍郎黃中之
論持斬衰三年先是葉義問賀允中使還言金必敗
盟康伯請早為之備金犯廬州中外震駭朝臣有遣
家豫避者康伯獨具迎家人來浙人恃以安敵迫江
上有勸上幸越趨閩者康伯奏曰審爾則大事去矣
於是降手詔親征會金帳下變作一夕遁去孝宗即
位兼樞密使尋乞休致加少保封信國公北兵再入
淮甸人情驚駭咸望康伯復相上出手札即家居召
之拜尚書左僕射進封魯國公康伯力疾就道兼程
以進至闕下詔子安節壻文好謙掖以見減拜賜坐
間日一會朝許肩輿至殿門非大事不署敵師退尋
以目疾免朝謁丏歸章屢上不許一日出殿門喘劇
輿至第薨年六十九贈太師諡文恭慶元初配孝宗
廟庭改諡文正(宋史)
按文正有集三十卷今止傳疏十餘篇表誥數篇
而已
鄭進古字時述貴溪人大觀進士仕武選員外郎有詩
文三十卷名鳴鶴集朝散郎宋昭序之(人物志)
張憲貴溪人武力絶倫紹聖初選為博興巡檢方臘寇
陷兩浙憲募勇士千人兼程以進賊懼引退遂復衢
州未幾金掠滑州即馳赴之既瀕河會橋斷不克渡
至亳州聞駕北狩欲邀截而不能乃趨兵濟南謁高
宗因薦文武全才堪為將相者七人以李綱宗澤為
首拜武義大夫江南東路軍騎總管久之江東妖賊
王則大熾憲走上饒會兵進討兵未集為賊所陷與
其子琳死焉事聞贈武功大夫官其兩子(林志)
張運字南仲貴溪人宣和進士調桂陽監遷潭州攸縣
尉高宗南渡劇賊王在據岐山潭帥徵兵戍岳運將
二千人先至岳賊平改新淦丞攝縣事運撥煨燼考
版籍正租賦數月之間弊除而民定紹興五年通判
鼎州賊楊么黃誠率輕銳徑趨武溪南興以臨鼎州
城中大震運與太守程昌㝢勒兵登城控扼上下以
張其勢賊宵潰澧賊雷德進柵險稱亂帥檄運討之
運將都統梁吉等率兵直擣其巢破四十二柵降其
衆移貳濡須金人侵廬夀等州大將駐兵淮壖以拒
之運給餉未嘗之絶歲餘以親老還江東寓居鄱召
入除知達州方大旱入境而雨奏除民病五事召為
度支郎中陳諸路綱運七弊懲革十術遠近遞輸以
均勞逸事皆施行兼樞密院檢討尋改大理少卿明
於治獄獄為之空拜刑部侍郎兼權戶部侍郎金人
渝盟特遷戶部侍郎以專餽餉丞相陳康伯議遣李
寶自四明控制海道衆論紛紜運直入贊決以戰為
上策金人果敗走從上勞師江上及還請補外乃授
集英殿修撰出知太平州孝宗既受禪運亦請老以
數文閣待制捉舉江州太平興國宮尋授廣東經略
不赴乃復祠祿鄱大饑運首發粟二千石以振之自
是民爭出粟以濟卒贈少師左光祿大夫(宋史)
周執羔字表卿弋陽人宣和進士廷試第二除太學博
士建炎初從隆祐太后於江西還覲會稽尋以母疾
乞歸就養調撫州宜黃縣時四境俶擾潰卒相挺為
變執羔執首謀者斬以徇邑人德之繪像立祠改秩
通判湖州召為將作監丞遷太常丞擢權禮部侍郎
充賀金生辰使兼吏部侍郎請賜新進士聞喜宴於
禮部從之軍興廢此禮至是乃復以忤秦檜被劾罷
起知眉州改夔州兼䕫路安撫使尋除敷文閣待制
禮部侍郎拜本部尚書在經筵二年每勸上以辨忠
邪納諫爭明年三月告老上諭曰祖宗時近臣有年
踰八十尚留者卿之齒未也命却其章閏月復申前
請詔提舉江州太平興國宫卒年七十七(宋史)
方疇字耕道弋陽人建炎進士紹興初上書謂金人詭
計盜賊猖獗藩鎮跋扈將帥專恣為四宜憂講征伐
理財用擇人才明賞罰重臺諫抑閹寺議詔令恤凶
荒訓民兵寬民力為十宜行其一宜去謂時宰也後
通判武岡軍郡守李若樸希時宰意告疇與胡銓為
姻家中以深文貶零陵先是張魏公亦謫是郡疇因
從其父子遊後判建康以疾終於官有文集二十卷
(林志)
方思尹字民瞻弋陽人紹興中知太和縣監察御史田
如鼇持節臨部一見如舊曰君廊廟人也豈久居此
乎章貢兵亂先聲欲直擣廬陵思尹編木為柵狀如
鹿角横截江流民心以安在邑六年參政董德元薦
於朝拜左司郎中奏減油麻折苗之稅後遷鄂州總
領廣西江西提點刑獄以老辭(豫章書)
楊抗字抑之上饒人以才略薦用嘗知盱眙紹興辛已
之役為淮西運使錫山尤袤為著事實子恂字信伯
登進士第文學推重於時(人物志)
施師點字聖與上饒人十歲通六經十二能文弱冠游
太學舍選奉廷對調復州教授陳康伯薦賜對兼權
禮部侍郎除給事中時太子詹事已除上又特令增
員為二命兼之假翰林學士知制誥使金致命金廷
立班既定相儀者以親王將至命師點退位屹立不
肯少動使還除端明殿學士兼參知政事同知樞密
院師點嘗同宰相奏事退復同樞密周必大進呈上
曰適一二事卿等各陳所見甚關大體前此宰相奏
事執政不措辭今卿等如此深副所望除知樞密院
事以資政殿大學士知隆興府江西安撫使薨年六
十九有奏議十卷制藁八卷東宫講議五卷易說四
卷史識五卷文集八卷(宋史)
申世寧信州鉛山人紹興六年潘達兵襲鉛山父愈年
七十未及出戶遇賊賊意其有藏金欲殺之世寧年
未冠亟引頸願代父死賊感其孝兩全之(同上)
傅縝字子玉鉛山人嘗應進士舉時青苗法行縣多繁
逋縝悉捐資代輸盡得釋里閈皆稱長者紹興初潘
逵寇信兵焚掠至其家三舉火不燃首領後至曰是
傅長者家不可犯斬舉火者而去(人物志)
徐珦字溫甫上饒人高宗朝進士授辰州教官為刪定
編修轉池州判官有美政尋致仕所著有語孟解易
解學者多宗其說(林志)
周欽若鉛山人累世業儒初有聲三舍間不就祿仕積
書教子數世同居慶元中旌其門(同上)
詹叔善字繼道玉山人紹興進士拜奉議郎諸王教授
滿歲即求致仕夀皇嘉之特官其子復賜誥有知止
足勵士風之語先時叔善築書屋榜曰知止與詔語
合人多題詠之其昆弟叔寧叔迥叔沄叔羲俱第進
士(人物志)
詹叔羲字仲和叔善弟紹興進士又中博學宏詞科所
著有拙齋文集二十卷詩集五卷狂夫論六卷(同上)
桂縝字彦㮚紹興進士仕處州司法終武昌判居官廉
平所著有溪南集二十卷弟績字彦成紹興乙丑及
第任沅江令終浙西運幹著有類左傳十六卷節唐
書五十卷(同上)
按林志所載與此全不相同
韓大寧字孝先玉山人紹興進士嘗著續百將傳周易
集註知饒州德興縣累有惠政終於官袁正肅公題
其墓曰純孝先生之墓(林志)
徐仁(一作人)傑字漢英玉山人紹興進士趙忠簡鼎深器
重之後陛對惟以復讐恥清境土為言遂忤秦檜請
祿祠歸所著有檀弓傳易傳春秋發微(人物志)
王時敏字德修上饒人學有源流兼該體用嘗從吕東
萊遊所著師說語孟中庸大學說并雜文若干卷(同上)
徐椿年字夀卿永豐人紹興進士任宜黃主簿以承奉
郎致仕從張九成學所著有尚書本義論語解雙溪
集(林志)
汪喬年字房孺玉山人紹興五年以特奏名進士對策
第一臨事接物一以誠信少以文學顯晚以齒德尊
(人物志)
祝可久字德父鉛山人初從劉子羽立功西陲父殁不
仕與弟可大設鄉塾以訓學者又為義莊以濟族之
貧者從兄某出仕高安夫婦繼亡男女俱幼可久馳護
以歸(府志)
余畢字克成玉山人紹興五年釋褐嘗知和永二州其
在太學四方稱為善類所居學者漸漬薰陶涵育成
就其為政簡而豫不表暴不詭隨雖以道自信而務
盡人言(林志)
趙汝瀁字文浩鉛山人嘗知南城縣盜發南豐郡以屬
汝瀁盡釋其脅從人德之通判建昌軍攝軍事值盜
起鎮撫不遺力忌者反以為言遂杜門不復出仕(人)
(物志)
汪涓字養源應辰之兄也踐履篤實有古君子風登進
士第為中書舍人與應辰同處禁塗時稱二汪(同上)
汪應辰字聖錫信州玉山人紹興五年進士第一人年
甫十八初名洋特改賜應辰上欲即除館職趙鼎言
且令歴外任養成其材乃授鎮東軍簽判鼎為帥幕
府事悉諮焉召為祕書省正字時秦檜力主和議金
人欲以河南池歸我應辰上疏謂和議不諧非所患
和議諧矣而因循無備之可畏臣願勿以和好為無
可虞而思患預防常若敵人之至疏奏秦檜大不悅
出通判建州遂請祠以歸寓居常山之永年院益以
修身講學為事張九成謫邵州交游皆絶應辰時通
問及其喪父言者猶攻之而應辰不遠千里往弔通
判袁州凡所予奪人無異詞丞相趙鼎死朱崖扶喪
過郡應辰為文祭之檜死召為吏部郎官遷右司母
老乞外出知婺州尋丁内艱服闋除祕書少監權戶
部侍郎三十二年建儲以孝宗名與唐廬江王晉楚
王同詔改為曄應辰以為與唐昭宗同白左相陳康
伯遂改今名集議秀王封爵應辰定其稱曰太子本
生之親暨内禪擬於傳位日降赦應辰言唐太宗受
禪於高祖明年正月始改元乃從其說又議改元重
熙應辰謂契丹嘗以紀年遂改隆興一朝大典禮多
應辰所定議乞補外知福州未幾升敷文閣待制舉
朱熹自代在鎮二年會朝廷謀蜀帥乃以敷文閣學
士為四川制置使知成都府既至免利路民餉運徙
沿邊戍兵就糧内郡縱保勝義士復業存左藏所解
白契二百萬以備不虞悉奏行之吳璘時駐蜀口武
興精兵為天下冠璘死應辰遂攝宣撫之職蜀道晏
然入覲陛對以畏天愛民為言尋兼翰林學士應辰
在朝多革弊事中貴人皆側目力疾請祠自是卧家
不起少從吕居仁胡安國游張栻吕祖謙深器許之
子逵仕至吏部尚書端明殿學士(宋史)
陳文蔚字才卿上饒人朱子門人著書立說深得旨趣
朱子與手書往復互相論正所作州學修禮器記亦
推尊朱子儀式而損益焉(林志)
蔣䕫字子莊永豐人河南伊縣令紹興間嘗中文科復
充制選其所與遊皆一時名士所著有論語孟子周
易解合二十七卷(同上)
劉允迪字德華玉山人隆興進士知德安縣為政一本
儒術以惠愛得民累官至朝奉郎參議沿海制置司
軍事後居家建義學以教族子弟及鄉人之願學者
(豫章書)
按朱子集有玉山劉氏義學記為允迪而作也
徐子融不詳其名鉛山人朱子與蔡季通書云鉛山徐
子融老成有守嘗作小學欲延之家塾為諸子師範
云(朱子集)
汪逵字季路應辰子乾道進士官國子司業韓侂胄用
事斥偽學善類皆不自安劉德秀因乞考核邪正真
偽所逐多名士逵入劄子辨之德秀以逵為妄言并
斥之閑居七年參政李璧力言於朝嘉定初召為太
常卿累遷至吏部尚書(人物志)
周憲字可則永豐人從東萊吕舍人遊集所聞為震澤
語錄曾文清子仲躬跋其後(府志)
盧孝孫號玉溪貴溪人嘉泰進士仕西安丞擢知玉山
陞太學博士淳祐初上適太學御講筵孝孫退而獻
所編四書集義上善之既而上於中瓦建龍翔寺祀
感生帝孝孫因上時相書極言其不能格君非心即
挂冠歸閉門授徒累召不起學者稱為玉溪先生(人)
(物志)
韓補字復善玉山人與兄祥同登嘉定癸未進士知徽
州為政廉明尋除淮西總領遣使南邦還對稱旨在
朝疏奏以切直忤時宰出知太平治尚清靜民皆安
之祥字履善好學嗜文累官吏部侍郎兄弟皆宗程
朱之學世稱二韓理宗御書翕和堂以榮之(同上)
按補知徽州作書院請祠朱子得賜額紫陽事見
林志
周端禮字應和永豐人充金國慶賀使金主聞使至輒
伏盜剽劫禮幣然後以使者失職起釁端禮及境察
知其事乃遷幣他所夜果邏舟數十問宋使者何在
無所得黎明募壯夫倍道至金金主弗知令判使索
書幣甚亟端禮具以進金君相相顧失色贈遺甚厚
(林志)
蔣傅永豐人慶元初韓侂胄欲逐趙汝愚而難其名京
鏜曰誣以謀危社稷則一網打盡矣侂胄乃使右正
言李沭以誣論罷之國子祭酒李祥司業楊簡力辨
其非亦被斥傅時為太學生與同舍生楊宏中等六
人伏闕上書白汝愚之忠勤辨祥簡之非黨請竄沭
以謝天下還祥簡以收士心疏上上以其扇搖國是
編管五百里外(同上)
趙不逷直祕閣登進士為清湘令無異韋布嘗置兼濟
倉冬糴夏糶閭里德之繪像祠焉(同上)
葉夢得號是齋貴溪人由進士授祕書丞建石林書院
與盧玉溪陸梭山等講學其中有著述行於世(人物志)
余大雅字正叔上饒人德性和粹器量宏遠聞晦翁講
學閩中毅然往師之晦翁嘉其勤平居問答僅存語錄
刻於江東庾臺(林志)
趙善□信州人以宣教郎知崇安縣事政尚嚴明人號
趙鐵面紹定中汀州寇亂邑當孔道供億軍需不擾
而辦民甚德之(人物志)
鄭芝秀號月山貴溪人進士及第仕未顯而卒族子會
號亦山仕至禮部侍郎理宗愛其才手書門帖賜之(同上)
徐元杰字仁伯上饒人幼穎悟誦書日數千言每冥思
精索聞陳文蔚講書鉛山往師之後師事真德秀紹
定進士及第簽書鎮東軍節度判官召為祕書省正
字遷校書郎奏否泰剝復之理請外不許遷著作佐
郎兼兵部郎官以疾辭差知南劍州會峽陽寇作擒
渠魁八人斬之餘釋不問母憂去官免喪授左司郎
官兼崇教殿說書拜將作監時天久不雨轉對極論
洪範天人感應之理及古今遇災修省之實辭益忠
懇丞相史嵩之丁父憂有詔起復中外莫敢言元杰
言陛下為四海綱常之主大臣身任道揆扶翊綱常
者也自聞大臣有起復之命雖未知其避就若何凡
有父母之心者莫不失聲涕零是果何為而然人心
天理誰實無之臣懇懇納忠何敢詆訐特為陛下愛
惜民彝為大臣愛惜名節而已疏出朝野傳誦未幾
兼右司郎官拜太常寺卿國子祭酒權中書舍人杜
範入相復延議軍國事所言皆朝廷大政邊鄙遠慮
每裁書至宗社隱憂處輒閣筆揮涕書就隨削藁雖
子弟無有知者六月朔輪當侍立以暴疾謁告特拜
工部侍郎隨乞納祿詔轉一官致仕卒太學諸生伏
闕愬其為中毒獄迄無成海内人士傷之賜諡忠愍
(宋史)
黃從龍永豐人嘉定進士為郢州推官元兵入襄峴郢
當要衝守將潛遁從龍抱印登城大呼曰張巡許遠
之事正在今日齧指血書死戰報國四字與子熙力
戰而死(林志)
謝徽明枋得伯父也以特奏恩為當陽尉攝縣事時天
基節上夀元兵奄至徽明出戰死二子趨進抱父屍
亦死(人物志)
韓觀國字用賓景定進士授潭州錄事元兵下江南頓
師堅守不下凡閱月城陷死之(同上)
周天驥字子德永豐人淳祐進士授校書郎嘗從真文
忠公學文忠為作穎齋為學二記勉之(同上)
徐珏字叔寶上饒人寶祐間餘干令每決疑獄人稱神
明(林志)
謝枋得字君直弋陽人寶祐丙辰試中禮部高等比對
力詆時宰閹宦抑置二甲第一人召試教官調建寧
府教授趙葵宣撫江東西辟為屬尋除兵部架閣令
募兵援江上出楮幣十萬貫得信撫義士數千人以
應賈似道當國會軍興出入簿責任事者坐廢至元
初長星竟天踰月元師壓江上宋社日替江東漕司
猶試士徵校藝枋得憤賈竊政柄害忠良誤國毒民
發策十問辭甚剴切大拂賈意臺評竟上謗訕鐫兩
秩興國軍安置因謫所之山自命叠山守令皆及門
執弟子禮丁夘以史館召不赴乙亥授江東提刑總
其兵以守饒信撫與元兵戰輒敗遂易服負母走閩
巾隱於卜信守將悉捕公妻子弟姪送建康獄夫人
李氏有容德有廉帥者欲妻之一夕自經死弟君烈
君澤侄某某及一女二婢皆死獄中惟二子熙之定
之移獄廣陵得釋又有弟禹在九江亦不屈斬於市
至元二十二年侍御史程鉅夫以宋遺士三十人薦
於朝枋得在舉中被徵丁内艱辭亡何連召皆不起
二十五年春正月福建行省魏天祐被旨迫促上道
乃行夏四月至京師不食死年六十四門人私諡文
節先生平日所著易書詩三傳行於世雜著詩文六
十四卷翰林學士盧摯為之序枋得死後二十四年門
人虞舜臣率其徒築室買田祠於弋陽之東江浙行
省請於朝為叠山書院(元李道源所撰謝公神道碑)
按宋史謝傳與道源所撰文節先生神道碑不同
者凡數處傳云吳潛宣撫江東西碑以為趙葵傳
云程文海薦宋臣二十八人碑以為三十人傳云
二十六年四月至京師碑以為二十五年碑云信
之守將悉捕公妻子弟姪送建康夫人李氏自經死
弟姪及一女二婢皆死獄中又其弟禹在九江亦
不屈斬於市所著易書詩三傳雜著詩文六十四
卷史傳皆不載竊疑作元史時未考此碑也今悉
以碑文為據(原跋)
郭青螺曰文節之諡集以為私諡鄭汝璧臣諡類
鈔以為景泰年諡未知孰是
徐炎午永豐人叠山高弟也景定進士授行軍器監簿
添差建寧府通判有美政建人頌之(人物志)
宋儒字希淳貴溪人嘉定進士仕大理評事上書陳安
内攘外事宜執政惡其切直調迪功郎卒於官(安志)
趙善郮字國用鉛山人嘉熙四年知東莞縣節用愛民
科徵或不給則捐囊代輸剖決如流稱神明宰初李
巖築堤護田自姚令孝資後莫有繼者善郮修舊堤
萬五千九十丈視地患水者復堤之事竣歡聲載塗
比去民思之不置(粤東名宦志)
余琰字伯華永豐人淳祐進士授廣東提刑持已廉潔
當時之廉吏碑琰居其一(同上)
王小十鉛山人母疾割股以愈之知州葉三省奏乞旌
表門閭改易鄉號仍宣付史館詔悉從之以所居紫
溪鄉改旌孝(安志)
按安志與小十同時尚有同邑尹孝子韓洙永豐
周溫叔俱以孝義聞于時為附錄備考
邵士英字子實貴溪人淳祐進士理宗朝官翰林檢閱
不阿權貴為賈似道所扼退居鶴嶺搆精舍日與弟
子講學其中及卒江丞相萬里諡曰介隱先生(府志)
桂璧貴溪人領江西漕薦授蘄州判北兵寇蘄太守徐
羿逸去璧申明大義率城中民日夜捍禦敵不能犯
踰旬乃出竒兵擊之圍遂解尋以舉薦授南昌節推
(安志)
桂子恭字伯允貴溪人以破蔡功授瑞州都監謝枋得
貽書文天祥曰子恭忠銳沉鷙許國馳驅志大而任
不稱尋從孟洪朝陵寢洪閱其行槖惟習氣說一帙
洪入朝奏其忠潔遷洪吉臨三府都延使授成忠郎
卒(同上)
程魁號玉巖貴溪人應嘉熙庚子貢寶祐丙辰伏闕上
書咸淳中乙科授從仕郎臨汝教授德祐乙亥以承
直郎禮兵部架閣扞鄉郡紫陽方回表其墓(同上)
周日章字文顯永豐人自信甚篤窮不易操嘗慕王貞
白之為人友人趙蕃名其詩曰靈溪後集以貞白嘗
有靈溪集也(林志)
趙蕃字昌父其先鄭州人大父賜提點坑冶家信之玉
山蕃以致仕恩調浮梁尉連江簿皆不赴為泰和主
簿受知於楊萬里理宗即位特改奉議郎直祕閣又
辭奏祠致仕卒年八十七蕃五十時猶問學於紫陽
既耄命所居曰難齋景定三年祕閣修撰鄭協等請
諡乃諡文節(豫章書)
按趙蕃學者稱為章泉先生所著有章泉集
王奕號伯敬玉山人為邑博與其子介翁居玉瑘峰讀
書其中素與文文山謝叠山友善及叠山就執北行
送之有詩云兩生無補秦興廢一出仍關魯重輕白
骨青山如得所何須兒女哭清明詞旨激烈宋亡建
斗山書院居之杜門不出所著有東行藁(人物志)
徐宗仁字求心永豐人淳祐進士官國子監主簿開慶
元年伏闕上書極論邊事又論董宋臣盤固日久蒙
蔽日久又請使有言責者皆得盡其言累遷考功郎
兼崇政殿說書國史編修實錄院檢討德祐元年授
吏部侍郎中書門下檢正諸房公事權禮部尚書兼
益王府贊讀衞益王走海上厓山敗死焉(豫章書)
元
挂本字林伯貴溪人隱居不仕講明象山陸氏之學創
靈谷書院著述其中所著有四書通義五經統會三
極一貫圖金精鼇極類纂道統銘等書(王文忠公集)
祝堯字君澤上饒人博學能文延祐進士授南城丞改
江山令陞萍鄉州同所著有大易演義四書明辨策
學提綱古賦辨體(林志)
楊仲弘玉山人第進士任翰林編修能詩文號百戰健
兒(同上)
李纘爵里失考顧瑛玉山草堂集有弋陽山樵李纘序
一篇當是弋陽人(見玉山草堂集)
楊亮字叔明上饒人元高士也與錢惟善為友子觀至
順二年進士為翰林檢閱卒錢惟善楊隱居挽詩有
身入波濤親在念恩沾雨露子登科之句載江月松
風集(揭文安公集)
方南一貴溪人叠山高弟也延祐間任饒州教授耿介
不羣卓於樹立遷贑州判官所至有賢聲(人物志)
劉光字自謙上饒人延祐進士授翰林編修少承家學
一時名士爭與之游稱之曰泉山先生祖養拙受學
黃勉齋得居敬窮理之要號白石先生光因創白石
書院祀朱文公而配以勉齋又建義塾買義田以贍
鄉子弟之來學者朝廷嘉其行誼旌表其門(同上)
張宏綱貴溪人早負才名歴官集賢院大學士榮祿大
夫柱國封信國公諡安惠(林志)
黃叔樵弋陽人博學能文善楷書嘗分教邑庠以足疾
辭歸授徒於鄉為後學所宗與兄孟耕處友愛尤篤
居家嚴禮法禁絶佛老之教(同上)
方思廣字可大上饒人至正三年知連州增學田立義
塚勤撫字吏卒無敢恣者既去士民紀績學宮至今
尚存(廣東名宦志)
江彦章貴溪人元末不仕偽將王溥聞其名欲鈎致之
不可得乃以兵縛之行至何郎橋厲聲罵不絶遂遇
害土人瘞其屍次日雪封之莫識其處至今人呼曰
江家山云(府志)
江西通志卷八十五
