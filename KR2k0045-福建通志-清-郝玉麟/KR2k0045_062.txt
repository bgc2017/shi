江西通志卷六十二
名宦(六)
撫州府
晉
庾懌字叔預少以通簡為兄亮所稱以討蘇峻功封廣
陽男出補臨川太守懌寬厚容衆時人稱其才器(晉)
(書)
按林志撫州名宦有吳臨川太守朱然考三國志
吳書權分丹陽為臨川郡然為太守裴注云此郡
尋罷非今臨川郡是然固嘗官臨川太守但非今
臨川裴注甚明舊志俱譌也又明一統志王羲之
為臨川内史而前志據晉書本傳不載亦以為譌
按中興書曰羲之自會稽王友改授臨川太守故
世說王修齡稱羲之為我家臨川今撫州多羲之
遺跡中興書在晉書之前宜有據本傳失載耳職
官志云諸王國以内史掌太守之任簡文子臨川
獻王郁係追封在羲之後故未為藩封稱臨川太
守既建國後遂稱内史也今羲之已載統轄故不
重列云
周鎮字康時尉氏人清約寡欲所在有異績罷臨川郡
還都泊清溪渚王丞相往看之暴雨猝至舫至狹小
殆無復坐處導曰胡威之清何以過此即起為吳興
郡(世說新語)
宋
荀伯子潁川人好學博覽為尚書左丞出補臨川内史
王弘稱其沉重不華有平陽侯之風元嘉中卒文集
傳世(宋書)
按通志稱伯子在郡時作臨川記六卷唐宋諸書
皆稱引之今其書不傳
謝靈運夏陽人少好學博覽羣書文章之美江左莫逮
宋祖登祚徵為秘書監以疾免官性好遊覽為孟顗
所奏太祖知其見誣遷為臨川内史賜秩中二千石
在郡遊放不異永嘉銅陵石磴靈谷墨池皆其遺跡
弟惠宣亦為臨川内史(同上)
齊
何昌㝢字儼望廬江人永明元年以太子中庶子出為
臨川内史不雜交遊通和汎愛歴郡皆清白士君子
多稱之(南齊書)
按林志載孔琇之永明末任臨川太守考本傳乃
臨海非臨川也不敢襲誤(原跋)
梁
到洽字茂㳂彭城人清警有才學天監十二年為臨川
内史在郡稱職昭明太子與晉安王書曰到子風神
開爽文義可觀當官莅事介然無私誠海内之俊乂
東序之秘寳太通元年卒文集行於世(梁書)
殷鈞字季和長平人天監中出為臨川内史鈞體羸多
疾閉閣卧治而百姓化其德劫盜皆奔出境嘗擒劫
帥不加拷掠但和言誚責劫帥稽顙乞改過即命遣
之卒為善人郡舊多瘧更暑必動自鈞在位郡境無
復瘧疾(同上)
陳
駱牙臨川内史發姦擿伏如鑑照物誘執周廸民頼以
安(明一統志)
按陳書駱牙傳牙字旗門臨安人世祖避地臨安
牙母覩世祖儀表知非常人賓待甚厚世祖引牙
為將以平周廸功遷冠軍將軍臨川内史(原跋)
蕭摩訶巴山郡守撫字有方律已無私上敬下懷以平
留異歐陽頠有功朝廷褒之(同上)
按陳書摩訶字元胤蘭陵人果毅有勇力年十三
單騎出戰軍中莫有當者
唐
周法猛武德五年為撫州刺史建述陂引渠溉田二百
餘頃民懷其德立祠祀之(明一統志)
按撫州府志稱譚襄敏作宜黃陂王廟碑載漢末
有廖國祥者開封人為撫州路判建陂事蹟與法
猛相類但漢末無開封與撫州路之號判亦非漢官
名未敢仍誤
張景倩開元二十九年為撫州刺史立身謹約為政清
明後守顔真卿為書清德碑(同上)
王圓寳應間任撫州刺史以州治在赤岡非道路之會
改建於連樊汝水之間遷州城於香楠山形勝稱壯
(府志)
顔真卿字清臣京兆萬年人開元進士大歷元年奏宰
相元載抑塞人言甚於李林甫楊國忠載怒因論祭
器誣以誹謗貶硤州未至改吉州三年移撫州修畻
築陂以溉民田民甚德之(唐書)
按府志稱公在州手書麻姑仙壇記宋慶元庚申
仙都觀火衆碑皆碎獨公記巋然又唐詩紀事載
魯公為郡時有士人楊志堅者嗜學而貧將遣其
妻以詩送之曰平生志業在琴詩頭上於今有二
絲漁父尚知溪路暗山妻不信出身遲荆釵任意
撩新鬢明鏡從教别畫眉今日便同行路客相逢
即是下山時顔公聞而厚禮之自是郡無輕棄其
夫者(原跋)
元子晢大歷五年令崇仁有惠澤民為立遺愛碑太守
顔真卿記之(明一統志)
按元子晢安志誤載入宋白志據一統志改正
戴叔倫字幼公金壇人德宗時曹王臯表授撫州刺史
民歲争灌溉為作均水法俗便利之畊餉歲廣獄無
繫囚期年詔書褒美代還卒於道百姓思之(唐書)
宋
劉世昌開寳五年始陞金谿場為縣世昌知縣事始建
縣治均賦平役規畫有方(林志)
按舊志俱作淳化五年今依宋史改正
和㠓字顯仁開封人太平興國進士雍熙初知崇仁縣
先是㠓父凝嘗取古今史傳聽訟斷獄辨雪冤枉等
事著為疑獄集㠓因增益事類分為三卷表上之擢
太子中允(宋史)
張方河北大名人咸平中知撫州重建孔子廟堂鐫碑
記之(府志)
王彬光州固始人年十八以貢入太學淳化進士以著
作佐郎通判筠州歴知撫州民李甲饒英恃財武斷
鄉曲縣莫能制彬按治之索其家得所藏兵械又得
服器有龍鳳飾甲坐棄市英配嶺南州里肅然(同上)
戚舜臣字世佐楚邱人學士綸之子皇祐三年知撫州
惠困窮扶善類毁淫祀郡有號大帝祠者百餘所舜
臣悉除之(明一統志)
錢暄字載陽錢塘人嘉祐中知撫州為政平允五世孫
象祖於淳熙十三年繼知撫州修郡學製祭器出帑
賑貧民郡人祀之(林志)
謝卿材嘉祐四年知臨川築湖修陂民頼其利王荆公
薦之於朝(宋史河渠志)
蘇緘字冥父泉州人嘉祐初知崇仁縣民喜争田至數
十年不决緘斷以法未半載庭無留訟治寳唐堤後
知邕州死節贈節度使諡曰忠勇(宋史)
謝詗字誠甫建寕人熙寕中臨川令重修千金陂里有
閔通者好持吏短長三以事至庭治之不少貸人以
令怒通誣其子為盗復辨出之人服其公(林志)
孫實字若虛崇寕中知崇仁縣為政公廉官滿舟次鄱
陽湖風濤大作有螭仰首横當舟前實祝曰汝雖物
諒有知使吾秋毫載出俸外盡室沉沒無憾言訖螭
去浪平(同上)
陳逢字彦默福建浦城人任撫州司戶參軍部使者交
薦其才改秩而卒楊龜山銘其墓云孝尊乎親學傳
乎人政得乎民嗟乎君未聞而終於幕賓百世而下
有煥斯文(同上)
葉謙亨字伯益青田人早有文譽紹興三年知崇仁奬
勵學校增益學産既去士民思之祠於學宫之傍(府)
(志)
鄧庾紹興三年知宜黃縣鋤強梗撫無告民咸德之有
弓手怙朋為姦斬首惡宥脅從由是無敢譁言於道
者(同上)
王晌紹興六年知臨川縣時虔化寇䧟州境晌率民兵
討平之其在官去夙弊屏贓胥境内肅然李忠定綱
帥洪時薦其能於朝(明一統志)
張孝祥字安國歴陽烏江人紹興二十四年廷試第一
知撫州時年未三十莅事精敏老於州縣者所不及
黠卒謀變區處有方事聞孝宗嘉奬之(林志)
張詠紹興中為崇仁丞剛果有為時邑西南鄉地遠多
盜申漕司置樂安縣盜賊遂息百姓以安(府志)
林大中字和叔婺州人登紹興三十年第淳熙二年知
金谿縣以郡督税急請寬其期不聽即納誥勅投劾
而歸大中清修寡欲退然如不勝衣遇事則凛乎不
可犯(宋史)
趙善譽字静之宗室子敏慧力學乾道五年試禮部第
一淳熙三年知臨川縣縣嘗豫借民賦善譽閱籍發
逋負按籍征催卒免豫借(同上)
黃幹字直卿閩縣人嘉定元年知臨川縣歲旱勸糴捕
蝗極其力改知新淦吏民習知臨川之政不令而政
行(明一統志)
按臨川縣志稱幹修學校葺公廨建朱子祠詳見
黃義明祠記
章勱寳慶二年知金谿縣正經界定版籍勞心盡瘁至
紹定二年事始竣宿弊一清國課有式(林志)
黃炳紹定三年以萬安令知撫州築城濠剏置馬步二
旗軍及湖坪招攜寨善政甚多(同上)
陳詠之紹定五年知金谿縣歲歉勸分減價者奬閉糴
者罰歲豐立平糶倉邑民頼之(明一統志)
按林志又稱詠之建槐堂書院崇祀象山先生
趙時煥字元晦宗室子居閩之晉江淳祐八年知撫州
時馬旗步旗軍甚悍時煥準省劄節制之迄去無敢
譁者增置貢院修復文昌堰寳祐二年復以朝奉大
夫來提舉常平以臨川新經量增山税病民奏減其
半(宋史)
徐霖字景說衢州西安人試禮部第一理宗喜得人淳
祐十二年以宣教郎知撫州祠先賢寬租賦賑饑民
誅悍將一月而政舉化行以言去民遮道不得行(同)
(上)
徐君洪淳祐二年為金谿主簿邑有富人錮山澤之利
數十年官莫能禁君洪至奪而公其利百姓感之(金)
(谿志)
王中立淳祐間知金谿經理田賦履畝核税以均貧富
因槐堂合祀三陸先生增學田奬士類士論稱之(同)
(上)
趙希訜淳祐五年宰臨川聽斷嚴明催科不擾開慶元
年知撫州平糴價誅惡民郡中肅然(林志)
家坤翁四川眉山人景定三年知撫州約已剔蠧始立
定規清積年深弊重纂圖經民稱頌之(明一統志)
按林志稱坤翁修大成殿增撥學租創夀安崇德
諸橋安志誤作宗坤翁
繆元德咸淳五年知撫州儉以足用寬以愛民建和糴
倉糴米活饑民捐俸收掩遺骸明年改吉州(同上)
黃震字東發慈谿人寳祐進士咸淳八年以朝奉郎知
撫州時郡中饑震疾馳中道約富人耆老集城中毋
過某日至則大書閉糶者籍強糴者斬揭於市米價
日損親煮粥食饑者轉運司下州糴米七萬石震曰
民生蹶矣豈宜重困之以設官田三莊所入應之修
復朱子祠樹晏元獻里門制祭社稷器復風雷祀勸
種麥禁競渡皆善政也詔增秩遂陞提舉常平舊有
結關拒逮捕事繫郡獄二十有八年存者十無三四
以結關為作亂無敢决其獄震謂結關猶結甲非作
亂比況已經數赦皆釋之
按林志云有稱社倉法弊者震曰法在三代尤宜
損益遂買田以代其息撫人德之考本傳此乃震
通判廣德軍時事與撫無與(原跋)
孫懋字季敏為崇仁令政有條理一新學校常迎巴山
欒侯禱雨而應謂侯名不可以名山乃更名相山以
侯曾為沛相也為文記之(崇仁志)
元
李有字仲方平陽人延祐中金谿縣尹有廉能聲嘗書
廉勤公慎恕五字於座右以自勵民為立祠吳澄記
其事(林志)
何槐孫天歴二年為宜黃縣尹吏事精敏處斷出人意
表明能燭物吏不敢欺歲饑勸賑有法民懷其德(明)
(一統志)
按林志槐孫字德孚蜀郡人嘗著善政指南一書
又縣志曰字龍岡蒲圻人
秦起宗字元卿廣平深水縣人文宗朝為撫州路總管
至官有司供帳甚盛問其費所從出小吏不敢隠曰
借辦於民遂亟使歸之几席僅給而已自是官府僚
佐有宴集成禮即止因諭衆曰我素農家安儉約務
安静庶使吾民化之居一歲以老去(元史)
馮驥字致遠遼西人任撫州路總管不事苛察務全大
體至正甲申乙酉歲饑煮粥以給餓者復請於朝得
鈔五十萬錠賑之又勸貸富室以補不足民頼全活
(林志)
明
李庭桂明初丙午年知撫州兵革之餘勤力撫治吏畏
其法民懷其德(明一統志)
李敏潁州人洪武初任撫州知府守廉燭理雖庶務繁
劇而决之如流(同上)
游欽祖字君卿曺州人洪武元年以賢良舉知崇仁縣
嚴敏峭直吏不敢欺時版籍未明税田佃輸有一戶
應數十戶里甲者乃造青黃兩册歸併之幾半載食
不離廳事田糧既明民無重困(豫章書)
吳思名淮西人洪武初知臨川縣時百姓流移田野未
闢思名招撫安集均平税役期年復業者數千餘家
民間子弟八歲者俱令入學教養兼舉甚有政聲(府)
(志)
馬文璧紹興人洪武五年知撫州府學博才敏為政知
大體辨决無滯豈弟慈祥民深德之尤長於詩文時
稱文章太守(明一統志)
許傑紹興人洪武間知撫州府廉正明敏設施布置皆
有法度扶善鋤惡發姦摘伏如神民畏而德之(同上)
潘至善蒲城人洪武中知撫州府疾惡愛民禮賢好士
當入覲而樂安秋糧未足惻然曰吾寧負後期之責
不忍民受逋租之罰於是民争出布帛銀鈔易粟以
輸不一月數年之逋盡完(林志)
王昇字日初龍溪人宣德初擇廷臣二十五人為郡守
奉勅以行昇以大理寺正出知撫州府以政績著在
郡九載以部民乞留增秩還任以疾卒(白志)
潘原清巴陵人宣德七年由吏員任崇仁縣丞寬猛適
宜修新梓二陂以通水利九載考成邑人士詣大吏
乞留陞本縣知縣(安志)
孫亶餘姚人正統六年舉賢良方正知金谿縣奏減水
潦荒田秋糧興利除弊俱悉心為之惠多及民又繕
完忠臣孝女廟凡滛祠悉罷之(林志)
謝斌宣城人正統末任撫州府同知樂安草寇竊發民
多逃竄斌設法捕獲罪為首者貸其從招復逃遺各
安井里人共稱之(府志)
宋彬開封人正統間任崇仁縣令舊無起運時藩司驟
派南京倉米民不堪命彬具疏奏請改納折色命下
之日歡聲如雷(安志)
潘亮宜興人天順間樂安縣丞剛直廉明吏民畏服在
任八年及歸行李蕭索饔飱不繼士民憐之醵金以
助祀名宦(縣志)
王宇字仲宏祥符人童丱時日記萬言正統進士授南
京戶部主事特用為撫州知府為政簡静而鋤強遏
姦凛不可犯一府大治天順元年所司上其治行詔
賜誥命旌異擢山東右布政使累官大理卿(白志)
按豫章書宇在郡治後有魚池十數畝前守皆畜
魚自給宇以魚利易粟實倉儲致數萬斛宜黃有
虎害作文告神虎皆遁金谿有聚盗暴掠發廪賑
之衆皆感泣請命藩臬書績曰刺繁治劇才識有
餘清白操持纖毫無玷見利若將凂已尤耽經籍
手不釋卷云云(原跋)
林元美本名璆以字行閩縣人永樂進士天順元年任
撫州知府忠謹淳慤豈弟慈祥以廉静鎮浮俗徵士
吳與弼嘗往拜其門獻金井水玉壺冰六字以况其
清節(林志)
按福建通志元美之子瀚正德間南兵部尚書忤
逆瑾去官孫庭㭿嘉靖間為江西參政創修通志
後歴工部尚書三世皆清德人望云
趙亮字文輝亳縣人景泰間以慶雲縣典史入覲賜襲
衣寳鈔宴禮部陞崇仁知縣修廢舉墜境内以治都
御史韓雍列剡薦之(豫章書)
張睿字思微濟寧人成化間通判撫州妻不曳帛子不
挾纊廉慎之操終始如一官九載終于任囊無棺衾
之貲(同上)
瞿俊常熟人成化進士知崇仁縣性剛明嚴於嫉惡豪
右虛詭錢糧者每發其弊籍其産於官邑有上方觀
最富費侈靡請分其田於鄉民歲收租以備賑濟更
創便民倉積榖十餘萬民深頼焉(林志)
陸廣秀水人成化間知撫州謹法度重然諾不興造不
擾民事有當為雖利害不䘏事有戾志雖監司不能
移(明一統志)
周瑛字梁石莆田人成化進士知撫州府有善績尤勵
清節歴四川右布政以母喪歸服除引年致仕孝宗
嘉之詔進一階年八十七卒瑛與陳獻章友獻章之
學主於静瑛以居敬為主學者稱翠渠先生(白志)
曹暠字元潔吳縣人成化進士任撫州推官每訊鞫必
使兩造務得其情誣獄頼以平反良善因得安業(林)
(志)
陳輝上虞人成化十六年任撫州同知為政明逹勤敏
臨川孔家橋崇仁黃州橋圯皆節羨修之不勞民力
(同上)
包裕桂林人成化進士任撫州府推官仁恕公廉郡無
冤獄時稱為小包公云(明一統志)
王昶靈璧人成化丙戌進士知樂安縣欲毁滛祠適有
火患民懼不敢毁昶乃自往碎其妖神火患遂息值
歲凶以便宜發粟賑濟擢御史疏攻李孜省著直聲
終太僕少卿(江南通志)
張西銘字希載臨安寧州人成化進士知金谿縣縣多
豪猾下車致其尤者庭誨之人皆感化會撫州饑諸
屬多盗獨金谿人相戒勿為竊有虎啖人蝗食稼為
文禱於神患遂息擢御史(雲南通志)
葉天爵婺源人由進士弘治間任崇仁知縣剛明勤慎
摘伏如神崇尚鄉賢興復水利又新寳唐書院民思
之(林志)
陳文試長樂人弘治進士知臨川縣剛明疾惡剖決如
流豪俠武斷或居停盗賊者得即寘諸重典請託不
能移威惠並流盗賊屏息(安志)
吕貴字良之台州人由進士弘治十一年知宜黃縣為
政務持大體開釋小過會崇仁令分撥淮兊力言於
廵撫林俊得遵輕賫舊例民咸德之(同上)
方進婺源人弘治末任崇仁縣寬嚴得體吏戢民懷尤
精於藻鑑正德丁夘鄉試預製匾額三曰今科領薦
必劉最劉寯與周禧也榜發果如其言人至今稱之
(府志)
陳世良臨海人由進士弘治間知宜黃縣明敏爽豁得
寬猛之宜重新縣治凡蠧役匪類皆揭名屏間其人
皆匿不敢見擢御史(安志)
劉介字師惠弘治癸丑進士歴吏部諸曹郎清苞苴釐
夙弊出守撫州治有美政撫多商販引價府吏以舊
留三分之一白介叱勿留人服其廉會逆瑾黨人李
璫大索江西諸郡介獨不應深銜之然終無以中傷
尋陞太常寺少卿請終養後復補南京日與羅圭峰
論議倡和致政歸竭力事親收恤宗族孤嫠者撫養
之(陜西通志)
祝鰲號東田海寧人弘治舉人恢奇負經濟才知崇仁
縣立身廉潔御下威惠相濟能得人死力逆知宸濠
有異志治兵器完府庫若為他盗備者濠反鰲乃徇
於衆曰宸濠蓄逆心久矣然性躁才疎其下多羣盗
無紀律不足畏也力襄戎事卒摧逆濠事定以功當
遷遽拂衣歸(浙江通志)
龍誥攸縣人正德戊辰進士知臨川界連東鄉積盗難
平誥諭賊降之陞戶部主事進郎中督賦江西疏免
逋負守廬州拯饑民疏罷馬價茶芽諸税其所酌常
平濟糶諸法疏聞上嘉之著為令以養病歸卒著有
東州奏議廬陽荒政錄諭民直言(湖廣通志)
穆世傑涇陽人正德七年知樂安縣汀贑流寇攻縣世
傑奉檄擒斬首惡已而以興學育才為務於是大成
殿講堂煥然一新(張文僖集)
陶諤會稽人由舉人正德十二年知樂安縣時峒賊陳
希聰等隂附粤寇為不軌諤計擒之會宸濠叛虔撫
王守仁檄諤領兵助𠞰有功為忌者論罷輿論憤之
(府志)
黃堂字居正高郵人正德中由監生授新建丞當路以
其能薦知東鄉兵燹之後創設縣治城池署宇百事
具作夙興夜寐勤於調度逆藩搆亂遣内豎勾引東
鄉餘孽堂以計誘致其渠戮之地方克靖用廵按薦
進秩寧州知州仍治東鄉凡九年(安志)
李鳳崑山人正德間為金谿典史十四年宸濠反東鄉
遺孽煽動復起流劫鳳莅任甫月餘奮勇倡義率民
兵出禦之或沮之曰賊鋒甚銳出無全理鳳曰吾職
在捕賊敢坐視乎遂赴敵死之(金谿志)
廖希元藍山人正德進士由祁門令改宜黃以好生為
心下車即開釋死囚失入之罪朔望詣學與諸生切
劘邑有虎密禱於城隍即日遁去(府志)
項喬字遷之永嘉人嘉靖丙申知撫州初下令曰天下
患無好官員不患無好百姓凡有利當興有害當除
一一相告吾為爾罷行之調六邑生徒親加較閱品
其文行以相勗勵遷寳應廢寺為學去任後民咸思
之(府志)
曾汝檀漳平人嘉靖中知撫州清潔自守精談名理表
章吳文正書行鄉約法歲時集郡邑弟子於擬峴臺
講論鄒魯之業化行俗美調安慶守去(安志)
彭寀字仲和茶陵人嘉靖中撫州司理聽斷大獄多所
平反郡築金堤議斂富民錢宷力争之召入廷評官
至都運(同上)
周相字大卿鄞縣人嘉靖進士授臨川令廉明有威徭
賦自書片紙揭之壁百姓應期而集一切浮費剗削
殆盡遷令東鄉民習聞臨川之政不令而行盗賊匿
處民間者廉得悉誅之姦豪股栗犬不夜吠累官都
御史(府志)
徐鼎漳浦人嘉靖進士授臨川令邑有税而無田者民
多流去惻然傷之為核減數十石公私耗費概行減
省奏最擢給事中(安志)
蔣夢龍長洲人嘉靖進士授臨川令邑被寇掠加意撫
循條陳均役之法開府劉公是其議令各屬俱遵行
邑多逋賦盡歸猾手裁制以法令民自輸至今便之
(豫章書)
程秀民西安人嘉靖進士授金谿令温厚醖藉所作條
教吏民咸便建象山書院置學田以給廩餼邑隣安
東盗賊盤踞得盗牛者覆以其皮暴之日中邑人震
慄父老言治金谿者莫之能及(安志)
黃日敬莆田人嘉靖進士授崇仁令古道自持值旱躬
禱於山川尋甘雨立沛黃洲橋圮俸禄所餘盡以修
之坊里公費盡行裁革丁内艱歸至鬻婢以為資斧
(崇仁志)
楊淮桂林人嘉靖間由舉人任宜黃令值建城版築雷
動民不知勞又開泮池以制北山諸煞士民思之(府)
(志)
顧中孚華亭人嘉靖間任崇仁縣清慎嚴明懲積弊禁
蠧胥境内肅然躬先淡泊設窩舖於門外令鄉民來
輸納者便居之清冊籍飛詭民無偏累(崇仁志)
俞世美宣平人嘉靖間由選貢任宜黃令敦教化飭學
宫養貧恤孤建城隍廟豐樂橋皆政績之可紀者(府)
(志)
胡鰲沅陵人嘉靖進士任樂安縣治行卓異倣古木鐸
意設立社學以興起斯文為已任常言學校人才所
出當加意培養每單騎廵行阡陌詢民疾苦調吉水
令民號泣不忍其去(樂安志)
田膏彭縣人嘉靖間任樂安主簿遇事敢為聞寇警豫
捐俸募死士以待之及寇偪策馬先驅力為捍禦民
頼以安(安志)
蔡結字國凝漢陽人嘉靖進士授東鄉縣嚴明果斷案
無留牘置各吏書侵蝕錢糧者於法縣當衝道供億
維艱請於廵按派鄰封協濟民甚便之(東鄉志)
李珙永康人嘉靖中為東鄉教諭嘗受業於王文成講
明良知之學提學廵撫聘主崇正講會列郡人士咸
師事之所著有質疑錄東溪語錄(同上)
林潤字九霖莆田人為臨川令嘉靖三十六年丁巳奉
檄查盤建昌南豐縣適閩廣寇至民皆逃竄紳士懇
留共守潤竭力拒禦凡七書夜殺賊首二人賊知不
可破遁去南豐父老祠祀之(建昌府志)
解宋泰興人嘉靖進士隆慶二年以給諫直言出為撫
州推官故事讞決外鮮與民事者宋諮訪疾苦知無
不為暇與諸生談說經義倡興後學累官至布政使
(安志)
張汝濟江陵人隆慶進士令臨川妙齡而有卓識廉明
精細愛民如子推轂人士常若不及邑有盗賊盡窮
其根株黨與而鋤去之境内肅然遷吏部郎累官至
廵撫(同上)
張慕渠長洲人隆慶三年任宜黃令禁止歌舞猰㺄盛
麗之習發姦摘伏凛如神明舊庫廨有鼠千百成羣
白日公出慕渠焚檄責神自後屏息(同上)
葉逢春餘姚人隆慶三年由鄉貢任撫州通判居官廉
静不為矯激雅好作興士類署樂安縣修復鰲溪書
院清豪民隠占學田三百餘畝士論稱之(府志)
唐本堯上海人隆慶進士任金谿縣廉明練逹尤善文
章時條鞭法新行他邑尚觀望疑阻本堯堅守之分
毫不擾民咸德之暇日進諸生課藝一時文體丕變
科目寖盛擢監察御史(金谿志)
古之賢字士希梁山人萬歷五年以戶部郎出守撫州
募工築千金堤民便之年少精吏治上計時治行冠
江右(安志)
諸大倫號白川餘姚人萬歷八年由兵科給事謫知東
鄉廉能仁愛民苦虛糧賠累大倫力請丈量田畝既
平隠占悉清修黌舍建義學纂輯縣志興廢舉墜民
為立祠祀之(東鄉志)
蘇宇庶晉江人萬歷進士知撫州府興學課士設法救
荒清寺田築文昌橋禁革舊税以最聞調繁南昌(府)
(志)
陸大受字凝遠武進人萬歷進士授行人屢遷戶部郎
中張差事發大受抗疏言青宫何地張差何人敢白
晝持梃直犯儲蹕此乾坤何等時耶君側藏姦上下
蒙蔽皆由陛下精神偏注彼宦寺者安得不妄生測
度不報尋出為撫州府以清節著聞(白志)
游日章字學絅莆田人進士知臨川有巨猾帥姓者武
斷於鄉下車即捕之流賊至禦之有方開城納逃難
百姓并力扞守賊遁去擢刑部主事晉郎中(福建通)
(志)
劉炌海鹽人進士初知金谿馭下有體為令五年絶寡
言笑左右股栗尤注意文學道德之士後再以南工
部郎出守撫州治行如一民至今思之(安志)
劉胤昌字燕及桐城人萬歷進士初知宜黃縣最調臨
川明敏剛決果於任事犯者雖貴勢子弟必寘於法
勤課士類凡所甲乙翕稱藻鑑著有劉氏類山(同上)
周嘉賓内江人萬歷進士知金谿縣禔身嚴而用法寬
境内晏然歲旱步禱持春秋繁露直解一編遵行其
法㴻雨立應仍梓其書召入為工部郎(同上)
陳瑛晉江人萬歷乙未第五人令崇仁醇厚清潔通邑
田賦尺籍手自較覆革總筭攬頭諸蠧弊逋欠頓清
禁侈崇儉戶不夜鍵朔望率父老子弟講讀鄉約最
調錢塘百姓泣留不可得家為位以祀之(同上)
蔣良鼎武進人萬歷進士知樂安縣一僕一記室相随
行李蕭然為人慈和豈弟父老得不時晉謁陳說疾
苦時有丈量之役躬親履畝行烈日中未嘗張蓋無
異家人父子五越月卒於任百姓哀思至今廟祀(同)
(上)
李登字士龍上元人萬歷四年為崇仁教諭立課文講
學二會課則手自點評講則随機導引甫半載士風
丕變邑有蠧胥肆侮貧士走愬於令令庇胥登以聞
於直指執蠧胥懲之自是士氣稍振著有顔學編及
寳塘語略(同上)
秦丹高郵人萬歷間由鄉貢任撫州府通判矯卓不羣
三署印皆分毫不染所歴皆有聲一日視廳事置筆
几上奄忽而逝署中僅一老僕笈中惟遺銀四兩合
郡哀之(府志)
王永寧烏程人萬歴進士授臨川令行履畝法墾田定
賦吏不得夤緣為姦修城興學皆有實政擢南駕部
郎(同上)
朱錦餘姚人萬歷進士知金谿縣時方多盗錦冐矢石
入賊窩擒其渠魁寘之法民頼以安作人愛士衡鑒
尤精(金谿志)
洪應科定海人萬歷間由舉人任宜黃縣約已愛民精
算數自錙銖至鉅萬一指掌間猾吏無敢欺者亦工
形家言捐俸首倡建塔百花洲上以為文峯在任五
年陞成都府通判(宜黃志)
盛世翼桐城人萬歷進士任樂安縣戊子歲大饑首捐
俸賑之親至各鄉勸義得助千石者六家數百石者
無算民頼以生修學均徭一清如水百姓至今思之
(樂安志)
崔奇觀番禺人天啟進士為金谿令舊有通邑河船例
税積三年當二百餘金久為姦胥乾沒奇觀廉實清
出復得應沒官田益以俸薪置田二百畝歲收租以
供諸生卷資勸駕之需著為令(府志)
余鵾翔字誕北辰溪人天啟進士任金谿縣骩吏朋黨
為姦者悉除之許灣為商賈舟車所聚姦宄叢生大
盗&KR0810;臨川界蹤跡甚秘鵾翔設計偽出水次黎明直
抵盗室獲之於寢時以為神歴官至徽寧道以殉難
死(金谿志)
張采字受先太倉人崇禎進士授臨川知縣振興古學
與陳際泰艾南英諸子昌明古學尊尚名教臨士争
願出其門自奉甚薄視民如子斷獄片言立判未幾
乞歸去之日民焚香泣送之(府志)
郭齊雲武陵人崇禎時由舉人知樂安縣興革敢決賊
寇竊發力勦滅之捐金三百五十兩倡修城垣經理
周密廵督不懈數月功成七載清操歌頌不斁(安志)
胥自修江寧人崇禎時知宜黃縣忠信廉明執法不撓
邑有巨憝交通府道司院衙門相倚為姦串訪告訐
紳衿無敢犯者修廉得其實執置之法一時豪猾斂
跡(同上)
尹文煒金華人崇禎丁丑進士宰金谿簡默廉恕情有
可原雖煢獨不忍苛法所不貸雖權貴不敢撓在任
二年頌聲日起以狷潔寡合告歸(同上)
鮑之祥字若孩麻城人崇禎進士知臨川縣時軍興加
派祥不忍鞭扑涕泣勸諭值編審召里長集庭下面
均徭役吏不敢欺疏布自奉如寒士妻在署自織以
衣以疾乞歸(府志)
黃克嘉廬州合肥人官江西湖東守備駐撫州甲申七
月福建閻羅朱三家賊流入磁龜官兵合勦克嘉斬
獲獨多馬蹶被害將死捋其鬚語賊曰毋令血汚吾
鬚賊亦壯之(忠烈記)
國朝
孫世藎字丹臺興縣人工文而勇精騎射順治初知崇
仁縣大盗羅漢七聚衆萬餘前令將勦之謀泄遇害
世藎至念縣中人皆通盗無可共事者獨與其僕密
謀而隂厚千總孟某暨鷙捷吏乃佯怯請降誘羅至
某鎮面計事及朝羅帥衆二千駐鎮外偕其黨吳某
暨校三十入鎮世藎設廣筵宴校廳外迎羅吳於廳
命千總解刀勸飲飲極歡復移尊於園世藎揮僕曰
吾與將軍有密言爾曹不得聞擕漢七入園遽捽之
仆地吳拔刀千總亦自後捽仆之既縳二賊乃召鷙
捷吏授以弓絃曰吾出勸三十人酒俟吾擲杯彼必
仰觀汝即以絃扼其喉如法縛二十五人而故逸其
五語之曰汝第往吾兵随至也明日率鄉勇搗賊巢
則二千人悉遁矣事平撫按議薦以老力請歸(山西)
(通志)
謝應璜字皇黼蒲圻人舉人知崇仁縣前令多敗遺累
後人璜以一歲疏六年逋負又劇盗積年為害璜單
騎入其壘披心撫諭咸稽首受撫調滇南河西卒於
官(湖廣通志)
王世噩字春如鹽城人順治丁亥進士任宜黃縣時山
寇擾邑世噩力為捍守後單騎入寇壘諭以大義衆
皆懾服招流亡勤撫字捐修學宫邑人思之(宜黃志)
汪基遠字星伯黃岡人順治己丑進士七年知東鄉縣
金聲桓叛後所在嘯聚甫任兩月值土寇吳君寵攻
城親督兵出戰死之後令曹可大狀其事
贈按察司僉事蔭一子(安志)
石大品字礐叟太康人由貢生順治十年知金谿縣懲
姦剔蠧豪強絶跡禱雨輙應民建誰力亭於城北以
紀其事(金谿志)
魯鑣孝感人康熙庚戌進士任東鄉令修文廟建公署
修城樓及養濟院葺許灣水次倉民甚德之(東鄉志)
建昌府
唐
王昕廣德初南城令建客館新亭獨孤及記之云凡底
績以興利革故以謀始修理以備物僝功以成務皆
政之大者公克能之(林志)
游茂洪字簡之崇仁人開元中南豐令恩威並行截溪
水為五陂溉田四千餘頃又鑿石渠以溉枯田嘗曰
古人以人心為城吾以人情為田迄今民祠祀之(明)
(一統志)
獨孤及字至之洛陽人寳應初南豐令為政簡静暇則
以琴書自怡聞長安失守作詩寄所親藹然忠義之
氣性孝友其為文彰明善惡長於論議後知饒州(豫)
(章書)
南唐
李崇瞻權建武軍制置公事值建軍之始料理有方興
建有制百廢修舉時稱其賢能云(林志)
陳守忠建武軍使敬賢禮士寬税省刑田野闢學校修
操練軍士調戍有次漕運有程民不知擾而事集(同)
(上)
按馬令南唐書崇瞻守忠俱無傳莅事歲月各志
均失考又陳守忠安志作守志李崇瞻安志府志
俱作崇贍
宋
王博文字仲明曹州人咸平間南豐令為政平恕嘗語
子曰平生決罪至流刑未嘗不隂擇善水土處汝曹
志之(林志)
按林志載宋名宦有盛公者失其名景德二年以
屯田員外郎直史館知建昌軍明以肅令寬以濟
民以簡易煩以敏治事汚萊盡闢獄市自清又有
孫寺丞者亦失其名天聖中為南城令李泰伯嘗
為文稱之云民之瘡痍洗刷鍼療吏之宿贓奪諸
其懷綰敝衣食菜飲水晨而出暮不敢休與赤子
為父母貪人侈婦之所竊笑守道君子嗟嘆之不
暇又徐殿丞亦失其名亦嘗為令南城李泰伯有
贈行詩(原跋)
江鎬開封人寳元初知建昌軍聽斷有方不惑羣議新
橋梁薄征税擊豪褫弊凝重如山(林志)
慎釴康定初知建昌軍治尚大體明而不苛威惠並行
民咸戴之(明一統志)
周旻字夢臣慶歷初南城主簿取豪猾一二人䋲以法
餘皆斂跡不敢犯為人和平簡易於政亦然及至有
所必行人亦不能及也(曾南豐撰墓志)
曹觀皇祐初知建昌軍李泰伯送之詩曰要知賢者善
居官法自嚴明性自寬黠吏欲欺難作計愚民初懼
久方安獄詞大小情皆見市物公私價一般農力不
聞供土木窮閻猶得免饑寒則其政可知矣(豫章書)
李秠臨卭人元豐中為南城令政平訟理吕南公灌園
美之以詩云不馳幹吏擾租輸更秉公心憫鹽課(明)
(一統志)
陳繹元豐中以翰林學士出知建昌軍賓禮郡人吕南
公為諸儒倡每謂人曰吾不以左官為不可意而榮
於得灌園先生(同上)
按宋史繹字和叔開封人中進士第以龍圖閣待
制貶建昌軍
管師仁字元善處州人中進士第為廣親睦親宅教授
通判澧州知建昌軍有善政擢右正言(宋史)
按明一統志師仁紹聖中知建昌軍力行教化表
彰行義人戴其德為立生祠
楊傑字次公無為人少有名於時舉進士為南豐令期
年政事修舉縣之射圃生芝草人以為善政之應郡
守率僚屬賦詩美之(林志)
按宋史本傳言傑官太常者數任一時禮樂之事
皆與討論不載令南豐事
丁琰姑蘇人元符初為南城尉曾南豐嘗稱之曰丁君
之佐邑人無不樂道之者余每觀良吏一傳反覆愛
之如丁君之信於其邑於余傍近邑之所未見故愛
之特深(豫章書)
盧知原字行之德清人元符二年爲南城尉以材見稱
不曠其職(宋史)
按林志稱南城余家渡遇春水泛漲不可以舟民
病之知原設橋以通往來至今號盧公橋
蘇緘字宣甫晉江人紹興初為南城令歲凶里中藏粟
者固閉以待價緘籍得其數先發常平&KR1600;定中價糶
於民揭榜於道曰某家有粟幾何令民用價糴有不
從者撻於市以是民無艱食(明一統志)
承敷吳興人紹興中為廣昌令寬和好禮首建學校以
興賢才推誠勞來民樂從之(林志)
趙公旦汴人紹興初南城令剛果有為去惡如讐愛民
如子創建學校民為立祠頌其德(明一統志)
胡舜舉紹興中知建昌軍政行俗變百廢俱興作旴江
志為治本於忠恕教化興行彬彬乎有古循吏風(林)
(志)
崔與之紹興中為新城令歲值大歉有強發民廪者執
其首折手足以徇盗風乃止勸分有法貧富安之(府)
(志)
趙公輔河南人紹興中以南城丞攝新城令政尚寬和
不用鞭扑推誠勞來民樂從其令陳孔休為撰縣治
記云曾未幾載而囹圄屢空盗賊不禁而息租賦不
督而辦(林志)
曹進之耒陽人嘉泰初為廣昌令周益公為撰學記云
金芝産廨中嘉禾生於野人以為政化所感(豫章書)
楊應廉字介叔廬陵人紹定中以南城尉辟令邑遭寇
燬多饑饉重兵屯戌應廉究心荒政酬應有方軍無
乏餉民不告病更創公廨新學宫至今人稱之(南豐)
(志)
陳琥字少嚴連江人寳祐初南豐令臨政惟痛䋲羣吏
常曰民不得安者吏為之蠧也取巨猾吏斷手足以
令於是羣吏股栗百姓歡呼有問之者曰公以恕齋
自號而竟不恕何也對曰吾恕於民耳吏可恕乎識
者以為名言(林志)
曾埜開慶初知建昌軍經明行修以儒飾吏修築城池
剏立坊牌重建旴江書院以育生徒增葺旴江志時
論稱之(林志)
按建昌府志埜知建昌軍在寳祐六年
麋弇字仲昭富陽人開慶中知建昌軍民詞數千立剖
決皆洞見其情捐未催苗三千餘石豪族有誣民為
盗者獄已具弇直之武斷之民遂戢歲旱露禱曰願
降罰守臣毋流災百姓天大雨(黃氏日鈔)
饒應孫景定初知建昌軍嘗修學校及龜湖橋建御書
閣旴江書院置祭器立鳳山等寨刊四朝名臣錄庶
政畢舉時稱其能(林志)
方演孫莆陽人咸淳初知建昌軍以鹽酒息鐵錢代納
民税於街道橋梁無不修葺而民不告勞政化大行
(豫章書)
楊林字山立温州人咸淳中攝南豐令時邑遭寇毁林
至殱其渠魁掃其巢穴招集流離葺理㕓市百廢具
興諸臺奏最有旨再任士民安之(林志)
元
趙仁政山東人至元中建昌總管首興學校振作士習
選吏勸農修城東橋以免病涉民甚便之(明一統志)
李忙古歹字叔信交河人至元間南豐縣初歸附尋以
寇毁古歹建置如初閩寇突至百姓扶擕匿村落凡
七日無一人從亂者後討捕兵至謂邑民多脅民咸
謂必死古歹挺身垂涕明百姓不叛闔城獲免民感
而祀之(林志)
夏瓊字振玉德陽人至元中為建昌守剸繁治劇庭無
弊政莅事嚴明吏民畏服遠近稱之(明一統志)
胡長孺字汲仲婺州永康人至元二十五年拜集賢修
撰與宰相語不合改教授揚州元貞元年移建昌適
錄事缺官移長孺攝之程文海方貴顯其家氣熖熏
灼即違法人不敢呵問其樹外門侵官道長孺亟命
撤之至大元年轉台州路寧海縣主簿(元史)
聶從政字伯逵大德中南豐守廵行境内必自齎糧清
苦而能持久夙興晏罷修水利盡地力旱饑有備(明)
(一統志)
王暄汴人延祐中新城尹莅政廉敏官租職田荒瘠奏
減輕齎立通濟橋歲歉賑濟復立義倉修築堤防免
南津水患(府志)
薩德彌泰定間為建昌守吳文正澄建昌路學記稱其
治政既優教事尤虔歴任風憲廉聲著於遠近今為
民父母有治有教其善可書也(豫章書)
明
梁伯逹平陽人洪武中建昌同知志尚忠誠而宣以威
信遇旱誠禱随獲沾足郡有黨延等為害伯逹嚴治
之強暴屏伏(林志)
林永齡侯官人洪武初廣昌知縣在官清慎蕭然如布
衣愛民如子惟恐失所民亦愛之如父母(明一統志)
張文琮臨海人洪武間新城知縣持已廉慎歲大饑不
待請報輙發粟以賑遇旱齋戒禱雨輙應邑人頼之
(同上)
馮堅洪武中為南豐典史上書言九事一曰養聖躬二
曰擇老成三曰攘要荒四曰勵有司五曰褒祀典六
曰省宦寺七曰易邊將八曰訪吏治九曰增關防書
奏帝覽而嘉之擢堅左僉都御史(白志)
按南豐縣志堅字公白南通州人在邑除積年民
害周福一等請旌節婦謝勝華妻朱氏葺學宫崇
節義賦役均平民無争訟書獄空二字懸之囹圄
今南豐尉廳屏牆畫獬豸蓋以堅故也(原跋)
李堅字景儀唐縣人洪武間以御史不阿忤臺長左遷
廣昌典史初至即取豪民強横者十餘人䋲之法衆
皆帖然(府志)
于潛鄢陵人永樂七年知建昌府性廉介不避權豪待
吏卒甚嚴撫黎庶以恩不踰年政平訟理郡人懷之
(明一統志)
盧坦巴陵人永樂間南城知縣剛果善斷庶事畢集時
閩寇攻劫鄉村坦帥兵勦捕無遺縣境翕然服其恩
威(同上)
陳鼎字重器新興人宣德初知建昌府時民多桀驁鼎
至治最強者十餘人始知畏法布教條施德意而郡
内治荆府内豎蕭韶擅作威福鼎置之法於是官校
斂衽四境晏然(豫章書)
衡岳汝寧人宣德中以西安知府謫戍交阯尋薦授南
豐知縣清操介然不以顛仆易節存心制行動以古
循良為法興學校課農桑省刑罰拒請託官舍蕭條
種蔬自給家人有愠色岳曰不猶愈於謫戍時乎自
後家人晏如歴官數十年操若冰玉何文淵薦於朝
擢桂林知府(南豐志)
陳員韜臨海人宣德進士授新城知縣撫循備至得士
民心(白志)
按林志引羅一峯集云建昌屬邑四令宜其民者
百年吾得二人焉南豐衡君岳新城陳君員韜民
到於今稱之(原跋)
黎忠江夏人正統中建昌推官閩寇攻䧟鄰境忠選驍
勇屢出竒謀以摧賊鋒議者謂非忠則生民罹害不
可勝言尋以功陞本府知府(林志)
楊清正統末建昌所千戶閩寇煽亂廣昌告急清統兵
勦襲瀕行以鳳仙花染足指謂家人曰他日尋吾屍
以此為識後與敵戰果死之竟獲其屍(豫章書)
楊誼字純理濟寧人宣德間建昌知府廉明公恕吏畏
民懷絶請託革奸弊平徭役雪冤滯興學校厚風化
振綱紀修廢墜(安志)
陳陞静海人景泰中知南城縣性剛介人不敢干以私
家濱於滸治民商游者必過其門不敢入其廬竟未
能齎一私書以見亦未嘗委挾一物至家人以是益
憚之天順時考績入京疏時政上命議行(豫章書)
陳勉建德人景泰中知南豐縣招逃遺䘏窮困鋤豪猾
扶良善百廢具舉政聲大著未三載以憂去民歌之
曰大尹陳政事新抑豪強撫良民男耕女織歌陽春
(南豐志)
王儀常熟人景泰中由御史謫南豐典史葺浮橋砌江
岸重修儒學射圃廨舍勸帥好義民不知費天順元
年陞三河知縣(府志)
謝士元字仲仁長樂人景泰進士天順七年擢建昌知
府地多盗為軍將所庇士元以他事持軍將姦發輒
得民懷劵訟田宅士元叱曰偽也劵今式而所訟乃
二十年事民驚服訟為衰止治最改知廣信永豐有
銀礦處州民盗發至數千人將士憚其驍彍不敢勦
士元勒兵趨之賊遮刺士元傷左股裹創力戰獲其
魁塞礦宂而還入覲改永平仕至右副都御史(白志)
按安志士元在建昌府大新學宫作樂器祭器行
射禮購書萬卷貯講堂中公暇課諸生習業遂講
求民間利病又作敦化勸學表忠三圖繋之以詩
有兄弟訟田者取圖詩曉譬諄切遂感泣相讓建
李太伯祠表黃孝子譚節婦之門惓惓以化民移
俗為務云
李麟字文祥順天人成化中知建昌府性廉介家人無
肉食者卒於官倒囊無鮮綺可殮止遺俸銀半錠民
至今懷之(豫章書)
秦䕫字廷韶無錫人成化中知建昌府清慎有為文章
政事見稱於時首建南豐祠堂李東陽記之(林志)
袁仕鳳東莞人成化間廣昌知縣廉介風厲摘伏如神
鋤擊豪強奸黨褫魄贑盗起禦之有方大書楹間曰
一人有道寧都子安敢西漁四境無虞廣昌人好勤
東作(安志)
高齊南内江人舉人弘治間南城知縣時營建益邸廣
取軍民屋址當道懼摇動南親為丈計償價或有願
易官地之空者聽人心帖然興學校勤考課賑濟饑
歉多所存活九載遷去瀕行之日老幼泣而送之(同)
(上)
曾璵字東玉瀘州人正德進士知建昌府宸濠之變璵
集義師會王守仁於鄱湖領兵合廣信知府周朝佐
兵收復南康善為詩所著有少岷存稿(明詩綜序)
按安志曾璵博通羣籍善書法工古文詞作興儒
行旴士以文學知名者多璵所甄拔曝書亭詩話
云王新建定寧庶人之亂吉安府伍公文定固稱
首功同時贑州則當塗邢珣袁州則武邑徐璉臨
江則臨海戴德孺饒州則晉江林瑊廣信則閩周
朝佐撫州則鄭陳槐建昌則少岷也其師至雖有
後先實同力共濟少岷有收復南康功而不見錄
纂修地志者皆沒其實故表出之
王祐祈縣人正德中知廣昌縣閩廣寇至民皆逃散勢
絶援孤乃引刀自刳其腹曰有城郭不能守何以生
為左右驚奪其刀後以援至寇稍退越七日復突入
祐倉皇赴敵死之(林志)
鄧俊字秀夫正德間建昌所千戶常備廣昌盗至掖去
浹旬不屈獲全歸焉姚源盗熾俊仍欲自效凡戰十
數合皆利既而俊馬䧟泥淖中為盗所殺郡上其事
優給其子(豫章書)
蕭一中字執夫湖廣華容人正德進士十四年任新城
知縣先是歲編王府民校苦於應當或至破家一中
請於臺改銀輸僱遂著為令民以大甦南城妖民倡
白蓮惑衆者將啟亂一中以計擒之新學宫建橋堤
清版籍節科索厚儲畜至今頼之(府志)
張燦字景川順德人正德進士任廣昌知縣搏擊豪強
表揚先哲以氣節相崇尚辨雪冤獄勿顧成案遇寇
儆率先登城士氣為之大振(安志)
余瑩字宗器婺源人由舉人正德十二年任廣昌縣當
兵殘邑瘵之後極力安集平里役招逃亡修城築壩
功倍前人節費愛民百姓懷之(廣昌志)
羅江字孔殷雲南嵩明人正德進士任建昌推官性英
爽嗜義若不及簡易近人署南城縣訟獄不冤改省
城水兊禁軍校攔河革鹽鈔庫役卒於官士民哀之
(安志)
祝繼臯字師謨海寧人嘉靖進士授南豐知縣時派上
清宫夫役銀及鹽鈔九萬六千餘貫皆變賣廢寺代
民解納又總括徵輸各項數以便民至今謂之祝則
欽取不赴授池州教授(南豐志)
張紘上海人嘉靖間為建昌知府臨事決斷如流人莫
敢干以私政令簡便役於官者自輸賦外不入城府
自奉甚約入覲時輕裝一葉而已(安志)
陳輖字子虛歴城人嘉靖進士任建昌推官臨事無大
小立見隠微嘗督造圖冊工省弊清前後有司無能
及者兩署縣篆俱著能聲(府志)
鄒堯臣雲南趙州人嘉靖進士任南城知縣邑遇水災
捐俸賑救全活甚衆值大造吏有欲偽增戶口以僥
功者堯臣不許民深德之(安志)
徐文山銅陵人由舉人嘉靖間任南城知縣實意愛民
鄉里苦役為庫子官司日用無不取給者中人之産
不踰月而盡文山立罷之(府志)
葉良佩字敬之浙江天台人嘉靖進士知新城縣清節
雅度專務以德化民延訪耆德奬課生儒訟簡獄空
旦日焚香誦書百費省節至有里役一年止用八錢
之謠自署其楹曰空庭不掃三分雪太史常函一物
春至今傳誦(安志)
湯建衡字平仲宜興人嘉靖舉人知新城縣守身廉約
斷獄明恕時值閩廣寇連歲擾江右殘掠邑境衡誓
死為戰守計繕城垣備器械建環勝堂於東城日夕
處其中選練驍傑布置城守夜躬廵城必三週無間
寒暑寇再至城下衡帥邑民相機策畫竟郤之(同上)
向縞字清甫上元人嘉靖舉人知南豐縣毁嘉濟廟為
紫陽書院取寺觀廢田歸學宫積榖以備賑尋調光
澤(南豐志)
鄭秉厚字滄濂遂昌人隆慶進士任南豐知縣均虛糧
撤客兵興學課士擢給事中(府志)
王之屏號介石潁州人由進士萬歷六年任建昌知府
清約自苦公服外皆布素往例所需坊里者悉罷之
尤嚴於馭吏常會按劉御史獄同事者阿勢呵之獨
之屏知其直臣每讞必起立為白其冤時論賢之(同)
(上)
孫楠字木所青陽人由歲貢任廣昌縣丞驅猛虎擒元
惡禱雨立應時作三異錄以記之陞興安知縣縣新
立難治勸農興學訓武練兵盗賊屏息良民以安(江)
(南通志)
韋孚獻福建晉江人萬歷舉人知新城縣清操勁氣待
民如子而治豪貴之不法者無少貸郡守目之為韋
鐵面見而憚之(安志)
毛在號文源太倉人萬歴進士建昌推官明允而斷遇
事立剖當道有訟獄之疑者皆以屬之幽隠必晰一
時稱為神君性尤清介官舍蕭條人所不堪而在處
之自若聽獄毫無贖鍰紙張皆其自辦當道聞而歎
賞(同上)
樊玉衡字棠軒黃岡人萬歷進士除南城令為治舉要
領罷猾保馬快誅大豪蠧終其任民以不犯有中璫
採礦至南衡宣言無礦與璫抗民從者千餘人璫氣
奪飲璫酒璫持手曰好手衡曰無他好但不捉民間
錢耳璫默然徐語公何自苦衡曰令與公皆飲食百
姓百姓不苦而令苦乎公幸無苦百姓語竟泣下因
導璫入險為文告山靈有礦當吐符陳貢不然而令
與璫藉口括金以為民禍神其殛之璫懼而去(湖廣)
(通志)
許孚遠字孟中德清人嘉靖進士神宗立張居正誣孚
遠黨高拱出知建昌府暇輒集諸生講學引貢士鄧
元錫劉元卿為友尋以給事中鄒元標薦擢陜西提
學副使累官兵部右侍郎卒諡恭簡(白志)
孟一脉字繼孔東阿人萬歷進士任建昌推官以南御
史建言左遷直聲勁氣釐弊剔姦嘗微行窮鄉廉巨
猾置之法郡中肅然(府志)
胡明佐號拱柱同安人萬歷進士任南城縣為政不事
粉餙不求名譽癸丑洪水淹沒萬家明佐瘞亡恤存
建太平橋力行均糧之法著權宜永猷二錄後人遵
行之(同上)
章宗禮新會人由舉人萬歷十九年任新城縣時行四
差法而復有八差之議宗禮悉罷之丈田躬歴阡陌
人無敢為姦者(新城志)
陳王庭號葑石上虞人由舉人萬歷間任萬載縣有聲
調瀘溪時邑初建王庭旦夕拮据築城池建公署營
學校庶事日新民至今稱之(府志)
楊武烈號澹中萬歷二十一年任建昌推官課士論文
稱人倫之鑑聽獄多所平反署郡事知商苦税罷廵
攔之役足額即撤關羡金毫無所問(安志)
陸鍵號開仲平湖人萬歷進士任建昌推官署南城縣
事革陋規均糧里甦馬政清漕運士民頌之(府志)
鄔鳴雷號齊雲寧波人萬歷進士任建昌知府興利除
害百廢具舉凡學校書院多所修葺捐俸買田為諸
生膏火資又建育英堂於麻姑山至今育英堂雖毁
而其田仍收入鳳岡書院其澤益久而不衰云(同上)
吳麟徵字聖生海鹽人天啟進士除建昌府推官捕劇
盗擒豪猾自署廳事云寒骨山堅宦情冰冷擢吏科
給事中李自成薄京師以太常少卿守西直門既賊
自德勝門入城䧟自經死贈兵部右侍郎諡忠節(白)
(志)
吳之屏號諤齋石門人天啟壬戌進士初任新城調繁
南城縣學為盗藩前門所壓乃增高三尺豪猾相聚
寇掠之屏捕渠魁置之法民頼以安(府志)
王域字元夀華亭人舉人建昌府知府劉允浩掖縣人
建昌府推官崇禎末俱有政聲乙酉城䧟同日死(好)
(音堂節錄)
國朝
狄宗哲號魯修鹿邑人順治壬辰進士建昌推官斷獄
明慎因運丁扳民作軍請釐定軍册以除民病勒石
永存(安志)
周弘祖字儆凡山隂人知南豐縣禮士愛民立鄉收法
每里各編字號使不相混民便之值清丈辨晰無混
擒巨盗李泄置之法民感其德(南豐志)
吳景祉字二來興國州人順治乙未進士知南豐縣不
輕笞人不苟自潤或勸之則曰視作秀才時何如而
尚求贏也焚香告天幽隠無怍及罷官貧不能装子
甫生領解始歸里年八十餘卒(湖廣通志)
張含瑾字荆凾蒲州人順治己亥進士建昌府推官檢
視案牘夜分不倦讞鞫以片言折之咸讋服大豪黃
某睚眦殺人捕置於獄暮夜餽千金祈緩不許卒服
其辜(山西通志)
高首標字吕梁山西永寧人順治己亥進士初令廣昌
以内艱去服闋謁選先一夕夢得廣昌已而果然時
撫建城俱為賊䧟初恢復屬邑尚不靖首標至得昌
邑情形即詣帥府自陳不假兵威可往撫遂單騎莅
任偽弁投順首標節制有方因不得逞會勦閩逆兵
過廣昌士民驚竄首標捐貲善勞軍大帥喜命轉餉
益得相機宜為民休息豐瑞藤吊兩砦負固將刻日
攻勦首標諭而下之驛前兵民鬭一兵毆幾斃鎮將
遂誣民以叛帥將加兵召首標具狀首標長跪請命
帥不聽且促之曰令頭可斷民不可誣也星夜密遣
人縳毆兵者詣軍前請曰罪人已縳帥怒解在任七
年撫瘡痍安反側多事之秋保民若子擢吏部主事
卒于道(崇祀錄)
高天爵字君寵鐵嶺衛人知建昌府康熙甲寅耿逆叛
天爵念建昌不守則南昌危因請兵自將防其西出
募壯丁繕城垣躬擐甲胄與賊戰於東門萬年橋被
執入閩不屈死
贈太僕寺卿予祭葬賜諡忠烈蔭一子(白志)
陳貞鄞縣人監生有才略安親王恢復建昌同總督董
衛國題授廣昌知縣駐南豐已而城䧟不屈死之事
平
贈按察司僉事蔭一子(廣昌志)
王應魁遼東錦州人康熙十四年知南豐縣時耿逆叛
閩所在山寇響應圍城應魁帥家衆與鎮兵分城而
守鎮弁失守城䧟應魁自刎事
聞贈按察司僉事予祭葬蔭一子(崇祀錄)
江西通志卷六十二
