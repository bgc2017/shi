江西通志卷五
城池(一)(疆域附)
芒芒九土幅員既長惟王建國經野辨方我泉我池
迺城迺隍壯哉嬰堞屹矣女牆下因乎川上陟乎岡
胥役民力以為民防四達之區重湖九江道里衝僻
纖悉具詳山高叢叢水流湯湯郡邑星羅式固圉疆
作城池志
南昌府(即省城南昌新建二縣附郭)
漢潁隂侯灌嬰築豫章城廣十里八十四步闢六門南
曰南門松陽門西曰臯門昌門東北二門各以方隅
名詳雷次宗豫章記晉咸寧中(林志作太康中)豫章太守
范寗更闢東北西北二門合八門唐垂拱元年洪
州都督李景嘉更築之凡八門題額皆會稽公徐浩
所書元和四年刺史韋丹復修築東北隅置敵樓其
上其東門樓久頽亦改建焉貞元十四年觀察使李
巽闢東南樓而新之號避暑樓夏日宴會於此南昌
副使符載有新廣城門頌南唐保大十年建南都
於此宋洪州城周三十一里門十六南曰撫州繚
而西轉曰宫步寺步柴步井步章江倉步觀步洪喬
廣恩北郭十門皆濱江繚而東轉曰琉璃壇頭故豐
廣豐望雲五門皆平陸紹興六年李綱來帥以城北
歲擁江沙遂橫截東北隅入三里許其廣豐北郭永
泰故豐四門廢門凡十二元仍宋舊至正十一年
兵起蔡潁蔓延江淮武昌失守江西行省平章道童
郎中布延巴哈募壯勇具戰備城門十二各建樓櫓
次年寇至死守者五十有四日寇去包希魯有守城
記明初壬寅歲定洪都大都督朱文正以城西南
濱江改築于内視舊城殺五之一周二千七十丈有
竒高二丈九尺厚二丈一尺東南北三隅浚濠長三
千四丈有竒闊十一丈深一丈五尺宫步井步倉步
觀步洪喬五門廢建七門東曰永和(又名澹臺)東南曰順
化(又名琉璃)南曰進賢(舊名撫州)又南曰惠民(舊名寺步)西南曰廣
潤(舊名柴步)西曰章江北曰得勝門樓七角樓四舖七十
座埤堞二千六百八丈置水關閘城内東西湖水於
此出萬歴七年巡撫劉斯潔屬知府王三錫撤去廣
潤惠民章江三門月城内舖廊并拆傍牆蓬舍以防
寇賊踰越三十六年巡撫衛承芳屬知府盧廷選清
查城内古蹟火巷還官拆傍牆屋舍
國朝康熙四年巡撫董衛國捐修六十一年廣潤門燬
巡撫王企靖重建雍正七年布政使李蘭重修章江
城樓
豐城縣
舊城在縣西二十里唐永徽初遷縣治於章水之東故
無城元延祐初州尹汪從善築土堤以遏暴漲周
迴十里環郭六門中有子城一里二百步歲久傾圯
明正德七年知縣吳嘉聰重築土城高丈餘廣四
里尋被水圮嘉靖四十年廣閩寇警知府韓弼詣縣
相度率知縣王徽猷更築磚城周一千三百六十丈
有竒高一丈七尺五寸厚六尺為四門門各有樓又
小門三曰折桂廣益登仙皇華望仙江關小東萬寀
記萬歴十四年知縣韓文修之三十六年知縣張廷
拱重修崇禎十年知縣郝錦加修
國朝順治十二年雨圮知縣宗彝補築十六年又圯知
縣何士錦重修康熙元年士錦再修之
進賢縣
舊無城明正德五年鄰盜煽起署篆同知汪穎議築土
城知縣朱南英加砌以甓三十年知縣陳鎮重修蔡
國珍記崇禎十三年知縣李允佐增高之
國朝順治九年知縣王家禎詳建礮臺敵樓康熙二年
總督張朝璘檄知縣王虞加修
奉新縣
唐神龍二年縣丞高良弼遷新吳縣治於馮水之北舊
無城長慶三年知縣劉正一率民築土城周五里南
北二門歲久圮明成化二十二年縣令鄧誠設五
門正德五年華林寇起副使吳一貫知縣鄒鯤重築
南盡河岸北抵山麓皆以磚壘嘉靖元年水漲城圮
知縣朱雲鳳修之隆慶五年知縣陳雋重新之至萬
歴元年工始竣周迴八百八十二丈五尺為四門東
賓暘西齊霞南迎熏北拱辰南門左右各開水關萬
歴間知縣胡東陽李呈芳周道昌均事修葺崇禎十
四年知縣璩伯琨奉檄修城艱於費各里甲捐助增
高之
國朝康熙三年知縣馮其世重修
靖安縣
自南唐倡縣有城周二里莫詳其始歲久頽圮明正
德六年華林寇起副使吳一貫知縣萬士賢始築土
城内外有池四隅有門董諮記嘉靖四十一年知縣
趙公輔更築甃之以石周五百丈有竒高一丈七尺
廣八尺改正四門方向至四十三年訖工吳琯記萬
歴五年知縣鄭煦復改東南二門向
國朝康熙七年知縣任嘉瑞仍遷東南二門如舊址二
十八年雨圮知縣高克藩重修之
武寧縣
唐天寳四年縣令范應殊始築歲久圮無城明洪武
三年知縣饒永謙因故址築垣為四門復圮正德六
年知縣李梅重築廣七里許高一丈十五年知縣陸
浚重修復圮嘉靖年間知縣葉棣始砌以垣周圍一
千三百丈高一丈二尺厚二丈為門六上覆以樓知
縣姚永成王紀相繼成之十二年知縣劉源清加甃
以石嘉靖三十七年同知袁株三十八年知縣程光
甸相繼重築完工名其門東曰啟和西迎恩南來撫
北拱極東南文明西南田洽復闢水西關城上窩舖
二十四所萬浩記萬歴三十六年水圯知縣周光祖
修之四十五年知縣沈景初改東南文明門於學宫
前建甲秀樓黃汝亨記
國朝康熙三年知縣聶當世重修熊人霖記
寧州
舊城經始無考周迴四百八十步歲久圯明洪武二
年知縣項中宣因故址築之正德六年知州林文琛
更築周一千十八丈門四東迎恩西通遠南廣魁北
鳳巘水門八每門俱覆以樓窩舖四所城北倚山東
西南三面臨河為池萬歴三年知州陳以忠甃之以
石
國朝康熙六年知州徐永齡捐俸重修
疆域
江西省
廣九百七十里袤一千八百里東至江南徽州府婺源
縣界六百里西至湖廣長沙府瀏陽縣界三百七十
里南至廣東惠州府和平縣界一千二百三十里北
至湖廣黃州府界五百七十里自省城南浦驛起歴
六十二驛計四千八百五十里達於
京師
南昌府
附江西省城東至饒州府餘干縣二百四十里西至湖
廣岳州府平江縣界四百九十里南至臨江府清江
縣界二百里北至南康府星子縣一百八十里(路程細數)
(詳各縣)
南昌縣
附郭廣八十里袤一百一里
一南陸大路自縣南浦驛八十里至殷家渡本府豐城
縣交界一東南陸大路自南關口分路六十里至土
坊舖本府進賢縣交界一東陸大路自省出東關菩
提寺五十七里至梓溪圩本府進賢縣交界
一小陸路自省往東北桃花塘五十七里至趙家圍烏
龜寨本府新建縣水路交界
一水路自省城滕王閣章江渡九十里往上至大港口
本府豐城縣交界一自章江渡往下一百四十五里
至梁家渡撫州府臨川縣交界
新建縣
附郭廣一百六十里袤一百八十里
一北陸大路自滕王閣過章江渡八十五里至豐安村
南康府建昌縣交界一西南陸大路自沙井分路五
十七里至烏山舖瑞州府高安縣交界
一西南小陸路自胡家橋分路口往西五十七里至分
水廟南康府安義縣交界一自青山往西南三十五
里至界牌舖本府奉新縣交界
一南水大路自章江渡一百里至羅家渡瑞州府高安
縣交界一北水大路自章江渡一百六十五里至焦
尾洲南康府星子縣交界
一小水路自樵舍分河往東四十八里至鄱湖饒州府
餘干縣交界一自吳城分河往西五里至蘆潭渡口
南康府建昌縣交界
豐城縣
在府西南一百二十里廣二百一十九里袤三百二十
八里
一北陸大路自縣四十里至殷家渡本府南昌縣交界
一西南陸大路自縣四十里至泊海村臨江府清江
縣交界
一東小陸路自縣由荷塘村一百里至北澤村撫州府
臨川縣交界一東南小陸路自縣由津頭橋一百里
至黃檗界撫州府崇仁縣交界一西小陸路自縣大
岸渡過河七十里至馬鞍嶺瑞州府高安縣交界一
南小陸路自縣一百十里至丁家嶺撫州府樂安縣
交界一東北小陸路自縣四十五里至三江口海福
寺本府進賢縣交界
一南水大路自縣劍江驛四十五里至牛灣塘臨江府
清江縣交界一北水大路自縣劍江驛四十五里至
漳湖渡本府南昌縣交界
進賢縣
在府東南一百一十里廣一百四十五里袤一百四十
里
一西北陸大路自縣由雲橋舖六十五里至池港街本
府南昌縣交界一東陸大路自縣由牌坊下四十八
里至野塘撫州府東鄉縣交界一東南陸大路自縣
四十五里至禮坊村撫州府臨川縣交界
一小陸路自縣至棗樹舖分路往東北四十里至潤陂
鎮饒州府餘干縣交界一自縣往西四十七里至三
江口本府豐城縣交界
一小水路自縣新橋往上五十五里至花園發源止一
自新橋下由青龍橋一百五十八里至梅溪汛饒州
府餘干縣交界
奉新縣
在府西南一百二十里廣一百六十里袤五十里
一東陸大路自縣二十里至筲箕舖南康府安義縣交
界一東南陸大路自縣城三十五里至界牌舖本府
新建縣交界一西陸大路自縣一百十里至茅岡舖
本府寧州交界
一南陸小路自縣二十里至鑾岡嶺瑞州府高安縣交
界一北陸小路自縣二十里至烏嵐舖本府靖安縣
交界
一小水路自本縣奉化鄉發源起由寒溪寺一百四十
五里至石鼻市本府新建縣交界一自本縣往東北
十里至故埠河南康府安義縣交界
靖安縣
在府西一百六十里廣一百二十里袤九十五里
一東陸大路自縣三十里至齊頭山南康府安義縣交
界一南陸大路自縣二十里至烏嵐舖本府奉新縣
交界一西陸大路自縣由沙河橋舖八十里至朱家
山本府武寧縣交界
一西陸小路自縣至沙河橋舖一百十里至茅竹山頭
舖本府寧州交界
一水路自縣治一百十里至苦竹小溪本府寧州交界
一自縣北津橋三十五里至姚灘南康府安義縣交
界
武寧縣
在府西北二百八十里廣一百六十里袤二百六十里
一東陸大路自縣一百里至磨刀嶺南康府建昌縣交
界一南陸大路自縣八十五里至斜石舖本府寧州
石岐水路交界一南陸大路自縣渡河由溥濟寺一
百三十八里至宋家山本府靖安縣交界
一北陸小路自縣一百一十里至黃土嶺湖廣武昌府
興國州交界一東北陸小路自縣九十里至董崖洞
湖廣武昌府通山縣交界
一水路自縣往下一百五里至河潕南康府建昌縣交
界一自縣往上一百二十里至石岐本府寧州交界
寧州
在府西三百六十里廣二百十里袤二百六十里
一東南陸大路自州八十三里至茅竹山頭舖本府奉
新縣交界
一小陸路自州往南一百六里至找橋舖瑞州府新昌
縣交界一自州往西二百四十里至大圍山湖廣長
沙府瀏陽縣交界一自州往西一百里至湖廣長沙
府平江縣龍門厰交界
一水路自本州查津發源一百三十里至斜石舖本府
武寧縣交界
瑞州府(高安縣附郭)
凡南北兩城唐李大亮始築土城浚濠南唐昇元初
高安令陳成昭修之保大十年刺史王顔重修宋
元豐間州守毛維瞻建炎間州守黃次山相繼修築
元至正末總兵元帥張岳平章和尼齊均事修葺
歲久盡圯明正德間知府鄺璠築南北兩城北城
周迴一千一百二十四丈八尺濠長八百丈門五東
迎恩西鍾秀南鳴鳳北阜城東北拱辰南城周迴一
千六百一十三丈二尺濠八百六十七丈門六東朝
陽南高明西靖安北通濟濯錦澄江參議沈煉記之
嘉靖三十九年倭寇報警知府韓子允方邦慶相繼
集工於四十三年告成尚書吳山及郎中况維垣皆
有記崇禎間推官張大烈重修北城郡守楊大名增
修南城
國朝康熙二年巡道周體觀增高北城知府高全忠捐
葺南城少宰熊文舉記之
上高縣
舊有土城周迴五里宋嘉熙中知縣江湘重修自為
記周迴一千一百一十二丈七尺濠六百五十三丈
門五曰濯錦旭屏招敖末華環州久圯明正德七
年知縣王以旂循舊址鑿池樹柵未復舊觀萬歴間
知縣程大廉增修之吳學詩記崇禎九年寇警知縣
蔣先顯增高三尺
國朝順治初知縣張朝荃修葺康熙三年總督張朝璘
檄縣增修
新昌縣
舊有土城周五里宋嘉定間知縣趙綸修之為門四
東迎恩西惠政南化成北環秀董子炎記元末徐
壽輝僭據復修歲久圯明成化二十年布政陳煒
參議陳選檄知縣汪道即舊址重築張元禎記二十
二年巡撫閔珪委同知李寬知縣龔伯寧内外砌磚
高一丈五尺厚五尺建月城于外正德五年知縣胡
椿加修設敵樓九所嗣後知縣李長推官應玻知縣
俞家良暨崇禎間知縣何謙李京元相繼葺治十四
年楚寇震鄰知縣吳景亶捐俸加築增高數尺
國朝康熙三年雨圯知縣黃運啟捐修
疆域
瑞州府
廣二百三十五里袤九十五里東至南昌府新建縣界
五十五里西至袁州府萬載縣界一百八十里南至
臨江府清江縣界六十里北至南昌府奉新縣界三
十五里自府治至省城一百二十里(路程細數詳各縣)
高安縣
附郭廣一百里袤九十五里
一北城通省陸大路自石橋出東門外豫章橋六十里
至南昌府新建縣烏山舖交界一自石橋起出北拱
辰門三十八里至鸞岡嶺南昌府奉新縣交界一自
石橋起至府治出西鍾秀門五十二里至宜豐橋本
府新昌縣交界
一南城自石橋仁濟門起出南高明門東路自黃家小
橋六十里至曲水湖臨江府清江縣交界西路李家
橋五十三里至黃泥村本府上高縣交界一自石橋
仁濟門起出朝陽門一十七里至青潭嶺南昌府豐
城縣交界
一水路自縣前石橋上水一百里至界埠本府上高縣
水路交界一由縣前石橋下水四十里至羅家渡南
昌府新建縣交界
上高縣
在府西南一百里廣一百五十五里袤四十五里
一東大路自縣南門出由浮橋河南墟市三十七里至
黃泥村本府高安縣交界一西大路自縣南門一百
三十二里至末山尾墮落江袁州府萬載縣交界
一小陸路自縣西門三十里至凌江口本府新昌縣交
界
一水路自縣浮橋往上一百里至袁州府萬載縣交界
一自縣前浮橋往下六十八里至龍口渡本府高安
縣交界
新昌縣
在府南一百二十里廣一百三十五里袤一百一十里
一東陸大路出迎恩門六十里至宜豐橋本府高安縣
交界
一小陸路自縣東南二十里至青水舖本府上高縣交
界一自縣北八十里至找橋舖南昌府寧州交界
一西水路自平政橋上五十里至黃花莊水源止一自
平政橋下計水路五十里接本府上高縣界一西有
黃岡口小溪筏木排水路四十五里至楊木江口入
袁州府萬載縣河界
袁州府(宜春縣附郭)
相傳漢大將軍灌嬰所築隋大業末蕭銑陷城唐
武德四年安撫使李大亮築城高二丈東西南三面
開濠闊七尺北以江為濠開元八年刺史房琯以城
基卑濕欲遷郡於江北袁山之南不果乾寧二年刺
史揭鎮築羅城一千五百餘丈又增築外城濬治濠
塹宋大中祥符間修圖經云城周迴七里二十步
高三丈八尺子城周圍一里一百二十步高三丈七
尺北枕秀江三面濠深四丈建炎初守臣汪希旦治
中閭正霖革舊城而一新之周迴二千三百一十五
步高二丈女牆三千五百敵樓戰柵五十總六百五
十間阮閱記開禧間州守羅克開復加修治張嗣古
記後守鄭自誠李觀民方岳相繼繕修元仍宋舊
明洪武四年知府劉伯起增修築堞剏四門城樓東
宜陽西萍實南大仰北袁山天順七年水溢城圯知
府劉懋指揮石旻繕修弘治六年知府王俊修南門
正德七年知府姚汀修月城十五年夏大雨城圯知
府羅輅增修嘉靖間知府袁襲裳重修萬歴中知府
鄭惇典黃鳴喬均事修築崇禎四年知府田有年增
修
國朝康熙三年霪雨城圯守道施潤章知府李芳春修
之芳春自為記
分宜縣
舊無城明正德七年知府姚汀知縣蕭時賓始奉檄築
城以詘于財力高僅丈餘厚不及三尺南濱水稍壘
石堤列木柵其上嘉靖三十七年旁郡寇起巡撫何
遷檄知府季德甫知縣戴廷忞經理築城長四百七
十六丈高一丈八尺廣一丈二尺南面河岸不可城
乃自河底甃石高二丈四尺上與岸平加女牆六尺
舊城門四增為五東僊臺西昌峽南清源北袁峰又
小北門城樓五水關二
國朝順治九年知縣江載清十三年知縣吳大相相繼
修之康熙三年總督張朝璘守道施閏章知府李芳
春各捐俸檄知縣朱鼐修葺
萍鄉縣
舊無城明正德七年知縣胡佩始築土城十二年知縣
高桂修之嘉靖三十七年知縣楊自治重修四十三
年知縣蔣世謨架木其上覆以瓦萬歴三年知府鄭
惇典建議重修其東南民居環匝濱河未成十一年
巡撫王宗載檄同知陶之肖築磚城知縣沈校董其
役培石基拓馬道周迴九百一十八丈高一丈五尺
闊九尺門四東來陽南達秀西連湘北通楚又小西
門東南加設三門以便汲道儒學前闢禹門以挹風
氣十三年知縣姚一理慮城基臨水易圯增築沿江
護城石堤
國朝順治九年知縣吳興祚修之十一年知縣刁之裔
繼修康熙二年知縣臺瞻斗增葺
萬載縣
舊無城明正德六年華林盜起知縣陸璥議建城以調
去八年知縣王甸立子城三門東雙虹西勝跡南南
浦十三年知縣張邦穀復置土垣架木覆瓦高一丈
有竒下廣一丈四尺延袤計一千二百三十一丈立
七門門各建樓東朝京南南浦西錦衣北龍江又
小北門小南門小龍江門嘉靖二十二年知府范
欽知縣李參修之四十三年署縣推官郭諫臣重修
萬歴間知縣徐一唯陳王廷張履中倫應祥姚繼舜
先後修治崇禎五年流寇禍延吉州知府田有年檄
縣固守城池知縣韋明傑重修鍾炌記
國朝康熙三年知府李芳春知縣范廷鳳捐修南浦等
處設木柵十三年棚寇陷城知縣吳自肅設柵三十
六所二十一年知縣常維禎再修
疆域
袁州府
廣三百四十里袤二百一十里東至臨江府新喻縣界
一百五十里西至湖廣長沙府醴陵縣界一百九十
里南至吉安府安福縣界六十里北至瑞州府上高
縣一百五十里自府治至省城四百里(路程細數詳各縣)
宜春縣
附郭廣九十里袤一百二十五里
一東陸大路自縣東門落流橋三十里至郴江市合山
本府分宜縣交界一西陸大路自縣西門五十里至
分界舖本府萍鄉縣交界一南陸大路自縣南門五
十里至澗富嶺吉安府安福縣交界一北陸大路自
縣北門六十五里至西嶺舖亂石嶺本府萬載縣交
界
一東南陸小路自張家山五十五里至嚴塘嶺本府分
宜縣交界一東北陸小路自縣北門由石里山八十
里至黃圃市慈化寺湖廣長沙府瀏陽縣交界一西
北陸小路自縣北門由化城崖一百二十里至楚王
廟本府萍鄉縣交界
一水路自縣北門往上八十里至宣峰市本府萍鄉縣
交界一自縣北門往下八十里至江斜塘本府分宜
縣交界
分宜縣
在府東八十里廣六十里袤二百里
一東陸大路自縣東門二十五里至袁家渡臨江府新
喻縣交界一西陸大路自縣西門四十里至郴江市
合山本府宜春縣交界一南陸大路自縣東門萬年
橋五十四里至車谷吉安府安福縣交界一東北陸
大路自縣東門五十五里至土橋臨江府新喻縣交
界
一西北陸小路自縣北門六十五里至嚴塘嶺本府宜
春縣交界
一西水路自縣出西門渡口往上三十里至江斜本府
宜春縣交界一自縣出東門往下二十五里至袁家
渡臨江府新喻縣交界
萍鄉縣
在府西一百四十里廣一百五十五里袤二百三十里
一東陸大路自縣東門管埠橋九十里至分界舖本府
宜春縣交界一西陸大路自縣西門六十里至新插
嶺關湖廣長沙府醴陵縣交界
一小陸路自縣西門由銀橋一百里至嚴壺嶺湖廣長
沙府攸縣交界一自縣南門萍實橋九十里至高布
嶺吉安府安福縣交界一自縣北門一百二十里至
桐木市湖廣長沙府瀏陽縣交界一自縣出北門由
通濟橋七十二里至桐木嶺本府宜春縣交界
一水路自縣出北門由通濟橋七十里至楚王廟發源
止一自縣往東一百九十里至宣峯市俱係高灘水
急本府宜春縣交界
萬載縣
在府北八十里廣一百四十五里袤一百九十五里
一東陸大路自縣東門十五里至墮落江瑞州府上高
縣交界一西陸大路自縣西門一百二十里至龍圖
廟湖廣長沙府瀏陽縣交界一南陸大路自縣南門
十五里至甘泉市本府宜春縣交界
一小陸路自縣出北過龍河渡一百三十里至猿柱嶺
湖廣長沙府瀏陽縣交界
一水路自縣治龍河渡往上一百四十里至棗木橋本
府宜春縣渺蕪嶺發源交界止一自龍河渡往下三
十里至埠頭瑞州府上高縣交界
臨江府(清江縣附郭)
舊無城宋淳化初止築土墉以治枕大江地勢卑下郡
中之渠穿岸而東注於江者凡七岸易傾頽基勿克
固元大德間總管李倜始伐石修築水患僅免至
正間守臣保童築城浚濠置戍兵守之東一面尋沒
於江西南北三面亦俱圯明弘治十年知府吳叙
度故址增築之正德六年華林賊寇城知府熊希古
始改築為磚城周迴一千五百六十七丈高一丈六
尺有竒雉堞凡二千九百四十二濠闊一丈五尺深
一丈為門八曰廣濟鍾秀望仙朝天富壽清波萬勝
囿化提學彭綱記之後東南復為江水所壊嘉靖元
年知府徐問十四年知府徐顥先後修之三十九年
巡撫何遷按郡病城卑薄檄府增築建宿樓三十一
所敵臺十五座崇禎八年知縣王心純復修十四年
十五年水患相繼城圯知府胡永清知縣秦鏞以次
修築
國朝順治八年清波門壊知縣洪其清重築康熙二年
總督張朝璘按郡又檄縣增高二尺六年大雨城圮
數十丈守道施閏章知府王撫民知縣屈有信捐資
重築今城為門十曰廣濟南薰(舊名鍾秀)西成(舊名望仙)朝天
富壽文明清波萬勝興化育賢
新淦縣
唐天祐中楊行密據江淮用嚴可求策置都制置使始
築城戍兵守之宋罷制置使城亦圮元祐中縣令
張好古復建尋圮淳祐間洞獠猖獗知軍雷應春以
築城請於朝竟以浮議阻元至正壬辰臨江軍戍
卒劉天佑倡集義兵樹柵自衛明初知州王貞增
修之正德九年知縣劉天錫始用石砌築高一丈七
尺周七百六十三丈城舖六敵臺二十八濠闊六丈
深一丈為門七曰賓暘近春澄江湄湘向明阜民朝
天嘉靖四十年知縣樂舜賓增高之崇禎間流寇犯
境知縣劉拯濬濠
國朝順治間知縣潘岭修建城樓康熙間知縣高檠胡
之琳相繼修葺
新喻縣
為虎瞰山地舊無城宋靖康元年創築周五里許元
末壬辰兵變為歐祥所據邑人黃士能率衆奪而守
之歲久盡圮明正德八年知縣鄒彦奎因舊基築
土城嘉靖四十一年知縣祝爾慶改建磚城周迴九
百六十五丈高一丈三尺廣九尺為門七曰迎恩納
凱集泰通瑞鳳皇雲津松關崇禎十年知縣汪士龍
增修
國朝康熙二年總督張朝璘行部至縣增高重築
峽江縣
地為峽江鎮舊無城嘉靖五年始立縣知府錢琦度地
建城周迴七百六丈三尺高一丈二尺廣一丈二尺
門四東朝陽南龍津西水東北朝天城樓四座守宿
窩舖一十四所知縣朱簠繼至襄事畢工費宏記二
十七年城圯于水知縣成子學修之四十五年又圯
通判何堅重修
國朝如舊制
疆域
臨江府
廣一百五十里袤二百六十里東至南昌府豐城縣界
八十里西至袁州府分宜縣界七十里南至吉安府
吉水縣界一百七十里北至瑞州府高安縣界九十
里自府治至省城一百二十里(路程細數詳各縣)
清江縣
附郭廣一百三十三里袤四十五里
一東陸大路自縣出東門由瀟灘驛五十五里至泊濂
村南昌府豐城縣交界一南陸大路自縣出南門社
稷壇三十三里至丁家渡過河本府新淦縣交界一
自張王廟五十五里至萬安舖本府新喻縣交界一
北陸大路自縣北門三十五里至曲水湖瑞州府高
安縣交界
一大河水路自泊濂村接豐城縣界東岸往上五十里
至永市墟本府新淦縣交界
一小水路自荷湖館分河東岸往上四十九里至泗溪
本府新喻縣交界
新喻縣
在府治西一百二十里廣一百三十里袤八十里
一東陸大路自縣出東門六十里至萬安舖本府清江
縣交界一西陸大路自縣出西門由崇慶寺五十里
至土橋袁州府分宜縣交界
一東陸小路自縣出東門由羅坊六十里至圓山垇本
府新淦縣交界一南陸小路自縣出南門過渡由覽
秀亭三十里至牛頸村本府峽江縣交界一北陸小
路自縣出北門七十一里至黎墟本府清江縣交界
一水路自縣東門往下一百七里至泗溪渡本府清江
縣交界
一水陸二路俱自縣西門往上四十里至袁家渡俱係
袁州府分宜縣交界
新淦縣
在府治南六十里廣一百二十里袤八十里
一西陸大路自縣西門過渡界埠二十八里至長排墟
本府峽江縣交界一自西禪寺四十里至丁家渡本
府清江縣交界
一東小陸路自縣東門六十五里至李山坳撫州府樂
安縣交界一北陸小路自縣出北門三十七里至永
市墟本府清江縣交界
一水路自縣西門外東岸往上二十二里至獅子山本
府峽江縣交界一自西門外東岸往下四十里至永
市墟本府清江縣交界一自西岸西禪寺往上二十
里至長排洲本府峽江縣交界一自西岸西禪寺往
下四十八里至鄧家洲中港本府清江縣交界
峽江縣
在府治南一百三十里廣七十里袤一百二十里
一南陸大路自玉峽驛由南門十里至塔下吉安府吉
水縣交界一北陸大路自北門由大安橋四十五里
至長排墟本府新淦縣交界
一東陸小路自縣出東門七十六里至南源坳吉安府
永豐縣交界一北陸小路自縣出北門由新田橋七
十里至頸嶺本府新喻縣交界
一水路自縣南門外往上二十里至塔下吉安府吉水
縣交界一自東門往下四十五里至獅子山本府新
淦縣交界
吉安府(廬陵縣附郭)
晉自太和縣西北三十里移治於石陽唐開耀元年
州人劉智以郡逼章水東通大山戶口繁土地隘請
徙郡治永淳元年自石陽移今所天祐中刺史彭玗
廣城池宋開寳中申屠令堅重加繕治紹興三年
州守吕源增壘濬濠淳熙十一年州守朱希顔復加
繕治周圍二十里二百十五步高二丈五尺闢九門
元至正十年監郡納蘇羅丹重新之明吳元年
甲辰都督朱政更築城圍九里高如舊厚一丈東抵
大江西南北鑿濠池深三丈五尺有竒長一千四百
七十一丈二尺門五南興賢西永豐東迎恩廣豐北
嘉禾俱覆以樓後漸摧圯成化間左參政李蕙易城
上所置戍舍俱以磚石砌之
國朝康熙四年知府郭景昌知縣于藻增高五尺先是
南門方位屢更皆於郡治不便雍正七年知府鄭□
移還南向
按林志載吉安子城在府城内西南隅府治居其
中周圍二里北高一丈四尺闊九尺五寸東南高
二丈四尺闊一丈九尺為門三今癸亥通志及府
縣志皆不載
泰和縣
唐乾元間移縣于白下驛定縣治築土城周迴五里為
門四南臨贑水東西北各有濠宋太平興國九年
縣令戚綸修之元大德三年知州焦榮復修明
洪武初知州吳去疾重修增東南二門正德二年知
縣陸震因舊址重築周一千二百丈高一丈二尺厚
半之改為七門南西昌都會東仙槎東南雲亭西千
秋西北信實北高行東北仁善嘉靖三十五年知縣
馮叔吉平土易磚加堅厚焉萬歴五年知縣唐伯元
清復濠址大濬之
國朝仍舊制
吉水縣
南唐保大八年解世隆始築城周四里高六尺設四門
以地當瀘贑諸水交匯勢難立城自宋元以來止存
二門無復興修明洪武初知州費震修之尋毁正
德間閩廣寇發知縣朱寅興築甃以磚石周圍一千
二百二十五丈高一丈七尺厚八尺門五覆以樓東
文明西文峯南文沙北丈江東北文昌復構二小亭
于東西水門上設警舖二十一間羅僑記之十年雨
圮知縣張景華重修十五年南贑水漲城復圮十六
年知縣牟盛培增磚石重修如舊天啟四年知縣何
應奎添築月城于各門
國朝康熙三年知縣張象燦增高之
永豐縣
宋紹興七年知縣李諤始築土城高四尋長千丈前後
為鼔樓左右為敵樓南北二門待制劉僴記元廢
明弘治初知縣車梁因故址築之立更樓五座正德
六年為流寇所破知縣錢季玉重修尋潰于水嘉靖
三年知縣商大節加築完固四十二年知縣吳鳳瑞
擴舊制新之延袤九百一十丈為門八曰泰安興賢
承恩永定湧清廣寧小南小西城樓八座
國朝如舊制
安福縣
晉永康中太守朱居所築宋祥符間訖元至正嘗繕
治之明吳元年甲辰千戶夏杌重修洪武七年千戶
秦葆百戶李隆增修之周圍五里一百四十五步高
一丈五尺濠深一丈并十門為四曰迎薰拱極寅賓
寳成嘉靖六年知縣魏景星千戶謝晦重修張鰲山
記萬歴間知縣倪涑閔世翔吳應明先後葺治崇禎
九年楚寇入城九月推官鄭瑜濬濠增堞
國朝康熙三年知縣洪啟權修之五年知縣焦榮加修
龍泉縣
宋明道二年縣令何嗣昌始徙縣治于水北繚以土垣
設東西南三門嘉熙元年增築周迴五里淳祐二年
加以甓甃因城為濠元因之明洪武七年百戶李
隆增築之建四門樓周迴四千八百四十步高一丈
八尺厚半之濠五千五百二十步深五尺廣倍之景
泰五年僉事涂複重建東北二樓以後修葺失考
萬安縣
宋熙寧四年置縣元豐初知縣朱俊民始築城紹興初
知縣趙成之增築元至正己亥縣尹彭九臯因舊
址重築周三里高一丈廣八尺置四門曰朝陽高明
自南拱辰西臨江為濠東南北濠深一丈五尺廣倍
之明正德五年知縣桑翹築城更置六門周圍七
百餘丈高二丈二尺廣一丈五尺每門各覆以樓
國朝康熙三年知縣胡樞修之二十六年久雨水溢城
圮知縣黃圖昌補築
永新縣
舊惟土城宋嘉熙丁酉縣令梅起始加甃治周迴九百
九十丈高二丈厚半之東南瞰溪西北鑿濠長四百
八十丈有竒深一丈五尺元至正壬辰偽相周安
據之嘗一修治明洪武二年千戶俞茂重加繕葺
置四門成化七年千戶王杲復修城堞萬歴乙亥知
縣龔錫爵重築之
國朝如舊制
永寧縣
元至正十三年偽相周安據永新遣其幕帥據永寧舊
治毁於鄉寇乃于瓦岡築土城以守周圍四百丈廣
七尺高倍之上覆以屋為門四東西距小澗南阻鄭
溪北倚七溪嶺明吳二年乙巳千戶陳英治城防
守成化十九年知縣李珍重修弘治三年知縣馬鉦
修南門城樓有記正德十年知縣方坤加築磚石濬
濠嘉靖六年知縣陸時雍十九年典史童世芳三十
年知縣張節先後修葺
國朝如舊制
疆域
吉安府
廣三百八十里袤四百二十五里東至撫州府樂安縣
界二百里西至袁州府宜春縣界一百八十里南至
贑州府贑縣界二百八十里北至臨江府新淦縣界
一百四十里自府治至省城五百九十里(路程細數詳各縣)
廬陵縣
附郭廣二百四十里袤一百五十里
一東陸大路自縣總舖六十里至龔溪廟本府泰和縣
交界一西陸大路自縣西門城下舖四十里至新徑
舖本府安福縣交界
一小陸路自縣往西六十里至洋口本府安福縣交界
一自縣往南四十里至鐵溪菴本府泰和縣交界一
自縣往北七十五里至潦江前村本府安福縣交界
一水路自縣螺川驛往上五十里至鐵溪塘本府泰和
縣交界往下二十里至石屋塘本府吉水縣交界一
自縣神岡山一百七十五里至斜埠塘本府永新縣
交界一自雙江分河五十里至洋口本府安福縣交
界
吉水縣
在府東四十里廣一百十里袤一百六十里
一南陸大路自縣南門三十里至黃岡橋本府廬陵縣
交界一北陸大路自縣北門由龍華寺六十五里至
塔下臨江府峽江縣交界一東陸大路自縣東門四
十二里至長源舖本府永豐縣交界
一水路自縣北門往上二十里至石屋塘本府廬陵縣
交界往下由文江塘渡八十三里至住岐塘渡塔下
臨江府峽江縣交界
一小水路自縣往北由蓮花石渡五十一里至百郊渡
本府永豐縣交界
永豐縣
在府治東一百三十里廣一百一十里袤二百九十里
一東陸大路自縣東門花橋六十里至白竹村撫州府
樂安縣交界一南陸大路自縣南門二百十里至竹
篙嶺贑州府寧都縣交界一西陸大路自縣西門四
十里至長源舖本府吉水縣交界
一小陸路自縣往東由文孝廟四十五里至廟口南源
坳臨江府峽江縣交界
一水路自縣北門外四十里至百郊渡本府吉水縣交
界
泰和縣
在府治南八十里廣一百九十里袤二百一十里
一南陸大路自縣南門五十五里至官橋頭本府萬安
縣交界一北陸大路自縣北門一百八里至孔家舖
本府廬陵縣交界
一小陸路自縣往南由桃陽村三十五里至通津橋羅
村贑州府興國縣交界一自縣往北八十二里至鐵
溪庵本府廬陵縣交界
一水路自縣往南城上渡七十八里至繳嘴上本府萬
安縣交界一自縣東門橋白下驛一百七十里至鐵
溪塘本府廬陵縣交界
安福縣
在府治西一百二十里廣二百二十里袤一百四十里
一東陸大路自縣東門由萍下一百十五里至新徑舖
本府廬陵縣交界一南陸大路自縣南門由五里岡
八十五里至虹橋本府永新縣交界一北陸大路自
縣北門四十里至石鎮舖袁州府分宜縣交界
一小陸路自縣往東三十里至洋口渡本府廬陵縣交
界一自縣往西一百七十里至清水湖廣長沙府攸
縣交界一自縣往北三十里至澗富嶺袁州府宜春
縣交界一自縣出西門南陂二十里至高布嶺袁州
府萍鄉縣交界
一水路自縣洋溪一百八十里至洋口本府廬陵縣交
界
萬安縣
在府南一百八十里廣二百五十里袤三百六十里
一西陸大路自縣西門過蝦蟇渡二十里至鄧林舖本
府龍泉縣交界一北陸大路自縣北門七十六里至
官橋頭本府泰和縣交界一南陸大路自縣南門八
十里至土扶舖贑州府贑縣交界
一水路自縣西門外五雲驛往下八十里至繳嘴上本
府泰和縣交界一自縣蝦蟇渡往上一百二十七里
至良口市贑州府贑縣交界一自蝦蟇渡往下五十
二里至白泥本府龍泉縣交界
龍泉縣
在府西南二百七十里廣一百六十里袤一百六十五
里
一東陸大路自縣東門五十里至鄧林舖本府萬安縣
交界
一小陸路自縣西門三十里至五斗江本府永寧縣交
界一自縣南門六十里至山坑南安府崇義縣交界
一自縣出北門一百五十五里至小通本府永新縣
交界
一小溪水路自縣南門外左上一百十里至火嶺嶺背
湖廣郴州桂東縣交界一自縣西門外右上一百六
十里至蘇州山湖廣衡州府酃縣交界
一水路自縣往下由資福寺四十五里至白泥本府萬
安縣交界
永新縣
在府西二百二十里廣一百六十里袤一百四十里
一東陸大路自縣出東門過渡由龍灣橋三十里至秋
陂舖本府永寧縣交界一西陸大路自縣出西門玉
皇閣一百里至界頭嶺湖廣茶陵州交界一北陸大
路自縣出北門養濟院五十里至虹橋舖本府安福
縣交界
一水路自縣東門觀音閣往下七十五里至斜埠塘本
府廬陵縣交界一自南門往上一百一十里至界頭
嶺水源湖廣茶陵州交界
永寧縣
在府西二百八十里廣八十里袤一百九十里
一北陸大路自縣出北門二十里至秋陂舖本府永新
縣交界
一小陸路自縣出東門五十里至關本府永新縣交界
一自縣出南門六十五里至五斗江本府龍泉縣交
界一自縣出西門由關聖殿九十七里至湖廣衡州
府酃縣交界
一小水路自西門八十里至永新縣江口合河
撫州府(臨川縣附郭)
唐寳應中太守王圓自西津赤岡移治于連樊小溪之
陲乾符間王仙芝亂鍾傅入據州城南城人危全諷
起兵討捕詔授本州刺史全諷以其仄倚城西低臨
水際非建治之所乃徙於羊角山中有子城外有羅
城皆中和五年所築也子城周迴一里二百二十五
步西湊羅城立三門東承春南通教北望雲羅城周
迴十五里二十六步址廣三尋而高殺其一南唐
昇元四年太守周弘祚修而闢之建十三門門各有
樓濠深三丈廣六倍有竒黃德懋記宋建炎中州
守王仲山補葺之紹興中州守張滉于子城仍建三
門於羅城廢四門存九門景定中州守家坤翁重修
自為記元至正中監郡完帖木兒重葺羅城西門
涂幾記明初平章吳宏因兵火後民居蕩析減削
西南城僅存九里十三步廢五門存四門東文昌西
武安南順化北進賢門各有樓有月城城上窩舖四
十所宣德間知府王昇補葺成化間知府周瑛於城
牆下溝口鑄鐵柵欄以禦盜弘治間知府胡孝加葺
羅城集木石將新子城未就而去
國朝康熙二年知府劉玉瓚重修城上增築馬道并垜
口十九年霪雨暴漲南城圯臨川知縣胡亦堂捐修
崇仁縣
自隋設縣溪流界於中難施版築歴代未有城明弘
治十二年知縣葉天爵始於環治街巷各豎門樓嘉
靖四十一年因閩廣寇起巡撫胡松命知縣李呈英
建築南北兩城北城周圍八百零三丈高一丈九尺
厚一丈二尺為門五南城高厚與北等周圍八百七
十丈為門六中界寳水倚以為濠羅洪先記之萬歴
間南城圮知縣陳瑛重修自為記
國朝仍舊制
金谿縣
宋祥符圖經縣城周迴二里高五尺南北為門二元廢
明洪武初復設四門曰宣化迎恩阜民朝天尋又
廢弘治十一年分巡僉事沈銳重建四門嘉靖三十
七年知縣張喬相盡夷土垣累以堅甓周迴八里高
一丈八尺基闊二丈五尺為門四東協和西阜成南
迎薰北拱辰蓋從諸生黃文豹之請巡撫何遷允其
議知縣馬堯相高岡相繼完工徐善慶記之踰年廣
寇猝至鄰邑殘破金谿獨賴以全
國朝仍舊制
宜黃縣
宋祥符圖經城周迴二里一百步嘉定十七年縣令陳
有俊新之紹定庚寅燬於寇明洪武初知縣許天
明于原所創南北二門成化二十二年通判姚琛署
縣事環治建舖舍樓門凡數十處正德八年知縣冉
楹復建東北二石門嘉靖元年知縣鮑鳳十三年知
縣黃漳相繼修之四十一年巡撫胡松檄知縣楊淮
築城環鳳山而西至仙人石抵嶽嶺東臨河長一千
三百丈有竒廣一丈二尺高倍之為門四東通津南
陟華西固始北附鳳水門二譚綸記之崇禎五年賊
壓境據高憑陵城幾陷賊退後巡撫解學龍憑衆議
以漆椀諸山宜包入城具疏改築增建小門由鳳凰
山直接西門仙人石約計三百餘丈知府蔡邦俊有
新城記
國朝仍舊制
樂安縣
宋祥符圖經城周迴八里二十步築土塹敞為四門久
圮明正德七年知縣穆世傑築土重修嘉靖四十
年知縣吳淮始壘以石為門九東新興向暘西龍岡
望雲南望仙豐樂武安鎮安北迎恩鄒守益記之崇
禎五年粤寇偪境肆掠居民九年巡撫解學龍檄知
縣郭齊雲大修之周環一千一百六十丈高二丈二
尺為五門城樓五座詹爾選詳序其事
國朝康熙乙卯逆寇踞樂城官兵進𠞰後知縣吳順增
高内垣
東鄉縣
明正德時姚源華林賊熾守道徐蕃巡道高賓請於都
御史陳金移兵先定東鄉疏于朝置東鄉縣兵備道
胡世寧築土城周六百五十七丈高一丈六尺濠深
五尺廣二丈為四門東安仁南廣信西臨川北進賢
嘉靖四年按察副使范輅下令增築伐石陶甓為永
久計提學洪範有記四十二年知縣唐士逵重葺御
史高應芳記萬歴九年知縣諸大倫新城樓復易以
堅石自為記
國朝康熙二年諸生以南門逼近儒學之右請移當儒
學之中知縣沈士秀闢之邑人梁竒記
疆域
撫州府
廣三百九十里袤一百五十里東至饒州府安仁縣界
一百二十里西至臨江府新淦縣界二百七十里南
至建昌府南城縣界九十里北至南昌府進賢縣界
六十里自府治至省城二百里(路程細數詳各縣)
臨川縣
附郭廣一百三十里袤一百五十里
一東陸大路自縣由文昌門三十里至勇橋村新路舖
本府東鄉縣交界一自文昌橋往東南二十里至戴
湖舖本府金谿縣交界一西陸大路自縣武安門三
十里至大嶺舖本府崇仁縣交界一南陸大路自縣
出順化門六十五里至搗巷舖本府宜黃縣交界一
自順化門往東南九十五里至界山嶺建昌府南城
縣交界一北陸大路自縣出進賢門過北津渡五十
里至嶺下村南昌府進賢縣交界
一小陸路自武安門往西由二仙橋四十五里至北澤
南昌府豐城縣交界一自武安門由和尚橋三十五
里至柏葉塘本府崇仁縣交界一自進賢門過北津
渡八十里至齊家店南昌府南昌縣交界一自北津
渡過河往東北七十四里至東莊南昌府進賢縣交
界
一水路自縣東門文昌橋往上九十里至濮牛建昌府
南城縣交界一自文昌橋往下由北津渡一百里至
梁家渡南昌府南昌縣交界一自羊坡石渡分河往
南六十里至龍窟渡本府宜黃縣交界
金谿縣
在府東南一百一十里廣九十五里袤一百一十里
一東陸大路自縣東門六十里至淳塘舖金貴亭廣信
府貴溪縣交界一西陸大路自縣出西門四十里至
后車舖建昌府南城縣交界一北陸大路自縣出北
門八十里至戴湖舖本府臨川縣交界一自棗樹村
分小路六十里至岐山本府東鄉縣交界
一南陸小路自縣出南門三十五里至貓兒嶺建昌府
瀘溪縣交界
一水路接建昌府南城縣濮牛大河七十里至許灣鎮
兩岸俱係臨川縣地界
崇仁縣
在府西一百二十里廣九十五里袤九十里
一東陸大路自縣出南門六十五里至車源村柏葉塘
本府臨川縣交界一東北陸大路自迎恩橋六十里
至大嶺舖本府臨川縣交界一西南陸大路自縣南
門五十里至丁家源本府樂安縣交界一自縣西門
譚陂橋四十里至懷仁舖本府樂安縣交界一北陸
大路自縣東門迎恩橋四十里至黃檗南昌府豐城
縣交界
一小陸路自縣往東南五十五里至孤嶺本府宜黃縣
交界
一水路自大盤華蓋諸山發源本縣南門外黃洲橋往
下六十里至白虎窰村本府臨川縣交界
宜黃縣
在府西南一百一十里廣八十里袤一百七十里
一東陸大路自縣出東門由豐樂橋五十里至搗港舖
本府臨川縣交界
一西陸小路自縣出西門二十三里至孤嶺本府崇仁
縣交界一南陸小路自縣南門九十五里至清潦溪
本府樂安縣交界一自編山村分路往南四十五里
至上嶺贑州府寧都縣交界一東北小路自縣貫虹
橋八十里至交陽建昌府南城縣交界
一小水路自本縣東陂一百三十五里至龍窟渡本府
臨川縣交界
樂安縣
在府治西南一百四十里廣八十里袤二百二十里
一東北陸大路自縣北門六十里至古城村懷仁舖本
府崇仁縣交界一西陸大路自縣西門四十里至羅
蔡吉安府永豐縣交界一北陸大路自縣北門八十
里至丁家嶺南昌府豐城縣交界
一小陸路自縣東門二十里至丁家源本府崇仁縣交
界一自縣南門由金鰲橋一百二十里至大樹嶺贑
州府寧都縣交界一自縣出東南八十里至清潦溪
本府宜黃縣交界一自縣往西南五十里至界山吉
安府永豐縣交界一自縣往西北七十里至李山坳
臨江府新淦縣交界
東鄉縣
在府東一百一十里廣一百里袤一百里
一東陸大路自縣東門五十里至大橋舖饒州府安仁
縣交界一南陸大路自縣南門五十里至上河舖本
府金谿縣交界一西陸大路自縣西門四十里至新
路舖本府臨川縣交界一北陸大路自縣出北門三
十五里至徐橋舖野塘南昌府進賢縣交界
一小陸路自南門五十里至小坪塘本府金谿縣交界
一自縣往東北由三港口五十二里至潤陂饒州府
餘干縣交界
建昌府(南城縣附郭)
唐僖宗乾符中危全諷鎮建昌築城周迴十里廣一丈
六尺高二雉露屋一千一百三十二楹敵樓三十二
所南唐李崇瞻置制建武軍築制院城一百六十
丈門四東來遠西永豐南祈僊北朝天敵樓二十四
楹高二丈有竒宋元豐中廖恩據邵武為亂知軍
鄭琰請于朝作新城即今治周九里三十步東疊以
石界旴水為池西南北間以甓東門三旴江合江天
酒西門二紅泉清暉南門四祈僊膏露太平安濟北
門一朝天明初偽漢將王溥歸附其黨章益謙糾
敗兵圍城凡五十四日乃解漙以西南北地勢卑而
城基稍薄遂并東而增築之東天酒門易名武勝西
紅泉門易名儀鳳南祈仙門易名通會北朝天門易
名朝京餘門皆塞之城高二丈五尺厚一丈九尺基
廣二丈九尺東濠因江流西南北濬濠深一丈廣一
丈四尺規制大備洪武改元指揮使耿顯忠建四城
樓又增築西南北三門甕城正德八年知府安奎補
築東門甕城嘉靖二十七年武勝門燬知府陳陞重
建萬歴間知府路雲龍鄔鳴雷推官陸鍵均事修葺
南豐縣
舊無城明正德六年閩粤流寇犯縣大肆焚掠七年知
縣莫止築土城八百九十一丈九年兵備道胡世寧
巡閱檄推官趙漢督建今城周迴如舊高一丈八尺
基廣一丈五尺作城樓四東聚和西崇秀南通濟北
慶成知府韓轍按視西北城外山高可俯視非守計
也乃增高八尺餘立舖舍四十四所侍郎羅玘記嘉
靖三十六年僉事尤烈按視復增高舊城四尺東北
門增築月城敵樓窩舖又于東北城外開濠以護城
國朝康熙十四年閩寇陷城城堞崩缺二十二年知縣
鄭鈛捐修
新城縣
舊無城明正德七年知縣徐繡以鄰封多警申請建城
築土垣周九百三十八丈高八尺工未畢以憂去八
年知縣黃文鸞繼其事内外甃以石增高二尺厚十
尺廣十五尺門四東望閩西通濟南昌文北朝宗各
覆以樓都御史林俊記之主事夏良勝序之嘉靖三
十六年知縣李伯生因閩寇犯南豐申請撫按修築
仍舊式為舖三十六重建城樓祭酒王材有記三十
九年知縣湯建衡增築月城環城覆以屋自為記崇
禎十一年邑人涂國鼎捐金倡修其子斯皇記之
廣昌縣
舊志土城環縣五里宋端平中新城令趙礪夫攝邑事
謀築未完而寢元因之明成化二十三年寇衝縣
殺知縣莊英五年再寇執知縣徐復善為質要利以
去六年復寇知縣梁榮白副使胡世寧築城功未竟
調萬安縣副使楊璋督通判陳文經知縣張澯繕治
周七百八十五丈高一丈八尺厚一丈門四東迎恩
西承流南宣化北拱北各覆以樓十二年知縣余瑩
繼修嘉靖間知縣毛益建黃德純胡仲含均事修葺
崇禎六年封山寇警知縣王璽增高内外城垣
國朝順治十一年水漲城圮知縣沈英捐修康熙十一
年又圯知府高天爵同知署縣事任風厚捐修
瀘溪縣
明萬歴六年始置縣知縣陳王庭築城周迴五百丈廣
八尺高一丈五尺為門四東來福南新化西順治北
拱極門各建樓城外濬濠廣七尺深如之邵伯悌記
國朝如舊制
疆域
建昌府
廣二百六十里袤三百八十里東至福建邵武府光澤
縣界二百二十里西至撫州府宜黃縣界四十里南
至贑州府石城縣界三百四十里北至撫州府臨川
縣界四十里自府治至省城五百里(路程細數詳各縣)
南城縣
附郭廣一百三十里袤一百二十里
一東陸大路自縣出東門由太平橋七十五里至本府
新城縣交界一由太平橋自硝石分陸路往南四十
里至察坑村本府瀘溪縣交界一南陸大路自縣南
關由迎仙橋九十里至雙南橋本府南豐縣交界一
自縣北關由萬壽宫五十五里至界山嶺撫州府臨
川縣交界
一小陸路自縣往東北七十里至寒婆砦撫州府金谿
縣交界一自縣西關由黃堂廟五十里至交陽嶺撫
州府宜黃縣上黃交界
一水路自縣出東關由太平橋往上八十五里至雙南
橋港本府南豐縣交界一自太平橋往下五十八里
至潭港撫州府臨川縣交界一自縣往東由太平橋
六十三里至硝石街本府新城縣交界
南豐縣
在府南一百二十里廣一百四十里袤一百十五里
一東陸大路自縣往東三十里至兜溪舖本府南城縣
交界一南陸大路自縣由南津渡八十里至雙連隘
本府廣昌縣交界一自縣東四十五里至弋陽舖隘
本府新城縣交界
一小陸路自縣治西由石佛寺九十里至九子嶺贑州
府寧都縣交界
一水路自縣治東關外往上由惠政橋八十里至雙連
港本府廣昌縣交界自東關外三十里至兜溪港本
府南城縣交界
新城縣
在府東南九十里廣二百三十里袤一百十五里
一東陸大路自縣出東關六十五里至杉關福建邵武
府光澤縣交界一西陸大路自縣往西由安濟橋六
十里至弋陽舖隘本府南豐縣交界一北陸大路自
縣經白源舖五十里至本府南城縣交界
一小陸路自縣南關六十里至黃土關福建邵武府邵
武縣交界一自縣往西由安濟橋七十里至邱家隘
福建邵武府建寧縣交界
一水路自縣出北關外四十八里至硝石街本府南城
縣交界
廣昌縣
在府西南二百里廣一百六十里袤一百四十里
一東陸大路自縣出東門五十里至雙連隘本府南豐
縣交界一西陸大路自縣出西門六十里至秀嶺隘
贑州府寧都縣交界一南陸大路自縣出南門七十
五里至車橋嶺隘福建汀州府寧化縣交界
一東陸小路自縣出東門由順化渡四十五里至船尖
隘福建邵武府建寧縣交界一南陸小路自白水市
分路上葛藤排五十里至分水隘贑州府石城縣鐵
樹垇交界
一小水路自縣出南門往下四十二里至雙連港本府
南豐縣交界一自南門往上四十里至白水市係發
源之所登陸往福建汀州府寧化縣交界
瀘溪縣
在府東一百五十里廣九十里袤一百三十里
一北陸大路自縣往北七十里至白玗本府南城縣交
界
一北陸小路三十里至大源廣信府貴溪縣交界一東
陸小路自縣往東十五里至花山福建邵武府光澤
縣交界一西陸小路由接龍橋九十里至貓兒山嶺
撫州府金谿縣交界一南陸小路自縣往南九十里
至察坑本府南城縣交界
江西通志卷五
