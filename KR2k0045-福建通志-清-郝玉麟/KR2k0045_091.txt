江西通志卷九十一
人物(二十六)
南康府
南北朝
周續之字道祖雁門人其先過江居建昌八歲喪母哀
戚過於成人奉兄如事父晉太守范寗立學集徒續
之年十二詣寗受業數年通五經五緯號曰十經名
冠同門稱為顔子既而閒居讀易老入廬山事沙門
慧遠時彭城劉遺民遁跡廬山陶淵明亦不應徵命
謂之潯陽三隱嘗以嵇康高士傳得出處之美因為
之注武帝遣使迎之禮賜甚厚每曰眞高士也通毛
詩六義及禮論注公羊傳(南史)
李遷哲字彦安南康人後梁明帝時黔陽蠻田等抄掠
江中為患遷哲出討殺獲甚多尋詔遷哲鎮襄陽陳
將章昭達攻逼江陵告急於襄州衛云直令遷哲往
救(湖廣通志)
司馬暠建昌人仕陳為大中大夫性至孝母病亟禱於
先祠願以身代母果得痊(明一統志)
司馬延義字希忠建昌人為陳司徒從事中郎事親孝
居喪哀毁朔望詣墓哭奠路旁老栢遂為枯瘁(林志)
凌恭字遵德建昌人精通五經埋名晦跡煬帝時召為
學士(同上)
唐
張懷約字進宏建昌人初仕隋歸唐為温州司馬博學
強記文詞典麗講三禮三傳出諸儒之右性尚簡約
後隱於當陽山莫知所終(明一統志)
郭元靖字長寧建昌人才兼文武隋末興兵保衛鄉里
歸唐累官虔撫吉三州司馬衡州刺史所在以廉謹
稱(豫章書)
徐元之建昌人幼穎悟通經史年十七第進士為監察
御史累遷邠王府長史改曹州刺史有文集十卷(林志)
熊孝子名仁瞻洪州海昏縣人性至孝為袁州宜春縣
丞喪母奉柩歸卜葬縣西歸義鄉岡阜嶮峻喪轝莫
能致孝子念非水道不可達誓傾家資掘地為川以
通江方庀工俄而天大雨水自墓旁近地湧出成川
與江流接舟以得達既葬結廬墓側居六年有慈烏
來巢之異觀察使路嗣恭以聞勅旌其門孝子官至
蕭山縣令卒世名其川曰孝子港橋曰孝感橋里曰
孝錫坊(王忠文傳)
按海昏縣漢屬豫章郡即今南康府建昌縣地唐
隸洪州宋太平興國七年置南康軍割洪州之建
昌隸焉故孝子應入南康然考後漢書海昏自永
元十六年分立建昌縣宋元嘉中廢海昏移建昌
居焉宋書郡國志唐書地理志洪州所屬縣俱無
海昏今傳以孝子為唐洪州海昏縣人不審所據
前志未載今采忠文集補
朱如璧建昌人早孤家貧賣薪易食以養母寒則温席
暑則揮蚊二十餘年無倦採訪使韋虚舟雅重之(安志)
宋
洪文撫南康建昌人本姓殷犯宣祖偏諱改焉曾祖諤
唐虔州司倉參軍子孫衆多六世義居室無異爨就
所居雷湖北創書舍招來學者至道中本軍以聞遣
内侍裴愈齎御書百軸賜其家文撫遣弟文舉詣闕
貢土物為謝太宗飛白一軸曰義居人以賜之命文
舉為江州助教又詔表其門閭自是每歲遣子弟入
貢必厚賜荅之文撫兄子待用登咸平進士至都官
員外郎(宋史)
按前志有劉彦誠傳以為都昌人仲武之父錡之
祖既又加駁正據宋史劉仲武劉錡傳本秦州人
今查陜西通志有劉仲武則與都昌無涉也故刪
之
孫琛冕子冕請白鹿洞故址為歸老地詔從之未歸而
卒琛即其址家焉皇祐中以家資置學館十間扁曰
白鹿書堂以教子弟就學者稟之郭祥正為記仕至
禮部郎中(林志)
陶唐字元堅星子人潛之裔通六經精子史尤長於春
秋發明奥旨後學名士多出其門(同上)
李亮采建昌人臨川鄒餘吳履中相繼為鄂州通城知
縣於學宫建資源堂以書幣聘亮采典教事力學以
待舉修已以致人士皆樂就之(黃山谷資源堂記)
李常字公擇南康軍建昌人也舉進士調江州判官宣
州觀察推官發運使楊佐薦改秩常推其友劉琦佐
曰不見此風久矣并薦之議者謂常能舉善而謂佐
為知人除祕閣校理熙寧初自太常博士改右正言
時方更法常言始建三司條例司已致天下之議至
於均輸青苗歛散取息傅會經義人且太駭又言州
縣有不散常平錢而但使民出息者詔常具姓名以
聞常不以聞遂落校理通判滑州歲餘復職知鄂湖
齊三州召為太常少卿遷禮部侍郎哲宗立進吏部
侍郎常上七事曰崇廉恥存鄉舉别守宰廢貪賍謹
疑獄擇儒師修役法又論役法差免二科以為法無
新陳便民為是今使民俱出資則貧者難辦俱出力
則富者難堪盍各從其願庶幾可久加龍圖閣直學
士論取士請分詩賦經義為兩科以盡所長改兵部
尚書辭不拜出知鄧州徙成都府而卒年六十四有
文集奏議六十卷詩傳十卷元祐會計錄三十卷常
少讀書於廬山五老峰白石菴之僧舍書幾萬卷既
貴思欲遺後之學者乃藏於山中時人目其居曰李
氏藏書山房而蘇軾為記其事云(東都事略)
崔閑字誠老星子人讀書不務進取襟懷清曠以琴自
娛結廬於玉澗號睡足菴自謂玉澗道人東坡過之
曰醉翁喜瑯琊山水沈遵以琴寫其聲惜乎無辭今
玉澗道人妙於琴故因其聲而為辭以補石刻在郡
齋(林志)
陳圓字德方星子人飽學獨行嘗應制科尋隱後山名
輩多出其門黃魯直訪之賦詩有域中咫尺雲橫棧
獨倚前山望後山之句又名其堂曰獨善(林志)
陳慕(一作篆)字必正星子人宣和進士少從陳瑩中劉壯
輿蘇養直遊廉靜有守歷任州縣所至有政聲及佐
大藩或勸求郡不肯屈節歷倅洪潭明三郡以祖業
遜兄初預寄居後山號星灣先生子準字正臣以父
蔭補官年五十即挂冠歸(林志)
李公懋字子勉建昌人建炎進士累官江西提舉召對
陳五事擢監察御史高宗駐蹕建康大臣請還臨安
公懋力排秦檜以為不可疏三上不報出為湖北提
刑累遷太府少卿終湖南漕(林志)
曹興宗字伯起都昌人紹興進士仕至參軍贈光祿大
夫所至政聲籍甚子三人長彦純次彦約俱受業朱
子之門彦約自有傳(人物志)
雷潨字朝宗建昌人胡銓一見大嘉賞張栻尤推重之
(同上)
蕭之敏字敏中都昌人登進士授監察御史累官吏部
侍郎出為湖南轉運副使終祕閣修撰周必大銘其
墓(林志)
戴師愈號玉谿子星子人博學強記摭廬山古今人物
著列傳十三卷又作麻衣易後登隆興進士授湘隂
簿(同上)
曹彦約字簡甫都昌人淳熙進士嘗從朱子講學薛叔
似宣撫京湖辟主管機宜文字漢陽闕守檄攝軍事
時金人大入郡兵素寡弱彦約搜訪土豪得許卨俾
總民兵趙觀俾防水道党仲昇將宣撫司軍屯郡城
金重兵圍安陸遊騎闖漢川彦約授觀方略結漁戶
拒守南河觀逆擊斬其先鋒且遣死士焚其戰艦金
人大敗去又遣仲昇刧金人砦殺千餘人以守禦功
進秩二等就知漢陽尋提舉湖北常平遷湖南轉運
判官時盜羅世傳李元礪等相繼竊發桂陽茶陵安
仁三縣皆破彦約至彼督運人心始定遷知潭州湖
南安撫世傳素與元礪有隙至是密請圖元礪以自
效彦約錄賞格報世傳遂禽元礪彦約還長沙未幾
復出督戰餘黨悉平擢右侍郎官出為利路轉運判
官兼知利州關外乏食彦約悉發本司所儲減價遣
糶勸分免役通商蠲稅民賴以濟差知寧國府又改
知隆興府江西安撫遷大理少卿以寶謨閣待制知
成都理宗即位擢兵部侍郎入對勸帝講學防近習
次言當以慶歷元祐聽言為法以紹聖崇觀諱言為
戒比年以來有以賣直好名之說見於奏章者願陛
下倚忠直如蓍龜去邪佞若蟊賊其有沮撓讜言者
必加斥逐會下詔求言彦約薦隆州布衣李心傳素
精史學乞官以初品寘之史館遷禮部侍郎授兵部
尚書力辭不拜以華文閣學士致仕卒賜諡文簡(宋史)
黃灝字商伯南康都昌人入太學擢進士第教授隆興
知德化縣以興學校為本歲饉行賑有方光宗即位
遷太常簿請勅有司取政和冠昏喪葬儀及司馬光
高閌等書參訂行之除太府寺丞提舉常州路常平
秀州海鹽民伐桑柘毁廬屋莩殣盈野而州縣方督
促逋欠灝見之蹙然時有旨倚閣夏稅遂奏乞併閣
秋苖不俟報行之言者罪其專移居筠州已而削兩
秩灝既歸里幅巾深衣騎驢匡山間若素隱者起知
信州移廣東提點刑獄告老不赴卒朱子守南康灝
執弟子禮質疑問難朱子没學禁方厲灝單車往赴
徘徊不忍去者久之(同上)
按黃灝所著有西坡集四十卷卒諡文簡史傳失
載
李燔字敬子建昌人紹熙進士授岳州教授未上往建
陽從朱子學至岳州教士以古文六藝不因時好以
祖母卒解官承重補襄陽教授復往見朱子凡諸生
未達者先令訪燔俟有所發乃從而折衷謂人曰他
日任斯道者必燔也朱子没學禁嚴燔率同門往會
葬不少怵及詔訪遺逸九江守以燔薦辭郡守請為
白鹿書院堂長學者雲集尋添差江西幹辦公事會
洞寇作亂燔請自往分兵守險馳辯士諭賊順逆禍
福寇皆帖服洪州地下異時贑江漲而隄壊久雨輒
澇燔白於漕帥修之自是田皆沃壤有旨改通判潭
州真德秀為長沙帥一府事咸咨燔不數月辭歸時
史彌遠當國自是不復出卒年七十贈直文華閣諡
文定燔入仕凡四十二年而歷官不過七考居家講
道學者宗之與黃幹並稱曰黃李(同上)
馮椅字竒之都昌人受業朱子紹熙進士仕至江西運
幹家居授徒所著易詩書語孟太極圖西銘輯說孝
經章句喪禮小學孔門弟子傳讀史記及詩文志錄
合二百餘卷配饗於學子四人去非仕至諫議大夫
去辨仕至侍郎去弱知寧國府去疾直徽猷閣(人物志)
彭尋字師繹都昌人淮寧府學教授南圖之孫有文行
鄉里稱曰東園先生嘉定間特奏名(林志)
彭蠡字師范尋之弟文公守南康時門人質疑義辯析
甚精為文公所重號梅坡先生築室訓徒授業江淮
之上官至吏部尚書贈龍圖閣學士(人物志)
彭方字季正都昌人朱子守南康方就學於其門弱冠
魁省闈累官至祭酒兼侍講執法至殿中遷兵部侍
郎請歸加龍圖閣學士諡文定(同上)
馮去非字可遷椅子淳祐進士為宗學諭丁大全為左
諫議大夫三學諸生叩閽言不可下詔禁戒詔立石
三學去非不肯書名碑下未幾以言罷歸舟泊金蕉
山有僧上謁致大全意願無遽歸少俟收召乃奮然
正色曰老夫今歸廬山不復仕矣絶之不與言(明一統志)
鄧輪字伯衡建昌人理宗朝甫七歲舉神童科十七登
第授黃梅主簿陞江西運幹所在有政聲弟輿字伯
載亦八歲由神童科理宗朝登第授和州司戶(人物志)
熊兆字世卿安義人受業於朱子學得其傳隱居弗耀
自號拙逸子文公為著拙逸子說以遺之(白志)
按朱子全集無拙逸子說其裔孫孝廉名秉鐸錄
以見示附載於後云熊君世卿乞書拙逸二字余
曰作德心逸日休作偽心勞日拙毋乃與子之言
異乎君笑曰彼巧者勞智者憂吾惟拙故逸云爾
拙非繆悠之謂也物之自然性之天也蔽吾天汩
吾自然窮年竟歲方寸擾擾隨富且貴求吾一日
之逸有終身不可得者矣余曰意逃世網而解天
刑非君其誰哉(原跋)
陳秬字咸和慕之子任江夏令築堤捍水民德之調善
化佐淮東總幕築楚州城終池州倅(同上)
陳秠字秀成秬之弟力學忘倦交遊必擇三試禮部不
第遂棄科舉師事文公義理益精(同上)
胡泳字伯量建昌人嘗從朱子游不樂仕進學者翕然
尊之稱為洞源先生從祀白鹿洞三賢祠(同上)
周謨字舜弼余宗傑字伯秀李輝字晦叔劉賁字炳文
俱建昌人四人同學於朱子之門並有時名不求仕
進(同上)
吕炎字德明建昌人與弟吕燾吕煥同遊朱子之門學
成而歸隱居弗仕道德聞望為時所重(人物志)
周耜字植叟星子人性沈靜博雅好古有詩名常侍父
官襄陽帥臣張杓一見竒之待以殊禮晚集文公語
錄以詔後學江東繡使禮聘為白鹿洞主其講學至
老不倦云(人物志)
江萬里字子遠都昌人少神雋有鋒穎連舉於鄉入太
學有文聲理宗在潛邸嘗書其姓名几研間以舍選
出身歷池州教授沿江制置司兩浙安撫司幹辦公
事召試館職遷著作佐郎兼樞密院檢詳文字知吉
州創白鷺洲書院召為屯田郎官未行遷直祕閣江
西轉運判官權知隆興府創宗濂書院久之以駕部
郎官召遷尚右兼侍講史嵩之罷相拜監察御史遷
殿中侍御史萬里器望清峻論議風采傾動一時帝
眷注尤厚嘗乞祠省母疾不許屬弟萬頃奉母歸南
康旋以母病聞萬里不俟報馳歸至祁門得訃而議
者謂萬里母死祕不奔喪反挾妾媵自隨於是側目
萬里者相與騰謗萬里無以自解坐是閒廢者十有
二年後陸德輿嘗辨其非辜於帝前賈似道為京湖
宣撫大使以萬里帶行寶章閣待制為參謀官元兵
圍鄂似道以右丞兼樞密使移軍漢陽萬里遷刑部
侍郎似道入相萬里兼國子祭酒侍讀入對遷權吏
部尚書同簽書樞密院事隨以言者去官後以原職
權福建轉運使度宗即位召遷參知政事萬里始雖
為似道用然性峭直臨事不能無言故每入不能久
在位帝在講筵每問經史疑義及古人姓名似道不
能對萬里常從旁代對似道怒謀逐之萬里四乞祠
不候報出關後二年知太平州兼江東轉運使召拜
參知政事進封南康郡公既至拜左丞相乞祠加觀
文殿大學士提舉洞霄宫尋予祠時年七十有六矣
明年元兵渡江萬里隱草野間為遊騎所執大詬欲
自戕既而脫歸先是萬里聞襄樊失守鑿池芝山後
圃扁其亭曰止水人莫諭其意及聞警執門人陳偉
器手曰大勢不可支余雖不在位當與國為存亡及
饒州城破竟赴止水死左右及子鎬相繼投沼中積
尸如疊事聞贈太傅益國公加贈太師諡文忠(宋史)
江萬頃字子玉號古崖萬里弟歷守大郡所至以循廉
稱知南劍州内寬外明政教備舉以興學為第一義
嘗增置學田以助廩餼家居元兵至境委置私第冒
險難自都昌赴饒州兄所偕子鐸俱被執罵賊而死
(人物志)
陳大猷字文獻都昌人師雙峰饒氏歷仕至從政郎改
黃州軍判官著尚書集傳(人物志)
李成大建昌人登進士德祐初知金壇郡元兵至與戰
不勝吏民脅成大降乃潛與胡用存謀復金壇事泄
繫獄榜掠不屈遂殺其二子以懼之終不屈笑曰子
為父死臣為君死卒殺之詔贈直祕閣諡忠節(同上)
陳畦字子從秬之子仕襄陽南漳尉調靖州判官魏了
翁薦之不就以通直郎致仕人壯其勇決祖孫相望
皆盛年納祿云(人物志)
王時潛字源魯都昌人隱居不仕累辟皆辭附註禮記
士𩔖宗之(同上)
陳師愷字叔才都昌人專究理學纂述書經蔡傳旁通
行於世(同上)
陳澔字可久大猷子生宋季不求聞達博學好古有禮
記集註行於世學者稱為經歸先生年八十有二卒
元奎章學士虞集題其墓(同上)
元
高必達建昌人五歲時父棄家遠遊莫知所適必達既
長晝夜哀慕乃娶妻以養母而歷往四方求其父十
餘年不得忽傳黃州全真道院中有虛明子者學道
三十年矣本姓高氏建昌人也匿姓名為道人云必
達詢問知為父即往拜之具言家世及已之所生歲
月大父母之喪葬始末因哀號叩頭不已虚明猶瞑
坐不顧久之斥曰我非汝父不去何為必達留侍左
右不少懈辭氣哀惻可矜其徒謂虚明曰師有子如
此忍弗歸乎虚明不得已乃還家必達孝養篤至鄉
里稱之(元史)
按高必達林志訛載建昌府白志據史改正
葉清叟字澄心星子人博學工詩為隆興路儒學錄復
調南康嘗入廬山采藥遇異人授以竒方遂精於醫
子宗仁隱居教授學窮經史授白鹿書院山長遠近
宗之(林志)
謝珪字西蟾建昌人宋丞相謝方叔四世孫至正間以
故官子孫授建寧路擢鹽茶提舉克稱厥職(林志)
燕公楠字國材南康之建昌人宋禮部侍郎肅之七世
孫母雷氏夢五色巨翼入幃遂生公楠十歲能屬文
再貢於鄉不第後以連帥辟五遷至通判贑州事世
祖既平江南帥臣板授同知贑州事以平廣南功遷
同知吉州路總管府事召至上都奏對稱旨賜名賽
音囊嘉岱命參大政辭乞補外除僉江浙行中書省
事俄移江淮尚書省就僉江淮行尚書省事江淮在
宋為邊陲故多閒田公楠請置兩淮屯田勸導有方
田日以墾除大司農領八道勸農營田司拜江淮行
中書省參知政事僧格既敗而蠧政未盡去公楠赴
闕極陳其故請更張以固國本會欲易政府大臣以
問公楠公楠薦巴延布哈等十人又問孰可以為首
相對曰天下人望所屬莫若安通問其次曰諤勒哲可
明日拜諤勒哲為丞相以公楠及布哈為平章政事固
辭改江浙行中書省參知政事三十年復為大司農
進河南行省右丞入覲成宗以公楠先帝舊臣慰勞
良至改遷湖廣行省右丞五年召還朝卒賻贈有加
特命朝臣護喪南歸(元史)
余仁仲星子人至正間為贑州路知事時尚書噶海參
政沁布阿咱爾守贑每與仁仲圖議軍事匡贊甚多
丁酉紅巾圍安慶仁仲言於尚書參政曰安慶圍急
當移檄省憲合兵赴援無安慶則江右不可保既謀
不用安慶陷仁仲歎曰國事去矣以疾辭官移家龍
興卒葬西山(府志)
陳徵字明善廬山人居吳中嘗從吳澄游學務明理不
慕榮進一時前輩若虞集揭傒斯咸推重之(江南流寓志)
鄭佛生建昌人早孤母病攣貧無以為養日賣菜歸必
為母盥櫛飼飲食扶掖上下掃除便液二十餘年始
終弗怠事聞詔表其門(安志)
按安志星子黃直周機黃虞亦皆以孝義著附錄
於此
黃異字民同灝之裔少好學讀書於白鹿書院至元進
士為廣東惠州學錄遷南安道源書院山長元季棄
官歸隱授徒自號節菴有節菴詩集三十卷子朋克
世其家學(同上)
明
于光字大用都昌人少有大志初從徐壽輝署江東宣
慰及陳友諒弑壽輝光歸高帝拜行樞密院判從征
屢有功擢衛指揮從徐達平淮東浙西擒張士誠取
汴梁克陜洛下潼關佐都督郭興守之别擊破元左
丞李思齊軍徙守鞏昌庫庫特穆爾數犯邊屢却之
會庫庫偵知大將軍達南還遂襲圍蘭州指揮張温
堅守光帥師援温至馬蘭溪卒遇庫庫軍戰不勝被
執至城下令紿温降光大呼曰吾不幸而擄且死公
等幸堅守大將軍將至矣元將怒殺光城中守益堅
圍遂解上聞使使諭祭配享功臣廟(白志)
陳汝秩字惟寅本廬山人父徵字明善居吳卒惟寅與
弟惟允力貧養母有聞於時惟允為淮張所辟親信
用事聲勢甚重惟寅安貧靜退不能卜一㕓饒介之
謀僦屋以居倪元鎮為作疏國初以人才徵至京以
母老辭歸(列朝詩傳)
干立字彦威南康人學道會稽山中得石室藏書放浪
江湖間與顧仲瑛友善於玉山草堂有行窩焉(同上)
劉誠字伯實都昌人洪武間以明經聘授河南新鄭教
諭所著有栢石集十卷(林志)
余復升字文秩星子人洪武初以賢良薦授濟南章邱
丞總芻粟給大軍民不勞而事集累官至德州知州
(同上)
楊淞字公謹建昌人通五經洪武八年以經明行修舉
國子監助教陞祭酒(人物志)
葉昭字子宣星子人通經術能文善隸古高尚氣節洪
武初聘為南康府學訓導尋以疾辭所著有樵什集
子二曰堅以孝廉薦累官刑部員外郎曰剛嘗割股
以孝行稱(林志)
查琛字伯玉星子人器量宏遠讀書窺見大義與士大
夫講論古今人物歷歷皆有條貫洪武中以賢良徵
年老不赴其子桴字濟海永樂進士官至禮部祠祭
司郎中以孝友著自號潭隱建有龍潭書院(南康府舊志)
廖敏字悅學星子人洪武中鄉薦選入内閣修永樂大
典任刑部主事宅心公恕讞獄明允為時所稱(林志)
殷革星子人由監生歷官知松江府清慎自守政聲大
著母喪服闋復知南雄時梅嶺險峻行者難阻乃募
民疏鑿通道至今便之致仕卒於家(人物志)
黃維字叔經星子人永樂間由舉人任餘姚知縣政尚
簡易務修學校民有健訟者遣入社學久之化為善
士以母喪歸民計服闋先詣闕請復知餘姚六載考
績民脫履留之未至京卒(同上)
袁容建昌人父洪以軍功授左軍都督容尚永安公主
成祖起兵容帥師援永平下雄縣取漢州攻真定命
還守北平經營調度應機決策繕修備禦屢立大功
永樂癸未錫誥劵封奉天靖難推誠宣力武臣特進
光禄大夫駙馬都尉廣平侯食禄一千五百石子孫
世襲卒贈沂國公諡忠穆傳至成化子瑄嗣絶(府志)
魏源字文淵建昌縣人永樂進士除御史辨松江知府
黃子威誣奏減浙東瀕海漁課巡按陜西西安大疫
奏言諸府倉粟積一千九十餘萬石足支十年今民
疫妨農請輸鈔代兩稅之半從之洪熙初陞浙江副
使宣德三年召署刑部右侍郎河南旱荒民多轉徙
命為左布政使發倉廩免逋賦雜役雨亦旋降歲大
豐召還授刑部左侍郎奉命采木四川兼飾邊務未
幾拜刑部尚書正統二年命往大同宣府督察諸將
便宜從事源遣都指揮李謙守獨石楊洪副之劾指
揮杜衡等抵大辟諸將肅然按行諸險要令將吏分
守增修開平龍門城皆甃以甓自獨石抵宣府增置
墩堠免屯軍租一年儲火器為邊備諸依權貴避役
者悉括歸伍邊務修飾還朝按問遼王貴烚事不稱
旨與何文淵等繫詔獄累月釋還職八年致仕尋卒
(白志)
盧翰字邦臣星子人永樂進士改翰林院庶吉士與二
十八宿之選修永樂大典歷代名臣奏議改吏部主
事(林志)
余鼎字正安復升子永樂進士是科詔選天下文學之
士二十八人以應列宿鼎與焉尋授翰林修撰博學
能文與修聖學心法及高廟實錄晉侍講尋上章乞
歸鑿釣臺以自娛所著有南坡文集行世(人物志)
張鑑字惟明建昌人永樂進士巡按陜西考察文武劾
舞陽侯薛禄應城伯孫昌不法事糾冢卿郭璡後出
為汝寧知府(同上)
按正德十一年始析建昌置安義人物志以鑑為
安義人者訛又鑑同邑同榜有胡新者由御史歷
官按察使見明一統志(原跋)
黃珏字重美異之子少端重勵行永樂戊子舉人為星
子訓導歷安東東阿教諭典陜右文衡才名為時所
重(同上)
邵嵩字維嶽都昌人永樂進士任監察御史巡按遼東
風采著聞復按廣東以言事逆旨謫官因疾遂不仕
自號湖山居士有湖山集(同上)
柳芳都昌人永樂進士歷官刑部郎中讞獄平恕陞湖
廣參政尋調山西所至有政蹟時論歸之(明一統志)
吕漢字朝宗星子人娶陳氏生一子早喪漢年二十餘
親族勸之再娶漢曰婦失夫理不容改節夫失婦義
猶是也況有子足繼宗嗣何再娶為年八十五而卒
(林志)
江福都昌人以祖壽征陳友諒有功授鎮武衛鎮撫洪
熙元年福襲祖職立功陞本衛指揮同知景泰元年
生擒叛臣喜寧陞後軍都督府都督(同上)
劉衢星子人榮祖之子由鄉舉任長寧教諭性仁孝宣
德間舉家罹疾母將危求以身代一夕焚香籲天割
股烹粥啖之母病瘥鄉人以劉孝子名之(明一統志)
梁崑星子人嘗罹疫癘舉家逃避弟病危衆諭使棄之
出避崑曰如崑去弟誰視湯藥竟不去人以友愛稱
之後由監生授建平訓導陞光山教諭卒於家(同上)
葉瑾星子人少孤姿性英敏既長以詩領宣德乙夘鄉
薦歴儒官三十年所至訓迪有方人才輩出致仕卒
於家(同上)
朱讓字克遜星子人景泰間由舉人授御史遇事敢言
不畏權勢出按廣東肅振百僚尋陞大理知府多惠
政以疾告歸卒於家(同上)
黃暉字有融建昌人景泰進士授工科給事累陳章疏
奉使滿刺國授一品服色官至廣西僉事綽有政聲
(府志)
余濂字宗因都昌人弘治進士任監察御史立朝上章
有陳愚錄巡按遼東有安邊集後謫武進知縣尋參
畫征𠞰蘇松海寇有功陞蘇州同知以母憂歸(林志)
邵有道都昌人弘治進士歷官汀州知府築郡境以内
橋四十餘座復濠百餘丈上杭永定二縣每以糧米
致爭有道定之吏民俱服爭以永息在任四年五見
甘露郡稱大治擢雲南副使(福建名宦志)
殷廷舉星子人由鄉舉任監利縣值大水至城野俱没
廷舉遂大修諸堤計地任功費不繁而役不困明年
夏鼉淵堤將陷豫與民約曰倘不幸堤陷或死或徙
者將不可勝數民素樂為用即日城野負畚鍤者萬
餘人不期而集須臾堤完復為月堤以障之性勤儉
常衣一布袍夜分乃寐會澤中有盜千人廷舉知難
征勦扁舟入其壘諭以禍福輒散去(湖廣名宦志)
但啓元星子人以舉人知香山縣有惠政時鹽地日削
竈丁逃亡者多額仍舊版至有一人而兼數丁者即
徙之他業仍責其課啟元憫之會清審鹽場丁口數
為力請得除竈民慶為更生(廣東名宦志)
曹文英都昌人事父孝子珘繼父志母疾籲天請代嘗
母糞治療得痊父卒廬墓三年珘子必和事母葉氏
曲盡孝道父母卒俱廬墓三年勅建世孝坊(安志)
按文英同邑詹介建昌杜春一姜來聘星子陶誌
陳家儀安義余大啟周雲騰俱以孝義見安志附
錄姓名於此
左敢星子人父母卒刻像無木憩道傍大樹下望之垂
泣葉遂落主人訝問伐木與之歸刻定省如生有司
以聞詔旌其門(同上)
黃祺字惟德建昌人正德甲戌進士任吏部考功清查
積滯歷陞貴州按察使陞雲南布政從都御史毛伯
温征勦安南乞歸恬退自守(人物志)
徐相字文卿都昌人正德丁夘鄉薦任連州清苦自甘
苖寇逼連征勦有功陞僉事不就而歸連民舉祀名
宦(府志)
陶尚德字祖容星子人正德中為諸生時會宸濠之變
守令學博棄城走尚德倡於衆曰先聖宫殿籩豆樂
器在焉寧死守濠去澤宫無恙登嘉靖進士授御史
有防邊漕糧茶稅諸疏為左都御史協吏部考察晉
少司空董築外羅城陞刑部尚書加太子太保一品
俸賜玉歸田杜門著賓廬藁鷗波亭集穆宗御極特
賜存問卒賜祭葬(人物志)
周志偉安義人嘉靖進士任工部主事清理蘆課改釐
夙弊陞台州知府治河賑荒民建生祠歷四川兵備
副使彝苖服心番人塑像居家恬退所著有陽山集
及台州倡和集(同上)
周希貴字子良安義人賦性剛方禔躬耿直初任石首
教諭陞井陘令尋陞嘛哈知州抑制土官彝苖輸心
管大理銀厰稅革除萬金歷官二十餘載清介不易
(府志)
吳尚禮星子人嘉靖二年由監生除授歸善主簿蠻寇
入境尚禮奮不顧身督兵勦賊遂為所害(人物志)
陶一貫字孔啟星子人由選貢除福建布政司理問退
休因寓白下聞倭賊潜入蘇松劫掠淮揚逼近留都
自赴軍門請師督討駐師吳江軍威大振次募兵海
上遇賊於淛江德清縣力戰而没都御史譚綸并兩
院奏聞贈奉議大夫立廟崇祀(同上)
熊儐字敬吾星子人為諸生時即棄舉子業潜心性學
授徒白鹿初與布衣章潢語未合後聞羅近溪得陽
明旨要徒步往南昌與語移時若合符契所著有易
經翼旨熊子庸言羅氏一貫編匡樵野詠等書(同上)
余經元字冠卿都昌人星子貢士居親喪毁瘠過禮兄
經魁困於賦經元鬻已産以佐兄嘗登白鹿講堂為
致知格物之學有義利辨性教志氣諸解天啟間郡
司理李仲達值璫燄羅獄經元質田得若干緡為諸
生倡義及卒黃石齋表其墓(府志)
余應桂字二磯都昌人萬歷進士歷知武康龍巖海澄
三縣徵授御史戶部尚書畢自嚴殿試讀卷取陳于
泰為第一首輔周延儒姻也應桂劾其朋比行私已
復列上延儒貪邪傾險狀言納孫元化參貂則事皆
曲徇受楊鶴重賂則力主撫議他事干犯國法多𩔖
此帝方眷延儒厚責應桂已而賊陷登州元化被執
應桂以元化貽禍封疆皆延儒曲庇所致復力攻之
帝怒貶三秩引疾歸崇禎七年還朝出按湖廣捐贖
鍰十餘萬金募壯士繕城治器明年賊漸逼承天應
桂身護獻陵乘城守禦期滿當代命再巡一年盧象
昇撫鄖陽絀軍需應桂貽以贖鍰萬五千象昇改撫
湖廣應桂頌其忠謀請畀重權令掃蕩羣賊已而象
昇赴汝雒賊老回回等走德安黃州應桂急檄大將
秦翼明拒擊而奏報屬城失事具以實聞期滿當代
復留巡撫王夢尹罷即擢應桂右僉都御史代夢尹
其冬總理熊文燦至廣布招降之令劉國能先降明
年春張獻忠亦降馬進忠西走馬光玉賀一龍李萬
慶順義王九條龍等衆十餘萬盡萃於麻城黃安應
桂分兵扼要害會光玉一龍乞降應桂遣使往諭而
遣將擊順義王等於黃福店賊遂走黃安會文燦至
麻城應桂請協擊不從賊復東走江北為左良玉所
遏折而走廣濟蘄水惟光玉一龍觀望不動己文燦
檄諸道兵合擊賊於茶山賊於應桂所分地逸出文
燦遂劾其後期誤軍兵部尚書楊嗣昌恨應桂曾劾
其父奏逮之應桂陳撫勦始末白已無罪而力詆文
燦不納逮至下獄初應桂慮獻忠反覆貽書文燦言
獻忠惡已有端可先未發圖之其書為獻忠邏者所
得獻忠牒鄖陽巡撫戴東旻言撫軍欲殺我語甚悖
東旻聞之文燦文燦遂再糾應桂以私書貽誤封疆
帝怒下法司并按應桂疏辨且言獻忠布賊孔道邀
劫公移總理噤不敢問奈何反據賊口誣臣帝亦不
納應桂竟遣戍已而獻忠反文燦伏誅東旻亦瘐死
獄中廷臣交章薦應桂督師孫傳庭戰没命應桂兼
右僉都御史往代之應桂以無兵無餉入見帝而泣
帝但遣京軍千人護行給御用銀萬兩銀花四百銀
牌二百為軍前賞功之用而已應桂將至山西賊已
入其境逡巡不敢進帝責以逗遛奪職命新擢陜西
巡撫李化熙代之化熙亦不能進也未幾京師陷應
桂遂家居不出久之死於難(白志)
徐大相字覺斯安義人萬歷進士授東昌推官稍遷國
子博士百僚將早朝中官盧受傳免衆趨出受從後
姍侮大相歸草二疏一論遼左事一論受奸邪時接
疏者即受也見遼事疏曰此小臣亦敢言事及帝閱
第二疏顧受曰此即論汝罪者受錯愕叩頭流血請
罪曰奴當死疏乃留中明年遷兵部主事調稽勲移
考功進驗封員外郎進士薛邦瑞為其祖蕙請諡大
相與尚書張問達議如其請熹宗方惡䘏典冗濫鐫
大相三秩出之外大學士葉向高都御史趙南星等
連疏救乃改鐫二秩大相方候命羣奄黨受者數十
輩持梃譟於門曰若猶戀此署耶搜大相槖止俸金
七十兩乃鬨然散崇禎元年起故官歷考功文選奏
陳遵明旨疏淹滯破請託肅官評正選規重掌篆崇
禮讓勵氣節抑僥倖覈吏弊十事帝即命飭行故尚
書孫丕揚等二十六人為魏忠賢削奪大相請復其
官不許旋以起廢忤旨貶秩父憂歸卒於家(同上)
熊德陽號清嶼建昌人萬歷進士授高明縣考選刑科
給事中天啟初差祭北鎮調外崇禎己巳起兵科給
事庚午副黃道周典試浙江(安志)
徐孔徒字服子都昌人萬歷舉人授四川卭州牧在任
七載賢聲特著乙酉張獻忠陷城抗節死焉(人物志)
但宗皋號陶村星子人天啓辛酉鄉薦任開化令歸休
杜門著述有廬山詩文二紀湖南講書太極圖說驢
背語(府志)
熊士愷字仲高德陽次子事親能養志天啓鄉薦人稱
真孝廉焉有舟子失金誣其僕不辨輒倍數償之會
館同舍有爭席者質於士愷立推己席委之同舍生
慙更相讓其克己𩔖如此(同上)
淦君鼎號四極建昌人崇禎歲貢選贑州府學司訓丙
戌吉州陷君鼎與諸生守贑謂其長子弘斌曰我與
城亡邱壠可念勿以吾為憂城陷不屈死先是次子
弘祐傷箭不起是日三子弘祉於廨中以詈罵被殺
妻熊氏弘祐婦熊弘祉婦李孫關生秀貞婢吕氏端
香輩並赴井死惟弘斌脫歸備識一門貞烈狀云(人物)
(志)
國朝
熊維典號約生建昌人明崇禎間兵科給事順治十四
年巡撫蔡士英按察李長春禮請主鹿洞書院教(白鹿)
(洞志)
宋之盛字未有星子人明崇禎己夘以春秋薦赴禮部
試不第歸鄉里不入城市以講學為己任其學以明
道為宗以識仁為要於二氏微言奥旨隨手箋訂抉
摘異同非如世之闢異論者舍精而攻其觕也與旴
江謝文洊為最契晚讀胡敬齋居業錄持敬工夫益
密少孤事兩兄如父戊申五月以疾卒同邑有查小
蘇者亦棄諸生山居不出年九十而終
陳其誠字獻赤安義人明崇禎間以選貢任行唐令剛
介不避勲貴吏民畏愛致仕歸林課農訓子順治丙
戌間有司敦請鄉飲大賓(縣志)
徐碭字三連安義人順治辛夘舉人任湖廣益陽知縣
奉檄招撫叛逆吳三桂被害贈僉事予祭葬蔭一子
入監(安志)
王廷憲字斌為安義人博學俊爽明崇禎壬午鄉薦康
熙丙午宰歙縣聞父喪瀝血辭職以新例奪情哀毁
骨立累章陳情終制乃得請抵家撫柩慟哭吐血數
斗逾年遂卒著有葛廬集家訓詩文行世(同上)
干特字達士星子人南豐湯來賀主鹿洞極奬其文行
為及門冠閩撫張伯行聞其賢聘主鰲峯書院以衰
老未就自為諸生歷試冠軍僅以貢終以子建邦貴
封文林郎著有志道編(白志)
干建邦字淑掌特子康熙庚辰進士宰舞陽時值大澇
甫下車惻然不待詳允即先發貯粟民賴以活復舞
泉書院置田聚書豫有蝗獨不入舞陽境上官異之
以外艱去民懷德立祠先是需次家居當事聘主鹿
洞父子繼居講席著有鹿洞續言及湖山堂集(同上)
李夢蘭建昌人負勇略耿逆叛夢蘭招集義勇保障地
方以功授同知銜尋知雲南楚雄縣兵亂後累歲逋
賦甚多民無以供力請大吏疏題豁免以孫鳳翥貴
贈通議大夫(李光地傳)
周倬建昌諸生族有以貧鬻妻者倬力助之得完聚火
及倬居父柩在堂倬哀號籲救乃返風獲免人以為
孝感焉(崇祀錄)
王廷實安義諸生性孝父喪明廷實䑛之而開執親之
喪哀慕三年閩寇犯境聫鄉勇搗賊巢邑賴以安卒
祀鄉賢(同上)
按安志所載安義王家衡星子詹學閔俱以孝義
稱附志於此
江西通志卷九十一
