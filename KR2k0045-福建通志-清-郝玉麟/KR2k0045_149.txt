江西通志卷一百四十九
藝文(詩三)
五言古
明
發安仁驛劉基
雞鳴發山驛天黑路彌險煙樹出猨聲風枝落螢點江
秋氣轉炎嶂濕雲難斂佇立山雨來客愁紛冉冉
南康郡齋王禕
承恩紆郡紱服職效官箴秩厚幸粗給力孱非所任雖
忻民訟簡恒恐吏議侵殘氓既摩撫宿蠧亦搜尋此邦
乃名郡經變已年深荆榛猛獸處瓦礫非蟲吟道院存
故號公庭蔽荒陰前瞻彭蠡澤後揖匡廬岑緬懷昔朱
子遺愛在人心往軌倘可踵吾將自兹今
南康書事十首
五老出青穹宛若金芙蓉日射光燦爛雲生氣鴻濛誰
其凌絶頂笙鶴駕長風
山前雨瀑流勢欲翻崒嵂銀河九天傾玉峽雙龍出六
月幽壑間陰風動蕭瑟
飛橋架絶澗怒湍若雷音直比三峽險豈特千丈深頗
聞陰雨夜下有潛虯吟
言尋白鹿洞欲訪紫陽翁一溪浸山月萬壑號松風前
哲不可及悵望將焉從
臨湖作幽亭湖光靜如鏡仰觀雲翼翔俯覽淵鱗泳景
會樂自生悠然孰吾競
郡廨新落成繁木蔭階戺稍忻吏牘希粗覺民事理簷
雀不相猜羣飲硯池水
晨興畢公事坐憩六老堂堂前松桂疎堂後桃李芳親
手為培植留以比甘棠
居齋未為陋煖翠名吾軒嵐氣沾新簟花光照清尊廬
山眞面目相對每忘言
山園一畆許種竹復栽蔬摘蔬作朝饌對菊供晚娛澹
泊固有味無酒當如何
古人樂吏隱所貴性有適著述本吾事催科豈其職咄
哉彭澤翁惆悵為形役
梁國狄文惠公新廟詩危素
大江從西來萬里流蕩蕩維唐社稷臣勲業載旂常天
子在房陵女后御明堂晨聞牝雞鳴腥聞溢穹蒼猗公
秉忠義耿耿立廟廊周旋極黽勉論議忽慨慷載御卷
冕歸宗社赫有光豈徒保國祚實欲扶天常雲孫江州
牧(思聖)宫廟薦烝嘗豆籩孔嚴潔絲石載鏗鏘再拜久
屏息低回想忠良作歌勸臣子百代踵遺芳
劉貞女詩梁寅
客行金川野路傍見松門亭亭立雙柱聳聳千層雲大
書字徑尺云是貞女墳下馬問居人居人為客言里有
劉氏女既笄字懿文父兄乃文儒異彼麄豪民女賢在
房帷既許趙氏婚秉心若冰玉計功惟織紉一朝風塵
起盜賊遍墟里兩兄從義兵兵敗乃俱死父母哭晨夜
賴女能慰止時危日月昏民亂波濤靡鷙鳥欺鳳雛聚
獸乖麟趾所競惟金多所悦惟色美不諒貞女心強取
悖倫理刻期求必遂父母焉得已女言我此軀寧受強
暴汙趙氏既我聘他人非我夫瓦完何足貴璧碎終自
殊我在世所誚我死親無虞竟投百尺井深泉若安居
隣里莫哀救兇悍聞之吁皇天怋高誼后土憐中孚女
節士或愧士辱女不如客聞悲且惻歎息重歎息惟天
生人物人物具天則王雎有定偶孤鴻不改特獨歸燕
循義耿介雉之德人既靈於物綱常待扶植况聞多篇
章備述貞女蹟縣官合表閭太史當採擇名偕竇氏女
永永世千百
題匡山石室劉永之
精廬極蕭爽乃在匡山涯鮮飇泛林木旭日生巖扉樵
語隔煙小鐘聲出林遲階前百尺樹倒挂枯藤枝中有
避喧者禪誦清四時挽蘿結幽佩紉葉為秋衣靜談遠
公傳東林迹已微怡然契元理令我坐忘歸
發南浦楊基
開船别西山迤邐向南浦帆輕去自速初不用篙櫓蒼
蒼煙中樹槖槖響斤斧一女沙上汲衆漁洲畔語我行
歲云晏况復遠儔侣回首北歸鴻翩翩下寒渚
鉛山女魯修
淮兵過江左種惡易作羣近傳鉛山破守卒先逃奔州
尹既陷難骨肉中道分阿女二八餘婉娩顔色温渠首
即不殺喻以從已㛰前示刀劍威後擁珠翠繁左右相
睥睨一一伺女言父母不見我我生適誰門寧與刀劍
俱豈為珠翠存展轉女自刎萬口驚且喧嗚呼天下事
顚倒難具論貔貅失銳氣大義閨中敦自古奉天討維
當念元元回首望北闕道遠河漢昏林下有深憤語直
無復吞不為死者哀但與生者聞
送友人之鍾陵陳謨
以我白石歌壯君黃鵠遊笑騎將軍馬踏遍西山秋古
之大哲人於此懷民憂鐡柱繫長蛟斗門遏洪流地軸
安其常水靈何所求長笑蜀太守空立三犀牛繄此十
萬家高柳連城樓形勝自天開攻守由人謀綵筆為我
題宣城美才猷寧知東湖水可以藏漁舟
五峰樓梁蘭
登兹百尺樓睇彼三兩峰低昂各異勢奔逐俱爭雄氣
含金碧潤鬱然神秀鍾嵐生遞隱見雲合紛溟濛或擬
五岳尊秩禮何其隆憑高暢微吟取適援孤桐樂土信
為美清興奚由終逍遙享斯休不翅仙原中
五老峰蕭岐
峨峨五老人乃在匡廬山不知幾歲年俯仰俱蒼顔端
居煙霞表下視滄波間羣峰列諸孫秀者如雙鬟嗟予
未佚老愧爾長清閒正面色逾好側見景不慳因看瀑
布泉忽憶東林關相期巢雲松鼓枻當南還
黃麻峽(安成)周是修
遠聞黃麻峽自夘行及酉溪聲咽復喧山勢回不走居
民實醇朴安用巡徼守男耕而女織帝力亦何有
梅花源(廬陵)
山行五六里峰勢忽亂&KR1128;前有梅花源人煙帶丘隴天
寒雲木交晝晦風水湧近聞豺虎多深入能弗恐
夏莊里(龍泉)
山行巇嶮極言至夏莊里俯視見人煙直下在地底結
屋自為隣開門齊向水嘗披桃源圖何有踰乎此
花陵渡(泰和)
路窮春江長江上花陵渡東風桃李花多少隨流去野
航容數客來往衝紅雨日夕望煙波武陵更何處
武婆岡(泰和)
處女桃花顔自幼謝塵匹飄然入兹山燒丹學仙術乘
雲以何代留名至今日徒令凡世人千秋指遺跡
太平洲(泰和)
一水分復合是有中流渚溯洄從其人道阻心良苦其
人美如玉遠世甘獨處秋風把釣歸遶屋松蘿雨
黃衣巖(泰和)
崇峰出百里巖壁亦何峭神功擘元氣中有太古竅青
雲從下起白日當前照仙鶴不重來年年野花笑
尖心峰(泰和)
東郡富原田西顧曠平永青峰特中起卓立勢拔笋造
化固根荄陰陽定標準何當躡層雲臨覽至絶頂
大石門(泰和)
兩山夾長溪石壁忽觝截一竅正中開巑岏象棖闑不
假造化功世人焉得識萬古祇如斯消磨幾行客
釣魚臺(廬陵)
仙人何代飛空有垂綸所危磯枕中澤形勝猶太古奔
流怒出峽衆巘欣承宇悵望嚴子陵山秋紫蘿雨
鸕鷀港(廬陵)
十家同一姓浮處依巨港取魚以為活鸕鷀代罟網田
園世外疎兒孫眼前長何當命輕舠煙波共長往
白水湖(廬陵)
平湖淨如練光氣日舒卷秋水荷花鮮西風棹歌遠美
人居上頭遊子無時返行見紫鴛鴦惆悵天涯晚
華盖山(廬陵)
東風吹大河河水為上湧緬思華盖君巢雲絶塵冗唫
時月滿軒耕處雲生隴何當命巾車相從服鉛汞
白下縣(泰和縣古名)
大河東遥遙孤城忽如塊臨流起層閣危軒俯長瀨西
山當倚晴宛若蛾眉對日夕望闉都車馬空横潰
下銅塘口王直
泛舟銅塘口截出樟樹鎮江迴水百折風雨一何盛望
望淵渚長迢迢入煙暝牛羊被阡陌桃李紛相映人家
依古樹寂寞柴門靜雖無車馬客而愜魚鳥性徘徊念
鄉邑山川愈遼夐未能秉耒耕寧免彈冠慶素飱良足
誚幸遇明主聖誰謂行路難棹歌滿清聽
發江西順風過吳城
朝發廣潤門暮過吳城山疾風吹片帆可望不可攀浮
雲東北飛遊子何時還新交邈千里相見誠獨難丈夫
志四海豈為離别顔况此壯盛時容華渥如丹君門開
九重聲教溢人寰唯當勉功業鬢毛易成斑
賦得瀑布泉送余侍講歸南康
憶昔下彭蠡引睇匡廬峰飛瀑天上來迸洒青芙蓉沛
如決銀河隱若垂玉虹素影蕩明月寒聲激長風兹晨
送君去還山尋舊蹤濯纓鴻濛際洗耳清泠中泝流跡
豈遠尋源意何窮倘遇赤松輩寄書遙相通
玉笥山胡儼
佳哉古淦邑有山鬱岧嶤昔年降玉笥芳名標神霄有
峰高插天芙蓉金柱翹有壇布碧落太乙皎素遙有臺
高巍巍九仙東華朝有洞實靈閟白日聞笙簫陰瀑灑
飛雨石磴凌風飇艷艷金光草森森琪樹標仙人散綠
髮乘晨晞暘喬流軿宴初景元挺披氛囂龍吟石澗隱
鳳歌雲路超仰嗽金隨溢流盼恣逍遙我欲從之遊黃
鶴不可招悵望白雲深郁木何幽寥
清虚館
仙家有琳館幽棲羣玉山碧忩瞰林壑丹霞被岡巒靈
文寶笈祕古鼎神丹寒仙人梅(福)郭(桂倫)彭(眞一)騎鶴下雲
端忩間綠綺琴宴坐時一彈蘿月挂秋鏡松風生夜瀾
俯視塵寰中煙霧浩漫漫
張節婦(有序)何文淵
節婦劉氏南城人既笄為張孺文妻踰數年而孺文
病卒節婦年踰二十眇然獨處撫遺孤勤紡織辛苦而
不辭勞已而遺孤履善克繼孺文之業張氏之再振
者節婦之力也太守上其事敕旌表其門予於履善
雖未相識然節婦之姪履道光啟則相交甚久履善
以其故求予言以彰其母之行夫太守不没人之善
予何惜於言哉故為之賦
劉女在深閨育成冰雪姿父母為擇配㛰得張家夫琴
瑟喜調和室家正相宜一朝失其天伶俜何所依孤燈
照素壁嚴霜織寒機膝下泣幼子階前挂蛛絲衣破時
復補午過飯未炊淚滴聲徹天遑恤寒與饑綠鬢凋霜
雪菱花暗塵泥海水陰風日枯桑歲寒時四序有推遷
寸心無改移鬼神諒陰祐門庭復光輝固知子才賢亦
由母操持太守奏天子九重雨露滋豈惟一家榮千古
惇民彝
寶陀巖
仙人來西方手持白玉斧劈開蒼石巖煙雲互吞吐高
空千餘丈深闊數千步四時總是秋六月不知暑清泉
出石澗香風繞忩戶雲移樹影斜花落雞唱午龍歸月
正團犬吠天欲曙山搖覺撞鐘林響初擊鼓天台與蓬
島未必能勝此來遊住三日酷愛神仙府題詩鐫石壁
記我為巖主
江山一覽亭何喬新
山翁不川遊溪翁不山住兹亭何巍巍妙得江山趣浮
光滉簾櫳飛翠墮忩戶江山百里間一一堪指顧披雲
款巖扉乘月泛煙溆鷗鷺狎琴尊鹿麋隨杖屨悟兹動
靜理悠然豁心慮嗟予抱清尚山水夙所慕年來徇微
禄舊遊隔煙霧聞君構危亭便擬投簪去憑高騁遐矚
久矣愜中素
遊黃嵐坑吳與弼
微雨霽芳原散步春溪曲歡呼及童豎策馬驅黃犢入
崦竹翛翛面岡杉簇簇展我懷中書坐向林間讀不有
巢許心那知箕潁躅但得風日佳朝朝來此牧
桃李薰天和晴光爛如許寧知明日花不有宵來雨芳
原縱遊衍呼童供笑語徘徊綠蘿峰悵望清溪溆皞皞
固同胞熙熙盡吾與悟彼靜者心樂此動時趣煙村歸
去遲暝色迷雲墅
登連珠峯
閣中罷鳴琴芳筵謝斟酌捫蘿一搴裳竒峰酬素約天
風起蕭條山雨來溟漠時馳千里目四際雲煙薄會當
斯結亭勝覽翔寥廓
送蘇伯誠提學江西費宏
鑄人如鑄金大冶宜兼收兼收入模範始足應所求以
為象物鼎神姦望而愁以為作羹鉉調和適剛柔以為
照膽鏡賢否焉能廋以為耒與鎛農夫飽以謳以為刃
與鏃談笑借前籌江西一都會統有十三州匡廬冠羣
峰彭蠡滙衆流往者三品貢價匪他方侔邇來似減耗
不能究其由先生方臨爐頑鑛試一搜豈無錚錚者可
以追前修
文儒宋最盛發跡由南州仰惟無極翁結屋濂溪頭當
其官南安二程實從遊紫陽最晚出尋源導其流南康
假守日白鹿乃重修飛章乞經籍立訓規朋儔庶幾媚
學子彷彿程與周先生富道德久抱斯文憂行行到廬
阜撫景應淹留為陳古學奥一警末俗偷教人兼體用
長善别剛柔既令賢者衆亦使惡者瘳貢之天王庭以
應緩急求桷榱苟不廢梁棟知先收
重修瑞州學石隄工人没水得古石鯨
黃雲
泮宫臨清江下瞰百餘尺水激岸善崩雷閧走羣石不
知古石鯨何年此窟宅掀置水之澨其勢欲跳擲依然
鱗甲動水苔滋泠碧得非昆池來遂與牛女隔中宵寂
無音桐魚庶可擊
青原山次黃山谷韻王守仁
恣觀歴州郡驅馳倦風埃名山特乘暇林壑盤紆迴雲
石緣敧逕夏木深層隈仰窮嵐霏際始覩臺殿開衣傳
西竺舊搆遺唐宋材松風溪溜急湍響空山哀妙香隱
元洞僧屋懸穹崕扳依儼龍象陟降臨緯階飛泉瀉靈
竇曲檻連雲榱我來慨遺迹勝事多湮埋邈矣西方教
流傳遍中垓如何皇極化反使吾人猜剥陽幸未絶生
意存枯荄傷心眼底事莫負生前杯煙霞有本性山水
乞歸骸﨑嶇羊腸坂車輪幾傾摧蕭散麋鹿伴澗谷終
追陪恬愉返眞澹閴寂辭喧豗至樂發天籟絲竹謝淫
哇千古自同調豈必時代偕珍重二三子兹遊非偶來
且從山叟宿勿受役夫摧東峰上煙月夜景方徘徊
通天巖
青山隨地佳豈必故園好但得此身閑塵寰亦蓬島西
林日初暮明月來何早醉卧石床涼洞雲秋未埽
獨對亭望五老
五老隔青冥尋常不易見我來騎白鹿凌虚陟飛巘長
風捲浮雲搴帷始窺面一笑仍舊顔媿我鬢先變我來
爾為主乾坤眞過傳海燈照孤月靜對有餘眷彭蠡浮
一杯賓主聊酬勸悠然萬古心默契可無辨
題貞烈祠(祀通判姜榮妾竇氏及婦女死節華林者)李夢陽
閱城駐東隅俯之見孤廟詢事歎崩突感義發悲嘯罵
賊志已決藏印智仍妙捐身一何易下與流珠耀寒塘
映白日千載仰餘照
憶澹臺墓寄王邵二藩臬楊廉
孔孟久絶響希闊到敦頤隔此千載餘是果眞無師嘗
聞夢奠後弟子皆四馳滅明遠居楚三百門徒隨後來
必有傳韜晦人不知不信至濂溪當時猶未竒濂溪實
楚人所得宜在兹要知南方學澹臺其始基步出豫章
城旅墳荒路岐樵牧幾弗禁况有麗牲碑古今一名士
所過多有祠道學乃何物冷灰無人吹幸逢諸當道尚
德甘如飴此事倘留意足慰悠悠思
蒙山董越
蒙頂出青州茶名徧宇宙誰知此山中亦有生雲竇旗
舒榖雨餘芳擷清明後風味如使君誰云可輕售
金節婦杜華
結髮事君子期君同白頭那知君生死於世如蜉蝣蛾眉
初畫成不奉君衾裯當時願一死隨君入君丘為念謝
氏祠蘋蘩空春秋所幸妾有娠庶望繼前修倘可嗣烝
嘗為妾補愆尤兒生今有孫君於妾何求妾髮今如絲
妾心君諒不東海枯見底妾淚應不流
輓庠生劉一春妻彭氏死節歐陽鐸
昔在丁丑歲盜賊起鄉閭狂童恣酒色戲弄戈與殳玉
鈿有新垢羅縠無完裾亦有憤激心貪生昧征途烈哉
劉家婦視賊狗彘如舌斷心愈壯氣結海為枯碧血灑
寒雨烏蹄月影疎尋常面發頳貞節此權輿君看倚門
者笑談何有無江水東北流青山喬木孤
遊麻姑山王愼中
雲出本無心擇棲多竒巘類予慕眞勝涉趣不知遠初
緣碧澗行幾傍丹崖轉林追去虎蹤磴□飛猿踐泉流
遞淺深巖谷變陰顯歕瀑遇留憩石牀時仰偃桂芳洞
裏秋霞映山中晚探異尋前期入幽忘後反神遊力不
悁理愜情俱遣天路如可梯欲以微官免
白鹿洞書院
昔賢敦雅尚設教託靈壤妙得高深理非關山水賞道
因名勝尊神以流行飬時去跡空留風存化猶廣宏基
茂草餘巍構浮雲上無事鳥頻飛有懷予獨訪林芳鬱
紛敷庭木自成長泉石有餘清絃歌輒遺響川水逝如
斯山形高可仰徘徊西日斜惆悵前人往
仙都觀
吾生罔象求飄忽御泠風舉足踐元氣天門見開通美
哉不死庭觀闕何嚴崇琪樹敷珍葉虚空出蘂宫仙人
初降止鸞鶴紛來同頳霞晃裾袂二曜明兩瞳玉體垂
一臂接我游高空手授元簡文跪讀未及終倏值樹焱
過吹墮綠雲中恍若形骸喪俄頃還舊躬因思在人世
擾擾如鼠蟲
次李空同遊象山書院夏言
泛舟涉前津陟岸歴平坂巖高既岑㟧境曠復幽衍遺
祠莽荒寂俎豆舊莫展鄙予辱里門歎惋屢縈緬壯哉
李子遊清風披層巘千秋肯堂構吾道賴舒卷歸來重
修謁創覯昔心遣遺音託深劖三賢諒俱顯
鵝峯草堂為永豐吕孝子賦
鵝峰何孤高草堂在其趾中有幽棲人乃是吕孝子親
柩殯中堂孽火旁舍起抱柩仰天號反風烈燄止柩出
火復炎煨燼盡衡宇異哉眞孝感事出鄉人語平生敦
行義輕財仁族里里豪憚秉直隣帛奪復予妖佛倡淫
巫正言闡神理吁嗟孝子心恬澹若止水利禄終免營
名勝乃其恥天道實祐善承家有哲嗣㒞才起賢科詞
苑得佳士居然道義資豈獨公輔器昔予官館閣門牆
篤深誼作詩頌令德以昭千百祀
白鹿洞羅洪先
賢聖生不數五百斯其期獲麟事已遙白鹿乃在兹濂
溪指迷途朱陸分兩岐其人雖不作其言尚可師嗟予
不自量獨往矢不疑元精惑異趣難聞悲後時荏苒歴
二紀彷彿見津涯望望足莫前如有鬼神司日月寧再
與虚知竟何禆感此未遑安三益恒所須朅來遵故躅
庶幾或見之精爽儼如在荆榛多蔓枝在昔義利談聞
者曾涕洟悠悠今古心豈伊異所思川谷耀餘彩竹樹
含新滋披衣岡阜巔濯纓溪水湄懷哉祗於役日夕傷
遲遲
送沈進士子善尹鄱陽徐階
治民如烹鮮此語傳自昔邇來才俊士古訓恥誦習譁
然煩其令藉口興與革遂令田野間奔走廢耕織朝廷
念元元置吏務安輯豈意更勞擾肥身重民瘠沈生起
巍科探討遍六籍况復有家教兹義諒能識鄱陽號樂
土近稍異往日撫摩還富厚夙夜在努力高才如騏騮
千里初發迹康莊與曲徑愼哉審所適
遊梅仙山宋儀望
白雲在深山山深轉空翠古木凌飛煙叢竹亦森邃梅
公隱何時漢道昔云季當其抗言時鼎鑊寧足畏一斥
眇何所去作南昌尉兹山信超曠盤鬱多佳氣幽棲亦
何為豈不以我貴一朝變姓名挂冠從此去新舊相太
息妻子不知處余亦骯髒人誤觸當時諱見幾苦不早撫
已有深媿永願謝塵緣長往從吾志
石江為歐陽光禄賦羅欽順
骯髒人所憎脂韋人所喜世無骯髒人滔滔將誰止伊
余素寡合晚得石江子自云性骯髒托物以喻指家往
蜀江濱江流清且駛有石横亘之何由日千里素懷及
物志而昧圓通理方心刓不得機變乃深恥坐此礙吾
行與石渾相似爰以石名江因之還自儗余聞不謂然
此性實天畀能令憎者畏所向率風靡漢廷黯誠戅邪
謀為之弭累百公孫弘論功安得此在人明有徵在物
豈殊此江深多暴漲高岸有時圯向非石之功雞豚盡
鱣鮪小激旋成文剛制終循軌似礙原非礙妙用誰能
揆聲應本由衷詩成忽盈紙要知惓惓意愼終必如始
千里未為遙直到扶桑涘
題靖安舒節婦卷夏尚朴
世道日交喪士夫鮮完節大者一以虧百事似瓦裂皎
皎閨中姿肝腸厲鏐鐡孀居三十年孤衾照寒月殷勤
撫諸孤笄弁自成列斗粟不敢私亦必鈞庶孽隣火逮
其廬反風自熄滅乃知節婦心上與神明徹珍重白洲
銘三復有遺烈重以孝子辭題詩表貞潔
初至白鹿洞與諸生吳國倫
廬山五老峰縹緲在霞脊下有仙人巖含虚吐神液洞
門苔已深白鹿但遺跡仙人渺何之陵谷尚遷易二三
儒者徒靈源匠心闢誅茅構講堂選石布經席溪分洙
泗流嶺亦抗鳬嶧謇予顦顇容睠此逌然適南州士如
雲從之叩今昔諧聲登雅歌洋洋振金石
出萍鄉關熊汝達
雨歇澗聲微旭薄山光淡鳥影落横塘涵虚淨如鑒花
村犬守扉石徑人斜擔回首白雲關離愁生黯黯
武功遊機心潭及龍潭鄒守益
石函鑿玉匣奔流太古雪下有雷霆鳴飛鳥不敢越攀
蘿往從之路滑足屢蹶斬菅坐磐石神魂自清潔機心
從何來乃為此潭涅朗詠侑行觴不知月已没諸生步
更健魚貫升嶻嶪遙尾猿猱迹直犯蛟龍窟瀑布九天
來四壁如削鐡濺注雲氣腥陰風竦毛髮歸來手指畫
霏霏如玉屑逝將洗塵慮共飽深巖蕨靈山久有聲勝
事多未發短歌抉竒蹤聊用俟來哲
題漱石邵寶
山骨本至眞寒泉更磨琢暮暮復朝朝肯許分毫濁物
理固相資所患輟勝作對此感盤銘請向溪邊濯
文殊臺李萬實
悵望不可窮瑤華淨如埽倚巖發長嘯清響振五老招
攜廣莫遊掇贈金光草殷勤向我言靈物君自保歸來
謹護持此意向誰道
登湖中小雞山
鄱湖閣蘭橈沙際見石室舟人向余道兹山頗突兀孤
遊恣觀覽樵徑良可覓散愁凌絶頂逸興逐雲物縱目
幸無礙窮探紀非一數峰湖上浮五老雲端立晴空獨
鶴飛落木元猿集曠蕩足怡神幽獨未為慄雲夢信可
吞奚有黿鼉窟長嘯落漁蓑天風吹斗笠
麻姑雌雄泉帥機
比翼猶中乖兩星苦阻隔未若兹雙瀑妙合流不息既
同合歡枝亦類洞中石終古無分違造化詎能測壻水
應可名女泉豈雕飾媻姗善信女棲遊肥遯客想見麻
姑蹤佩玉源泉側素質游太清縹緲不可覿
虔州謁濂溪先生祠朱維京
聖學日榛蕪微言不復宣滔滔名利徒馳騖如奔川西
來有别教穎士多依禪而彼訓詁師母乃落言詮所以
魯尼後千載長夜眠天啟我元公獨契庖羲先太極闡
妙理無欲指眞傳根倪聲臭上氣象未發前元機一以
闢大道揭中天上接魯嶧旨下開關洛賢力挽天河水
取日在虞淵公昔倅虔州二程相周旋哲人雖云遠型
範留遺編崇祠列茵鼎喬木鬱蒼煙西有文成祠俎豆
共肅虔景行思先喆願言各勉旃
桂亭為豫章萬隱君賦姚咨
南山鬱秋齊重巒桂花白高人愛巖棲躋攀理輕策覽
彼雲木秀悠然縱所適結亭青林端幽賞非矯迹泠風
吹霞裾涼月挂石壁襲芳和天倪餌實駐顔色淮南詎
可招此意良自得願貽瑤華音一慰山中客
題詹孝子卷董裕
孝哉玉山子至性乃自然目未涉墳典心無慚古先養
志色殊婉昕夕依所天悲風撼地起大年化飛煙一慟
幾殞滅泣血垂三年堂前有古梅雪色何娟娟瘦影學
骨立茹荼冰檗憐上有反哺烏悲鳴五更前感此重欷
歔淚下如綆泉南陔詎絶響蓼莪廢仍傳珍重懷明德
古道還新阡
仲夏偕阮步文孫子極遊麻姑山張恒
良遊信多幸申約晨忽霽采眞實天假選勝情亦銳攀
陟凌煙空雲霞生衣袂古壇隱松間紅泉響天際曠焉
見田疇知否有井稅已覺雞犬殊時聞鸛鶴唳神仙何
悠悠人代倏云逝千秋不可知遐覽有深契暮野煙霏
霏宵巖星暳暳幽討愜予懷世緣脱如篲
步文子極偕游從姑
峩峩靈峰石雙拆若初判鑿磴纔受趾陟崖迫迴面鐘
磬出雲端杖履入天半睠此清和月萬象俱葱蒨日晃
搖沙金林疎出江練蜿蜒圍暮嶺森錯分晴甸軍山聳
孤髻麻瀑飛一綫俯視何蒼茫俄頃嵐光變古今杳相
接登覽時哲換嘉會洽懽悰長懷託文翰
遊琴石亭趙伯里
飛閣臨江上虚明復高敞簷檻落天鏡湖聲日來往美
人此投迹於焉愜幽賞閑拂石上琴流音共清響端期
靜心境所喜遠塵鞅沿崖徑竹生繞屋石苔長此中有
眞趣何必鹿門想
送中丞練公裔孫歸峽江葉向高
練生中丞後矯矯汗血駒於世乃不達跼蹐九折途中
丞殉難日覆巢無完雛豈謂天地仁而獨全其孤孑然
栖海濱不向牛馬呼逮至累葉孫始還峽江隅念爾流
落際寄食多艱虞羣公感異夢精靈猶合符安得輒薦
爾一日登高衢芳初表遺裔庶幾明區區秉彛良不没
論世重嗟吁
書湖陂蕭烈婦冊賀沚
予讀先師傳蕭氏死節竒夫亡妻致命母死女亦隨汎
柏誰能奪投瓜效祝辭湛湛江流水汩此兩英姿節殞
明素志孝死亦何知性天所激發莫知誰之為舍生以
取義臨淵甘如飴英烈足千古秉彛揭于兹姱美心共
賞碩人撰鴻詞琳球綻冰雪讀之淚浹頤太守廉節義
以此酬周咨眞精自妙感高標郡門楣還應排閶闔旌
詔勒穹碑正氣兩間塞芳芬百世遺忠孝同節烈汨羅
映湖陂
重貞為袁氏題董緒
淳風日已漓三綱幾銷歇緬維柏舟詩寧忍薄志節袁
家有姑婦雙璧彌光潔姑早喪其天誓死心不越撫孤
作未亡辛苦備嘗閱訛言耳不聞㛰嫁隨時畢婦又喪
孤兒感姑同激烈形影兩相弔從一心如鐡凄風撼廷
樹明月照虚室睠此冰檗儔輿情為藴結賢侯采風謠
烏府昭華揭矧有賢孝孫雅志事先哲行當觀國光旌
詔耀天闕
東昌父老嘗語予信國文公生於永和石窟予自
香林訪其地有文姓者公遠孫也石窟之東南章
水環之水外五鳳山高出漢表莫與並秀者
陳嘉謨
廬陵有砥柱可以障百川降神在何許乃在五鳳前峩
峩五鳳山秀色横南天正氣川嶽合孤光日月懸成仁
與取義至令頑夫廉杖藜訪遺趾野屋棲寒煙拜
我幾代孫力耕十畝田大賢固有後所貴淳風全我老
與世辭荷鋤理荒阡愧公之閭里三謝為潸然公靈耀
箕尾千載當來旋
玉笥九仙臺馬猶龍
高臺入層霄露竒非一狀嵌空石鏡明金碧互滉瀁窮
幽得絶境劃開天宇曠一峰逼雲出千涯如湧浪氣霧
雜吞吐參差鬱相向蕭條落日外河流明遠嶂祠殿日
荒涼崚&KR1828;時策杖仙人去不返明月空臺上
由百花溪登玉笥山劉同升
朝看山出雲暮看雲入笥山行若無蹊恰有青童至指
點絶壁間仙臺藏勝地藤枝匪易攀屐齒猶可置日午
聞雞鳴巖椒啟金字出險坡漸平劃然人境異連峰涌
下界撲面聳層翠因過丹竈房縱覽紫微志白花雨外
明紅果林間墜晚食供芋魁晨鐺倒茶櫃坐久慵下山
踟蹰想眞寄塵網詎得辭幽期偶然遂
游月巖謁周元公廟萬元吉
中歲不聞道汎汎逐萍梗緬懷先哲型沈憂不出熲兹
來瞰巖月鬼斧鑿天影尺竇洩素雲一星射瑤井物理
竟何如遐蹤忽深省元公昔幽憩萬慮悉以屏陰陽動
靜初澄心得妙領於焉瞻遺廟百世尚嚴整冥心無極
前衣露遍清冷
曉度牛嶺萬時華
巨靈闢幽壤滃然劃兹區勢若羣兕蹲亦若千羊趨寒
光積巖壑高厚氣有餘怳疑虎豹宅或有仙人居山中
建子月萬嶺天風俱雲雨助竒勢車焉爭盤紆鴻濛遇
雲將靈境將焉如
拜文信國祠下金鉉
復姤自天運臣道無終窮殉節士所恒寧足矜子功偉
哉一文士毅然任即戎棘行若履坦所在吟淒風一息
苟可奮安忍即瘖聾九死固所甘但惜炎運終堪嗟生
祭者不足語微衷
國朝
苗令公招遊從姑山同徐仲光李元鼎
孤峰峙東南一江兩水共壁立綴層霄崷崪勢懸空玉
竇鐵為關輪囷還圓縱毛髮無遁礫紺碧爭磨礱仰射
元壤滙倒流滄波凍徑束天亦小窺來特一縫羣峰萬
馬奔到兹噤不鬨我來值初秋暑行尚倥偬大令一舄
先二客雙鸞控異木帶淙聲清瀨恣潄弄坐對古賢祠
高風餘梁棟拾級步齒齒林響崖光動江帆落深罅橋
危心目恫雨過再躋攀箕踞聞鳥哢開元天寶語盡破
塵凡夢偶爾評兩姑以規不以頌一驚泉為瀑一踞險
為峒屈宋豈衙官魯衛堪伯仲灝氣競磅礴誰正抑誰
從欲援易名典為補名山封環珮鏗相接平竒互為用
時近七月七鶴馭行當鞚矯首問仙子談言或微中余
家有小園雲根無錯綜巨鼇倘飛來取作怪石供
湖西行施閏章
方牧坐徵斂此事舊所無軍需日夜急安敢久躊蹰昨
日令方下明日期已逾攬轡馳四埜蕭條少民居荆榛
蔽窮巷原田一何蕪埜老長跪言今年水旱俱破壁復
何有永訣惟妻孥歲荒復難鬻泣涕沾敝襦腸斷聽此
語掩袂長驚吁所慚務敲撲以榮不肖軀
國恩信寬厚前此已蠲逋士卒待晨炊孰能緩須臾行
吟重嗚咽淚盡空山隅
烏象口
江干山色黑豐草與人齊行子時出沒四顧迷東西烏象
兩崖口斷岸臨深溪欲濟無津梁人命飼蛟螭綠溪取山
徑修途何逶迤猛虎所窟穴白骨相撑支經營置官渡役
以兩舟師徒旅不濡足往來不移時驛騎性如雷喚渡猶
嫌遲舟師骨欲折往往遭鞭笞鞭笞且隠忍毋令行子啼
大坑吟
叢山如劍戟灌木蔽崟岑其水獨南流溪谷皆阻深山
民鳥獸居不馴匪自今追呼敢逆命兵革踵相尋殺人
稅無出遲回傷我心蚩蚩亦赤子念爾為沾襟招手語
父老鴟梟懷好音國土今廣大荒隅且獻琛民頑實吏
拙繭絲非所任何時免素餐引疾投吾簪
青原謁五賢祠
姚江有遺岸螺水盛苗裔從者紛如雲期會無虚歲遂
令空山阿絡驛勤車騎絃歌響林谷逢掖滿僧寺四君
尤挺出嗣音相鼔吹寂寞四十春講席蔓薜荔荒祠猶
巋然俎豆將委地山鳥懷好音林木自深蔚昔人未云
遠顧瞻泫流涕百年一須臾峻阪策奔駟徘徊岐路間
白日忽西墜如何丁我躬吾黨竟顦顇題字破莓苔振
衣獨遐思
化成巖
林木鬱江皋心知好丘壑攀磴尋窅深穿巖得疎豁萬
古青蓮花蒼寒半舒萼鐘歇灘響聞嵐開峯翠落荒臺
存往蹟暝煙見城郭延目散襟顔倚石恣觴酌却羨無
心雲逍遙去寥廓
十八灘(二首)王貽上
亂峽吹急雨一折改奔峭連山亘東南瘴霧迷嶺嶠榜
人侵曉發高卧失臨眺輥雷起何處萬夫迭呼嘯倏忽數
灘過到眼一票姚武朔既崖柴崑崙絶排奡始蹈吕梁
險終成昆吾譟四山方出雲吐納亦殊妙山木蓊然合
冥冥子規叫
半日過五灘灘灘各殊狀怒流一噴薄石角迷背向激
瀑散霜雪倒灑石壁上漩渦走風霆喧豗裂層嶂洶如
奔萬馬崩騰不相讓又如閶闔開&KR1143;&KR1143;羽林仗傷神既
慘澹快意倏悲壯出坎在須臾布帆幸無恙探竒遘靈
閟豪吟洗惆悵
自白鹿洞至三峽澗
溪行少阡術沿洄屢迷津馬蹄怯危石欲下還逡巡出
谷見稻畦煙火自成鄰日午聞雞啼袤徑見遺薪薜茘
依怪樹山風恐行人舉首五老峰白雲如魚鱗遙青遞
隱現光景相鮮新望望玉峽亭聊可垂吾綸
三峽橋
五里聞瀑聲轟若車千兩谿迴見飛梁穹若虹百丈衆
流會三峽峽門扼其吭建瓴沸驚湍排空削層嶂石激
水斯怒水横石逾壯水石終古爭怪竒紛萬狀日射金
井潭濺沫出橋上日光散青紅兩絲亂飄颺絶境遇兩
蘇何人繼高唱
玉淵潭
已歴三峽橋更訪玉淵水水流大壑中路轉層松裏片
石横百仞其石平如砥九十九飛瀑一門爭萬軌岝㟧
直要衝跳盪不得止雪浪如車輪凸凹忽奔駛激射為
深潭神物潛尺咫夜黑風雨來鱣鮪皆避徙久立凜毛
髮薄雲漏餘晷西眺石人峰梵唄空中起
開先瀑布
神龍擘空冥颯沓雙峽開青天露鱗甲白晝行風雷峽
偪不得逞掉尾揚其頦千仞忽開豁下有布水臺嘗聞
龍奮迅三昧何雄哉誰能一鉢盛終古相喧豗夜來雷
雨怒大石為崩摧龍遊引九子煙霧紛徘徊偉矣南宫
書(壁上有米元章大字)破壁鑱崔嵬有語不敢吐以俟冠古才
小孤山鄭日奎
何年小孤山突向中流起亭亭百餘仞壁立四無倚高
截天之雲下蟠湖之底石氣森孤寒草樹不敢美吹鳥
紛紛下遊軒少至止惟餘幽蒨中一寺縮巖趾江流自
日夜此域無增毁不謂一拳力而欲金焦比信知天地
心狂瀾須一砥山水且復然人境今誰是
自焦石塘抵鉛山河口兩岸石山獰劣上無寸土
尺木查悔餘作詩嘲之賦以解嘲朱彛尊
鉛山山肩排一一赴湖口鶻圇象覆釡巨石堅不剖躋
攀斷僧蹊左右絶林藪豈惟質鈍悶兼亦狀麤醜畫師
皴法窮相對俱束手道書紀名山藏之大小酉每因洞
壑深必使百仙守兹為百靈棄動植無一有乃知造化
心一視等芻狗宜取見者憎獻嘲自我友吾試為解嘲
賦形良亦偶美石多自殘斧斤或先受高者礱作碑下
者窪作臼汝以頑得全庸庸福反厚喻物材不材此理
本莊叟
大孤山
兩孤去百里宛在中流半匪獨形勝殊氣亦變昏旦天
梯鬼斧開廟火神鴉散昭昭雲月輝歴歴明星爛空水
既澄鮮浮光亦凌亂飄颻御泠風怳忽度銀漢未有歸
與情空深逝者歎
十八灘潘耒
連山三百里夾岸鬱相對一江穿其中萬壑飛泉會落
天勢崩騰迫此亂石礙珽珽碁縱横落落星破碎連蜷
龍昂頭崱屴鯨露背羣遊雁成行錯立鳬失隊或如八
陣羅或若二門隘或銳如戈鋌或頑如碓磑覆釡在盤
渦沈牛處潛昧淺深無定蹤小大各異態為灘百十重
著名十八最舟行路縈紆一線穿齦齘長年莫自必稍
縱輒敗壞造物宜坦夷胡存此磈礧得非是艱虞無乃
存鑒戒茫茫人寰中對面阻關塞有形未為險無迹斯可
駭所願心地平廓然忘情界浩蕩乘虚舟逍遙八荒外
登八境臺易學實
我登八境臺江山自疇昔樓閣敞空天玲瓏照丹碧嚴
城壯北嶺塵闤俯叠藉排峰矗亂雲重灘閱老石秦時
尉陀王南望若咫尺灌嬰拜列侯荒荒傳壘迹李唐晚
造時此土從海坼飛揚拔扈名諒不如朔易聞發贑州
豪陽九當其阨吁嗟三百年陳陶無上策日月送蘧廬
乾坤本火宅一炬咸陽紅三分齊安赤何必弔歌風西
陵草深積歎息新亭人旁觀佀置奕却愛蘇端明臺上
詩可惜遭遇盛平時頗擬香山白孰知和陶篇乃在海
南謫
忘歸巖次王文成韻丁煒
霽雨淨嵐陰泠泠巾帶好崖厂納清虚游神寄三島已
悔入林遲偏虞出谷早迴風度晚鐘煙庭黃葉埽
早發大庾嶺喻周
波行棹始弭捨舟遂納麓樹輪半相糾衆力方交逐石
路多乘危岫壑環往復蒙形表自然藴竒增駭矚叠壁
護蒼寒日氣午難旭祠宇方入雲籃輿競遵陸庾勝與
梅鋗二名不專屬南北盡日程去來各栖宿休暇如能
謀希聲散空谷
寧都西江(自貴溪陸行至此登舟)陸葇
停車謝塵鞅晴江蕩柔艣中有雙魚浮似挾浪花舞層
雲吐新霞顔色美難數顥氣指東北劃然界蒼宇溪流
忽如斷夕陽在山左晚峰鬱深翠暮靄覆村塢隱隱聞
雷聲孤篷憂夜雨迴溪且停橈玉簧奏今古(雙魚洲巨浸不没璜)
(溪水聲如鳴玉)
度寨峱嶺入信豐界
明月猶在天雞聲已戒旦長夜不能昧晨夢催復斷登
車歴東林振衣躡高巘茶子墜籉笠松葉刺顔面高禾
飄墜露眉宇泠相濺樵聲出蒼煙俯眎在幽磵天際初
升日流光赤如電白雲浮層波滉漾滄海畔同塗而錯
壤方言亦難辨
龍南縣城北
既歴信豐境乃薄龍南城禾黍被廣畝篔簹覆茅楹落
日牛羊歸各自呼羣鳴煙景似吾廬悠然傷旅情三江
滙諸源奔流何縱横緬懷玉石巖高勒燕然銘我車獨
行邁喜無鉦角聲
彭蠡阻風時久旱熊飛渭
朝朝彭蠡湖暮暮香爐峰卧厭一船月起聽何寺鐘兹
山蓄雲雨布歛隨飛龍坐待秋江晚空饑山下農
文印峰徐春溶
何年受秦封綰印遂纍纍下有遁甲書金字流玉髓乾
坤祕鴻文六丁不敢舉諸峰遙起光吾肘欲懸取
萬柳洲補柳詩費思居
玉峯載清洌山環衆流互良時花嶼繁沙明柳陰護浩
劫變桑田豈惟一溪故春風無榮木廿載悲寒沍使君
饒勝槩杖策開篳路桃陰漸成蹊桑枝菀無蠧念兹山
水鄉渲染此嘉樹種柳沿溪深萬縷榮新露城煙帶碧
潯能使陰陰駐燕蹴飛絮香鶯選繁蔭度彭州補闕名
聖湖蘇堤路仲甫與端明千載有餘慕古來賢達人藝
植見才具穠鬱還舊觀山川亦竒遇年年春風生父老
攀枝聚
頭陀寺傅修
宿性厭塵喧名山結良契選勝及頭陀來值霜天霽行
行一以深亭午轉昏曀劃然復天開弘規敞妙制大哉
頭陀師宗風闡妙諦至今諸比丘能譚其軼事為言百
丈山此山之右袂相去百里餘師始實游憩愛彼峰巒
佳因窮開鑿勢長鑱揮不停及泉竒鬼二兜蝥粲金光
驚起時一睨挺戈遂戰師師奔佯誘致一鬼留守山一
鬼追彌厲轉鬭溪谷間逐師遁深隧鬼憤不得師自剄
亦長逝其一留守者不知所終既師從隧中行安然幸
無慮俯僂見隙光蹭蹬纔一遂從井出高峰即今頭陀
寺山寺所由名名實以師係指點何太眞惝恍為一嚏
隧行或出山鬼死誰彼瘞地亦畏宗鋒天不窮禪銳即
持百丈高肯以頭陀貰拱衛紛層巒觴豆不足計團瓢
亦百餘隷處如爪綴我游僅信宿初未求根柢他年是
故人築室申明誓
舟下十八灘宋犖
章貢此交流水石驚千變虎牙激奔濤未許褰裳踐鼓
櫂念乘危亭午忘朝膳盤旋百折遙象馬瞿塘見搖搖
三板船遠下疾於箭青山兩岸佳咫尺不及盼長年倚
舵樓目注心還戰羨彼水上鷗容與隨風便纔經洄洑
艱又逐嶔﨑轉楓林送啼鵑沙渚竄野狿暮過惶恐灘
漸覩江如練蘋藻薦文山斜月浮波面
遊通天巖作
凌晨越章波杖策遵江徼野日破煙霏心閒展遊眺稍
窮林薄紆遂歴岡陵峭千巖如蹲鴟突兀藏靈奥既
至儼堂隍通天維一竅雕鎪信鬼工曲折存遺廟山根
洞穴穿傴僂僧徒導豁然世界殊飛空巨石倒﨑崯難
具陳盤礴發狂叫伊余厭塵囂探竒慰所好緬彼玉
巖翁彷彿聞清嘯諸賢相繼來忘歸領其妙觸目多遐
蹤眷言託同調夕陽猿鳥鳴移情此雲嶠磨墨榻題名
千年碧苔埽
廬山詩六首(有序)
壬申七月余自江右移節三吳放舟彭蠡抵南康初
十日謁白鹿洞禮成遂過三峽橋遊棲賢觀玉淵潭
明日經萬杉至開先坐潄玉亭觀瀑布就宿寺中又
明日登舟往返三日得古詩六章
自我來豫章便結匡廬想顧為塵網羈不得掉頭往今
晨泊落星篷窗晴嵐盪巖厓擬攀躋懷抱輒蕭爽初途
背城闉肅然五老仰陂陀屢登陟耳畔清泉響小住傍
松根山疏時在掌鹿洞千年蹤絃誦欣吾黨行行促輿
夫樂地兼幽賞
洞古之國學肇興自南唐考亭昔主此垂訓何周詳適
際堯舜世大化九域翔
宸翰與賜書照燭留山岡繄余忝秉鉞咫尺恒相望學
規藉文敬(余曾頒胡文敬學規)愧未親敷揚移鎮荷新命來謁夫子
堂諸生肅奔走特達咸圭璋勸勉亦云切廩餼聊薄將
(余置洞田少許)象山講義利令人泣霑裳大哉子朱子錄取置
座旁斯人不可見後學徒徬徨洞壑蘚花積橋亭松風
長欲去仍頓軛願此抽篇章
久曠山澤遊沖襟鬱以積出洞偕衲子展眺意良適溪
攅芋葉青籬綴豆花白村農遮道周兒童窺門隙酒漿
競跪進誰忍去爾迫俄驚三峽橋截磵卧千尺斷岸儼
瞿塘奔濤撼怪石亭午炎威熾橋下任投幘飈迴難久
留更振厓畔策玉淵得一竒深潭注寒碧葉落鳥應散
中藏蛟龍宅林際開寶坊鐘魚震幽僻講堂倍寂寥緬
懷讀書客連蜷雙桂樹攀條足晨夕解帶鎮山門佳話
傳自昔我匪蘇楊儔一笑踵其跡(楊文襄效坡公留玉帶於焦山余復繼楊)
(留玉帶於此)題名倩山人顚米為辟易須臾纖月明松杪翻
宿翮呼酒勞徒侣流螢點絺綌
趁曉催遊伴竹輿嘔啞喧削壁望五乳隱隱辨寺門緣
壁出汲僧騰擲疑孤猿誰繼憨大師妙義闡風旛三歎
舍之去萬杉停短轅當逕排古礎驚並石鼓捫法界啟
北宋丈室殊弘軒昭陵御筆失潁濱長句存香飯分一
盂杉影清心魂僧誇槐京字導我過荒園(寺後有槐京包帚書龍虎)
(字)俗書那足貴乃比璵與璠盤礴楓樹下嘯咏石上蹲
野翁笆籬外擁瞰頭如黿秋暑酷未退何時雨翻盆行
將挹飛瀑庶滌胸中煩
精藍首開先欲到心甚渴望見鶴鳴峰已覺俗韻割迨
至招隱橋一旦詩意豁千松夾道迎虯龍鬭空闊苕華
放翠蓋可玩不可掇路轉殿閣雄欲並山嶻㠔紆迴軒
檻幽經營元宗末浮慕世外遊忍將民財括轉瞬幾滄
桑書臺蒙野葛石眼聰明泉留洗水精鉢煌煌紀功碑
聲施何弘達嘉靖䜟良異觀者恒咄咄(王文成刻石在正德庚辰明年)
(世宗即位碑中有嘉靖我邦國語觀者異之)涪翁七佛偈顔柳受鞭撻墨本
舊已藏苔石今一抹披尋榛莽中何處萬雷聒西偏沿
磵脣引溜來活活忽入青玉峽竒勝千山奪絶壁瀑花
翻箭急雪色潑潭曲神物蟠靜對戒嗔喝移情海岸同
衣袖霑跳沫孤亭坐忘歸朝衫此回脱
月落潭上回入寺月仍見始知玉峽高直遮天之半香
臺敞宜步禪室靜堪戀老桂當簷盤美蔭周一院雪公
遺額懸筆勢鍾張擅古秀奪華亭洵足光紺殿解衣投
繩牀聲送莎雞亂炎官繖未收經旬苦揮汗異哉今夕
涼不待秋風薦空山氣候殊即次眠食便曉起覓歸路
不禁再三歎兹山燦往牒雲岫夙健羨三日走山麓聊
識匡君面何當謝圭組千峰探欲徧拾松煮瀑水息我
雙翮倦捨舟復登舟惆悵猿就檻回頭眺黃巖飛淙挂
匹練
魚梁灘下泊彭孫遹
暝色起何處忽然雲水昏春燒如新月遠挂山一痕寒
禽呼木杪暗蟲沸草根遙見暝際火知有林外村孤舟
欲棲泊石溜如雲奔羈旅一無託菀結難自論矯首眺
天末躑躅勞心魂
香爐峰王思軾
西江匡廬峰香爐最雄傑日出盪層霄恍覩紫煙爇兹
山從何來氣勢宛相埒叠嶂覆寒雲懸厓破積銕造化
侈壯觀玩好亟陳設狀物實肖形命名紀前哲左顧祗
林幽右帶溪流潔孤高不可躋一往每百折風雨千年
餘石壁陰蘚裂木末迴斜陽飛翠互明滅須臾見金光
連蜷挂雌霓如彼焚柴升崇穹罔不識天門敞虚無臨
風數蕭屑
由關門石步行十里登雲頂峯查愼行
此來為遊遨忽迫失足慮中情一恇怯進退兩失據隤
雲如奔逃片片掠面去霞標尚天半欲到苦難遽松根
絡崩巖怒石虎蹲踞隨身賴竹杖將伯倘予助移時陟
層巔鸞鶴似可御眼前少行輩坐長丈人倨登頓方自
兹休矜最高處
推車嶺
奮身出絶險深入悉平地玩情忘安危履境識難易憑
高試北望來路直如棄枯株盡僵仆樵採遠莫致野火
歲燒林虎狼何處避前山有厲禁僧律嚴於帥漸入
翠微天濛濛雜煙樹(自此至天池皆禁山矣)
大林寺回上人茅齋
盤煙下層霄山骨微負土陰陰日光澹漠漠風氣古寶
樹壓橋低一溪環菜圃香山舊吟地花徑兼宿莽廢寺
亦荒涼半間用茅補孤清耐久坐客至何必主林靜無
匿聲虚簷應樵斧
循佛手崖觀竹林寺石刻至訪仙亭
何人鑿渾沌洞戶啟虚牝將飛勢瓏玲吐秀如束筍瞰
空白石髓萬古凝不隕泉蒸濕氣成一一結芝菌其西
勢陡絶難以尋丈準天窄忽倒垂地豁平野盡側身壓
紫蓋俯背削蒼隼傍崖嵌樓臺縹緲海浮蜃青鸞十萬
隻掉尾埽欄楯竹林疑有無仙者跡久泯短生寄長世
跼蹐良足憫如何不自廣蟠蠖同螾蚓御風倘可行吾
意欲遠引
下擲筆峰渡將軍河抵黃龍寺觀明慈聖太后所
賜紫衣經幢及元人十八羅漢畫像
危峰拔竒峭插漢秋崢嶸下走數千尺此身疑被阬溪
流寬且長潭影黝而清飛泉濺我領過山猶水聲漸入
漸無蹊蒼松與雲平萬株皆直上曲木何由萌入林見
精藍御扁題有明敕建自神母豁達開朱甍一道護藏
碑蛟龍拱圅經袈裟垂頻婆錦繡揚旛旌新如手未觸機
上初織成元人留畫圖用意填丹青年深彩色退神氣
乃發生劫火焚天池赮封亦頽傾黃龍獨無恙故物猶
充盈得非深山中呵禁趨百靈勿輕現光怪恐使神鬼
驚
入九叠谷循觀山麻姑崖經屏風叠上一線天會
日暮不及觀三叠泉而返
信書不如無身歴解其故好竒輕坦道冒險犯迷路廬
山載圖經絶勝因瀑布三叠猶稱雄此來期勇赴尋源
既已得一壑經屢渡波濤所衝撞石滑不留步荒榛或
刺眼蛇蝮時挂樹雲屏横我前陰瀨風愈怒偕行率興
盡深入獨無怖漸上一綫天團團失四顧日光所不到
勃窣但煙霧徘徊問樵夫道遠日已暮逡巡半途廢老
懶坐自誤誤事豈可常一悔生百悟
棲賢三峽橋
陟山須到巔尋水須到源我從泉源來送爾歸山根上
流九十九併力同作喧前行經玉淵盡為潭所吞既吞
不勝受含雪空中歕急峽跨飛橋約束遏其奔一條夭
矯龍中有跌斷痕挾此萬古怒轟轟爭一門遊人不敢
立足底防瀾翻松風吹細雨到寺將黃昏
玉峽亭觀瀑
女媧煉石手年久漏微罅銀河忽垂天峰頂劈二華陰
寒透毛髮觀者初可怕從來所踞高一跌必就下龍歸
爭窟宅思以一戰霸雷霆震嚴冬冰雹凜炎夏衝成并
萬丈避去石三舍束身峭壁旁俯視若出跨相持勢難合掉尾
竟傾瀉來者競喧囂逝者已代謝風林延靜聽漸遠似
分汊繰繰絲車鳴決決糟牀醡盡平震蕩心坐以觀物
化
豐城縣北十里磯頭山上有曲江祠朱文公往還
湖南時與李後湖姚雪山遊此後人因奉栗主以
祀三賢詳見李崆峒祠記中今以韋武陽易後湖
者訛也
贑江西南來夭矯北走龍到此乃東折磯頭扼其衝是
名曰曲江形勢險且雄扁舟清夜詠倡自紫陽翁同時
李與姚杖履偕遊從三賢列祀典蔚為名教宗世俗不
好古變置靡所衷作詩糾繆誤兼以警盲聾
泰和城外望快閣
西昌漢古邑地勢實開拓鏡光十里平倒影見城郭浮
圖南北峙雙秀拱一閣緬彼白下宰流風宛如昨官清
無俗情景勝擅傑作冰絃絶已久人境兩寂寞除却謝
元暉澄江何處著
章貢舟中望崆峒諸山王原
城南九芙蓉青翠薄雲際二水夾而走如骨綰絡系右
脇溯章流南程及東霽山光照清襟偭偝隨轉捩邱壑
面面殊鶱騰變體勢虔州一都會山水富竒麗石城冠
樓櫓臺觀猶古制羣峰若拱揖一一得延睇昔有躬耕
人結廬嘗避世吾欲訪白雲何時脱塵繫
馬當
山險有太行水險有吕梁戒心天隨銘兼之惟馬當江
外苞千山銜尾鞭羣羊兹山大如馬信足趨洸洋江深
多洄洑激迅起且僵三洲殺其勢避走猶羊腸無風阻
牽挽風健虞披猖深涉儻為亂欹仄須周防今朝風色
正挂席何堂堂擊汰恣流覽緩轡行康莊古諺詫神助
語或非荒唐
甘棠湖
北郭長江流混混雜黃赤南城千傾波一匳貯青碧小
屋叢近汀衰楊罨遙陌沙尾古隄橋勝蹟懷先畫一抔
若浮杯孤亭破煙白匡廬現全身嵐紫落几席傑閣字
鏡波五賢妥神魄佳日攜朋儕放浪脱巾幘湖山色不
改人民已非昔江州屬重鎮一再罹兵革休養日已久
曾未起羸腊蕭索慘氣象憑弔愁過客
雙牌峽
行歴西江山頑礦失竒秀連峰無嫩姿黃鐡冶鑄就頗
愛灘下石萬彙窮刻鏤舟入雙牌峽崇岡石骨瘦肘脇
態屢遷肌理細生皺中有三數峰谽谺出剔潄餘似未
剖璞時亦露指咮覩此心目爽足洗衆山陋廿里百拆
旋十步九宿留水容亦殊絶黝黯慘深晝渟如黛沈膏
飄若鏃離彀潭潭蛟龍潛睒睒虎豹鬭溪石厲廉角偪
側間疎透反唇來悲啼窒吭發狂吼幾時甫出險叵料
此峽又篙力怯枝梧筧挽戒踣仆遊目未憎斁王程迺
羈逗胡然歎滯淫難進固素守
下十八灘邱成和
昨買虎頭船朝辭龜尾閣來日出重灘石齒排劍鍔擲
我七尺軀乃知端居樂天柱浪已高惶恐風愈惡雲晝
萬安城霞夕泰和郭月上指廬陵汀沙宜早泊邨沽聊
取醉適寢免夢噩千里一孤帆飄飄似秋籜
鹿洞西望星眼(五老峰中兩崖相交而中逗光名星眼)
干特
山上有匡廬山下有白鹿啟扉見峰頭曙星凌空矗靜
觀常如期更極千里目五老時顧予顔色蒼以穆予亦
顧五老爽氣相往復
峩眉巖鍾宏理
我聞峩眉山穹然表西蜀日月磨其巔冰雪夏常蓄岷
嶓莫敢衡登者盡駭矚胡為薌溪巖嘉名亦相續攬勝
遲良朋行行路彌曲林莽氣蕭爽岡巒時起伏道經五
面峰巉巖削寒玉峰迴路漸轉蒼翠色可掬仰視天半
巖宛如列眉目琳宫依石罅無假五丁築飛閣迥淩空
鳶烏寄巢宿羣峰勢環抱俯首千仞谷天風吹我衣長
嘯振林木稍稍近欄楯下視瞻已縮陰雲展靈旗急雨
過山麓似有蛟龍潜腥風不可觸下經山崦行繞畦盡
修竹石橋跨危磵泠泠瀉泉綠傍有小石巖深廣亦如
屋舂罏自成列瀟洒出塵俗翹首山頂峰壁立如斧斸
攀躋苦無徑終古絶樵牧為語素心人好自迴芳躅若
陟此山巔定效華峰哭
入華子岡李灝
崇岡逼天闕迤邐入寒山涼飈四面來飄泊噴紅泉吾
行仗輕策褁糧擬昔賢伐木追險道聳身陟高阡幽人
何時來彷彿生紫煙側聞華子期長嘯空魚筌玉棺琢
千載金籙太上傳遠眺天柱峰孤光隱目前麻源望三
谷清泠亦潺湲響折謝公屐高下聲跫然
清玉峽用范文正公觀瀑韻陸奎勲
峰頭鶴不鳴亭隅泉可挹氣通源故高脈束流始急潭
影涵空明觸石怒陡立雙龍挾雷飛萬古罕得蟄(東為馬尾)
(水西為瀑布泉其究一也)灑雪上青松天繪妙於濕攜來謫仙謠陋
彼鮫宫泣樵斧韻丁丁磨崖覬深入
三峽橋次東坡韻
盤盤踰七尖飛梁跨巖溜險若象馬蹲猛與風霆鬭般
匠始經營鬼工默左右迤東轉靈竒一泓聚百竇(玉淵潭受)
(支流九十有九)爪滅踏雪鴻毛寒飲澗狖水波卷復圓山骨齧
逾透下上判玉容(潭水上白下綠畫工所難烘染)小大遞金奏問塗涉
九洪指月滿三彀何物鎮山門有詩惱清晝齒剛遜舌
柔白石耐可漱
華溪行(并序)藍千秋
癸巳冬臨川洪獅山横秋話雙烈事請賦詩備史官
拾遺乙夘長興之難金谿黃生婦靜姑及其女慧悅
死華溪婦臨川故太常卿傅□孫太學生占衡女
占衡師方城先生有文譽獅山五丈云
伊昔十三祀七閩遭逆孽妖氛扇江湖流毒最慘烈天
兵指南荒玉石俱焚滅下馬截人頭上馬擁雲髮婦女
泣且行宛若連娣姪刀劍耀雪霜誰能即引決乙夘屠
長興居民競奔蹶金谿有賢姝孃女獨秉節悠悠經三
紀長老為余說姝本名家子臨汝舊閥閱嫁作黃生婦
簾幃自修潔上有老姑嫜甘旨靡遺缺下有出腹女小
字為慧悦窈窕垂雙鬟足跡未踰闑厄運干戈際踉蹡
竄巖穴中道逢雷雨追騎又撇捩板橋擠欲顛溪漲不
可越惶急語藁砧雍樹涉倉猝阿女甫濟岸阿孃已陷
没顔色不變更舉趾何勃窣紿以緩須臾戒以勿搪突
祗恨倥偬間未與老姑别臨流拜復啼此生已永訣拜
罷赴溪湍一軍駭咤咄其女隔岸呼孃去莫單孑躍身
隨逝波相從絶涴涅至今溪水鳴如聞泣嗚咽寂寞東
門祠(故烈女祠在金谿)無人竪碑碣我聆是語已太息中腸熱
二女扶人極千載猶凜洌空谷芝蘭芳不以顯晦輟所
愧逐浮華大節誰昭揭賦詩紀幽貞上偕星與月華溪
成岡陵英聲無衰歇
峽江烈孝詩李紱
峽江古金川練公最竒崛遺風里閭盛士女識忠節有
明國運終流寇作妖孽獻賊尤兇殘原野饜膏血其徒
張其在虐熖燎袁吉蔓延至硯溪胡氏衣冠列於赫楊
太君罵賊氣不屈穿齦碎張齒噴血斷顔舌二子故文
弱孝義激倉猝裂眦起徒搏白刃怒可奪若坦從母亡
若均力已竭仆地就駢誅有婦志尤烈涕泣護夫體玉
碎蘭芽折願從我姑死庶幾我夫活吾聞曾文忠(櫻)大
節高門閥故應羣從間教成到閨闥(若均婦為文忠從子)世衰正
氣微忠孝不可詰死生亦大矣轉念足已失偉哉胡氏
門卓犖萃三傑諸孫我同譜舊事語酸咽使舟行皇皇
無由拜碑碣短章志感喟頑懦藉奮發風濤怒擊撞魂
夢夜超越
蓮溪行馮謙
往昔亂初平悍卒同豺虎恣意肆殺掠村落無完堵哀
哉周氏婦無由避剽虜宛轉衢路間夫妻魚在釜陽言
脱其夫甘心膏鑕斧心慧由性眞霜刃烏足懼泠泠蓮
溪水鬱鬱南村樹悲風為我鳴烈義莽塵土(孔塘周灼九妻危氏避兵)
(村南蓮溪遇害時年二十有六)
龍珠寺分韻得自字楊枝遠
塵外構寒龕洗然清淨地藤徑何幽幽野客三五至道
逢種藥僧笑揖問何自荅云雲外人來訪雲中寺欵曲
話未終解衣挂薜茘維時孟夏初草木紛森蔽日色寒
深松暗泉咽危砌有鳥結羣來翛然發清唳崖虚更無
人谷暗疑有魁我欲陳此情此情杳難會山風振瑤琴
泠泠發幽思
建昌山下渡萬承蒼
西山勢北走長河亟截斷猙獰萬獅虎屏息如讓畔中
流一葦杭俯見沙礫粲垂楊蔭魚磯人家在西岸炊煙
四面起偃蹇坐虚館溪澄刮青銅壤闢鋪繡案放神向
寥廓流目入澶漫高天鴻雁没遠浦牛羊散遙睇紫霄
峰峩峩插星漢匡君棲隱處白雲為之冠意與洪厓子
靈境各據半中剰寬閒地世人得畊灌欣賞未云足登
車日將晏首塗困犖确及此方泮奐明晨陟峻坂心知
有竒觀轉恐我僕痡臨岐忽成歎
九江道上黃菊盛開經數百里不絶傳是東籬遺
種
江州古時路黃花翳連岡舉世無人識飄零隨曉霜陶
公感蕭晨采之助飛觴遂令千載後華屋延秋光亭亭
金石姿不隨世炎涼清泉濯宿根空山抱孤芳一承君
子顧紉結古錦囊豈惟制頽齡令德滋日章所以浮湘
者亦欲餐其英柴桑今為墟此意誰與明
初入廬山
廬山信竒絶我來及初冬羣陰一以揫了了辨諸峰旭
日射巖谷光彩相沓重西峰松上翠潑向東峰松欹石
盤鸛鶴枯藤偃蛇龍中有太古人出没無定蹤行行度
幽澗忽聞煙際鐘誰從宗竺遊吾方媿塵容
古杉詩(并序)甘汝來
縣東三里許由鄭家洲渡河而東有白象山余家祖
塋在焉歲壬午家大人復卜葬先大父於祖塋之左
後二十年次辛丑先大母卒又祔葬焉去墳二尺稍
偏左有古煔一株圍可四尺高不過丈餘頂秃無梢
杪枝椏横披團圞交錯望之類張蓋相傳近千年物
也詩以志之
南昌古豫章以樹名郡治梓生松陽門榮悴關隆替南
康吾支郡巘山在其地上有陳蕃墓兩杉入雲際誰其
十年樹喬木匪偶寄下鍾地之靈上秉天之氣象山我
家塋馬鬛封先世土角流金星形家兹可誌婆娑一古
煔孤幹亭亭植春夏敷榮華秋冬彌蒼翠太傅墳前杉
上下論年歲吁嗟此古木且似植其類惟我大父母矯
矯同風味盤錯係綱常磨礲成節義會合待十年造物
有深意雨露日滋榮永言受蔭庇
渡潯陽江經廬山至德安次香山德安趨潯陽韻
却簡柱川大守錢陳羣
侵曉薄潯陽煩慮始一展廣川利泛涉層巒揖清緬穿
石水紆迴出岫雲舒卷攀危倚僮僕攬勝去帷幰西崦
竹逕封東林碑字蘚登頓信云疲散誕乃忘倦山程延
信宿茒屋就偃蹇復此遵修塗仍欣開别巘村稠市稍
喧磵豁路初轉通律俯金帶古渡歴敷淺稽圖豈遂遊
考志聊紀顯凌虚馬蹄蹴窮皺吾目眩題詩報故人即
事得幽遣
廬山桂答白太傅即用其韻
物生各傅地命之實由天天公但隨地無意於其間如
魚必樂水飛走各依山匡廬毓靈異能使桂樹鮮不聞
芭蕉卷禪理參牢堅高松倚幽澗菁葱不計年其種遭
蒸㸑焉知幾萬千茘子堆滿地狼藉陳家園豈無一顆
貴紅巾貢御前
重陽前一日同闈中諸公晚出至公堂觀屏風所
刊
御製題貢院詩遂登明遠樓用韋蘇州郡齋雨中與諸文
士燕集韻
列棘撤深院晚桂敷叢香樓高延江氣衣薄怯地涼執
事方散去紆步迴公堂豈惟適眺聽於兹覩時康鱗鱗
别號舍辛苦誰能忘以人有同趣感遇皆親嘗右文攄
令德煌煌垂詩章思通風雲迥勢轉鸞鳳翔洪都磊落
州聲教何洋洋凌虚發清唱永言表南疆
往與新喻晏中丞虞際同年友善余奉使豫章虞
際以奉母里居相距四百里握手願違悵焉有寄
用陶詩答龐參軍詩韵
入覲秉東節尊酒遺令言自昨辭湘水乞養怡田園化
俗敦孝弟娛情寄詩篇古有求忠訓今兹豈不然相期
同心舊終虚執手緣章江有雙鯉尺素聊與宣思君一
延佇孤雲移秋山金石苟不渝何必皆盛年
阻風北蘭寺下寺僧送桂花一枝留話移時用陶
詩形贈影韻
地偏&KR0712;舟宿風號及晨時江行不計程去住信所之執
手别千里瞻言猶在兹化人復何事夙興恐後期殷勤
折晚桂似結塵外思况余遲暮影對之增悽洏題詩聊
相答仰俯無復疑混茫一窮達此義非言辭
守風江干晚眺西山用陶詩庚子歲五月中從都
還阻風於規林二首韻
假日自兹始紫邏還敝居水清映木石村靜絶喁于朔
風迴去枻枉渚守一隅江勢有分派所即遂異塗隣船
喧遠岸夕景散秋湖時序默改謝川原呈蕭疎觀物無
竟極相遇瞻望餘多情有西嶺獻秀復何如
思歸匪不速信宿安所之弟妹各一方聚首難與期獨
鳥餘遠思孤雲有還時昨日臨高會今者淹在兹故山
信云戀厚禄誰當辭晨發沿江水東指夫何疑
瑞洪晚汎用陶詩影答形韻
白板造江舟迴轉極迂拙帆駛岸非移沙互路豈絶野
色無逢迎目遇隨所悦前林方延勝柁捩忽已别風止
雨初濛雲隱星未滅微蒸欲解帶薄陰釀秋熱榜人但
知進用力戒勿竭停舟侣鳬雁即事信不劣
自餘干至廣信灘行五百里憶曩遊閱四十年復
問津焉慨然有作和貧士七首韻
往遊如去水旅夢猶依依豈期復訪來短楫遲清暉林
鳥似相識睍睆相鳴飛水喧漁舟出谷響樵人歸羣動
各有托所苦寒與饑人生不滿百安能長獨悲
其二
碧梧蔭嘉閣丹桂榮舊軒國典重休沐暫許歸丘園丘
園隔千里江蕪自生煙閒情此孤寄默默惟靜研所思
在遠道平生邀一言媿乏理人術頫首思前賢
其三
急湍落秋峽韻叶太古琴偶然到枕上寂寞餘清音披
衣中夜起欲即不可尋村醪尚盈缶獨飲自勸斟飲中
有賢聖至理吾所欽流行與坎止誰與諧此心
其四
耳目有偏寄陋彼曠與婁如何生使獨相任不相酬覆
載廣且大銜羽嗤周周本無神仙訣安能遣煩憂生逢
堯舜君都俞况同儔假手獲所請于焉終吾求
其五
舟人日理楫他務非所干如何食君禄而忍尸其官旅
行廢晨興及午方朝餐日來風力勁襆被知天寒酌酒
對霜葉相顧非盛顔李耳識此意青牛過函關
其六
扁舟滯雲水理本如飛蓬論文契獨賞舉世稀國工宣
秉起雲陽楚北失二龔結習苟或異領趣安能同灼然
見大川非楫信難通九京如可作斯致當誰從
其七
同朝有衆正先後來名州僚屬共砥礪清節誰與儔餞
徹復相送巵酒臨中流酒半一敦勉各為蒼生憂顧余
寡長策厚意竟莫酬何以慰相思努力期信修
十月二日過玉山作和九日閑居韻
連岡亘平地于役日勞生一從上帝錫遂遺懷玉名夜
來仰星象珠斗相輝明少日曾度此倚松聞泉聲今復
松下過對之感衰齡晚禾霜前熟新釀槽間傾山農識
先事秋盡規春榮竹石藴深致禽鳥披餘情笑彼淹留
客終歲竟何成
東林寺金德瑛
東林西林寺當九江至南昌之孔道今東林驛即以
寺為名寺中為往來行人踐踏不堪慧遠當日胡弗
擇廬山幽邃而托足焉其意良欲與士大夫輩相往
還耳豈眞忘名之徒哉且其地絶少幽勝即白司馬
遊宿皆山北麓去城廓甚邇而山南之竒觀則白公
未之及也
出郭三十里息駕廬山陰喬木標古刹言是東西林遠
師負高名影堂傳至今雖面香罏峰托足苦未深士既
志出世魚鳥同飛沈肯令軒冕輩車馬來駸駸晉人惟
好事緇流亦浸淫活活虎溪水難洗戀名心淵明不降
志自得絃外音慧遠弗之就反欲相逢迎我聞栗里石
雲深不可尋
游九峰寺
略彴度八九泉水流琤淙一峰復一峰引入九峰中石
橋三澗合虚亭四面通老僧七十餘耳目殊清聰徒衆
自耕食山柴供煮烘水勢猶出谷僧杖無移蹤笑語留
貴客小住亦從容
獅子菴
茂竹掩行徑高柯早蟬鳴山僧閉關坐籬落犬有聲忽
聞剥啄響為我啟軒楹清風時一吹衣袂皆飄輕茶水
自採汲此外何營營
道源書院贈南安游心水太守
孟後千餘載周子紹微言生知無師授獨臻閫奥全得
二程子徒日月回中天南安雖僻郡司李栖龍鸞大賢
過化地飲水應尋源胡為過嶺士競慕南華禪修途闢
易塞野火撲更然英哲尚迷方狂騁如風顛太守篤經
術仁讓變鷹鸇一綫扶正學辛勤歴十年郡東峙佳嶺
秀色羅雲烟翦除伽藍宇改作禮義門堂中四栗主俎
豆昭吉蠲民懷功德在配以王伯安典型斯可仰百世
興懦頑十室有忠信入里必式焉寧謂四邑陋不堪與
陶甄招來青衿子黌舍數十間擇師具餼稟琢璞成璵
璠我來一登拜俯仰發清妍霽月光風境宛然落目前
君政異俗吏必以德教先邦人如鄒魯君名當不刊
江西通志卷一百四十九
