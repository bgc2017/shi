江西通志卷一百七
祥異
箕陳禹範休咎並徵雨暘寒燠曰時與恒劉班繼之
用志五行貌言視聽類應為憑用占物候用協人情
聖皇御宇海晏河清諸福備至嘉祥並呈箕風畢雨實
厪民生江西樂土時慶豐亨人康物阜長頌昇平作
祥異志
七政歷分星諸占日躔星紀之次其分野方位吉日蝕
在斗春秋感精符曰國飢武氏曰吳地有兵月蝕在
斗占曰國飢又曰兵起月入南斗荆州占曰吳越有
災期不出三年月犯南斗陳卓曰風雨不時兵起月
乘宿南斗占曰有風雨歲星在南斗占曰吳越有福
歲星守南斗石氏曰歲星守中久則榖貴春秋合誠
圖曰歲飢人相食歲星熒惑合於南斗占曰吳越飢
旱不可用兵鎮星守南斗福德在吳歲鎮斗牛吳越
之福鎮星犯南斗占曰先水後旱太白犯南斗主寇
兵太白守南斗黃帝占曰所守之國凶太白鎮星合
於南斗占曰吳越有兵太白合歲星在斗占曰為亂
飢為内兵太白晝見南斗占曰有兵喪辰星犯南斗
天文籙曰有水災辰星守南斗陳卓曰萬物不成五
榖傷敗熒惑犯南斗其地主兵變熒惑守南斗占為
亂賊喪兵守之久其國絶祀客星守南斗占曰有兵
絶道大水盗賊起黃帝占曰五榖先賤後貴客星出
南斗石氏曰天下飢人相食關梁不通客星在南斗
占有兵有赦流星入南斗占曰榖貴民勞彗孛犯南
斗占曰吳越兵起有自立者三年而滅又曰吳越大
水(郭子章豫章書)
春秋
魯昭公三十二年(敬王十年)夏吳伐越始用師於越也史墨
曰不及四十年越其有吳乎越得歲而吳伐之必受
其凶(左傳)
按杜注云此年歲在星紀吳越之分也歲星所在
其國有福吳先用兵故反受其殃杜注本之服虔
而鄭注則云天文分野斗主吳牽牛主越此是歲
星在牽牛故吳伐之凶鄭注本之劉向其義較長
孔氏正義譏鄭為妄者非也
越之亡熒惑守斗(史記天官書)
漢
文帝五年吳暴風雨壊城及官府民舍(豫章書)十二年有
馬生角於吳角在耳前上鄉向右角長有三寸左角長二
寸皆大二寸劉向以為馬不當生角猶吳不當舉兵
上向也時吳王濞封有四郡五十餘城内懷驕恣天
戒數見終不改悟後卒誅滅(豫章書)
漢孝景帝二年七月丙子火與水晨出東方因守斗占
曰其國絶祀至十二月水火合於斗占曰為淬不可
舉事用兵必受其殃斗吳也又為粤是歲彗星出西
南其三年吳楚膠西膠東淄川濟南趙七國反吳楚
兵先至攻梁漢遣大將軍周亞夫等戍止河南㠯候
吳楚之敝遂敗之吳王亡走粤粤攻而殺之(漢書天文志)
建平中豫章有男子化為女子嫁為人婦生一子(豫章書)
建武二十四年九江多虎大蝗(林志)
永平九年十月底中客星出牽牛長八尺歴建星至房
南滅見至五十日牽牛主吳越後廣陵王荆與沈涼
楚王英與顔忠各謀逆事覺皆自殺十八年十一月
甲辰晦日有蝕之在斗二十一度是時馬太后制爵
禄故陽不勝(後漢書天文志)
永平十三年白鹿見南昌(林志)永平末豫章蝗榖不收民
饑死每縣幾數千百十人(五行志注)
元和二年白烏見南昌時李儀為太守(林志)三年海昏縣
出明月珠(縣東十五里地名珠溪)大如雞子圓四寸八分(古今注)
永元十一年豫章餘干得白鹿高丈九尺(古今注)
永初六年夏六月豫章負谿原山崩共六十三所(鄭樵通志)
元初六年南昌芝草生(通鑑綱目)
永建六年十二月壬申客星芒氣長二尺餘西南指色
蒼白在牽牛六度客星芒氣白為兵牽牛為吳越後
一年揚州六郡逆賊章何等稱將軍犯四十九縣大
劫略吏民(後漢書五行志)
永和二年八月庚子熒惑犯南斗斗為吳明年五月吳
郡太守行丞事羊珍反江賊蔡伯流等數百人攻廣
陵九江燒城郭殺都長四年七月壬午熒惑入南斗
犯第三星斗為貴相為楊州熒惑犯入之為兵喪其
六年大將軍王商薨九江丹陽賊周生馬勉等起兵
攻沒郡縣(同上)
永和間豫章太守孔竺臨郡三月白雀出南昌(藝文類聚)
吳
黃武元年鄱陽白龍見三年鄱陽大飢七年豫章黃龍
見(安志)
赤烏十一年夏五月鄱陽言白虎仁(豫章書)十三年夏五
月日北至熒惑逆行入南斗秋七月犯魁第三星太
元二年權薨是其應也故國志書於吳(晉書天文志)
魏高貴鄉公正元元年十一月白氣出南斗側廣數丈
長竟天王肅曰蚩尤之旗也東南其有亂乎二年正
月有彗星見於吳楚分西北竟天鎮東大將軍毌丘
儉等據淮南叛景帝討平之是歲吳主孫亮五鳳元
年也斗牛吳越分案占吳有兵喪除舊布新之象太
平三年孫綝盛兵圍宫廢亮為會稽王故國志又書
於吳(同上)
太平初嘉禾生南城(豫章書)
永安六年赤雀見豫章(豫章書)
晉
晉武帝太康元年正月己丑朔五色氣冠日自夘至酉
占曰君道失明丑為斗牛主吳越是時孫皓滛暴四
月降(同上)是年豫章生嘉禾龍見於建昌七里汀立祠
祀之後禱雨輒應(安志)三年白雀見豫章(玉海)五年秋七
月嘉禾生南昌(豫章書)秋九月南安大霖雨暴雪樹木
摧折害秋稼(鄭樵通志)七年木連理生豫章太守蘭隸以
聞(安志)八年夏四月木連理生廬陵東昌(白下大記)
元康四年秋七月白烏見鄱陽(豫章書)
永興元年彩雲覆豫章甘露降麒麟見是年石陽地震
水湧山崩(安志)九月太白入南斗是年陳敏亂掦土(晉書)
(志)二年蝗大飢(安志)
永嘉三年鎮星久守南斗占曰鎮星所居者其國有福
是時安東琅邪王始有揚土(同上)六年秋七月豫章郡
有樟樹久枯忽更榮茂元帝中興之應也永嘉末豫
章有大蛇長十餘丈斷道過者蛇輒吸之吞噬百人
吳猛與弟子殺蛇猛曰此是蜀精蛇死而蜀賊當平
既而杜弢滅(豫章書)
元帝渡江歲鎮辰太白四星聚於牛女間(晉中興書)
太興元年正月麒麟見豫章(豫章書)冬十二月廬陵豫章
地震湧水出(鄭樵通志)二年夏五月蝗(豫章書)三年春正月
白鹿二見豫章(孫氏瑞應圖云白虎)
太寧三年十一月癸巳朔日有蝕之在卯至斗斗吳分
也其後蘇峻作亂(晉書志)
咸和二年春二月南昌有騶虞見(安志)夏四月己未豫章
地震(鄭樵通志)四年冬十月柴桑廬山西北崖崩(豫章書)
咸和四年七月有星孛於西北犯斗二十三日滅占曰
為兵亂十二月郭默殺江州刺史劉胤荆州刺史陶
侃討默斬之(晉書志)
咸康二年秋七月白鹿見望蔡豫章太守桓景獲以獻
五年南昌民掘地得銅鐘四枚太守褚裒以獻(豫章書)
永和十二年秋七月甲申白兔見鄱陽太守王耆之以
獻并上頌一篇(豫章書)
升平四年春二月鳳皇將九雛見於豐城(安志)
興寧三年夏五月廬陵西昌修明家有僵栗忽復起(晉書)
咸安二年春三月白虎見豫章南昌縣西鄉石馬山前
(豫章書)
太元六年夏六月江州大水(豫章書)十一年秋八月乙酉
白烏集江州寺庭羣鳥翔衞(豫章書)十四年桐木連理
生豫章新淦陸地生蓮太守范寗表聞(藝文類聚)冬十一
月辛亥白虎見豫章(豫章書)十六年太守范寗獻白鹿
一頭(晉起居注)十八年夏六月己亥南康廬陵大水深五
丈(鄭樵通志)十九年十二月癸丑太白犯歲星在斗占曰
為亂飢為内兵斗吳越分至隆安元年王恭等舉兵
二年恭及桓元䧟江州是後連歲水旱飢(晉書志)
隆安四年正月乙亥月犯填星在牽牛占曰吳越有兵
喪女主憂(同上)
元興二年十一月辛巳月犯熒惑十二月桓玄簒位遷
帝后於潯陽三年二月劉裕盡誅桓氏(同上)三年江州
竹生實如麥夏六月白雀見新淦獲以獻(豫章書)
義熙元年八月丁巳月犯斗第一星占曰天下有兵一
曰大臣憂案江左來南斗有災則吳越會稽丹陽豫
章廬江各隨其星應之(宋書天文志)南康雩都山有金雞
青黃色飛集巖間(豫章書)五年春正月戊戌夜潯陽地
震有聲如雷六年三月己巳月掩斗第五星占斗主
吳兵起是年徐道覆盧循反(宋書天文志)七年白雉見南
昌(安志)八年自正月至四月南康廬陵地四震(鄭樵通志)義
熙中豫章郡吏易拔變為三足虎(異苑)
宋
文帝初為宜都王臨川人獻王萍實六子大者如斗小
者如鶴卵圓而赤初莫有識者以問長史王華曰此
萍實也宣尼所謂王者之應宋祚當卜年六百頃之
宜都王即位(渚宮故事)六年春三月白象見安成安復江
州刺史南譙王義宣以聞十七年潯陽祐成湖芙蓉
生連理二十年夏五月廬陵郡地芙蓉二花一蒂太
守王淵以聞二十一年白雀見南昌二十二年春二
月辛未白鹿見贑縣南康相劉興祖以獻豫章豫寧
得銅鐘江州刺史廬陵王紹以獻二十四年春二月
壬午臨川王第梨樹連理臨川王&KR1433;以聞三月甲寅
甘露降潯陽廬陵王紹以聞夏四月癸未甘露再降
潯陽丙申又降江州城内桐樹丁酉又降城北數里
廬陵王紹以聞二十七年夏四月乙卯至戊午甘露
頻降南昌戊午早時天氣清明有彩雲映覆郡邑甘
露自雲中降太守劉思孝以聞二十八年春正月戊
子木連理生潯陽柴桑又生州城内江州刺史建平
王宏以聞秋七月癸卯潯陽柴桑菽粟旅生彌漫原
野建平王宏以聞二十九年秋八月癸酉白鹿見鄱
陽南中郎將武陵王煒以獻(豫章書)
孝建二年餘干地震死者二十九人(安志)三年春三月庚
子白鹿見臨川西豐夏四月丁亥臨川宜黃縣民於
田中得銅鐘七口内史傅徽以獻(豫章書)
大明元年夏四月戊申白雀見潯陽冬十月丁丑木連
理生南昌五年夏五月白雀二見潯陽江州刺史桂
陽王休範以獻七年春三月丙申甘露降潯陽太守
劉濛以聞夏四月乙未白雀集廬陵王第廬陵王敬
先以獻(豫章書)
宋孝武大明六年八月月入南斗魁中占曰吳越有憂
明年揚南大旱田榖不收民流死亡七年二月月犯
南斗第四星入魁中占曰豫章受災豫章王子尚死
(宋書天文志)
泰始二年嘉蓮一雙駢花並實合柎同莖生豫章醴湖
(玉海)四年春二月丙申望蔡獲古銅鐘高一尺七寸圍
二尺八寸太守張辯以獻五年夏五月壬戌南昌獲
古銅鼎(安志云上有篆文)容斛七斗江州刺史王景文以獻
六年秋七月壬午白雀二見廬陵吉陽内史江孜以
聞冬十二月壬辰木連理生南昌太守劉愔以聞(豫章)
(書)
元徽五年夏四月乙巳白雀二見潯陽柴桑江州刺史
邵陵王友以獻(豫章書)
齊
建元元年夏廬陵長溪水衝擊山麓崩四年春三月白
虎見虔化縣(安志)
永明元年夏五月木連理生安成新喻縣二年彭澤獲
白雉一頭三年春正月安成縣榆樹二株連理秋七
月安成王暠第獲白雀一頭四年夏四月東昌縣山
自比歲以來恒發異響二十五日有一巖禠落縣民
方元泰往視於巖下得古鐘一枚(齊書)五年望蔡獲白
鹿一頭春三月豫寧縣長岡山得神鐘一枚八年餘
干縣獲白獐一頭冬十二月柴桑縣陶委天家樹連
理十年鄱陽郡獻一角獸龍首鹿形龍鸞共色(豫章書)
梁
梁武帝天監元年八月壬寅熒惑守南斗占曰糴貴五
榖不成大旱多火災吳越有憂宰相死是歲大旱米
斗五千人多餓死其二年五月尚書范雲卒(隋書天文志)
二年夏六月太末信安安豐大水五年廬陵太守王
希𣆀於高昌縣之仁山獲銅瑞劍二口以聞六年夏
六月新吳縣獲四目龜一(豫章書)九年望蔡縣得銅鐘
内史表箋以獻(安志)十年夏五月癸酉安豐縣獲一角
元龜(豫章書)
大同五年十月辛丑彗出南斗長一尺餘東南指漸長
一丈餘十一月乙卯至婁滅占曰天下有謀王者其
八年正月安成民劉敬躬挾左道以反黨與數萬(隋書)
(天文志)
太清三年夏六月江州大飢人相食(豫章書)
大寳二年夏六月陳覇先發南康贑江水暴起數尺灘
石盡沒進軍頓西昌有龍見水濱高五丈有五采色
觀者數萬人覇先獨坐胡床於閣下忽有神光滿閣
燭照廊廡趙知禮怪問不答尋進軍討侯景破之(淳熙)
(志)
陳
陳文帝天嘉四年九月癸未太白入南斗其後安成王
為太傅廢少帝而自立改官受爵之應也(隋書天文志)五
年春正月乙酉江州湓成火死者二百餘人(安志)
太建七年冬十二月甲子南康郡獻瑞鐘一十四年秋
七月辛未江水色赤如血(豫章書)
隋
開皇三年餘干大水漂市民三十五家(安志)八年十月甲
子有星孛於牽牛牛吳越之星陳之分野後年陳氏
滅(隋書天文志)
唐
武德六年慶雲見洪州(安志)九年江州都督太子衞副率
侯君集於納義門獻白雀一(豫章書)
貞觀十五年洪州獻元珪(玉海)十九年餘干鶴生三雛一
赤翎二白翎時縣令顧錫(豫章書)貞觀間洪州馬孝恭
入南山化為虎二十年後轉為人而死(安志)
永徽元年夏六月饒州大水溺死者數百人(豫章書)
顯慶元年秋七月吉州火焚倉廪甲仗及民居二百餘
家冬十一月己巳饒州火(豫章書)四年建昌白烏集(安志)
龍朔二年南康景雲見(安志)
麟德六年望蔡縣來白麞入民家馴擾不驚郡守獲之
以獻二十七年春筠州大水(安志)
垂拱三年飢天授元年白鹿見餘干習善鄉萬歲登豐
元年春三月壬寅撫州火(豫章書)
開元五年洪州火延燒州署州人見有物赤而暾暾飛
來旋即火發(林志)十三年撫州三脊茅生(豫章書)十八年
白鹿見豫章二十七年春三月袁江二州水(豫章書)
天寳初臨川郡人李嘉胤屋柱生芝草狀如天尊像太
守張景佚截獻之(豫章書)
大歷七年春二月庚午江州水溢豫章大歷間仙鶴巢
於大果寺樹(安志)
貞元元年嘉禾生洪州或五莖四穗或兩莖三穗(安志)二
年洪州火燔民居萬七千家(林志)十年夏四月江州溪
澗魚頭皆戴蚯蚓(豫章書)十一年星子來白鹿李渤馴
焉飼以自娛今白鹿書院因此名也(安志)
永貞二年秋洪州火燔民舍七千家(安志)
元和二年秋洪州大旱(安志)三年旱四年秋旱七年夏五
月饒撫虔吉信五州暴水虔尤甚平地有深至四丈
者(豫章書)高安城中火焚官舍民居甚多(安志)九年秋江
撫袁等州大水害稼(豫章書)十一年秋九月饒州大水
漂失四千七百戸(綱目)十五年六月十六日慶雲見袁
州西北至暮方散刺史韓愈以表圖稱賀(昌黎集)秋洪
吉信等州水(豫章書)有星隕於牙門將孔知讓第仰山
古廟獅鳳見(安志)
長慶三年秋洪州螟蝗害稼八萬頃(豫章書)四年冬十一
月吉州大水(安志)
寳歷元年秋旱(豫章書)
太和四年大水鼠害稼八年秋水害禾(豫章書)
大中間虔州刺史賈琮入覲駐旌遂興江口見州有五
色祥雲起因名萬安為五雲(林志)
咸通七年白鹿見餘干萬年鄉以獻(豫章書)
乾符六年歲星入南斗魁中黃巢䧟餘干(餘干縣志)
中和間瑞州昇元觀生瑞竹自根至三尺岐為兩竿(安志)
光化三年十月太白鎮星合於南斗占曰吳越有兵是
時楊行密錢鏐稱兵(豫章書)
天祐二年夏四月庚子有星類太白上有光似彗長三
四丈色如赭辛丑色如縞或曰五車之水星也時邑
人盧光稠為本州防禦使尋加節度使兼制南雄韶
州次年嶺南劉隠稱大彭王光稠與戰破之五車州
之占候水者兵象也(上猶縣志)七年庚午夏洪州霣石於
越王山下昭仙觀前有聲如雷光彩五色闊十丈袁
吉江洪四州皆見觀前五色煙霧經月乃散(錄異記)唐
末安福縣生蓮一莖四房時楊彥伯為宰(豫章書)
後唐
同光二年洪州民生男豕首鶴足(安志)
南唐
保大二年袁州火三年筠州州治火(安志)南唐間紫芝生
廬陵歐陽家屋楹(六一居士家譜)南唐時南昌新義里地䧟
長數十步廣者數丈狹者七八尺(稽神錄)
宋
開寳八年彗出五車色白長五尺是冬南唐亡(吳任臣十國春)
(秋)
太平興國二年饒州獲六目龜以獻七年江州水漲(豫章)
(書)
雍熙二年虔州吏李祚家馬生駒足各有二距(安志)冬十
二月南康軍大雨雪厚三尺江水冰合可勝重載(綱目)
淳化元年夏六月吉州大雨江漲丈三尺漂壊民田廬
舍江州水漲二丈八尺秋七月洪州江水漲壊城三
十堵漂民舍二千餘戶(豫章書)
咸平元年夏六月大雨壊洪州城漂沒二千餘人(林志)七
年夏五月撫州修天慶觀觧木有文如墨畫雲氣峰
巒人物衣冠之狀白雀二見餘干福應鄉異鹿見餘
干萬春鄉毛青如荷葉文白如梅花時縣令吳在本
有異政(豫章書)
景德三年撫州獻白烏有詔罷免歲貢四年信州飢(豫章)
(書)六年五月甲辰月犯南斗占曰大臣憂明年樞密
使王欽若罷欽若豫章人也(同上)
大中祥符元年夏五月龍墜於餘干之李梅峯七日不
起將屠之暴雨迅雷而去(安志)冬十二月甘露降上饒
縣三年春二月饒州獻芝草四本夏六月吉州臨江
軍並江水泛溢害民田秋七月吉州言嘉蓮一莖二
花袁州水漲墮州城四年秋七月洪江筠袁江漲沒
民田六年春二月廬山崇聖院生芝九本知州王文
震以獻夏四月饒州承天院東山生紫芝四本蓮葉
(豫章書)
天禧元年浮梁縣山竹生實如米四年冬十一月上饒
民王夀園中生芝草三本皆金暈其二連理(豫章書)
景祐元年秋八月分寧縣大水漂沒民居死者三百七
十餘人(安志)袁州霪雨暴漲壊民廬舍官署圖籍倉庫
皆湮沒(林志)三年夏六月虔吉等州水溺死者賜其家
緡錢(豫章書)
慶歷三年浮梁大水(林志)四年吉州甘露降夏五月乙亥
金溪縣得生金山重三百二十四兩五年秋八月洪
州章江禪院堂柱芝草生高一尺二寸葉二十一層
色白黃有紫暈旁生小芝葉九層上有氣如煙(豫章書)
皇祐二年夏六月信州水破城沒官舍淹民居(林志)四年
甘露降吉州(仁宗實錄)
嘉祐元年浮梁鄭夢龍園池生荷花一蒂雙萼(林志)
治平元年洪州水(安志)
熙寧元年秋九月撫州有白兔(豫章書)二年夏六月吉州
城西池生瑞蓮(林志)秋八月吉州玉虚觀生芝叢(安志)三
年夏六月己未饒州長山雨木子數畆狀類山芋子
味香而辛土人以為桂子又曰菩提子是年大稔(豫章)
(書)
元豐元年芝草生南昌射圃(豫章書)二年袁州生嘉禾(安志)
夏四月南康軍甘露降六月又降(豫章書)秋洪州稲已
穫再生皆實(安志)三年臨江軍芝生四十三本(豫章書)六
年八月吉州生芝草三十本是年芝二本生於州院
獄門之東又生於郡齋又生於西峯之秀野亭最異
者黃芝異本同穎時廬陵守魏綸有能名即秀野亭
以為三秀亭屬黃庭堅記之(黃山谷文集)
元祐元年宜春進士王忱家産粟二本四穗長尺餘司
理李冲元為瑞粟記(袁志)八年晉陵邵叶為新昌宰視
事之三月靈芝五色十二生於便坐之室(黃山谷文集)
建中靖國元年信州旱(豫章書)
大觀二年大旱夏六月至冬十月不雨豐城縣得古鐘
大小九具有篆文詔令進上(安志)秋八月瑞州木連理
大觀中甘露降瑞州時郡守曹坦四年夏六月瑞蓮
生袁州學西合柎同莖駢花並實州守趙瑺記秋九
月右丞相張商英言袁州産瑞禾高踰九尺分布七
穗上瑞禾圖(豫章書)
政和元年辛夘虔州生芝草仰山太平禪院産嘉榖(安志)
政和間吉水李籌兄弟母墓在匡山木連理(豫章書)
宣和間永豐曾正矩家池亭蓮一本而兩葩竹一幹而
兩竿(林志)六年袁州火(林志)
建炎四年分寧縣治火(安志)十九年八月戊午月入南斗
次年信州盗起(豫章書)
紹興初朱勝非出守江州過梁山龍入其舟纔長數寸
赤背綠腹白尾黑爪甲有聲目有光三年樂平旱撫
州祥符觀甘露降知州高衛繪圖以聞吉州飢令宣
諭使賑之四年筠州水害稼自夏及秋江西九州三
十七縣皆水(豫章書)七年饒州水壊城九年饒州大飢
(林志)十三年秋七月玉山縣西七里居民謝七婦化為
牛十四年春正月樂平縣何衝里田隴數十百頃田
中水如為物所吸聚為一直行高平地數尺不假堤
防而水自行里南程氏家井水溢亦高數尺夭矯如
長虹聲如雷穿牆毁樓二水鬪於杉墩且前且却約
十餘刻乃觧各復故夏四月虔州民屋毁折柱木理
有字五其文曰天下太平時(綱目)秋八月撫州獻瑞粟
一本八穗一本九穗詔付史館十五年臨川禾生九
穗州守晁謙之表聞乞付史館十九年夏四月甘露
降江西路二十一年春二月辛未南安軍大雷雹大
庾令連潛初至吏人抱文書環立忽有黑氣晦冥咫
尺不相視掣電震霆仆羣吏於地令悸甚匍匐案下
少頃乃霽吏死者四人昔皆為經界司吏云是年饒
州鄱陽縣石門民家籬竹生重萼牡丹又民家竈鼎
生金色蓮花虔州亦有蓮同蒂異萼二十三年新喻
有巨室篋中時有火光燔衣帛過半而篋不焚(豫章書)
二十五年湖口縣赤龍横水中寒風怒濤覆舟數十
人多溺死(安志)冬十月以南安雙蓮花贑州瑞木信州
芝草並繪於旗(豫章書)二十七年洪州曁各郡大水(安志)
是年鄱陽縣有妖鳥鳬身雞尾長喙方足赤目止於
民屋數日彈矢不能中亦羽孽也三十年春撫州宜
黃縣有大蛇見於丞治長二丈捕之縱數里外俄復
至者數四(豫章書)紹興間吉安王珠廬母墓有雙竹靈
芝之異甘露降浮梁李椿年母墓樹(林志)
隆興元年春萍鄉池蓮一本三花是年袁州發觧進士
四人萍鄉居其三州守趙瑺為圖(林志)時白鹿見南昌
三年秋八月積潦至九月禾稼皆腐隆興四縣為甚
四年秋七月饒信水六年夏五月大水八年臨江隆
興大水九年夏五月隆興吉饒信水圮民居壊田圩
(豫章書)
乾道元年永寧寺池前大樹化為龍飛去(安志)二年六月
乙酉月入斗八月庚辰亦如之占女后憂十一月戊
午月犯權星占曰女后憂明年皇后夏氏崩夏氏宜
春人也(豫章書)四年夏六月隆興旱五年夏饒信大飢
民多流徙(豫章書)秋七月龍鬭於武寧縣西北大雨迅
雷二龍奔逝墮珠於復塘村為牧竪所得自是連年
水(安志)七年隆興江筠饒南康臨江首種不入冬不雨
秋江筠州隆興飢人食草實流徙淮甸發廩賑之不
給詔立勸分賞格内出左帑增賑饒州收育棄兒八
年隆興府江筠州臨江軍大旱九年吉贑臨江南安
久旱無麥苗浮梁大水隆興府鼠害稼千萬為羣甚
於螟蝗九年秋吉贑臨江南安皆螟(豫章書)
淳熙元年飢賑以常平義禀六十二萬斛(豫章書)二年彭
澤馬當山羣狐掠人(安志)五年旱(豫章書)七年春三月不
雨大旱蝗民飢筠州大水淹沒田廬(安志)夏五月丙辰
分宜大水(林志)八年春江州飢(安志云諸郡大旱自正月至十月不雨)人
採葛而食詔罷守臣章騂饒州流徙入淮郡者萬餘
人夏五月江州水九年春德興縣民家有鏡自飛舞
與日光相射夏五月不雨至秋七月隆興吉撫筠袁
臨江建昌旱(豫章書)是年筠州無訟堂産瑞芝時趙謐
為太守十年鄱陽南鄉民生子兩肘有三臂長能鬭
六臂並運後不知所終(安志)秋八月信吉二州水十一
年夏四月不雨至秋八月吉贑建昌旱吉尤甚冬不
雨至明年二月十二年飢令帥臣賑粟十四年夏五
月隆興饒州江吉撫筠袁臨江建昌皆旱給度僧牒
鬻以糴米備賑十五年吉州治東池生雙蓮太守朱
希顔有記(豫章書)是年隆興府大水奉新尤甚淹沒八
百餘家(安志)十六年夏五月分宜水(豫章書)時廬陵三山
曾季淵家有合抱二木隔道株相連理(林志)
紹熙四年吉州水漂沒民廬及泰和官舍自夏及秋江
西九州三十七縣皆水五年饒信江撫諸州水(豫章書)
慶元元年樂平民産子人體有尾又民家生數豚而首
各備他獸形亦有人首者又更具他獸蹄又鄱陽民
家有一猫帶數十鼠行止食息皆同如母子相哺者
民殺貓而鼠䑛其血鼠象盗貓職捕司益廢職之象
也與唐龍朔洛州貓虎同占(豫章書)二年秋七月進賢
縣民産子首有角腋有肉翅面具三目有尾(安志)三年
夏四月饒州餘干民家生八豚其二為鹿樂平鄉田
家牛生犢一角鱗身肉尾農以不祥殺之或惜其為
麟同縣萬山牛生犢人首德興縣羣狐入民舍四年
夏五月不雨至七月旱六年饒信及江西郡國皆大
水自庚午至甲戌流民廬害稼(豫章書)
嘉泰間金芝生廣昌縣廨三年秋七月水害苗稼四年
春撫袁隆興臨江大飢殍死者不可勝瘞有舉家二
十七人同赴溺者令郡縣發常平倉賑之部使者益
以緡粟(豫章書)
開禧二年南康軍旱(豫章書)三年夏五月浮梁大水(林志)三
年二月癸丑月犯五車東南星占兵起駕道不通己
未火星退留守權星占女后有憂於是成肅太皇太
后崩(文獻通考)
嘉定元年夏五月甲子安福荆山民早出忽一星墜於
前亟掘地得之光彩燦燦毁為數十片亦如之二年
夏六月有年秋八月己巳信州火燔民廬二百家九
月丁酉吉州火燔五百餘家冬十月撫州火七年春
正月庚辰江州燈夕黑雲暴風暮作郡治遊人相踐
死於門者二十餘人八年南昌春旱首種不入至八
月乃雨樂平旱九年夏五月信饒大水流田廬害稼
(豫章書)十年饒州大飢(林志)十四年旱吉贑建昌為甚十
五年夏五月不雨至七月贑州大旱十七年夏五月
建昌大水圮民廬城郭害稼(豫章書)
金宣宗興定五年正月辛丑太白晝見於牛二百三十
有二日乃伏時司天夾谷德玉等奏以為臣強之象
請祭以禳之宣宗曰斗牛吳分蓋宋境也他國有災
吾何禳乎(王昕續文獻通考)
紹定間産芝二本黃房紫萼十二層十六葉在饒州宣
聖殿(林志)四年秋九月建昌軍火(豫章書)
端平元年夏六月朔大風雷屋瓦皆飛鳥獸驚駭豐城
縣晝晦大風雨雹吹瀕江廬舍於水人多溺死縣治
寺觀飄揚飛去帥守陳韡自劾於朝(安志)
嘉熙四年夏六月江西大旱蝗(豫章書)
淳祐元年甘露三降餘干孝子劉泌家梅樹(林志)十二年
信州飢(豫章書)
寶祐元年夏六月江西旱(豫章書)
咸熙五年夏五月有星孛於南斗(上猶縣志)七年春三月吉
州飢夏六月賑瑞州飢民(豫章書)十年春正月己卯朔
永新有氣如虹横貫一邑(通鑑節要)
元
至元二十五年秋八月萍鄉縣進嘉禾(豫章書)秋九月庚
子熒惑犯南斗時嶺南賊董賢舉兵剽掠韶雄南安
江西行省平章事呼圖特穆爾討之不克江西行樞
密使頁迪密實請益兵(上猶縣志)二十六年冬十二月寧
州生嘉禾二本州民張安世以進二十七年秋七月
龍興路水溢城幾沒贑吉袁瑞建撫皆水二十八年
撫州飢二十九年夏五月龍興路南昌新建進賢三
縣水(豫章書)
元貞元年夏五月鄱陽餘干水二年夏六月泰和州蝗
(豫章書)
大德元年夏五月龍興南康饒州水餘干山澤龍出凡
四五十舟行樹杪二年夏六月撫州崇仁縣新陂村
有星隕於地為綠色圓石邑人張椿以狀聞(豫章書)秋
七月江西水(綱目)六年夏六月饒州大飢(林志)秋七月龍
興民訛言括童男女至有殺其子者命捕為首三人
誅之始息(綱目)七年夏五月龍興南康袁州撫州等路
南豐等州飢(豫章書)九月辛未熒惑犯南斗是年江西
飢(上猶縣志)九年夏六月龍興撫州臨川三路水十年春
正月湖口縣方丙妻甘氏一産四男夏六月龍興南
康蝗(豫章書)大德間餘干習泰鄉章雲西齋生竹一本
三幹(林志)大德間得銅鐘於進賢之上破山(安志)
皇慶元年夏四月龍興路新建縣雨害稼二年冬十二
月德化縣災(豫章書)
延祐元年秋八月龍興路水(安志)二年夏四月江州建昌
飢三年夏四月南豐州飢五月袁州飢四年秋七月
南城産嘉禾七年夏五月鄱陽進嘉禾一莖六穗(豫章)
(書)
至治元年江州贑州霪雨二年冬十二月南康建昌大
水山崩三年秋八月袁州宜春縣隕霜害稼(豫章書)
泰定元年春正月信州上饒飢夏五月贑州吉安臨江
飢秋八月江州建昌南安等路屬州縣飢九月建昌
旱二年春正月瑞州飢三月江州飢夏四月南安飢
五月袁州撫州飢三年夏六月龍興路寧州高市火
燔五百餘家秋七月龍興奉新火冬十二月瑞州大
水壊民田五千五百頃廬舍八百九十所溺死者百
五十人四年秋八月龍興路火九月建昌贑州飢(豫章)
(書)
致和元年春二月癸亥信州貢綠毛龜(豫章書)
天歷二年秋八月饒州旱(豫章書)
至順元年江西飢有田之家盡為餓殍(林志)
元統元年冬十二月德興餘干樂平地震二年春二月
瑞州路水夏五月信州地震秋九月吉安路水南康
旱(豫章書)江州飢(安志)
至元元年春三月龍興路飢冬十二月饒州地震二年
信州瑞州等路旱江撫袁瑞飢三年瑞州臨江南昌
新建飢四年春新昌州地震夏五月吉永豐大水六
月信州路靈山裂五年春二月信州雨土冬十一月
新昌州雨木冰十二月袁州飢(豫章書)
至正三年大疫(林志)四年春正月靖安縣雨木冰五年瑞
州路飢(豫章書)六年進賢縣甘露降瑞州西澗書院生
靈芝瑞草(安志)八年夏四月奉新大雨雹傷禾折木九
年靖安山裂十年夏五月甲子寧州山崩丙寅上高
縣蒙山崩龍興瑞州大水十一年進賢生瑞竹南昌
新建大水(豫章書)夏大雨蛟出山崩餘干清湖水忽黃
而濁者三日(安志)七月己未太隂犯斗宿東第三星十
月辛巳太隂犯斗宿距星乙酉太白犯斗宿西第二
星明年徐夀輝破江袁瑞饒信等州(豫章書)冬十月信
州雨黍饒州雨黑子大如黍菽民多取而食之(綱目)十
二年春正月星隕於吉州城東北其光如火其聲如
雷夏四月龍興大疫十三年夏饒州龍興瑞州建昌
吉安大旱冬袁州路有黑氣環城(豫章書)十四年夏四
月江西大飢(綱目)冬龍興雨木冰(豫章書)十七年七月甲
申太隂入犯斗宿距星閏九月丙午太隂犯斗宿南
第三星明年陳友諒䧟龍興(豫章書)十八年星隕於康
郎湖中焰曲如箒二十年春大雨雪連綿六十日二
十一年秋地震屋瓦皆鳴(安志)二十三年二月星隕康
郎湖中曳焰曲折袁準曰此枉矢星也主兵四月陳
友諒襲龍興七月明祖帥舟師二十萬救之大戰鄱
湖五日夜湖水盡赤(餘干縣志)
明
洪武元年熒惑觸歲星寧州大風雨出蛟山水暴溢民
多溺死詔遣使賑恤夏六月瑞州府地震二年饒州
霪雨三月水深丈餘城多傾圮(安志)三年芝生泰和縣
廳樑柱二莖狀如慶雲絪緼五色燦然光潤秋縣南
陳煥章家産芝三莖其色絢爛光彩奪目(林志)四年熒
惑留南斗是年胡廷美戰鉛山擊陳友定不克鉛民
大亂(廣信府志)六年癸丑冬十一月贑州民吕氏産白牡
丹於冰雪中盛開(豫章書)十三年夏五月瑞州大水新
昌泰和橋圮府城水三日(林志)三十年冬十一月瑞州
虎入城三十一年春大雨雹(安志)
建文二年鄱陽大水(豫章書)
永樂元年芝草生樂平二年饒州大水三年廣信大水
(豫章書)四年廣信大水暴漲瀕河之民遭決沒者甚衆
(林志)五年撫州建昌疫至明年正月仍疫六年秋七月
玉山永豐疫冬十月上饒疫八年春三月吉永豐縣
學生員黃端家竹一本二幹十年夏袁州虎殺人僉
事黃翰為驅虎文禱於城隍之神自四月雨至五月
武寧大水漂沒民居令戶部撫恤十一年春二月豐
城德安建昌飢十三年秋七月瑞昌縣飢十四年廣
饒二府大水(豫章書)
洪熙元年春二月饒州府地震秋七月又大震河水震
蕩屋瓦有聲(安志)
宣德四年鄱陽火七年浮梁大水(豫章書)
宣德六年熒惑犯南斗是年鉛山水大飢(廣信府志)
宣德八年南昌饒州廣信南康九江大水九年南昌瑞
州臨江袁州撫州旱民飢(安志)白雀見南昌十年大飢
(林志)
正統三年夏五月芝生泰和儒學西齋如瑶瑜瓊玖精
英燦異(白下大記)十二年進賢瑞竹生十四年南昌大水
(豫章書)湖口縣鐘山裂(安志)
正統十四年七月熒惑入南斗先是鄧茂七聚衆寇汀
州命尚書金濓寧陽侯陳𢡟等率江西兵討之是年
茂七中流矢死衆擁其兄子伯孫為渠帥官軍討之
久乃克(上猶縣志)
景泰三年冬至四年春瑞州凝雪六十餘日五年春二
月廣信大雨雪餘四十日(豫章書)
天順元年浮梁大水二年夏四月瑞州大水山崩蛟出
八年夏四月袁州大水秀江橋圮(豫章書)
成化元年秋七月大水詔戶部勘實以聞二年南昌旱
大庾産嘉禾(豫章書)三年夏南昌府屬三月不雨大無
禾四年寧都三江水合先是有三江合狀元来之謠
明年邑人董越果進士及第春三月豐城大風拔木
壊屋(安志)是年大旱免南昌等府衛官民田并山蕩屯
田秋糧子粒凡二百八十八萬六千三百餘石(豫章書)
五年冬萬載縣東郊虎出噬人七年春武寧縣雨木
冰(安志)樂平縣大水(豫章書)八年瑞州大雨雹其大如拳
屋瓦皆碎秋大水新昌縣民姚永貞家産紫芝五本
(安志)九年鄱陽火十年餘干大水(豫章書)歲甲午芝草生
豐城學夏瑞州府文廟産西瓜一莖七實其年登秋
榜者七人(林志)十二年浮梁大火(豫章書)十四年南康府
文廟産五色靈芝(安志)夏四月袁州大水(林志)十五年春
芝生大庾龍華山佛殿右柱大守張弼詩以紀之南
昌旱(豫章書)十六年湖口縣上鐘山崩十七年彭澤縣
大疫十八年南康府龍出於儒學泮池(安志)是年貴溪
水(豫章書)二十年春三月南瑞大雨雹夏四月撫州大
水傷稼二十一年臨江霪雨水漲四郊一壑(豫章書)是
年芝生奉新縣民家夏五月南昌大水漂沒民廬人
畜甚多浸城門五日方退(林志)是月吉安亦大水高十
餘丈漂沒田廬溺死者無算二十二年大庾大疫(豫章)
(書)夏大水决天井壩為河河在四十二都先是民家
天井中出二角似竹笋乃龍角也未幾水漲决為河
二十餘里今名天井壩(白下大記)
弘治元年春正月奉新縣雨木冰(安志)秋七月廬山芝草
生有一本十餘莖者二年秋九月南昌鐵柱宫火(豫章)
(書)三年泰和天馬山鳴(白下大記)四年夏六月九江雨雹
六年春三月貴溪大雨雹形如馬首重十餘觔屋樹
鳥獸俱傷冬十二月南昌撫州大雨雪是年廬山白
鹿洞芝草盛生(安志)餘干火(豫章書)七年冬十一月地震
有聲(安志)是年袁州嚴寒林木枯摧人多凍死八年夏
瑞州旱高安楓樹結李實桃李皆花白魚躍入府城
浮橋上(林志)冬十月南贑大疫十二月大震電禮部以
聞(豫章書)十一年袁州臨江旱十二年春正月浮梁火
文廟譙樓皆燬(安志)是年餘干火十三年大庾大水十
四年甘露降分宜縣廨桐樹時知縣吳蘭芝生上高
縣廳三本知縣童旭覆以亭(豫章書)夏袁州萍實門外
池蓮一枝雙葩(林志)冬十月廣信雨麥十五年九江虎
晝入市三月間吞噬百餘民命知府募力士擒之隨
作文祭告城隍以杜民害(豫章書)二月十五午時廣昌
地震如雷(林志)夏四月大庾大水是年南昌旱(豫章書)十
六年元日昧爽廣信有星流於東北秋八月樂平地
震(安志)冬十一月二十五日夜四更廣昌縣有星大如
輪自天中流抵東方天如開裂紅光燭地十二月朔
舊南門火是年袁州大旱十七年袁州袁山門外池
蓮一莖雙葩(豫章書)夏六月廬山鳴經三日雷電大雨
平地水湧丈餘蛟四出石崩數十處冬高安縣火(安志)
十二月袁州分宜火燔民舍五千餘家儒學及安仁
驛皆燬(林志)十八年春分宜袁嶺白氣如虹上騰三日
(豫章書)
正德元年武寧縣火城内民居幾盡夏瑞州旱秋七月
大水袁州山崩九月餘干地震(安志)二年夏袁州大仰
門外池蓮三本同蒂異萼秋七月吉安雨血著衣皆
赤三年龍南雨雹如拳黑風捲屋牛馬多擊死黑𤯝
自廣昌縣庫出至縣廳入於獄有聲如裂屋樂平旱
廣信自四月不雨至於十月金溪雨黑子如豆明年
臨川寇亂(豫章書)秋七月東鄉餘干雨黑黍瑞州竹生
花結實如米(安志)八月饒州後港蘿蔔菜葉如劍如旗
油菜結四實如鳥狀(豫章書)冬十月廣永豐水溢有聲
如潮(林志)四年廣信雨黑子如梧實袁州竹生花結米
飢民採之食樂平浮梁旱夏五月南昌大雨雹吉州
廣信自四月至冬不雨六月雷火焚廣昌縣儀門雨
雹交作南昌大水(豫章書)高安縣雨黑榖袁州臨江旱
(安志)冬十二月廣昌縣復焚五年袁州樂平浮梁旱上
饒雨雹殺稼(豫章書)是年奉新靖安大飢春三月樂平
來一鳥九頭瑞州府城火(安志)夏五月南昌大飢民起
爲盗六月間有星大如杯光曜有芒日晡見於廣昌
縣西隅六年正月朔東鄉進賢地震(豫章書)十一日戌
時南豐地震(林志)夏廣信雨黑麥(豫章書)五年吉安府雨
血南昌見日有紅白暈中浮黑氣有頃始散(安志)六月
臨江旱是月四日夜有火星交流復有火毬大如車
輪尾長數丈光焰灼天墮府城東北角夜分又有星
大如斗紅光燭城從西流至東南其聲隠隠如雷鳴
秋七月日晡有星如月流光燭地自廣昌縣南墜於
西北(豫章書)袁州監生韓繼善家石榴一蒂六實(林志)七
年廣信雨黑子人試種之出葉如戈戟三月餘干仙
居寨夜大雷電以西北風有火箭墮旗竿上如燈籠
光照四野戌卒因撼動其旗火直飛上竿首卒因發
銃衝之其火四散闔寨鎗首皆有光如星須臾滅冬
大庾火(豫章書)八年省城内外火災布政司治及民居
寺觀萬餘家(林志)南昌府旱夏六月豐城縣西南隕星
如斗火作累日燬官民廬舍死者三十餘人秋七月
又隕星如盆(安志)九月袁州府城火冬十月臨江府城
火南昌豐城火燬公署及民舍萬餘家十一月廣信
溪沼冰花宛如樹形九江湖口冰可通人行是年饒
州苦寒草木皆死浮梁雨雹小者如卵大者如瓜壊
民居田稼牛馬多死傷(豫章書)九年秋七月瑞州大水
山崩漂没廬舍稻未刈者生秧八月朔南昌廣信晝
晦星見(豫章書)冬桃李花成實十年布政司治火寧州
雨木冰(安志)十一年春三月寧都通天村有合抱枯樹
偃仆已久忽風雨大作隠隠有聲頓起如故秋七月
贑州府城地震黑風四塞下黑子如竹實十二年春
南昌府象牙潭山裂三月餘干地震(豫章書)甘露降南
昌府學宫夏四月豐城地震六月南昌有火自空而
隕光熖長丈餘寧州東北方白氣如虹飛墮有聲秋
八月南昌火燬民居三百餘家冬十月浮梁虎入城
十三年夏六月有星自東南飛來其光燭天有聲浮
梁縣民余邱家産一牛二面三目三鼻十四年春九
江地震黑氣彌月始散(安志)夏南昌大旱自六月不雨
至八月十五年春吉水南山悟空寺生竹一本五幹
大庾縣火夏四月廣信大風雨雹殺飛走拔大木壊
廬舍五月又大水(豫章書)臨江府大水壊民田廬(林志)夏
五月暴風豐城有三龍見於楓樹橋(安志)六月丁丑廣
昌雨雪(豫章書)秋九月九江暴風龍開河小港女兒港
壊舟數百溺死商人無算(安志)十六年玉山山溪暴漲
勢若滔天漂蕩民居淹沒田土至有舉家沒溺無遺
者四月臨江疾風驟雨發木折屋平地水高丈餘蕩
塞田畆(林志)六月玉山分宜鄱陽水(豫章書)
嘉靖元年饒州水(豫章書)夏四月萬載學宫雙虹見自南
竟北五日次年再見五月各府大水飢(安志)廣信霪雨
(豫章書)六月大風拔木九月建昌地震有聲(安志)二年鄱
陽大飢餘干大疫(林志)夏四月玉山産麥一莖兩岐者
三十餘本(豫章書)冬十二月除夕饒州風雪大作平地
須臾尺餘飄入民居燈燭皆滅行李凍死相枕籍至
元旦下午方止(林志)四年南昌府屬飢高安縣學産並
頭蓮五年春正月九江府赤氣見是年十三府大旱
夏五月鄱陽德化多虎六年瑞州臨江水(安志)七年正
月元日甘露降贑州長泰廵撫汪鋐以聞(豫章書)八年
饒州廣信水十一年夏建昌蝗冬十二月南昌九江
雷十二年夏四月十三府大水秋七月吉安府西北
星隕如雨十三年春正月夜萬載火光燭天數刻乃
滅閏二月南昌進賢五色雲見瑞州府地震十四年
臨江府大旱次年又旱(安志)秋七月吉安水(豫章書)十六
年春正月豐城雨木冰十八年夏六月大水(安志)十九
年春三月大水(豫章書)夏四月瑞州民飢(安志)秋八月浮
梁大水(豫章書)二十年甘露降於豐城之蜜嶺(安志)二十
一年吉州大旱(豫章書)二十二年春正月朔南昌五色
雲見吉安大飢袁州城火延燒宣化樓二十三年正
月袁州又火焚秀江樓十三府旱大飢(安志)夏六月熒
惑犯南斗是年江西列郡皆飢明年大飢民多流散
(上猶縣志)秋九月餘干大風拔木(饒州府志)二十四年春臨江
府大水無麥(安志)吉州大飢大疫贑州南安亦大疫夏
四月泰和土赤飯亦赤新城大水浸城堞漂官民房
屋千餘所田地二千餘畆男婦溺死者二千餘人(豫章)
(書)二十五年秋七月瑞金學泮池産蟾蜍二色白如
玉二十九年春瑞州雨雹傷稼四鄉稲秧俱盡夏五
月五老峰蛟出數百三十年破山來一彪似虎而大
毛體尖喙二日而噬十七人三十一年南昌旱民飢
(安志)饒州四月不雨至九月(饒州府志)秋八月乙丑貢院火
(豫章書)三十七年饒州獲白兔(府志)三十九年泰和天馬
山崩水湧出螺數石大者如拳未幾寇至居民被禍
獨慘(白下大記)春二月雨木冰撫州雨雹如石四十年春
三月大雨雪夏五月撫州見日光相盪(安志)饒州獲白
鴈(府志)四十一年夏四月至六月南昌數府大水四十
二年春二月建昌大疫(安志)饒州有牛腹大異常忽雷
電繞其身産犢如駒鱗角俱具後莫知所之(府志)四十
三年南昌府屬水次年飢(安志)
隆慶二年南昌撫州旱民飢(安志)五年冬十月夜半天鼓
鳴六年德化彭澤雨雹大水(安志)
萬歷元年秋七月贑州金魚坊井中醴泉出其氣清芬
味如薄酒三日乃竭三年南昌地震旱五年奉新雨
黑榖秋九月萬載縣有巨石自天而墮(安志)九月四日
有星曳於西南色赤如火少頃沒晦日彗星見西方
形如白雲勢若拖練根五丈餘闊三丈餘長約十丈
由尾歷箕越斗度牛至十一月二十九日乃止(南豐縣志)
冬十月南安贑州桃李花大雷雨雹六年寧州雨黑
榖(安志)南豐大疫(縣志)七年八年皆旱(南豐縣志)七年進賢縣
崇禮鄉生嘉禾一莖五穗秋崇仁縣火延燒學宫三
日始息十年瑞州水(安志)十一年南安贑州吉安大水
南安太平橋崩溺死者以千計(豫章書)十二年彭澤塌
毛洲出火焚烈有聲以物投之即燃十四年春二月
瑞州大雷雨三黃嶺迸裂進賢鶴仙峯甘露降(安志)建
昌有巨蛇一角六足如雞距不噬人蛇六足者名肥
&KR1414;見則千里内大旱後十六七年果大旱(明紀)十六年
南昌府雨豆或黑或斑味如銀杏(安志)撫州民飢秋七
月武寧縣雨雪九江府旱十七年春撫州建昌袁州
臨江瑞州五月不雨大飢秋七月大疫萍鄉五虎入
城瑞州荷山白鹿見十九年星子縣文昌閣來一鳥
似鸞(安志)二十四年水二十五年夏四月泰和疾風拔
樹壊屋秋八月各郡池水湧數尺高二十六年大水
(豫章書)二十九年贑州城黑𤯝見形似貍犬夜間潛入
人室燈燭皆滅邪氣觸人春二月建昌學宫桂開花
結子三十二年冬十月九日南昌地震南康獲白鹿
二三十三年春正月南昌府火延及布政司譙樓并
南昌縣治民居千有餘家夏五月雷火焚德勝門城
樓(安志)冬十二月龍見豐城田中身長四十餘丈頭似
麟七日後飛翔挾風雨而去(豫章書)三十六年南昌府
水大飢四十年瑞州大雨雹形似麒麟重一觔許四
十一年秋八月貴溪地震冬十二月寧都地震有聲
四十二年春廬山蛟出水湧猛虎入天池寺傷僧人
數衆四十三年九江羣鼠渡江而南食禾傷稼(安志)乙
卯夏六月安福王某自外歸有雲如匹練隨之入屋
化為白龍尾指天而首向下睛鬛角爪皆具王驚呼
家人環拜鄰舍喧傳聚看三四食頃滅(徐世溥雨禆新漚)四
十四年吉安大水民飢夏五月南安贑州滛雨蛟蜃
並出水湧丈餘四十六年夏九江星隕有聲秋九月
東南白氣見至初更即出兩旬始滅(安志)九月之杪東
南方蒼白氣一道闊尺餘約長丈二尺每五更出現
浹旬始滅靈臺占長庚星主兵屬楚分(贑州舊志)四十七
年德化甘泉鄉木連理生(安志)
天啓元年辛酉春雨木冰(雨禆新漚)二年秋九月太平宫蛟
出屋毁橋圮三年吉安府旱飢興安縣產紫芝夏五
月瑞昌華嶺山崩塞水口(安志)四年甲子夏大水(贑州府志)
六年九江民邵本進妻趙氏一產三男高安虎四出
能上舟登樓開門破壁殺數十人(安志)六年贑州秋疫
(贑州府志)
崇禎元年秋九月自重陽後酷熱下旬尤甚廿九之午
暍不可言是夜無風自寒明日魚浮蔽江盡凍僵者
(雨禆新漚)二年秋七月饒州府城火日數十發知府張有
譽開水巷及西門以壓之冬大飢(安志)四年辛未六月
廿一日東湖水鬭若有兩物在下推起中作噴湍(雨禆)
(新漚)秋七月十八日南昌及各府地震九月十六日天
鼔鳴冬十月十六日又地震五年夏六月二日袁州
雨黑榖人爭拾之以食七年春三月地震夏饒州大
水害稼八年春三月上饒雨雹大如雞卵夏五月暴
雨鍾靈橋圮(安志)九年南昌及各府大飢米穀騰貴鄉
城爭相搶奪廵撫解學龍禁之弗得後以數人正法
方止十年春雨木冰饒州有飛虎自西北來止於鄱
陽之義倉其狀虎頭鳥翼夏五月大水十一年冬餘
干冕山夜有光如火次年復見(安志)冬十二月十九日
大雪雷是歲有妖名馬貍精久之始滅雩都儒學東
齋榴樹下生芝一本十二朵如紫雲寶蓋(贑州府志)十四
年春正月大雨雪凝冰樹木凍折四山震響夏大水
民飢(安志)春二月興安大雨雹(廣信府志)秋七月十五夜信
豐地震冬十一月二十四日復震十五年郡城火(贑州)
(府志)十六年春德興雨黑黍夏五月餘干東山石崩壊
民居(安志)冬十月興國雷震東方天裂數丈白光如電
(興國縣志)十七年春二月袁州地震夏五月德興西河巨
石自起立轟然有聲秋七月異鳥叢集於九江其大
如鵝臨江雨黑沙(安志)是月二十六日會昌清溪山大
黃沙崩裂水湧出高二丈漂沒民居男婦溺死無算
(贑州府志)冬十月初九日龍見隨有五彩雲擁護䧟横塘
一畆闊深十餘丈(廣信府志)
國朝
順治二年乙酉廬山太乙觀生瑞芝九本三年丙戌夏
南昌暨各府自五月不雨至十月大旱四年丁亥春
大水斗米七錢民大飢(安志)夏四月日暮天門開於西
南見五色方丈如畫(彭澤縣志)五年戊子春夏大飢斗米
千錢(贑州府志)夏六月天門開於西北有文如前開閉有
聲(彭澤縣志)六年己丑春正月十一日九江晝晦如夜夏
四月大水(安志)八年辛卯春正月會昌地震(贑州府志)袁州
旱民飢(安志)三月廿五日大雷雹謝文莊族裔一屋掇
去田中離舊址百餘丈而瓦壁盡完柱皆端正著磉
(雨禆新漚)九年壬辰春三月地震南康有虹墮於淳湖東
小池長可尋丈五色爛然經日始散(安志)十年癸巳夏
四月四日大雷雹如栲栳者甚多如杯如拳如栗者
不啻霰集劉田之地墮一雹形如杵長一丈一尺有
竒(雨禆新漚)十一年甲午袁州蟲害稼(安志)贑州城外善慶
菴産靈芝高二尺(贑州府志)十二年乙未湖口鄉民李茂
華妻謝氏一産三男(安志)十七年上饒縣署後堂棟間
産靈芝一本(廣信府志)十八年辛丑各府大水(安志)
康熙元年壬寅祥雲見(贑州府志)南昌及各府旱(安志)五年丙
午夏四月牛産麟於南昌縣五十都三圖金臺里(劉思)
(彬集)七年戊申春三月雨雹夏六月地震有聲九年庚
戌冬十一月彌月大雨雪十年辛亥夏五月南昌數
月不雨大旱(安志)廣信府麥秀兩岐(廣信府志)十一年壬子
春民大飢道殣相望廵撫董衛國勘報奉
旨蠲免本年錢糧預發倉米賑濟(安志)十三年甲寅興國唐
村火死者三百三十七人(贑州府志)十六年丁巳夏六月
瑞金朱大仁書室産芝二本(瑞金縣志)十七年戊午袁州
産麒麟(說鈴)秋寧州及各縣旱廵撫佟國禎勘報蠲賑
十八年己未秋南昌等五十九州縣旱廵撫安世鼎
勘報賑之贑州大水二十年辛酉夏新建等十四州
縣水廵撫李士禎勘報蠲賑二十一年壬戌春瑞金
松竇路徑一里許甘露降四十餘日其味如蜜夏南
昌等十四縣水秋宜春等八縣旱廵撫佟康年勘報
蠲賑二十四年乙丑夏宜春萬安上饒鄱陽樂平五
縣旱災蠲賑(白志)二十五年丙寅廣信七邑水(廣信府志)二
十六年丁卯秋寧州等十七州縣旱賑之二十七年
戊辰秋寧州等十二州縣旱廵撫宋犖勘報蠲賑二
十八年己巳秋新建等四十一州縣旱蠲賑有差三
十年辛未夏永寧出蛟水决沙塞田二百餘頃秋瑞
昌水三十一年壬申夏上饒建昌二縣水賑之三十
二年癸酉夏新建等十四州縣旱廵撫馬如龍勘報
蠲賑三十四年乙亥秋新淦等一十二縣旱災賑之
(白志)三十五年丙子鄠都學宫桂樹正月開花較盛於
秋(雩都縣志)三十六年丁丑秋星子安義二縣旱明年夏
建昌水賑之(南康府志)三十八年己卯贑縣水口山産紫
芝七莖高三尺許(贑縣志)四十四年乙酉夏五月瑞金
山水陡發平地水高五丈城郭橋梁民廬官廨衝倒
過半(瑞金縣志)夏新建豐城廬陵吉水四縣水廵撫郎廷
極勘報蠲賑四十五年丙戌夏清江新淦瑞金三縣
水賑之四十六年丁亥秋臨江府屬邑旱賑之(白志)四
十九年庚寅夏四月興國官舍桑樹産芝大如盤徑
二尺色黃歷辛卯壬辰每初夏長一臺累三臺(贑州府志)
五十一年壬辰秋廣信府屬大有(廣信府志)五十五年丙
申夏寧州武寧建昌水廵撫佟國勷勘報蠲賑五十
七年戊戌夏旱廵撫白潢禱雨即應歲有秋五十八
年己亥夏旱甚祈禱如前甘霖立沛秋大稔督學王
思訓作雨公亭記(白志)五十九年庚子大有六十年辛
丑大有年六十一年壬寅大有
雍正三年乙巳大有四年丙午南昌新建豐城進賢清
江新喻新淦建昌德化九縣秋禾水災奉
恩蠲免糧銀二萬六千三百兩有竒被災屯銀一百兩有
竒動支節備倉榖暨院司道公捐賑六年丁未上高
縣夏禾旱災蠲免糧銀三千二百兩有竒安仁縣秋
禾旱災蠲免糧銀二千五百兩有竒湖口縣耤田産
瑞禾一莖四穗七年己酉夏新建縣民周士義妻夏
氏一産三男五月大庾南康二縣大水奉
旨發帑銀四千六百兩布政使李蘭往賑秋彭澤縣民羅
翰聲妻宋氏一産三男八年庚戌大有春金溪縣民
謝叔恭妻徐氏一産三男七月萬載縣耤田民田産
瑞禾有雙根三穗者有三根雙穗者九月崇義縣産
瑞榖每穗有三百餘粒至四百餘粒者九年大有
江西通志卷一百七
