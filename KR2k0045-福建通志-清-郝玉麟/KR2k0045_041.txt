江西通志卷四十一
古蹟
饒州府
故鄱陽縣太平寰宇記即漢番君吳苪所居之城也在
彭蠡湖東鄱水之北明一統志在府城東六十里
觀獵城明一統志在府城西十八里漢吳苪觀獵處
吳闡城明一統志在德興縣南七里世傳吳苪嘗馳馬
於此又有吳王鑄印堆鳳凰臺走馬堤淬劍池大小
花山宋張燾居此亦名吳園
英布城明一統志在府城西北一百五十里漢初吳苪
築以居布
廢鄡陽縣太平寰宇記在鄱陽縣西北一百二十里按
鄱陽記云漢高六年置劉宋永初二年廢
樂安廢城豫章書在德興縣東一百五十里漢靈帝時
築晉屬鄱陽郡後廢
東安廢縣雷次宗豫章記漢永安中置縣在銀城太平
寰宇記在樂平縣東水路三百二十里按顧野王輿
地志陳天嘉元年廢
彭綺城明一統志在樂平縣治東吳黃武中鄱人彭綺
所築
安仁故城太平寰宇記在餘干縣東南一百五十里按
鄱陽記云晉永嘉七年分餘干置興安縣尋廢陳天
嘉中復於興安故地置安仁縣至隋開皇九年廢入
餘干今故城猶存
廣晉故城名勝志在鄱陽縣西北一百八十里今名廣
晉鄉有城基晉書有廣晉縣云
銀城廢縣隋書地理志陳置縣平陳廢入鄱陽明一統
志在德興東一百二十里
白雲城明一統志在餘干縣治西相傳隋末林士弘所
築唐劉長卿詩孤城上與白雲齊萬古蕭條楚水西
官舍已空秋草沒女牆猶在夜烏啼
玉亭廢縣明一統志在餘干縣境唐初置玉亭長城二
縣尋省玉亭入長城
長城廢縣唐書武德四年置八年省入餘干名勝志今
安仁縣長城鄉是其廢址
浩州城豫章書在府城西北一百三十里唐武德五年
置尋廢
廢新平縣太平寰宇記在州東三百三十里常季武併
廣晉入鄱陽至開元四年刺史韋玢於其地置新平
縣今廢
新昌廢縣豫章書在浮梁縣新昌江口唐開元中置縣
於此後徙於溪北此城遂廢
長樂舊城名勝志在樂平縣之桐山鄉唐開元間建樂
平縣處今名長樂水口
南城林志在浮梁縣昌江南唐王巢亂縣令金日安徙
民居以避之
石港城林志在德興縣榮禄鄉元末王溥築以自固
仙人城太平御覽餘干縣東南二百里有城皆峭壁危
石亭亭千仞自古呼為仙人城每天空無雲秋日清
皦即其上宮殿倉廩歷歷可見
堯故亭王韶之記堯山下有平陵陵上有古大堂基十
餘處雖已夷漫而猶可識謂曰堯故亭父老相傳堯
南廵登此山故亭即其行宮
按傅稱帝堯茅茨土階為古來第一恭儉之主豈
其行宮廼有大堂十餘處耶王記頗涉不經姑錄
之以俟考古者訂正
吳苪舊居鄱陽記鄱陽源水吳苪所居處鄉人立為祠
堂東有石澗深三尺鄉人將牲牢告啟擊鼓三通其
水衝出大流隨用並足太平寰宇記在浮梁縣東北
六十里輿地紀勝苪宅有馬跡石有龍泉泉出石壁
四時不絶漢梅鋗宅亦在其處
觀魚臺太平寰宇記在州西門外鄱陽記云番君嘗至
此觀魚下有池闊九十步池内有走馬埒又名落照
池
督軍臺明一統志郡城之東湖一名督軍湖番令吳芮
嘗習水戰於此有督軍臺尚存
黃金采漢書地理志鄱陽武陽鄉有黃金采顔師古注
云采者謂采取金之處
武陽亭史記索𨼆豫章接鄱陽界地名白沙有小水入
湖名白沙湖湖東南有武陽亭
釣臺圖經樂平縣樂安鄉有釣臺巨石上有雙膝跡宋
許惟中詩何代何人把釣緡至今猶有釣臺存身名
俱𨼆成真𨼆呂渭嚴灘未足論
遐觀臺輿圖備攷在府城上
文翁宅太平寰宇記在鄱陽縣東一百五十里基址具
存東帶鄱陽南連溪水西接望夫岡有井澄清隴前
栽桐樹
雷義宅鄱陽記大雷岡後漢雷義字仲公所居太平寰
宇記在鄱陽縣東北七十里名勝志宅基有井井中
有鐵釜
雷煥宅鄱陽記小雷岡晉雷煥所居之處名勝志在鄱
陽縣東北九十里
延賓坊林志在府城内蕭家港相傳為晉陶侃故居侃
友范逵嘗過侃倉卒無以待侃母截髮以易酒肴故
名
蕭恢遺宅輿地紀勝永寧寺九眼井是蕭王宮故跡永
福寺東臙脂橋昔時蕭氏妝樓宮人棄脂水流出橋
下故名名勝志洪武己酉卜安國寺以建郡治宣德
庚戍改建於蕭恢遺宅
蕭家莊名勝志梁元帝封子恢為鄱陽王此莊乃給王
宮脂澤者王去郡捨為因果寺即今安𨼆寺也在會
昌鎮
柳公樓太平寰宇記在府城西北角梁柳惲為鄱陽守
所剏唐大歷中第五琦以為望歸樓貞元十九年李
吉甫復其名曰柳公樓循舊跡也
堯山𨼆處唐劉長卿題王少府堯山𨼆處簡陸鄱陽詩
故人滄洲吏深與世情簿解印二十年委身在邱壑
買田楚山下妻子自耕鑿羣動心有營孤雲本無著
因收溪上綸遂接林中酌對酒春日長山林杏花落
陸生鄱陽令獨步建溪作早晚休此官隨君永栖託
鹿坡明一統志在德興縣銀山下唐永徽初張蒙逐白
鹿之所
玉石臺林志在安仁縣北三十里唐碑稱玉石雲岫巖
巒甚竒
永平監元和郡縣志置在郭下每歲鑄錢七千貫名勝
志有問鑄堂宋洪皓詩澤國春寒未見花一江流水
夕陽斜我來試上津頭望問鑄堂前有幾家
按太平寰宇記以監為偽唐所立譌
干越亭太平寰宇記越絶書云餘大越故界即謂干越
也屹然孤嶼在餘干縣東南三十步容齋三筆吾州
餘干縣東干越亭有琵琶洲在下唐劉長卿張祐輩
皆留題紹興中汪洋元渤一絶句云塞外風烟能記
否天涯淪落自心知眼中風物參差是只欠江州司
馬詩
按干越亭林志以為唐張彦俊建名勝志以為興
元中李德裕為令時建觀文房留題詩當由衛公
重葺也
白雲亭鄱陽記在餘干縣西南旁對干越亭而峙焉跨
古城之危瞰長江之深隨州刺史劉長卿題詩曰孤
城上與白雲齊因以白雲為名名勝志唐李德裕建
拍笑亭明一統志餘干縣西北六十里洪厓山瀕鄱陽
湖唐張氲煉丹其上有丹井仙壇觀拍笑亭遺跡
按張氲唐天寳間人見張燕公洪厓先生傳一統
志作晉人訛
紫極觀鐘容齋三筆饒州紫極觀有唐鐘一口形製清
堅非近世工鑄可比刻銘其上曰天寳九載歲次庚
寅二月庚申朔十五日癸酉造通直郎前監察御史
李逢年銘前鄉貢進士薛彦偉述序給事郎行參軍
趙徔一書中大夫使持節鄱陽諸軍事撿校鄱陽郡
太守天水郡開國公上官經野妻扶風郡君韋氏奉
為開元天地大寳聖文神武應道皇帝敬造洪鐘一
口
魯公亭明一統志在薦福山寺寺有歐陽詢所書薦福
寺碑顔真卿嘗覆以亭後人因名
鄱陽樓明一統志在府南城上唐錢起有詩郡志云諸
樓觀皆屢更名惟此不改
饒娥雙闕名勝志在樂平縣東三里長城鄉唐建中二
年黜陟使鄭叔則列其孝於朝得旨旌表即其所居
建雙闕高二丈一尺夾街十五步對植槐柳盖唐制
也李昉柳宗元有饒娥碑記魏仲兕魏愔有饒娥碣
陸羽竈明一統志在冠山唐陸羽鑿石為竈取越溪水
煎茶於此今竈尚存名勝志上有煮泉亭
玉真臺名勝志在安仁縣後玉真山唐進士柳敬德寓
此讀書刻玉真臺三字於石壁
芝亭名勝志郡北門外一里為芝山楊盈川集云唐龍
朔元年薛振為刺史山岡巔産芝草三莖郡人為立
芝亭危坡屹起可眺匡廬
戴叔倫宅名勝志唐德宗時潤州戴叔倫來訪刺史馬
戴戴為築宅湖上居之或曰薦福寺其址也
望戴軒名勝志宋周伯恭作望戴軒於開元觀東取望
戴叔倫故宅之義張景修詩開元觀前莫騎馬叔倫
宅在湖水湄高閒𨼆士不趨府瀟灑使君為作堤胡
不乘興泛短艇湖中自有尋幽徑白雲隨過水晶天
清風載入琉璃境我來此軒逢羽人何必見戴寂寞
濱君不見子猷當時風雪夜至今扁舟在圖畫吳全
節詩茂林修竹岸西東白鳥行邊釣艇風市井恰當
荷蓋外樓臺渾在柳絲中烟濃湧出金仙塔雲薄飛
來玉帝宮更問戴家何處是放生池沼畫橋通
周冕𨼆居名勝志在德興縣西二里歲寒山上鑿歲寒
二字於石壁其下即歲寒溪汪藻故居在焉
秋水觀名勝志在子城上宋建
玉雪坡名勝志在州宅西宋建
江湖偉觀樓名勝志在行春橋側宋建
慶朔堂鄱陽遺事錄文正公所創在州圃之北偏左瞰
蜀錦右連流杯前占春香虚静傍對湖光四望儀乎
古諸侯蔵朔焉所以題之曰慶朔而且親植花卉欄
為二壇公既移潤作詩云慶朔堂前花自栽便移官
去未曾開(公景祐三年八月三日到任五年正月十三日移潤州)年年憶著
離恨秪託春風勾管來
五老亭鄱陽遺事錄五老峯廬山之勝也饒去江殆數
百里而州北芝山院危坡屹起晴霽間可以瞰焉公
下車題芝山寺詩有云偶臨西閣望(五老在寺之西)五老夕
陽開之句寺僧遂作五老亭於危坡之頂饒之人寒
食以芝山為踏青所至者必曰范公五老亭也
春香亭虚静亭鄱陽遺事錄春香虚静分峙慶朔之前
與二花檻並列乃公之所建也慶朔舊常為宴賓之
憩樂既作於庭而卉木環抱得二亭掩映真娛樂之
趣也
碧雲軒鄱陽遺事錄芝山寺海會堂後之小軒也外瞰
危石中鏁幽檻軒簷之庭栽列花木蘭蘆諸藥似有
高人逹士趣嚮公守饒時有昇上人占居此軒公每
到寺必適其處愛其閑寂瀟灑常為之留題曰愛此
詩家好幽軒絶世紛澄宵半牀月淡曉數峰雲遠意
經年就微吟並舍聞只應虚静處所得自蘭芬
秋香亭廣輿記在府治内宋景祐間提點鑄錢使魏兼
作亭培菊范文正有賦載藝文
蜀錦亭廣輿記在府治内慶朔堂右宋范文正植海棠
二株其後鄒柯仰慕文正立亭題曰蜀錦王十朋詩
亭廢名獨在春來花自芳猶餘蜀中錦愛惜此甘棠
四望亭方輿勝覽在府城上四望豁然宋范文正仲淹
建王秬記汪彦章王十朋俱有詩
九賢堂鄱陽遺事錄州之後圃有堂焉四壁間圖陸襄
虞溥二内史梁文謙周魴二太守并柳莊儀同馬植
常侍李復刺史與顔魯公暨公凡九人
思賢閣王十朋記平政堂之北有閣北瞰郡圃九賢堂
四賢堂在焉登其閣思其人遂名之曰思賢
瀟灑齋王十朋記思賢閣之下有齋方丈餘采范文正
公郡齋即事詩名之曰瀟灑
清風臺林志在舊州治内宋時築乂有高明臺在通判
廳南
鑑止軒餘干縣志在主簿廳後宋黃庭堅建有詩刻於
軒中
御書樓府志德興縣有二一在八都宋董乂官敷文閣
待制哲宗累賜御扎建樓貯之一在二十七都丁山
蔵宋高宗賜進士姜䕫宸翰
聚遠樓林志在德興縣東南宋熙寧間余十隆創據邑
最高處縣令單錫扁曰聚遠樓侍郎劉定記王拱辰
蘇洵蘇軾蘇轍黃庭堅馬廷鸞趙子昂俱有詩
乘風亭名勝志在餘干山龍池畔晴天開朗可望匡廬
宋熙寧中張樞密浚寓餘干時嘗攜二子栻杓登之
趙丞相汝愚别業在焉自題吳楚冠冕四字
賜書閣在浮梁縣倪真孺記元豐七年神童朱天申年
十有二歲能背誦十經秋九月其父琇挈赴闕下上
書自薦既聞命試於禮部天子嘉之即命賜五經出
身遂釋褐賜錢五萬貫乃建閣於私第鬻書蔵於其
上徔弟天錫年十歲亦能誦七經相繼干澤所蒙恩
賜與天申等
三賢堂林志在府治内祀唐顔真卿宋范仲淹洪皓
肯堂名勝志在德興縣南二里宋宣和間余斂持節江
南詔許歸省乃構堂山下丞相張商英扁曰繡綵乾
道間其子瀚復新之朱子更題曰肯堂
綵衣堂楊傑記龍塘周氏五世同時子養其父而逮養
其祖之祖父鞠其子而及鞠其孫之孫州閭鄉黨稱
為令族縉紳士大夫樂為歌詠榜其堂曰綵衣
聽松亭林志一作軒在浮梁縣宋王大丞創有水禽三
巢怡然自得王安石詩野意肯為今客至舊巢猶有
主人知
景蘇堂林志在德興縣治西宋蘇軾子邁嘗為縣尉後
人思之故名
吳園彭汝礪詩序大理丞德興張公徙居吳園少有臺
榭池沼之好閣曰貽謀堂曰聚經曰至樂曰集虚軒
曰覺亭曰山曰觀德曰思賢曰紫筠曰澡雪臺曰四
并池曰四曲貽謀聚經子固更命予名曰燕閣曰書
堂盖名簡而理無不在云
愛山樓彭汝礪記屏山在饒之浮梁東南秀麗出數重
溪横其前外舅甯公宅於是始誅茅而為庵凌空而
為橋日與嘉客游以為未足乃面一山之勝而作樓
百尺既成落之名曰愛山甯公名錫字祐甫
識山堂方輿勝覽州宅有識山堂望廬山於三百里外
最為楚東之勝
仁夀樓府志在樂平縣静里鄉宋提刑徐衡致仕高宗
書仁者夀三大字賜之因建是樓址尚存
雷溪堂程舟自記僕奉家君猥居瀕溪溪深而淵淵腹
有蔵鉅石上覆下楹若室世傳雷翁石也因以雷名
此溪既而誅茅立堂於所居之側又以溪名此堂故
曰雷溪之堂
洪樞密别墅名勝志郡北朝天門外有洪遵别墅名曰
小𨼆又名盤洲庵乂有雲竹莊瓊花圃皆諸洪别墅
綺霞亭府志宋知饒州王十朋建在舊州治内
絶境亭林志在安仁縣宋王十朋守饒嘗有絶境逍遥
雲錦洞句自注云安仁有絶境亭
瑞粟堂安志在德興縣治内宋時有瑞粟堂縣令石繼
曾立
浮碧亭名勝志在浮梁縣昌江之南山水竒勝宋縣令
張景修詩一潭秋水不到㡳十里曉山無盡頭
漫吾亭名勝志在浮梁縣東龍潭上宋程瑀自記暇日
與二三友縱步潭東南隅披榛斬荆臨渠而植樹水
聲噌吰如鼓鏞外瞰長溪鄱水之源發焉遠則竒峰
層巘卓然拱立輸青而聳翠爰即渠上為亭名之曰
漫吾
雲錦樓名勝志在安仁縣治前宋令崔同亨建下瞰錦
水舊設雲錦驛於此水發源於福建之光澤縣峭壁
千仞絇錯成章故有雲錦之稱
雲風堂名勝志在羊角峯之東山書院宋趙汝靚建汝
愚之徔弟也朱晦庵嘗寓其中注離騷經
遺書閣林志在樂平縣儒學講堂後宋楊簡嘗為邑令
既去門人袁甫提刑江東命肖像蔵其遺書於此袁
甫有記
飽山閣廣輿記在浮梁縣前宋尚書程瑀建四面多山
為一邑登覽之勝
鄭公亭林志在府城北五里宋鄱陽令鄭日新治政有
聲民建亭於通衢以懷之
三善堂林志在餘干縣治西偏宋令沈度政有三善一
曰田無廢土二曰市無閒居三曰獄無宿繋民謳歌
之堂成父老請以為名
經德堂安仁縣志在玉真書院内宋紹古建陸象山有
記辛棄疾詩平生經德幾人知莫忘當年扁字時
溪山風雨亭名勝志餘干縣西一里懸厓處多古梅曰
梅巖有宋理宗御書梅巖二字刻於石有溪山風雨
亭是趙忠定讀書處
史公柳名勝志鄱江之濱多柳宋知州宋定之植以休
息行人今呼為史公柳柳林港之名本此
朱貔孫宅名勝志在浮梁縣東五里山先是有道人至
此云文山秀拔當出王者師貔孫果拜太子諭德為
度宗傅
止水亭名勝志郡人江萬里退居饒城明襄樊失守乃
鑿池於芝山後圃扁其亭曰止水人莫喻其意饒城
破萬里乃赴池水死
儒富莊名勝志在樂平縣界馬廷鸞記叔翔既築儒富
莊余往過焉縹囊緗帙魚魚雅雅其崇如墉
按叔翔姓名無攷廷鸞字翔仲樂平人淳祐進士
即馬端臨之父也
老學樓府志在樂平縣宋馬廷鸞自題詩元龍高卧仲
宣憂我獨叢書寘此樓把卷欣將聖賢對憑欄遮斷
古今愁山前翠樹森雲表林罅青秧匝隴頭收拾吟
篇供老眼陳登王粲總悠悠
湖山樓林志在樂平縣東五十里瞰湖負山宋魏彦成
建孫覿記
登瀛閣馬存記程通叔於其居跨池為閣高壯偉麗聚
書其中以教子孫名曰登瀛林志在樂平縣東南永
善鄉
思正堂明一統志餘干縣後堂宋李虚舟建周嘗改曰
思政吳與復曰思正或問之與曰思正者思政之正
也虚舟之思正也思政之正而民感之嘗之思政也
以私為思不以正為政而民怨之吾舍嘗而取虚舟
焉
汲古齋林志在樂平縣宋程剛愍振之齋其子邁復揭
扁曰汲古以承先志曾慥銘惟士尚志追探古心必
有修綆其汲乃深
一經堂府志在德興縣三十五都宋節婦程氏建延師
馬廷鸞教二子余軫余輔俱登進士廷鸞顔其堂曰
一經有詩云不是夫人勤教子一經誰創讀書堂
歲寒堂府志在德興縣治西宋邑人余瀚建朱子扁曰
歲寒堂
玉芝堂林志在舊州治内知州事唐震死節處宋通判
張閣建
春雨亭元馬端臨記樂平董君自明既葬其親塚柏大
矣結茅其問扁以春雨
世美堂虞伯生記趙忠定之孫吏部尚書必愿事穆陵
嘗書其堂曰世美以賜之國亡堂毁書扁不知所在
至燕邸必愿之孫由忠始得舊扁於他姓築堂於其
白雲城之居而奉其親焉仍揭舊扁
悠然樓鄱陽嚴氏書樓揭文安有寄題詩
源清樓在樂平縣朱公遷記曩昔承平之日余徔子曰
仁可賓可信可者嘗作源清樓翰林危公素記之
東山閣林志在餘干縣章黻建虞集詩大明生我茅屋
東閣窗正對雲霞紅羣隂昭蘇光彩及萬物動蕩神
明通
香遠亭吳澄記安仁陳廣居家有園池之勝池中種蓮
池上構亭扁曰香遠
看雲樓林志在安仁縣治西元吳全節投老之所順帝
書扁賜之
芝山詩塚潛溪文集鄱有竒男子曰魯修結詩社朋十
人皆緣情喜賦于時鄱數罹兵修懼其詩失傳埏埴
為甓刻瘞之芝山屬某為銘
水木居王禕記安仁縣西十里高嶺之陽朱溪之上喬
木隂翳蒼然相蔽虧子䕫鄭先生之居在焉豫章胡
伯友名其居曰水木居而虞文靖揭文安皆為之賦
詠上清方方壺外史又徔而圖之
後樂亭鄒守益記後樂亭者浮梁尹汪少泉為文正范
公作也
淮藩故府明一統志在府城内北隅宣德十年以府治
改建
南康府
彭澤故城元和郡縣志在都昌縣北四十五里晉陶潛
為令理此城太平寰宇記其城漢高帝置屬豫章
隋平陳廢今舊跡猶存
昌邑城豫章記漢廢昌邑王賀為海昏侯就國築城仍
曰昌邑城東十三里江邊名慨口昌邑王每乘流東
望輒憤慨而還故名明一統志今建昌縣北六十里
昌邑鄉是也
孫慮城太平寰宇記在建昌縣南一百里慮吳孫權第
三子黃武七年封建昌侯居此城南有青石井用綆
十四丈四時可汲
左里故城元和郡縣志在都昌縣西南九十五里盧循
為宋高祖所敗自蔡州南走還止潯陽聞大軍將至
欲走豫章乃悉力柵斷左里及大軍至將戰高祖所
執麾竿折幡沈水衆懼高祖笑曰往年覆舟之戰幡
竿亦折今者復然破賊必矣即進攻柵城投水死者
萬餘人遂大破賊太平寰宇記晉盧循所築在湖左
因為名城基猶在
建昌故城舊府志去縣西百步其址今為古城巷
檀道濟城舊府志在都昌縣西北七十里即今城山
彭蠡戍太平寰宇記在都昌縣西北七十里彭蠡湖北
連釣磯山舊是鎮唐武德五年以江湖闊遠遂重置
鎮景龍元年復為戍以為衝要
檀山廢戍太平寰宇記在都昌縣北九十里與馬頰相
對武德五年以水陸要衝置戍貞觀元年廢
龍安故城舊府志在安義縣東北二十里唐初置縣屬
南昌州尋廢為驛
舊魚門縣舊府志在星子縣西五十里走馬湖中今石
街尚存驛路南通建昌西通德安縣
都昌舊城舊府志在王家市至今名衙前去縣北九十
里
上繚營舊府志在建昌縣南一十七里豐安鄉昌邑王
賀所築今為民地沙埠
鎮遏營舊府志去建昌縣東四里在永豐鄉漢建安八
年孫策以劉磐數寇艾命太史慈為建昌都尉築營
拒之後鎮將楊諲移於法淨寺側址為民地
楊成公營舊府志在都昌縣西北八十里隋開皇中因
兵亂成公建
保定水軍上萬戶府舊府志宋增置其屬有中山大都
等十八翼今其址為星子縣學乂治東有忠節營治
西有威果營又有牢城營皆宋建
羽章舘舊府志在相思澗漢建今廢名勝志在府城北
二十五里尋真觀是其故址
冷水臺林志在建昌縣治西晉吳猛遊息之所其地有
泉極清冷故名
釣魚臺舊府志在都昌大磯山下晉陶侃嘗垂釣於此
劉柏詩八翼排天門一梭躍秋水竿頭數尺絲釣老
西山雨
董奉館太平御覽董奉侯官人少有道術居此山多救
人疾苦種杏於北山十數年萬株結實奉乃多置倉
禀宣言人買杏多少不湏來報但一器榖一器杏多
者則為猛獸所害人無敢欺者得榖悉賑貧乏舊府
志在醉石東去郡西二十五里
湖莊舊府志晉石崇立即今星子縣基
醉卧石尋陽記陶潛栗里今有平石如砥縱横丈餘相
傳靖節先生醉卧其上在廬山南
五柳舘太平寰宇記在棲隠寺側五柳先生之舊宅也
今廢
歸去來舘朱子詩注在歸宗寺西五里尋為僧居
國朝雍正八年南城陶檢討成購而新之觀察樓儼有
題詞
淵明舊居名勝志城西七里為玉京山亦名上京有淵
明舊居其詩云疇昔家上京即此當湖之濱一峰最
秀東西雲山烟水數百里浩淼縈帶皆列几席前
陸修静故居舊志在郡西十三里簡寂觀前有朝真白
雲二舘今廢名勝志修静劉宋時吳興人有道術文
帝慕之製停霞寳輦使僕射徐湛賜焉明帝為設崇
虚觀通仙臺以待之至即求歸不許遂卒於京賜諡
簡寂先生赴召時挾布囊出逝之日布囊還懸廬山
舊居樹上
石壁精舍太平寰宇記在都昌縣西南一十一里傍臨
清江有石如壁山西有層臺本謝康樂舊宅所言精
舍者謝詩云昏旦變氣候山水含清暉清暉能娱人
游子憺忘歸
翻經臺舊志在都昌縣南山野老巖下晉謝靈運翻經
之所
齊庾臺太平寰宇記在建昌縣東三里當白湖中梁尚
書庾肩吾齊永明三年之所置也
百花臺舊府志在白鹿書院
白石臺舊志在證道院前
觀魚臺舊志在府西五里落星灣
金獅臺舊志在乾夀院前
八仙臺舊志在南山絶頂闊方丈
觀瀑臺府志在東古山之東去府城西南十里
虚白舘舊府志在郡北二十五里五老峰九疊屏下唐
道士譚紫霄建
白鹿洞新志在城北二十里廬山五老峰下唐李渤讀
書處以洞初蓄有白鹿故名餘詳書院
蕭公草堂柳識記海昏縣東北一二里有澄陂永泰初
檢校左司郎中蘭陵蕭公置草堂於陂上偶然疏鑿
徔其易也虚楹東向清曠十里紫篠為門蔬圃取給
止足於斯士君子皆仰其清逹也
太白書堂廬山志在五老峰下林志李白嘗至此愛其
險峭嘆曰天下之壯觀也因卜築讀書於此
鄡陽亭林志在都昌縣東十里唐咸通間縣令陳杲建
羡魚亭名勝志在都昌縣西三十步唐元和十二年邑
令李偁建於白蓮池側
養生亭林志在都昌縣治東南唐邑令李偁建於池上
春則買魚養於池中以供公需
劉軻草堂舊志在凌雲峰下軻徐人天寳之亂隠居廬
山草杉之東建草堂讀書後登第歷官史舘修撰有
文名東西二林碑記多其手筆後其址廢為凌雲庵
迎仙亭舊志唐逸士張公勤建
茂隂亭舊志在星子縣西北二十里栖賢寺外唐元和
間建今廢
喚渡亭名勝志在建昌縣修水南唐白居易謫江州司
馬嘗過此作詩云建昌江水縣門前立馬教人喚渡
船好似當年歸蔡渡草風花雨渭河邊宋黃庭堅書
詩刻石亭中
元集虚𨼆居舊志虚河南人貞元間避地來居廬山之
相思澗白樂天在江州時嘗與往來贈詩曰聲來枕
上千年鶴影落杯中五老峰更愧殷勤留客宿魚鮮
飯細酒香濃
元十八溪亭白居易詩自注在廬山東南五老峰下
折桂亭林志在府治西二十里凌雲峰下唐李逢吉讀
書於此後登進士故名朱子詩竹帛有遺臭桂樹徒
芬芳惡逢吉也
楊衡𨼆居廬山志在五老峰下唐詩紀事楊衡者元和
中詩人常居廬山桑䟽隠居今不知處
符載隠居桑疏符載者蜀人也與楊衡並善為詩偕隠
五老峰下隠居今不知處
陳貺隠居桑疏貺閩人南唐時與叔陳沆隠紫霄峰下
力田自食踰三十載學者師之後徵至金陵且官之
固辭遂賜粟帛遣歸
駐節亭桑疏在棲賢寺側南唐元宗遷豫章時常幸棲
賢因建焉
披雲亭舊志在開先寺唐保大中建今廢
中主讀書臺廬山志南唐中主李璟讀書處在開先寺
名勝志在郡城西十五里臺側有聰明泉
白雲庵名勝志谷簾泉相對有白雲庵山巔有白雲洞
洞口有大石如牀輿地紀勝白雲庵前寳陀巖上有
御駕親至數字隠隠可辨人以為南唐元宗也
鄭元素隠居廬山志在五老峰下青牛谷桑疏元素者
温韜之甥也朱梁時韜盜發昭陵石函鐵匣所得前
代圖書及二王真蹟甚富後韜殛死元素盡得其圖
書真蹟避禍南徙隠居廬山青牛谷四十餘年所積
書千餘卷
柳宏書堂廬山志在紫霄峰下宋柳宏建昌人咸平間
舉進士為江州德化令過廬山愛之後官九卿歸築
書室於此今柳公庵其址也
致爽亭舊志在郡圃宋祖無擇建
心遠亭廬山志在栗里橋側有碑鐫心遠地自偏詩亭
廢碑尚存
重湖閣明一統志在府城潯陽門外林志宋知軍祖無
擇建前瞰揚瀾左蠡極目湖波與天相接蔣之竒詩
宮亭彭蠡接揚瀾浩蕩浮空六月寒試問風波何似
險亭僧只管倚闌干
御書閣林志在府學内宋慶曆間知軍程師孟建
觀景臺林志在郡城外延夀寺左面瞰彭蠡沙鳥風帆
舉集目前宋咸平中建
愛堂林志在廬山棲賢寺側宋知軍祖無擇能愛民嘗
遊棲賢既去民為建堂
五老亭林志在府治圃宋知軍孫喬年建蘇東坡書額
觀瀾閣林志在府學前宋崇寧間知軍孫喬年建
望雲亭林志在府西二十五里歸宗寺前沃壤平曠禾
稷暢茂望之若雲宋王介甫詩我知新亭望雲好欲
斸比隣成二老
陳圓隠居名勝志在郡西後山黃山谷贈以詩云城中
咫尺雲横棧獨立前山望後山又題其堂曰獨善淳
熙間朱子名其坊曰兼善
陳慕寓居廬山志在郡西後山慕字必正宋人少徔陳
瑩中劉壯輿蘇養直遊舉進士歷任州縣有聲或勸
使求郡不徔歷倅洪潭明三郡歸以祖業遜兄寄寓
後山號星灣
馮去疾别墅舊志在郡前山因以自號今廢
劉凝之隠居舊志在冰玉澗側朱子記南康使君曾致
虚既葺劉公屯田之墓明年乃訪得其故居遺址於
郡之東披荆往觀其北隠然以高者則劉公所賦之
東臺也其南窊然以下者則詩序所指之蓮池也
冰玉堂舊志在郡圃劉凝之故居蘇轍嘗曰凝之父子
廉潔不撓冰清而玉剛鄉人因以名堂有張耒記兵
亂以來僅存其地淳熙中曾致虚為郡贖之民間垣
而構之以合於郡圃復作冰玉之堂繪劉公父子像
於其上而併繪陳忠肅公像以侑焉朱子并請刻陳
令舉騎牛詩畫於堂上以補一時故事之缺有朱子
記
是是堂張耒詩題漫浪翁劉壯輿年過壯久不仕嗜學
著書自名漫浪所居之園林堂室皆以是名之宋史
劉羲仲字壯輿政和中召為編修官至京師不謁權
要未幾致仕歸廬山一時公卿賦詩三世繼美尤不
易云晁以道嵩山集云劉壯輿家於廬山之陽自其
祖父凝之以來貽子孫者惟圖書而已
按陳后山記是是堂本羲仲官鉅野時所作然攷
張耒詩題云所居之園林堂室皆以是名之則壯
輿歸廬山後乂必仍建是堂於所居矣故朱子冰
玉堂記亦云曾侯致虚既修葺屯田之基明年復
訪得其故居遺址贖之民間遂作冰玉之堂既而
所謂是是堂漫浪閣者亦以次舉而皆復其舊
漫浪閣林志在星子縣神林浦東岸宋劉壯輿建自號
漫浪翁
清淨退庵朱子詩自注在棲賢西三里劉凝之舊作亭
取黃太史詩語名之桑疏劉渙隠居落星灣常乘黃
犢往來廬山中尤愛寳峰西澗之勝數就憩焉寳峰
之僧因結茅以居之自稱西澗居士後朱子知軍州
事時即寳峰舊址立清淨退庵及静隠亭以表之
百花園舊府志在萬夀寺北
蒔園舊府志在神林浦東岸
盛多園舊府志在蕢湖里村中宋彭梅坡與子端明遊
覽處
謝景仙隠居廬山志在紫霄峰虚谷間宋錢昌武山居
記謝景仙嘉祐中始遊匡廬得虚谷卜焉桑疏景仙
宋人謂紫霄乃董奉所居故結廬焉
劉弇書堂桑疏在凌雲峰下通考弇廬陵安福人登元
豐二年進士仕為著作佐郎侍御史
李氏山房蘇長公集李公擇少時讀書於五老峰下白
石庵之精舍公擇既去山中之人思之指其所居為
李氏山房淮海集公擇皇祐中進士累官御史中丞
少時讀書於白石庵後雖出仕而書蔵山中每得異
書輒益之至九千卷朱子詩自注在折桂西十里李
公擇讀書處有東坡記文詩刻枯樹墨跋
遠明閣輿地紀勝建昌尉廳前有遠明閣前揖西山俯
瞰修水宋元祐中建
使星亭林志在府治建昌門側宋知軍朱端章建
望雲亭王臨川集有南康晏使君望雲亭詩
直節堂欒城集南康太守廳事之東有堂曰直節朝請
大夫徐君望聖之所作也庭有八杉長短鉅細若一
直如引繩高三尋而後枝葉附之凜然如公卿大夫
有不可犯之色公見而憐之作堂而以直節命焉明
一統志朱子至求其遺節不存獨廳事南有堂無額
而庭中有老柏焉生意殆盡屹立不僵如志士仁人
更歷百變而凛然不衰因取直節寓之此堂以仿彿
前賢之意
静復堂林志在建昌縣治南宋元豐間邑令皮惟甫建
信堂林志在建昌縣治後又有製錦堂在縣治西俱宋
紹興間邑令臧善建
望仙亭林志在建昌縣西南宋元豐中縣尉李獻夫建
雲鄉閣舊志在開先寺内宋建趙良熺詩又攜藜杖過
山河重看雲鄉景若何瀑布東西垂玉帶山屏前後
叠青螺風因竹少凉無價月為樓高明更多獨倚闌
干無箇事新詩改就自長哦
潄玉亭朱子詩注在萬杉西二里亭舊在橋上今廢明
一統志在開先寺後宋僧若愚建
崔誠老隠居廬山志在玉京山東南之玉澗桑疏宋崔
誠老名閑博學高逸不事進取廬於玉澗之上以琴
自娱名其廬曰睡足庵而自號曰玉澗道人
薛處士山堂桑疏在凌雲峰下舊志溉宋人右補闕登
之後號書倉為南海書記秩滿入廬山築室居之扁
曰薛處士山堂後起為諫議大夫未幾復歸山題舊
壁曰重來閒院静喜對故山青
李庭筠書堂廬山志在金印峰下舊志在五老峰下
愛蓮堂輿圖備攷在府治後林志宋周元公知軍州時
鑿池種蓮後人因作堂朱子書愛蓮二字顔之
壯節亭朱子記淳熙己亥假守南康始至訪求先賢遺
跡得故尚書屯田員外郎劉公凝之之墓於城西門
外草棘中乃為作小亭於其前郡之詩人史驌請用
歐陽公語名為壯節因屬友人黃銖大書以揭焉
石室書堂舊府志宋陳準建在師林嶺朱子扁曰石室
書堂今廢名勝志去府城西南十里準字正臣星子
人祖圓父慕三世皆盛年納禄鄉里高之
識真亭林志在府治西北二十五里三級泉下朱子復
書院時建往來登覽躋攀至此欣然忘疲得其真趣
不能舍去故名
西原庵名勝志在幽邃山前去府治北十七里朱子記
成紀崔嘉彦壯歲避地巴東三峽之間修神農老子
術東下吳越以耕戰之策干故相趙忠簡公會公去
相不果行自是絶跡此山按陳令舉所述圖記得西
原庵故址於卧龍瀑布之東築室居焉耕田種藥僅
足以自給而四方往來之士皆取給焉其疾病老孤
無所與歸之人至者皆收養之
卧龍庵朱子自記卧龍庵在廬山之陽五乳峰下劉君
隠居也庵之西蒼崖四立怒瀑中瀉大壑淵深有黃
石數丈在激浪中蜿蜒飛舞若龍故名卧龍余已上
章乞解郡紱乃屬西原隠者崔君嘉彦因其舊址縛
屋數椽以俟命下而徙居焉既又緣名潭之義畫諸
葛武侯像置之堂中而故友張敬夫嘗為賦詩以紀
其事府志去郡北二十里
張錦亭林志在府治南朱子建
勘書臺廬山志在白鹿書院東宋李萬卷校書之所朱
子訪求遺跡建亭其上
白鹿憩舘舊志有二一在郡學束一在郡北顔家山宋
淳熙間朱子建以為諸生入城舘榖之所
光風霽月亭桑疏舊在卓爾山巔後移於風雩石北岸
今廢
風雩亭白鹿洞志在風雩石上蔭喬木下俯湍流朱子
每與諸生列坐其下
風泉雲壑亭廬山志在白鹿書院勘書臺西林志有泉
自洞左流至石崖為懸瀑者十餘丈朱子愛之號為
小瀑布後李山長為亭以石上舊有風泉雲壑四字
故名
起亭林志在府治西北二十里下臨卧龍潭朱子知軍
州時建以為遊覽之所值歲方旱因名曰起以為龍
之淵卧者可以起而天行矣
修白亭林志在卧龍庵前朱子愛其景致清爽剏小亭
於側名曰修白
静廉堂林志在府治後圃宋朱子建
雲錦閣林志在府後圃宋乾道間知軍孫嗣祖建
雲章閣廬山志在白鹿書院講堂之東宋開禧中李山
長建
瀟灑亭林志在郡圃宋知軍孫嗣祖建
芳麗亭林志在府治圃中宋知軍陸德輿建
回春亭林志在郡圃
真意亭林志在府治後宋淳祐間知軍陸德輿建
為霖亭林志在府西二十五里歸宗寺側一滴泉後淳
熙間朱子禱雨有感遂建亭
萬竹亭林志即綠筠亭在廬山開先寺内宋知軍樓杓
喜其萬竹森然瀟灑清虚故剏亭名之
四會亭桑疏開先寺前招隠泉左二百步外叢篠之後
路口有披雲亭稍前即楊梅亭基又稍前當四逹之
衢即古四會亭林志宋淳熙中建
朝陽閣舊府志在都昌縣宋江文忠公建理宗書朝陽
閣三大字
千歲靈根亭名勝志縣北五里冷水觀側有千歲靈根
亭晉植松樹盤屈竒怪名曰夀松相傳許遜嘗挂劍
其上亦名挂劍松宋寳慶初知縣曹豳剏亭刻石
寒泉亭林志在府西北二十里玉淵潭側泉極清冷雖
盛夏炎蒸至其傍而毛髮自爽
滴翠亭舊志在府西十里萬杉寺側後有三分池水自
山椒垂注石上跳躍如珠更名散珠亭
星子樓林志在府治西南半里宋邑令李遹建
和風樓林志在府治東南一里星江舘前宋知軍史文
卿建
文獻堂林志在都昌縣排門舊址宋劉彦成十二世孫
野塘建江文忠彭文定見其圖籍之富禮文之盛故
名
就日堂林志在五老門外宋知軍方岳建
廣生堂林志在郡南福星門外宋知軍史文卿建
愛江樓林志在府治西南一里清暉樓西石堤上宋紹
定間知軍史文卿建
面面亭林志在郡圃宋知軍史文卿建又名龜巢亭與
六老堂對
詠歸亭林志在郡圃宋知軍趙彦騠建
清暉樓廣輿記在府治西南林志宋知軍趙彦騠建後
為臨津樓
枕流亭見題志嘉定戊辰番陽李駿經小三峽愛清泉
之奔流懸崖之對峙出槖貲與白鹿洞諸生剏亭峽
上後十年戊寅莆田陳宓復鼎新崇大之扁以枕流
夀樟亭明一統志在建昌縣南一百步宋嘉泰中縣令
趙時通建初邑人李公懋仕高宗朝上嘗顧問樟公
安否對曰枝葉扶疎歲寒獨秀何萬幾之暇惓惓遐
方一樟哉紹定間縣令陳文孫繪圖刻石
六老堂趙師夏自記假守郡符承命而來官事之餘得
與五老人者揖讓於几席之上作屋數楹寓之郡圃
與峰相直名曰六老堂
按明王禕亦有六老堂記謂後人以朱子配五老
而為六與此堂無涉
同元亭劉辰翁記周嗣翁為亭池上池蓮花葉萬柄嗣
翁倚風亭欄零露忘歸慨然曰吾家濂溪公見性體
於此矣求予書愛蓮二字亭上予為改曰同元之亭
一川風月亭揭文安集有題胡信夫一川風月亭詩
交讓木潯陽記都昌縣東北一百里黃金山上有南樹
一年東榮西枯一年西榮東枯張華所謂交讓木也
六朝松廬山續志簡寂觀前古松數十株相傳六朝時
物或云種自修静
復生松廬山志逹觀僧來匡廬至歸宗殿堂幾敗寺前
有大松亦枯乃撫松祝曰如寺當興汝復生也後果
驗因名松曰復生
丞相柏名勝志在都昌縣孝行鄉宋丞相江古心手植
枝榦凌空清隂覆地人以為義氣所鍾
釣魚臺名勝志在府西東古山麓明侍講余南坡釣魚
之所
釣臺亭廬山志在鹿洞書院之西桑疏提學李夢陽建
有記
大意亭林志大意亭與釣臺亭對正德庚辰唐龍建
六合亭廬山志在白鹿洞迴流山巔洞志明正德辛未
郡守劉章建李夢陽為記
獨對亭邵寳記南康白鹿書院勝在五老負而弗鄉若
闕典者周覽之餘欲為亭以對之徔者曰此文公先
生舊游也亭成名曰獨對重公蹟也
高美亭桑疏在卓爾山巔嘉靖中御史徐岱建
朋來亭白鹿洞志在思賢臺北山絶頂提學王宗沐建
寳墨亭廬山續志在開先寺明觀察王世懋建以覆黃
庭堅手書七佛偈及王守仁平宸濠記功碑者王世
貞作記
江西通志卷四十一
