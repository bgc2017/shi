江西通志卷八十二
人物(十七)
撫州府(三)
明
王蓂字東石通政萱弟也正德進士授禮部主事上三
疏一言宋儒羅從彦李侗當從祀孔廟一言公伯竂
馬融賈逵王弼何休戴聖王肅杜預當罷從祀一言
忠烈如龍逢蘇武等二十人名臣如汲黯宋璟等二
十人名儒如王通胡瑗等十四人祀典皆宜補入歴
官浙江提學副使致政歸與同邑洪北山黃卓峯吳
疎山共為翠雲講會學者宗之(人物志)
饒瑄字文璧以字行臨川人正德癸酉鄉試少不羈好
馳馬舞劒弱冠委已於學即不為舉業剽掇之習星
歷算數山經地志九流百家之書無不通徹已乃覺
其泛初善横渠以禮為先之教中慕邵子靜生百原
之學最後獨深信象山而遵體之蓋文璧之學凡屢
變而卒歸於簡易云自號行齋學者稱為行齋先生
(同上)
陳九川字惟濬號明水臨川人母夢吞星而娠年十九
為李崆同所知正德進士請告三年授太常博士武
宗欲南巡九川與舒芬夏良勝萬潮連疏諫止千門
荷校五日杖五十除名世宗即位起原官進禮部員
外郎中以主客裁革妄費羣小恨之張桂與鉛山有
隙誣九川以貢玉餽宏使通事胡士紳訟之下詔獄
搒掠謫鎮海衞已遇恩詔復官致仕周流講學名山
如台宕羅浮九華匡廬無不至也一時講學諸公謂
明水辨駁甚嚴令人無躱避處卒年六十九祀學宫
(明儒學案)
按府志九川受業陽明問學至忘寢食陽明歿會
九川歸亟往經理其家著有明水先生集王遵巖
為之序
劉穎字時秀臨川人正德進士由開化令徵拜御史以
議大禮忤旨廷杖出按廣西時田州岑氏搆亂請兵
督𠞰斬岑邦彦於工堯隘穎功居多復按貴州以疾
辭歸尋卒所著有小遲集(人物志)
葉竦字喬新臨川人正德進士授龍泉令縣多逋賦竦
以誠心開諭積欠盡完調慈谿禱雨立應嘗大火拜
之而滅傳以為神艱歸補常山未朞月縣復大治竦
更三縣率前人以為難而竦輒著績陞刑部主事得
疾歸卒(府志)
劉最字振廷崇仁人正德進士以治最徵拜禮科給事
中時執政欲以定策功要封拜最抗論其叨天之功
事得寢會中貴有以齋醮怙寵者勢張甚最劾其罔
上靡財言甚激直逮繫詔獄謫戍(分省人物考)
劉寯字振道最弟正德進士歴刑部郎中嘗疏爭世廟
議禮事不報尋為遼陽分守參議謝歸尚雍睦敦實
行古道自持有一斑集剰語等書人稱華嚴先生(人)
(物志)
黃直字以方金谿人嘗遊太學諫武廟南巡癸未進士
復疏陳勤治保躬四事授漳州府推官以長揖忤直
指遂誣直受金活人赴訊日雷雨暴作事大白復疏
請豫建太子繫錦衣獄後上感悟釋之謫判沔州丁
艱服闋時編修楊公名以劾冢宰被逮朝臣無敢救
者直抗疏救之併劾邵元節等左道惑民上怒廷杖
戍雷州穆宗登極贈光禄少卿學者稱卓峯先生(同)
(上)
章衮字汝明臨川人嘉靖進士選授御史督學南畿狷
介端嚴請屬不行士習一時蹶興務講求經濟實學
痛黜詞章之習以劾左道亂政譏刺時宰左遷相從
講學者益衆稍遷陜西副使督學政乞休不俟報而
行所著章子瑣言學庸口義及詩文若干卷(府志)
黃紀字子陳臨川人嘉靖進士擢御史視居庸關首疏
内臣紀揚奸狀上雖置揚於法而紀亦罷稍遷河南
僉事紀儀觀甚偉遇事果決無所避以此見忌(同上)
王紹元字希哲金谿人鄉舉授碭山令河決築堤三十
里捍之招逋民給種復業又立均地等法擢御史疏
請罷馬市巡按貴陽宣慰安萬全擅兵爭繼首疏按
之轉湖廣副使流寇猖獗撫臣薦紹元監軍結間諜
得其降黨黃洪逵為鄉導焚賊營斬獲無算功上賜
白金綵幣陞河南參政致政歸(同上)
吳悌字思誠金谿人嘉靖進士除樂安知縣調繁宣城
徵授御史十六年應天府進試錄考官評語失書名
諸生答策多譏時政帝怒逮考官下法司停舉子會
試悌為舉子求寬坐下詔獄尋得釋出視兩淮鹽政
海溢没通泰民廬悌先漕賑之而後奏聞尋引疾歸
還朝按河南伊王典楧驕横憚悌遺書稱為友悌報
曰殿下天子親藩非悌所敢友悌天子憲臣非殿下
所得友王愈憚之夏言嚴嵩當國與悌鄉里嘗謁言
衆見言新服宫袍競前譽之悌却立不進言問故徐
曰俟談少間當以政請言為改容及嵩擅政悌惡之
引疾家居垂二十年嵩敗起故官一歲中累遷至南
京大理卿時吳嶽胡松毛愷並以耆俊為卿貳與悌
稱南都四君子隆慶元年就遷刑部侍郎明年卒悌
為王守仁學然清修果介反躬自得為多萬歷中贈
禮部尚書諡文莊鄉人建祠與陸九淵吳澄吳與弼
陳九川並祀曰五賢祠學者稱疎山先生(白志)
按孫承澤四朝人物考悌諡文端俟考
易文臨川人試棘闈擬定第一有嫌其卷太竒者遂不
果以選貢業辟雍為高淳縣丞署縣篆公廨學宫先
後經營苟利於民髮膚無愛建堤捍民比於蘇堤在
高淳三年竟拂衣歸里生徒雲集所著書詩春秋大
義又秋潭集若干卷(分省人物考)
董燧號蓉山嘉靖辛夘鄉舉任枝江縣時施州諸司爭
立連兵十數年諸帥莫能平燧奉檄入壘諭以朝廷
恩禮遂服撫按稱其以一騎當數萬雄師兩遷至刑
部郎中大新所泉書院聞王心齋倡道海濱亟往師
之歸與羅文恭作崇正會所著有周易問答圓通問
答(人物志)
謝相字大卿金谿人由鄉舉授東安知縣初歲飢吏偽
增丁口冒賑繼者遂按籍征賦民困甚相為請得減
千三百戶奸人殺四人棄其屍獄三年不決相禱於
神夜夢四人泣語屍所獄遂成子廷諒廷讚俱進士
(白志)
陳宗慶字崇吉金谿人嘉靖舉人知嵊縣治尚禮教弟
鏜同科舉人任鄭州鏜弟鉦以丙午舉人授榮昌令
皆以方正見稱鏜子一䕫戊辰進士歴温州知府有
惠政從姪所敏同登戊辰進士工部郎中節冗費多
善績先後著聲金谿言家法者必推陳氏(府志)
徐良傅字子弼東鄉人嘉靖進士館閣諸公屈指人才
必以良傅為首以武進令卓異召拜吏科給事中會
迎仙宫成朝議稱賀良傅謂異端充塞不能匡救忍
從諛乎上疏語侵權貴幾罹不測罷歸築廬峴臺下
以古文法教授里中所著有愛吾廬搶榆等集(人物)
(志)
陳炌字文晦臨川人嘉靖進士由行人擢御史風節甚
著督醝河東首建書院屏居十八年召還歴卿寺建
牙西蜀平都蠻草坡諸寇已起吏部侍郎晉左都御
史巨璫敗詔籍其家得朝士姓名於記牘中惟炌與
太宰嚴清不與立朝風采凝峻室無姬媵門無遊客
上數顧而嘆曰眞重臣也子以德進士仕終副使(府)
(志)
曾佩字德甫臨川人嘉靖進士擢御史巡視居庸關疏
九邊糧餉論馬市邊政諸疏皆中肯綮以建儲事抗
疏杖戍當州與湛甘泉何古林講明理學不以斥逐
介意穆宗登極赦還臺省薦章十數上竟不起有元
山文集子如海姪如春姪孫國禎應瑞應星俱進士
(同上)
黃鉦字克靜宜黃人嘉靖進士汝寧推官擢比部主事
忤權貴左遷歴山東濱州知州地瀉鹵民多流移鉦
平賦緩征給種發粟逋民復業者數千家著有應山
集法律管見元風問難(人物志)
黃希憲金谿人嘉靖進士歴官知嘉興府以清白自矢
置天鑒簿登記贖鍰毫不自私又勤於課士躬親校
藝為諭俗文以諷戒小民水旱步禱屢有靈應(分省)
(人物考)
按黃希憲所著有蘭臺奏章自警編效顰初藁入
楚入蜀藁若干卷
譚綸字子理宜黃人嘉靖進士除禮部主事遷職方郎
中台州知府綸沈毅知兵時東南倭患已四年參將
戚繼光募鄉兵禦賊數有功綸亦練千人自衞倭犯
柵浦繼光以道阻失援綸自將擊之三戰三捷又連
破之章安葛埠南灣加右參政會憂去以薦起復將
浙兵尋改官福建擢右僉都御史代游震得巡撫任
倭屯﨑頭城都指揮歐陽深搏戰中伏死倭遂據平
海衞陷政和夀寧各扼海道為歸計綸環柵斷路賊
不得出移營渚林繼光至綸自將中軍總兵官劉顯
俞大猷將左右軍令繼光以中軍薄賊壘左右軍繼
之大破賊復一府二縣詔加右副都御史考舊制建
水砦五扼海口薦繼光為總兵官以鎮守之境内悉
定四十四年冬大足民作亂陷七城詔改綸四川至
已破滅雲南土酋鳳繼祖遁入會理綸會師討平之
進兵部右侍郎總督兩廣軍務兼巡撫廣西招降岑
崗賊江月照等綸練兵事朝廷倚以辦賊遇警輒調
居官無淹歲迨南寇略平而邊患方未巳隆慶元年
給事中吳時來請召綸繼光練兵詔徵綸還部進左
侍郎總督薊遼保定軍務自兵事起邊臣牽制議論
不能有為綸疏切言之而巡撫劉應節果異議巡按
御史劉翾巡關御史孫代又劾綸自專帝悉以兵事
委綸而諭應節等無撓綸初至按行塞上遂與繼光
圖上方略築敵臺三千起居庸至山海控守要害以
功進兵部尚書其冬予告歸神宗即位起兵部尚書
五年卒官贈太子太保諡襄敏(白志)
周宗武字文啓臨川人為宜都令會峒賊寇施州誘其
渠殱之治行為十五郡最賜璽書褒美擢廉州知府
清操愈厲人謂之真廉州云(府志)
徐善慶字元禎金谿人嘉靖進士知汝州教民植稻至
今稱其田為徐公田擢職方郎與分宜不合棄官歸
養所著有武選集來清軒詩(同上)
高應芳字惟實金谿人嘉靖進士巡按山東恩威並著
時青州有聚衆稱勤王兵者應芳探其奸密擒首惡
伏法餘黨解散晉太僕卿疏馬政八事詔著為令所
著有羊洞遺藁谷南集(同上)
舒化字汝德臨川人嘉靖進士授衡州推官隆慶初遷
刑科都給事中帝任宦官旨多從中下化言法者天
下之公大小罪犯宜悉付法司不當則臣等論劾若
竟自敕行則喜怒未必當而法司與臣等俱虛設詔
是其言有校尉負屍出北安門兵馬指揮孫承芳見
之疑有奸繫獄鞫訊詞連内官李陽春陽春懼訴於
帝言尉所負非死者出外乃死承芳妄生事刑校尉
帝信之杖承芳六十斥為民化請以陽春所奏下法
司勘問不納時高拱當國路楷陽順以搆殺沈鍊論
死拱欲為楷地謂順首禍順死楷可弗坐化取獄牘
示拱曰獄故無鍊名有之自楷始楷誠罪首出為陜
西參政再疏致仕歸萬歷中召拜刑部侍郎刑部缺
尚書手詔用化會續修會典因輯嘉靖三十四年以
後事例與刑名相關者三百八十二條奏之詔頒示
中外尋稱病乞歸卒贈太子少保諡莊僖(列卿錄)
陳文燧字汝相臨川人嘉靖進士授御史首疏正諸臣
從祀條陳時宜十二疏皆中肯綮巡宣大糾代藩横
肆疏互市誤國計大觸時忌移巡雲南督撫藉征儂
妄殺報功者甚衆復株連無辜文燧悉平反之設義
塚收葬幾四十萬滇獄囚四百人奉旨決處止決四
人不稱旨外謫歴參政拂衣歸臺省交薦不赴(人物)
(志)
鄒子先宜黃人令常山捕獲巨盜金珠萬計知為大賈
所失悉以歸之士民為建却金亭歴陞高州知府不
赴(府志)
李伯廉金谿人嘉靖舉人知郴州歲歉且大旱枕藉死
者無算伯廉齋居步禱忽大雨浹日五鶴從空飛繞
士民歡呼播酋蠢動擢馬湖僉事以勞卒於官(同上)
劉世享字覺悟臨川人嘉靖進士為涇縣令序立條教
山澤之利聽民自取置社倉教積貯輸征有等胥徒
凜若負霜邑故多虎害為文以禱虎負子去擢吏部
士民泣祖於采石即其地亭焉邑四鄉各有祠(分省)
(人物考)
桂天祥字子興臨川人嘉靖進士授祁門知縣時江浙
界中山盜竊發漸逼徽祁故無城天祥刻日鼎築民
不勞而工究至今賴之擢御史出按山西世宗有廢
后之議舉朝無敢言者天祥具疏痛切不報出為順
德知府攷績天下第一卒於任時年四十五(同上)
陳文煥號靜菴文燧弟嘉靖進士由紹興府推官拜侍
御首疏請雪兩京冤獄遂著為例出按陜西直聲大
振復出為嚴州知府乞歸杜門十餘年終浙江布政
司參議(同上)
聶廷璧字子雍金谿人嘉靖進士由郎署出為潁州僉
事有鳳陽陵監夙養亡賴前後使者皆不敢問廷璧
密獲殱之璫忿甚日伺短長竟無可乘陞福建兵備
副使有平倭功請終養歸(府志)
曾如春字景默嘉靖進士巡撫河南時鑛使四出獨中
州倚如春調劑得免騷動又潞藩數潛遊所在震驚
抗疏以聞詔責護衞諸臣民始晏然以工部侍郎總
督河道疏築有法至今賴之(同上)
李東明號勿齋臨川人受學於羅近溪年未四十棄舉
子業為丹徒教諭遷柳州不赴教人務以躬行為主
規言矩行年八十餘監司郡縣造廬請益言不及私
婦人孺子皆稱為勿齋先生鄒元標諸公嘗引吳聘
君陳檢討例薦於朝移書止之講學崇儒書院門人
有欲傳其語錄者東明曰語錄原非先儒之意且其
字義半用佛經皆門人之誤也其持論矜愼如此所
著有孝悌格言勿齋集(人物志)
徐汝陽臨川人隆慶進士為武進令巡撫海瑞薦為武
選主事條上兵事十二策得旨以僉事討賊廣東單
車抵瀧水圖上方略請罷客兵惟專用廣兵乘賊出
掠提精銳五千人趨峒火焚藤橋賊聞官軍既入驚
潰渠魁就俘因以瀧水為羅定州置東安西寧兩邑
適外艱歸民遮道哭留歴官光禄寺卿(同上)
帥機字惟審臨川人隆慶進士由禮部郎出守思南謫
鄴丞時寧夏班師上平西夏頌詔錄史館皇太子出
閣又獻出閣講學頌皆蒙嘉納機慧敏純固肆力討
誦嘗日夕忘寢食然吏事非其所長著南北二京賦
表上於朝有陽秋館集四十卷行世(府志)
朱東光臨川人隆慶進士初授平陽知縣有土豪殺人
匿屍數十年不能斷東光甫下車即廉得真屍於郊
外民以為神擢戶科給事中廣東參政致仕歸修宗
譜建祠宇置義田有范文正遺風(同上)
張應雷金谿人隆慶進士授湖州府推官會大旱祈求
僚屬視為故事應雷獨齋居露處為民步禱大雨隨
之以剛方坐謫再補楚令拂衣歸多著作工韻語并
善書畫作金谿文獻考行世(人物志)
王懋德字敬甫金谿人隆慶進士授翰林編修侍經筵
尋引假歸郡邑長欲望見顔色不可得以南少司成
召起舟次臨清疾卒貧無以殮賻賵交至其子奉遺
命謝卻之(同上)
周邦傑字英甫臨川人隆慶進士為給事中劾罷翁司
馬請汰承運等庫内官梁忠等七百人直聲大振時
黃道瞻曾乾亨鄒元標魏允貞等相繼以言事觸譴
皆上疏力救護貸又力雪建言部臣趙世卿之冤歴
陞通政疏乞終養巖居二十餘年母喪哀毁幾殆所
著有潛籟二泉遊燕缶塞音吳諧明發樓藁(府志)
王民順字道服金谿人隆慶進士宰廣寧猺獷寇張奉
委募兵於浙約束嚴明馳數千里無敢譁者授御史
按蘇松請罷織造蠲逋賦終左布政使(同上)
辜俊字子偉臨川人值東鄉盜起一夕猝至俊母老扶
掖登山力乏不前母子俱為所執賊欲殺母俊曰寧
殺我賊遂殺俊後有賊魁至罵曰辜秀才善人也何
為殺之乃殺殺俊者而全其母(安志)
余隆九樂安人司訓勝次子性篤孝時閩廣流寇破縣
執勝去隆九急奔賊營乞命賊欲倂殺之忽狂風揚
塵蔽日未幾雷雨大作賊曰此人能感天心未可加
害父子俱得釋(同上)
祝永夀號望坪臨川人隆慶舉人知福寧州事精明寬
厚愛民禮士州城向皆甃石傾欹可踰永夀為請當
道易以甎遂成堅堞歲當大造賦籍悉出手裁洞燭
奸弊州民咸謂前有陸公今有祝公(福建通志)
鄒紞臨川人知蓬州時巴中擾亂紞外給軍餉内節民
財勞苦萬狀逮賊平調去郡人追思之(四川名宦志)
陳洪濛字元卿臨川人進士由主事陞彰德知府時鄭
王好文學譔四箴規時事屬庶人佑善誣王上怒甚
遣大臣就訊洪濛白其狀衆咸為危之乃曰吾守三
尺耳奈何令上有蔽讒間戕骨肉名獄上止錮王終
身累陞參政分守冀南道擒偵奸細又捕白蓮教諸
賊特賜帑金會伊王恣横不道都御史疏其罪遣使
騐問不服乃廣賂求援上更遣少司寇趙覆按趙疏
洪濛名與俱上允之曰是嘗按鄭藩者耶聞命即往
盡得王諸不法事辭具服國除洪濛兩平亭宗正事
皆當旨以晉藩按洛尤異數云仕至副都御史巡撫
貴州兼督湖北川東軍務致仕(山西通志)
董裕號擴庵樂安人隆慶進士擢御史出按滇南奏免
固原等路虚耗及礦課各數萬莽囚竊發撫臣出禦
忽報賊奄至裕不動聲色料民分守募壮丁扼險設
伏賊遁去忤中貴左遷起為大理少卿以僉都御史
提督鄖陽陞南工部侍郎抗列勲裔怙寵不法狀晉
刑部尚書予告卒贈太子太保有仁孝會旨及奏草
行世(人物志)
聶良杞字子實金谿人隆慶進士授衞輝令徵拜禮垣
有清祀典斥異端諸疏出典滇學置五華書院萃博
士弟子讀習其中士風丕變晉閩參辭弗赴歸田二
十餘年手纂諸儒語錄弟良璧嘉靖進士子文麟萬
歷進士仕終參政(府志)
胡桂芳號瑞芝金谿人萬歷進士司李杭州藩司以舊
逋數萬委桂芳追理密條上請詔蠲之歴湖廣大參
會有事于播奉檄偕督師李化龍治兵轉餉將軍劉
挺李寅爭首功不相下桂芳為條析功狀兩軍懽然
遂以成功黔撫缺神廟特旨老成持重莫如胡某遂
以副都御史撫黔旋以工部侍郎督河道卒諡忠端
(人物志)
詹事講字明甫樂安人萬歷進士為御史上封事數十
定新建伯王公檢討陳公布衣胡公從祀議按浙醝
已督學南北畿得人稱盛會星變力陳主德時政之
失又疏列李見羅破緬功李得輕宥公論壯之(同上)
鄒光弼臨川人知鍾祥縣中官監稅開礦其鋒甚烈光
弼獨抗之或諷使少婉光弼慨然曰龍飛王氣宜完
興都黎民當恤安敢以小吏顧望致吾民破死相屬
乎稅璫陳奉杜茂銜之疏參逮治久之復起為都水
主事卒祀鄉賢著大學古本東蠡放言(同上)
周孔教號懷魯臨川人萬歷進士為御史差長蘆巡鹽
按河南督直隸學政皆以風采著倭蹂朝鮮封貢議
起孔教上言古之良臣折衝樽俎之間見事萬里之
外今正使已竊逃矣隨行已被殺矣沈維敬已被縛
矣乃尚書石星執迷不悟奉楊方亨片紙為著龜而
按倭之不變封事之苟成何其愚乎今日倭情不封
固變封亦變惟有守朝鮮為上策朝鮮失則遼陽危
遼危則京師震矣後皆如其言晉同卿巡撫應天總
理河道回籍卒(分省人物考)
湯顯祖字若士臨川人少善屬文有時名張居正欲其
子及第羅海内名士以張之聞顯祖及沈懋學名命
諸子延致顯祖謝弗往懋學遂與居正子嗣修偕及
第顯祖至十一年始成進士授南京太常博士就遷
禮部主事十八年帝以星變嚴責言官欺蔽並停俸
一年顯祖上疏謂言官豈盡不肖蓋陛下威福之柄
潛為輔臣所竊故言官向背之情亦為默移但知自
結於執政所得爵禄直以為執政與之縱他日不保
身名而今日固已富貴矣陛下方責言官欺蔽而輔
臣欺蔽自如失今不治臣謂陛下可惜者四朝廷以
爵禄植善類今直為私門蔓桃李是爵禄可惜也羣
臣風靡㒺識廉恥是人才可惜也輔臣不越例予人
富貴不見為恩是成憲可惜也陛下御天下二十年
前十年之政張居正剛而多欲以羣私人囂然壞之
後十年之政申時行柔而多欲以羣私人靡然壞之
此聖政可惜也乞戒諭輔臣省愆悔過帝怒謫徐聞
典史稍遷遂昌知縣上計京師奪官家居二十年卒
(白志)
按湯顯祖所著有玉茗堂集
曾維倫字惇吾樂安人萬歷進士授黃州府推官時江
陵入朝楚中大吏皆奔走迎謁維倫稱疾不往日從
貫城訪劍江諸學與耿楚侗焦弱侯羅近溪鄒南臯
郵筒絡繹往來參訂直方之操益堅量遷嘉興府同
知未強仕休歸杜門講學至老不懈(人物志)
周獻臣字窾六臨川人萬歷進士授太康令為郡署免
歸年未四十也學博而思鷙務鉤竒出險以遠俗士
耳目家置大甕數百鈔撰羣籍網羅古今異言竒事
書成名曰鴻乙通葉文忠向高在政府上其書入祕
閣以修史薦有旨報聞所撰有&KR1884;嵻山人語林鷽林
外編英巨剰言人外脞史蔥函摭言數百卷(同上)
吳道南字會甫崇仁人萬歷己丑廷對第二人授編修
知經筵日講一日方進講光廟忽他屬目道南輟講
俟改容乃終篇晉禮部侍郎請皇太子出講凡十上
拒朝鮮大藥之請却吐魯番貢玉其務持大體如此
艱歸禫除即家起為東閣大學士三疏辭不允抵京
召對慈寧首請撤稅璫下章奏補藩臬釋繫囚上皆
嘉納之請告疏凡二十上會母喪乃得請作大政議
二十條則道南絶筆也贈少保諡文恪著有日講錄
巴山草曙谷集及奏議語錄諸書(安志)
吳仁度字繼疎萬歷進士授中書舍人三王並封議起
抗疏爭之久之擢吏部主事歴考功稽勲郎中趙邦
清被劾疑同官鄧光祚等嗾言路憤激力辨章下考
功仁度欲稍寬邦清罰給事中梁有年遂劾仁度黨
比時光祚引疾去而仁度代為文選御史康丕揚復
劾仁度傾光祚而代之自邦清被論後言路訐不已
都御史温純恚甚請定國是以剖衆疑而深為仁度
惜尋補南京刑部郎擢太僕少卿以僉都御史巡撫
山西砥廉隅與魏允貞齊名居四年以疾歸熹宗初
起大理卿進兵部右侍郎復稱疾去再起工部左侍
郎天啓五年魏忠賢以仁度與趙南星楊漣等善勒
令致仕尋卒(白志)
按吳仁度疎山先生之子故字繼疎人物志所載
不詳白志考定
周曰庠字時化臨川人萬歷進士在諫垣首疏釋繫起
廢先後擊諸巨璫正人代藩冒嫡之議督視城工節
金錢無算奉差便道歸省旋丁繼母艱哀如生母服
除陞大理少卿卒有三垣奏議行世文集雜藁藏於
家(人物志)
謝廷讚字曰可金谿人萬歷進士未授官即極論礦稅
之害旋授刑部主事有詔於二十八年春舉行冊立
冠婚之禮將屆期廷讚上疏據易理以陳時事曰觀
乾坤以明閣員之當補臺省之當選即損益以明礦
稅之當撤即家人以明冠婚冊立之當速即中孚以
明詔令之當信末言皇上誠採納臣言即罪臣出位
斥逐臣禁錮臣臣擊壤丘壑有餘榮矣持疏跪伏文
華門候命帝震怒褫職為民是歲冊立之禮不行廷
讚歸僑寓維揚授徒自給久之卒天啓中贈尚寶卿
(白志)
按謝廷讚所著有玉馬軒步丘草綠屋游霞繼亭
等集
謝廷諒字友可萬歷進士南京刑部主事帝命李廷機
入閣又召王錫爵廷諒言廷機才弱而闇錫爵氣高
而揚均不宜用又曰儲君之立為王也自錫爵始舉
人之有考察也自廷機始巡按之久任也自趙世卿
始章疏之留中也自申時行始年例之不舉考察之
不下也自沈一貫始此皆亂人國者也疏入留中終
順慶知府(同上)
按謝廷諒廷讚之兄所著有清輝館帶櫑編起東
草逢掖集
章正岳字益孟臨川人萬歷進士為杞縣令治河救荒
聲望大起以卓異徵為吏部郎弟光岳字見前由進
士中書改吏部出為山東參政歴太常通政至刑部
左侍郎(府志)
何宗彦字君美其父由金谿客隨州遂家焉萬歷進士
累官禮部侍郎署部事六年遇事侃侃敷奏時望甚
隆旋乞假去光宗即位即家拜禮部尚書兼東閣大
學士天啓元年加太子太師建極殿大學士四年卒
於官諡文毅(白志)
詹爾達號起鵬樂安人萬歷進士歴兵曹備兵湖南勦
武陵藍山之寇平四川藺囚值鄒滕白蓮妖賊起改
大名道擢光禄寺卿以糾劾魏璫閒住崇禎初以兵
部侍郎起用辭終養不赴(人物志)
易應昌字瑞芝臨川人萬歷進士授甌寧令擢御史巡
漕督江北學政晉大理少卿忤璫削奪璫敗以副院
起佐臺時京師有囚獄之變帝震怒司寇中丞皆以
忤旨下法司少司寇及廷尉皆不敢出一語獨應昌
奮筆請從寬擬上不可應昌曰法如是止矣臣不敢
以一官易一命也三復執奏如初上愈怒遂并寘應
昌於辟閣部皆力救不聽會天日晝晦雷震殿庭上
悔悟趣詔停刑辛未春旱保章氏奏言大臣有冤上
始出應昌等論戍後數載敘復(同上)
李學旻字本仁臨川人從諸父致吾勿齋窮濂洛之學
萬歷己酉鄉舉為國子監學正祭酒唐大章朔望必
請陞講座率諸生聽講南雍稱為盛事擢守泰州革
鹽稅築堤壩以杜水患親擒巨窩州民德之左遷漢
川令時寇蹂荆襄距縣僅再宿無城可守為立礮墩
設柵架守禦有方賊不敢犯乃建議築城遂為巖邑
病亟告歸吳楚皆祀名宦(府志)
朱欽相字如容臨川人萬歷進士由平湖令徵拜吏科
給事熹廟初封保媪客氏為奉聖夫人欽相首疏極
諫媪佯求出以激上怒謫歸以薦起原官時八閩苦
海寇晉福建巡撫馳檄海上召渠帥面諭利害帥感
泣歸命忌者誣搆逮問上察其廉介有素釋之(人物)
(志)
吳之甲字元秉臨川人萬歷進士督浙江學政淹雅好
竒以唐宋制科法拔俊英士雜詩賦詔誥試之文風
自是一變卒於官丰裁峻厲以經世大業自命不竟
其用人惜之有靜排集三十卷弟之仁癸丑進士為
御史有聲終湖廣布政(同上)
丘兆麟字毛伯臨川人萬歷進士由行人擢御史崇禎
初即家起為河南巡撫始兆麟巡方時建天中書院
以崇德勸學去中州大猾數十人諸政畢飭尤盡心
獄事所閱審錄冊二千一百八十有竒所列矜疑開
釋者至二百二十有竒至是兩河習其前政上下宜
之加兵部侍郎卒於任其所著述有水暄亭玉書
庭集六十餘卷又按豫仁言四卷皆行於世(同上)
魏光國字合虛東鄉人父廷用知龍門縣創橋為渡至
今稱魏公橋光國萬歷進士授行人風節自許應詔
言事語侵當軸廷推擬晉銓司忌者格之不報乞養
歸著有文竿兼古堂集(同上)
張瑀號愼軒臨川人萬歷舉人吉水教諭與鄒南臯以
德業相砥礪南臯推為畏友得士如周端豹劉同升
郭之祥王宏劉渤皆先後成大名歴官刑部郎中出
守肇慶猺獞叛奉檄督勦三閱月悉平瑀功為第一
陞甘肅兵備副使致仕卒(府志)
陳鍾盛字稚德文燧孫萬歷進士番禺知縣聞祖訃非
嫡孫不應承重堅請守制歸服闋改教授陞助教疏
劾魏璫建生祠太學前且侵御道非法璫敗擢禮部
主事教習駙馬公主已降府駙馬尚於門外日行叩
頭禮三年始就婚鍾盛抗疏言非會典儀注化源所
係亟宜釐正有旨如盛奏復言掌府内臣諸要挾狀
拂璫意降調旋補南兵部主事擢禮部郎中歴知登
州皮島兵變謀從登入海鍾盛預為守禦備登保無
恙陞曹濮道卒(同上)
曾棟字隆吉臨川人萬歷進士由祠部郎陞四川驛傳
道時上官董卜與高箕稱兵相攻撫臣請於朝以兵
事屬棟董卜嘗入貢朝議疑其□驁將羈留之棟持
議不可引卜詣闕上疏得釋歸至是卜諭其衆曰是
向嘗生我者拒之不祥遂與高箕盟而還亂遂定以
功屢晉布政使子亨應崇禎進士自有傳(人物志)
李大覺字覺之金谿人萬歷鄉舉授榖城知縣榖為楚
蜀咽喉之會數被寇井里蕭然大覺招集流移守具
稍定以事謁撫軍聞賊逼城亟馳歸率民兵死守援
絶城陷繫印於肘縊死堂上楚撫王楊基檄行襄郡
建忠烈祠(同上)
湯開遠字伯用顯祖次子崇禎五年由舉人為河南推
官帝惡廷臣玩愒持法過嚴開遠疏諫其略曰陛下
臨御以來明罰敕法小臣大臣禁獄者相繼見廷臣
薦舉不當疑為黨徇惡廷臣執奏不移疑為藐抗以
策勵望諸臣戴罪者多而不開以立功之路以詳愼
責諸臣引罪者衆而不諒其致誤之由望推諸臣以
心待諸臣以禮諭中外法司以平允至錦衣禁獄非
賊寇奸宄不宜輕入帝怒摘其疏中語責令指實乃
上奏曰時事孔棘諸臣補救良難有過可議亦有勞
可凖有罪可程亦有情可原今綜核太過懲創太深
往往朝所為縲辱擯棄不少愛之人而野以為推重
愾嘆不可少之人上與下異心朝與野異議欲天下
治平不可得也蘇州僉事左應選任黎昌縣令率土
著保孤城乃用小過卒以贓議事急則鉅萬可捐事
平則錙銖必較向使昌黎不守同於遵永不知費朝
廷幾許金錢安所得涓滴而問之給事中馬思理御
史高倬值草場火發狂奔盡氣無救燎原此不過為
法受過耳更欲以他罪論則甚矣宣大巡按胡良機
陛下知其諳練兩任巖疆尋因過誤褫革輿論惜之
監兊主事吳澧宵旦河干經營漕事運弁稽違量行
責戒乃褫革之夫兵譁則為兵易將將譁則為武抑
文勇於譁而怯於鬭安用此驕兵驕將為末復為都
御史陳于廷易應昌申辨帝怒切責之河南流賊大
熾開遠監左良玉軍躬擐甲胄屢致克捷帝以天下
用兵意頗重武督撫失事多逮繫而大將率姑息開
遠以為偏復上疏言文臣未必無才能乃有寧甘罷
黜必不肯任不敢任者以任亦罪不任亦罪不任之
罪猶輕而任之罪更重也行間失事無日不議處議
罪而於蕩寇安民毫無少補則今日所少者豈非大
公之賞罰哉帝得奏大怒命削籍解京訊治左良玉
偕將士七十餘人合奏乞留巡按金光辰亦備列其
功狀以告帝命釋還戴罪辦賊十年正月討平舞揚
大盜楊四論功擢按察僉事監安廬三郡軍是時賊
大擾江北開遠數有功巡撫史可法薦其治行卓異
進秩副使監軍如故十三年與總兵官黃得功等大
破革裏眼諸賊賊遂乞降朝議將用為河南巡撫竟
以勞瘁卒官軍兵咸為泣下贈太僕少卿(白志)
黃櫸金谿人進士通判寧波渡海親覈昌國軍儲盡除
宿弊復籍海舟什伍相保各有標驗奸萌肅清(浙江)
(通志)
鄒毓祚臨川人天啓進士令武陵逆璫搆邑紳唐紹堯
坐贓六千金毓祚為捐俸勸施不足後考滿藩司以
此靳之毓祚抗聲曰朝廷額供不及果當褫此乃勢
璫私憾耳徵入西臺疏起竄逐諸臣又疏列閹黨孫
雲鶴等罪狀語太迫切落職稍起至職方司郎中(府)
(志)
祝徽字文柔臨川人天啓壬戌會魁巡按山西單騎行
邊周覽扼塞邏者執樵採人冒賞按實釋之邊人德
焉平臺召對條奏起廢進賢緩刑勤政等疏内艱歸
時徽年已高猶哀毁不自勝尋搆疾卒所著有言餘
集及邊防京儲鹽策等書(人物志)
艾南英字千子東鄉人萬歷末場屋文腐爛南英深疾
之與同郡章世純羅萬藻陳際泰以興起斯文為任
乃刻四人所作行之世世人翕然歸之稱為章羅陳
艾天啓四年南英始舉於鄉座主檢討丁乾學給事
中郝土膏發策詆魏忠賢南英對策亦有譏刺語忠
賢怒削主考籍南英亦停三科崇禎初年始詔許會
試久之卒不第而文日有名負氣凌物素所交亦多
憚其口始王李之學大行天下談古文者悉宗之後
鍾譚出而一變至是(闕)負重名於詞林痛相糾
駁南英和之於下排詆王李不遺餘力南京繼覆江
西郡縣盡失南英乃入閩留居一載以疾卒於延平
(白志)
按南英究心史學為古今全史千餘卷編集甫竣
遽罹兵火與他著述俱散佚無存今惟時藝行於
世
章世純字大力臨川人天啓辛酉舉人著有己未留書
及章子留書凡天文律歷以至五行禽遁隂陽星卜
之言一見即能剖其元微摘其疵謬授翰林孔目有
旨召對以語音期吃辭條上兵事極言禁旅邊鎮及
召募客兵之弊出為柳州知府時年已七十矣聞京
師變悲憤發疾卒于柳州(人物志)
傅朝佑字右君臨川人舉鄉試第一師事鄒元標天啓
二年進士授中書舍人考選補兵科明年八月疏劾
首輔周延儒隂擅威福明毒忠良忤旨切責遷工科
左給事中疏陳當務十二事一納諫二恤民三擇相
四勿以内批用輔臣五勿使中官司彈劾六勿令法
外加濫刑七止緹騎八停内操九抑武臣驕玩十廣
起廢十一敕有司修城積粟十二講聖諭六條旋出
封益藩進刑科都給事中還朝愆期為給事中陳啓
新所劾貶秩調外未行疏論温體仁六大罪帝怒除
其名下吏按治踰月體仁亦罷中官杜勲重朝佑令
其上疏請罪而已從中主之可復故職朝佑不應十
一年冬國事益棘獲罪者滿囹圄朝佑乃從獄中上
疏為請寬恤語過激廷杖六十創重卒福王時復故
官(白志)
按傅朝佑所著有英巨集
謝德溥號培元東鄉人天啓進士選庶吉士授檢討以
省親歸杜門不出崇禎初召入晉侍讀纂修兩朝實
錄知制誥平臺記註編纂六曹章奏上御經筵德溥
矩度端嚴進止不失尺寸上目注之將特用矣時黨
論繁興德溥力求南為國子祭酒假歸三晉宫階四
預枚卜明旨敦趣以母老具疏力辭通籍三十餘年
前後立朝不過五載恬於仕進知幾之哲有過人者
母卒結廬深山改號雲菴有雲菴等集(人物志)
車夢瑤字玉符金谿人天啓進士歴任陜西副使駐凉
州凉為河西極邊以軍功陞湖廣按察使治兵辰州
會推河南巡撫命未下卒崇禎十三年察檄甘肅功
特贈三級賜銀綺䘏其家(府志)
劉先春字伯陽天啓進士由庶吉士改刑科給事中時
魏璫擅權在廷水火先春上疏謂諸臣不當以口舌
事君而人君不當更以耳目任人廷劾逆璫謂祖宗
無法天子無威幾蹈不測璫敗晉太常卿(同上)
陳際泰字大士臨川人家貧不能從師又無書時取旁
舍兒書屏人竊誦從外兄所獲書四角已漫滅且無
句讀自以意識别之遂通其義十歲於外家藥籠中
見詩經取而疾走父見之怒督往田則攜至田所踞
高阜而哦遂畢身不忘與艾南英輩以文名天下其
為文敏甚一日可二三十首先後所作至萬首經生
舉業之富無若際泰者崇禎三年舉於鄉又四年成
進士年六十有八矣除行人居四年護故相蔡國用
喪南行卒於道(白志)
按陳際泰學業詳見羅文止所撰大士傳中所著
四書五經制藝不下四五千篇此外有四書讀五
經讀等書行于時子孝威孝逸並知名器其家聲
焉
龔廷獻號鑑惺金谿人天啓進士授行人選御史璫敗
廷臣多毛舉細過互相彈擊廷獻疏言借題報復徒
損國體亦壞心術宜一切禁止出按時理枉辯冤尤
以矜恤為事人稱長者自免歸(府志)
孔大德字登小天啓丁卯鄉試第一南宫罷歸杜門著
述缾無儲粟意興豁如著史評十五卷易解八卷秀
野堂集聚園詩草十餘卷(人物志)
羅萬藻字文止臨川人天啓丁卯舉人與大士千子大
力主文章之柄者四十餘年海内稱為四先生嘗憤
邊事潰散著本守議數千言大略言今天下文武乖
方内事殊適磨牙厲吻惟苞苴門戶之死守不移一
體之中痛癢既不自知搔抑亦無其具惟有坐以共
斃而已崇禎己夘倪元璐以賢良方正薦有旨特用
不赴授上杭令唐王時擢禮部主事艾南英卒哭而
殯之數月亦卒所著有小千園集(同上)
王廷垣字潛服東鄉人天啓進士由庶吉士授編修直
起居注編纂章奏常奉使頒詔冊封所至必問軍民
疾苦山川扼塞還列疏入告上嘉納之歴陞庶子掌
春坊事會上欲布素郊祀疏言事天以實不以文且
乖禮制語殊切直改祭酒晉禮部侍郎所著内外制
及奏議有留園集(同上)
鄧士楷字行之臨川人天啓進士由中書改兵科給事
疏言行間將帥數行更調兵將不習以後不必會推
許經略於本鎮愼擇酌量才品咨部題補庶相信既
深所舉不負上嘉納之時國計日絀有言暫免各省
直官入覲止令捐輸助餉者士楷抗議爭之謂見小
利而忘大體何以風厲天下議遂寢自疏乞外補浙
江按察副使(同上)
王肇對字銘新東鄉人天啓進士崇禎初拜御史所奏
議皆關國家大計嘗曰居官必先分别公私人才消
長之關亦在吾輩力持之耳巡按江南遘疾卒(府志)
陳其赤字石父崇仁人崇禎進士司理衢州歴西安守
撫綏有方時秦中寇氛方熾獨西安得免以副使備
兵川中獻賊圍攻嬰城固守成都陷不屈死之同殉
者四十餘口惟長子存於家(人物志)
詹爾選字思吉樂安人崇禎進士擢御史閣臣錢士升
以票擬忤旨引咎回籍爾選具疏申救且言悖祖訓
十二事上大怒召府部科道同入武英殿面詰上聲
色甚厲爾選從容對曰臣所言祖訓尚不止此因述
列朝聖政四十餘條上屢改容起立左右閣臣皆戰
慄爾選侃侃不少遜撓上怒甚指疏中權宜苟且四
字罪以指斥無奏對體命官校拿下爾選大聲曰臣
死不足惜皇上幸聽臣言事尚可為即不聽臣亦可
留為他日之思閣臣以下極力申救得免死罷歸甲
申以原官起用不赴(同上)
傅雲龍字蒸甫金谿人崇禎進士授中書京師戒嚴士
卒僵臥雨雪中雲龍上疏請更番城守又上𠞰敵圖
幾疏皆得旨累遷副使備兵台紹計擒海寇竺武貝
學杜等東陽許都隂受逆闖偽劄首倡亂於金華雲
龍簡勁卒倍道進以除夕抵城下襲敗之轉漳南道
參政(府志)
張斌字憲卿本姓姚臨川人金谿籍戊午鄉試第一乙
丑進士授大理評事擢禮部勲戚有閘河取利者立
清之皆斂戢不敢爭遷廣西蒼梧道卒官歸櫬日士
民扶服數百里不絶弟斕以庚辰特用賜同進士出
身(同上)
黃配元字位兩樂安人崇禎進士令懷寧流寇焚掠江
北城守戒嚴皖城舊有余忠宣濠塹歲久湮沒配元
銳意修復又於濠外築牛馬牆繞以木柵以禦賊騎
之衝突具藺石以挫敵鋒六年之間逆賊震鄰卒不
敢逼行取授南兵科給事中特旨以都御史巡撫安
慶厲兵馬飭守禦上游屹然方聯絡楚豫以圖大舉
丁内艱去而江上不支矣前有文肅後有中丞皖人
至今稱兩黃公祀名宦(人物志)
傅占衡字平叔臨川人少有異禀涉獵諸家經目不忘
性淡泊恥事徵逐奉父山中謝絶一切所著漢書摭
言編年國策頗得史家之要嘗依郡志作臨川記三
十卷有湘帆堂集三十六卷(白志)
陳畫字惟易金谿人讀書躬行其學尤邃於易謂程子
言易象變占備乎辭由辭以得意為知易之大義而
邵朱或有異同也蔡虛齋至謂文王周公狹於邵子
朱子密於孔子語尤不倫作周易意十二卷循孔子
之傳以測文周之辭從文周之辭以測伏羲之卦庶
幾得之又著雜言百五十章别有易備易謀筮考諸
書數十卷(同上)
徐奮鵬字自溟臨川人講學授徒四方裹糧問業屨填
戶外嘗刪補毛詩朱傳著有古今治統二十卷辨俗
十卷怡思集十卷學者稱為筆峒先生姪春溶有文
名進士(同上)
李茹春字載陽臨川人崇禎進士知華亭縣賦重民疲
布折白糧僉解者輒破家茹春派運有法盡革陋規
歲大歉飢民聚衆刦巨室太守率兵往捕譁益甚茹
春單騎諭解民賴以安立祠水次祀之
王士和字萬玉金谿人崇禎庚午鄉舉南京既覆避地
入閩授吏部司務擢兵部主事閱一月甫擢至延平
府唐王走汀州留士和居守警報叠至召父老謂曰
吾雖一月郡守當與城存亡若等可速出毋使數萬
生靈盡膏斧鑕衆泣士和亦泣退入内署謂其子宗
翰曰吾一介書生數月而忝二千石安敢偷生從容
正衣冠投繯死時軍帥憐宗翰欲授以官宗翰不受
扶父櫬歸(人物志)
揭重熙字祝萬臨川人崇禎丙子丁丑鄉會試皆以五
經中式初授福寧知州福王時擢吏部主事外艱歸
用曾櫻薦以考功員外兼兵科給事中從傅冠辦湖
東兵事瀘溪告警冠不能救重熙劾解冠任兵事遂
皆委重熙復擢江西巡撫右僉都御史攻撫州不克
而退永明王授重熙兵部尚書兼右副都御史總督
江西兵召募萬餘人薄邵武敗還率數十人赴百丈
磜就空營炊食被執至建寧死(白志)
黎民安金谿人崇禎十四年獻賊破襄陽時民安為遊
擊率所部力戰矢盡被執罵賊不絶口而死(同上)
傅鼎銓字惟源臨川人年甫冠舉於鄉為文深靜如其
人崇禎庚辰進士癸未特授翰林檢討闖賊犯闕銓
投所居井中家人挽出之後間道入閩被獲不屈死
之(撫州新志)
鄭夢眉金谿人崇禎十三年以舉人授四川南郡令殫
心撫字民彝帖服張獻忠方肆屠掠又聞京師陷懷
宗殉社稷北向長跪再拜畢正衣冠投繯而絶合室
死難十餘人部民聚哭為立祠祀焉(同上)
李國正字仲將臨川人由舉人知耒陽縣革解費陋規
銀二千餘兩峒賊為寇捐金募民兵三千人堅壁待
之賊從間道遁去乃縱兵斬數百人生擒其渠自是
賊不敢窺境丁艱歸復補順昌卒於官(同上)
曾益字洪西臨川人以貢廷試特授兵部擢貴州安平
道時獻賊入黔諸司皆遁獨益集兵拒守城破死之
弟栻以薦舉為蒲圻令亦死獻賊之難(白志)
曾亨應字子嘉臨川人崇禎進士歴官吏部文選主事
十五年秋詔起廢亨應以毛士龍李右讜喬可聘等
十人上御史張懋爵劾其私遂謫去南京覆江西俱
陷永寧王慈炎招連子峒土兵數萬復建昌入撫州
寓書亨應亨應募兵數百未及會而撫州失亨應并
長子筠被執俱死宗族死者二十人部卒死者三百
餘人弟和應奉父棟避肇慶聞兄死曰烈哉兄為忠
臣兄子為孝子復何憾肇慶又失乃拜辭其父投井
死先是棟弟栻為蒲圻知縣栻兄益為貴州僉事俱
死難人稱曾氏五節云始亨應為懋爵所訐人頗疑
之後亨應死難而懋爵竟降闖賊為直指使(同上)
王政岐字體仁臨川人幼孤母楊苦節勤課領鄉薦授
鄱陽諭陞陽朔知縣俗好屠牛歲輸官八百金曰牛
胖稅岐禁私宰弗取其稅調臨桂縣里長例為鹽商
挽舟灘峻水駛舟損責賠累死力請於上獲免通邑
繪像祀之(廣西通志)
桂春陽臨川人善化尉時下鄉催徵自備饔飱貧民任
將雞豚什物代估以完秋毫無犯民甚德之(湖廣名)
(宦志)
曾栻字季子臨川人崇禎間由辟舉授蒲圻令時寇氛
交訌軍需旁午以息事寧人為務刻意城埤訓練鄉
勇得勁卒三千人獻賊自陷省城後所至破竹咸寧
嘉魚已設偽職栻獨傳檄討賊揚兵砂磧摧其前鋒
月餘不敢逼城後單騎擊賊墜馬暴卒王墩廟鄉民
吳珊瘞之廟側為草蕝以冺其迹其子來蒲發塜襚
斂面色如生(同上)
周官字百度臨川諸生崇禎間在粤西以兵部郎檄諸
路召募城陷死之(廣西通志)
陳焌字景川樂安人三歲失母繼母虐之飢寒楚撻無
所不極人以語其父父欲逐母峻時年十五號慟乞
留父歿偕其妻承歡繼母無異所生母為之感泣(安)
(志)
徐模字子範臨川人少以孝著事繼母極承順撫兄子
無異視子天衢由大行晉銓司丙寅忤逆璫閒住模
大笑曰使汝失身則辱莫大焉(同上)
董弘學樂安人年十二母卒哭踴瀕死大父懼以慟夭
縻之塾執書垂淚不瞬謂其師曰師無以兒書為也
吾僅欲得長侍吾母師亦感泣母柩故停館側一夕
三鼓大雷雨忽聞嗚咽風雨聲相錯師心動曰得無
某孺子猶號母所亟視之從電光中見其兩手翼柩
如晤語然柩中似有應者亟護歸繼母凡六弘學事
之皆如生母最後母楊嘗病疫人無敢近獨弘學日
夕與俱壬申流寇肆掠弘學倉卒負母去賊見其四
壁所列皆聖賢格言家獨免於燬(同上)
按安志孝義傳同邑尚有陳發張正綱詹德器張
興純曾希和曾筠金谿黎人瑞江華全大成臨川
張大冠李伯美黃作龔以誠吳二崇仁聶瓘黃二
嚴東鄉吳安邦吳大行姓名附錄於此
周文煒字赤之本金谿人生於大梁生平孤行已意屹
立不移曰吾固坦然者也因自號坦然入南雍就選
得暨陽簿謝官歸築室秦淮曰壯為五洩遊人老作
秦淮釣叟於願足矣子亮工號櫟園庚辰進士敡歴
中外二十年能文章尤愛士故人士咸嚮往之(江南)
(流寓志)
鄒孕孝字恭甫臨川人天啓丁卯鄉薦性豪邁家徒壁
立飲酒賦詩自若也困公車授蘄水教諭左良玉叛
孝亟請民兵登陴縣令孔某望風迎降孝正衣冠坐
明倫堂賊至挾之出罵曰生平所守惟文章節義豈
從反賊耶遂遇害(府志)
國朝
晁道焜字懷劬祖公詩建九經堂於金谿即今學宫也
道焜少孤事母盡孝分産自取磽瘠曰吾年長尚習
經營惟諸弟可憫耳順治丁亥大飢百計賑施周人
緩急雖老不懈年八十餘卒子星辛夘舉人有素心
堂北山悟言集(安志)
按安志同邑傅振鉉樂安丁自昌俱有孝義傳
江琳字嘉玉金谿庠生順治五年金聲桓叛瀘寇乘機
搆亂假冒援師所至焚掠琳母朱被執琳傾貲求活
母繼以簪珥力竭未厭遂殺琳琳女七歲見父死以
石擊賊中額賊怒復殺女朱強起奪刃不勝併殺之
(同上)
楊孕第字及君樂安人順治辛夘拔貢歴官鳳翔知府
甲寅吳逆叛鳳翔為川咽喉進𠞰兵糧餉轉輸賴以
不匱陞神木道副使以母老告終養歸卒于家(同上)
張朝國金谿人順治四年知松溪縣時兵燹後民多散
處井邑一空朝國招集流亡結以恩信咸歸復業嘗
自署其廳事云以名教為樂地登赤子於春臺後鄖
西兵起遇害邑人皆為垂涕(福建名宦志)
李來泰字石臺臨川人順治壬辰進士授工部虞衡司
主事出督江南學政已而巡視漕河復整飭蘇常水
利農務裁缺歸里康熙戊午以博學宏詞徵明年授
翰林院侍講卒於京邸所著有連龕集四十餘卷并
史館諸傳藁(安志)
游東昇字曰生臨川人順治戊戌進士聞母變兼程歸
以未視含殮為恨哀毁委頓遂不起人咸惜之東昇
性介特復好赴人緩急里人陷冤獄將鬻妻以賂吏
立為白其事所著有緣映樓集姪恢博通經史著深
柳堂詩三十卷(府志)
張應勝字鴻溟臨川人順治辛丑進士康熙九年任廣
西梧州府北流縣知縣十三年十月孫延齡據廣西
省叛勝調集鄉勇為守禦備偽將唐朝鳳以兵來攻
勝率衆登埤分兵拒守三日夜勢危不支守備常某
開西門出降勝出南門督戰力孤不敵為賊所害家
丁五人吏何涵俱死之雍正三年遣官
諭祭(府志)
劉嘉猷金谿人由舉人授新建學教諭陞候官知縣甲
寅耿精忠叛力拒偽命遂被害事聞贈僉事
予祭葬(安志)
原良字鳴善樂安人篤志聖賢之學年八十餘猶孜孜
講習或諷以過勞良曰人如魚書如水水所以養魚
魚不勞于水書所以養心心不勞于書也所著有三
山存業十編步蒍草二十四卷桑綢彙紀三卷詩集
六卷(安志)
江球字宜笏金谿人康熙辛未進士授庶常改御史歴
官左副都御史天性孝友撫異母弱弟愛踰已子人
無間言言動以禮自持與人温温可親然清介特甚
不可干以私辛卯典北闈試癸巳典武闈會試凡因
緣請託悉禁不得發在官三十年淡若寒素以老成
謹愼著年六十有八卒(撫州新志)
江西通志卷八十二
