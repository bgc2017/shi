江西通志卷二十七
土産
揚州禹貢惟金瑶琨厥包厥篚以物産言山澤氣移
今昔異論塗泥下田禾稼實蕃漚麻采葛織貝莫掄
磁窰紙厰利用亦繁茶笋佳品足佐饔飱有樹有畜
民力普存
聖王重穀金玉不尊土宜羅列皆被仁恩作土産志
南昌府
金(豐城縣東八十里溪水沙中出今無)銅(西山出唐時有坑今無)
鐵(豐城進賢二縣出有冶今廢)
茶(茶譜洪州西山白露鶴嶺茶號為絶品今紫清香城者為最又西山有羅漢茶葉如豆苗因靈觀尊者自)
(西山持至故名又茶事雜錄雙井在寧州西三十里黃山谷所居也其南溪心有二井土人汲以造茶為)
(草茶第一山谷送東坡雙井茶詩有我家江南摘雲腴落磑霏霏雪不如之句)
笋(楊廷秀記張定叟煮笋經云江西貓笋未出尖雪中土兒養新甜即今西山冬笋也他處所産多有然香)
(味皆次之)
東湖魚(東湖水清魚美宋徐俯有詩)金花魚(豐城曲江出魚食金花潭水故名)
銀魚(出進賢縣最細者佳)麥魚(麥熟時出瑞河口)
鰣魚(出象牙潭)拔舌子(出南昌滁槎市汊二處)
苦參(南昌縣出)黃精(西山出)
香薷(産武寧縣香柔山)乳柑(各縣出)
石黃(白色而理疎以水灌之便熱以鼎加其上炊足以熱冷則灌之雷煥以問張華華曰然石也今無)
煤炭(豐城縣老虎口出)
葛布(他處多有出西山厚田者佳按吴越春秋所謂入山采葛作黃絲布者即此)
紙(有粉箋連七觀音疏紙等名)
按紙箋云豫章彩色粉箋最光&KR0632;山谷用之作畫
寫字又云永樂中江西西山置官局造紙最厚大
者曰連七曰觀音紙後改局信州今無復造者止
土棉紙及火紙出寧州奉新等處編蒲舘雜錄云
明初貢紙於江西董以中貴有太監楊姓者即翠
巖寺遺址以為楮厰建皮庫於應聖宫西以貯楮
料俄中貴病風毛髮脱落
瑞州府
米(高安米山生禾香茂為米精美唐故以此名州)銀(上高縣出久無)
石青石綠
黃丹(俱上高縣出久無)茶(陸羽茶穀雨前取廖暹十咏呼為雀香焙)
菜(新昌雲峰嶺出四時不絶)羊桃(實似小梨造紙者取枝葉搗汁以分張)
椑(似柿而小一名黃椑取其汁以製傘造油扇)青紙(三縣皆出)
竹紙(即古之陟釐有老大中大羅端晒紙火紙等名出新昌)
石珠無名子(俱出天則岡景德鎮用以繪画磁器)
土硃(即土紅可入油飾器皿)
千里光(圖經出筠州生淺山及路傍味苦甘寒無毒同甘草煎服可以退熱明目)
仙人掌草(圖經出筠州味微苦而澁無毒貼石壁而生如人掌故名與甘草浸酒服可治腸痔瀉血)
烏藥(出上高縣烏峰故名)柑(其品有薄皮柑金柑獅頭柑洞庭柑)
柿(有閔柿牛心柿山柿羊矢柿諸種)拒霜花(朝白而午紅名醉芙蓉)
茶花(蘇子由有真如寺茶花詩)竹(唐名筠州以此)
紫竹(小而勁直色紫可為傘柄笋味亦甚甘美)竹鷄
鸚鵡(舊傳高安華林山出今不可得明天啟間知府陶履中署内畜者逸去尋復飛還産一卵履中有記)
嬾婦魚(一名饞燈炷其膏照歌舞則明照紡績則暗)
頳鯉(産上高武泉不可食)
袁州府
茶(茶譜云袁界橋其名甚著今稱仰山稠平木平者為佳稠平尤號絶品)
玉板笋
絲花菜(萍香泉江水中出黃山谷詩絲花出泉村)
酒(晉地道記宜春縣有美酒隨歲舉上貢豫章書云今無佳酒)
石髮(萍鄉出)蔊(出武功山)
龍鬚草(萍鄉縣出可作蓆)茶油(茶子搗之為油)
土硃(萬載赤硃岡出)香櫞(類橙色黃形圓而香)
楊梅(王荆公送袁州使君曹伯玉詩云濕濕嶺雲生竹菌冥冥江雨熟楊梅)
金橘地黃(宜春分宜兩縣出)
木蓮(即辛夷出仰山三鑊潭)紫金藤
天冬麥冬
石楠茴香
山鳳凰(即錦雞李衛公有賦)石燕(分宜洪陽洞萬載雲峰洞俱有)
金鯉比目魚(舊傳宜春靈泉出今不常見)
金線猿(出木平山每啼有佳客至)苧布
土綾(萍鄉出)
臨江府
銅(新喻舊産)石青(一名石綠画工呼為碧青)
救公飢(色白味香甘)茶芽(清江縣出色味俱不甚佳)
猴荀(出新喻白梅峯)銀杏
黃柑(各縣俱産獨萬碩洲柑樹成林九秋柑實垂垂亦佳景也)
柿(有數種曰黃柿朱柿火毬柿炙乾者謂之烏柿日乾者謂之白柿又一種差小謂之軟棗其味甚甘)
山&KR0552;花(出新喻瑒岡)紫蘭(新喻出)
菖蒲(新喻仰天岡澗中出間有九節者)石乳(新喻出)
茱萸(新淦茱萸岡出)
白藥(圖經江西出者葉似烏桕子如菉豆至八月其子變成赤色)
黃雀(宋時除入貢外饋遺朝貴以萬計州守王&KR2283;禁雀罷貢李大異作詩美之王安石送吕嘉問詩有云)
(想因君出守暫得免苞苴今則絶無矣)
鷀䳓野鷄
麂白魚(新喻距河出)
鱘苧布
葛布(各縣出)
吉安府
茶(泰和傳擔山産相傳温道者受所種萬安神潭雨&KR1804;亦多種茶味香美故云蜜潭水神潭茶)
浮笋(泰和禾山出)玉版笋(一名夏笋出白鷺洲)
金橘(萬安縣出金柑差大而味甜藏菉豆中則經時不變荔橘性熱豆性凉也見張世南游宦記聞)
楊梅(出吉水縣楊梅嶺味頗類掦州)銀杏
蓴(安福蜜湖産)
水晶葱(宋孝宗問周必大吉州所産何物必大對曰金柑玉板笋銀杏水晶葱)
紫苑(本草出廬陵郡城西南廖岡嶺)
坐拏草(永豐縣秋田出六月開紫花結實土人採之以治打撲所傷)
紫草(龍泉縣東南四十五里許婆峰出)
龍鬚草(龍泉縣東南三十五里中子石出用以編蓆吉水洞巖亦産)
竹紙(泰和縣出)抱石魚(龍泉小江出)
鯽魚(安福蜜湖産味甘如蜜)翡翠(廬陵縣出)
雞(泰和出脚矮毛紅與他雞殊以年久者為佳人家有畜至十年者能冶虚症隂症痘症其功效在湯不在肉)
葛布(各縣出)苧布(永豐縣出藤田者為佳)
棉布(各縣出)
撫州府
金(臨川縣出宋置場在縣西四十里即廢)銀(金谿縣出唐時嘗置場尋廢)
銅(臨川縣出宋時嘗設監鑄錢後廢)
鐵(郡城東一百二十里東山産鐵宋乾道間置東山鐵場其爐凡四曰羅首坪小槳赤&KR1804;金峰後以山空俱)
(廢)
五十日占(田家種以續食)
碧蓮(宋時産于臨川縣尉廳者最勝画工目為撫蓮)
玉茗(即白山茶宋時郡東院産郡守崔仁冀有賦黃山谷謝竹友曾南豐和之後家太守坤翁相繼有作)
(謂古樹竒花天下止此一株在楊州瓊花之上而今亡矣)
山礬(高可數尺春時開小白花香氣清甚王荆公以其白名之曰瑒花黃山谷以其葉可染名之曰山礬)
楓柯樹(同本共枝惟葉分兩樣出東鄉縣源頭山演教寺二處相傳為吴道人所植)
四季青楓(能四季長青故名出東鄉縣楊橋羅姓屋後相傳為羅秀女所植)
朱橘(各縣出)
椑侯柿(金谿縣出東都賦梁侯烏椑之柿即此)
黃精(金谿崖山最多)菖蒲(生石上九節者佳亦不常有)
清江紙(金谿縣出)牛舌紙(以稻草為之崇仁出)
捭紙(宋人墨刻用捭紙者為貴今絶無矣)紅白凝酥(鵝鮓也金谿出)
苧布(金谿縣出)葛布(崇仁縣出)
赤箭(莖如箭幹根類天門冬只無心耳去根五六寸許有數子為衛如芋此草無風自動俗呼獨搖草)
建昌府
銀(南城縣出宋時有太平等坑今無)
紅朱稻米(即今赤珠粳色純紅而堅唐時貢)
銀珠米(即今八月白色白而香宋時太平沈造獻獻)□菜(新城縣出)
香蕈(各縣俱出新城尤多)茶(各縣出)
麻姑酒(神功泉在南城縣麻姑山清而甘美宜於釀酒故旴江有麻姑酒)
蜜橘石榴
山茶(産南豐縣山茶洞)並頭蓮
梔子(花瓣重叠名玉樓春)蘭
芍藥(赤白二種南城出)澤蘭
五加皮畫眉
鴛鴦藍靛
扇(近時新城造作差勝羅圭峯有胡液楮傳)金絲布(唐時貢今無)
絹(各縣出)葛布(各縣出)
土縀(各縣出)
廣信府
早穀(有救公飢三朝齊六十日占九十日占等名又有冬早穀粒似早色而芒長)
晚榖(米白而性膩)
白穀(有竹丫早白沙早紅根早等名又冇紅穀曰夏桃紅北風占等名)
糯穀(有早糯紅糯白糯重陽糯胡椒糯竹亞糯等名)
銀(弋陽玉山二縣出今無)銅(弋陽鉛山二縣出今悉罷)
鐵(玉山貴溪弋陽三縣皆有場久罷惟上饒永樂鄉場尚存)
鉛(鉛山縣出久罷采)
水晶(上饒縣靈山鄉出明天順年間以不堪用罷米)
礬(鉛山縣出)石膽(鉛山縣有之)
白青(本艸出信州今不復見)石綠(圖經出信州)
砒(玉山有砒井封禁甚嚴)自然銅(圖經出信州)
赤石脂(鉛山縣出)大戟(本草出信州)
紫苑(本艸信州出)葛粉(各縣出)
砂糖(以蔗汁煎成鉛山縣出)蠟(有黃白二種)
桕油(上饒出)叢絲紬(上饒玉山廣豐三縣出)
兼絲布(以絲苧雜成者鉛山縣出)葛布(廣豐出)
茶(七邑俱産然土人多不善製)
按府志拾遺云宋先有周山茶白水團茶小龍鳳
團茶皆以佐建安而上供今惟桐木山出者葉細
而味甜然終不如武彛味清苦而雋永凌露而采
出膏者光含膏者皺宿製者黑日成者黃蚤取為
茶晚取為茗紫者上綠者次三月清明前采笋為
上春清明後采芽為二春四月以後采葉則不入
茶經水乳泉上江水次井水下若采茶以精行儉
德之人毋以婦人鷄犬到山乃為清明釋滯消痰
解煩渴蘇肢節然作法還以不翦為佳而味性存
焉
瓷器(弋陽縣湖西馬坑窰皆以陶器為業如瓶礶罁甕盤碗之器甚麄醜不堪郡邑多&KR1269;之以給工匠之)
(用)
按舊志弋陽縣太平鄉有磁器窰初以處州民瞿
志高等創造後民飢為亂嘉靖間即横峰窰鎮地
改立興安縣窰遂廢
紙(玉山縣東北鄉有楮皮紙廣豐東鄕亦有之其楮皮俱出自湖廣鉛山貴谿二縣有白鹿紙煮竹絲為之)
(今鉛山者佳有高簾紙俗名蓬紙上饒縣有黃白表紙亦有連四紙俱不甚佳弋陽黃家源石壠等處雜)
(竹絲荻蒿為紙止可祭神不可書字)
按王宗沐江西大志廣信府紙槽前不可考自洪
武年間創于玉山一縣至嘉靖以來始有永豐鉛
山上饒三縣續告官司亦各起立槽房玉山槽坐
峽口等處永豐槽坐柘楊等處鉛山槽坐石塘石
壠等處上饒槽坐黃坑周村高洲鐡山等處皆水
土宜槽窮源石峽清流湍急漂料潔白蒸熟搗細
藥和溶化澄清如水簾撈成紙製作有方其槽所
非一地故附屬因革無從稽覈矧係民屋姑紀其
略耳
楮之所用為構皮為竹絲為簾為百結皮其構皮
出自湖廣竹絲産于福建簾産於徽州浙江自昔
皆屬吉安徽州二府商販裝運本府地方貨賣其
百結皮玉山土産槽戶雇倩人工將前物料浸放
清流急水經數晝夜足踹去殼打把撈起甑火蒸
爛剥去其骨扯碎成絲用刀剉斷攪以石灰存性
月餘仍入甑蒸盛以布囊放於急水浸數晝夜踹
去灰水見清攤放洲上日晒水淋毋論日月以白
為度木杵舂細成片摛開復用桐子殼灰及柴灰
和勻滚水淋泡陰乾半月澗水洒透仍用甑蒸水
漂暴晒不計遍數多手擇去小疵絶無瑕玷刀斫
如炙揉碎為末布袱包褁又放急流洗去濁水然
後安放青石板合槽内決長流水入槽任其自來
自去藥和溶化澄清如水照依紙式大小高闊置
買絶細竹絲以黃絲線織成簾床四面用筐綳緊
大紙六人小紙二人扛簾入槽水中攪轉浪動撈
起簾上成紙一張揭下叠榨去水逐張掀上磚造
火焙兩面粉飾光勻内中陰陽火燒薰乾收下方
始成紙工難細述論雖隆冬炎夏手足不離水火
諺云片紙非容易措手七十二
司禮監行造紙名二十八色曰白榜紙中夾紙勘
合紙結實榜紙小開化紙呈文紙結連三紙綿連
三紙白連七紙結連四紙綿連四紙毛邊中夾紙
玉版紙大白鹿紙藤皮紙大楮皮紙大開化紙大
戶油紙大綿紙小綿紙廣信青紙青連七紙鉛山
奏本紙竹連七紙小白鹿紙小楮皮紙小戶油紙
方榜紙以上定例五年題造一次乙字庫行造紙
名一十一色曰大白榜紙大中夾紙大開化紙大
玉版紙大龍&KR0377;紙鉛山本紙大青榜紙紅榜紙黃
榜紙綠榜紙皂榜紙以上隨缺取用造解無期
按府志拾遺云石塘人善作表紙搗竹絲為之竹
笋三月發生四月立夏後五日剥其殼作篷紙而
竹絲置於池中浸以石灰漿上竹楻鍋煮爛經宿
水漂淨之復將稿灰淋□水上楻鍋煮爛復水漂
淨之始用黃豆□注一大桶楻一層竹絲則一層
豆□過三五日始取為之白表紙止用籐紙藥黃
表紙則用姜黃細舂末稱定分兩每一槽四人扶
頭一人舂碓一人檢料一人焙乾一人每日出紙
八把
按江西監察御史邵陛疏稱廣信府鉛山玉山永
豐三縣原係産紙地方既欽依派造自應如期速
完解進緣在官積槽悉係市井豪猾原非本業紙
戶瞰文一到居為竒貨百計鑽營千方賄託把持
行市高擡時值弊端種種難以盡言設令依期造
解以供上用情尤可原且領銀入手即便視為己
有蕩費不貲不才委官吞餌箝口承行吏胥受賄
行私上恬下玩日化月遷以故頭運踰限七年尚
未完造起解是上竊公家之職貢饜飽私囊下朘
小民之脂膏恣充谿壑蠧國害民靡有止極况兩
奉明旨催辦任其抗違延緩臣等亦何所逃罪臣
會同都御史行司道查議并弔該省賣紙舖戶經
紀逐一研審親定時價臣等尤恐有礙覆行布政
司再議重覈相同隨經臣揭數計算白榜紙每張
定銀六釐白大中夾紙每張定銀六釐五毫白大
開化紙每張定銀八釐三運共該實價六萬一千
五百兩比前減去虚擡價銀五萬零一百兩木櫃
氊套槓索銷袱等項工料及解戶盤纏三運共實
該銀九千三十七兩六錢三分二釐比前减去多
費銀三千八百七十九兩四錢零除頭運多去銀
三千四百四十兩姑依司議免追其杠解及解官
衣糧等銀俱照舊規給發外即頭二運見徵貯庫
銀兩足扺三運之費可免槩省加派尚餘三千九
百有竒為照江省頻年以來旱澇不常小民愁苦
即今正供輸納不前仍復帶徵累年逋賦臣等待
罪地方目擊耳聞日夜思惟休息無策似此浮蠧
若减一分則民受一分之賜臣等豈敢故為刻削
以沽節省之虚名貽虧損之實累又豈有神運鬼
輸之術使之廉於受直而敏於趨事哉祇緣向來
積弊皆係市井姦豪射此為利始以夤緣之費酬
干請繼以分例之費徇官吏十分之中虚耗過半
後將領出餘銀轉展覓息及奉臣等嚴限催督僅
照時估向本業紙戶勒買供官毫無加益似此浪
費銀兩上不在官下不在民盡屬姦豪漁獵而復
蔑視上供苟延歲月漫不完解良可痛恨故臣等
今日之所議裁者裁侵漁之積弊也而非以裁紙
張之實價也臣等今日之所議革者革市井之積
槽也而非以革本業之紙戶也價無虚估侵蠧自
消收造得人完解自早矣除將頭運三百萬張嚴
限勒完委驗如式仍委傳昂于三月初六日起解
又另委奉新縣主簿唐士廉沿途儧運去後但念
立法之始若不題請著為定例恐將來官更案冷
此輩復覬為姦伏乞敕下工部再加查議如果臣
等所言可採速為題覆將議定紙價數目載入咨
劄幷乞叙入着落司府掌印官呈委風力府佐貳
官一員專管其事不許别項差委即遇陞遷亦要
責令完事方許離任管一運畢詳送臣等考察一
次如果督買合式完解及時即于起運文内開薦
工部以憑轉咨吏部紀錄陞擢否者參究不得姑
息庶幾責成之法嚴則上供不至愆期浮淫之蠧
汰則民力漸從休息即紙戶身親貿易得價贏於
時估當官又無虛費蒙惠非小一舉而三善備矣
饒州府
金(鄱陽縣有地名黃金采漢書註謂采取金之處今不可得)
銀(德興縣銀山一名鄧公山唐總章初置場至宋天聖間山穴傾摧而銀課未除范仲淹守郡請罷于朝因)
(有詩云三出專城鬢已霜一封奏罷鄧公場)銅(德興舊産)
石墨(樂平縣樂平山有之似墨舊名石墨山)天鵝(鄱陽出)
鴈(禹貢彭蠡既豬陽鳥攸居)鷺鷥(各縣出)
麂(樂平出)兔(浮梁出)
牛尾狸(宋洪容齋嘗侍夀皇宴因談肴核上問容齋曰卿鄉里所産何物容齋對曰沙地馬蹄鱉雪天)
(牛尾狸)蟹(鄱陽餘干出)
蚌(鄱陽縣西有蠙州唐貞觀中嘗有採珠于此者因名)
南星(鄱陽浮梁出)寒水石(鄱陽浮梁出)
茯苓白芍藥
烏藥史君子(俱浮梁出)
獨脚蓮(德興出)竹
茶(饒州出茗其利最夥然味不及信州唐李孝標送饒州張蒙使君詩有日暖持筐依茗樹之句)
甘蔗(樂平出)糖(德興出)
桕油(鄱陽餘千萬年俱出)紗(饒州出紗頗堅厚似絹)
苧布(各縣出)瓷器(浮梁縣累德鎮出)
按江西大志陶書云陶厰景德鎮在今浮梁縣西
興鄉水土宜陶宋景德中始置鎮因名置監鎮一
員元更景德鎮税課局監鎮為提領洪武初鎮如
舊屬饒州府浮梁縣正德初置御器厰專筦御器
先以兵興議寢陶息民至是復置
唐武德二年里人陶王獻假玉器由是置務設鎮
歷代相因宋以奉御董造元泰定本路總管監陶
皆有命則供否則止洪武三十五年始開窰燒造
解京供用有御厰一所官窰二十座宣德中以營
膳所丞專督工匠正統初罷天順丁丑仍委中官
燒造嘉靖改元詔革中官以饒州府佐貳督之
御器厰中為堂後為軒為寢寢後高阜為亭堂之
旁為東西序東南有門堂之左為官署堂之前為
儀門為鼓樓為東西大庫房為作二十三曰大碗
作酒鍾作碟作盤作鍾作印作錐龍作画作寫字
作色作匣作泥水作大木作小木作船木作鐵作
竹作漆作索作桶作染作東碓作西碓作為督工
亭為獄房厰之西為公舘東為九江道為窰六曰
風火窰色窰大小□熿窰大龍缸窰匣窰青窰厰
内神祠三厰外神祠一甃井二為厰二曰船柴厰
水柴厰放柴房燒窰人役歇房
本厰燒造瓷器舊用浮梁縣新正都麻倉等處白
土每百觔價銀七分萬歷十一年管厰同知張化
美見麻倉老坑土膏已竭掘穵甚難每百觔加銀
三分近用該縣地名吳門托新土有糖點者尤佳
但離鎮百六十餘里價仍照給一錢造龍缸參用
餘干婺源土及石末坯屑相兼勻和取其泥質堅
勁以便成造&KR2245;土出桃樹塢青花白器通用之白
器&KR2245;稍加煉灰匣用砂土黃土相兼砂土募夫挑
担每百觔給工食銀二分黃土係本厰原額上工
夫内量數撥用
按饒州府志陶土出新正都麻倉山曰千戶坑曰
龍坑塢曰高路陂曰低路陂四處為上又餘干婺
源皆出湖田一二圖出&KR2245;石即&KR2245;土又新正都長
嶺出青黃&KR2245;義坑出澆白器&KR2245;二處為上有栢葉
斑他如石牛山李家塢有黑縫者不堪又吳門托
新土有糖點者亦佳土皆民業每土一擔所鬻不
過數分而掘洞穿穴費財傷命不少
按管厰官自正德至嘉靖初中官一員專督九年
裁革于各府佐輪選一員管理四十四年添設本
府通判專駐本厰燒造後因停止取回赴京别選
隆慶六年復起燒造仍于各府輪選先是南康府
通判陳學乾議得燒造事關通省合無除南贛二
府極遠外于附近府佐内遴選委管一年交代將
經手錢糧工料幷解過器皿數目造册通詳如果
節約依期廉能稱職詳院旌奬仍列薦剡其有掯
索冒破事跡顯著者亦聽參革若遇欽限緊急供
用仍聽本官申道咨司那借應急不致缺乏掣肘
撫按各批允行復查景德鎮四縣接壌諸省商民
流寓叢聚雜處中間善惡難分該鎮廵捕事務原
屬附近桃樹鎮廵檢不足彈壓嘉靖四十二年饒
州府通判方叔猷建議本鎮統轄浮梁縣里仁長
香等都一十三里居民與所屬鄱陽餘干德興樂
平安仁萬年及南昌都昌等縣雜聚窰業傭工為
生聚居既多盗賊間發舊規設有巡檢專管廵捕
事外又于一十三里每里設約副保總四名就本
里人戶僉點半年更換其捕盗事宜委管厰官總
理如附近縣分不服勾攝鈐束者許本官指實呈
道重責問遣萬歷十年以來會議將本府督捕通
判改駐景德鎮兼理燒造
陶用回青本外國貢也陂塘青産于本府樂平石
子青産于瑞州諸處回青行石子遂廢至于敲青
首用鎚碎内硃砂斑者為上青有銀星者為中青
每斤可得青三兩敲青後取其竒零瑣碎碾碎入
注水中用瓷石引雜石真青澄定每斤可得五六
錢畫青每日辰午二次集工役分青染漬驗青法
回青淳則色散而不收石青加多則色沉而不亮
每兩加石青一錢謂之上青四六分謂之中青中
青用以設色則筆路分明上青用以混水則顔身
清亮真青混在坯上如灰色然石青多則黑真清
澄底匠憤不得匿則堆畫堆混則器亮而不青如
徽墨色知縣朱賢議除回青之弊每于打青之際
三人各付一觔下令有能多出一錢者賞銀若干
當官搥揀外乂行研淘随令三人各淘計各若干
較三人之常取多寡之中而為之劑量以登其數
則揀淘之人雖欲為奸不可得矣若夫畫青之際
照依估約之數随其器之大小給以青之多寡令
其繪畫擇純朴者二人一以繪大一以繪小嚴為
之防明為之察畫完本器有無同異如是而三試
之則畫工之真偽顔色之濃淡有不知者否也即
將畫成之器附窰帶燒即為樣器分畫工以繪器
也視此以為顔料之多寡責畫工以成器也視此
以驗顔色之濃淡如此而程能如此而課功則雖
不必人為之防官為之稽而欲顔色之淺淡不可
得矣
官窰五十八座除缸窰三十餘座燒魚缸外内有
青窰係燒小噐有色窰造顔色制員而狹每座止
容燒小器三百餘件用柴八九十摃民間青窰約
二十餘座制長闊大每座容燒小器千餘件用柴
八九十摃多者不過百摃官民二窰稾柴一之埴
器倍之民窰燒器自入窰門始九行前一行皆粗
器障火三行間有好器雜火中間前四中五後四
皆好器後三後二皆粗器眎前行官窰燒造者重
器一色前以空匣障火官窰之器純民窰之器雜
制繇異也官窰砌欲固塗欲密使火氣全而陶器
易熟不至鬆泄其㸑料多寡亦眎民窰廣狹差等
耳官窰業已不同官作趨辦塞責私家竭作保傭
成毁之勢異也窰座前寬六尺後如前饒五寸入
身六尺頂圓魚缸大樣二樣者止燒一口瓷缸三
樣者一窰結砌二臺則燒二口溜火七日夜溜火
小火也如水滴溜小小起火使水氣漸乾漸熟然
後起緊火二日夜見缸匣既紅而復白色前後皆
明亮方可止火封門又十日窰冷方開每窰約用
柴百二十摃遇陰雨或加十摃龍缸大窰原係三
十二座近因青窰數少龍缸空閑將龍缸大窰改
砌青窰十六座仍存龍缸大窰十六座以備燒造
龍缸之用青窰比紅窰略小前寬五尺後五尺五
寸入身四尺五寸每座燒盤碟中樣器止燒二百
多件稍大者一百五十六件大碗二十四件尺碗
三十件大罈止燒十六七件小酒杯五六百件溜
火對日緊火一日夜其看火色亦如龍缸窰法火
住封門則去頂故窰易冷首尾五日可出器每窰
用柴六十摃若係大碗大罈拜磚等大器湏量加
柴十摃或遇久雨窰濕又宜加十摃秋陽烈日六
十摃裕如矣匣窰大小不一所費柴火與青窰相
等每窰除龍缸大匣外其餘大小匣可燒七八十
件用柴五十五摃各燒成匣有一用即損者有再
用方壊者參差不一惟龍缸匣則匣既大而用柴
亦多每窰燒缸匣六層大樣二樣或蓋或圈皆燒
香一炷旁以小匣培之三樣缸匣小則燒二炷培
亦如之湏用柴六十摃溜火三日夜緊火一日一
夜住火三日方可出窰大都窰乾坯乾柴乾則少
拆裂沉暗之患土細料細工夫精細則無粗糙汚
滓之虞又必火候均勻無太過不及且&KR2245;行光瑩
器自完美&KR2245;土不特宜真亦宜舂淘精熟此燒造
之大端也
各作工匠倘技藝精熟則燒造亦易成六作之中
惟風火窰匠最為勞苦方其溜火一日之前固未
甚勞惟第二日緊火之後則晝夜省視添柴時刻
不可停歇或倦睡失于添柴或神昏悞觀火色則
器有楛窳拆裂陰黃之患蓋造坯彩畫始條理之
事也入窰火候終條理之事也火弱則窳火猛則
僨今查每窰作頭僅四人燒火一人人力既少精
神有限欲其無倦悞也難矣合用看火作頭四五
名燒火匠二名每夜厰官親臨窰邊廵督編立更
夫幷民快各五名分定更籌遞相巡警以察勤惰
至開窰時器皿完美厚賞旌勞倘有不堪量其輕
重懲戒他如工匠摃擡大器坯胎湏令謹慎若加
怒責則畏懼相欺雖知撞搕亦蒙蔽不言故自洗
補至入窰必看坯胎堪否然後盖匣封固起火燒
造如繪畫中小器亦湏細看上下四週有無疵繆
必體質完美方可入窰不然則徒費罔功矣
按隆慶五年都御史徐栻疏題稱該内承運庫太
監崔敏題為缺少上用各樣瓷器單開要燒造裡
外鮮紅盌鍾甌并大小龍缸方盒各項共十萬五
千七百七十桌個對其龍缸降發體式底闊肚凸
多致墜裂五彩缸樣重過火色多係驚碎三層方
匣等器式樣巧異一時難造且頭運瓷器一萬五
百九十七桌個對限本年九月二運一萬七百五
十桌個對限本年十二月欽限一萬四千五百五
十個把限明年二月其餘八運逐年解進但今窰
作坯房傾壞日久新經修完又兼物料細膩式樣
精巧難以措辦見遭洪水為患土料疎散成坯甚
難冬月水冰土凍尤難造作况係火中取物必湏
假以時日多作坯胎入窰百中選一呈乞轉達查
例將鮮紅改作礬紅欽限龍缸方匣減數一二運
并八運寬限以甦民困續該工科都給事中龍光
等題稱江西物力瘠薄災荒頻仍先經奉詔停止
燒造工匠多遷别業兹忽傳燒造瓷器十萬五千
七百有零較先年之數幾增一倍且規制花樣精
細恐措辦不前乞敕該監擇緊要者移文燒造其
餘可減者量裁十之三四仍乞寬限分運解進今
年九月起解一運十二月起解一運以後八運每
年造解一運俱限十月以裏隨又巡按劉思問議
照前項瓷器係供上用今既缺乏見奉欽依造解
臣等遵依屢督所司及期燒造臣何敢復言但據
各司道官會呈及地方工匠人等鳴告臣為之反
覆圖維委屬有據蓋物料細膩色樣精巧者一時
果難措辦而水火幻化卒難取必須假以時日多
作坯胎燒煉精選百中二三其事理固然况該府
自兵燹之後閭里蕭條今歲突被水災人民困苦
流移載道是災傷之苦似無妨于營作之興而營
作之勞實必資于民力之裕乃民遭時艱畎畝陸
沉顆粒罔措俯仰無資大小工匠約有五百奔走
力役之人不下千計日費百斛皆當區處供給且
水溢則土易疎土易疎則坯易散于物理尤不容
強臣目擊艱苦又期限嚴迫懼致後時夙夜疾心
烏敢不吐&KR0377;于君父之前伏望軫念工力孔艱民
隠當恤敕部詳議將鮮紅瓷器查照前例改造礬
紅龍缸方匣等項量減數目幷頭運二運續奉欽
限運數稍為寬限以後八運酌分間年一運或二
年一運以紓造作之苦轉運之勞斯我皇上於供
用之中寓樽節之意自足以寬飬民力江西一路
莫不欣欣鼓舞戴聖德于無涯而地方亦有攸賴
矣又查得嘉靖二十六年二月内江西布政司呈
稱鮮紅桌器拘獲高匠重懸賞格燒造未成欲照
嘉靖九年日壇赤色器皿改造礬紅該部查有嘉
靖九年事例題奉聖旨鮮紅瓷器准照先年例用
礬紅燒造萬歷十一年内承運太監孔成等題為
急缺上用各樣瓷器事奉旨瓷器着照數燒造分
運觧進不許違悞内燭臺屛風筆管減半造工科
都給事中王敬民等題稱竊惟器惟取其足用不
必于過多也亦惟取其適用不必于過巧也今據
該監所開如碗碟鍾盞之類皆上用之所必需而
祭器若籩豆盤罍等項尤有不可缺者是豈容以
不造耶但中間如圍碁别碁碁盤碁罐皆無益之
器也而屛風筆管缾罐盒罏亦不急之物也且各
樣盒至二萬副各樣缾至四千副各樣罐至五千
副而總之至九萬六千有竒不幾於過多乎况龍
鳳花草各肖其形容而五彩玲瓏務極其華麗又
不幾於過巧乎此誠草茅之臣所為駭目而驚心
者也我皇上蓋亦洞見其用之不急數之太多故
于燭臺碁盤屛風筆管之數而令其減半造之臣
等于此有以仰窺克儉之盛心而恭頌至仁之聖
德矣顧犬馬之微忱猶有所覬于聖明而不容已
焉昔舜造漆器諫者七人禹雕其爼諫者不止我
皇上之心是即舜禹之心也而燒造數多所費無
算是不止漆器雕爼之微也蠲不急之役省無益
之費裁過多之數禁滛巧之工我皇上得無加之
意乎矧方今寰宇荒歉頻仍而江西地方物力尤
瘠一朝以九萬有竒之器用而取辦于一方其勞
費豈細故哉伏乞愈恢儉德益廣仁恩酌其緩急
槩從省約而于碁盤等物尤盡數裁減臣見省一
分則民受一分之賜惠一方則四方民舉安抑且
慎德之光轉圜之美直足以侈史册而垂裕萬世
矣奉旨是
按郭子章豫章大事記景泰五年五月減饒州歲
造瓷器三之一成化二十三年九月裁饒州燒造
官嘉靖十一年春二月乙巳逮饒州知府祁敕下
獄以稽圜邱磁器也尋降邊方雜職十七年春正
月壬午謫江西巡按御史陳裒為韶州府推官以
燒造磁器違限也二十五年二月戊子停今年燒
造從光禄卿孫禬奏也三十四年己丑下饒州府同
知楊錫文通判陳煉于撫臣逮問以磁器不堪也
萬歷十年秋七月詔饒州造陶器計九萬六千六
百餘件二十九年冬十二月逮饒州府通判陳竒
可署浮梁稅使潘相至景德鎮鎮民訌潘疏竒可
不護上怒逮竒可瓷器以宣窰為佳蓋宣德間器
也中有窰變者極佳非人力所可致故人亦多毁
之不令傳萬歷十五六年間詔景德鎮燒方筯屛
風不成變而為牀長六尺高一尺可臥又變為船
一隻長三尺舟中什物無一不具聞主者藏其船
至饒州郡縣官皆見之後乃椎碎不敢以進也
國朝順治十一年奉
旨燒造龍缸欄板等件差官監督燒造未成停止康熙
十九年九月内奉
旨燒造御器差廣儲司郎中徐廷弼主事李延禧工部
虞衡司郎中臧應選筆帖式車爾德于二十年二
月内駐厰督造每製成之器實估價值陸續進呈
凡工匠物料動支正項錢糧按項給發至于運費
等項毫不遺累地方官民稱便陶器則有缸盆盂
盤尊爐瓶礶碟碗鍾盞之類而飾以䕫雲鳥獸魚
水花草或描或錐或暗花或玲瓏諸巧具備陶夫
有雇夫砂土夫原派自饒州千戶所上工夫編派
饒屬七縣解徵工食俱奉造照徵停造免編康熙
十年燒造祭器等項俱估値銷算正項錢糧並未
派徵陶成分限解京
南康府
石耳(出廬山削壁上大者如盤攀援採取形如苔)野葛(出廬山根可作粉)
豆葉菜(出廬山桃花峰側方二里許名豆葉坪其味鮮别亦可𦵔他山皆無)
薑(都昌縣出)萬年松(生廬山隂澗中以砂石栽之乾不死)
方竹(生馬祖山及智林寺大者可杖)石竹(中實如籐産五老峰下)
麝囊花(舊出廬山花色正紫類丁香號紫風流見陶穀清異錄)
春芙蓉(如蓮花大其枝高過于人其葉四時青翠出廬山)
楊梅山桃(廬山頂上有止得于上飽噉不得持去)
山石榴(三月中作花色似石榴而少淡見周景式廬山記)
山葡萄(莖細花紫白味微辛可食各縣出)匡茶(香味可愛茶品之最上者)
石斛(星子縣出)半夏
山藥香薷(一名石蘚生石上者佳)
山茨菰(一名金燈籠生隂澗中七葉一花)枸杞
黃精金櫻子(各縣出)
紫金籐(建昌縣出)石花魚(廬山諸龍潭有之大者三數觔)
砂鰮(廬山澗中有之大僅寸許)蚌蚡(星子縣出)
鴈(彭蠡湖中有鴈泊小洲)天鵝(建昌縣出)
野牛(形似黃牯頸長腹大尾如毬廬山有之)鹿
麂竹雞
絹(都昌出)葛布(星子縣出)
紵布(各縣出)
九江府
紅穀(有鴨掌秈柳條赤等名)烏穀(殼黑而多芒五月始種)
芝蔴(有黃白黑赤四色)茶(五邑俱産惟廬山出者味香可啜)
笋紅花(各縣出)
藍靛(有木藍蓼藍二種)紙(楮皮紙出瑞昌草紙出德安)
漆(瑞昌縣出)蠟(瑞昌出有黃白二種)
桐油(瑞昌出)
無名土(入漆出德化濓溪書院嶺麓)元參
雲母石斛(俱德化縣出)
何首烏(瑞昌出)乳香(有石乳楓乳二種)
虎掌(葉大如掌面青背紫四畔有芽治心痛寒熱圖經出江州)
薏苡紫河車(一名金線重樓草出廬山)
紫蘇牽牛
枸杞牡丹
梅
寳樹(出廬山上大林寺形如寳塔相傳耶舍尊者西域携植)
桕楮(皮可造紙實可入藥)
箭竹(節疎肉厚可為矢幹)
墨竹(瑞昌産蘇東坡謫黃州過瑞邑援筆賦詩䴡墨于竹而成斑)
鸛(狀如鶴)鴈
鰣魚(似白鰱仲春始出魚之極美者多出彭澤)鱘魚
蟹(德化縣出)絲(各縣出終不如吳絲之精白故曰生絲)
南安府
鐵(大庾鐵岡舊有冶今廢)鉛錫(崇義舊有鉛厰久廢)
石綠(宋時南康綠池産石綠尋竭)
茶磨石(上猶縣出脉紅如線極鮮明者最難得土人以白脉者為銀線黃脉者為金線)
土茶(出崇義龍歸山與潽兒茶相似亦能消滯觧熱)竹紙(出大庾行路阬其坑之水惟一處可造紙)
香蕈(崇義出)澱(崇義出)
蜜梨(出雙秀山)
靈桃(舊傳大庾雲山出遊人欲食禱之乃許啖一二不得持歸)
糖(用蔗漿煎成與閩粤所産相類南康出)珍珠李
菖蒲(産大庾歐公峒間有一寸十二節者近不多見)
仙茅(出大庾嫦娥嶂傳是葛仙丹液化成張東海詩有庾嶺仙茅舊有名之句)
樹蘭(上猶出)春蘭(葉稍闊而短花微紅)
青蓮(出大庾管界都上角頭蕊差小不結房色如碧玉)
箭竹(節長二三尺又鳳尾竹低叢細葉可為文玩俱上猶出)
水竹(崇義龜山産其節極疎而肉薄可為簫笛又符水山産竹小而輕)
山梨(堅韌可製器)
牛筋木(俗名水浸荆産聶都山可為椎棍轎扛之用)
茱梁(藤蔓于樹根頭如薯可以染絳)椶櫚
山鳳(似喜鵲觜紅尾長)畫眉
雪鰱金&KR2087;(俱崇義出)
贑州府
金(瑞金縣以此名南唐有監今無)銅(長寧銅坑嶂相傳舊産銅今無)
鐵(會昌鐵山舊出鐵久無)錫(宋世産錫有九場虔州安遠與焉久廢)
&KR2245;(贛縣北五十里黃龍埠有&KR2245;穴景德鎮用之以&KR2245;磁器)
紅石(産于興國之隴下丹崖爛然)
靛(以小藍葉漬和石灰澄瀝成澱用以染緇贛縣山谷間最多)
漆(贛漆品居廣漆之上與歙睦相等)岕茶(出寧都紫雲峯香味第一不可多得)
儲茶(出自儲山曰大園儲茶香味亦佳)
雪笋(寧都墈方所産三月採取皚白似雪烹食之鮮脆甘芬)
薟笋(産寧都會同鄉五月中生味甘美隨意所欲取之盈把若先以語人則不能得一枝亦事之靈異者)
菘(有二種莖圓厚而微青者曰大菜莖扁薄而白者曰白菜其葉皆淡𤯝白色此種惟寧都最佳肥大而厚)
(脆美無滓一本有重十餘斤者堪與北方黃芽並美)
雪瓜(出自瑞金長逾一尺大可圍二尺青皮紅瓤味甘多漿)
紅糖(即紫砂糖以蔗汁煎成各邑俱産而贛寧雩信最多)
橘(秋冬籬落丹碧纍纍所在多有但不甚佳)桃(龍南冬桃山上多桃樹經冬始熟)
梅(寧都中華山梅四季皆花惟春花結實十月而黃相傳宣德間都御史陳勉所植今猶存)
梨(歸美山石城内有食者任意取足持歸輙病見南康記)
水晶果(龍南歸美山産今其種不可得)蘭
報春蘭(一莖一花花黃綠色瓣有紫文其香清遠開于元旦立春)
紅蘭(生山谷中每經野燒葉盡去而花獨發俗稱火燒蘭花徹頳瓣有赤絲香甚烈而不能久唐人詩幾)
(年春雨長紅蘭未知即此否也)
樹蘭(大者高八九尺花開成穗與雞爪蘭相似有三葉五葉七葉之殊以五葉者為貴)
木蘭(會昌有二樹一在鴈湖一在下蘆高數十丈花似梔子而大心有紅縷香聞十餘里)
茉莉(贛産皆常種業之者以千萬計盆盎羅列畦圃交通三徑九徑不足方比舫載以達江湖歲食其利)
蓮(生雩都瑞蓮池内者有三萼二十四葉之異俗傳雩山倒影所致移之他處即如常種)
白蓮花(生會昌盤古山池)方竹(各邑皆有而龍南定南稍多)
匾竹(興國蓮花五門洞有相傳謝肇以指□竹一節遂匾今其地生竹皆匾一節)
石竹(生府城内鳳凰池中)翠雲草(出信豐縣穀池内)
鸀鳥(歸是山有形色鮮潔自愛毛羽見南康記今無)
鷄(鷄鳴于丑贛之鷄至亥輙鳴李贊皇有三更津吏報潮鷄之句)
龍豬(國初龍南知縣高光國醃製小豬歲終饋送以作土儀後遂相沿採買宰殺日多鄧元貞有禁革龍)
(猪碑)
膏魚(會昌縣白埠山塘溫泉出肥美如膏故名)
五色鯉(出信豐縣穀池内十道志言南康出五色鯉即此也)
肥魚(龍南縣肥潭産無骨味佳二月出者名桃花魚八月出者名桂花魚今潭涸魚無)
黃連(雩都黃連山有之)
金毛狗脊(苖似貫衆根長多岐状如狗脊而外有黃毛贑屬山野處處有之土人採根收存用其毛)
(以療金鐵傷)
烟草(各縣皆種而瑞金尤甚邑人謝重拔作禁種烟議)
蓆(贛縣會昌安遠皆産而會昌黃坊出者尤密緻耐久)
茶油(贑州山多茶樹十一月採子剖仁榨油色味甘香清潔名曰清油)
葛布(信豐會昌安遠皆出用純葛絲織成者則韌而耐义沾汗不汚惟會昌更佳)
繭紬(信安長諸邑出韌軟通體亦有采染五色絢爛者)
江西通志卷二十七
