江西通志卷九十四
人物(二十九)
贑州府
晉
朱鎮字世安贑人太康中郡辟主簿不就安貧終身(林志)
陳方期字長年雩都人執親喪以孝稱太康中辟功曹
假寐中若有云無益存亡願擇出處方期瞿然終身
不仕(白志)
南北朝
鄧德明郡人元嘉末就豫章雷次宗學與韋遙等以博
洽聞嘗作南康記一郡山川竒蹟表識為多足稱文
獻(人物志)
唐
鍾紹京虔州贑人嗜書畫家藏羲獻真蹟至數百卷以
善書直鳳閣署諸宫殿明堂皆其筆也景龍中為宫
苑總監以平韋氏難拜中書侍郎進中書令越國公
睿宗時改戶部尚書出為彭州刺史元宗初復拜戶
部尚書改太子詹事再貶懷恩尉累遷少詹事年踰
八十卒(新唐書)
謝俊字朝英贑人力耕養親親殁負土築墳廬其側猛
獸馴伏永泰元年詔旌其門又雩都羅遜父喪廬墓
余孝生割股愈父疾俱稱孝子(安志)
綦母潛字孝通南康人開元進士累官著作郎河嶽英
靈集謂潜詩屹崒峭蒨舉體清秀蕭蕭跨俗云(府志)
賴棐字忱父雩都人乾元進士甲科授崇文館校書郎
不就退居田里大歷初李景暘作邑謂耆舊曰龐統
里號冠蓋鄭元閭稱道德棐方古人夫復何愧即其
所居號袐書坊又為袐書樓表之(豫章書)
廖融字元素自虔化卜隠南嶽與逸人任鵠凌蟾王正
已王元共結詩社自號衡山居士湘守楊徽之司諫
張觀嘗訪融山齋贈詩諷其出竟不仕以卒刺史何
承矩葬之其子姓多仕於湖南馬氏故廖於楚最著
云(寧都先賢傳)
馮祥興雩都人與二弟皆武勇尚義唐廣明間黃巢陷
長安傾貲募兵勤王二弟沒於陣祥興累功為將軍
詔遣歸圖盧光稠及境光稠隂遣人刺殺之投屍羅
溪數月不流因旱遺骸露猶有生氣土人神之葬溪
南復為立祠(人物志)
後五代
廖光圖字贊禹文學博贍為時輩所服湖南馬氏辟幕
下奏天策府學士與劉禹李宏皋徐仲雅蔡昆韋鼎
釋虚中齊已俱以文藻知名有詩集二卷正圖匡圖
兄弟行也並有名(寧都先賢傳)
按豫章書作廖圖者訛考五代史楚世家改廖匡
圖為光圖以避宋藝祖諱十國春秋有匡圖匡齊
而無光圖蓋匡圖即光圖也正圖别是一人胡震
亨唐音統籖云匡圖一作正圖者亦訛再考宋史
藝文志有廖正圖詩一卷廖匡圖家集一卷廖融
詩集四卷廖邈詩集二卷廖凝詩集七卷寧都魏
和公謂廖氏家藏集與李氏花萼集韋氏兄弟集
竇氏聯珠集皆父子伯仲一門之作後世不易得
云(原跋)
衷愉字叔和本姓哀仕南唐惡其姓也賜之衷姓歷官
監察御史禮部尚書李氏降宋愉恥事二姓棄官歸
隠於東陽巖黃冠野服終身不出(豫章書)
廖偃虔化人祖爽父匡圖仕皆至刺史偃少倜儻喜竒
節通左氏春秋班固漢書馬殷有國自袐書郎為禆
將戍衡山縣殷子希萼與弟希崇爭國希崇命彭師
暠幽希萼於衡山使甘心焉師暠至衡山偃在焉相
與護視希萼甚謹遂築行府奉希萼為衡山王請命
於金陵元宗為出師定楚亂希萼遂入朝偃為部署
輜重尤勤瘁希萼流涕曰非偃盡忠豈能免禍至金
陵授偃左殿直軍使萊州刺史使守道州以備南漢
會明州叛潭州亦潰偃所部多潭人中夜作亂偃率
親卒力戰不能支極罵而死元宗下制哀悼贈右領
衛大將軍寧州刺史諡曰節(陸游南唐書)
宋
黎仲吉字漢儒寧都人結廬金精山南讀書譚道稱弟
子者百十人淳化中陳殿院薦於朝條陳時務舉賢
良方正進士丙科天禧中叩閽言事忤丁謂授洪州
文學謂罷相召對改袁州戶曹解職歸隠稱方外高
人(寧都先賢傳)
王竒字漢謀贑縣人少為縣掾史縣令偶題屏障畫鴈
云隻隻銜蘆背曉霜盡隨鴛鷺立寒塘竒密續云曉
來漁棹驚飛去書破遥天字一行令竒之因勸之學
後游京師有聲場屋間居李文靖客舍文靖薨於位
真宗臨奠見屏間秋興詩鴈聲不到歌樓上秋色偏
欺客路中宿寺夢回荷葉雨渡江衣冷荻花風問為
誰作左右以竒對召對稱旨特許殿試既登科有謝
詩曰不拜春官為座主親逢天子作門生官至殿中
侍御史(人物志)
孫長孺字思齊寧都人嗜學好藏書凡經史百家無所
不備大中祥符八年賜五經出身知潯州政尚仁恕
累官太子中允(林志)
陳炳字晦之贑縣人有志聖賢不求聞達結廬崆峒山
中躬耕樂道勤於著述包孝肅拯知端州時過虔師
事之(人物志)
按陳炳所著有文權十卷白雲編二十卷
盧世豪光稠五世孫天聖中母沒廬墓簁土為墳廬中
泉湧一虎為守視有巨蛇入墳俄震死縣令陳廷揭
其事於石(明一統志)
劉鈞字子平贑縣人天聖進士調洪州司理讞獄詳平
刑無冤滯性恬素不急榮進郡守余靖每為下榻敬
禮之(人物志)
温革石城人寶元中詣闕上書願捐家貲盡市監書以
惠後學既得請攜書歸建樓貯之闢義館以來遠近
之願學者仍儲廩三級為一郡所稱(林志)
劉炳字韜仲贑縣人慶歷進士弟景維皇祐進士俱為
郎唐介以彈外戚及宰執貶英州朝士以餞贈為諱
炳兄弟與梅堯臣李師中賦詩以贈因得罪免官人
高其義景維子敏材為廣東提點刑獄亦以廉稱(同上)
王鴻字翼道雩都人工隸篆善八分書皇祐中以鄉舉
遊太學再薦省試第一因失韻被黜鴻歸擇邑治之
南四十里泉石清勝築室隠焉目其山曰峿山巖曰
需巖從學者百餘人周茂叔倅郡時以書幣聘掌郡
校不就肥遯四十餘年嘗注太元經今不存(人物志)
孫立節字介夫寧都人師李泰伯友曾子固嘗作春秋
論孫復見之撫卷嘆賞擢皇祐進士王安石行新法
立條例司蘇轍為司屬官以議不合引去安石語立
節曰條例司須得明敏如子者為之立節笑曰當求
勝我者若我輩人亦不肯為是官矣安石嘿然徑起
後為鎮江軍書記監司敬憚之曰是抗丞相不肯為
條例司者移桂州節度判官宜州守王竒與蠻戰死
被旨鞫行間吏士有罪者經制使謝麟收十二人付
立節按以重辟立節持不可曰獄當論情吏當守法
逗撓不進諸將罪也既伏其辜矣餘人可盡戮乎必
欲以非法斬人則經制自為之麟奏立節拒抗立節
亦奏麟侵獄事刑部竟如立節議十二人得不死蘇
文忠公軾作剛說遺其子勰勴朱文公為之跋寧都
主簿鄭載得刻於學宫(寧都先賢傳)
朱申字維宣雩都人皇祐間有聲太學尤好談兵以憂
歸創青雲閣讀書其中所交皆當世知名士已而居
京師十餘年偃蹇不遇桂帥憐其才用邊勞奏補攝
尉龍平期年而罷居家極貧著邊防兵論百餘篇時
不能用(人物志)
黃炎字晦之雩都人弱冠登甲科試鴈門令新法坐罪
罷平生清介與孔毅甫孫介夫曾子固厚善嘗著安
邦論未竟有旨差充四川廉訪使復任朝散郎通判
湖州(林志)
鍾棐字子翼贑縣人博學篤行為歐陽永叔尹師魯余
安道曾子固所知然卒不遇隱於田間蘇洵南遊至
虔棐與弟槩從之游洵不飲酒每為設醴儂智高叛
嶺南聲搖江右郡守曹觀欲籍民財為戰守備謀於
棐棐曰智高必不能過嶺無事而籍民民懼且走矣
觀曰如緩急何棐曰同舟遇風胡越可使為左右手
况吾民乎不幸而有急則官與民為一家孰非吾財
者何以籍為觀悟而止蘇軾自海南還訪棐已沒見
其三子相持而泣作哀詞誄之(府志)
曾準字子中贑縣人刻勵經史百家悉手鈔口誦登嘉
祐進士調武功簿攝理獄事抗論不撓知公安縣火
燔民居叩天反風通判臨江慎刑獄芝草生圜扉或
勸以獻曰此偶然耳子弼楙開幾皆為名臣(同上)
李潜字君行興國人治平進士調洪州司理遷太常博
士定皇太妃儀制執父喪足不入私室起復知蘄州
初如京留泗上其子弟請先往欲貫開封戶籍應舉
潜曰求事君而先欺君乎寧遲數年可也嘗知新淦
時鹽法方行望風旨者多峻急民間破産十居六七
潛獨下令從民便歷官開封尹中書令卒贈開府儀
同三司諡文簡三子朴格楫繼登進士弟渾暨渾子
存皆有時望(同上)
郭峻字次山雩都人熙寧進士調南豐尉時夏侯偁為
令訟盈庭未決會提刑毛抗至偁急付峻代為訊斷
峻呼囚數十至庭下片言折之皆伏薦於朝授袐書
省校書郎令崇仁轉著作郎知南城及洪州時江西
最苦鹽法苛急峻從容不忍病民元豐中僉樞密院
事卒官孫志康誌其墓(同上)
鍾伷字少游龍南人紹京之後八歲能屬文元豐進士
釋褐補韶州司理參軍任滿轉瀛州防禦推官復知
潯州建學造士學者多自遠方至經略使熊伯通以
國士遇之移蘇州改授廣州軍節度推官尋知陽山
考課為天下第一士大夫號為霹靂手自廣移節成
都時安化蠻叛以伷諳練邊事除廣西轉運使乘傳
之官與軍帥籌畫奏罷滇州及延德軍未幾進師蠻
解圍來降邊圉以寧進龍圖閣學士兼本路安撫管
勾經略使以疾致仕有文集十五卷奏議三卷(人物志)
劉鵬字時舉瑞金人元豐進士為諫議大夫值蔡京用
事連疏論之子舉䕫靖康初知北靖州陷於金死之
(豫章書)
按文獻通考載鵬所著有縣務綱目二十卷
陽孝本字行先虔州贑人學博行高隠於城西通天巖
蘇頌蒲宗孟皆以山林特起薦之蘇軾自海外歸過
而愛焉號之曰玉巖居士嘗直造其室知其不娶戲
以為元德秀之流孝本自言為陽城之裔故軾詩有
云衆謂元德秀自稱陽道州隱遯二十年一時名士
多從之遊崇寧中舉八行解褐為國子錄轉博士以
直祕閣歸卒年八十四(宋史)
按楊龜山有代虔守薦陽孝本狀稱許備至林志
失實白志據史訂正所著有玉巖集
孫勰字志康立節子元祐進士授奉寧軍節度推官時
張幾仲為帥精選幕府請行者不一幾仲曰虔州孫
志康不面諛得斯人庶知吾過遂辟之幾仲移冀州
又與之俱歷鄆州學教授知舒州太和縣累遷至朝
散郎知岳州時湖北新開邊調發他郡文檄旁午勰
呼里中豪右出檄於懷授之曰吾不以付吏特寬為
期期而不至者罰當倍衆許諾軍需告辦岳陽先經
火灾譙門兩觀鞠為灰燼勰登城嘆曰岳陽樓以偉
麗聞天下今委於墟莽守臣罪也出所錫度牒若干
與虞人所獻山林巨材鼎新之不踰期壯峙如昔後
請祠提點崇福宫歸有田在陳遂移家以終讀書無
不貫穿文詞典雅有兩漢風善作古篆秦漢而下不
取也有文集若干卷(府志)
按孫勰事林志不詳據贑州新志謂采蘇過撰孫
志康墓志補入叔黨斜川集今失傳不知此篇從
何而得所當亟錄者也(原跋)
孫勴字志舉勰弟博學工詩蘇子瞻自海外歸過虔贈
孫志舉詩有云小孫又過我歡若平生親清詩五百
言句句皆絶倫其推奬如此(采東坡集撰)
按孫勴兄弟人物志不載東坡知貢舉在元祐三
年勰其所得士東坡贈志舉詩中所謂孫郎表獨
立霞戟交重闉連枝皆秀傑英氣推伯仁蓋指其
兄勰所云小孫則指勴也(原跋)
胡埜字德林寧都人師事孫立節居喪廬墓哀毁不勝
與立節子勰同業太學念兄老歸侍開義館長春谷
藏書萬卷延名士使族子弟受學焉大觀中舉八行
政和八年登進士歷婺州教授寇陷城舉家被害著
有諸經講義(安志)
按安志尚載有瑞金龔彭壽亦以孝聞
李朴字先之虔之興國人紹聖進士調臨江司法參軍
移西京國子監教授程頤獨許之移虔州教授以嘗
言隆祐太后不當廢處瑶華宫有詔推鞫忌者欲擠
之死使人危言動之朴泰然無懼色旋追官勒停會
赦注汀州司戶徽宗即位右司諫陳瓘薦朴有旨召
對首言熙寧元豐以來政體屢變一二大臣互相排
擊失今不治至不可勝救又言今士大夫之學不求
諸已而惟王氏是聽敗壊心術莫大於此蔡京惡之
復出為虔州教授又嗾言者論朴學術不正不當預
師儒罷為四會令改知清江欽宗即位半歲凡五遷
至國子祭酒高宗初除祕書監趣召未至卒贈寶文
閣待制自志其墓曰以天為心以道為體以時為用
其可已矣所著有章貢集二十卷(宋史)
曾楙字叔夏贑縣人準次子元符進士紹興中知福州
拒偽楚命表高宗勸進扈從隆祐太后至虔軍民囂
亂賴以撫定累官吏部尚書著有内外制東宫日記
(林志)
尹天民字先覺會昌人由太學博士出知果州相如縣
時王黼得政黼舊在太學乃天民所隸齋生也有勸
天民往謁者天民笑曰見王丞相豈不得好官但恐
為地下顔閔所笑後除侍講不就(豫章書)
曾開字天游崇寧進士累遷國子司業起居舍人權中
書舍人草制多所論駁忤時相意左遷監大寧鹽井
建炎初復知潭州再知平江府廣東安撫使復以中
書舍人召進寶文閣待制知鎮江府兼沿江安撫使
召為刑部侍郎遷禮部時秦檜主和議開當草國書
檜慰以温言曰主上虚執政以待開曰儒者所爭在
義苟為非義高爵厚祿弗願也願聞所以事敵之禮
檜曰若高麗之於本朝耳開曰主上以聖德登大位
民臣之所推戴柰何自卑辱至此非開所敢聞也又
引古誼折之檜怒曰侍郎知故事檜獨不知耶他日
又至政事堂問計安出檜曰聖意已定尚何言公自
取大名而去檜苐欲濟國事耳時詔侍從臺諫集議
開上疏謂當脩德立政嚴於為備檜曰此事大係安
危開曰今日不當說安危只當論存亡會胡銓上封
事詆檜亟稱開由是罷以寶文閣待制出知婺州尋
提舉太平觀知徽州以病免閒居十餘年卒七十一
檜死始復待制致仕開嘗從游酢學與劉安世交故
臨大節而不可奪如此(宋史)
曾幾字吉甫其先贑州人徙河南府兄弼提舉京西南
路學事按部溺死無後特命幾將仕郎試吏部賜上
舍出身擢國子正除校書郎林靈素得幸作符書號
神霄錄朝士爭趨之幾與李綱傅崧卿皆不往視久
之為應天少尹靖康初提舉淮東茶鹽高宗即位提
舉湖北江西提刑又改浙西會兄開為禮部侍郎與
秦檜力爭和議檜怒開去幾亦罷逾月除廣西轉運
副使徙京南路請間得崇道觀僑居上饒七年檜死
起知台州召對以疾辭除直祕閣歸故治未幾復召
對時帝懲檜擅權之弊方開言路應詔者衆幾懼有
獲罪者先事陳之帝大悅授祕書少監幾承平時已
為館職去三十八年而復至須鬢皓白衣冠偉然每
會同舍多談前輩言行臺閣典章薦紳推重焉詔修
神宗寶訓書成權禮部侍郎兄楙開皆嘗貳春官幾
復為之人以為榮引年請謝上曰卿氣貌不𩔖老人
姑為朕留謝曰臣無補萬一惟進退有禮尚不負陛
下拔擢上閔勞以事除集英殿修撰又三年陞敷文
閣待制金入塞中外大震帝定議親征有欲遣使詣
敵求緩師者幾疏言增幣請和無小益有大害為朝
廷計正當嘗膽枕戈專務節儉經武外一切置之如
是雖北取中原可也且前日詔諸將傳檄數金君臣
如叱奴隸何辭可與之和耶帝壯之孝宗受禪幾又
上疏數千言將召屢請老乃遷通奉大夫致仕擢其
子逮為浙西提刑以便養卒年八十二諡文清初佐
應天時諫官劉安世亡恙學禁方厲無敢窺其門者
幾獨從之談經論事又從胡安國游其學益粹為文
純正雅健詩尤工有經說二十卷文集三十卷二子
逢仕至司農卿逮終敷文閣待制而逢最以學稱(同上)
按曾幾其先贑人據史傳其徙河南當非一世幾
曾僑居上饒茶山寺七年未聞一至贑上也向來
志書皆援其父子兄弟入贑州人物姑仍之(原跋)
鍾岳字堯俞雩都人政和進士為桂陽令任滿不赴調
編修唐稷嘗曰只今文行似此翁者絶少丞相周必
大兄弟俱從游焉岳素不殖生産清貧苦節至無室
廬可居(林志)
唐稷字堯弼會昌人政和進士授樞密院編修官自號
硏岡居士著有硏岡集胡銓志其墓(豫章書)
王質字景文興國人善屬文遊太學與九江王阮齊名
著論五十篇言歷代君臣治亂謂之朴論中紹興進
士召試館職不就張浚都督江淮辟為屬入為太學
正忌者共讒質年少好異論遂罷去會虞允文宣撫
川陜辟質偕行一日令草檄契丹文援毫立就允文
起執其手曰景文天下才也入為勅令所刪定官遷
樞密院編修允文當國孝宗命擬進諫官以質鯁亮
不回且文學推重於時可右正言時中貴用事多畏
憚質隂阻之出通判荆南改吉州皆不行奉祠居山
絶意祿仕(同上)
按王質奏疏剴切明快通達國體郭青螺稱其文
不下賈誼陸䞇為豫章第一今其集世不傳所上
孝宗封事一篇反覆二千餘言載豫章書中文多
不具錄(原跋)
郭杞字堯章雩都人峻曾孫隆興進士為翁源令縣闕
尉寇犯境杞代尉督兵迎敵賊遂成擒提刑楊萬里
奏薦改承事郎賜章服知南康縣後僉判陜州為人
剛峭家無餘資與當時名士樓鑰黃仁傑相友善尤
為萬里所知(人物志)
曾興宗字光祖寧都人乾道七年舉解試特奏名授肇
慶推官慶元初禁偽學興宗以嘗師事朱熹罷歸築
室篔簹谷號唯菴自信益堅未嘗少挫敦行古禮四
方從學者日衆朱子沒心喪三年所為詩文多温厚
典則(寧都先賢傳)
李謙字和卿朴從孫少承家學淳熙進士為安福縣尉
累官太常寺丞提舉浙東值歲饑賑濟有方遷左司
郎中再遷左司諫光寧間上封事義氣激烈趙汝愚
讀之曰臺諫手也吕祖謙以直節被竄謙贈以詩因
忤韓侂胄罷歸築圃雲峰以居有文集四十卷(林志)
繆瑜字珍叟龍南人淳熙進士為進賢令有守有為民
甚德之工於詩為人所膾炙劉後村詩話云余筮仕
江西繆瑜以詩來謁其調官一聫云有客去遊丞相
宅無人來問孝廉船襟度俊逸乃爾著有崆峒集(人物)
(志)
陳敏字元功石城人父皓以破贑賊李仁功補官至承
信郎敏身長六尺餘精騎射以薦擢閤門祇候時閩
地多寇殿司兵往戍率不習水土至是始募三千兵
置左翼軍以敏為統制漳州駐劄敏按諸郡要害凡
十有三處悉分兵扼之盜發輙獲贑州齊述據城叛
敏聞之不俟命領所部馳七日徑抵贑圍其城踰月
朝廷命李耕以諸路兵至破之累功封武功縣男領
興州刺史除破敵軍統制尋丁母憂起復以所部駐
太平州金主亮來攻成閔為京湖路招討使以敏軍
隸之軍於荆漢間敏說閔曰金人精騎悉在淮汴都
必無守備若由陳蔡徑擣大梁潰其腹心此救江淮
之術也不聽從閔還駐廣陵時金兵尚未渡淮敏又
說閔邀其歸師復不聽敏遂移疾歸姑熟孝宗即位
張浚宣撫江淮奏敏為神勁軍統制朝廷遣李顯忠
北伐浚欲以敏偕行敏曰盛夏興師非時且金人重
兵皆在大梁我客彼主勝負之勢先形矣願少緩浚
不聽令敏屯旴眙顯忠至符離果失律敏遂入泗州
守之金人議和詔敏退守滁陽敏謂滁非受敵之所
改戍高郵兼知軍事與金人戰射陽湖敗之遷宣州
觀察使召除主管侍衛步軍司公事居歲餘敏抗章
乞以故部之兵再戍高郵乃升為都統制兼知高郵
軍事仍賜築城屯田之費敏至郡板築高厚皆增舊
制自寶應至高郵按其舊作石䃮十二所自是運河
通泄無衝突患四年北界人侍旺叛於漣水軍密&KR0833;
本朝稱結約山東十二州豪傑起義以復中原上以
問敏敏曰旺欲假吾國威以行劫爾必不能成事願
勿聽適屯田統領官與旺交通旺敗金有間言上知
非敏罪乃召敏為左驍衛上將軍言事者議欲戍守
清河口敏言金兵每出清河必遣人馬先自上流潜
渡今欲必守其地宜先修楚州城池蓋楚州為南北
襟喉彼此必争之地長淮二千餘里河道通北方者
五清汴渦潁蔡是也通南方以入江者惟楚州運河
耳北人艦自五河而下將謀渡江非得楚州運河無
緣自達願朝廷留意及是再出守高郵乃詔與守臣
左祐同城楚州祐卒遂移守楚州北使過者觀其雉
堞堅新號銀鑄城以歸正人二百家逃歸降授忠州
團練使罷為福建路總管改江西路總管贑州駐劄
月餘朝廷命往福州揀軍又命還豫章再除武鋒軍
都統制兼知楚州復光州觀察使以疾卒(宋史)
劉十六郎瑞金人兄弟三人素負勇敢建炎中金人侵
江西峒寇李鐵面乘亂擾虔岳飛奉詔討賊十六郎
昆弟願自效屢立戰功竟沒於陣(林志)
曾集字致虚楙孫紹熙間知南康軍事勤理庶政篤信
仁賢慕高安劉渙之為人修其基割公田以奉祀朱
元晦稱其為政知所先後云(人物志)
曾松字堅伯幾從孫仕至江西帥參嘉定中寓居建陽
縣東北有山曰竹原為劉勉之舊隱處朱子問道之
所也松慨想陳迹有志尚友作樂斯菴於其旁居之
友人黃榦為之記(同上)
嚴宗字伯宗贑縣人寶慶進士為上高主簿士人多從
之游秩滿受代漕臺以試官闕留之校文寓蕭寺有
富家子以五十萬鬻舉者因寺僧以請宗召其人面
叱之曰三歲大比公卿大夫繇此途出汝輩不潜心
力學乃欲以賄得之乎縛汝詣吏恐人謂我沽名姑
已之其人漸沮退即日白漕司乞迴避人咸服其公
廉(同上)
謝陟明字彦升贑縣人學有志操家貧遭母喪停柩未
葬隣偶失火勢且延燒陟明抱柩痛哭不忍離誓與
俱焚隣人競來赴救乃得俱全州郡辟舉皆不就(同上)
曾原一字子實興宗孫舉於鄉嘗與從弟原郕同師廬
陵楊伯子紹定庚寅避亂鍾陵與戴石屏諸賢結江
湖吟社及歸偕其叔父益之傾資産築城以禦寇隠
蒼山構萬松亭有詩號蒼山集人多宗之寧都古稱
詩國今東城搆詩巷相傳為二曾廬處(寧都先賢傳)
蕭立等字斯立寧都人淳祐進士知南城縣歷南昌推
官辰州判有惠政遭世亂歸隠蕭田自放於詩著有
冰厓集羅倫序之謂南渡以後高品也(同上)
陳繼周字碩卿寧都人淳祐三年貢於鄉授廉州司法
南豐縣知錄藤州觀察推官知永豐衡陽二縣辟江
東提點刑獄幹辦公事未上會詔徵勤王文天祥方
守贑州造繼周問計繼周慨然為言閭里豪傑子弟
與凡起兵之處方略甚詳於是留繼周幕中晝夜調
度繼周雖弱不勝衣而年德有以服人人士視為父
兄進止疾徐惟指呼無敢先後詔改繼周合入官帶
行監文思院差充江淛置司主管機宜所部夜襲元
兵於南柵門殺傷相當質明猶戰渴赴水死(宋史)
按寧都先賢傳碩卿作顧卿又云天祥之臨安繼
周率義士歐陽冠侯等二十三家及長子逢父次
子榘以從逢父以所部襲元兵於南柵門及天祥
使北營有旨罷兵繼周父子領衆歸則贑已失守
矣景炎初以繼周知南安軍元總管楊仔襲繼周
殺之并殺逢父事聞諡繼周忠節榘從天祥於江
嶺之間竟死潮陽云(原跋)
胡希章興國人嘉泰進士授起居舍人上疏言天變請
黜賈似道謫荆州令後以葉夢鼎薦守建康沿江制
置副使賑饑修學選將練兵以恢復中原為巳任咸
淳庚午疏請兵援襄陽不許尋以疾致仕(府志)
曾逢龍寧都人慶元進士咸淳末為新會令政務化民
有古循良風每以節概自許景炎元年六月元吕師
䕫寇廣州制置使舉逢龍判韶州將兵禦之南雄力
戰師潰乃正衣冠自縊死事聞詔贈龍圖閣學士(廣東)
(名宦志)
尹玉寧都人以捕盜功為贑州三砦巡檢秩滿家居從
文天祥勤王天祥至平江調玉同淮將張全拒元兵
戰於伍牧全軍敗先遁諸軍皆散惟玉殘軍五百殊
死戰玉手殺數十人箭集於身如蝟毛援絶力屈遂
被執橫四鎗於其項以挺擊之死餘兵皆夜戰死無
一降者生還止四人贈玉濠州團練使官其二子賜
田二頃恤其家(宋史)
陳子敬贑州人以貲雄鄉里嘗從文天祥遊天祥閫汀
州子敬募集民兵屯皂口據下流及天祥攻贑子敬
與合謀忠效甚著空坑兵敗復聚兵屯黃塘連結山
砦不降元軍以重兵襲其砦砦潰子敬不知所終(同上)
鍾克俊龍南人伷孫國學上舍生聞三宫北遷糾集義
旅知勢不可為登馬祖巖遥望中原悲歌賦詩有自
許有身埋漢土終憐無淚哭秦廷之句遂赴龍頭江
而死(人物志)
陳琚字奉先敏曾孫倜儻有英概官襄陽帥府屬吕文
煥以城降元琚爭之弗得率妻子偕死弟瓊字昭先
官懷仁令元兵壓安慶路守者風靡懷仁城陷瓊偕
妻子死之(府志)
元
孫登龍字壽甫寧都人宋咸淳丁夘舉省試入元被薦
為南安學正慶遠南丹安撫司教大德中遷歸仁州
同知以仲子輔臣貴贈安樂郡侯吳草廬稱其行懿
文淳蕭士贇亦稱其富於學而不矜(府志)
劉明德字作林贑縣人至正庚寅赴省試慷慨言時務
落第感憤歸益閉戶讀書不衰廣東宣慰使興都刺
薦為雷州路儒學教授規條戒訓率先諸生善於其
職授慶元路總管府經歷未幾東境盜起勢摇郡邑
遂解印歸灌園為終老計卒年僅三十九士林惜之
(人物志)
蕭士贇字粹可立等仲子篤學工詩與吳文正公友善
著詩評二十餘篇及冰崖集李白詩補註行於世(白志)
王竹逸蕭極初皆贑縣人力學攻詩賦自幼為同社友
喜購先賢墨跡當元季之亂二人間關險阻未嘗少
離凡憂愉感遇悉見於詩名聫輝集(人物志)
鍾柔字元剛宋忠臣克俊之子父殁時甫一歲祖母吳
氏母劉氏挾之走南雄及長歸從鄉先達劉震游融
貫經史下筆頃刻千言閫帥廉訪交薦之署廣東雷
州學正辭歸講授從者數百人咸推尊曰一峰先生
所著有諸經纂說易詩書衍義及敝帚集(宋學士集)
劉君賢雩都人以教授為業府判王榮高其義上書薦
之君賢堅不仕所著有昌雩集(林志)
孫伯顔字元晉立節九世孫家世寧都少開敏年十五
遊上京讀蒙古書而好之遂工譯語至元中考授京
畿運判移提舉廣東市舶琛貝山積不以自汚部使
者薦其才擢肇慶路總管兼勸農事多倣古法以為
治以疾謝事卒(府志)
孫良臣弟正臣贑人以文學世家良臣仕至淄萊萬戶
府經歷正臣仕至吉水州知州蔡五九攻城良臣昆
弟竭貲財募丁壯禦之甚力卒保障鄉閭泰定初召
正臣賜衣冠歸以壽終旌其門曰義門(豫章書)
温春甫寧都人延祐乙夘蔡五九攻城春甫應詔率義
兵討賊臨陣突出中矢歿事平贈千戶(死義傳)
孫輔臣登龍子以文學舉初為大都護府知印五遷至
湖南宣慰司元帥陞資善大夫廣西廉訪使每有政
聲江西行省參政全普菴撒里榜其居曰忠義之門
(豫章書)
鍾恕字以行龍南人柔子至正鄉貢進士署濂溪書院
山長不赴篤學勵行不墜家聲(人物志)
謝煥字君章寧都人好學工詩倜儻尚氣節遊京師達
官貴人咸折節爭為推轂與人交不為苟合議論不
肯詘人下嘗於諸王前引巵酒為壽王坐飲不為禮
煥曰布衣以分則賤以道則尊王宗室重臣能致禮
於僕則尊賢下士之名王有之王為避席以飲嘗同
授經郎危素謁時貴素謙退不敢上坐煥笑曰吾布
衣也貴賤之際無所嫌遂坐上坐其豪俠自負𩔖如
此卒時年四十有一(王忠文集)
劉元杰石城人倜儻有器識少遇異人授以風角鳥占
之術因解兵法至正十二年四万兵戈雲擾元杰憤
然起義兵團結於通大寨據險以守賊攻四旬不破
邑人賴之(白志)
廖人俊元末父死於寇母被掠人俊七歲獨與祖母陳
氏居既長焚香日夕籲天願知父骨所在久之若有
指導之者竟得於叢冢間收而瘞之又聞母在滄州
徒步往求至則已物故欲負骨歸葬異父弟不許乃
刻母像歸祔父冢祖母陳孀居七十一年壽九十有
九人俊事之以孝聞詔旌其門曰孝節賜衣帽絛環
寶鈔翰林吳澄揭傒斯為詩文紀之(寧都先賢傳)
明
吕復字仲善興國人洪武初以文學徵為國學典膳時
修元史闕順帝三十六年事無考遣使十一人分行
天下以北平乃元氏故都山東亦號重鎮命復乘驛
往凡詔令章疏拜罷奏請布在方冊者悉輯之或涉
番書則譯而成文若乘輿巡幸宫中隠諱時政善否
民俗歌謠以至忠孝亂賊灾祥之屬㒺不備載赴山
東亦如之已而續成史四十八卷以功陞太常典簿
尋遣祭皇陵進卿坐事謫佃鳳陽未幾復原官卒子
叔素(人物志)
按豫章書吕復所著有采史目錄北遊集與泰和
周是修劉子高蕭子明俱有唱和詩
劉承直字宗弼贑縣人元至正進士歷潮州同知入明
被薦召對太祖竒其才識詔即元集慶路學為國子
學拜金華許存仁為祭酒承直為司業承直為人剛
正面折人過立規條以束諸生誘掖奬勵一時學者
敬業樂羣多躋顯仕每朝上呼諸生試所業有通悟
者輒召承直褒賞出為浙江僉事時承元亂用法嚴
重按浙三年以疾乞歸家在崆峒山陽自稱崆峒雪
樵學士宋濂為賦(人物志)
按王忠文禕崆峒山房記稱宗弼之曾大父蒼崖
先生建精舍曰登雲集師友與子弟講學世以文
學名至宗弼益自奮元時贑人第進士者自宗弼
始云蒼崖先生名不著記中亦不署宗弼名府志
作劉丞直未詳孰是
鍾磐字希仁興國人潜心經史博洽古今元泰定間教
授成都人才多所成就又教民耕種之利民感其惠
立生祠祝之明初當道交薦特遣行人趙彦可捧勅
書賜磐禮幣徵赴闕道卒(府志)
曾魯山贑縣人元時舉孝廉嘗官於潮後絶意仕進明
太祖遣將略定南服過贑強起之魯山以野服見不
克辭即日就道南中聞其至率先歸&KR0833;以功擢潮州
太守(林志)
吕叔素名鎖住事父母甚孝父沒與弟叔熙叔寅廬墓
母沒亦如之洪武乙夘奏旌(豫章書)
凌吉龍南人洪武七年以文學科徵為刑部司門郎中
持法明允獄無遁情已具成案即有力者弗能奪人
服其公(同上)
唐均弼字明輔安遠人國初以文行受知於學士宋濂
薦補本學教諭力行教化增闢學舍以居生徒士習
為之一變以老謝事歸捐俸餘置義田以惠宗族(同上)
彭舜榮與弟勝達以忠信服人偽漢熊天瑞攻城守將
遁走舜榮兄弟結蔡必達等畫計堅守城賴以全比
大明兵至同温德中盧舜元等舉州歸欵(寧都先賢傳)
温德中寧都人至正壬辰盜起偕弟致中允中起義兵
保障一境致中陷陳被執不屈遇害德中暨諸弟竟
擒渠賊以復仇甲辰明兵至贑兄弟倡率歸附(林志)
管貞字源清寧都人洪武進士授陽穀縣丞寇至竭力
以禦不克被執罵賊而死(寧都先賢傳)
陳復原(一作寮)本姓李雩都人洪武中由監生任廣西平
南縣主簿陞本縣丞值猺寇掠鄉廂復原帥兵迎敵
戰於蛇黃岡躍馬直前斬首十餘級中毒矢斃城中
人力戰賊乃奔走事平立廟祀之(人物志)
陳勉字希進寧都人永樂進士授御史清賦浙江尋命
巡按有平倭功寧波衛軍盜糧連坐者五百餘人疏
請多所寬釋陞廣東副使召入為左副都御史扈從
天壽山上欲出畋密雲勉疏謂民以食為天春深獵
必傷稼上止毋行及親征漢庶人留守京城勉與尚
書蹇義等建議增定賞格并給帳房布疋軍士大悅
上以勉知兵改勅從駕凱旋賜賚甚厚宣德癸丑命
征會昌長河洞至則論以恩威賊首朱南鄭就撫議
置守禦及巡司景泰元年陞南京右都御史掌院事
乞休(寧都先賢傳)
李旭字彦昇贑縣人永樂二年貢入太學時上欲清查
賦役黃冊考選國子生三百人首推旭有幹才令總
其事以慎勤稱旨除權監察御史出按福建踰年扈
從巡狩北京貴州新設省一切創始事宜遣旭勘覈
已又遣督造臨清倉厫具有成績陞湖廣按察使尋
調山東陞湖廣左布政使正統初請老以壽終(人物志)
郭端字季正雩都人以貢入太學授行人選御史巡按
廣東劾奏鎮守内監雷春及靖江輔國將軍所為不
法皆伏辜繼巡雲南有稱假御史者迭擾閩廣湖湘
間端捕得其人於延平永樂中命按兩廣併監軍考
績陞山東僉事尋改交阯以黎利陷昌江總兵成山
侯王通等暨端皆繫詔獄九年宥復原官卒(府志)
黃閏字期餘信豐人永樂進士改翰林庶吉士聲動館
閣同進者忌之在院九載左遷儀隴令吏民不敢欺
號為鐵知縣卒於官年僅三十一所著有竹居吟槀
(同上)
余寬字仲仁贑縣人永樂庚子鄉薦初授金華知縣復
除沙縣時因鄧茂七之亂邑遭屠燼百里盡為榛莽
寬至重建公署招集流亡鎮守刑部侍郎薛希璉一
切倚賴之寬亦殫思竭力為之經理閭井粗復舊觀
父子妻孥始得保聚竟以勞瘁卒官(同上)
湯衡瑞金人永樂中由貢知休寧擢中府都事復出知
昌化慈惠愛民勁直不撓時撫黎土官桀鷔與縣官
抗深為民害衡奏革土官黎人仍統於州縣自後地
方乃安(人物志)
孫紹字復先寧都人宣德中以經明行修為縣令袁才
輔所薦授本縣訓導未任丁憂遂絶意仕進從陶瑾
學瑾卒於官遺二穉孫無所歸紹為之構室割田以
資日給人咸義之(同上)
宋策贑縣人質直敦行誼教授鄉閭自號梅溪隱者宣
德癸丑膺懷才抱德薦不就嘗作雪窗四友吟以自
適子必明亦有父風(同上)
黃德温字伯理信豐人正統進士英廟北狩時有内侍
為王振黨者旁叱言官於監國前德温與朝士同憤
廷批殺之血涴朝衣初選考功主事起復補兵部武
選抗疏劾武臣怙勢求遷者戎政一清以事出判鎮
江府掌馬政鎮有牧地數百畆為豪右所齧德温按
之豪饋金百鎰拒弗受竟復其地(分省人物考)
按德温分省人物考作德潤者訛今據正統戊辰
登科錄改定
胡莊石城人正統間以貢授潯州府推官威信素著大
藤夷奪去巡檢司印莊往撫諭印即送還范參將被
誣力為辨范懷金致謝却之早乞歸致仕人感其德
(府志)
袁端字自中雩都人景泰庚午鄉薦歷程鄉永興教諭
陞順慶府教授所至嚴督課程士類興起以母老乞
休既歸孝養備至居喪毁瘠踰禮所著有適軒集(同上)
劉廣字若深興國人景泰間貢授内邱知縣丁憂復除
陽山邑初無城峒寇時擾廣拓地量工版築具舉雉
堞嵬然地方賴保障巡撫都御史葉盛上其最未及
錄用而卒(同上)
盧鴻字大賓為人外和内剛坐必正襟衣嘗曳地閒居
終日略無惰容性孝友自奉甚約其教人不專進取
董文僖越師事之邑有士行者多出其門景泰間入
太學授臨武訓導邑稱僻陋鴻訓迪諸生寒暑不輟
居九載告歸(寧都先賢傳)
李迪字循道興國人以鄉貢知開州修葺城池作興學
校增廣學基地二百畝有竒州人御史甘澤為之碑
在任多年拯救饑荒招撫流徙蓋種種有惠政云(人物)
(志)
董越字尚矩少孤貧竭力以奉母嘗教授村中夜歸熒
熒有光前導比及門咆哮而去則虎也越以此自負
人亦以此竒之成化乙丑及第第三人授翰林院編
修上西北備邊封事乙未戊戌分考禮闈取中大學
士王鏊梁儲等稱得人進侍讀充東宫講讀經筵講
官屢有開陳孝宗登極進春坊右庶子賜麒麟服頒
朔朝鮮餽贈一無所受朝鮮歲使至必問越起居焉
憲宗實錄成擢太常少卿兼侍講學士擢南京禮部
右侍郎尋拜南工部尚書贈太子少保諡文僖著圭
峰文集使東日錄(寧都先賢傳)
王京字宗周信豐人成化進士授刑部主事陞員外郎
河南有妖言獄久未決司寇奏委能者京往不兩月
盡得其情請從寬治陞郎中出守瓊州時瓊人以訟
逮繫者數百京日召四五至庭諭以理而示以法言
下即服囹圄遂空丁父憂去任上念瓊在海外海雜
二黎特詔吏部起補舊郡瓊人聞京來老穉皆色喜
既至而生黎願為編戶如熟黎者十餘峒亡何得疾
卒(人物志)
丁積字彦誠寧都人成化進士授新會知縣至即師事
邑人陳獻章為政以風化為本中貴梁芳邑人也其
弟長橫於鄉責民逋過倍訴於積追劵焚之且收捕
繫獄由是權豪屏跡申洪武禮制參以朱子家禮擇
耆老誨導百姓良家子墮業聚廡下使日誦小學書
親為解說風俗大變民出錢輸官供役名均平錢其
後吏貪復令甲首出錢供用曰當月錢貧者至鬻子
女積一切杜絶俗信巫鬼為痛毁淫祠旣而歲大旱
築壇圭峰頂昕夕伏壇下者八日雨大澍積遂以疾
卒士民聚哭於途有一嫗夜哭極哀或問之曰來歲
當甲首丁公死無以聊生矣(白志)
按白沙集樂歲詩曰長官願似丁明府甲首終年
不到衙其輓詩曰有廟旌遺愛無錢返故鄉即此
四語可知循吏大概矣
袁慶祥字德徵雩都人自幼卓越不羣成化鄉舉入太
學歷事内承運庫陳五事一曰省國費以節民用二
曰嚴選舉以重守令三曰修武備以防邊患四曰存
公道以守國法五曰起民望以惜才能疏入逮杖幾
死放回成化戊戌登進士授灊山令有政聲陞刑部
主事進員外郎會廣寇竊發廷臣以名薦陞潮南韶
兵備僉事既至相度機宜部署將校次第蕩平諸賊
所招降者結以恩信從征多得其力建議分增城地
置龍門縣分新會地置新寧縣為經久保障計又遷
英德程鄉縣學以興起士類無何致仕歸養以壽終
所著有松崖集(人物志)
陳良會昌人成化中授長泰令躬巡阡陌勸課農桑惰
者諭以衣食利害之原無農具種子者籍姓名補助
之民愛之如父母焉(福建通志)
曾栢字崇介寧都學生以孝聞邑人士稱曰白茅先生
鄉里至今稱曾孝子父病躬視湯藥衣不解帶殁水
漿不入口既葬廬墓朝夕奠哭母喪亦如之敬愛二
兄白首如一(寧都先賢傳)
按原傳云邑生無憑藉而祀鄉賢祠者惟栢一人
胡克和字節之寧都人成化甲午鄉薦知松溪政不苛
細綽有風裁奸宄斂迹民甚賴之嘗遊羅一峯之門
稱其孝行純至云(人物志)
胡易字光貞年二十八始讀易即超然有悟登弘治進
士吏部王恕深器之初授給事中監御庫論内監賀
彬黷貨無厭彬飾辯有旨俱下獄後按覆多實易竟
得直星變上修德弭災疏語極切至易多所封駮糾
正風采凛然奔母喪哀毁卒於途朝士惜之出其門
下者李相國時何侍郎孟春汪少卿舉藍御史田劉
郎中志道李員外郎繼先皆名臣所著有易學淵源
山斗文範(寧都先賢傳)
董天錫字壽甫越次子弘治進士授刑部主事歷員外
郎中閱十三年始守青州值青大蝗寬賦發賑悉從
便宜遷浙江都轉運使沮巨璫私販權貴不能撼歷
官貴州左轄以疾引歸時年五十有四所著有璜溪
集(府志)
嚴銶字文器雩都人由鄉薦授杭州府推官三載考績
囊篋蕭然時中貴專政納賄或勸稱貸以行銶曰有
貸必償常俸幾何非取諸民不能辦與其損民而利
吾官盍去官以無損吾民乎當道賢而交薦之轉太
僕寺丞奏減山東馬匹十之二三芻牧之民稍蘇其
困陞平樂知府乞歸卒(人物志)
何春字元之雩都人弘治甲子鄉薦聞陽明之教若有
所得嘗闢觀善巖與同志之士諭學其中初授詔安
令崇學校立社學均賦役再補霍山治如詔安卒於
官(同上)
按何春所著有忖言集
劉潛字孔昭贑縣人少嗜學性端方讀經史必正衣冠
肅容正德癸酉舉於鄉令銅陵聞王文成講學於虔
乞歸受業家居十餘年郡學者多宗之(府志)
俞溥字德洪信豐人為陳白沙弟子清修飾行弘治間
貢授涇府審理正憂歸不起闢館談道以倡來學疾
革猶正衣正巾與學者講尊德性章端坐而殁(人物志)
袁慶麟字德彰雩都人初為諸生矻矻攻舉子業已而
幡然有覺盡棄舊習師王文成銳志聖賢之學(同上)
謝魁字文杓興國人為諸生受學於王文成居常以道
義自飭選貢入太學大司成歐陽南野命二子師焉
授虞城令捍堤禦水為民利賴以不合於時改樂昌
期年辭歸(同上)
管登字弘升雩都人少與何廷仁黃弘綱友善為王陽
明門人勵志篤學由鄉貢授肇慶府判改廣州陞岳
州同知冰檗自持常祿外一芥若凂(同上)
何緒字克承家會昌之白埠倚蕭帝巖為居父卒兄纓
與其子亦早卒遺孤孫庶弟約方十歲皆撫育以至
成人緒既善治生産於其父業贏數十倍弟約與其
兄孫請分緒會其貲為三兄弟平受之年既老鄉里
高其行縣為請鄉飲酒固謝終不肯與會昌人皆稱
為何長者云(霞川集)
何廷仁字性之初名秦雩都人舉嘉靖鄉試謁選知新
會縣喜曰吾雖不及白沙之門幸在其鄉敢以俗吏
臨其子弟耶釋菜於祠而後視事遷南京工部主事
滿考致仕三十年卒年六十六初聞陽明講學慨然
曰吾恨不得為白沙弟子今又可失之耶相見於南
康是時師旅旁午陽明希臨講席廷仁即與中離藥
湖諸子接引來學由是學者益親已從陽明至越陽
明殁後與同志會於南都諸生往來者恒數百人一
時為之語曰浙有錢王江有何黃指緒山龍溪洛村
與善山也著有善山集及語錄(明儒學案)
按何廷仁學者稱善山先生論學務在平實有所
持循其言曰吾人須從起端發念處察識於此有
得思過半矣嘗作格物說以示來學(原跋)
黃弘綱字正之雩都人舉正德鄉試從陽明於虔臺陽
明教法士子初至者先令高第弟子教之而後與之
語弘綱列於高第陽明歸越弘綱不離者四五年陽
明卒居守其冢又三年嘉靖二十三年始任為汀州
府推官陞刑部主事時塞上多故將校下獄者吏率
刻深以逢上意弘綱按法不輕上下以故不為人所
喜遂請致仕歸與東廓雙江念菴講學每過流連旬
月卒年七十弘綱之學再變始者持守甚堅其後以
不致纖毫之力一順自然為主其生平厚於自信而
薄迎合長於持重而短機械蓋望而知其為有道者
也學者稱洛村先生著有洛村集及語錄行世(同上)
謝士章字含之寧都人進士知增城縣豁達明敏革耗
羨簡訟獄禁輕生百姓賴焉以計擒盜駱臣八等重
新學宫修倉庾置會講田城隍廟田皆有關治道歷
官廣東副使遷雲南參政(廣東名宦志)
丘紳安遠人正德間貢授睢寧簿值流賊劉六劉七攻
城督兵捍敵身被七鎗死之事聞贈知縣蔭一子國
子生長子鳳來領鄉薦(人物志)
雷濟蕭庾皆贑縣人都御史王守仁來鎮虔也知二人
素有識略置之幕下參謀平橫水桶岡三浰諸賊二
人計畫居多宸濠反守仁過豐城聞變時濟庾在側
即圖趨還贑州起兵南風正急舟不能動守仁亟呼
一小漁船自縛印勅令濟庾持米二斗同載至新淦
城下戒嚴不得泊濟庾張黃蓋以示乃開門羅拜駐
吉安詐為兩廣總督火牌兵部咨及各府報帖互相
傳遞以橈其進止多寫告示并招降旗號木牌等項
動以千萬計以散其黨與是時濟庾等乘黑夜衝風
冒雨涉險破浪出入賊壘萬死一生中所差行間人
役被宸濠殺死者皆其親信家人事平之後在冊功
次俱被削去未幾瘐死守仁親為文祭之後濟謁選
得四川龍州宣撫司經歷(同上)
袁淳字育真慶雲之孫嘉靖進士授承天司理擢御史
巡按浙直所著有羅巖集嘗取古人之書自周迄明
分類編次為二百餘卷名曰稽古大成藏於家(袁氏家乘)
朱源字本深贑縣人宋孝子壽昌之裔飭躬篤行教授
閭里王陽明作興社學以耆儒理之命源率所教童
子入射圃歌詩演禮郡邑亦重其人歲與賓席年九
十有七卒(人物志)
劉載永長寧人正德末年廣寇葉廷芳等作亂盤據黃
鄉勞田丹竹樓三保之地劉氏一姓被其慘禍永時
年十三奉母避難志懷報讐至萬歷初白於府主運
籌設策誘散其黨一鼓平之遂建縣治一布衣智略
如此其附祀報功祠也固宜(同上)
李淶字源甫雩都人生而穎異居貧刻苦有志王文成
之學隆慶進士授寳應令寳應故水鄉會大水田廬
蕩析淶自攜蔬糲循行阡陌勸其墾闢疏瀹孑遺賴
以生活召拜戶科給事中江陵相不喪父而充大婚
冊使因抗疏言此大典奈何以屬新喪令輟哭將事
乎疏入江陵恚甚然不能難也尋復上言四方水旱
不宜令尚方鉤盾諸臣作淫巧以損儉德出為山東
僉事再遷廣西參議進副使整飭蘇松四郡兵事著
經賦一書欺隱飛灑之弊盡為搜剔超拜中丞撫江
南先後在吳五年所御一冠一袷一布被不更置有
城工羨五千緡為吏乾沒而守不察因上其事語侵
守守強項藉口他事以自解守量移而淶亦予告還
既歸月會邑中同志講明良知之旨後起撫保定不
就所著有養愚先生集(同上)
温卓字時仰石城人以選貢授四川馬湖府推官歷署
州縣及奉委勘&KR0642;採木并查盤各府不受一錢至鑿
險路以便往來築石渠以滋灌溉人尤德之(府志)
余光字緝之贑縣人嘉靖鄉薦授涪州知州居官以明
廉著聲採木之役事集而民無重累以憂歸起復補
廣安州過涪涪人率婦子逆於河滸爭饋食頓顙稱
祝迺去未幾陞南寧府同知益自刻勵土官承襲分
例盡却之會討安南毛大司馬伯温為帥嘗召入幕
府計事多采用已而安南降奪國號貶為都統司功
狀上以與有勞擢南京刑部員外郎歸田二十餘年
卒(人物志)
胡&KR0642;簡字近道會昌人師事吉水羅洪先過雩又摳衣
何廷仁黃弘綱之門嘗曰克念作聖惟此志耳羅以
小友呼之以貢授嘉善主簿清修自勵勤於職業遷
令長樂均賦興學士民愛戴之陞賓州知州不赴(同上)
鍾譔字近修瑞金人隆慶間由選貢司訓南康飭躬潔
履為郡太守所重署主白鹿洞教事轉永安學諭入
為國子學錄滿考陞武昌通判職主餉矢操冰檗却
例金歲以千百計後告歸蔬食菜羹蕭然自得以夀
終(府志)
劉夀仁長寧人隆慶間由貢授黃梅縣司訓倦游還家
值縣治初建百凡區畫縣大夫常就問焉而縣志又
皆出其手為人剛介不苟徇俗鄉閭推重之(同上)
謝長艮字子起瑞金人父為永定知縣小妻郭生長艮
於官署六歲父滿秩遷官盡取羣書封識之他器物
無所取九歲從父官鄂州踰年父卒哀毁骨立如成
人母與嫡幾訟長艮旦夕泣母前異居避之徑解訟
相歡十一歲暴卒三日復甦人皆以是異之十三侍
生母疾涕被面如不欲生已復侍嫡母疾與婢子同
卧起旦暮拜而號如所以事生母嫡為感動十八補
縣學諸生嫡始均産授之年二十與同縣楊以任等
結赤水社是時舉業文字相習為勦剽割綴長艮作
四書辨魔論著綱目諸史為君子錄再困場屋以丁
夘九月四日死於清江之横梁時以任自南昌赴禮
部試聞長艮死歸視殯之長艮有兩女無子以任為
之立後
劉思誨字忠甫贑縣人萬歷進士授臨淮知縣招撫流
移墾荒田若干頃柳溝田水衝沙壓額徵如故思誨
請於上官折半徵收因以所墾荒田補正額濠梁紅
心二驛先時取十七州縣富民僉充馬遞驛卒其後
專責臨淮逃亡幾半思誨乃覈徵商稅羨以足馬值
發倉儲息粒以糈驛卒因條為例築驛前高岡柳堤
彌望數里陞御史與楊漣鄒元標葉向高議相合時
魏忠賢竊政思誨謂中旨頻宣非所以安元輔請以
票擬屬閣臣元標以廷杖幾死筋骨拘攣不宜責以
拜起疏出人人危之巡按順永保河陞大理丞忠賢
以前疏故降三級調外崇禎元年召復原官知文無
援者竟以寺丞終(同上)
謝萬榴贑縣人捆屨為業足不入城親在勉力以供菽
水親亡廬墓無舍可居以蓬為蔽邑大夫胡如孟訪
問不知所對苐涕泣頓顙謝大夫感其真誠慰勞而
去舉孝行叩頭請曰草野所為敢瀆聞官府乎不受
尺布斗粟之賜(安志)
按安志孝義傳尚有贑縣劉子鈿瑞金朱鑑劉贊
岳謝仕蘭雩都劉瑁興國凌汝祥信豐馬驎李元
祺龍南徐仲真會昌歐子復安遠杜豪等俱以篤
行稱附錄於此
温國竒字仲庸寧都人萬歷進士為御史疏劾魏忠賢
落職崇禎初巡按江南累官四川驛道予告歸時閩
賊披猖避亂者爭入城國竒捐千金建新城居民賴
之(府志)
丘一鵬字萬程寧都人萬歷丙子鄉薦念父老不忍會
試父嚴督之乃揚言入京而私屏處父果病念子不
得見一鵬即出見與訣知樂昌縣有鹽例入知縣金
數百盡革之立碑永禁陞惠州防海同知每親至碣
石衛按格閱舟卒皆有法戊戌寇發一鵬即調度所
素閱卒殱賊數千有閩賈五十人誤為邏卒所獲參
將欲作生功報上一鵬以去就爭之不得為移檄閩
中報至果海賈也而一鵬巳病篤賈人至官衙仰天
祝涕泣願以身代死既卒而殱賊功方上陞湖廣按
察司僉事(寧都先賢傳)
蘇大成字汝願寧都人弱冠舉於鄉屢上不第謁選得
遠安時遇凶年兼有采木之役設處賑濟區畫採辦
殊勞瘁而才足以濟之隣邑松滋缺令承委代攝百
姓安其政教兩邑俱有頌聲最聞陞刑部主事進員
外郎出為韶州知府卒(府志)
甘士价字維藩信豐人萬歷進士初令黟縣以廉能調
丹陽入為御史和衷一疏大為中外所推比閱三關
勵將飭戎鑿鑿皆碩畫巡按三吳進大理卿巡撫兩
浙以釐奸興利為已任濬南湖以疏水利警游徼以
靖探丸裁監充以省浮費清餉羨以飽營兵戊申稽
天之浸二百年所未有者疏留百萬漕糧貯發常平
所存活不啻億萬召入為大理卿方候代而奄逝(人物)
(志)
盧逵字漸甫寧都人萬歷進士授中書舍人改吏科給
事中為人廉退靜儉不以一介求取於人兄通會試
禮部中乙榜卒於京師時逵年甫四十父母皆在遂
力請終養以吏部尚書鄭三俊薦奉旨敦促時年七
十有四以老疾固辭大學士葉向高詹事劉一燝皆
寓書勸駕以公輔相期堅卧不起於是吏部尚書趙
南星覆題曰盧逵當引年之候堅易退之操請遂高
致加陞太常寺少卿致仕享年九十有三官於朝者
六年家食五十三年以清德聞天下
李一松字茂甫雩都人積學善屬文萬歷壬辰選貢以
親老絶意仕進依依膝下如嬰兒弟一柏出入必偕
甘苦共之孝友之風閭里歎慕李養愚講學羅巖一
松師事之卒配祀養愚祠(府志)
熊懋官字思守石城人六歲而孤苦志力學以選貢入
南廱明年登京闈賢書謁選尹銅陵復除浙之慶元
皆巖邑也有治狀轉漳州别駕歸而閉戶讀書一意
修詞力追大雅所著有青箱遺藁(人物志)
曾應遴字無擇寧都人崇禎進士初授刑部主事轉兵
部職方員外改兵科給事中轉工科出督江西廣東
兵餉入掌兵科值李自成張獻忠二賊蹂躪荆襄湖
陜間凡所論奏皆洞中機宜甲申春被議去去二十
餘日而京師陷唐王時起太常卿與楊廷麟等共事
撫吉贑南安尋戰敗衆散以病卒(同上)
劉曰佺字勿仙贑縣人御史思誨之子崇禎壬午舉於
鄉甲申之變與仲弟价慷慨自誓以死報國及吉安
失守時江西郡縣僅存一贑州曰佺與楊萬諸公共
圖固守城破被執死之子良竑亦被殺母黃氏妻謝
氏婦周氏俱赴池水死弟婦曾氏姪良翊俱投井死
弟婦宋氏自縊於樓惟弟价竄伏得免尋以哭母兄
而亡(人物志)
楊以任字維節瑞金人崇禎進士淡於進取辭縣職改
應天教授金陵士爭趨之矜為楊門弟子陞國子博
士卒於官年止三十五其制義海内傳誦與陳艾章
羅齊名(府志)
丘如泰字東邱寧都人僉事一鵬季子幼孤父以廉官
聞天下家無百金之産如泰篤事母兄母病醫言糞
苦可治如泰嘗糞不苦撫膺大痛母竟愈年至七十
卒及居喪哀毁踰禮仲兄尤貧減家食以給之曰饑
飽同爾長詩古文著有玉屑篇若干卷子六人維屏
最著(同上)
李大宏字屏岳寧都人兄某為澂江别駕好結客任俠
多漫費大宏嘗捐千金以助之亦往往周人之急有
假貸不責劵遊南廱一時名彦陳際泰楊廷樞輩争
交之辛未詔舉文行士邑令葉向榮以其名應徵為
國學典籍甲申之變語及輙嗚咽或云君非貴臣何
必爾答曰草莽獨非臣乎後竟悒鬱而死(同上)
魏兆鳳字聖期寧都人以孝行聞居父母喪哀毁如古
禮家故饒於財性好施為鄉人葬死救患營橋梁道
路以布衣聲動邑中崇禎初薦舉徵聘皆不就宗子
五世單傳貧不能娶兆鳳為之授室閩人張耉以妻
為妹鬻數十金見其戚容詰得之立歸其妻鄒文清
以訟論徒將嫁妻為贖出金與償更資給歸之三子
祥禧禮皆以文行著名學者呼兆鳳曰徵君(魏氏家傳)
曾忠字清輔寧都諸生母病發忠奉事湯藥護起居歷
久不衰甲申冬夜火起中廳忠驚起入烈熖中救母
妻楊氏抱子相隨救夫皆焚死明日衆臨觀轝除瓦
石得其屍忠負母於背妻妾旁跪護之莫不悼歎知
縣葉向榮親驗視報上官奏聞會世亂事寢(寧都先賢傳)
曾嗣宗字元聲楊廷麟募兵嗣宗以諸生效三千金饗
軍題授兵部主事從師吉安敗退保贑州將入城為
守死計廷麟謂嗣宗曰事急矣母從我嗣宗曰與公
共事久奈何乘危而去卒入城俱死焉(同上)
楊燧字心緯寧都人天啓選貢崇禎壬午除授雲南臨
安通判以病辭清江楊廷麟督師入贑過寧都欲燧
偕行答曰燧年已六十餘衰疾侵尋不能效馳驅冀
邀國之靈得與公重握手道故幸也不然則一死以
謝知已貪生以辱身吾不為也廷麟壯之執其手曰
君即不能豈無才子姪可共事者乎燧乃薦其從子
文琦偕往及城陷竟與楊同死時燧避亂山中聞文
琦與楊殉義痛哭無時披髮佯狂或再日不食己丑
冬挈家歸城庚寅邑城破遂冠帶自縊死
彭錕字劎伯寧都人楊廷麟之次贑州也以錕署兵備
僉事楊獨一子纔九歲屬之於汀州故人明年軍潰
其僕自汀負之以歸於彭及贑州破楊死之有司跡
捕家屬知楊氏孤匿其所遂欲併殺錕錕客有羅牧
者并日走南昌求救於楊之門人吳某薙髮往見到
門不納牧大怒徑還以報錕知其無可倚乃以楊氏
孤兒避之隣邑廣昌深山中久之事漸得解復迎孤
歸寧都既贑郡諸邑破庚寅二月寧都圍急錕使其
弟奉母及楊氏孤先出曰以母及此子累汝汝莫死
死則負我遂訣而使家具二棺與婦李氏對宴宴畢
夫婦皆縊即夕成殮明日城破楊氏孤兒旋為兵所
掠流寓彭士望者聞而出貲為贖歸居數年孤乃返
清江生子楊之後得不絶(寧都先賢傳)
郭咸和字尚大贑人與兄咸雍咸熙咸治稱四咸萬歷
戊子舉人令海豐海豐巖徼多盜咸和強力嚴明捕
得盜魁二人伏於庭問以欲死欲生皆號哭乞命咸
和曰若能使徒黨歸投當貫汝盜許諾即縱之去翼
日復來述其黨内嚮無異志咸和單騎入賊巢諭撫
之邑士大夫聞之皆為令危而羣賊則已襁負扶攜
望馬首羅拜稱死罪乃令各陳所業立編冊以區置
之有自陳欲為儒者設義學課之書陞廣州通守罷
歸而殁(府志)
黃大節字斯立信豐人萬歷進士授太常博士儲位久
虚大節上疏言頃者奉聖旨俱不必封少俟二三年
中宫無出再行冊立夫寢並封則三皇子之名號不
至混而無别俟至二三年則冊立之典又非杳然無
期然而在廷之臣紛紛籍籍焦心蒿目者謂皇長子
有生之日業已祭告郊廟覃恩兆庶儼然以主鬯居
之不當一旦抑在王位苟儲宫定矣則皇第三子五
子即從册立之吉同日而封可也别日卜吉而封可
也以首重在建儲而分封可次第舉也今但寢並封
而皇儲未定是始假封王以陰奪元子之尊而終藉
寢封以陽塞言者之路恐諸臣所以議不宜封之意
不如是也又謂我朝家法原無待嫡之規蓋所重在
早定國本以計安宗社不容一日少緩何嘗姑待之
而限以年也今日之首務惟割帷房之牽制屏羣小
之讒邪勿以私眤戕天性勿以小隙開大釁防微杜
漸思遠慮深在皇上之早自悟耳臣備員太常與聞
典禮故不敢避忌諱妄效狂愚疏上舉朝震懾未幾
以禮部出為浙江副使憂歸起湖廣不赴年七十一
終(同上)
楊以傑瑞金人萬歷舉人知安化縣陞貴州都勻知府
苗仲作亂以傑佐督撫討平之斬九千餘級招撫竄
亡復業二萬餘口民立廟祀之乞休論功以副使起
用不赴(同上)
尹詔字蘭渚石城人崇禎貢由衡州推官歷擢兵部主
事秦寇猖獗詔陳言忤時相譴歸甲申之變不食卒
(同上)
李田字見龍興國人崇禎歲貢泰和教諭遷長樂知縣
有土賊久為民害密請官兵勦撲奸民漏師期賊先
發攻城田被執曰寧殺我無濫及赤子刺指血題詩
曰有生皆有死死亦何足惜只會一卷書何堪萬人
敵體虧親受辱身殞節自植寄語千秋史為予顯心
迹田在官刻意撫循百姓愛戴倉卒時民爭護其家
屬以免復襄助資給得歸(府志)
國朝
易學實字去浮雩都人明崇禎己夘舉人生八齡父孔
贊授以經史皆了了若素習尤攻苦力學與瑞金楊
以任贑縣劉曰佺曰价友善甲乙之際奉母入山居
後銓授分宜教諭不赴杜門三十年手鈔困知錄曰
宋儒千言萬語綜於整菴三冊年八十三卒著有犀
厓文集雲湖詩集(府志)
李騰蛟字力負寧都人明末諸生與臨川陳際泰羅萬
藻寧化李世熊同邑邱維屏為文會後入翠微與魏
禧兄弟為易堂交騰蛟最長諸子皆兄事之嚴敬母
敢斁後别居三巘峯以經學教授作周易剰言年六
十卒(同上)
丘維屏字邦士寧都人維屏少孤弱冠為諸生值國變
避亂翠微峰同志數人講習於易堂故居邑之河東
多古松望之蒼靄無際維屏著書其下號曰松下先
生其學原本六經左國史漢大家旁及諸子仙佛顧
獨有得於泰西之書心悟神解青州翟世祺守饒州
傲僻藐天下獨傾倒維屏七聘乃往世祺執北面禮
甚恭維屏主其家為演易數亦自著有周易勦說年
六十六卒弟維寧字而康亦棄諸生授徒山中年八
十餘終(同上)
曾燦字青藜應遴仲子原名傳燦與兄傳燈並工詞章
喜然諾方明季多故燦兄弟思以功業自見折節下
士一洗貴介才華之習士論翕然歸附歲乙酉楊廷
麟竭力保吉贑應遴計閩地山澤間有衆十萬俾往
撫之燦既行而應遴病卒贑亦破乃解散去燦後薙
髮為僧遨遊閩浙廣之東西龔太常鼎孳應遴舊同
榜愛其兄弟特甚勸燦就功名弗應大母陳母温念
燦成疾乃始歸家謁省以大母命受室築六松草堂
躬耕不出者數年燦自幼有詩名選海内名家詩二
十卷號過日集僑居吳下二十餘年著西崦草堂詩
復客遊燕市以卒(同上)
曾畹字庭聞寧都人原名傳燈弱冠過吳門師事徐詹
事&KR0648;張庶常溥深器許之父都諫應遴同楊劉守吉
贑隨侍軍中既而兵潰奔命汀閩久之走并凉出長
城絶塞著籍寧夏更名畹中順治甲午陜西鄉試計
偕來京師名公卿聞曾至皆喜曰王仲宣乃能入鄴
乎競延致之乙夘丙辰間江右被寇與弟燦省母歸
未幾病卒著金石堂集若干卷(同上)
彭任字中叔寧都諸生少與同邑温應搏友應搏為亂
民所害時兵燹倉皇人不敢晝行任獨往購其尸哭
而殮之連遭内外喪疑大小戴喪制諸篇多雜亂無
序分類次緝有禮記類編結廬巘山名所居曰一草
亭足不履城市嘗一訪其友謝文洊甘京於南豐之
程山未嘗再適他域所作詩文亦絶少為人落穆悠
游壽八十四終(同上)
魏祥字善伯寧都人為諸生改名際瑞資敏捷善強記
於兵刑農穀禮制律法皆能窮析原委遇難事剖決
如流客潮鎮劉伯祿幕禁旅圍潮久不下主兵怒約
城下之日盡屠之祥力言於劉劉叩頭請之乃免范
中丞承謨撫浙祥以舊交招入幕所施發善政蠲荒
賑饑諸疏多祥所屬草康熙丁巳滇逆將韓大任踞
廬陵贑當事議撫之大任揚言非魏善伯至吾不信
時祥館於總兵哲爾肯所遂遣之祥至家其姊邱邦
士婦泣勸母往朋友諸弟皆難之祥太息曰此鄉邦
宗族所關也吾不行恐禍及行而無成吾身當之遂
往甫入營官兵遽從東路急攻大任疑其賣已謂曰
先生來將為賈林乎抑效酈食其也祥無以應猶以
其雅度盛名拘留之十月大任變計走降閩拔營之
日祥遂遇害(同上)
魏禧字冰叔寧都人甲申後棄去諸生從父兆鳳結廬
翠微峰與同志九人為易堂學九人者南昌彭士望
林時益寧都則李騰蛟邱維屏彭任曾燦及禧禧之
兄祥弟禮時燦兄畹盛才名號二曾以籍寧夏不得
預祥亦時出佐大帥戎幕跡介出處之間堂中人以
竹林山王待之八人皆巖處躬耕以自食束修砥行
讀書論古名公卿聞其名願見之弗往獨與沈淪窮
約者遊其為文日益有名於天下江右自歐陽鄒魏
祖陽明講性學陳艾依復社工帖括聲力氣燄學者
景從易堂起而以古文實學為歸風氣為之一振由
禧為之領袖也議者謂禧淹通史學經學其所未遑
禧亦自言不敢依附程朱謬為精微之論康熙十七
年
詔舉博學宏詞禧在舉中以疾辭郡縣督趣就道舁疾
至南昌醫藥累月稱病篤罷歸卒年五十七人稱寧
都三魏云(同上)
魏禮字和公與兄祥禧齊名故更為伯子叔子季子以
自號海内亦遂稱禮為魏季子少於禧五齡父命禧
授之書笞罵亦樂受曰叔兄愛吾也比弱冠更刻苦
自勵學日進兩兄儼然以畏友待之既棄諸生乃益
事遠遊歷閩廣渡海達瓊厓北抵燕京返轍夷門過
雒陽南浮漢沔入秦關涉伊水經鳳滁道中足跡幾
遍天下所至必交其賢豪尋訪窮巖遺佚之士嘗省
故人於韓城往觀砥柱三門聞道人彭荆山居華山
絶嶮直上四十里手鐵索蹋飛磴訪之高於昌黎痛
哭處十里性慷慨所得金施與輒散盡喬居翠微峰
之頂榜曰吾廬更以自號年六十六卒子世傚世儼
(同上)
楊長世字延會瑞金人順治己亥歲貢除興安學訓不
就楊為瑞著姓長世於族行最尊自副使以傑學博
以任皆在諸子列以是州閭鄉族咸推為祭酒日閉
戶校讐目覽手披無寧晷閩汀黎士弘同郡易學實
魏禮皆與為同學子以兼庚子孝廉亦以醇行著名
(同上)
鄧斗光石城人選貢學務躬行寢食程朱有劉靜修之
風順治丙戌父為寇所執冒刃乞請身代寇憫其孝
舍之康熙初徵遺逸邑令推之不赴(府志)
楊兆鳳字爾翔瑞金人以明經授上饒訓導兵燹後學
校荒蕪人才零落莅任初即捐俸修葺學宫以古學
砥礪諸生士風丕變著有寓鴻亭詩文二集(縣志)
黃日曦石城人順治選貢讀書尚氣節常為一邑倚賴
與同郡魏際瑞兄弟易學實為文字交戊子冬張自
盛引寇屠城曦徒跣七日夜沿山徑走贑撫乞師中
途為賊所獲以計脫身親鄉導官兵至賊遁城乃全
修學宫首捐金二百兩樂善好義拯人於厄然不自
見其德(府志)
魏世傑字興士寧都諸生父際瑞為韓大任所害世傑
徒步迎喪至家拔佩刀自刎左右強持之遂日夜椎
胷血下腹痛僂不能立呼號二十日而死時年三十
三人比之何炯謝藺云著有梓室詩文集行世(府志)
孫麟貴字廣成贑州人父經世同弟緯世紘世死於丙
戌之難闔室俱殉麟貴甫數齡為副總兵楊繼所得
愛其聰慧子之遂博通文籍以才名為當途賓禮御
史笪重光至以小友呼之年將艾始舉康熙戊午鄉
薦為清江學諭陞崇信知縣
御駕征噶爾丹以解馬功鍚蟒袍一襲在官清勤著聲引
年乞歸修續贑郡志卒年八十(白志)
劉天真字汝迪興國人貢生授安仁訓導逾年以老謝
歸卒年八十五所著有河洛先天圖說多先儒所未
發(同上)
王思軾字小坡興國人康熙壬戌進士授翰林檢討丁
夘主順天鄉試所拔多知名士壬午復主試山左皆
稱得士累官禮部侍郎為人謙沖和厚渾然不見圭
角立朝數十年清慎自持每班行議事未嘗以辯論
為能遇有不可亦不為隱忍附會當時鉅公皆服其
度所著有大雅堂集父鼎相字梅巖孝行著稱崇祀
鄉賢以思軾貴累封如其官(王氏家傳)
右十三郡人物總為卷二十有九搜輯既竣凡一
節一行有徵必錄如安志所載孝子義士前志去
存不一今或摭拾其事或附名某某傳後無令湮
沒外尚有
國朝旌表孝子南昌熊耀璣廬陵李學經王九芸吉水
陳忱上官俊泰和尹汝榥王培具臨川王奕源南
豐王文佐崇義康世輪十人並識姓氏於此
江西通志卷九十四
