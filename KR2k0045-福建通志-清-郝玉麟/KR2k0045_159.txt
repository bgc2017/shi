江西通志卷一百五十九
雜記
太史八書蘭臺十志義以類從州居部次類不勝收
爰别體例兔園之冊諾皐之記亦雅亦諧亦借亦寄
或歌或咢或莊或戲殫見洽聞工同曲異是名曰雜
夫豈一事細瑣咸該包纏罔棄間資談枋用代腹笥
作雜類志
度索君謂南海君曰昔在廬山共食白李未久已三千
載矣(列異記)
古有温媪者經程溪得巨卵藏於家生七龍放之江媪
或至江口龍輒獻嘉魚媪没葬程溪年深將圮一夕雷
雨遷之高岡鄉人因為立祠唐賜額曰孝通(盧肇碑記)
江東廟在貢江東之雷岡其神曰石固贑人生於秦代
既沒漢兵擊南粤降神於峰頂告以克期已而有功遂
廟祀之初曰石固廟唐大中元年里民改卜今廟錄事
吳君及司戶蕭君遣康黃二衙官先後往視皆立化二
君亦繼亡因祀為配神云(江東廟記)
雩都梓潭有巨樟葉廣丈餘柯垂數畆吳王芮令都尉
蕭武伐為龍舟既成挽之不動占云用童男女數十人
為歌樂引之乃行如其言舟忽飛入潭中男女皆溺至
今夜宿潭邊者猶時聞歌唱之聲(鄧德明南康記)
漢元封五年武帝行巡南部郡受上清籙於羣玉山見
有玉笥委壇中忽失去因改曰玉笥每天高氣清有聲
出空中如衆樂並作及夜闃寂又如聞車馬金革之來
居民畏忌遂徙其家惟學道者安居焉(臨江府志)
漢武南巡詔立匡俗先生祠於舊隱(真僊通鑑)
雩都縣西七十里寶石穴有人乘船從下流還縣未至
崖數里一人衣黃衣擔黃紙兩籠求載因乞食船主與
之及濟索錢不與唾於盤徑入石穴去船主異之視盤
中之唾悉是黃金(任昉述異記)
孫權定豫章至南昌觀灌城遺跡指某處當開一井開
之得古砌下有灌嬰石識曰此井開三百年而塞塞百
年而遇應運者復開權大喜因移豫章於南昌以總列
郡(進賢縣志)
饒州餘干水口有洲其形如琵琶謂之琵琶洲有亭在
岸謂之琵琶亭過客留詩非一人也余按洽聞記吳太
平二年長沙大饑殺人不可勝數孫權命趙達占之云
天地川澤相通如人四體鼻衂炙脚而愈今餘干水口
嘗暴起一洲形如鼈食彼郡風氣可祠而掘之權乃遣
人祭以太牢斷其背故老傳云饑遂止其洲在饒州餘
干縣余乃知洲形如鼈轉以為琵琶盖肇於吳也(吳曾)
(能改齋漫錄)
南州人有遣吏獻犀簪於孫權者舟過宫亭廟而乞靈
焉神忽下教曰須汝犀簪吏惶懼不敢應俄而犀簪已
列前矣神復下教曰俟汝至石頭城還汝簪吏不得遂
行自分失簪且得罪死比達石頭忽有大鯉魚長三尺
躍入舟中剖之得簪(幽明錄)
董奉居廬山時嘗大旱縣令于士彥謁奉求致雨奉仰
視其屋曰貧家屋皆見天何可得雨邪于令即身率吏
士為起屋屋成欲取水沃泥圬壁奉曰毋庸旦暮自當
雨其夜果雨(神仙傳)
晉豫章太守史疇以太肥號為笨伯(晉書羊聃傳)
洪州西山有諶母觀母乃許旌陽受道之師也觀有母
所種仙茅與今山野中所產者不相遠第採以作湯則
香味差别耳少年飲之至於口鼻出血盖性極暖也然
抱朴子云堯時有草夾階而生隨月開落名蓂莢又曰
歴莢又名仙茅不知所種是此否按本草注仙茅方云
明皇服鍾乳不效開元婆羅門僧進仙茅藥服之有效
故東坡謝王澤州寄長松詩云無復青黏和漆葉枉將
鍾乳敵仙茅漆葉出華陀傳(能改齋漫錄)
吳猛以二龍負舟一宿至宫亭湖(豫章記)
咸康中江州刺史庾亮迎吳猛至州猛將弟子至山遊
觀過梁見一老人坐桂樹下以玉杯盛甘露與猛猛飲
其半以半飲諸弟子又進至一處見玉宇金房輝彩眩
目多珍寶玉器有數十人與猛共言若舊識為猛設玉
膏弟子竊一寶欲回示世人梁即化纖細如指猛使還
寶梁復如舊(述異記)
蠡湖有物大如水牛到宣城下璞卜曰是廬山君鼠也
(郭璞傳)
庾樓正對廬山之雙劒峰北臨大江氣象雄麗自京口
以西登覽之地多矣無出庾樓右者樓不甚高而覺江
山煙雲都在几席間真絶景也庾亮嘗為江荆豫州刺
史其實則治武昌若武昌南樓名庾樓猶有理今江州
治所在晉特柴桑縣之湓口關爾此樓附會甚明然白
樂天詩固已云潯陽欲到思無窮庾亮樓南湓口東則
承誤亦久矣張芸叟南遷錄云庾亮鎮潯陽經始此樓
其誤尤甚(陸游入蜀記)
顧愷之字虎頭有雪霽望五老峰圖(圖畫見聞志)
廬山簡寂觀乃陸脩靜之居也觀出苦筍而味反甛歸
宗寺造鹹虀而味反淡山中人語云簡寂觀前甛苦筍
歸宗寺裏淡鹹虀盖紀實耳張芸叟簡寂觀詩云偃松
拂靜煎茶石苦筍撐開禮斗壇歸宗寺詩云淡虀苦筍
千人供清磬華香一谷傳亦足以紀事(能改齋漫錄)
陶彭澤詩顏謝潘陸皆不及者以其平昔所行之事賦
之於詩無一點愧辭所以能爾(彥周詩話)
陶淵明山海經詩江州陶靖節集末載宣和六年臨溪
曾紘謂靖節讀山海經詩其一篇云形夭無千歲猛志
固常在疑上下文義不貫遂按山海經有云形天獸名
口銜干戚而舞以此句為形天舞干戚因筆畫相近五
字皆譌岑穰晁詠之撫掌稱善余謂紘說固善然靖節
此題十三篇大槩篇指一事如前篇終始記夸父則此
篇恐專說精衛銜木填海無千歲之夀而猛志常在化
去不悔若併指形天似不相續又況末句云徒設在昔
心良晨詎可待何與干戚之猛邪後見周紫芝竹坡詩
話第一卷復襲紘意以為已說皆誤矣(二老堂詩話)
遠法師結白蓮社以書招淵明淵明曰弟子性嗜酒法
師許飲即往矣遠許之遂造焉因勉以入社淵明攢眉
而去(廬阜雜記)
謝靈運恃才傲物見遠公肅然心服(三藏記)
靈運欲入社遠拒之曰子髮鬒而鬚美面與身戾非令
終之相請多行隂德戒飭三年而後可靈運怒曰學道
在心安以貌邪遠笑而不答(高仲靈鈔書記)
殷仲堪出鎮荆州道經廬山與遠法師講易(遠公年譜)
遠弟子慧安立芙蓉十二葉於泉水中因波轉以定十
二時(同前)
洪覺範云南昌千嶂深秀處忽生水沉竒材萬峰繞之
遂名香城按李長卿先生西山記云晉沙門曇顯創大
殿焚香禱於崖山側忽生香木大堪為柱殿成每誦經
佛前以木屑焚之香聞數里故曰香城香城之名始此
頃有妄人作西山勝略謂隆安中某禅師自西方來時
晉亂盜賊縦横禪師燃長香數百插山前後香煙結成
雲霧圍鎖兹山賊至但見懸崖陡壁遂不能前真囈語
也(陳弘緒寒夜錄)
齊建元初延陵季子廟井中得木簡長尺廣二寸有字
𨼆起曰廬山道士張陵拜謁木堅白字黃(酉陽雜俎)
世祖於湓城得五尺刀十二口應永明享歴之數焉(蕭)
(子顯齊書)
梁江淹赤虹賦云霞晃朗而下飛日曈曨而上度張說
晚景詩云水光浮日去霞彩映江飛凡淹說所謂霞飛
則雲霞之霞也王勃滕王閣序曰落霞與孤鶩齊飛秋
水共長天一色土人云落霞非雲霞之霞盖南昌秋間
有一種飛蛾若今所在麥蛾是也當七八月之間皆紛
紛墜於江中不究所自來江魚每食之土人謂之霞故
勃取以配鶩耳不知者便以為雲霞則長天豈可與秋
水同色也哉余又按孔穎達曰野鴨曰鳬家鴨曰鶩鶩
不能飛騰故鄭康成注宗伯云鶩取其不飛李巡亦云
鳬野鴨名鶩家鴨名然則鶩本不能飛耳論文雖不當
如此要之作文者亦不可不察也(能改齋漫錄)
王勃著滕王閣序時年十四都督閻公不之信勃雖在
座而閻公意屬子壻孟學士者為之已宿搆矣及以紙
筆巡讓賓客勃不辭讓公大怒拂衣而起專令人伺其
下筆第一報云南昌故郡洪都新府公曰亦是老生常
談又報云星分翼軫地接衡廬公聞之沈吟不言又云
落霞與孤鶩齊飛秋水共長天一色公矍然而起曰此
真天才當垂不朽矣遂亟詣宴所極歡而罷(周翼聖唐)
(摭言)
李灌者不知何許人性孤靜嘗次洪州建昌縣倚舟於
岸岸有小篷室下有一病波斯灌憫其將盡以湯粥給
之臨危指所卧黑氊曰中有一珠可徑寸將酬公惠及
死氊有微光溢耀灌取視得珠買棺葬之密以珠内口
中植木誌墓後十年復過此時楊憑為觀察使有外國
符牒以此人客死建昌逆旅逆旅三人皆被梏訊灌乃
告縣僚偕往郭墦伐樹發棺而貌如生於口中探珠還
之其夕棹舟去不知所往(獨異志)
玉山在興國上有石桃故老云昔寒桃生於嶺巔𨼆淪
之士將取其實因變成石(鄧德明南康記)
興國上洛山有木客形似人語亦似人遥見分明近則
藏匿自言秦時造阿房宫採木者食木實得不死能斫
杉枋與人交市易人刀斧交關者前置物枋下卻走避
之木客尋來取物下枋與人隨物多少甚信且不欺有
死者亦哭泣殯葬嘗有山人行遇其葬日出酒食啖人
山有石墨可書南康記又云山都形如崑崙奴通身生
毛見人輒閉目張口如笑好在深澗中翻石覓蠏噉之
(十道四番志)
貞觀末南康黎景逸居於空青山有鵲巢其側每食必
飼之後有失布者誣以為盜繫獄月餘鵲止獄似傳語
狀其日遂傳放赦官司詰所從來云路逢元衣素衿人
相告三日赦果至景逸出獄乃知元衣素衿者鵲也物
之靈異如此(朝野僉載)
鍾紹京繇十代孫也工草書世號小鍾則天時宫殿門
扁多出其手唐中宗景隆中拜中書侍郎進中書令越
國公皇甫徹詩有云唐元佐命功輝煥何烈烈紹京虔
州興國縣人元宗平韋庶人之難紹京夫婦出入為多
至今興國縣有鍾令公讀書臺吾豫章拜相自紹京始
(郭子章豫章書)
唐開元十九年明皇帝夢人朱衣金冠乘輿自天而下
曰我採訪使者也上帝命我採訪人間事可館我於廬
山西北隅五百年後福及生民明日又降於庭明皇帝
命吳道子貌其真遣内供奉持往江州建祠廟(錄異記)
李泌為相帝曰誰與卿有恩者朕能報之泌乃言曩為
元載所嫉謫江西路嗣恭與載厚臣嘗畏之會與其子
應並驅馬齧其脛臣惶恐不自安應閟不言勉起見其
父臣嘗愧其長者思有以報帝曰善即日加應檢校屯
田郎中服金紫(唐書本傳)
刺史李舟與妹書曰釋迦生中國設教如周孔周孔生
西方設教如釋迦天堂無則已有則君子登地獄無則
已有則小人入識者以為知言舟在虔時馬祖說法於
龔公山舟聽其說遂披襟解帶留連不能去(李肇國史)
(補)
陳金江西節度使部下軍士也劉信圍虔時私與其徒
五人發一大塚白氣冲天有異常香氣棺中一白髯老
人面如生通身白羅衣如新棺盖上有物如粉作硫黃
氣金素聞棺中硫黃可為藥以衣襟掬取懷歸掩墓而
去汲水服硫黃至盡入舍佛寺與僧言之僧曰此城中
富人之遠祖也生前好道有異人教餌硫黃云死後三
百年墓當開即解化之期也今三百年矣豈即是人乎
相與復視之棺中惟衣存餘化為烏有金亦無病夀考
(稽神錄)
虔州司士劉知元攝判司倉大酺時司馬楊舜臣謂曰
買肉必須含胎肥脆可食知元乃取懷孕牛犢及猪羊
驢等殺之其胎仍動良久乃絶無何舜臣一奴無病而
死七日復甦云見一水犢白額併子隨之見王訴云枉
殺母子須臾又見猪羊驢等皆領子來訴見劉司士答
款引楊司馬處分如此居三日而知元猝亡又五日而
舜臣死(朝野僉載)
藥王山在奉新縣峭壁屏列其巔夷曠唐文蕭吳彩鸞
仙去留藥一粒與其主人鄒舉有詩云簫聲凝露濕鶴
背伴人閒一粒仙人藥服之能駐顏(明一統志)
顔魯公為臨川内史邑有楊志堅者嗜學而貧其妻厭
之求去志堅示之詩云平生志業在琴詩頭上於今有
二絲漁父尚知谿谷暗山妻不信出身遲荆釵任意撩
新鬢明鏡從他别畫眉今日便同行路客相逢即是下
山時其妻持詩詣州請公牒以求别離顔公案其妻曰
楊志堅素為博學徧覽九經篇詠之間風騷可摭愚妻
覩其未遇遂有離心王歡之廩既虚豈遵黃卷朱叟之
妻必去寧見錦衣惡辱鄉閭敗傷風俗若無褒貶徼倖
者多決二十任改嫁楊志堅秀才贈布絹各二十疋米
二十石便署隨軍仍令遠近知悉江左十數年來莫有
敢棄其夫者(雲溪友議)
顔真卿常使其僮奴刻己所書僮輒以意修改之大失
真惟吉州廬山題名書已即去後人為刻之乃得真云
(唐詩紀事)
胡仔苕溪叢話云匡山讀書處頭白好歸來注詩者曰
匡山未詳觀國按漢郡國志廬江郡潯陽縣劉昭注引
釋惠遠廬山記曰有匡俗先生出商周之際居其下受
道於仙人時謂所止為仙人之廬又引豫章舊志曰匡
俗先生字君仲夏商之苗裔又建康實錄曰隆安六年
桓元遺書於匡山惠遠法師然則匡山者廬山也李太
白遊廬山舊矣子美既不得志而太白又以譖出故子
美詩曰頭白好歸來盖欲招𨼆為廬山之遊也以上皆
胡仔說余按杜詩補遺云范傳正李白新墓碑云白本
宗室子厥先避仇客居蜀之彰明太白生焉彰明緜州
之屬邑有大小匡山白讀書於大匡山有讀書堂尚存
其宅在清廉鄉後廢為僧房號隴西院盖以太白得名
院有太白像及唐緜州刺史高忱及崔令欽記所謂匡
山乃彰明之大匡山非匡廬也迺知學林新編胡仔皆
為妄辨(能改齋漫錄)
侯彛者好俠尚氣大歷中為萬年尉嘗匿國賊御史推
鞫理窮終不言賊所往御史曰賊在汝右膝盖彛遂揭
階磚自擊其膝盖翻示御史曰賊安在即以𨫼貯烈火
置其腹上烟火蓬勃左右皆不忍視彛叫曰何不加炭
御史竒之奏聞代宗即召對何為隠賊自貽其苦若是
彛答曰賊實臣藏之已然諾其人終死不得遂以此貶
瑞州高安尉(豫章書)
饒州良牧自吳至今以政績著者有九賢郡圃立祠以
祀此外知名者盖鮮白樂天集有吳府君碑云君諱丹
字真存以進士第入官讀書數千卷著文數萬言生四
五歲所作戲輒象道家法事既冠喜道書奉真籙每專
氣入靜不粒食者數歲飄然有出世心既壯在家為長
屬有三幼弟八稚姪不忍見其飢寒慨然有干禄意求
名得名家無長物澹乎自處夀八十二無室家累無子
孫憂終於饒州官次吳在饒雖無遺事可紀然年過八
十尚領郡符又非為妻子計者良不可曉唐之治不播
棄黎老故其居職不自以為過云(洪容齋三筆)
王起於會昌中放第二榜周墀以詩寄賀云文場主化
魯儒生二十餘年振重名曾忝木雞誇羽翼又陪金馬
入蓬瀛(自注云墀初年木雞賦及第嘗陪僕射守職内廷)雖欣月桂居先折更
羨春蘭最後榮欲到龍門看風水關防不許暫離營起
答曰貢院離來二十霜誰知更忝主文場楊葉縦能穿
舊的桂枝何必愛新香九重每憶同仙禁六義初吟得
夜光莫道相知不相見蓮峰之下欲徵黃時門生一榜
二十二人皆和周墀詩盧肇和云嵩高降德為時生洪
筆三題造化名鳳詔佇歸專北極驪珠搜得盡東瀛襃
衣已換金章貴禁掖曾隨玉樹榮明日定知同相印青
衿新列柳間營黃頗和云二十二年文教主三千上士
滿皇州獨陪宣父蓬瀛奏方接顔生魯衛遊多羨龍門
齊變化屢看雞樹第名流升堂何處最榮美朱紫環罇
幾獻酬(唐摭言)
東坡論柳子厚詩在淵明下韋蘇州上退之豪放竒險
則過之而温麗靖深則不及也所貴於枯淡者謂其外
枯而中腴似淡而實美淵明子厚之類是也若中邊皆
枯淡亦何足道譬如是蜜中邊皆甛人食五味知其甘
苦者皆是能分别其中邊者百無一也周少隠云詩人
喜效淵明體者非不多但使淵明愧其雄麗耳韋蘇州
詩云霜露悴百草時菊獨妍華物性有如此寒暑其奈
何掇英泛濁醪日夕會田家盡醉茅簷下一生豈在多
非惟語似而意亦大似故東坡論柳子厚詩晚年極似
陶淵明知詩者也詩之因事當以故為新以俗為雅好
竒務新乃詩之病子厚南遷後詩秋氣集南澗獨遊亭
午時幽深紆餘大率類此故謂子厚詩在淵明下蘇州
上山谷書柳子厚詩數篇與王觀後欲知子厚如此學
淵明乃能近之下如白樂天自云效淵明數十篇終不
近也(耆舊續聞)
韋宙守洪政簡易人便安之陳之茂守豫章疑簡易無
所本余曰唐羅浮王生人或問為政難易生曰簡則易
然揚雄長楊賦亦云出豈弟行簡易(能改齋漫錄)
長慶元年二月十七日侍郎錢徽下三十三人三月二
十三日重試落第十人徽貶江州刺史(唐摭言)
長慶進士張無頗居南康將赴舉卧病於番禺逆旅遇
善易者袁大娘視無頗曰子豈久窮悴耶某有玉龍膏
一合子常人求醫但言不可治若遇異人請持此往自
能富貴以暖金合盛之曰寒時出此合則一室暄暖不
假爐炭無頗拜謝受藥數日果有黃衣宦者叩門曰廣
利王相召無頗從往江畔有畫舸登之食頃忽覩城宇
極峻引入數十重門至殿廷一王者語曰愛女有疾知
君有神膏故相邀耳令阿監引入貴主院廊宇皆綴明
珠翠璫異香氤氲二女侍褰簾一女纔及笄衣翠羅縷
金之襦無頗切其脈出龍膏以酒吞之立愈貴主抽翠
玉雙鸞篦遺無頗目成者久之王出駭雞犀翡翠盌麗
玉明瑰為贈無頗歸纔貨其犀已巨萬矣月餘有青衣
送紅箋二詩曰羞解明璫尋漢渚但憑春夢訪天涯紅
樓日暖鶯飛去愁殺深宫妒落花燕語春泥墮錦筵情
愁無意整花鈿寒閨欹枕不成夢香炷金爐自裊烟頃
之前宦者又至迎之曰貴主有疾如初乃復往左右白
王后至聞環珮之聲侍衛羅列延問主所苦無頗曰再
餌藥當去根問藥何在無頗進藥合后覩之不樂去白
王曰愛女非疾其私無頗矣何以暖金合得在斯人處
邪王愀然良久曰吾當成其事命延之别館復召曰欲
以愛女奉託遂擇日具禮壻之止月餘王曰張郎須歸
人間為具舟楫服飾金珠寶玉令居韶陽曰三年即一
到彼無言於人居韶月餘忽袁大娘叩門曰張郎今日
賽口及小娘子酬媒人可矣二人各具珍寶遺之無頗
詰妻妻曰此袁天罡女程先生妻暖金合即某宫中寶
也後每三歲廣利王必夜至其室無頗為人疑訝於是
去之不知所終(太平廣記)
白樂天嘗煉丹於廬山草堂作飛雲履以元綾為質翦
素絹為雲四面緣飾之染以四選香每振履飄飄如雲
霧嘗著之以示山中道侶曰吾足下雲生不久且登朱
府矣(樵人直說)
劉魯風江西投謁所知頗為典謁所阻因賦一絶曰萬
卷書生劉魯風煙波千里謁文翁無錢乞與韓知客名
紙毛生不為通(唐摭言)
合淝李郎中羣始與楊衡符載等同隠廬山號山中四
友(内一人失名)先是封川李相遷閣長會有名郎出牧九江
郡者執辭之際屢以文柄迎賀於公公曰誠如所言廬
山處士四人儻能計偕當以到京先後為齒既而公果
主文於是擁旌旗造柴關激之而笑時三賢皆膠固惟
合淝公年十八矍然曰及其成功一也遂束書就貢比
及京師已鎖貢院乃槌院門請引見公問其所止答云
到京後時未遑就館合淝神質瓌秀主司為之動容因
曰不為作狀頭便可延於吾廬矣楊衡後因中表盜衡
文章及第詣闕尋其人遂舉亦及第或曰見衡業古調
詩其自負者有一一鶴聲飛上天之句初遇其人頗憤
怒既而問曰一一鶴聲飛上天在否前人曰此句知兄
最惜不敢輒偷衡笑曰猶可恕矣符載後佐李隲為江
西副使失意去從劉闢(同前)
盧吉州肇開成中就江西解試為試官末送肇有啓謝
曰巨鼇負贔首冠蓬山試官謂之曰某昨限以人數擠
排雖獲申展深慚名第奉浼焉得翻有首冠蓬山之謂
肇曰必知明公垂問大凡頑石處上巨鼇戴之豈非首
冠邪一座聞之大笑(同前)
王建宫詞百首多言唐禁中事皆史小說所不載者往
往見於詩如内中數日無呼喚搨得滕王蛺蝶圖滕王
元嬰高帝子新舊唐書皆不著其所能惟名畫錄略言
其善畫不云其工蛺蝶也唐世一藝之善如公孫大娘
舞劒器曹剛琵琶米嘉榮歌皆見唐賢詩句遂知名於
當世其時山林田畝潛德隠行君子不聞於世者多矣
而賤工末技得所附託乃垂於不朽盖各有幸不幸也
(耆舊續聞)
劉太真時以禮部侍郎當天下旱奉檄徧行禱雨至信
偕刺史李得勝往禱於靈峰下胡隠君祠而立應因奉
勅建祠祠成劉先僵化隨報李刺史詣祠拈香亦立化
鄉人遂塑兩遺像祀之(廣信府志)
陸羽字鴻漸號竟陵子初未知所生世傳復州鴈橋乃
竟陵龍盖寺僧得羽處初見羣鴈翔集覆小兒於下僧
史鍾師得而育之欲以為弟子及長以易自筮得蹇之
漸曰鴻漸于陸其羽可用為儀吉乃以陸為氏以羽為
名而字鴻漸以鴈目其橋(同前)
蕭福保寧都樵者一日偕侶入山逢蛇戲一珠福保拾
而置衣帶間復墜地蛇戲如前福保取而含諸口不覺
下咽須臾遍體熱躁竟化為龍去(贑州府志)
吳彩鸞仙蹟在吾郡紫極宮今寫韻軒其遺址也彩鸞
不止日寫韻一部又寫佛本行經六十卷於導江縣迎
祥寺余既已詳之伯生記跋矣吉安志載唐天寶間彩
鸞曾遊安成福聖寺手植兩羅漢柏觀音閣前入小室
中七日寫法苑珠林百二十軸一夕去不知所往其紙
黏連處至今不斷絶彩鸞更有此一竒也傳稱彩鸞與
文蕭遇在文宗太和末而法苑珠林則寫於天寶年豈
神仙隠顯原非時代之可限與(寒夜錄)
李德裕在宜春時盧肇以文見知既相舊例放榜先呈
宰相時侍郎王起典貢舉問德裕所欲答曰何問為如
盧肇丁稜姚鵠豈可不與及第起遂依次放之(袁州府)
(志)
唐袁州盧肇别宜春赴舉詩曰離山且作銜蘆鴈入海
終為戴角魚長短九霄飛直上不教毛羽落空虚明年
及第第一詩固為之兆矣江西狀元自肇始肇與黃頗
同舉郡中獨餞頗明年肇狀元歸太守請觀競渡肇詩
云向道是龍人不信果然奪得錦標歸太守大慚(豫章)
(書)
唐咸通六年安南久屯兩河銳士死瘴毒者十七宰相
楊收議罷北軍以江西為鎮南軍募彊弩二萬建節度
且地便近易調度詔可然則以洪州為鎮南軍始於咸
通六年(能改齊漫錄)
陳岳吉州廬陵人也少以詞賦貢於春官氏凡十五竟
抱至冤晚年從豫章鍾傳復為同舍所譖退居南郭以
典墳自娛因之博覽羣籍嘗著書商較前史得失尤長
於班史之業評三傳是非著春秋折衷論三十卷約大
唐實錄撰聖紀一百二十卷以所為述作號陳子正言
十五卷其詞賦歌詩别有編帙光化中執政議以蒲帛
徵傳聞之復辟為從事後以讒黜尋遘病而卒(唐摭言)
袁皓自稱碧池處士初登第過岳陽悅妓蘂珠以詩寄
嚴使君曰得意東歸次岳陽桂枝香惹蘂珠香也知暮
雨生巫峽爭奈朝雲属楚王萬恨只憑期尅手寸心惟
繫别離腸南亭宴罷笙歌散回首煙波路渺茫嚴君以
妓贈之(全唐詩話)
盧肇初舉先達或問所來肇曰某袁民也或曰袁州出
舉人邪肇曰袁州出舉人亦猶沅江出龜甲九肋者盖
稀矣(唐摭言)
自廣明庚子之亂甲辰天下大荒車駕再幸岐梁道殣
相望郡國率不以貢士為意江西鍾傳令公起於義聚
奄有疆土充庭述職為諸侯表式乃孳孳以薦賢為急
務雖州里白丁片言隻字求貢於有司者莫不盡禮接
之至於考試之辰設會供帳甲於治平行鄉飲之禮常
率賓佐臨視拳拳然有喜色復大會以餞之筐篚之外
率皆資以桂玉解元三十萬解副二十萬海送皆不減
十萬垂三十載此志未嘗稍怠時舉子有以公卿關節
不遠千里求首薦者歲嘗不下數輩(同前)
陳象袁州新喻人少為縣吏一旦憤激為文有西漢風
骨著貫子十篇南平王鍾傳鎮豫章以羔鴈聘之累遷
行軍司馬御史大夫傳薨象復佐其子文政為淮帥攻
陷象被擒送維揚戮之象頗師黃老訖至於此莫知所
自也(同前)
閔廷言豫章人也文格高絶咸通中與來鵠齊名王棨
嘗謂同志曰閔生之文酷似西漢有漁腹誌一篇棨尤
所推服(同前)
韓文公自潮州量移宜春郡郡人黃頗師愈為文亦振
大名頗嘗覩盧肇為碑版則唾之而去(同前)
任濤豫章筠州人詩名早著有露團沙鶴起人卧釣船
流他皆倣此數舉敗於垂成李常侍隲廉察江西特與
放鄉里之役盲俗互有論列隲判曰江西境内凡為詩
得及濤者即與放色役不止一任濤耳(同前)
唐宣宗避武宗之忌為僧遊方遇黃櫱禪師詠瀑布云
千巖萬壑不辭勞遠看方知出處高宣宗應聲曰溪澗
豈能留得住終歸大海作波濤宣宗竟踐祚然自此以
接僖懿遂不靖作波濤豈非識邪(豫章書)
唐新進士不問科甲高下唱名出皇城例唱狀元鄭谷
登第後宿平康里詩曰春來無處不閒行楚潤相看别
有情好是五更殘酒醒耳邊聞喚狀元聲則新進士例
喚狀元舊矣谷詩如江上晚來堪畫處漁人披得一蓑
歸春隂妨柳架月黑見梨花風味故自不淺(同前)
鍾傳領江西日客有以覆射之法求見傳以歷日包橘
置袖中令射客云太歲當頭坐諸神不敢當其中有一
物嘗帶洞庭香(同前)
蔡京邕州人少為僧故相令狐楚見京僧舍中楚曰此
童眉目疎秀進退不懾可以勸學乃陪相國子弟遊後
舉進士出令狐公門後遷撫州刺史嘗稱宇内無人對
僧徒則非大品之談遇道流則言五千之義接儒士則
比端木之賢於仲尼論次周易則評先聖之繆郡有汝
水為放生池忽一人乘小舟釣於此遣吏捕之釣者乃
為詩曰抛却長竿捲却絲手攜蓑笠獻新詩臨川太守
清如鏡不是漁人下釣時召之已去不言姓氏或曰野
人張頂也(頂字不惑本姓王)京益自矜作詩責商山四皓曰秦
末家家思逐鹿商山四皓獨忘機如何鬢髮霜相似更
出深山定是非及假節邕郊道出湘口奪零陵太守鄭
史歌姬瓊枝纔到邕南制禦失律伏法湘川權厝於此
二子延近未終喪俱逝論者以妄責商山四皓而欲買
山於浯溪不徒言哉京詩曰停橈積水中舉目孤煙外
借問浯溪人誰家有山賣(雲溪友議)
漁樵閒話載唐末有宜春人王轂以歌詩擅名嘗作玉
樹曲略云璧月夜瓊樓春蓮舌泠泠詞調新當時狎客
盡豐禄直諫犯顔無一人歌未闋晉王劍上黏腥血君
臣猶在醉鄉中一面已無陳日月此調大播人口轂未
第時嘗於市㕓中見有同人被無賴輩毆擊轂前救之
揚聲曰莫無禮便是解道君臣猶在醉鄉中一面已無
陳日月無賴者聞之慚謝而退盖譏當時士大夫掩蔽
人善殆比小人不若余謂漁樵特假以自喻耳無賴所
以悔過從善頓平兇暴之氣者非重其才也非重其名
也蓋重其言有補於治亂安危也(䂬溪詩話)
虔化縣金精山張麗英飛昇之所道觀在焉巖高數百
尺有二木鶴二仙女乘之鐵鎖懸於巖下二鶴嘴隨四
時轉不差忒百勝軍小將陳師粲者與鄉里女子遇其
下求娶焉女子曰若能射中此鶴姻即成師粲一發而
中臂即無力歸而卧病夢二女道士以手拂目而去竟
至失明而卒所射之鶴自爾不復轉其一猶轉如故辛
酉歲其女子猶在師粲之子今猶為軍士(徐鉉稽神錄)
高氏唐人房璘妻也筆畫遒麗不似婦人歐公云余集
錄已博矣婦人筆畫著於金石者高氏一人而已余入
晉中搨得高氏碑二通宛然二王書法一太谷縣令安
廷堅美政頌一交城縣石壁寺鐵彌勒像頌(豫章書)
饒州紫極觀有唐鐘一口形製清堅非近世工鑄可比
刻銘其上曰天寶九載歲次庚寅二月庚申朔十五日
癸酉造通直郎監察御史貶樂平員外尉李逢年銘前
鄉貢進士薛彦偉述序給事郎行參軍趙從一書中大
夫使持節鄱陽郡諸軍事檢校鄱陽郡太守天水郡開
國公上官經野妻扶風郡君韋氏奉為開元天地大寶
聖文神武應道皇帝敬造洪鐘一口其後列錄事參軍
司功司法司士參軍各一人司戶參軍二人參軍二人
錄事一人鄱陽縣令一人尉二人又專檢校官鄱陽縣
丞宋守靜專檢校内供奉道士王朝隠又道士七人銘
文亦雅潔字畫不俗但月朔庚申則癸酉當是十四日
鐫之金石而誤如此浮洲開福院亦有吳武義年一鐘
然非此比也(容齋三筆)
唐世符帖文書今存者亦少隆興府城内總持寺有一
碑其一紙乾符三年洪州都督府牒僧仲暹次一紙中
和五年監軍使帖僧神遇第三紙光啟三年十一月中
書門下牒江西觀察使其後列銜者二十四人曰中書
侍郎兼兵部尚書平章事杜遜能門下侍郎兼吏部尚
書平章事孔緯此後檢校左僕射一人檢校司空二人
檢校司徒八人檢校太保三人檢校太傅一人檢校太
尉三人檢校太師一人皆帶平章事著姓太保兼侍中
昭度不書韋字檢校太師兼侍中一人太師兼中書令
一人皆不著姓舍杜孔韋三正相之外餘皆小書使字
盖使相也後又有節度使鍾傳兩牒字畫端勁有法如
士人札翰今臺省吏文不能及也嘉祐二年雒陽人職
方員外郎李上交來豫章東湖見所藏真蹟為辨之云
二十一人者乃張濬朱玫李福李可舉李罕之陳孜瑄
王處存王徽曹誠李匡威李茂正王重榮楊守亮王鎔
樂彥祺朱全忠張全義拓拔思恭時溥王鐸高駢也而
注之見僖宗紀及實錄以余考之自三相及拓拔樂彦
祺時溥張濬朱全忠李茂正諸人外如李克用朱瑄王
行瑜皆是時使相不應缺而朱玫王鐸王重榮李福皆
已死所謂太師中書令者史策不載惟陳孜瑄檢校此
官而兼中書令最後者其是與他皆不復可究質矣(同)
(前)
譚景昇於終南山著化書出授宋齊邱託序之行世齊
邱將酒灌之沈湎以牛皮裹縫投於江為漁人所獲剖
開見先生齁齁卧不止喚之久方覺乃曰宋齊邱奪我
化書沈我於江因留詩曰綫作長江扇作天靸鞵抛向
海東邊蓬萊信道無多地只在譚生拄杖間遂化風去
景昇名峭即紫霄真人也住廬山棲隠洞(臨江府志)
南唐胡雄寧都人有神術賊入寇坐城上自稱胡太公
跨一巨足下掩城門賊駭而退没後土人祀為神號太
公廟(府志)
宋元啽囈集云廬山真風館江南國主施財修之刊姓
名於後有大寧公主永嘉公主皆李昪女(得樹樓雜鈔)
南唐劉茂忠安福人為袁州刺史降宋入朝至淮口謁
關吏稱袁州刺史吏擲刺于地曰此亡國之俘何刺史
也叱令執杖庭參至京師授登州刺史關吏抵罪編管
登州茂忠見之曰乃爾耶日責拜謁兩衙必令植立庭
下吏慚憤死(南唐書)
宋齊邱鎮鍾陵有布衣李匡堯累贄謁宋宋知其忤物
託以他故不見一日宋喪子匡堯隨弔客造謁乃就賓
次大署二十八字云安排唐祚挫強吳盡見先生說廟
謨今日喪雛猶自哭讓王宫眷合何如李匡堯或云泰
和人也(豫章書)
廖凝為人不好詼諧嘗讀裴說經杜甫墓詩擬掘孤墳
破重教大雅生曰說乃劫墳賊耶聞者皆笑及在江州
盛暑嘗患體燥以一大桶盛冰水坐其中其簡率如此
(五代史補)
吉水有曾庶幾者隠士也五代時中朝累有聘召不起
故老有能記其放猿絶句云孤猿鎖檻歲年深放出城
南百丈林綠水任君連臂飲青山不用斷腸吟(能改齋)
(漫錄)
天祐間洪州霣石於越王山下昭德觀前長七八尺圍
三丈餘節度使劉威命舁入觀中七日内漸縮小如數
尺狀已又長尺許後止七寸識者以為活也(十國春秋)
寧都李村有泉自石罅中出如雲蒸霧湧投雞子於中
輒熟舊傳楊筠松喬寓時有鄉人館穀甚厚而臧獲頗
厭之楊乃辭去以杖叩石出泉凡三坎盖以酬其湯沐
之勞云(贑州府志)
信州懷玉山有畫羅漢(按法海院記十八羅漢唐禪月大師貫休所畫)郡中每
迎請禱雨嘗有一二身飛還寺中(洞天清錄)
范公守饒凡十有八月移潤而饒為繁劇之郡民頑好
鬭吏狡多梗公下車興庠序曉教令待賢愛物一以愷
悌終日無事故嘗留題曰三出專城鬢似絲齋中瀟灑
過禪師(齋之存今有養正堂及默軒)每疎飲酒緣多病(公守饒飲宴有節然過客)
(無不得其歡心)不負雲山賴有詩半雨黃花秋賞健(郡有提點鑄錢司廨)
(宇&KR0550;之傍有一亭盡種菊時提點魏兼與公劇相得其亭名秋香公為之作秋香亭賦黃花之句得無意於是)
(乎)一江明月夜歸遲人間禍福何須道塞上衰翁也自
知(陳貽範范公鄱陽遺事錄)
王冀公欽若罷參知政事而真宗眷遇之意未衰特置
資政殿學士以寵之時寇萊公在中書定其班位依雜
學士在翰林學士下冀公因訴於上曰臣自學士拜參
知政事今無罪而罷班反在下是貶也真宗為特加大
學士班在翰林學士上其寵遇如此(歐陽文忠歸田錄)
夏英公竦父官於河北景德中契丹犯河北遂殁於陣
後公為舍人丁母憂起復奉使契丹公辭不行其表云
父殁王事身丁母憂義不戴天難下穹廬之拜禮當枕
凷忍聞夷樂之聲當時以為四六偶對最為精絶(同前)
金橘産於江西以遠難致都人初不識明道景祐初始
與竹子俱至京師竹子味酸人不甚喜後遂不至而金
橘香清味美置之罇俎間光彩灼爍如金彈丸誠珍果
也都人初亦不甚貴其後因温成皇后尤好食之由是
價重京師余世家江西見吉州人甚惜此果其欲久留
者則於菉豆中藏之可經時不變云橘性熱而豆性涼
故能久也(同前)
朱弁曲洧舊聞云歐陽公歸田錄初成未出而序先傳
神宗見之遽命宣取時公已歸潁川以其間紀述有未
欲廣播者因刪去之又惡其太少則雜記戲笑不急之
事以充滿其卷帙既繕寫進入舊本亦不欲存今世所
有皆進本而原書盖未嘗出其子孫猶謹守之(得樹樓)
(雜鈔)
吳奎字成象三歲能詩六歲能歷覽子史五行俱下祥
符初與臨川晏殊應江西賢良詔時年十一真宗甚優
異之三賜御書(正德郡志)
宋初有郭巫者於貴溪仁福鄉聖井祈雨忽墜所吹白
牛角巫投取之遂墜井初不覺既而見水中有樓臺儼
然一老翁中坐侍衛森列持所墜角於牖間巫進請翁
謂曰旱乃天數而晝夜聒井何為故奪汝角巫懇請不
已謂後不復敢聒耳翁命還之巫得出衣巾不濡後再
旱巫復違戒吹角角復墜井巫取之溺不復出踰五日
屍出山前潭水上僵坐不仆漁者推赴長流旦視坐如
前亦不朽敗夕見夢於鄉人曰再犯龍宫禁不得出今
命我掌祠出屍以見異鄉人乃為立祠有禱輒應理宗
朝封廣潤侯(廣信府志)
寶福侯乃漢之樊噲也舊廟於芝山之頂曰鹿頭大王
公守饒凡民間旱即禱於此神頗有驗應今之廟地公
之所徙也州民邵都院者卜其地置生墳公一日入院
詰其故乃曰五十年後當出侯伯不得鬻於人於是令
移鹿頭廟屋於此復移文於僧寺暨元豐庚申太守馬
淵以久不雨因禱於神而霶霈霑足遂狀其感應而奏
之乞加旌奬朝廷下太常封為寶福侯淵之奏陳且道
公之請雨有功修飾廟貌迄今血食以景祐迄元豐恰
五十年公之先知誠可尚也後之人凡入寺見其廟必
指之曰范文正公之遷而五十年出侯伯處也(鄱陽遺)
(事錄)
饒之山水大率秀拔有豪傑者出焉公之至識其形勝
一日乃曰妙果禪院一塔高峙當城之東南屹起千餘
尺饒之文章應也城之下瞰數湖水脈連秀抑為儒者
滋顯也於是名其塔為文筆峰目其湖為硯池且曰二
十年後當出狀元治平乙已州人彭尚書汝礪果第一
人及第公之沈機遠識良足書也(同前)
公守饒日有書生甚貧自言平生未嘗一飽時盛行歐
陽率更書薦福寺碑墨本直千錢為具紙墨打千本使
售京師紙墨已具一夕雷擊碎其碑時語曰有客打碑
來薦福無人騎鶴上揚州東坡作窮措大詩曰一夕雷
轟薦福碑向使不擊碎書生享用其有窮乎(同前)
大中祥符五年南康軍建昌縣李士衡莊遇晦冥即光
彩出没一夜雷電風雨暴作翌旦山拆泉湧急流中得
一古器篆文欵識甚竒太守劉保衡指以為鼎獻進答
詔云眷彼名區出兹古器既瑰竒而有異爰貢奉以斯
來省閱之餘嘉尚良切保衡繪形刊石尚在今觀石刻
制作精巧正古酒爵非鼎也當時失於稽考故詔書亦
但言古器云(能改齋漫錄)
宋大中祥符間南康士鍾福肄業於祥符禪寺嘗手植
一小松偶夜夢朱衣元冠告曰松圍三尺子當策名寤
而惡之累舉不第垂三十年登科南歸視松一如所夢
松高百餘尺凡四十九枝偃亞如蓋後松為震焰所燎
令畫工圖之曰南康松祥符寺元年賜額甲辰燬於兵
(祥符禪寺志)
楊大年每欲作文則與門人賓客飲博投壺奕棋語笑
諠譁而不妨搆思以小方紙細書揮翰如飛文不加點
每盈一幅則令門人傳錄門人疲於應命頃刻之際成
數千言(歸田錄)
國朝之制知制誥必先試而後命有國以來百年不試
而命者三人陳堯佐楊億及修忝與其一爾(同前)
楊大年與錢劉數公唱和自西崑集出時人爭效之詩
體一變而先生老輩患其多用故事至於語僻難曉殊
不知自是學者之弊如子儀新蟬云風來玉宇烏先轉
露下金莖鶴未知雖用故事何害為佳句也又如峭帆
横渡官橋柳疊鼓驚飛海岸鷗其不用故事又豈不佳
乎盖其雄文博學筆力有餘故無施而不可非如前世
號詩人者區區於風雲草木之類為許洞所困者也(六)
(一詩話)
鄱陽學在城外東湖之北相傳以為范文正公作郡守
時所剙余考國史范公以景祐三年乙亥歲四月知饒
州四年十二月詔自今須藩鎮乃得立學他州勿聽是
月范公移潤州余襄公集有饒州新建州學記實起於
慶歷五年乙酉歲其郡守曰都官員外郎張君其略云
先是郡先聖祠宮棟宇隳剥前守亦嘗相土而未遑締
治於是即其基於東湖之北偏而經營之浮梁人金君
卿郎中作郡學莊田記云慶歷四年春詔郡國立學時
守都官副郎張侯譚始營之明年學成與余公記合范
公在饒時延君卿置幕舍使公有意建學記中豈無一
言及之盖是時公既為執政去郡十年矣所謂前守相
土者不知為何人(容齊隨筆)
龐籍明道中召拜殿中御史與程文惠同戊子生程已
貴而龐尚山居程戲之曰君乃小戊子後為王夷甫所
薦慶歷中拜相程以書賀曰今日大戊子却為小戊子
矣(廣信府志)
廣永豐金雞嶺在胡村坳閩浙販客皆取道於此昔有
老人住嶺上捆屨嘗搗草於當門巨石上中有金雞夜
見而晝隠老人不知遇款夷度嶺見石知為寶遂取之
去(同前)
王諮父文捷嘗求嗣於仰山廟廟史夢王子出為其嗣
真宗朝諮以學士出使單于諸王見其秀美送於百尺
樓上以苦其心諮遥禱於仰山廟曰諮果為王之子何
困阨至此是夕雷雨交作致諮於幕次諮亦不覺達旦
單于大驚以禮遣還仕至公輔將薨廟史又夢鉦鼓迎
王子歸未幾聞諮卒果其日也今廟有諮像(新喻縣志)
峽江有黃金水昔人嘗窮水源緩步涯涘忽入巖洞門
扉猶暗行數步則天日朗然若非塵世旁穿一石匱得
黃金如珠者數升持歸再往則道已迷没矣(臨江府志)
王欽若初赴進士舉江南漕司張齊賢以書付欽若謁
錢希白會錢集朝士延術者考休咎卻謝通謁欽若局
促門下因厲聲詬閽人術者遥聞之謂錢曰門外之聲
不知何人若形聲相稱世無此貴願學士與之一見希
白召之入欽若形貌疎瘦復贅於頸舉止山野希白蔑
視之術者竦然側目瞻顧良久嘆曰人中之貴有此十
全錢戲曰中堂内果有此宰相否術者曰此人不作則
已作則天下安富君臣相得至死有慶而無弔所缺者
子耳錢曰他日將陶鑄吾輩乎曰恐不在他日公勿輕
視後希白為翰林而欽若已拜相(同前)
歐陽歸田錄云江南有大小孤山在江水中嶷然獨立
而世俗轉孤為姑江側有一石磯謂之澎浪磯遂轉為
彭郎磯云彭郎者小姑壻也余嘗過小姑山廟像乃一
婦人而勅額為聖母廟豈止俚俗之&KR0861;哉以上皆歐陽
語余嘗按南唐陳致雍撰曲臺奏議集徐鍇為序其間
一首云正大姑山小姑山神像曰準祠部牒據彭澤鎮
申大姑小姑乞改神儀者大姑孤山釋山曰獨山曰蜀
蜀孤也今下民譌言穿鑿浮偽作為淫祀何所尚哉必
也正名於義安取且山川之神博施於民有功則祀之
其或名山大川能興雲雨水旱雩禜於斯不替其可廢
哉彭澤鎮所申改正甚允中所安排神儀部伍典或不
載但依常式去婦人位立山神廟貌余乃知南唐已嘗
有討論改正至本朝因循既久又復婦人像而勅額至
以聖母為稱其鹵莽曾不若南唐也(能改齋漫錄)
豫章事實王勃序之詳矣題詠此邦者往往採之晏元
獻公云望斗氣沈龍已化置芻人去榻猶懸陶邕州云
劒待張華時已晚榻延徐孺禮應疎此二聯全是龍光
射斗牛之墟徐孺下陳蕃之榻也宋綬公垂云江涵帝
子翬飛閣山際真君鶴馭天不襲陳跡甚可佳也(同前)
夏文莊守安陸宋莒公兄弟尚皆布衣文莊異待之命
作落花詩莒公曰漢皐珮解臨江失金谷樓危到地香
子京曰將飛更作迴風舞已落猶成半面妝是歲詔下
兄弟皆應舉文莊曰詠落花而不言落大宋須狀元及
第又風骨秀重異日作宰相小宋非所及然亦須登嚴
近後皆如其言故文莊在河陽聞莒公登庸以别紙賀
曰昔年安陸已識台光盖謂是也(豫章書)
歐陽公與王禹玉范忠文同在禁林故事進春帖子自
皇后貴妃以下諸閣皆有是時温成薨未久詞臣闕而
不進仁宗語近侍曰詞臣觀望温成獨無有色甚不懌
諸公聞之皇駭禹玉忠文倉卒作不成公徐云某有一
首但寫進本時偶忘之耳乃取小紅箋自錄其詩云忽
聞江上有仙山煙鎖樓臺日月閒花下玉容長不老只
應春色勝人間既進上大喜禹玉拊公背曰君文章真
是含香丸子也(同前)
晏元獻公為京兆辟張子野為通判新納侍兒公甚屬
意子野詩詞公雅重之每張來即令侍兒出觴往往歌
子野所為詞其後王夫人不容公即出之一日子野至
公與之飲子野作碧牡丹詞令營妓歌之有云望極藍
橋阻暮雲千里幾重山幾重水之句公聞之憮然曰人
生行樂耳何自苦如此急命於宅庫支錢若干復取前
所出侍兒既來夫人亦無復誰何也(道山清話)
晏元獻與兄手帖殊載拜莊客至知大事禮畢日月迅
速哀痛無極奈何奈何誌文本及寄殊生白衣服及孩
兒妳子等信物柑子黃雀鮓等領訖地遠不須煩神用
意況人事有何窮盡知置得宅子大抵廉白守分為官
須隨宜作一生計且安泊親屬不待豐足嘗見范應辰
率家人持十齋自云一則勸其淡素好善次則減魚肉
之價聚為生計果置得一兩好莊及第宅免於茫然此
最良圖況宦遊有何盡期兼官下不可營私然須内外
各且儉嗇為先方可議此殊家間僕使等直至今兩日
内破一頓猪肉(定其兩數或回換買他魚肉亦只約猪肉錢數以此可久)此持久之
術是以常為宗親及相知交游言之建節之說皆虚傳
也今邊事尚未息須當他重委乃建節或兼恩命必不
於優閒處用此職況須因干求經營方授殊一生不曾
干求況今雖經位極人臣更何顔求覓是以須待出於
特命且不能效人干請結託以至勢須恬靜若非有特
差則遠近高下應難推避不然則必不能求請凡虚傳
者但請勿信古今賢哲有識知恥者量力度德常憂不
能任者不敢妄當負愧畏重責是以終無徼求其更識
高者非親畊不食非親蠶不衣徐孺子之類是也蓋功
利不能及人而坐受竊其膏血縱無禍亦須愧赧也殊
從來多介僻者理在此今因信略及之此外希順變善
居不備弟殊載拜十一哥贊善十一嫂縣君坐前十二
日右晏元獻公手帖余嘗謂公以童子被遇章聖觀慶
歷聖德詩名首諸公則公之為人可知也方國家承五
季文章卑陋公帥楊劉獨變其體識歐陽公諸生遂以
斯文付之宋之文於是視古無愧功德如范富氣節如
孔道輔咸出其門然則仁宗治致太平非公而誰大抵
善觀人者不於其顯必於其幽不於其外必於其内公
以書規兄嫂守官必曰廉白官下不可營私當以魏四
工部為戒首尾大約本於節儉至引古人非親畊不食
親織不衣兹非畏獨根諸中而不欺者邪昔東坡跋歐
陽公與其子書戒其在官欲附致朱砂迺知歐陽公所
養不無所自矣曾南豐與公同鄉里元豐間神宗命以
史事其傳公云雖少富貴奉養若寒士考公手帖則曾
傳可謂得實而景文宋公草公謫辭乃云廣營産以植
私多役兵而規利宋亦公門人而必為此者豈當時有
不得已與沈存中著書稱公對章聖語臣非不樂遊讌
直以貧無可為之具臣若有錢亦須往後生晚進道聽
塗說以誣大賢余乃知小說不足信類如此(能改齋漫)
(錄)
晏元獻公文章擅天下尤善為詩而多稱引後進一時
名士往往出其門聖俞平生所作詩多矣然公獨愛其
兩聯云寒魚猶著底白鷺已飛前又絮暖鮆魚繁露添
蓴菜紫余嘗於聖俞家見公自書手簡再三稱賞此二
聯余疑而問之聖俞曰此非我之極致豈公偶自得意
於其間乎乃知自古文士不獨知已難得而知人亦難
也(六一詩話)
曾子固之祖曾易占南豐人知信州玉山縣坐法失官
閒居十餘年執政憐之諷令至京師行次至洪州樵舍
僧寺題詩屋壁云今朝才是雪泥乾日薄雲移又作寒
家山千里何時到溪上梅花正好看是時慶歷七年六
月二十日也人怪其寫景不侔既而行次睢陽而卒其
孫子固載柩還鄉復過樵舍值臘日雪中梅芳然此詩
乃蔡君謨詩易占偶書之遂成讖云(豫章書)
章郇公守洪州因嘗宴客擲骰賭酒乃自默占如異日
登臺輔即成貴采一擲得佛面浮圖遂緘祕其骰至為
相猶在(同前)
建昌軍南城悲猿驛東十里曰周壺進士許公岳家其
間皇祐四年公岳被鄉薦覆試在南宮家人未知榜信
夏四月公岳門前溪漲里人龔文遂見溪中有兩青竹
雙合逆流而行文遂怪之㳂岸隨而觀焉竹行不已可
半里許文遂觀之已饜乃投一石擊之兩竹被擊忽化
為龍頭角嶄然駭人文遂驚仆移時始蘇不知龍之所
在周壺之人皆以為公岳必登第然是歲乃不為有司
所取嘉祐三年公岳再預薦是秋未考試已前公岳夢
至池上顧見池中有七魚而一魚最巨公岳下捕之志
取最巨者然捉搦不得止得六魚中一最小者公岳寤
而嘆焉是歲開科場建昌解額止七人公岳名次第七
此最小魚之驗也而陳光道第一明年光道及第此最
巨魚之驗也(同前)
分寧黃滋嘗行山中遇道士騎白騾顧見滋為下鞍相
語將别以所乘騾與滋戒曰善視之汝自此有貴男子
矣滋受之行數里復追及乃以手扶捺騾顙間得大珠
如拳而去既而滋生子曰庠穎悟異常天聖中應國學
舉第一明年南省復冠羣士時俊聲滿四方未殿試而
屬疾仁宗手自封藥賜之有旨特展試期一日以俟庠
起然竟淪殂論者以為取珠之祥(同前)
裴煜臨川人少時讀書於金谿縣疎山佛屋嘗夜聞虎
嘯於窗外煜撫几大言曰裴君終不貧賤乎可更三嘯
也言訖虎復三嘯而去慶歷六年煜試禮部第一熙寧
初煜知揚州以老而死郡人黃醇與煜故舊嘗為衆誦
之曰當煜在疎山間以虎嘯事語人人之不誚煜者鮮
矣自煜慶歷六年為首魁至紹聖四年汪革復為禮部
第一然未有為狀元者撫州讖辭曰金石臺高丞相出
文昌堰合狀元生金石臺者江口水中之洲也其後潮
沙積歲而高故晏王相繼大拜文昌堰近年水道稍狹
而未合狀元之出計亦不遠矣(同前)
馮京式之子也既登第第一初娶富弼女再娶晏殊女
故曰兩娶相國女三魁天下儒京後亦執政晏元獻又
一女適富弼范文正公所舉者此翁壻俱相也唐韓滉
女適楊於陵張嘉貞女適郭元振張延賞女適韋皐韋
執誼女適杜黃裳同時為相宋薛奎諡簡肅長女適歐
陽修次適王拱辰李文靖女適王曾我明岳正女適李
東陽僅一見之(豫章詩話)
薛簡肅長女適歐公次適王拱辰後歐公再娶小姨故
有舊女壻為新女壻大姨夫作小姨夫之句(同前)
白稹宋真宗朝為饒州判官時丁謂為倅稹以片紙假
五鐶晉公曰榜下新㛰京國富室豈無半千質物邪懼
吾撓之耳答以詩云欺天行當吾何有立地機關子太
乖五百青蚨兩家缺赤紅崖打白紅崖(同前)
元絳其先臨川危氏唐末曾祖仔倡聚衆保鄉里進據
信州為楊氏所敗奔杭州易姓曰元祖德昭仕吳越至
丞相絳五歲能詩九歲謁荆南太守試以三題上諸朝
貧不能行長舉進士攝上元令有甲與乙被酒相毆擊
甲歸卧夜為盜斷足妻稱乙告里長執乙詣縣而甲已
死絳勅其妻曰歸治而夫喪乙已伏矣隂使信謹吏迹
其後望一僧迎笑切切私語即執僧詰究姦狀僧吐實
人問其故曰吾見妻哭不哀且與傷者共席而襦無血汚
是以知之(宋史)
應舜臣少時拓落不羈年二十餘嘗至近里板步橋夜
宿廟中有寺僧夜夢廟神騎從甚盛來謁曰宇為洪州
安撫所守暫遷避焉僧驚寤晨遣其徒往視則公憩寢
其中僧迎見以夢告公即折節讀書至三十八登第後
果帥洪州(廣信府志)
吉水毛子仁諱洵年十九第進士年二十六中拔萃制
科杜祁公有詩美之其文集亦有詩寄歐陽公父母之
喪廬墓死焉時年三十二天子賻之粟帛以旌其孝書
在國史後百有餘歲邑人楊萬里讀其文集作詞以哀
之(誠齋集)
文章各有體六一公為一代冠冕亦以其事事合體如
作詩即幾及李杜碑銘記序即不減韓退之作五代史
即與司馬子長並駕作四六一洗崑體作奏議庶幾陸
宣公遊戲小詞亦無愧唐人花間集盖得文章之全者
如東坡之文固不可及詩如武庫矛戟已不無利鈍且
未嘗作史曾子固之古雅蘇老泉之雄健固文章之傑
然皆短於詩山谷詩騷妙於天下而散文頗覺繁碎(國)
(憲家猷)
楊察謫守信州瀕行餞送境上者十二人察作詩以謝
皆用十二人故事詩曰十二天辰數今宵席客盈位如
星占野人若月分卿極醉巫峰側聯吟嶰管清他年為
舜牧協力濟蒼生句句着題可備一體(雌伏亭叢記)
呂溱字濟叔寶元中試鵾化為鵬題云九霄離海嶠一
夕過天池仁宗見之升為第一溱後為中書舍人喜自
重見賓客不及數言時號為七字舍人溱父為泰和令
溱曾讀書泰和署中至今人稱曰呂狀元讀書處(豫章)
(書)
建昌治城北有民邵氏世奉五通禱祠之人日累百計
景祐元年冬里中大疫而吾家與焉乃使人請命於五
通神不能言決之以竹杯珓時老母病不識人妻子暨
余相繼困甚惟五通諗以無害疾之解去皆約日時雖
寶龜泰筮弗是過矣噫五通之為神不名於舊文不次
於典祀正人君子未之嘗言而有功於余其可以廢乎
巖巖者石可伐可磨惟德之報焉知其他(李旴江神祠)
(記)
李覿字子範袁州人元豐二年以特奏名推恩尉吉州
泰和縣時豫章先生為贈之詩曰乃兄自是文章伯之
子今為矍鑠翁盖覿乃李觀之弟也觀字夢符初試南
宮賦偶落韻有司愛其策為取特旨由是登第以著作
佐郎知臨江軍清江縣時歐陽文忠公扶護太夫人喪
歸廬陵船過清江太守請公為文以祭之太守以簡率
為訝觀曰無深訝也既而文忠擊節稱之其文曰昔孟
軻亞聖母之教也今有子如軻雖死何憾尚饗觀初為
太學官因上言役法不合出通判處州題詩一絶於直
&KR0550;之壁曰十謁朱門九不開利名淵藪且徘徊自知不
是公侯骨夜夜江山入夢來後終於朝議大夫(能改齋)
(漫錄)
江州義門陳氏自唐至宋聚族三千九百餘口並未分
異朝廷屢次旌表嘉祐七年以義門盛大下矜存保全
之詔江南東路轉運使謝景初郡牧呂誨湖口鎮巡檢
范彬臨門監護分析(義門記)
陳策嘗買騾得不可被鞍者他日其子與猾駔計售之
行人策聞而自追及告以故行者始謝還焉有人從策
買銀器及羅紈者策不與羅紈而盡投銀於火中曰此
皆質劑物也歲月既久絲力已糜脆不任用故不與器
吾虞其偽也故為公騐之而後與耳(淳熙郡志)
荆公日記云立春日悉剪綵為燕子以戴之故歐陽永
叔云不驚樹裏禽初變共喜釵頭燕已來鄭毅夫云漢
閣鬭簪雙綵燕併知春色上釵頭皆春日貼子詩也(豫)
(章書)
荆公女吳安持之妻工詩嘗寄荆公曰西風不入小窗
紗秋氣應憐我憶家極目江山千里恨依然和淚看黃
花和曰青燈一點映窗紗好讀楞嚴莫念家罷了諸緣
如幻事世間惟有妙蓮花(同前)
東坡嘗云黃魯直詩如蝤蛑江瑶柱格韻高絶盤飱盡
廢然不可多食張芸叟云蘇子瞻詩如武庫乍開干戈
森然不覺令人神&KR0719;子細檢點不無利鈍然則蘇黃之
詩在當時未能純然無議芸叟又云永叔如春服既成
春酒既釃登山臨水竟日忘歸王介甫如空中有聲相
中有色欲有倚著曾不可得則蘇黃直須讓歐王一著
(同前)
用事琢句妙在言其用不言其名惟荆公東坡山谷知
之荆公云含風鴨綠鱗鱗起弄日鵝黃裊裊垂山谷云
管城子無食肉相孔方兄有絶交書荆公又云繅成白
雪桑重綠割盡黃雲稻正青(冷齋夜話)
王介甫詩云春殘葉密花枝少睡起茶多酒盞疎惠洪
謂多字當作親字盖欲以少對密疎對親江朝宗謂惠
洪不曉古人句格此一聯以密對疎以多對少正交股
用之所謂蹉對也(藝苑雌黃)
歐陽公云九僧詩集已亡元豐元年秋余遊萬安山玉
泉寺於進士閔交如舍得之交如貧無妻兒寄食僧舍
僧亦不厭苦之始居龍門山徙居萬安山屏絶人世專
以治經為事凡數十年雖非中行其志亦可憐也(續詩)
(話)
曾子固舍人為太平州司戶時張伯玉璪作守歐公王
荆公諸人皆與伯玉書以子固屬之伯玉殊不加禮一
日召子固作大排惟賓主二人亦不足一談也既而召
子固於書室謂子固曰人謂公為曾夫子必無所不學
也子固辭避而退一日請子固作六經閣記子固屢作
終不可其意迺謂子固曰吾試為之即令子固書曰六
經閣者諸子百家皆在焉不書尊經也其下文不能具
載又令子固問書傳中隱晦事其應答如流子固大服
始有意廣讀異書矣(紫薇詩話)
趙清獻公以清德服一世平生畜雷氏琴一張鶴與白
龜各一所向與之俱始除帥成都蜀風素侈公單馬就
道以琴鶴龜自隨蜀人安其政治聲藉甚元豐間既罷
政事守越復自越再移蜀時公將老矣過泗州渡淮前
已放鶴至是復以龜投淮中既入見先帝問聞卿前以
匹馬入蜀所攜獨琴鶴廉者固如是乎公頓首謝故其
詩有云馬尋舊路如歸去龜放長淮不再來者自紀其
實也(石林詩話)
劉貢父天資滑稽不能自禁遇可諧諢雖公卿不避與
王荆公素厚荆公復當國亦屢謔之雖每為絶倒然意
終不能平也元豐末為東京轉運使貶衡州監酒雖坐
他累議者嘗以時相姓名為戲惡之也元祐初起知襄
州淳于髠墓在境内嘗以詩題云微言動相國大笑絶
冠纓流轉有餘智滑稽全姓名師儒空稷下衡蓋盡南
荆贅壻不為辱旅墳知客卿又有續陳師厚善謔詩云
善謔知君意何傷衛武公盖記前事且以自解云(同前)
王荆公在鍾山有馬甚惡蹄齧不可近一日兩校牽至
庭下告公請鬻之蔡天啓時在坐曰世安有不可調之
馬第久不騎驕耳即起捉其騣一躍而上不用銜勒馳
數十里而還荆公大壯之即作集句詩贈天啟所謂蔡
子勇成癖能騎生馬駒者後又有身著青衫騎惡馬日
行三百尚嫌遲心源落落堪為將却是君王未備知士
大夫盛傳荆公以將帥之材許天啟紹聖初章申公當
國首欲進天啟侍從會執政有不悦者乃出為永興軍
路提舉常平因欲稍遷為帥會丁内艱不克猶是用荆
公遺意也(同前)
江州琵琶亭前臨江左枕湓浦地尤勝絶夏梅詩最佳
(英公公儀)夏云年光過眼如車轂職事羈人似馬銜若遇琵
琶應大笑何須涕泣滿青衫梅云陶令歸來為逸賦樂
天謫宦起悲歌有絃應被無絃笑何況臨絃泣更多(中)
(山詩話)
孔毅父喜集句東坡嘗以指呼市人如使兒戲之觀其
寄孫元忠詩云不恨我衰子貴時經濟實藉英雄姿君
有長才不貧賤莫令斬斷青雲梯驊騮作駨已汗血坐
看千里當霜蹄省郎京軍必俯拾軍符侯印取豈遲殆
不減胡笳十八拍也(周紫芝竹坡詩話)
荆公愛看水中影此亦性所好如秋水寫明河迢迢藕
花底又桃花詩云晴溝漲春渌週遭俯視紅影移魚舠
皆觀其影也其後云攀條弄芳畏晼娩已見黍雪盤中
毛事見家語(彦周詩話)
沖妙先生李君思聰所製觀妙法像軾以憂患之餘稽
首洗心皈命真寂自惟塵緣深重恐此志不遂敢以籤
卜得真君第二籤云平生常無患見善其何樂執心既
堅固自勵勤修學再拜受教書莊子養生主一篇致自
勵之意敢有廢墜真君殛之(蘇文忠公集)
歐陽文忠公嘗語余曰少時有僧相我耳白於面名動
天下脣不著齒無事得謗其言頗驗耳白於面則衆所
共見脣不著齒余不敢問公不知其何如也(同前)
王平甫熙寧癸丑歲直宿崇文館夢有人邀之至海上
見海水中宮殿甚盛其中作樂笙簫鼓吹之伎甚衆題
其宮曰靈芝宮邀平甫欲與之俱往有人在宮側隔水
止之曰時未至且令去他日當迎之至此怳然夢覺時
禁中已鐘鳴平甫頗自負為詩記之曰萬頃波濤木葉
飛笙簫宮殿號靈芝揮毫不似人間世長樂鐘來夢覺
時後四年平甫病卒其家哭訊之曰君嘗夢往靈芝宮
信然乎當以兆我是夕暮奠若有聲音接於人者其家
復卜以錢卜之曰往靈芝宮其果然乎卜曰然昔有人
至海上蓬萊見樓臺中有待樂天之室樂天自為詩以
識其事與平甫之夢實相似盖二人者皆天才逸發則
其精神所寓必有異者物理皆有之而不可窮也其家
哭請書其事故為之書以慰其思(同前)
劉原父在長安得先秦鼎彝數十銘識竒奥皆按而讀
之因以考知三代制度尤珍惜之每曰我死子孫烝嘗
我朝廷每有禮樂之事必即其家取決焉(豫章書)
劉貢父一日問蘇子瞻老身倦馬河堤永踏盡黃榆綠
槐影非閣下之詩乎子瞻曰然貢父曰是日影邪子瞻
曰竹影金瑣碎又何嘗說日月也二公大笑(道山清話)
孔文仲字經父宋元祐初中書舍人武仲字常父直學
士平仲字毅父為戶部郎兄弟皆以文章名世山谷詩
云二蘇上連璧三孔分立鼎人不墜斯文俱來集臺省
(臨江府志)
荆公罷相鎮金陵時飛蝗自北而南江東諸郡皆有百
官餞公於城外劉貢父後至追之不及見行榻上有一
書屏因題一絶以寄之云青苗助役兩妨農天下嗷嗷
怨相公惟有蝗蟲偏感德又隨車騎過江東(新喻縣志)
臨川送望之守臨江云黃雀有頭顱長行萬里餘想因
君出守暫得免苞苴使能行之言則虐生類以飽口腹
刻疲民以肥權勢者寡矣其詩纔二十字耳敦仁愛抑
奔競皆具焉何以多為(䂬溪詩話)
金谿民方仲永世隸畊仲永生五年未嘗識書具忽啼
求之父異焉借旁近與之即書詩四句并自為其名其
詩以養父母收族為意傳一鄉秀才觀之自是指物作
詩立就其文理皆有可觀者邑人竒之稍稍賓客其父
或以錢幣乞之父利其然也日攜仲永環謁於邑人不
使學余聞之也久明道中從先人還家於舅家見之十
二三矣令作詩不能稱前時之聞又七年還自揚州復
到舅家問焉曰泯然衆人矣王子曰仲永之通悟受之
天也其受之人也賢於材人遠矣卒之為衆人則其受
於人者不至也彼其受之天也如此其賢也不受之人
且為衆人今夫不受之天固衆人又不受之人得為衆
人而已邪(王荆公集)
李公擇喜墨見人有佳墨即攘取之他日客有自公擇
所來者為言公擇懸墨滿堂亦通人之一蔽也余嘗有
詩戲之非人磨墨墨磨人此語殆可淒然云(蘇東坡志)
(林)
臨川郡圃舊名金柅今則没其名徐鉉鼎臣送從兄赴
臨川幕詩云石頭城下春潮滿金柅亭邊綠柳繁謂此
也荆公集句送吳顯道詩亦云臨川樓上柅園中(能改)
(齋漫錄)
烏石岡距臨川三十里荆公外家吳氏居其間故與外
氏飲詩云烏石岡邊繚繞山柴荆細逕水雲間又雜詠
云烏石岡頭躑躅紅江邊柳色漲春風吳氏所居又有
柘岡柘岡故多辛夷荆公詩云柘岡西路花如雪回首
春風最可憐又寄正之詩云試問春風何處好辛夷如
雪柘岡西又贈黃吉父云柘岡西路白雲深想子東歸
得重尋亦見舊時紅躑躅為言春至每傷心又送吳彦
玠詩云柘岡定有辛夷發亦見東風使我知(同前)
曾南豐為南宮舍人時相令撰秋宴樂語因問座客曰
霜始降而百工休可對甚語久之座客云苦無全句可
偶當劈破用曾於是云始降霜而休百工正得秋而成
萬寶座客稱善既而文成頌聖德一聯云惟天為大蕩
蕩乎無能名焉如日之升皜皜乎不可尚已座客皆擊
節賞之(耆舊續聞)
東坡自海外還至贑上寓居水南日過郡城攜一藥囊
遇有疾必為發藥并疏方示之每至寺觀好事者及僧
道之流有欲得公墨妙者必預探公行遊之所多設佳
紙於紙尾書記名氏堆積案間拱立以俟公見即笑略
無所問縱筆揮染隨紙付人至紙尚多即笑語之曰日
暮矣恐小書不能竟紙或欲齋名及佛偈幸見語也及
歸人人厭滿欣躍而散(春渚記聞)
東坡自南海至虔以水涸不可舟逗留月餘嘗邀劉器
之同參玉版和尚器之每倦山行聞見玉版欣然從之
至廉泉與燒笋而食覺笋味勝問此笋何名東坡曰即
玉版也此老僧善設法要能令人得禪悦之味於是器
之乃悟其戲為大笑東坡亦悦作偈曰叢林真百丈法
嗣有横枝不怕石頭路來參玉版師聊憑柏樹子與問
籜龍兒瓦礫猶能說此君那不知(冷齋夜話)
詩人好改易地名以就句法蜀大散有喜歡嶺東坡贑
詩人遇喜歡來遠夢地名惶恐泣孤臣自上而下第一
灘在萬安縣前名黃公灘坡乃更為惶恐以對喜歡廬
陵二十四灘詩乃云十八灘頭一葉身亦非也(邢凱坦)
(齋通編)
文肅公夫人魏氏在太原府一日睡起語左右曰適來
夢中分明見兩婦人皆青衣各有娠哀鳴泣訴云某等
無罪乞貰其命未幾庖者白云買到大青魚兩頭請烹
飪之夫人驚曰庶幾是乎遽取視之腹大有子乃令放
之(能改齋漫錄)
曾斝少有俊聲登天聖進士第歷三任終吉州軍事推
官娶金谿吳氏有心病斝母惡之當斝赴省試時在家
棄逐其婦斝還不能止也治平初斝弟叔卿監虔州税
忽夢斝至從者雖衆皆如世所畫鬼卒者叔卿問之斝
慘然曰數年不得出正為理對吳氏冤訴爾昔者吾為
不敢違母意遂坐曲情且世間欺心事莫為叔卿曰今
當如何曰事已明非我本心但辛苦辨爭甚久今受命
管轄五百毒鬼去矣指坐下從人謂叔卿曰汝以此輩
為宜何以治之乎及探懷中得天符示之曰曾斝當為
翰林學士賜金紫章服夀八十今以曲情棄妻例減奪
可吉州推官終身叔卿亦惻然良久斝上馬而襴衫穿
入鐙中斝猶抽整然後據鞍行便回顧叔卿曰欺心事
慎勿為特來奉戒也(同前)
士人劉徹者博學多文預鄉薦而屈於禮部年老禱諸
神忽夢至一官府立庭下見一人若皂隸輩語徹云此
隂府也我實掌汝籍爾本有微禄隂功有虧今不可得
矣徹懇云竭精神勞體膚從事於文者積年庶幾憐之
且徹德有虧者願以告我吏云爾有弟負官錢不能償
爾不少助以致非命徹云弟自支分後不肖不能保持
徹何罪吏云行路之人見人患難猶且矜恤況同氣乎
豈不聞爾鄉人朱軾事邪徹曰不聞也汝歸問之徹既
覺惘然自失翼日詣朱氏門詰其故軾云兹事吾未嘗
語人昔年貧窶教學鄰社歲暮得錢三千行至途間遇
見二人被刑錮面悲泣於道側軾問之其人云某負常
平錢歲終當償無從出今將命自盡軾憐而問所負數
其人云某欠二貫五百文吾時雖有三千而妻子日夕
望之以辦歲事遂不免輟以遺之其人因此得釋徹默
然朱五子三登進士第夀考終身贈光禄大夫(同前)
王元甫有詩名如動地隋兵至君王尚宴安須知天下
窄不及井中寬樓外鋒交白溪邊血染丹無情是殘月
依舊照闌干廬山紹聖間勅賜高尚處士以所作景陽
井詩也東坡嘗跋云余聞江南王元甫郭功甫皆有詩
名余南歸過九江因道士胡洞微求謁之元甫云吾不
見士大夫五十年矣竟不可見後余過秣陵有以元甫
景陽井詩示余迺知其得名不虛也(同前)
王平甫年十三登滕王閣賦詩云滕王平昔好追遊高
閣依然枕碧流勝地幾經興廢事夕陽偏照古今愁城
中樹密千家市天際人歸一葉舟極目煙波吟不盡西
山重疊亂雲浮時郡守張侯見而異之為啟宴張樂於
其上其後建中靖國元年其女識之於石云平甫元豐
初以交鄭俠遂廢於家作詩云三見齊王不一言須知
自古致君難紛紛齊鹵誇迂闊口舌從來易得官(同前)
魯直謂荆公之詩暮年方妙然格高而體下如云似聞
青秧底復作龜兆坼乃前人所未道又云扶輿度陽燄
窈窕一川花雖前人亦未易道也然學二謝失於巧爾
(後山詩話)
中書待制朱公翌新仲嘗言後學讀書未博觀人文字
不可輕詆且如歐陽公與王荆公詩云翰林風月三千
首吏部文章二百年荆公答曰他日若能窺孟子終身
安敢望韓公歐公笑曰介甫錯認某意所用事迺謝朓
為吏部尚書沈約與之書云二百年來無此作也若韓
文公迨今何止二百年邪前後名公詩話至今博洽之
士莫不以歐公之言為信而荆公之言為誤不知荆公
所用之事乃見孫樵上韓退之吏部書二百年來無此
文也歐公知其一而不知其二故介甫嘗曰歐公坐讀
書未博耳雖然荆公亦有強辨處嘗有詩云黃昏風雨
滿園林殘菊飄零滿地金歐公見而戲之曰秋英不比
春花落傳語詩人仔細吟荆公聞之曰永叔獨不見楚
詞夕餐秋菊之落英邪殊不知楚詞雖有落英之語特
寓意朝夕二字言吞隂陽之精蕊動以香靜自潤澤爾
所謂落英者非飄零滿地之謂也夫百卉皆彫落獨菊
花枝上枯雖童孺莫不知之荆公作事動輒引經為證
故新法之行亦取舍於周官之書其大槩類此爾(耆舊)
(續聞)
宋朱軾字器之南豐人從曾鞏學性寬平輕財急義悉
以祖業讓弟獨取故居曰此先人廬不可失也鄉民熊
禧饒華負官逋軾傾囊濟之得不死後人名其樹為隂
隲樹(明一統志)
王安石引用小人造作新法而弟安國力非之曾布當
元符靖國之時隂禍善類而弟肇移書力勸之兄弟邪
正之不同如此(容齋三筆)
董鉞字義夫自梓漕得罪歸鄱陽遇東坡於齊安曰吾
再娶柳氏三日而去官吾固不戚戚而憂柳氏亦欣然
同憂患如處富貴是難能也令家僮歌其所作滿江紅
坡次其韻結句云便相將右手把琴書雲間宿盖用樂
天左手引妻子右手把琴書句也(豫章詩話)
凝之與陳舜俞養犢為騎舜俞作騎牛歌稱凝之為白
雲老李伯時畫騎牛圖山谷拜其像賦詩云棄官清潁
尾買田落星灣身在菰蒲中名滿天地間誰能四十年
保此清靜退往來澗谷中神光射牛背年八十餘卒官
至屯田員外郎(同前)
信州劉煇好為險語歐公惡之有一人論曰天地軋萬
物茁聖人登公曰此劉幾也因戲曰秀才刷試官刺以
朱筆横抹之謂之紅勒帛後嘉祐中公為御試考官試
堯舜性仁賦有曰靜以延年獨高五帝之夀動而有勇
形為四罪之誅公稱賞擢為第一唱名乃劉煇也人曰
此即劉幾易名公愕然久之(同前)
劉季孫字景文監饒州酒務時荆公為江東提刑按察
酒務至廳事見屛間小詩云呢喃燕子語梁間底事來
驚夢裏閒說與傍人應不解杖藜攜酒看芝山即不問
務事升車而去差攝學事由此知名後知隰州卒家無
餘財但有書三萬軸畫數百幅而已(同前)
廬陵大興新田二泉熱不可掬分寧毛竹山泉在驛路
之側温而不熱覆以密室往來便浴焉臨銅山熱可烹
飪其流分為二派其隂泉常寒陽泉常熱飛霧如烟雖
霜雪無以敗其熱然諸泉皆本硫黃氣腥而良浴者可
以愈疥崇仁五峰山下有温泉常温能瀅人肌膚潤人
顔色張無盡詩曰誰知馬上腰金客洗去塵埃換玉顔
是也浴之者百病俱瘥多吉祥事獨不腥者豈神仙靈
丹之所沾溉後人與(同前)
陶靖節之諡文公不知出何代魏鶴山跋東坡墨蹟云
文忠雅嗜陶文公其有感於歸去來辭盖元豐五年之
夏蔡章被遇而呂正獻不合之時也(得樹樓雜鈔)
劉道原先生同司馬文正公修通鑑别纂外記附通鑑
行世又纂十國紀年亦錄本進呈其稾藏家司馬文正
公序世不多見其書崇禎末姜浠湖前輩遊西山住霞
源義塾余同歐子憲萬謁焉因同劉尹躬過掘岡尋熊
西雨舊址止於尹躬宗人劉光祖宅光祖出其先世所
藏司馬文正公手蹟相示先賢典型讀之起敬此世寶
也尹躬光祖其謹護藏之(寒夜錄)
旰南陸氏世雄於貲子弟矜玩好售竒訪異以為常他
日遇山夫賣猴雛取而畜之甚馴縦其游息門内外無
復羈檢歲久見婦女必跳梁悚抃如將近之陸氏患焉
謀掊之死未施手而猴先驚畏登屋以避禍凡夜寂猴
輒潛下取飲食人動則引遁無如之何會少年自虔來
臂俊蒼鷹陸氏子弟往從之郊視其搏攝無虚嚮因就
與語薄告以猴害少年許諾為擒之即俱還據高隅發
鷹韝已發則遑遑摩空下瞰得猴處猴猶坐不動伺鷹
垂廹急舉瓦以扞身鷹不能得也奮焉穿雲以逝漸眇
默不可見於是主客不知所為方相慰以壺饌未敢議
所以謝少年也明日忽聞空中有鈴聲少年色動意其
鷹也捨杯噦嚼疾趨昨日立處仰瞻之果鷹來方復搏
翔下擊猴仍用前計以自全鷹揚翮以過後一鷹繼至
猴不疑也遂中其擒少年招得所臂鷹彼鷹委猴而去
盖少年之鷹往招之而來助者也(呂次儒義鷹記)
撫之臨川北郭二十里間有地曰虎頭洲郡人死不能
葬者必詣其所焚之因颺骸灰於水中治平元年撫人
李權夢親朋張樂送至洲上甚不悦告人曰吾其死乎
俄而權被鄉薦遂登第調虔州司理乃悟虎頭為虔字
而洲為州也(能改齋漫錄)
湖口宮亭湖即彭蠡湖下流十道志云湖神甚靈異能
使湖中分風而南北宋秦觀宿湖邊惜竹軒夢神女贈
以詩曰不知水宿分風浦何似秋眠惜竹軒聞道文章
妙天下廬山對面可無言(明一統志)
番陽張吉父介方娠時父去客東西川不還張君自為
兒時已愴然有感其言語食息未嘗不在蜀也與尚書
彭公器資同學作詩云應是子規啼不到致令我父未
歸家聞者皆憐之既長走蜀父初無還意乃歸省母復
至閬中往返者三其父遂以熙寧十年三月至自蜀鄉
人迎謁歎息或為感泣一時名士咸賦詩以紀其事器
資詩略云河可以竭山可徙我翁不歸行不已三往三
復翁歸止翁行尚壯今老矣兒昔未生今壯齒云云郭
功甫詩慰我慈母心懸懸三往三返又十年孝子執鞭
方言還云云張君自其父歸又作軒以安之而名之曰
怡軒器資為之記云(豫章書)
彭器資尚書文集有送許屯田詩曰浮梁巧燒甆顔色
比瓊玖因官射利疾衆喜君猶不父老爭歎息此事古
未有注云浮梁父老言自來作知縣不買甆器者一人
君是也作饒州不買者一人今程少卿嗣宗是也惜乎
不載許君之名(隨筆)
神宗元豐三年詔加號江州廬山太平興國觀九天採
訪使者為應元保運真君(文獻通考)
元豐八年吉水楊存宿息州旅舍覺牀席間有物礙其
背揭而視之乃鹽鈔二萬引明日詢主人曰前日何人
宿此曰淮甸有巨商某姓名也存曰此吾故人設其人
回可與之語吾在某坊某家安歇又大書於所宿之房
曰某年月日廬陵楊存宿此遂行不數日商人物色之
至息邸主以存言告且指壁書示之乃赴京訪存存審
實即以還之商人分數百緡就寺為存祈福是年登第
官至中奉大夫子孫皆貴顯(吉安府志)
江西通志卷一百五十九
