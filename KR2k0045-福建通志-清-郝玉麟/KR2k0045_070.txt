江西通志卷七十
人物(五)
南昌府(五)
明
劉一燝字李晦南昌人萬歷十六年一燝與兄一焜一
煜並舉於鄉越七年又與一煜並舉進士改庶吉士
授檢討一焜為考功司掌京察大學士沈一貫欲庇
其私人錢夢臯鍾兆斗屬一燝為請謝不可由是忤
一貫意尋晉贊善歴祭酒詹事掌翰林院事四十五
年春京察宵人用事謀逐孫承宗繆昌期錢謙益一
燝力保持得免故事掌院無滿歲不遷者一燝居四
年始遷禮部右侍郎光宗即位擢禮部尚書兼東閣
大學士偕韓爌並命時内閣止方從哲一人一燝爌
甫拜命帝已得疾偕諸臣召見乾清宫有小豎附帝
耳語帝摇首俄一朱衣婦人從帝前挽皇長子入復
推之出皇長子見帝忸怩曰欲封后耳諸臣愕然旣
退一燝語吏部尚書周嘉謨曰上顧念大臣不已若
不欲委身婦寺者朱衣人何無畏憚若是朱衣人者
即選侍李氏也明日帝崩諸臣入臨畢一燝詰羣奄
皇長子當柩前即位今不在何也羣奄東西走不對
獨東宫伴讀王安前曰為李選侍所匿耳一燝大聲
言誰敢匿新天子者安曰徐之公等慎勿退遂趨入
白選侍不出皇長子諸大臣不肯退第出即返選侍
頷之復中悔挽皇長子裾安直前擁抱疾趨出一燝
見之急趨前呼萬歲捧皇長子左手英國公張惟賢
捧右手掖升輦及門宫中厲聲呼哥兒却還使使追
躡者三輩一燝傍輦疾行翼升文華殿即東宫位羣
臣叩頭呼萬歲事稍定選侍方居乾清猶趨駕還宫
一燝曰不可宜暫居慈慶皇長子心憚選侍然之一
燝語安曰主上冲年無母后外庭有事吾受過宫中
起居公等不得辭責明日嘉謨及左光斗疏請移宫
首輔從哲徘徊其間若無預已事者旣又欲緩移宫
期一燝曰本朝故事仁聖嫡母也移慈慶慈聖生母
也移慈寧今何日可姑緩耶乃於初五日偕同官請
即日降旨竚立宫門以俟選侍不得已移噦鸞宫天
子復還乾清事始大定帝旣踐祚從哲被劾在告一
燝遂當國與爌相得甚歡念内廷惟王安力衛新天
子乃引與共事安亦傾心嚮之所奏請無不從明年
天啓改元邊事棘廷臣多請復用熊廷弼一燝亦言
廷弼守邊一載殘疆晏然不知何故翦除致有今日
事尋有詔盡謫前排廷弼者姚宗文等官言路多避
一燝初選侍將移宫其内䜿李進忠劉朝田詔等盜
内府祕藏過乾清門仆金寶墮地帝憾選侍甚必欲
誅盗奄王安為司禮亦惡之法司已擬大辟矣諸奄
百方救不得久而帝漸㤀前事安亦為魏忠賢排死
諸盗奄乃厚賄忠賢為地先是有李文盛者具本辨
冤疏未發内傳忽免朝詔死而下其疏於法司一燝
執奏詔等議誅久無可雪疏直下部前無此制帝不
得已下其疏於閣一燝復言此疏外不由通政司内
不由會極門例不當擬旨謹封還原疏由是忠賢輩
大恨定陵工成忠賢攘以為功一燝故事内臣非司
禮掌印及提督陵工不得濫廕止擬加恩三等諸言
官論客氏被謫者一燝皆疏救又請出客氏於外及
言官交章論沈㴶㴶疑一燝主之與忠賢客氏等比
而恨一燝又密窺魏客等漸用事一燝勢孤是年
四月侯補御史劉重慶遂力詆一燝不可用給事中
侯震暘御史陳九疇復劾之并刺其結納王安於是
一燝四疏乞歸堅卧不起疏凡十二上乃令乘傳歸
已而忠賢大熾矯旨責一燝誤用廷弼削官追奪誥
命勒令飬馬崇禎改元詔復官一燝在位累加少傅
太子太傅吏部尚書中極殿大學士八年卒贈少師
福王時追諡文端(白志)
徐良彦字季良新建人萬歷進士初令婺源力折大
璫礦稅新安一郡頼之起復補溧水令值大璫查馬
場復力阻之擢河南道御史抗疏福王當之國異已
者指為門戶外轉福建參議至則擒海盗王四等八
十餘人尋分守青州會白蓮盗起齊魯之間無寧宇
以計擒之渠魁如張道人唐道人一呼皆至故齊魯
騷動而青州雞犬無驚尋晉尚寶大理丞左通政歴
仕途凡二十八年始命廵撫宣府在事僅一月白言
台吉曼濟台等犯邊皆鞭箠使之會魏忠賢蓄志叵
測以宣雲密邇京師使其客說通往來如是四三終
不應而崔呈秀疏劾至矣疏中謂宣府廵撫何以取
之如寄云為趙南星之黨也時得旨降調崔魏意不
愜復以汪文言獄羅織餽文言贐論戍附近而大司
馬迎忠賢意與戍清浪蓋清浪與楚附近其實隸貴
州也得旨之日買舟入黔著書賦詩若不知為負罪
行者忠賢時布置伺察往來黔楚道間亦不為懼崇
禎初錄用貶竄諸臣起大理寺卿陞南京工部侍郎
(人物志)
舒曰敬字元直南昌人萬歷進士授泰興知縣六閱月
城修政舉以杖斃巨窩張耀忤太守吳秀意中之於
鹺使士民冤之赴闕訟令無罪時值柄政者修釁僅
下部議而曰敬解綬行矣裝不具銷所束帶百姓貯
帶於庫爭餽薪米構祠祀像名遺帶亭曰敬歸未幾
左遷徽州府儒學教授致仕紫陽山白鹿洞諸社皆
臨以講席一時名公鉅卿多出其門前後撫按曁南
北臺省奏薦凡三十一次崇禎間尚書沈演復耑疏
薦用奉旨條陳時務因上七策十論進覽採納勅部
議用未赴山居幾五十年貧約如諸生門人分俸即
均於弟姪併族人鄉人之鰥寡者所著有隻立軒前
集續集四書易經講意詩經臆解時務要略諸書行
於世享年七十有九門人萬時華等私諡文侃先生
(同上)
胡良機字省之南昌人萬歷進士歴知臨淄益都二縣
天啓初擢御史疏論乳媪中涓又請停内操楊漣擊
魏忠賢良機亦上疏言忠賢之惡不減汪直劉瑾陛
下過優容而閣臣不據法爭豈真所謂門生宰相耶
忠賢及魏廣微深憾以年例遷廣東參議良機方按
貴州不俟代而去遂斥為民崇禎元年起故官按宣
大二鎮年滿當代褒以敏練令復廵一年尋為中官
王坤劾罷久之起光禄典簿終南京吏部主事(白志)
涂喬遷字伯友南昌人萬歷進士令合肥擢山東道御
史適有三王並封之旨朱維京王如堅痛哭爭之疏
上兩人俱遣戍喬遷抗章力爭已長安雷火地震喬
遷申言災不虚生皆因國本未建語甚切直尋降典
史光廟改元特起勲丞陞太僕少卿改南太僕卿適
范濟世為操江都御史思詭言南鹽馬諸庫藏積鏹
百餘萬非内臣搜括不可得魏璫喜遣其養子胡良
輔等至索所稱百餘萬運使運同暨揚州前後守下
至胥役俱以追賠收逮復坐索二十六萬於太僕喬
遷曰虚派以殺人吾不忍良輔恚曰如若言何以復
厰公是時方有建祠之事良輔曰曷建厰公祠於關
山以畢斯舉喬遷曰吾頭可斷祠不可建也良輔以
其語聞逆璫未幾指為門戶削奪喬遷始終伉直然
居鄉和易近人無大小傴僂接之崇禎中復原官議
起用卒(府志)
周著字誠子南昌人萬歷進士繇推官歴太守藩臬皆
以廉明稱庚申任四川右布政使天啓辛酉科臣明
時舉捧檄起土司兵應調援遼永寧酋長奢崇明令
土目將兵一萬詣重慶聽撫臣徐可求點視可求杖
其土目又欲盡黥土兵之面以别記驗於是土兵洶
洶思亂統領人樊龍樊虎振臂一呼皆嚮應立殺可
求遂䧟重慶進逼成都左布政使朱爕元攝軍務事
分遣諸將領兵據隘而與諸藩臬畫地城守著自署
西城賊稔知西城勢易拔終日夕攻不止置雲樓高
與城等著出兵亟擾賊營别遣卒持火具焚其雲樓
賊益夜縱炬千餘集火門著復取水如瀑布下澆之
賊引退終不能下明年正月忽城外大譟而至視之
有物如舟高城丈許長五百尺樓數重上板屋如平
地中載賊數千人各挾機弩毒矢以牛數百頭運石
轂行之俯視城中著曰此吕公車也乃用巨木為杆
柱置軸柱間挽索運杆取巨石重千鈞者發之飛擊
如彈丸又夜縋敢死士於城下載大銃擊賊賊遁去
成都復全自十月甲申至壬戍正月乙丑抗守者百
二十日事定燮元進副都御史廵撫四川著代燮元
為左布政使後入覲歸以勞瘁疾作卒於家崇禎初
贈大理寺卿(同上)
熊宇竒字正子新建人萬歷進士筮仕刑曹京師有冤
獄淹繫三年宇竒一訊而決時國本尚摇新建張文
端當國與宇竒肺腑親二上章慫恿之文端深採其
言戚畹鄭養性賂通欵誠揮其使時宇竒部俸十年
自以姻婭引嫌力求補外乃以僉憲督學湖廣參蜀
藩討播軍興宇竒督理糧餉烈日乘馬會水溢馬斃
徒步草靸艱苦萬狀捷奏晉一秩尋改浙江副使歴
湖廣按察使晉右布政天啓二年中璫浸用事遂挂
冠歸未幾魏忠賢逆祠遍興江西撫臣楊邦憲使歛
費作祠宇竒正色厲言江右水旱頻仍豈宜困以土
木且魏功德於江右何有中丞意不可回議徹周程
祠為祠址宇竒與諸紳議安有毁先賢祠為璫祠者
詣當事力爭會璫敗逆祠中格宇竒之力也(人物志)
傅宗臯字直甫豐城人萬歷進士知將樂縣行取為南
京監察御史時鹽政壞操院以宗臯聲望隆題請督
理鹽政及督京倉請改折一十七萬去官攅守候之
苦庚申八月營軍譁宗臯帶管京營以法戢之陞南
尚寶卿尋以忤璫奪職歸里於地方利弊知無不言
楊比部疏減遼餉宗臯力佐之邑父老至今能道其
事後起大鴻臚固辭(縣志)
萬燝字闇夫南昌人兵部侍郎恭孫也少好學砥礪名
行萬歴進士授刑部主事嘗疏論刑獄干和天啓初
元兵事棘工部需才調燝工部營繕主事督治九門
垣墉市銅江南皆勤於其職遷虞衡員外郎司鼔鑄
時慶陵大工未竣費不貲燝知内府廢銅山積可發
以助鑄移牒内官監言之魏忠賢怒不發燝遂具疏
以請忠賢益怒假中旨詰責燝旋督陵務其時忠賢
益肆廷臣楊漣等交擊率被嚴旨燝憤抗章極論略
言忠賢性狡而貪胆麤而大口銜天憲手握王爵廕
子弟則一世再世賚厮養則千金萬金毒痡士庶斃
百餘人威加縉紳空十數署一切生殺予奪之權盡
為忠賢所竊内廷外朝止知有忠賢不知有陛下尚
可一日留左右耶疏入忠賢大怒矯旨廷杖一百斥
為民執政言官論救皆不聽當是時忠賢怒廷臣交
章劾已無所發忿思借燝立威乃命羣奄至燝邸捽
而敺之比至闕下氣息纔屬杖已絶而復甦羣奄更
肆蹴踏越四日卒忠賢憾猶不置誣以贓賄三百燝
廉吏破産乃竣崇禎初贈光禄寺卿福王時賜諡忠
貞(白志)
晏文輝號懷泉南昌人萬歷進士授浙江太平知縣調
繁武進正士習清賦役決冤獄建先賢祠修武進縣
志行取刑部主事提牢燭姦考選南禮科給事中參
代藩參織造參方面貪劣官三十人疏請兩監廣額
宗室開科獨署九印六管京營知時事不可為請告
歸(縣志)
李繼周字汝輔南昌人萬歴進士授上海令陞刑部主
事讞訊明允尋奉命審决河北以内艱歸服闋補員
外歴郎中出守黃州擢川東副使至達州會奢崇明
奉援邊之檄率部下抵重慶中丞徐可求移書繼周
促其面計封疆事甫抵重慶崇明部下煽亂遂遇害
一時文武臣僚身殉者十餘人獨繼周以局外蒙難
事聞贈光禄卿達州舊有四忠臣皆功德被於此土
者州守黃立言請以繼周增入而道臣孫好古與繼
周同遇害遂並列為六忠祠云(人物志)
熊明遇字良孺進賢人萬歷進士授長興知縣擢兵科
給事上疏極陳時弊言今春以來天鼓兩震於晉地
流星晝隕於清豐地震二十八天火九石首雨菽河
内女妖遼東兵端吐火即春秋二百四十年間未有
稠於今日者且山東大侵人相食黃河水稽天兼向
者太白經天輔星湛沒熒惑襲月金星愆行或日光
無芒或日月同暈或為恒風為枯旱天譴愈深而陛
下所為皆誣天拂經之事此誠禽息碎首賈生痛哭
之時也敢以八憂五漸三無之說進又雜引天文書
以證時事凡數千言皆極危切亓詩教輩以明遇與
東林通出為福建僉事遷寧夏參議天啓初進太僕
少卿尋提督操江魏忠賢黨謀盡逐東林以明遇嘗
救御史游士任給事中薛國觀遂劾其黨庇徇私忠
賢矯旨革職坐汪文言獄追贓千二百金謫戍貴州
平溪衛崇禎初釋還起兵部右侍郎南京刑部尚書
改兵部疏陳四司宿弊悉見採納山東叛將李九成
等䧟登州明遇信廵撫余大成言力主撫議久不就
撫乃調關外軍討定之是時宣府兵警甚急廵撫沈
棨與中官王坤等遣使議和餽金帛酒牢諸物邊警
即解事聞帝惡棨專擅召對明遇等於平臺明遇力
為棨解帝不悅逮棨下吏於是給事中力詆明遇棨
交關誤國明遇再疏乞罷命解任候勘尋以故官致
仕用薦起南京兵部尚書改工部引疾歸卒所著有
綠雲樓集中樞集子人麟崇禎進士(白志)
劉綎都督顯子勇敢有父風用廕為指揮使萬歷初從
顯討九絲蠻遷雲南迤東守備緬甸犯永昌騰越廵
撫劉世曾擢綎遊擊將軍署騰衝守備事緬甸自其
酋莽瑞體以兵服諸番勢遂強江西人岳鳳者驍桀
多智率衆兵數十萬分道内侵綎至鳳懼乃令妻子
及部曲來降綎責令獻金牌印符及蠻莫猛密地乃
以送鳳妻子還隴川為名分兵趨沙木籠山據其險
而已馳入隴川境鳳度四面皆兵遂詣軍門降綎復
兵進緬緬將先遁留少兵隴川綎攻之鳳子曩烏亦
降綎乃携鳳父子往攻蠻莫雲南平獻俘於朝綎進
副總兵綎將家子父顯故部曲多健兒綎擁以自雄
征緬之役勒兵金沙江築將臺於王驥故址威名甚
盛然性貪御下無法有詔革任以遊擊候調無何羅
雄變起會綎解官至霑益世曾喜令與禆將劉紹桂
萬鏊分道進討綎直擣赤龍山拔之獲其妻妾連克
三砦賊盡平止首功五十餘級而撫降者萬餘人論
者稱其不妄殺歴陞五軍三營參將會朝鮮用師詔
以副總兵從征及班師進都督同知世廕千戶屬播
酋楊應龍作亂擢四川總兵官移師征之應龍熟綎
才頗懼益兵守要害三峒絶險綎分兵攻其三面生
擒其魁乘勢克三關盡克三峒踰十餘日克後水囤
營於冠子山會諸軍共平賊錄功進左都督世廕指
揮使綎為將數被黜抑性驕恣如故以軍政拾遺罷
歸四十六年召為左府僉書明年二月經略楊鎬令
綎及杜松李如栢馬林四路出師綎兵四萬由寬奠
道險遠重岡叠嶺馬不能成列次深河連克牛毛家
二砦已深入三百里杜松軍覆猶不知復整衆進登
阿巴達哩岡力戰不支遂死養子劉招孫最驍勇見
綎死突圍中格鬭亦死事聞遣中使祭陣亡將士恤
綎家綎於諸將中最驍勇平緬寇平羅雄平朝鮮倭
平播酋平猓大小數百戰威名震海内天啓初贈少
保世廕指揮僉事立祠曰表忠(同上)
胡海定字聖占南昌人萬歷舉人署樂平教諭善造士
如王綱許琮皆以經術節義名一時廵按邢紹德特
薦崇禎年間詔舉賢良方正副使張有譽以名聞遷
汜水令賊壘壓境鼓諸生王璧等决死戰斬馘頗多
廉得煽亂為賊囊槖者數十人計擒斬之亂遂定歲
饑設賑存活萬人以不奉催科檄投劾去甲申聞京
師䧟慟哭不食累日歸葬其父移其母去所居海口
四十里走樂平聯絡鄉勇復乞師黃道周道周壯之
執手謂曰君以致仕令家居能仗節倡義如此引滿
酌之立為發師引戰不勝被執死於婺源旣受刃僵
立不仆婺源人隕涕曰江西真有人(邱邦士集)
按明末江西多死節士而海定最先前志未載今
采補
姜曰廣字居之新建人萬歷進士授庶吉士進編修天
啓六年使朝鮮力却贈遺還陳海外情形有裨軍國
者八事多議行魏璫惡之削籍崇禎初起右中允積
官至吏部右侍郎尋左遷十五年用薦起詹事掌南翰
林院已而在南京改禮部尚書兼東閣大學士時史
可法督師揚州曰廣與高弘圖協心輔政阮大鋮謀
進用力阻之馬士英挾擁戴功謀擅朝權深忌二人
嗾劉澤清假諸鎮公疏力攻劉宗周并及曰廣以三
案舊事及迎立異議為言曰廣屢疏乞休歸後盡節
偰家池(白志)
李曰輔字元卿南昌人萬歷舉人天啓初為成都推官
廵撫朱爕元倚以兵事偕諸將攻復重慶崇禎四年
擢南京御史時遣中官出鎮曰輔疏諫曰邇者一日
遣内臣四尋又遣用者五非兵機則要地也假專擅
之權駭中外之聽啓水火之隙開依附之門灰任事
之心藉委卸之口小臣不敏實為寒心陛下踐祚盡
撤内臣中外稱聖昔何以撤今何以遣天下多故擇
將為先陛下不築黃金臺勤招頗牧乃急急内臣是
遣曾何補理亂之數哉疏上鐫三級為廣東布政司
照磨歸隱西山香城寺潛心理學擕一僕與居尋遣
還與僧共晨夕而已山居十餘年卒(同上)
鄒元忠字時效新建舉人萬歷中知增城縣勤政愛人
力持古道築號舍數十於學宫之東與諸生講學請
廣科試額遂為例丙申大饑發倉捐俸賑濟全活以
萬計又於城東四十里築隄三千一百尺以除水患
民頼有秋擢延平同知不就歸增之人士爼豆不衰
(廣東名宦志)
夏以賓字于王新建人萬歷已酉舉人授延平推官八
閩大獄輒令按鞫多所平反轉寧波同知擒通番巨
猾獲贓千餘緍以助餉未幾海寇竊發承檄勒兵渡
海進屯龍王嶺設伏制勝遂以孤軍挫賊數萬兩臺
舉卓異遭讒左遷拂衣歸著有奚囊蠧餘理閩讞錄
藏於家(新建縣志)
宋應昇字元孔奉新人吏部尚書景之曾孫也萬歷乙
卯與弟應星並魁其經時有二宋之目五上公車不
第謁選得湘鄉知縣復補恩平歴高州同知陞廣州
知府所至有慈惠聲家居孝友恭謹親族困乏必勉
賑之自廣州請告歸未幾卒所著有方玉堂集(人物志)
劉洪謨字惟後南昌人進賢籍萬歷進士授建德知縣
調仁和皆有惠政陞南工部主事禮部郎中尋知承
天府抗陵監不肯下調真定陞易州兵備歴漳南參
政晉光禄少卿太僕少卿魏璫燄灼三疏告休得旨
歸里居講學隨時問答多所啓發撰大學續衍義十
八卷洪謨恬淡簡重與顧文憲趙高邑論學而雅不
立幟所著書五十種晚作夕惕内照篇以自叙(同上)
劉仕瞻字淡峯南昌人萬歷進士知宣城縣兼有神君
慈母之稱擢兵科給事中嘗爭國本忤旨其後以軍
政考選有霍文炳者以緝捕功自副千戶陞指揮僉
事内坐以市恩降雜職屢薦不起卒天啓二年贈光
禄寺少卿初仕瞻治宣城與黎桐城涂合肥名成鼎
足其在言路亦然在錮籍又然時人謂之歲寒三友
(同上)
按黎名道炤涂名喬遷皆南昌人各有傳
吳羽文字長卿南昌人萬歷進士擢吏部因事乞歸至
崇禎六年始復出歴考功文選郎中帝亦積疑吏部
有私選郎十一人譴黜大半遷者三人而已羽文痛
絶諸弊數與温體仁牴牾賊毀皇陵有詔肆赦體仁
令刑部尚書馮英以逆案入詔内羽文執止之而議
起錢龍惕李邦華等偵事者誣羽文納二人賕下獄
羽文用高鳳翔為大名知府鳳翔故嘗坐小事言者
復謂其徇私坐謫戍侍郎吳甡等交薦復官未赴卒
(白志)
按羽文初擢吏部時高邑趙南星為冢宰謂江右
名區宜用兩銓曹乃以新昌鄒維璉與羽文並用
忌趙者或激羽文告歸為驅趙計羽文因乞歸養
奉有吳羽文鄒維璉旣皆賢俱著留用之旨旣而
攻趙者益力羽文乃堅請歸通籍三十年居銓僅
一載在獄在戍共八載此叚本傳不詳今據人物
志補(原䟦)
羅汝元字懋先南昌人萬歷進士授行人擢御史出按
雲南值安邦彦狂逞與奢崇明相應汝元同都御史
閔洪學戡定之黔國沐昌祚怙寵而驕侵士庶膏腴
廣其莊田又抗不納賦乃以黃白物詭白米四十石
黃米二十石來饋汝元峻詞却去疏請田歸黔國徵
收歸有司又偵知其左右肆虐者八人置之法民皆
手額懽呼號曰羅鐡面為建却金救民亭滇士苦公
車費括所積俸給之於是三十七人咸踴躍就道滇
士本年計偕自汝元始陞太僕少卿適魏忠賢專政
削奪歸里崇禎初起廢籍歴通政擢僉都御史廵撫
浙江浙之當國者中以蜚語落職歸汝元官至九列
兩尊人猶健飯無恙綵衣承歡戚里侈為盛事云(府志)
鄒復宣字用晦新建人萬歷進士授上虞令調金華值
歲旱露禱甘霖立注擢御史會邊事急合請徵募廷
臣具復宣名以上奉命予餉三十萬聽便宜從事復
宣核蠧懲濫加意撙節用不滿六萬金簡戰士數千
皆投石超距一可當百大司馬倚頼之壬戌復宣再
視城務卒贈光禄寺少卿祀鄉賢子正偉生子度珙
順治戊戌進士官翰林檢討正修生子度鏞康熙癸
卯解元丁未進士(人物志)
魏時應南昌人萬歷進士初任建陽知縣擢工部主事
調吏部歴考功文選員外郎特疏請簡用鄒元標趙
南星以副當世之望銓故弊藪疏立四季考察法有
受賕犯律者得參送法司如五部例旨下著為令轉
驗封郎中給假奉母還里林居十餘年會東林議起
以時應前疏薦元標南星故出為閩藩左參歴按察
使天啓中晉光禄寺卿羣小方共斥鄒趙改時應為
南通政旋冠帶閒住崇禎初卒於家著春秋質疑等
書行世(府志)
劉曰梧字陽生南昌人萬歷進士授中書擢御史適廵
中城奉旨僉商供薪炭不終朝竣事有力者不及請
出按三吳稅事方起璫計竭民膏自金陵至皖城計
程不旬日輒立七厰曰梧檄令併一厰永以為規已
而刷卷南畿歸會九載考績即家起南常少祀高皇
寢園徘徊東陵感愴遜國事重傷孝康皇帝之已諡
而復去也因上瞻顧陵寢一疏得賜廟諡識者偉之
以右僉都御史撫薊州上疏請除夙弊寬文綱拔孫
顯祖於行間天啓間方引疾歸尋起少司馬抵京匝
月於相國一燝稱宗親璫頗有意銜之遂拂衣歸里
八十二卒崇祀鄉賢(同上)
余樞字謹叔新建人萬歷鄉舉令江浦邑有張史二圩
齧於江水額賦五百餘石累通縣百餘年樞至急行
周視躬率民修築不避暑雨堤成而享無窮之利廵
鹺使者按臨諸賈持茶例銀以進約萬餘金樞峻却
之遷興國知州有傳偽漢遺孽柯陳兩姓謀不軌於
境上者方伯熊宇竒檄樞往反復諭以人言籍籍當
愼舉動以保田廬家室開導懇至兩姓感泣環拜竟
消亂萌崇禎間歿祀鄉賢(人物志)
朱試字以功南昌人在童子中即端嚴不苟顰笑受學
於章布衣潢晝討夕論多獨得之悟撰時習錄就正
篇諸書晚益深於易有所論著未竟天啓中御史田
珍薦試於朝未及授官而卒(府志)
朱謀㙔字明父一字鬱儀寧獻王七世孫封鎮國中尉
萬歴辛卯給諫葉初春以學行薦於朝廵撫邊維垣
廵按陳倣交相推轂得旨俾綰通侯之章理石城王
府事公族有所紛競無不請質㙔片言剖決皆屈服
而去生而天資穎異目所流覽終身不忘以先儒譚
易尚理而置象不能獲文周孔子立言之旨作易象
通八卷以晦翁詩註於比興微詞妙旨多鬱而未章
乃原本小序酌諸家得失作詩故十卷疾緯候之亂
三五典墳也作䆳古記八卷以糾正圖䜟之尨謬疾
李斯之變壞頡誦舊文也作古文竒字輯解追述先
聖之制作以鍼砭漢世訓詁之沈疴他若書禮春秋
魯論大戴各有箋疏又著金海百二十卷異林十有
六卷駢雅二卷六書本原一卷說文舉要水經注箋
四十卷豫章耆舊傳二卷藩獻記一卷晚成古今通
歴用其法推左傳僖五年正月辛亥冬至昭二十年
二月己丑朔冬至以為魯史所用皆周正故經書春
王正月明非夏商之正也於時諸侯僭竊天下衰微
鮮行頒朔之禮晉楚大國或用夏正未能齊一魯秉
周禮獨不敢變故孟獻子稱正月日至可祀上帝是
已其論醫則有取於張子和論壬遁則有取於祝泌
論陽九百六則有取於王希明悉鑿鑿見於徵驗而
於堪輿之說尤精嘗言祖墓病水以語諸父兄弟咸
弗信會羣從暴卒者十餘輩㙔不能忍遂自發之墓
中果積水若溪澗諸父始遜謝自咎别移吉壤太史
焦竑嘗曰鬱儀制作精微宏博一依六經莫可簡選
湖廣李維禎山東邢伺福建曹學佺屈指江右人物
輒首及之子統銍崇禎丁丑進士詩澹遠高古藳燬
於兵不傳(人物志)
按鬱儀所著尚有枳園近藳
楊繩武字昌倩南昌人萬歷鄉薦授臨安知縣有調繁
之檄適丁外艱服除補四川綿竹綿多盗案繩武以
一讞示精敏萑苻頓息鄰邑有燒香會號召數千人
撫軍檄諸州縣議合勦繩武持之曰此愚民奚煩斧
鉞哉緩之自解耳撫軍納其言即委繩武撫諭之亂
遂定量移信陽知州左遷衡水陞延平同知投劾歸
(同上)
楊惟相字無技豐城人萬歷甲午鄉舉授延慶州知州
延慶古雲中地邊外僅隔一墻時順義未封數擁衆
入寇相密授機略擒獲奸諜敵驚以為神適久雨南
山邊牆半傾敵乘勢盡拆毀之前此屢修屢壞州守
獲罪者十餘人惟相抵任微服步出邊見沙漠草茅
相結如窩諸部落素寢匿於中因火之敵自是無所
棲止不敢窺邊始得一意趣工修牆一萬一千九百
八十餘丈節省萬餘金臺使交上其事奏最以邊例
晉刑部員外先是滇有逆賊阿克之變至破城劫印
顯皇帝震怒逮訊失事撫鎮及白推官京師權貴多
為囑求寬解相閉門謝客奏請九卿科道會問據法
成辟諸權貴竟以私怨中之請養歸田再補官卒著
周易蒙訓禮經管見論語膚義行於世(府志)
夏時化字宣子新建人萬歷丙午鄉舉授永豐縣教諭
造士得人科名繼盛陞太平知縣清節惠政士民戴
之崇禎戊辰值流寇作難攻城月餘多方捍禦食盡
死守卒殱寇全城事平道府設凱宴時化遽歿於公
宴之堂廵撫朱燮元疏請優䘏特給以死勤事扁額
(人物志)
杜彦卿字六人新建人以例入太學試得别駕彦卿不
願仕請歸養生平不苟言笑樂善好施而不信因果
酷嗜書購求不遺餘力長子果順治丁亥進士改庶
吉士授江南道御史贈彦卿如其官(同上)
吳廷謨字孟嘉南昌人萬歷丙午鄉舉少厭帖括博綜
羣書欲以古文詞名家與山人羅治相切劘謂明文
規倣多而獨運寡比辭屬事斷自秦漢而止尤工於
為論抑揚頓挫而要歸至當臨川丘兆麟陳際泰皆
亟稱之嘗策蹇驢發薊門由魯道謁闕里睇岱涉濟
泛黃河得詩歌若干授南城教諭遷安慶望江知縣
望江古雷州邑巖而小廷謨政尚清靜四境以寧亡
何病痿謝事著鷦園詩草二卷文章論章各二卷讀
古擷餘二卷續草佚草各一卷而羅治亦有大月山
人集(府志)
章允儒字珍甫南昌人方伯邦翰子萬歷進士授華亭
令方邊事孔棘詔天下計畝加賦華歲額六十萬加
至七十有餘允儒搜成賦可省者折抵如數再加則
設法盡抵之先後計免三萬七千餘兩允儒於讞決
尤稱神明上官往往以旁郡獄屬之有子殺父妾亡
何父暴卒言以藥弑者允儒曰人命應檢償其父固
郡守烏得輕議檢耶坐殺父妾足以斃逆子矣武弁
鴆殺同官弁強有力且善辯時有使過代請者或曰
職官當從減允儒曰大辟無可贖之法干戶無議貴
之條竟擬如律邑之金家衖有横尸一老者哭曰吾
子也訴之令賊弗得或榜片紙道傍曰薛某殺人又
從薛所得死者所弄二錢允儒詣其地審視曰得之
矣縳庫樓獨居一佻達子至曰汝殺人立服蓋死者
為孌童誘狎不遂因殺之而以弄錢嫁禍於薛諸發
奸摘伏多此類用治行異等擢吏科給事中熹廟初
逆璫魏忠賢漸擅威福織造大監李實尤朘削於東
南借違忤上供參知府張宗衡等奪俸允儒抗疏駮
之疏入璫以阻撓龍袍矯旨予杖仍謫戍會上御經
筵首輔葉向高從容陳說意稍解俄以天變修省從
薄譴奪俸一年璫自是深銜之允儒遂請假歸居吏
垣六月凡所爭三案爭封疆暨籌邊惜餉疏十餘上
皆言人不敢言鐫級調外旣去仍削奪崇禎改元起
吏科都給事未幾枚卜命下適允儒以首垣主議所
推舉皆人望惟烏程温體仁不與遂發難言廷推不
公竟以削籍出國門(人物志)
樊尚璟進賢人萬歷丙辰進士天啓中忤璫家居(府志)
鍾師薦字維坤南昌人太僕寺卿沂之孫禮部郎允復
之子少負異才試棘闈十有三次不得志乃著治平
十議詣闕上陳嗣以保舉除泰州同知甲申之後挂
冠歸隱二十餘年教授生徒著有四書詒尚書詒易
經詒蝶園制義遊吳草蝶園詩草續草樹瓢鳴家訓
十則夀八十有六(白志)
饒元瑄字彦昭進賢人邑增廣生性孝友七歲居父喪
哀毁骨立儼然成人事母曲盡愛敬四十年如一日
精研理學課子之外塵事不涉里中數椽悉讓弟姪
居止乃獨僑寓孺子宅旁潛修密證經史性理諸書
貫穿馳騁多有獨契所著五經疏義經濟彙編良知
指歸若干卷藳焚於兵以子宇栻貴累贈中憲大夫
(人物志)
萬尚烈字思文新建人諸生時即以正學為己任師事
章聘君潢萬歷辛卯舉於鄉授建昌教諭歴擢邵武
同知捐俸刻潢所集圖書編晉比部郎擢平越知府
致仕歸杜門却掃益肆力於性命之學中丞解學龍
督學陸之祺蔡懋德皆請主澹臺祠太史金聲請主
新安還古書院年九十五卒所著有四書測易贊測
詩述傳測聞學雜記(白志)
王時熙南昌人萬歷進士官御史歴太僕寺卿天啓中
名在東林子猷定自有傳(同上)
張神武本姓陳新建人萬歷中舉武會試第一授四川
都司僉書永寧宣撫以掠擒奢崇明之母奢世續其
部目閻宗傳怒以求主母為名大掠永寧赤水普市
摩泥事聞神武論死用經略袁應泰薦命從征神武
率親丁二百四十餘人疾馳廣寧前至河遇逃卒十
餘萬神武激其帥曰以此衆戰誰禦且雖死不失忠
義乃鼠竄偷生乎帥不從神武遂獨率所部以進渡
河抵首山竟歿於陣所部俱戰死存十四人負重傷
還監軍御史方震儒繪神武像率將士羅拜為文祭
之詔贈都督僉事立祠奉祀(同上)
李熲字弘明中丞材之子廵按某劾材擊緬冐功逮刑
部詔獄論死熲始婚於家聞變草屩囚服詣獄乞代
寢處於赭衣蟣蝨之間者六載得減死論戍於漳之
鎮海衛熲隨侍戍所十三年萬歷丙午鄉舉天啓改
元熲伏闕訴父枉狀部選授閿鄉教諭竟繳憑歸杜
門却掃所著有中庸參論語測或問臆說四書捷鏡
同求錄年代紀要共若干卷熲中鄉試第九名父材
伯父栻皆鄉試第九栻亦以前丙午中式事尤竒(府志)
帥衆奉新人萬歷甲午舉人知淳安調金華皆有善政
擢御史抗疏指陳時事忤逆璫調外鄒元標同九卿
力為申奏賜還廵視西寧茶馬秩滿晉太僕卿遷副
都御史以母艱歸老於家(奉新邑志)
徐文璉奉新人漢高士孺子裔萬歷丁酉舉人歴臨漳
崇仁教職撫按交薦推叙州同知當奢酋蹂躪之後
奉檄經略永寧請建城於大壩及古藺州控扼險阻
又改土為流丈田起科於是荒徼土田盡入版圖矣
(同上)
陳譁字清庵新建人由貢知孝感縣峻風節政尚慈和
廵按令查各屬倉糧絶苞苴剔奸蠧殆盡邑大侵出
倉粟貸民全活甚衆尤明决能斷疑獄邑人有拯涸
轍饑民辨池中冤骨之譽卒祀名宦(府志)
陳良訓進賢人萬歷癸丑進士授行人擢戶科給事疏
論魏璫鐫級歸戊辰起原官出為台紹兵備海防有
功歴陞陜西布政於流寇充斥中全活飢民甚衆秦
人立祠祀之丙子撫鄖陽鄖界秦蜀楚豫之交賊出
沒盤踞良訓簡練將卒以計殱劇盗郭三海等捷聞
賜蟒幣銀紵有差(府志)
傅應期字愧石進賢人幼有至性祖母吳病侍湯藥不
少懈祖母憐之至為忍痛萬歷戊午鄉舉詩書之外
無他好嘗曰敦五倫乃為實學舍一貫皆是邪說知
順昌日與士民講孝弟會楚王造錢具啓力爭以忤
藩歸撫按連章薦起原官歴仕冏卿尋致政嘗銘其
座曰大道一貫曰忠曰恕君子持己必敬必恭其學
如此(邑志)
王介慶字受兹奉新人崇禎中以選貢知泰順才幹明
敏課士作人建講堂設射圃修文天祥塔畫定丁口
照人輸納稱良吏内擢虞衡司主事(浙江名宦志)
諶吉臣字仲貞南昌人父應華萬歷時以參將援朝鮮
戰歿吉臣由舉人為雲夢知縣李自成䧟襄陽其黨
賀一龍陷德安安陸知縣濮有容一門十九人皆死
吉臣遣孥歸身效死弗去城陷被執不食賊驅上馬
曰我失守封疆當死更安往乃遇害崇禎十七年贈
太僕寺丞廕一子(白志)
楊惟休字叔度豐城人以貢授保定通判管宣府赤城
事所著泰昌日錄僅載元年庚申八月事然萬歷末
曁天啓初元諸大政悉櫽括其中其記梃擊紅九移
宫三案顚末甚悉大抵是王之宷而褒劉一燝周嘉
謨楊漣等之忠魏忠賢大怒其黨霍維華疏指一燝
等朋比并劾惟休以草莽而記注朝廷起居且稱述
舛錯奉旨追燬日錄褫革衣巾時惟休己之宣府訛
傳屢至竟暴卒旣卒忠賢嗾劉志選再劾之未幾三
朝典要興所掊擊必日錄所是所嘉與必日錄所非
者幸惟休己卒獲免於詔獄之慘死也惟休著述甚
富遭兵燬遂無全帙五經宗義二十卷僅存易論六
篇辨禮一篇歴代長帙七十四卷僅存戰國之齊楚
系南北朝之十八家閫外春秋數卷天文四卷僅存
日行月行日&KR1882;月&KR1882;星緯辰論大衍歲差霾論暈論
數篇衡邊要略一卷僅存博塞一篇宣雲二篇東事
客對一篇他如大冶錄二十卷武略十卷古詩評選
十二卷焚餘四卷芒書十卷舒嘯堂雜劇十卷博古
一卷地輿一卷佛宗一卷樂府一卷皆失傳(同上)
傅崇中字壹饒南昌人萬歷丙午中應天鄉試在成均
時大司成引問孔鄭箋疏五經同異間及天人之概
治安之略酬對如響初授崇安令擢刑部主事奉敕
恤刑粤西尋晉懷慶太守方流寇肆毒軍書旁午徵
兵索餉檄若雨下崇中應之裕如悉捐俸入以饗將
士人皆樂為效死藩儲某驕恣不法天子下鎮撫以問
郡守崇中先按其佐從而隸之法以次詰責其悖戾
狀不少屈時有密謀存爵與求襲者皆持萬金為餽
崇中正色拒之寅僚有誤軍機坐辟屬令有點簠簋
逮繫皆以片言獲免各致千金為報力却之九載報
績竟以藩案被謗解組歸年至九十卒(同上)
萬時華字茂先南昌人父民命馬湖太守時華生而穎
異諸經子史無不歴覽成誦冡宰李長庚任江西布
政時合十三郡能文者為豫章社於南昌首時華與
萬曰桂喻全䙫時華尤為所推服工詩曁古文詞自
萬歷間古近體率競聲響亡性情公安袁宏道力矯
之一變為長吉而蹇澀無餘味竟陵譚元春又力矯
之一變而劉長卿為寒胸儉腹借口時華曰詩豈可
如是耶乃益取陶謝李杜諸家而寢食之不襲前人
不循近派格惟其高語惟其淡遠古文權衡於柳子
厚而雜以永叔曰子厚能竒峭不能叙事永叔能叙
事也一時以碑版誌銘傳記序錄請者無虚日負海
内重名幾四十年卒艱於一第崇禎中保舉守令詔
下布政使朱之臣列其品行聞於朝應徵北上抵維
揚輒病竟不起生平事父孝友於弟與人無疾言遽
色廉讓節儉退然若不勝衣於古今得失國家是非
時政利害識始慮終議論之所及節槩之所操持雖
賁育慶忌不能奪也學使侯峒曾稱之曰真儒舉而
祀之學宫所著漑園初集漑園二集園居田居東湖
集又有詩經偶箋習毛鄭者宗之(人物志)
萬一之字不二南昌人讀書務解大意喜酒好客酒後
耳熱抵掌論前人興廢事鑿鑿有據人有善必詡之
有過面諍不撓不侫佛不媚權豪事父母至孝天啓
乙丑子元吉登第逢熹廟皇嗣慶成許進士榮其所
生寓書貤封於祖然按會典款例不合意鬱鬱是秋
疾革諄諄以父歿未葬母老失養為憾又遺命勿厚
葬當視大父其死不忘親如此(同上)
朱健字子強進賢人天啓辛酉鄉舉博聞強記與弟給
事徽晨夕淬勵期以著作名當世鍾陵二朱一時比
之機雲軾轍著蒼崖子又著古今治平略凡禮樂兵
農賦役河漕諸大政錯綜數千載間纍纍如貫珠識
者以為鄭漁仲馬貴與堪稱鼎足授邵武推官靖九
都賊以申太守吳文禕棄城奔逃事反為所中冤死
(府志)
游允達字兼之豐城人天啓鄉舉授獲鹿令歲大飢稱
貸賑濟存活無算各邑輸納恒苦火耗允達令里甲
自封投櫃吏胥不得經手邑當山右要衝往來供億
浩繁錙銖不擾民間捐貲創建礮臺度賊所必經處
棋布之孤城屹若金湯屢登薦剡覩國事可憂力以
病請臺使為具題允以病痊起用蓋郡邑之異數也
離任士民立去思碑(人物志)
萬元吉字吉人南昌人天啓進士授潮州推官補歸德
崇禎初以大計謫官用曾櫻薦以永州檢校署推官
事居二年督師楊嗣昌薦其才改大理右評事軍前
監紀嗣昌倚若左右手諸將亦悅服嗣昌卒元吉丁
内艱歸起南京職方主事進郎中時高傑與黃得功
劉澤清方爭楊州奉詔宣諭元吉與得功書令共奬
王室得功報書如元吉指乃錄其藳示澤清傑嫌漸
解廷議以元吉能輯諸鎮擢太僕少卿監視河北軍
務奏請修建文實錄復其尊稱并還懿文追尊故號
而速褒靖難死事諸臣及近日北都四方殉難者以
作忠義之氣從之後以兵部右侍郎兼右副都御史
總督江西湖廣諸軍兼廵撫代楊廷麟守吉安旋入
贑城破赴水死年四十有四(白志)
按同時職官死節者龔芬楊廷麟郭維經楊文薦于
斯昌袁從諤彭期生周湖王明汲萬發祥林琦王
其宖王其窿黎遂球柳昴霄魯嗣宗錢益亨劉孟
鞫劉應泗吳國球郭寧登胡縝林逢春二十三人
紳士死者盧象觀月世光謝讚楊萬言孫經世徐
餘慶郭其昌聶邦晟董纘謝明登馮復京陽麗天
余孝義金之怸十餘人(原跋)
萬敬宗南昌人崇禎中知光化縣時張獻忠破襄陽敬
宗到官以死自誓賊薄城遂自盡賊義之引去城獲
全(府志)
朱謀㬜字公退初字康侯獻王七世孫也少英敏讀書
修辭結廬蛟溪在龍沙之北躬畊賦詩郊居耕釣之
作詞指婉約才名蔚起後寓居金陵(列朝詩傳)
按謀㬜所著有羔雁淹留蕪城巾車四集
朱統鐼南昌人系出瑞昌郡王孫某為鎮國將軍當宸
濠反時將軍不從後濠敗誅而將軍封世不絶五傳
至謀圭統鐼父也統鐼始棄爵為諸生崇禎十年成
進士選知江夏縣在任四年以守禦為急江夏城廣
周三十餘里鐼為增修蓋計賊窺城必先窺江而沿
江數百里可竊渡者興國則富池黃顙口大冶則西
塞山武昌則道士洑馬橋三江口樊口江夏則白滸
鎮八吉堡青山砦縣東則劉家嘴東北土橋舖東南
卓刀泉縣南李家橋新舘皆與城犄角地也大江上
游則石嘴又上則金口鎮宜練土著立水哨船其大
江西岸屬漢陽東岡白人磯沌口宜各就對岸設防
令相呼應若漢口以上宗三廟溳口則宜拒守下水
路則黃花淖油湖灄口五潼口陽羅當立聲援陸設
保柵水列竹排上施拒馬機器伏弩禁賊舟不得順
流近岸其城内則分為十二營城西北外近江分五
營東北城倚山立濠東門外建立大關兵一營南二
大營建石關於漢陽門外曰北關保安門外曰南關
包羅臨江五門招致武士親教技擊習水師間語其
子議霶曰流賊徘徊榖城志且在武昌吾欲因守禦
練成一旅可以制江之上下則大江以南安枕亡慮
矣未幾卒諸務漸廢後二年流賊果入武昌(邱邦士集)
舒孟華字去華靖安人邑貴顯招之合譜孟華與父廬
崢毅然謝去踵蘇明允例獨修支譜以傳前後七試
鄉闈不遇崇禎初貢成均授青田丞孟華曰此固郁
離子著作之地也郁離不高安丞乎日手一編吚唔
不置丞專司鹽兼督糧鹽苦積盗糧苦蠧役暗加孟
華設方略捕獲渠魁且痛革猾胥之漁獵者士民手
額以誦秩滿遷楚衛參軍卒青邑舉祀名宦所著有
念梅舘集二十四卷(人物志)
朱統□字時卿以王孫封奉國中尉僻處城東賓客罕
至傾禄入以購祕冊得輒讀讀輒歴歴不忘每舉子
試二三場畢持試目問所出□必備註其語出某書
某卷某葉事則出某代某年取而質之無片言隻字
之牴牾也由黃帝堯舜迄三代若蘇轍之古史劉恕
之外紀金履祥之通鑑前編並稱該洽著古史記四
十卷志居其半余寅有同姓名錄僅三卷□推而廣
之得十六卷又有六書微詩解頤錄牡丹志寧獻王
事實皆贍博可觀(同上)
汪思湛字元淵新建人崇禎癸酉鄉舉值天下方亂流
寇長驅所至攻城陷邑士大夫多持禄養交鮮有慷
慨任事者思湛心竊痛之會詔廷臣舉堪任守令各
一人都諫李汝璨薦思湛累詔趣詣京師以母春秋
高辭不赴會丙子歲饑奸人挾宗室無頼子弟望屋
而掠諸大家皆拒戶自保思湛亟謁閫帥沈夀崇曰
亂國用重典今亂矣尚得忌器耶夀崇悟密請於廵
撫解學龍擒斬首亂者數人徐發賑勸施以活飢民
境中遂定丁丑下第歸卒於維揚客舍思湛年二十
九喪偶即不娶平居無邪視無戲言雖燕處威儀肅
然著四書解詩解山房語錄史類等書及古文詞數
十卷子懋勲康熙庚戍科進士(同上)
朱謀敖字用莊明宗室授封鎮國中尉重封奉直大夫
善詩文書畫兼工篆隸著有閒閒閣藳城南草并註
六書正譌周史籀文諸書行世敖賦性孝義制行端
謹第三子統鉟中丙子經魁庚辰進士(同上)
龔尚升字公起南昌人崇禎間以經明行修舉任廣西
南平知縣清貞律已不名一錢有富民因訟屬庫吏
進千金重懲庫吏麾去之為政崇奬名節務以移風
易俗為先士庶為建醮祈嗣百里内有屠宰者衆羣
毆之其得人心如此卒於任建祠以祀(同上)
李汝璨字用章南昌人崇禎進士知蘄水縣以廉卓稱
先是蘄士三脫科汝璨為建文峯塔立興賢莊置田
以供課給賞已而周夀明輪元同榜得雋者七人擢
刑科給事中諫疏數十上忤上意又以小犢破犂糾
時相遂下刑部獄及赦歸田里聞國變衰絰向北哀
慟稽首作祈死文遂絶粒卒所著有四書周易講義
詒塾小箋幼儀歌掖垣諫草(同上)
史垂譽字望之豐城人崇禎進士改庶吉士是年以闖
賊警臚傳後期迨舘選則距甲申無幾矣城破時垂
譽為賊所得受酷拷濱死者數絶而復蘇逸出城外
伏水溝中五晝夜南歸負創跣行遂終跛履絶意仕
進家居以夀終(榆墩外集)
陳美字在中新建人崇禎時由鄉舉為常山知縣母憂
歸服闋起官宜城兵燹之餘民生彫瘵及張獻忠據
榖城人情益懼美安輯備至獻忠陷襄陽遣兵來犯
美偕守備劉相國迎擊賊中伏敗去廵按御史上其
功撫治都御史王永祚以六等課所部有司美居上
上薦於朝未及擢用十五年冬李自成連陷洛陽南
陽汝寧長驅犯襄陽左良玉先奔永祚及知府以下
俱遁賊入城鄉官羅平知州蔡思繩福州通判宋大
勛殉節賊分兵寇宜城棗陽穀城光化均州美守宜
城固拒八晝夜城陷抗罵不已竟為賊支解(白志)
按人物志時有督師標下官徐凖具題癸未奉旨
褒䘏贈光禄少卿宜城民立忠烈祠祀之云
熊洪字開先新建人年十九督學拔冠通郡文名蔚起
家貧屢困場屋崇禎庚午仲子文舉舉於鄉洪時年
方五十餘遂棄去諸生專工吟詠明年文舉成進士
由合肥令陟銓曹每持議論頗不愜於柄人適同鄉
某通書政地雜以隱語波及洪柄人遂借以相中洪
間關對簿事得白歸里著足庵詩藳(人物志)
魏時光南昌人善舞䨇刀崇禎九年夏為廣濟典史邑
遭殘破長史設排兵三百人委之教練其冬賊據蘄
州河口憚時光不敢渡時光募死士夜襲其營手殺
數賊俄賊大至部卒皆散時光單騎據高坡又殺數
人賊還繞之靷斷被執不屈死其兄陳於上官却不
奏兄憤發病死友人收殮之哭盡哀曰弟為國死兄
為弟死吾獨不能表暴之乎具牘力陳乃奏聞贈廣
濟主簿予䘏典(白志)
唐良懿字我來新建人崇禎進士知宜賓縣時滇蜀爭
界當事者閣筆數年良懿按行其地爭立解考選工
曹陞營繕郎纂修本部實錄陞徽寧道副使解組歸
絶跡城市以不緇名其軒衣大布食脫粟蕭然自得
也卒年八十有三(人物志)
傅冠字元甫進賢人祖炯南京刑部尚書天啓二年冠
舉進士第二授翰林編修崇禎中累官禮部尚書兼
東閣大學士誤判章奏引罪放歸唐王時以原官督
師廵視江西江西失守冠寓居泰寧被門人汪亨龍
所執死於汀州血漬地久而猶鮮汀人歎其忠所著
有寶綸樓集(白志)
饒元珙字仲璨進賢人崇禎癸酉舉人授工部主事歴
官郎中繕營房飭守備勤慎罔懈司厰臨清相沿陋
規革除略盡解組歸戊子七月避兵鶴仙峯元珙被
執子宇柟從匿所急出請以身代父子并死(同上)
羅儀則字鶴在南昌人性樸重崇禎時以歲貢廷對特
賜進士知三水縣辛巳水災田廬盡沒請於制府力
行賑䘏親督築堤郊居連月是秋遂大有又開文明
門築青雲路建文昌閣自是邑士文學日興後竟以
樸率去官邑民立祠祀之一在河旁廟右一在青雲
庵迄今尸祝焉(廣東名宦志)
王錫字子美新建人崇禎進士授四川巴縣令甲申正
月摇黃賊巨萬薄巴城錫整銳力戰賊大潰追斬劇
賊黑虎馬超等摇黃以平夏五月獻賊深入重慶破
墊江錫毅然率兵往復之賊恨甚遂集巨萬以六月
十六日攻重慶錫逆戰銅鑼峽用火砲擊沈賊艦數
百艘賊乃首蒙巨版來穴城錫今澆以井油多爛死
尋城角樓火發賊伏入遂蜂擁而前同時被執者七
人瑞藩以避亂至與焉錫顧而謂曰時至此死耳膝
不可屈賊問爾即巴縣王知縣乎是曾殺我官損我
將士堅壁不降者今何說錫挺然曰弗克殱爾以報
朝廷我之恨也尚何說厲聲罵不已賊怒令拔其舌
仍含糊摇首作詈罵狀賊益怒箠其股按令屈膝不
屈砍之且刲左臂明日舁至武場縛樹上射之又臠
而烙之不令遽絶又火其骨不令裹尸還葬蓋其部
民逃者述其所見如此聞者莫不哀之(何一泗傳)
周定仍南昌人崇禎進士與萬文英胡竒偉舉兵保廣
信城破皆死之(白志)
朱統鉓字章華瑞昌王之孫中天啓辛酉鄉試崇禎戊
辰會試選庶吉士授簡討充展書官召對記註編纂
六曹章奏陞右諭德經筵日講纂修玉牒大明會典
五經註書乙亥冊封襄藩庚辰分禮闈壬午典試江
南陞南國子監祭酒以父老疏辭奉旨南雍亟資造
士不得以私情陳請遵旨赴任而歿生平清介自守
居家以孝友稱每休沐惟閉戶讀書恂恂如書生貫
穿經史習國典熟朝報能成誦在宫詹日極承宸眷
凡奏疏幾盈尺兩試所拔多名儁著有我法居集(人物)
(志)
按明宗室在江西者多好學兹所采外尚有石城
王孫謀堢字藩甫工詩有集今不傳
劉大猷字克敬南昌諸生少孤事母至孝感神刲股以
愈母疾力學工古文詞明季避兵新吳卒所著詩文
燬於兵燹人多惜之以子良玉貴贈承德郎兵部主
事(白志)
按列朝詩傳有熊夢祥字自得號松雲道人余詮
字士平萬白字孟素俱豫章人皆有詩名無事實
可采附此
劉斯陛字士雲給諫一爌子弱冠為諸生有文名時海
内壇坫蔚興斯陛與里中萬美叔陳士業徐巨源甘
禹符鄧左之余小星李平叔並主文社四方英俊莫
不望走其門學使者至江右必與之上下議論交若
等夷體素羸病消渴卒年三十六子𢋫順治辛卯舉
人(白志)
羅大任字小遜豐城人崇禎進士改庶吉士授檢討陞
國子司業晉右中允管理誥敕典順天試得士為多
癸未冊封益藩便歸里門生平坦易無城府和而有
介節優游林壑屢聘不起年八十餘以夀終(同上)
衷崇寅南昌人崇禎舉人司李梧州公明敬慎案無留
牘遇事必洗心滌慮究悉周詳故大讞多所平反舊
例府僚歲理厰務一季寅辭以為明刑不關錢榖其
清介持風紀如此(廣西名宦志)
葉二蘭字馨季新建人幼失怙年十六即館江南月附
米商舟歸以奉母主人憐其貧贈百金辭不受後以
歲薦歴新城萬年教諭時歲歉督課急諸生請寬於
郡邑不得乃罄槖中得百四十金代輸之秩滿授邑
令以母老辭職歸養(縣志)
劉浚字恒南南昌人崇禎拔貢生博極羣書以母老絶
意仕進教授生徒一時節義文章之士皆出其門母
卒奉父柩合葬廬墓三載時年已七十餘所著有大
易瑣言嚴軒集夀八十卒學者私諡孝德先生崇祀
鄉賢(白志)
熊培元字大初豐城人崇禎鄉薦庚辰特用授朝城令
時歲大飢盗賊蠭起培元盡法賑䘏撫字多方修築
城池峙備戎具盗賊無所得逞以勞瘁卒官(縣志)
龔仲泰進賢人天啓甲子舉於鄉任崇仁教諭崇禎七
年廵按兩薦邊才擢知歸州時全楚已被李賊蹂躪
仲泰倉皇赴任勞來招集百務維艱未幾荆襄失守
渡江掠歸州土豪内訌執仲泰獻賊囚於襄陽不食
而死(忠錄紀略)
周必顯字宗人寧州人賊攻城父母年老不能行必顯
曰仲弟無嗣季弟有子而稚宜急去我有二子當護
二親賊至索金燔其背其母泣救受刃必顯執刃泣
曰苟全我親我命奚恤賊弗為動竟殺之同城諸生
陳嘉容遇賊賊持刃向其母嘉容紿以金母得脫賊
怒殺之又州人温竒梧以尋母為賊所殺(白志)
朱統鐩字司烜南昌舉人崇禎十二年以臨安府别駕
署石屏州事䘏民疾苦異龍湖有水壩魚梁壅塞水
道鐩改築堅堤數百丈以砥之湖水東流淤田復墾
捐給傭值絶不擾民合州永食其利建祠祀之(雲南名宦)
(志)
國朝
李明睿字太虚南昌人明天啓進士選庶吉士歴坊館
罷閒六七年廷臣交薦用宫允起田間時闖賊覆秦
京師震動總憲李邦華密疏請太子監國南都備不
測上疑不决而明睿特請面對太子幼必上自出乃
可有為不用其策及寇逼范景文等重理前說不及
事矣順治初為禮部侍郎未幾以事去官卒年八十
有七所著有四部藳(白志)
甘文奎豐城人明天啓間以選貢授南陵令改昭平陞
刑部主事順治初累官荆襄道以計擒賊首王魁等
解京其黨深銜之乘署政涖任防少懈即破城擒文
奎極刑逼之降厲聲罵不屈死之事聞
贈光禄卿廕其子(豐城縣志)
黎元寬字博庵南昌人明崇禎進士授工部主事榷浙
南關歴兵部郎中浙江提學副使明亡絶意仕進構
草草廬於谷鹿洲日與及門講磨周秦以來古文之
學順治初有薦之者以母老固辭年八十以夀終著
有進賢堂稿(白志)
羅憲汶字植于南昌人明崇禎癸未進士選庶吉士遭
闖變被拷掠順治中為袐書院檢討陞司業轉翰林
院侍讀學士歴晉詹事以母老致仕歸養所著有漢
柏居集(安志)
朱徽字子美進賢人明崇禎進士歴官刑科給事順治
元年以原官陞都給事乙酉請告南歸壬辰以年例
外轉固原兵備副使致仕歸所著有測蠡草及耕道
集(白志)
劉弘祚南昌人舉人知連平州順治四年内管營兵與
城守把總賀炳為亂弘祚力禦不克投南門方井死
(廣東新志)
諶名臣字令輿南昌人順治丙戌舉人司鐸旴郡陞國
學由戶部郎擢刑科給事中歴禮工二科請終養歸
以慟母卒(白志)
朱紱字五任進賢人順治己丑進士選庶吉士改御史
廵視七省漕務又視河東鹽課惠商革陋一如視漕
之潔陞太僕少卿累遷都察院左僉都御史致政歸
里(白志)
辜正□字敏生南昌人明崇禎舉人性孝友讓産諸弟
順治初任河南濟源知縣清滯獄闢荒蕪以勞瘁卒
官貧不能殮士民賻助乃得持喪歸子光旦癸巳舉
人(同上)
朱師聖字堯民進賢人都諫徽子事親盡孝戊子金聲
桓叛兵至師聖解所著衣勸父暫避父避而師聖遂
被執抗不屈膝受刃眼光突出數尺照人聞者哀而
壯之(安志)
按安志孝義傳尚有南昌喻以正李九渼秦文琰
新建熊登華程宗曾進賢宋天寧附錄姓名於此
歐陽斌元字憲萬新建人幼竒慧讀書目十行下終身
不忘為諸生受知蔡懋德侯峒曾兩學使以國士禮
之同邑姜曰廣清江楊廷麟尢相推重廷麟稱斌元
竒才博學景略流亞與樂平王綱南昌彭士望為兄
弟交勉礪德業規切過失講求經濟嘗為南左司馬
吕大器草疏特糾馬士英二十四大罪又嘗佐督師
史可法幕府可法特薦推官贊畫士英知吕疏出斌
元手銜之不用歸隱順治己丑卒年四十四(彭士望書十交)
(贊後)
王猷定字于一南昌人時熙子以詩古文詞自負對客
講論每舉一事原原本本聽者心折兼有筆札喉舌
之妙書法亦擅名一時所著有四照堂集(人物志)
陳弘緒字士業新建人道亨子性警敏好學家集書萬
卷兄弟友朋日夜講習以任子薦授晉州守時真定
屬邑多殘破閣臣劉宇亮出督師欲移師入晉州坐
拒不聽被參緹騎逮問士民哭闕下頌其保城功得
釋謫湖州經歴署長興孝豐二縣事有惠政尋為廵
按劾罷後屢薦不起移居章江輯宋遺民錄以見志
所著有石莊集恒山存藳寒夜集周易備考詩經尚
書義若干卷(白志)
徐世溥字巨源新建人良彦季子幼隨父任學殖日富
年十六補博士弟子員時東鄉艾南英以時文奔走
一世聞世溥名與約為兄弟江南若陳子龍姚希孟
里中若萬時華康小范軰無不以杓斗歸之世溥才
雄氣盛一往自遂兼工書法戶外屨常滿繼而屢困
鎖闈旋值滄桑之變匿景杜門絶意進取順治辛卯
壬辰溧陽柄政欲修徵辟故事直指使者親式其閭
又作手書遣司理持禮幣往山中致之堅拒不納司
理去後盗乘夜入室索其禮幣不知初未嘗受也盗
不之信以火炙之至死乃去所著有榆溪集外集及
詩若干卷(采盧宜所撰徐徵君傳)
林時益字確齋南昌人本明宗室名議霶與彭士望為
友國初江洪間數被兵兩人謀卜居士望亟言金精
諸山可為嶺北耕種處乃變姓名攜家以往康熙七
年
詔明故宗室子孫衆(多)竄伏山林者歸還田廬姓氏皆
復其舊而時益寄籍寧都久弗樂歸寧都人亦習呼
之曰林確齋先是父統鐼以崇禎丁丑進士令江夏
卒官嘗修城支幣數萬金點吏匿其籍時益覼縷追
憶條寫而目算之無所爽攝印者歎以為神然自是
得嘔血疾比遷寧都已盡破其産結廬冠石傭田而
耕非其力不食子楫孫門人吳正名任安世任瑞輩
皆帶經負鉏冠石宜茶時益以意製之香味擬陽羡
所謂林岕者也工書喜為詩晚又好禪以疾故未嘗
一他適頽然耆龐見者目為老農老僧如是三十年
卒著冠石詩集五卷(贑州府志)
熊鼎華字梅卿新建人順治甲申年僅二十父文舉遠
在京師祖洪居里門為地方官拘禁幾斃鼎華挺身
赴縣願代卒於逮所祖得無恙廵按張嘉以順孫具
題旌表(府志)
彭士望字躬葊南昌人少有雋才好經濟有用之學崇
禎己卯父晳病且革閱邸抄見漳浦黃道周平臺召
對語拊枕嘆曰鐡漢也顧謂士望當以為師士望經
理喪事畢即裹糧行謁道周道周則已為解中丞學
龍薦重觸帝怒繫獄士望傾身營護會太學生凃仲
吉上疏下詔獄杖辭連士望禍幾不測後道周論戍
事乃解尋參揚州幕未久辭歸與林時益徙家寧都
時江右學者星子曰髻山南豐曰程山寧都曰易堂
所講習皆以名節詩文相砥礪士望尤敦鄉誼人咸
頌其德化聲名藉甚鄉人有死節者其子幼被掠士
望傾槖贖之為娶婦其急風義篤故舊至老不衰云
夀七十四(贑州府志)
朱天寧字文靜進賢人以五經中式順治丁亥進士授
長山令戊子盗殺其母馳歸哭訢於縣為發徒擒盗
首梟示天寧取其心肝祭母復單騎縛盗十餘人盗
蜂聚遂遇害(安志)
杜果新建人順治丁亥進士授翰林院庶吉士改御史
廵按浙江多政績累官濟寧兵備道致仕家居二十
餘年甘貧樂道既歿以故衣敝衾斂聞者傷之(崇祀錄)
楊西狩字華覲進賢籍南昌人順治壬辰進士初任工
部主事陞員外轉兵部郎中擢陜西提學道居官丰
度端謹以清廉名卒於任所著有存笥藁(白志)
郭曰燧字遂人順治乙未進士由郎中出守台州時海
寇陸梁曰燧身先士卒捍城緝賊多方招撫民得安
堵郡舊有方正學祠久廢清址捐修搜刻遜志齋文
集在任七年兩攝道篆善政不可枚舉念母年高海
氛既熄力請終飬歸里三十餘年杜門不履城市以
課訓後學為樂孫文正康熙甲子鄉薦任福建沙縣
知縣(洪若臯政績錄序)
賈國璵字非珉順治丁酉舉人授陜西華亭知縣請豁
積逋五千兩秦民感悅未幾致仕歸卒年八十(白志)
鄒度洪字謙受新建人順治戊戍進士改庶吉士授檢
討為文自出機杼庚子典試楚闈會元金德嘉侍講
鄭之諶太僕楊佐國皆其所取士也生平不樂仕進
急流勇退晚節益高日以觴詠自娛所著詩文多散
軼(同上)
羅士毅號恕齋新建人順治戊戌進士知廣東信宜縣
多善政鬻産捐賠民欠二千餘兩審豁冤獄死罪十
餘人高州移鎮兵馬有攜民妻子去者蠲俸贖回信
宜民立同春祠祀之報最稱粤東第一陞河南陜州
旋致仕歸率僮僕耕作飦粥不供怡然不以介意所
著有適園詩文等集(安志)
劉崑字隱之南昌人順治己亥進士知束鹿縣擢雲南
同知吳三桂反不屈被杖遣戍騰衝衛滇南平以原
銜補登州同知陞常德知府致仕歸卒年七十九(白志)
陸履敬豐城人順治己亥進士例授縣令自以體弱不
勝簿書不赴凡令於豐者有興革必造廬商榷滇黔
告警城中人驚竄入山令禁止之履敬曰愚民懾於
虚聲耳寬其出入則遷者返矣請出示聽民自便令
懸三日民果復歸家食數十年著有豐邑志前後藥
餘草小雲間集碧蓮園課若干卷(同上)
吳志灝字方程南昌人順治己亥進士授零陵知縣癸
丑滇逆叛永鎮兵聞風亦變志灝不屈於賊奉百歲
老母入山避焉逆平出謁例得彙題補以母喪辭歸
林下二十餘年著有素素山房藳立誠集(同上)
張焜字大啓南昌人順治鄉舉知永夀縣縣七被寇躪
城久湮焜至僦居麻亭寨築城結茅民始寧宇俗質
朴諸生百四十餘年不一雋焜為之建學月課己酉
壬子登賢書者三人邑故無井澗飲病渴焜披榛步
尋得泉山巔疏通入城父老相傳此宋吕公大防惠
民泉涸廢數百年一旦復之是歲境内榖多雙穗至
有六穗八穗者逆桂反滇隴蜀動摇莫洛經略漢中
檄焜參贊軍務以勞成疾卒(同上)
傅弘烈字竹君進賢人少負大略明季父應期令粤西
弘烈隨任遂官滇黔尋自投歸照品調府同知陞慶
陽知府首發吳三桂逆謀謫戍廣西甲寅之亂復陷
於賊弘烈密通欵於
朝備陳賊可滅狀悉用其謀賊平即軍中授廣西廵撫時
梧柳諸郡猶未下加撫蠻滅寇將軍使規取象林以
討賊弘烈感激知遇拜表即行辛酉兵次柳州投誠
人復叛挾弘烈如賊營賊本欲得而甘心弘烈罵不
絶口遂遇害
贈兵部尚書諡忠毅(安志)
李永昌字鳳山奉新人以把總守南豐閩賊犯城永昌
同子名芳奮勇出戰斬賊四百餘級追至沙洲賊衆
數千猝出衝擊名芳馬陷泥中遇害永昌戰益力弦
絶矢盡猶手刃數十人而刎事聞永昌贈參將名芳
贈都司僉書
予祭葬廕子弟一人(黃贄殉戰紀事)
萬中儁南昌人父季誠有隱德廵按某聞而造焉脱簪
贈曰為後人朝簪兆明年生中儁弱冠學使黃貞父
竒之順治辛邜舉於鄉教諭廬陵士經其指授者多
得雋尤賞張貞生引與朝夕磨礲未幾貞生冠南宫
(崇祀錄)
熊一瀟字漢若南昌人康熙甲辰進士選庶常授御史
在職十二年直聲播中外戊午典試江南所拔取多
知名士宋學士衡楊宫諭大鶴並出其門尋陞太僕
少卿順天府尹疏豁地租以甦民困向來北闈號舍
片蓆覆頂一瀟捐貲易之以瓦至今鄉會兩場士子
頼之洊歴吏兵刑工四部卿貳肅銓政慎刑獄免迯
人之株連清河工之積弊兩任工部尚書在朝四十
餘年以病乞歸卒
賜祭葬著有浦雲堂詩文集并奏疏行世子大彬官行
人本丙戊進士官編修孫學熹乙酉舉人學烈癸未
進士戶部郎中(白志)
丁蕙豐城人父文達孝友厚德蕙亦極孝父病刺血和
藥以進夜分自館歸恐叩門驚母露坐達旦康熙丁
未進士改庶吉士累官福建學道登萊副使所至有
聲家居捐貲挑濬沙湖修邑郭大岸渡河西之蘆花
港鄉人德之(崇祀錄)
張應辰號三垣奉新人少孤依於叔父母後叔無嗣每
歲時祭祀必涕泣致奠年未冠為縣諸生先為邑宰
黃虞再所知後黃為學使考校時謂應辰曰吾知子
而子不一來謁有守士也季子懋能孝友廉謹康熙
丙戌進士官翰林檢討丁酉為浙江副主考既而科
場弊發出會質衆獨信其無凂已而果然猶以失察
鐫秩調國子博士轉行人司司副未展其用以卒年
僅五十一人皆惜之前官翰林時遇癸巳
覃恩應辰得贈文林郎如子官崇祀鄉賢(同上)
裘琅字玉聲新建貢宋淳熙進士萬頃後湛深經學尤
䆳於易工小楷又善作擘窠大字母朱歿逾九十琅
齒亦週甲號泣如孺子柩前有馴雉之祥所居䨇江
待以舉火者百餘家舉鄉飲大賓君弼康熙丁丑進
士刑科都給事中琅累封朝議大夫吏部騐封郎中
(白志)
曹家甲字為質號安峯新建人康熙丁丑進士性剛毅
任福建龍溪知縣不肯俯仰上官督府以恃才劾去
素敦孝友經史學外尤精形家言通籍後足跡半天
下舒眺名勝識解益超著地理原本四卷
聖祖仁皇帝特召相視蒙古地形時欽天監監副員缺理
藩院赫公將奏請官之以老病力辭歸年六十九卒
(朱太傅誌銘)
萬姓蘇豐城人登封邑令奉檄清丈除莊塋之額遺愛
無窮(白志)
彭佑字承吉南昌人自少力田讀書年四十始有四方
之志客粤東值甲寅兵興之際間關戎馬為封疆畫
策多竒中諸大帥皆倚重之濟人之阨功成不居海
寇犯肇慶持兩端制府強佑往招降至則露刃相向
佑直入注視呼其名立解甲歸順蓋其人嘗居廣城
為衆所困佑解之且畀之金為生計故一見而屈以
功將題授監司力辭歸課諸子以明經孝友承先澤
為務葬四世十喪族親之貧者皆推解之年九十二
卒(方苞撰墓志)
周萬達號蒙泉新建人雍正癸卯舉人少孤事母孝悲
愉忻戚惟母是視友愛諸兄無間言為諸生數十年
言規行矩顰笑舉止無少錯人敬憚之尤謹取與律
己甚嚴遇人以恕婣婭恩洽門庭整肅酌儀禮洓水
家儀紫陽家禮與近今相宜者行之於家以型於鄉
酣貫經史老學不倦以子學健貴封翰林院庶吉士
(家傳)
江西通志卷七十
