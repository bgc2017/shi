江西通志卷八十六
人物(二十一)
廣信府(二)
明
陳修字伯昂上饒人從平浙東授理官援引律令悉本
寬厚盡改元季苛政擢兵部郎中遷濟南知府濟南
屢經兵燹比戶彫殘且多衛將練兵屯田其間修至
調劑有方兵民相安洪武四年拜吏部尚書六部之
設自洪武元年鎮江滕毅首長吏部一切選除考課
法制猶未畫一修偕侍郎李仁詳考舊典參以時宜
按地劇僻為設官煩簡凡庶司黜陟及課功覈實之
法皆精心籌畫銓法秩然未幾卒官(列卿錄)
按林志人物志皆以修為弋陽人
余德讓永豐人元季之亂德讓率義旅保障鄉邑明初
舉賢良歴官知池州時浙西初平命簡郎官有才猷
者往參閫務德讓拜行省郎中區處安輯悉有條理
以信州隸浙漕運不便詣闕陳其所宜遂改隸江西
民深德之子英以人材舉同知力行惠政有父風(人)
(物志)
白天民鉛山人洪武初以明經任本邑訓導教人有方
御史葉孟芳薦之曰學精德邁智慮過人才堪大用
召至京師授廣東肇慶知府政績著聞(明一統志)
張率字孟循貴溪人洪武初知嘉定州上海民錢鶴臯
作亂入城據之率被執不屈囚繋松江獄先是朝廷
命俞平章守太倉聞嘉定失守遣兵來援會大軍平
松江率得還俞素聞率賢曰幸公毋恙願聽約束不
敢擾州民也民賴以安及罷任去老少皆為之涕泣
(人物志)
按張率所著有張嘉定集
何敏中貴溪人洪武中以才行卓異任祁門知縣上書
言時政得失朝廷嘉之遣行人賜以樽酒擢徽州府
知府後轉嘉興府所至有政聲(明一統志)
游志遜上饒人洪武間以蔭授廣西興安丞入朝應制
賦詩擢御史舉劾不避權貴太祖稱為忠直御史尋
陞四川僉事(林志)
葉瓚字瓚玉貴溪人任金華月泉書院山長陞婺學正
至正丁亥明太祖取婺州置行省中書召儒士許元
等十一人入直省中講論經史敷陳治道而瓚首被
選將大用之以病歸卒所著有石坡集孝經衍義廣
信先賢傳子孝友以文學世其家(人物志)
徐觀道上饒人洪武初以文學赴召試天地廟社山川
鬼神諸論稱旨授翰林院檢討署吏部考功郎中乞
骸陛辭上稱之曰善人有遺文若干卷藏家(同上)
李耕字原埜貴溪人以三禮舉進士授仁和令官八月
而卒性穎敏六歲能詩十歲通羣經金華宋景濂鄱
陽蔡淵仲皆稱之為一代竒才弟造字原深以春秋
舉進士丞古田有宦績(同上)
吳從敬貴溪人洪武初以薦授晉府長史所著有康衢
集小學訓義詩集大成古文孝經集義傳於家(同上)
周彌瞻字景顔永豐人洪武初由明經授本縣教官尋
擢祠部郎嘗奉勅撰郊廟碑文未幾請老上以清秩
處之調國子學錄入為王府教授終於官所著有虚
齋集(同上)
龔斆鉛山人洪武初以明經任府學教授御史葉孟芳
高其行薦至京師遷國子司業尋陞祭酒卒於官(林志)
按龔斆所著有鵝湖集
王自牧上饒人洪武間以人材用歴官至兵部職方司
郎中永樂三年從英國公出征交趾卒於軍(人物志)
楊廣仁上饒人永樂間任虞城縣令百廢具興雨暘應
禱嘗以累繋獄百姓相率詣闕白其冤得釋及卒老
稚遮迎其喪泣送者千百人(林志)
俞孟芳字世賢永豐人幼為葉氏後冒其姓明初以貢
入太學授東阿諭陞御史出按山東法紀嚴明墨吏
望風改轍既按陜以言事謫鄭州倅尋復職嘗薦白
天民龔斆學行于朝帝嘉其所舉歴僉都御史卒(府志)
王增祐字永吉貴溪人由進士授御史歴陞副使嘗兩
錄重囚辨死罪以下三百餘人進廣西按察使論奏
總兵田真贓罪寘於法土官黃&KR0939;奪嫡殺本支七人
增祐以聞收&KR0939;繫之獄&KR0939;度不可免潛結近侍以請
易樹子合上意即命馳傳赴闕擢居督府增祐撫膺
長歎曰所不能誅此逆賊復可與同立於朝乎遂解
組歸(人物志)
裴德澤貴溪人進士由庶吉士改授侍御史宦寓不攜
家服食簡約如寒素出巡福建風裁大著後以言事
謫交趾居三年遂棄官歸(同上)
吳添麒字廷瑞弋陽人永樂進士仕禮部嘗奉使東魯
閩楚諸大藩清聲昭著中外(明一統志)
李奎字文耀弋陽人正統間擢御史按浙江蘇松諸郡
以楊文貞薦督京畿學政舉儒士黃輔等五十餘人
分主師席士習丕變陞大理寺丞遷右少卿未幾致
仕歸所著有詩經辨疑九州集歸田錄子玘任御史
陜西副使(林志)
王受字謙益玉山人由舉人監察御史陞廣西僉事景
泰初土賊韋萬秀攻掠慶遠亟受以兵破之尋致政
歸(林志)
邱旭鑑貴溪人由吏材任通政司知事擢黃巖令累官
至御史陞浙江參政卒於官柩還縞素泣送者不下
數百人復像祀之從子祺由鄉舉歴官處州守(同上)
江永洪貴溪人由茂才舉授監利丞天性廉介不以私
干人人亦不敢干以私嘗以次往述職民恐遂代也
爭遮留之居六年坐詿誤引去人咸惋惜子憲孫左
曾玄孫潮汝璧汝珪相繼起科第(人物志)
吳德祥弋陽人六歲喪父家貧比葬以衣裹小石周埋
墳麓令異日可尋年十三值兵變隨母胡氏轉徙母
卒哀毁幾絶繼父以徭被逮罪莫測德祥請代行人
或阻之德祥曰獲全此生以保吳氏祀繼父恩也報
生以死安所避之繫獄歲餘遇赦得歸(林志)
胡濬鉛山人正統進士任刑部主事歴杭州知府公廉
有威不畏強禦屬邑富陽新城屢旱相視開渠築堤
引流灌溉滯獄悉為剖決治行第一受璽書文綺之
賚(人物志)
黃溥字澄濟弋陽人正統進士擢御史歴任廣東四川
按察使所著有石崖集漫興集所編輯者則有策學
輯略治世正音詩學權輿等書(林志)
吕晟字景熙永豐人景泰進士由庶吉士歴官夔州知
府柔順和樂以孝行稱於鄉里有司上其事詔旌門
(安志)
按安志載有上饒章敬思王庭槐永豐吕賢俱以
孝義稱為附其名于此
高明字上達貴溪人景泰進士授御史聞内苑造龍舟
上疏切諫徐州民訴有司於朝時例越訴者戍邊明
言戍邊防誣訴也今訴不誣法止當杖民為訞言者
吏貪功誣以謀反明按無反狀止坐訞言律皆報可
巡按河南黜屬吏六十人入總諸道章奏御史趙銘
等劾天下朝覲官觸上怒詰草疏主名明獨自承都
御史寇深言頻年章疏盡出明手幸勿以細故加罪
上意解石亨既誅童僕皆坐收明言不宜坐免者百人
憲宗立拜南京僉都御史揚州鹽盜起守兵失利詔
明討之造巨艦名曰籌亭往來江上督戰並江置邏
堡候望賊蹤跡無所匿遂平之仍還原任以親老乞
終養歸上杭盜發詔起巡撫福建督兵往討擒誅首
惡餘悉減死遣戍以上杭地接江西廣東盜易嘯聚
請析置永定縣移疾竟歸久之卒(列卿錄)
按高明歴官政蹟詳載何喬新所撰神道碑文生
平著述甚多有愚軒糊壁南臺籌亭四集碑文所
載者止終養征閩安宅三錄耳
鄭雅字仲平上饒人以監生調和鄉簿之官以一僕自
隨每與令長部使者爭不便面頸時時發赤繼判安
節奏蠲逋稅病革戒僕飭後具無受賻歸裝一弊篋
朝祭服外家訓十四條而已孫毅舉進士累官都御
史以治行聞(林志)
費璠鉛山人天性孝友事親養志親殁謹廟祭雖遇遠
忌哀慕如初喪兄弟義居每食合諸房尊幼男女以
類聚一人弗至不食也子宏宷既貴愈儉約自持常
語子姪曰吾先世慈祥謙約以有今日汝能守此則
慶祉永延孝莫大焉鄉人有以關節請者懸束草於
門謝之曰某若開口行囑即嚙此草終其身無私干
章楓山為之傳曰公之所立不出彛倫日用之常而
各盡其所當為真足以為訓也(安志)
劉伯川字東之永豐進士逆璫曹吉祥怙奪門功横甚
每朝會故為戲侮以市權糾儀者目攝之不敢言伯
川舉笏披吉祥頰至流血朝儀肅然選額當授臺省
郎當事者嫌其剛直抑除禹州守有惠政卒於官州
人祀之(府志)
江璞字伯溫貴溪人成化進士知南雄府器識英邁廢
墜畢舉嘗創大中書院修太平橋上疏創通濟鎮居
停客貨取資以代虚賦民蒙其惠祀於景德祠(廣東)
(名宦志)
徐盈字子謙貴溪人進士守嘉興時常熟濬白茆江檄
發郡丁數萬盈持曰白茆水患於吾郡差緩驅吾民
遠役何忍耶移文助費不就徵發巡鹽御史行郡鞭
撻亭竈勒報鹽丁里胥乘機虐民盈爭之御史曰此
有往例盈曰例自公作亦自公止豈國憲耶獲止(浙)
(江名宦志)
楊縉貴溪人由舉人令歸化時山寇竊發邑無城民輒
逃竄縉請於上官為築城鑿池民賴以安(福建名宦志)
陳善弋陽人進士知安仁縣性清介嚴於治盜境内寧
息燬淫祠嘗以編戶逃亡重役累民奏減十五里為
七里民永懷之(湖廣名宦志)
侯康遠字直夫弋陽人由薦舉授浙江建德令擢嘉興
府同知清儉以帥奢俗有菜同知之謠尋請老歸卒
(人物志)
傅霖貴溪人由吏材任嘉善縣丞擢知東平州調濟寧
陞保定知府為政不畏權要惟以愛民為心累著異
績被旌典受知楊文貞公亟薦用之霖乃引疾歸(同上)
費瑄鉛山人由進士歴官貴州參議初以主事治水吕
梁見上流有渠舊合芻土沿渠築隄隄恒潰民苦征
役乃募工改築石隄西則立壩以殺湍悍之勢東則
甃長衢以通牽挽之壅居民立廟祀之(林志)
姚明字仲遠貴溪人由鄉薦選授御史按東吳改巡兩
浙平反冤獄無慮數十人擢陜西僉事督寧肅軍餉
舊法米銀限以一定明乃酌價之宜而上下之士卒
踴躍未幾以疾卒(人物志)
按姚明林志以為成化間進士而登科考不載查
縣志明中景泰庚午舉人其子文灝乃成化甲辰
進士也
吳立字大本貴溪人由進士授刑部主事擢浙江僉事
所至鋤豪強植善良斥貪墨風采大著轉貴州副使
飭兵備屯田諸要害地越六載致仕(府志)
畢瑜字珍廷貴溪人由進士選庶吉士歴官工刑二曹
以廷臣薦擢山東提學僉事文學操履推重於時子
濟川以春秋魁鄉會兩試仕終編修著有春秋會同
正蒙解諸集(林志)
鄭祺字彦禧貴溪人以才德薦授夀光丞陞潁上令擢
福建判民苦積逋他官嚴刑不能辨祺以誠感率爭
先輸納尋謝事歸(人物志)
江常字正倫貴溪人由太學生拜永興令永興有豪人
侵奪民田常廉得實為追復之豪人因行賄當路厚
誣常常歎曰本欲抑強扶弱以行直道今若此直道
不可行矣棄官歸嘉靖初節推鄧尚義表常遺愛祀
之鄉賢節推永興人去常去任盖六十餘年矣(同上)
婁諒字克貞上饒人少有志絶學聞吳與弼在臨川乃
往從之一日與弼治地召諒往視云學者須親細務
諒素豪邁由此折節雖掃除之事必身親之景泰四
年舉於鄉天順末選為成都訓導尋告歸閉門著書
成日錄四十卷三禮訂訛四十卷謂周禮皆天子之
禮為國禮儀禮皆公卿大夫士庶人之禮為家禮以
禮記為二經之傳分附各篇如冠禮附冠義之類不
可附各篇者各附一經之後不可附一經者總附二
經之後其為諸儒附會者以程子論黜之著春秋本
意十二篇不採三傳事實言是非必待三傳而後明
是春秋為棄書矣其學以收放心為居敬之門以何
思何慮勿忘勿助為居敬要旨後羅欽順謂其似禪
學云(白志)
按吳康齋之門最著者陳石齋胡敬齋與婁一齋
三人而已同時所見已不能無異同不待整菴方
有貶辭也
王讓字謙光上饒人由進士授給事中屢觸忌諱不以
禍福休一時權貴深憚之里人懷忌相軋者因希風
旨嗾鵰兒誣奏出補濟南通判再擢楚雄知府太傅
黔國公以下重其素望咸咨以邊務焉平生章疏最
多燬不存方擬大用以入覲過家而卒(同上)
鄭節字從倫祺之子舉進士授南臺御史出按畿甸以
風裁稱憲廟初進所為明良錄語頗觸諱賴優容得
賜還構草峯書院講學於其中著禮傳八十卷續真
西山政經二卷發明朱子家禮作家禮略二卷(同上)
費宏字子充鉛山人甫冠舉成化進士第一授修撰弘
治中遷左贊善進左諭德武宗立擢大常少卿預修
孝宗實錄拜禮部侍郎進尚書帝躭於逸樂早朝日
講俱廢宏請勤政務學納諫報聞劉忠致仕命宏參
預機務尋加太子太保武英殿大學士宸濠謀復護
衞屯田輦白金巨萬徧賂朝貴錢寧及陸完主之中
官特奏至閣宏極言不當予詔卒予之於是宸濠與
寧合而恚宏寧數偵宏事無所得以御史余珊嘗劾
寀不當留翰林即指為宏罪中旨責陳狀宏乞休命
并寀致仕甫發寧遣騎尾宏抵臨清焚其舟資裝盡
燬宏歸杜門謝客宸濠復求與通宏謝絶之益怒會
宏族人與邑奸人李鎮等訟宸濠隂令鎮賊宏鎮等
遂率衆攻費氏索宏不得執所與訟者支解之發宏
先人冢毁其家宸濠敗言者爭請召宏世宗即位即
家起宏加少保入輔政宏持重識大體明習國家故
事與楊廷和蔣冕毛紀同心協贊及廷和等去位宏
為首輔委任甚至其於大禮不能強諫亦未嘗附離
而是時席書張璁桂萼用事由郎署入翰林驟至詹
事宏每示裁抑使不得擬他翰林璁萼大怨遂毁宏
於帝言宏納郎中陳九川所盜貢玉受尚書鄧璋賕
謀起用并及其居鄉事又因宏子懋良坐罪下吏攻
之益力復錄前後劾疏上之不得請則力求罷詆宏
尤切章數上宏亦連疏乞休致仕去璁遂以尚書大
學士入直内閣間一歲萼亦入矣萼既前死璁亦去
位帝始追念宏再遣行人即家起官自是眷遇益厚
宏亦竭誠無隱承璁萼操切之後易以寬和朝士皆
慕樂之未幾卒贈太保諡文憲宏三入内閣佐兩朝
殆十年中遭讒搆訖以功名終(列卿錄)
婁謙字克讓上饒人成化進士任御史嘗督南畿陜西
學政以躬行實踐為教士類風動時汪直新貴能禍
福人謙絶不與之接直銜之始邏校伺察竟莫間陞
四川布政使卒(林志)
楊福字伯昌上饒人由監生拜藍山丞隣邑安仁衡山
民獠錯居告訐視藍滋甚歴幾官不能平部使因奪
其篆而以福署之既至不數月績用茂著將遷秩移
疾歸子麒舉進士累官南工部尚書譽望推重於世
(人物志)
費寀字子和宏之弟正德進士選庶吉士授編修時逆
濠隂蓄異志謀復護衞宏在内閣持不可宷娶同郡
婁姓之女濠妃之妹也故有連濠屢以意屬宷宷外
遜詞色而實隂折之濠因是切齒賂中貴出内批勒
其兄弟皆致仕乃益毒敷於家門戶幾不保及濠叛
宷間道走贑州上書王公守仁謂先定洪州以覆其
巢穴扼上流以遏其歸路則成擒矣後卒如其策濠
敗後薦者誦言宏兄弟守正被禍詔還原職入侍講
筵預修武宗實錄成陞春坊贊善累官禮部尚書仍
兼學士掌詹事府事太廟成加太子少保數奉召入
西内賜直廬加少保卒贈光祿大夫諡文通(鈐山堂集)
紀鏞字大器永豐吏授福建漳浦縣丞正德丁丑南靖
寇發命選有才幹者𠞰之鏞以膽力見用與賊交戰
斬首數千級賊潰乘勝抵巢穴因遇害贈承德郎漳
浦知縣錄其子理(林志)
周福字慶鍾永豐人正統間布衣也自幼警敏涉獵書
史為文操筆立就信守金銑會采英廟實錄辟福領
其事兼預輯郡乘一時名重文苑(人物志)
李直字行裴貴溪人舉進士歴官以廉能稱讞鞫明允
時權貴門達假匿名書陷以法賴公論直之調興化
判尋知保寧府列所宜行著為令後移疾歸卒於道
子祚舉進士嘗建白時政皆切中事宜歴陞僉事卒
(同上)
汪鳳字天瑞弋陽人舉進士歴任刑部郎中出知漳州
府會屬邑盜熾上官欲以叛聞鳳持不便卒以算擒
之患撲而民不擾擢貴州參政卒子僎虞部郎俊宗
伯偉吏部侍郎佃侍讀人以為積善之報云(同上)
吕翀字天翰永豐人由進士授行人司陞刑科給事抗
疏忤旨杖於朝瀕死黜歸劉瑾誅起雲南僉事終四
川副使(林志)
姜綰字玉卿弋陽人成化進士由知縣擢南京御史弘
治初劾守備中官蔣琮與小民爭利假公事以飭私
情厥罪有十事下南京三法司既復特遣官覆治以
奏謫判桂陽州判量移寧國同知遷慶遠知府討斬
劇賊韋七旋韋萬妙其黨糾衆數萬攻城綰堅守檄
民兵夾擊破走之東蘭諸州蠻悉歸侵地總督劉大
夏薦為右江兵備副使思恩知府岑濬逐田州知府
岑猛綰與都指揮金堂合諸路兵大破賊思恩平綰
條二府形勢請改設流官比中土廷議從之遷河南
按察使尋以疾歸卒於家(白志)
姚文灝字秀夫成化進士授都水主事擢湖廣提學僉
事嘗自謂吾無他過人惟毁譽不入請託不行賄賂
不通而已官三載卒所著有學齋藁經說雜說中庸
本義(同上)
邱鼐字宗周旭鑑子中進士累官右副都御史督漕運
巡撫鳳陽風望肅然左遷副使兵備漢中尋起僉都
御史莅巡撫事時漢中大旱便宜服濟民賴以寧性
剛介知止謝病章再上得允忻然曰吾嘗以不能勇
退為憾今日乃釋重負矣(人物志)
鄭齡字夢齡弋陽人登進士拜官工曹累陞四川左布
政使時劇寇野王剛作亂齡乃峙糗糧繕兵甲卒生
擒之擢都御史巡撫河南振憲度察風俗禮賢愛民
卓然中州之望卒於官(林志)
李鏡字文明弋陽人舉進士授刑部主事黎文僖知其
賢薦知岳州府築辰陵磯洩水墾田民深德之名曰
李公堤陞河南按察使轉浙江左布政使卒(懷麓堂集)
葉元字本貞貴溪人由鄉貢累官知雲南府時廣西師
宗州煽亂督帥簡任以往元申軍法倡勇敢直擣賊
巢斬首數千級衆咸服曰老將不如也平生清苦勤
事卒官(人物志)
周鵬字雲翔玉山人由進士官刑曹陞山東僉事尋改
汀漳兵備所在廉慎執法嘗平劇盜野王剛劉廷用
等後以不屈權貴謝事歸(同上)
蔣濙字子川上饒人由進士歴官兵曹出知福州府境
内大治郡有靈濟宫例遣中官歲易時衣靡費供億
以萬計濙奏請以有司行禮罷遣中官(府志)
王僎字東之鳳之長子也由進士授青州府推官始莅
郡或以年少易之視事數日連決疑獄衆皆駭服三
年召入工曹陞郎中嘗監稅於杭督運於蜀視河決
於張秋所在著聲以病告卒於途(同上)
詹璽字廷信貴溪人由進士官部署轉遷藩臬三十年
敭歴五省所至以廉謹稱(人物志)
方仁字行恕弋陽人由進士官刑曹陞湖廣僉事澧州
王府卒校持鈔貫強索市物襲弊已久有司莫敢問
仁捕得數十人悉發戍邊其害遂息(同上)
呂琛字景運永豐人成化間授嘉魚令改調新寧邑雜
彝苗負固不率逋官稅鉅萬琛至撫以恩信諸苗相
率服來輸後謝事歸(府志)
周序字仲禮永豐人由進士歴禮兵二科給事中嘗疏
正君德圖治化八事多見采納陞太常寺丞卒於官
(同上)
李柰字景春上饒人舉進士歴官吏禮二曹淳博知大
體擢廣西參政協贊兩廣軍務韓雍平猺之役柰與
有功焉(人物志)
俞見字佑英永豐人銳意性命之學學者稱裕齋先生
由歲貢授福安丞嘗上疏辨晰儒禪之異著尚書擬
講太極圖解皇明治化錄等書與吳康齋胡敬齋婁
一齋相友善時有湖東四齋之稱(同上)
按俞昆府志作余未詳孰是
潘潤字德夫永豐人師事婁一齋謹佩其教終身出入
準繩規矩李空同督學江右以人才為問諸生僉舉
潤空同致禮欲見之時方居憂以衰服拜於門下終
不肯見空同歎其知禮焚香靜坐時以所得者發為
吟詠終成都教諭(明儒學案)
徐弘號希齋貴溪人家貧嗜學從胡敬齋遊敬齋取晦
菴行狀授之示以用功自小學近思錄始弘佩服訓
言日錄其言行以自考其事母若兄備極孝敬而於
克己為義尤汲汲焉(人物志)
萬廉字廷介鉛山人由進士授太理寺評擢廣西僉事
清慎弗渝歴官十餘年無一錢尺帛為子孫遺(同上)
夏鼎字汝梅貴溪人舉進士授嚴州府推官擢知臨清
州中貴人有脇取民貨者約令市肆日籍之以聞用
是勢少戢居踰年政譽日起俄遘疾卒(府志)
李雲字自石貴溪人弘治進士擢侍御史出巡蘇松常
鎮所部肅然不敢犯尋謫節推泉州卒(同上)
方崙號石山上饒人弘治進士授桐城知縣擢刑部主
事以釋冤獄忤璫瑾意解官歸里(同上)
汪俊字抑之弋陽人舉弘治六年會試第一授庶吉士
進編修與修孝宗實錄以不附劉瑾焦芳調南京工
部員外郎瑾芳敗召復原官累遷侍讀學士擢禮部
右侍郎轉吏部左侍郎時議興獻王尊號與尚書喬
宇毛澄輩力爭澄引疾去代者羅欽順不至乃以俊
為禮部尚書於時獻王已加帝號矣主事桂萼復請
稱皇考章下廷議俊集廷臣七十有三人上議曰儀
禮傳為人後者孰後後大宗也漢宣起民間猶嗣孝
昭光武中興猶考孝元孰謂入繼之主與為人後者
異也武宗全神器授陛下何忍不繼其統今欲推尊
本生立廟大内不知出何典籍臣謹集諸章奏惟進
士張璁主事霍韜給事中熊浹與萼議同其他八十
餘疏二百五十餘人皆如臣等議議上留中而特旨
召桂萼張璁席書於南京復命集議俊不得已乃請
加皇字以全徽稱議上復留中十餘日至三月朔乃
詔禮官加稱興獻帝為本生皇考恭穆獻皇帝擇日
祭告郊廟頒詔天下而别諭建室奉先殿側恭祀獻
皇俊等復力爭嚴旨切責而趣立廟益急俊等乃上
議請於安陸特建獻帝百世不遷之廟俟他日襲封
興王子孫世世獻饗陛下歲時遣官持節奉祀亦足
伸無窮至情矣帝終以與漢哀諸君不同命遵前旨
再議俊遂抗疏乞休明倫大典成落職卒於家隆慶
初贈少保諡文莊俊行誼修潔立朝光明端介學宗
洛閩學者稱石潭先生(列卿錄)
汪偉字器之俊之弟由庶吉士授檢討與俊皆忤劉瑾
調南京禮部主事瑾誅復故官屢遷南京國子祭酒
武宗以巡幸至率諸生請幸學不從俊罷官之歲偉
亦至吏部右侍郎偕廷臣數爭大禮又伏闕力爭及
席書張璁等大議猶持前說不變轉官左侍郎為陳
洸劾罷卒於家(同上)
徐泓字本深貴溪人舉進士初授翰林檢討侍親王講
讀因論選事被劾除名後以薦擢四川參政植松潘
寇擾轉督糗糧不乏尋以疾終(人物志)
鄭毅字立之上饒人弘治進士累官至四川巡撫擢兩
淮總漕所在政聲赫奕為當時名宦著作甚富燬於
火僅存巖山詩集(同上)
江潮字天信貴溪人以鄉試第一登進士知夀州累官
副都御史巡撫山西提督三關軍務會妖人李福達
惑衆聚黨震動三河潮捕急詭名入京匿武定侯郭
勛家因得流言宫闈上疑之時張永嘉新相欲結勛
自固乃阿旨下獄後釋歸(同上)
祝濬字仲源玉山人由進士累官刑部郎中武宗南巡
上疏諫止杖幾死著有苦行集致仕居家卒之日無
以為殮(同上)
李艾字子芳上饒人弘治進士選庶吉士授浙江道御
史會土官岑某以罪逮獄厚賂諸權貴貰免艾廉得
其情竟寘於法逆瑾怙勢率同列伏闕叩諫獲罪未
幾丁内艱歸(同上)
夏瑛字潤甫玉山人弘治鄉舉仕醴陵令時賊劉齊寇
湖湘瑛設方略禦之闔境無虞用薦陞廬州馬政通
判與印馬御史不合遂引疾歸(府志)
丁洪字秀學鉛山人正德進士性行端介屢抗權貴歴
官汀杭二州守母老乞歸養卒年八十一著有閬山
詩集(人物志)
汪佃字有之俊弟正德進士歴官翰林院充經筵講官
與兄同以議禮不合左遷松江同知尋告歸嘉靖乙
未大臣交章薦起官禮部郎中晉太常卿轉詹事府
以疾乞歸不允卒於邸所著有東麓遺藁七十卷(同上)
詹瀚字汝約玉山人由進士累官刑部郎中武宗南巡
瀚同姪行人軾諫阻被杖軾死杖下而瀚得不死嘉
靖甲申抗疏大禮再被杖直聲益振聞父疾求歸疏
凡四上命未下輒行擢湖廣藩臬霍渭崖首薦之
轉浙江左布政使拜都察院副都御史撫治鄖陽告
病歸家會漕河役興特召總理適妖賊猝起瀚訓練
河夫俄頃擒之其應變之才如此瀚侍從兩朝敡歴
中外幾四十年肅皇賜清修直節執法之臣二扁以
褒美之所著有比部集振美堂藁治河奏議(同上)
詹軾字敬之玉山人由進士授行人正德丁丑上將南
巡軾抗疏極諫下獄廷杖死嘉靖初贈御史遣官諭
祭(林志)
楊麒字仁甫上饒人正德進士歴官工部尚書積學能
文隨事輒辦嘗建盧溝橋今往來者德之(府志)
邱九仞字時進祺之孫正德進士授石首令召拜南給
事中屢因災異條陳皆關國體切民生凡議鹽法議
糧解議機兵議立循環簿等事皆於數十年後悉見
施行人以賈治安方之(同上)
吳道南字宗甫貴溪人由正德舉人歴官兵部郎中會
世宗幸承天道南為導嚴戢騎從所過吏民安堵擢
山東副使緝海盜築海堤勤恤民隱以勞瘁卒(人物志)
夏言字公謹貴溪人正德進士擢兵科給事中世宗嗣
位疏請視朝後御文華殿閱章疏召閣臣面決帝嘉
納之請改後宫負郭莊田為親蠶厰公桑園遷兵科
都給事中調吏科當是時帝銳意禮文事以天地合
祀非禮欲分建二郊并日月而四言請分祀天地自
是大蒙帝眷張孚敬頤指百寮無敢與抗者言獨不
為下益以強直厚自結於帝遂擢少詹事兼翰林學
士掌院事四郊工成進禮部左侍郎踰月代李時為
本部尚書去諫官未浹歲拜六卿前此未有也帝所
制作禮樂多言定之閣臣李時翟鑾取充位帝每作
詩輒賜言悉酬和勒石以進帝益喜數召見諮政事
賜銀章一俾密封言事文曰學博才優初加太子太
保進少傅遂兼武英殿大學士入參機務李時卒言
為首輔加少師特進光祿大夫上柱國明世人臣無
有加上柱國者言所自擬也昭聖太后崩詔問太子
服制言報疏有譌字帝切責言言謝罪且乞還家治
疾特賜酒饌俾還私第治疾俟後命言雖在告閣事
多取裁決及建大享殿命中官高忠監視言不進勅
藁入直西苑諸臣帝皆令乘馬又賜香葉束髮巾用
皮帛為履言謂非人臣法服不受又獨乘腰輿帝積
數憾欲去言而嚴嵩因得乘機誣陷遂代其位未幾
河套議起言故慷慨以經濟自許因陜西總督曾銑
請復河套贊決之嵩揣知帝意力言河套不可復語
侵言言大懼謝罪以尚書致仕會有蜚語聞禁中謂
言去時怨謗嵩復代仇鸞草奏訐言納銑金交關為
奸利遂下銑詔獄嵩與崔元陸炳謀坐銑交結近侍
律斬遣官校逮言言抵通州聞銑所坐大驚墮車曰
噫吾死矣再疏訟冤帝不省獄成竟棄市時年六十
有七言豪邁有俊才與諸議禮貴人抗帝以為不黨
馴至大用及再入政府度前此與已角者皆不勝已
忽嵩不為防卒被陷以死言死嵩卒禍天下久乃多
惜言者隆慶初賜祭葬諡文愍言始無子妾有身妻
忌而嫁之生一子言死妻逆之歸貎甚類言且得官
矣忽病死言竟無後(列卿錄)
按陳伯容甘露園集論文愍傳云文愍得罪世以
為簡傲不恭及其死也以為主復套分宜萋菲之
非也坐獻帝事耳初文愍以議南北郊議九廟稱
旨自青瑣拔擢驟登政府及獻帝配天稱宗祔廟
之議起天子以其章示文愍冀文愍和之也文愍
噤不敢出一語至使分宜掠其美而定其議天子
心銜之矣故不旋踵而有稽緩勅稾之詰有不遵
用印記之詰有入閣晏晚禁内扛輿之詰小有過
差旋蒙譙責至於奪勛階追諭帖追印記削職勒
令還家而皆非其所以得罪之由最後主曾銑復
套分宜含沙立斬曾銑文愍相尾斬西市而亦非
其所以致死之由藏恨於彼飾怒於此耳何以知
之天子待他閣臣處他邊事不如是峻而峻繩文
愍適在配天諸議之後以此知之不爾雖文愍之
簡倨分宜之中傷不入也此段論文愍苦心處極
得因附錄於此
夏尚樸字敦夫永豐人正德進士授南京禮部主事歲
饑條上救荒數事再遷惠州知府投劾歸嘉靖初起
山東提學副使擢南京太僕少卿與魏校湛若水輩
日相講習言官劾大學士桂萼語連尚樸吏部尚書
方獻夫白其無私尋引疾歸早年師婁諒傳主敬之
學常言纔提起便是天理纔放下便是人欲魏校亟
稱之所著有中庸說語錄東巖文集(人物志)
按夏尚樸學案作尚樸號東巖從婁一齋受康齋
之學王文成贈以詩有舍瑟春風之句東巖荅曰
孔門沂水春風景不出虞廷敬畏情盖其學傳主
敬故云爾至謂心所以窮理未足以盡理與陽明
心即理也之旨顯然相背矣(原跋)
李玘字孟玉玉山人正德進士授金華令有惠政章楓
山常稱之陞工部主事轉刑部員外郎致仕歸家徒
壁立有司欲一見而不可得(同上)
黃初字慎卿貴溪人舉進士一甲第二人終翰林院編
修少穎敏博聞強記長乃志於理學其端緒得之吳
康齋而卒深造之焉(同上)
桂榮字君用上饒人以舉人歴官至監察御史按部四
川摘發如神自旦至暮斷獄百宗立釋疑獄數十人
一省以為神善詩歌古文辭有詩刻行世(府志)
汪俅字克敬貴溪人嘉靖進士授刑部主事遷汀州守
擢閩憲副拜副都御史巡撫勛陽除興山保康之賊
立塾堡於沙子嶺收武弁私卒申禁例以抑中官之
横凡先後建白於汀有六議閩有六議楚有八議廣
西有平徭疏鄖有蠲租緩解疏皆於國計時艱稱碩
畫云(人物志)
畢竟立字惟中貴溪人嘉靖鄉榜知化州時逆賊張璉
輩僣號改元割據五省竟立從征計擒諸偽將蕭雪
峰林胡曦徐東州等事聞受上賞由建寧同知轉陞
雷廉僉憲尋以採珠忤當道歸(同上)
江以逹字于順貴溪人嘉靖進士初授刑部主事典閩
試遷閩督學僉事楚督學副使會章聖梓宫南祔
顯陵三司出迎逹居守以關防門禁為楚藩所構逮
繫詔獄廷杖削籍節義文章並推重於時著有午坡
文集行世(同上)
徐九思字子慎貴溪人嘉靖中孝廉授句容知縣為治
於單赤務加恩而御豪猾特嚴訟者抶不過十諸所
催科預為之期逾期令里老逮之而已隸莫敢至鄉
落縣東西通衢七十里九思節公費甃以石行旅便
之朝廷數遣中貴醮神三茅山縣民苦供億九思搜
故牒有鹽引金久貯於府者請以給賞民無所擾歲
侵榖踴貴巡撫發倉榖使平價糶而償直於官九思
曰彼糴者皆豪也貧民雖平價不能糴乃以時價糴
其半還直於官而以餘榖煮粥食餓者榖多則使稱
力分負以去其山谷遠者則就旁富人榖而官為償
之全活甚衆久之與應天府尹不合為巡撫所劾吏
部尚書熊浹知其賢特留之積九載遷工部主事歴
郎中治張秋河道漕河與鹽河近而不相接漕水溢
則泛濫為田患九思議築減水橋於沙灣俾二水相
通漕河溢則有所洩以入海而不侵田少則有所限
而不至於涸工成遂為永利時工部尚書趙文華視
師東南道河上九思不出迎遣一吏齎牒往謁會遷
高州知府文華歸修舊怨與吏部尚書吳鵬合謀構
之遂坐九思老致仕句容民為建祠茅山九思家居
二十二年年八十五卒(白志)
吕懷字汝德永豐人嘉靖進士選庶吉士邃於易遠近
學者多宗之後改擢諫垣歴官國子司業太僕少卿
致仕著有心統圖說傳於世學者稱為巾石先生(明儒)
(學案)
徐樾字子直貴溪人嘉靖進士聞良知之學豁然解悟
初仕禮曹累官雲南布政朝廷議討土蠻那鑑經年
不決樾忠義憤激遂自請兵以往遭奸臣李惟通賊
洩謀被困死之詔贈光祿卿諭葬祭(同上)
按徐樾受業於泰州王心齋學者稱波石先生
周法字直卿貴溪人幼岐嶷甫免於孩即能口誦書史
比長受尚書於里人黃簡繼受大戴禮於畢進士裕
補博士弟子員下帷益力四方士擔簦來學者日益
親每一問難獵纓正襟危坐刺六經中語教愚導惑
一一中肯窽非其人絶口不與語信州士瞿然稱學
府七赴省試不偶又不事生人産事父畢竭心力父
歾哀毁柴立母方孺人在嫠以哭幼兒故失明法昕
夕承歡歲時蔬菓跽羞母母未嘗不敢入口母卒法
以未視含一語及淚淫淫承睫悲懣成疾竟不起以
子子明貴贈奉政大夫(郭青螺集)
夏浚字惟明玉山人嘉靖進士授海鹽令歴官福建提
學副使尋轉溫處兵備時浙東海寇猖獗浚授方略
鴞渚平陽慶元金磐相繼奏捷廣右狼兵驕悍浚殱
其渠魁軍紀震肅擢廣西參政致仕歸家(人物志)
徐九經貴溪人嘉靖四十一年授政和縣丞壬戍倭寇
圍城與知縣周尚友堅守援絶城陷同死(福建名宦志)
俞文明永豐人嘉靖舉人令清流嘉靖間流賊窺城潛
從東門龍津入縣將過半橋人民驚走文明挺身前
矛禦之賊不敢進邑賴以全(同上)
周諒永豐人嘉靖舉人知寧遠縣凡五載前官逋負完
結者百三十有九事歲丙申大旱徒步拜禱雨隨澍
躬率鄉兵捣高山之巢穴立五營以益其險民賴之
江華苗發奉委勦捕巡撫陸奬異之後召補南京御
史(湖廣名宦志)
費元祿字無學鉛山人南太僕卿堯年之子費為故相
家又貴公子折節讀書為歌詩落筆數千言蘊義生
風傾慕賢士大夫如恐不及刻甲秀園集侑以好賄
問遺海内名士輪蹄舟楫交錯吳會閩楚間史稱鄭
莊置驛殆無以過屠長卿報詩云相思累寄蘼蕪草
見面難於優鉢花其推重如此(列朝詩集小傳)
何天啓字羲占貴溪人嘉靖舉人由諫垣謫丞遷令嘉
善前此訟多停滯啓下車三日剖決無留勾攝不遣
吏卒民無騷擾直歲潦力請蠲稅(浙江名宦志)
徐上達字孔學號斗南永豐人由進士除嘉定令邑有
豪右為民害上達下車即剪抑之因為所詆謀量移
雞澤民苦馬政上達條其弊力請上官剔除未幾憂
歸起知藁城復以狷直忤時左調叔白喟然曰是官
不薄鮑明遠嘗為之然吾木彊之性終不能易尋拂
衣歸所著有史記永吹萬鳴編藏於家(府志)
葉鏜字汝聲上饒人由進士授庶吉士改刑科給事中
世宗朝言事稱旨命總理部事一時貴戚斂手尋擢
南少司寇晉秩尚書致仕歸(同上)
楊時喬字宜遷上饒人嘉靖進士除工部主事𣙜稅杭
州令商人自署所入輸之擢禮部員外郎遷南尚寶
丞萬歷初以養親去起南太僕丞移疾歸時喬雅無
意榮進再起再告閱十七年始薦起尚寶卿四遷南
京太常卿疏請議建文帝諡祠祀死節諸臣就遷通
政使秩滿連章乞休不允召拜吏部左侍郎苞苴不
及門及大計京朝官首輔沈一貫欲庇其所私憚時
喬方正將令兵部尚書蕭大亨主之次輔沈鯉不可
而止時喬乃與都御史溫純力鋤政府私人若給事
中錢夢臯御史張似渠于永清輩咸在察中又以年
例出給事中鍾兆斗於外一貫大慍密言於帝特留
夢臯已而盡留科道之被察者嚴旨責時喬等報復
夢臯既留遂合兆斗累疏攻純并侵時喬及純去時
喬歎曰主察者逐爭察者亦竄矣尚可靦顔與此乎
九疏引疾不得請時中外缺官多不補而羣臣省親
養病給假及建言詿誤被譴者充滿林下率不獲召
時喬乃備列三百餘人三疏請錄用復列上遷謫鄒
元標等九十六人削籍范儁等一百十人帝卒不省
明年大計外吏時喬堅辭不肯任有旨詰責乃再受
事一貫已罷言路爭擊其黨而李廷機者一貫教習
門生也閣臣闕衆多推之惟給事中曹于汴宋一韓
御史陳宗契持不可時喬卒從衆議時帝委時喬銓
柄又不置右侍郎一人獨理部事銓叙平允然中朝
議論方囂動見掣肘時喬官位未崇又自溫純去久
不置都御史無以鎮壓百僚由是上下相凌紀綱日
紊言路得收其柄時喬亦多委蛇主調停之畫議者
諒其苦心不甚咎也秉銓凡五年最後起故尚書孫
丕揚未至而時喬卒篋餘一敝裘同列賻襚以殮詔
贈吏部尚書諡端潔(列卿錄)
按楊時喬所著書其名不一孫承澤四朝人物考
所載則有南關𣙜事周易諸經全文古今字韻全
書人物志所載又有大學古本書經四書古今訓
解禹碑釋
徐易號豐溪永豐人嘉靖進士授鄞縣令開萬金湖築
堰東西鄉凡三十二所瀦洩唯時間募兵教水戰大
儲餉以養士卒亡何而海寇作人服其前識久之徵
為戶科給事中甫三月而卒(人物志)
費懋文字民煥鉛山人嘉靖舉人授臨武令捕巨盜息
爭訟人士翕然歸化未幾致仕弟懋謙字民益襲廕
官南京都察院經歴負詩名兼工山水梅竹青溪社
集實為首倡(府志)
周守愚字汝哲永豐人嘉靖進士令當塗徵拜南京刑
科給事中巡視京營劾論守備内監張宏洎兵部尚
書王文擅停團營操不法事宏實與江陵相表裏而
文其姻婭也張銜之出守愚僉事福建尋擢浙東副
使以疾告歸杜門十年卒(人物志)
王建中字懋德上饒人生八月而父逝母毛氏和丸課
讀嘉靖甲辰領鄉薦知大理府抵郡即察滇俗之陋
有以同姓為婚者首厲禁之尋入覲解組歸卒年八
十五舉祀鄉賢有集行世(同上)
裴化字子韞貴溪人嘉靖間任華亭縣漆木鎮巡檢倭
入寇化率兵禦死之華亭人像祀焉時政和縣丞徐
九經亦以城陷罵賊死(府志)
鄭邦福字洪疇上饒人隆慶進士任刑曹郎奉使䘏楚
囚補福建僉事遷粤東兵備時海氛方訌邦福至嚴
斥堠謹偵邏備禦有方人倚為重晉南同卿卒於道
所著有采真遊藁(人物志)
徐貞明字孺東貴溪人父九思貞明舉隆慶進士知浙
江山隂縣徵為工科給事中累遷尚寶司丞初貞明
上水利軍班二議謂陜西河南故渠廢堰在在有之
山東諸泉引之率可成田而畿輔諸郡或支河所經
或澗泉自出皆足以資灌溉北人未習水利惟苦水
害不知水害未除正由水利未興也今誠於上流疏
渠濬溝引之灌田以殺水勢下流多開支河以泄横
流其淀之最下者留以瀦水稍高者皆如南人築圩
之制則水利興水患亦除矣其議軍班則言東南民
素柔脆莫任遠戍今數千里勾軍離其骨肉而軍壯
出於戶丁幇解出於里甲每軍不下百金而軍非土
著志不久安輒賂衛官求歸衛官利其賂且可以冒
餉也因而縱之是困東南之民而實無補於軍政也
宜倣匠班例軍戶應出軍者歲徵其錢而召募土著
以足之便事皆下所司又著潞水客談凡十有四利
譚綸見而美之謂其說必可行已而順天巡撫張國
彦副使顧養謙行之薊州永平豐潤玉田皆有效乃
進貞明少卿賜之勅令往會撫按諸臣勘議時御史
蘇瓚方奉命巡關復獻議曰治水與墾田相濟未有
水不治而田可墾者畿輔為患之水莫如盧溝滹沱
二河源遠流長又合深易濡泡沙滋諸水散入各淀
而泉渠溪港悉注其中以故高橋白洋諸淀大者廣
圍一二百里小亦四五十里每當夏秋淫潦膏腴變
為瀉鹵菽麥化為萑葦甚可惜也今治水之策有三
濬河以決水之壅疏渠以殺淀之勢撤曲防以均民
之利而已帝並下貞明乃躬歴京東州縣相原隰度
土宜周覽水泉條列事宜以上戶部尚書畢鏘等力
贊之遂命貞明兼監察御史領墾田使有司撓者劾
治貞明乃先詣永平募南人為倡至明年二月已墾
至三萬九千餘畝又遍歴諸河窮源竟委將大行疏
濬而奄人勛戚之占閒田為業者恐水田興而已失
其利也爭言不便為蜚語聞於帝御史王之棟畿輔
人也遂言水田必不可行乃諭令停役而欲追罪建
議者用閣臣言而止貞明乃還故官尋乞假歸十八
年卒貞明識敏才練慨然有經世志京東水田實百
世利事初興而即為浮議所撓論者惜之(白志)
汪蘭字子芳玉山人宋汪應辰後由歲貢授開化訓導
致仕居家以節義自勵嘉靖辛酉廣兵袁三從浙駐
玉蘭窺其將作亂往賊營諭以禍福賊已嘯聚迫之
行蘭正色曰死即死耳吾豈從若反乎罵不絶口被
殺(人物志)
徐伯鳳字國祥貴溪人生平學尊朱子而以小學近思
錄為工夫讀書白鹿洞歸益精進每教人靜坐澄心
以觀清明之氣少時執母喪廬墓三年及司訓紹興
聞父訃跣行抵舍有雙鵲巢廬之祥人以為孝感所
致(同上)
吳學字原思玉山人有志濂洛關閩之學補邑庠生受
知於督學李崆峒嘗曰吳生程朱之流不可量也不
幸早卒所著有正義解井田圖擬古樂府諸藁(同上)
鄭以偉字子器上饒人萬歷進士授翰林院檢討典壬
子浙江鄉試戊午再典江南試未幾典武場會試奉
命冊封慧妃陪琉球國使蔡堅俱如禮歴吏部左侍
郎轉禮部尚書以講筵而叱逆璫上疏乞歸崇禎朝
入閣辦事時上每召對平臺劬瘁卒於位賜葬祭諡
文恪所著有靈山藏集行於世(四朝人物志)
按鄭以偉所著又有沍泥集
王夢暘號鰲磯上饒人由進士授安慶府推官時郡有
虎食人夢暘為文禱於神三日虎自斃(府志)
詹士龍字見五永豐人由進士歴任漳泉海道不畏強
禦斷還時相侵田相銜之命招撫海寇鄭芝龍聞者
皆有難色卒奏績陞山陜左右藩時逆璫魏忠賢祠
祀遍天下士龍獨不為建幾不免會閹敗晉南光祿
卿授應天府尹尋謝政歸(人物志)
夏子陽字鶴田玉山人由進士擢兵科給事奉命冊封
琉球陞太常寺卿著有琉球錄所載山川風俗物産
人民及所經屬國錯雜成文海國竒觀也(同上)
黃清上饒人起吏員清勤積官嘉興府同知加四品服
俸築海塘有功後以運同治高寶河堤積勞死于寶
應之寧國寺盖上官忌而擠之水以没也至不能斂
以病卒聞贈䘏有加(湧幢小品)
葉際英字仲華貴溪人萬歷舉人仕邵武令復補四川
因土寇煽亂與楊總兵共討平之陞廣東雷州推官
俗尚奢侈率之以儉年老致仕士民遮道不忍舍(人)
(物志)
余桂萼號毓蟾萬歷舉人初為彭澤教諭遷孝感知縣
廉惠有聲遷巴州知州邑有寒士夏時亨者每夜讀
篝燈達旦桂萼出巡夜訪知其貧分俸助讀時亨果
成進士稱為知人在任四年移疾歸(府志)
徐久德號裕元上饒人萬歷舉人歴官至四川叙馬瀘
兵備副使值奢崇明倡亂變起倉卒焚掠甚慘久德
百計綢繆練兵措餉設間招降凡五閱月州縣俱平
致政歸年八十餘卒(人物志)
方應瀚字養沖上饒人萬歷舉人遷隰州守轉山東濮
州先是妖賊王好賢徐鴻儒倡教白蓮餘孽禍山東
濮州為甚至則擇羈捕密授以計混賊中盡得其情
乃潛兵撲之前後俘八百餘人黨遂平未幾謝政歸
(同上)
董繼周號八際玉山人萬歷進士授海豐令尋擢刑部
郎居南部十載遷鄖陽守秩滿解組還家有八際山
房詩文集金魚社藁行世(府志)
詹兆恒字月如永豐人崇禎進士授甌寧知縣民居失
火延學宫兆恒奔煙焰中抱木主以出尋倡率重建
徵授南京御史時賊陷含山犯無為兆恒疏劾總督
高斗光明年秋又以賊陷廬州陳内外合防策再劾
斗光請以史可法代斗光遂獲譴時江北民避亂盡
走南京兆恒慮賊諜闌入處之城外為嚴保伍察非
常奸宄無所匿福王立擢兆恒大理寺丞馬士英薦
阮大鋮令冠帶陛見兆恒言先皇手定逆案十七年
間此輩日夕聚謀欲翻者數矣賴先皇神明獨斷堅
持不移今大仇未報忽召見大鋮還之冠帶豈不上
傷先皇之靈下短忠臣義士之氣哉疏奏命取逆案
進覽兆恒即上進而士英亦以是日進三朝要典大
鋮竟起用其秋兆恒進本寺少卿即請告歸唐王拜
兵部左侍郎佐黃道周協守廣信兵敗奔衢州之開
化縣殁於陣(白志)
胡夢泰字友蠡鉛山人崇禎進士除奉化知縣邑人戴
澳官順天府丞怙勢不輸賦夢泰捕治其子其子急
走京師愬澳令劾去夢泰澳念州民不當劾長吏而
劫於其子姑出一疏言天下不治由守令貪汚以隂
詆夢泰及得旨令指實其子即欲訐夢泰而澳念夢
泰無可劾乃以嘉興推官文德翼平遥知縣王凝命
實之給事中沈迅為兩人訴枉發澳隱情澳下詔獄
除名夢泰聲益起吏部會廷臣舉天下賢能有司十
人夢泰與焉行取入都畿輔州縣殘破上欲得廉能
治之諸行取者悉出補夢泰得唐縣京師陷南歸唐
王時授兵科給事中奉使旋里順治三年城破夫婦
俱縊死(同上)
鄭爾說字鼎殷上饒人崇禎進士知建寧縣考最擬補
臺班以屏跡權門得工部主政首輔某黨同伐異爾
說特上章極論忤旨削職騎驢出都門後輔政以罪
歸用原官起補癸未請告還里澹於進取假舘於德
興縣之南溪鄉為童子師者積二十年一日返衡門
途逢禦人刦衣笈將去審知爾說即慙謝請死其信
孚強暴若此(人物志)
國朝
馮鏞字笙如永豐人順治乙未進士授黎城令擢戶部
主政性介直不受請託出𣙜蕪關通商裕課敡蠧除
奸尋陞員外郎再𣙜滸墅轉刑部郎中殫心勞瘁告
假回籍卒(人物志)
潘大臺號望斗永豐人以明經任臨湘令時值湖南兵
燹之後繼以凶荒里巷蕭條民居瓦磔大臺至葺城
隍修學宫均田賦清驛遞適城中火災大臺泣禱願
以身代須臾返風滅火回署漏盡遽得疾卒其為湘
民死也如此(安志)
查懋䕫字敬泉鉛山人大海裔孫居家孝友閉戶讀書
不求聞逹鵝湖書院久圮捐貲修葺邑人張時泰序
其事年八十有七舉鄉飲大賓子民敏克承家教隱
居蕉溪先人遺産悉推以讓兄弟縣令荆初揚作詩
美之孫繼尹明經候補學博(白志)
周元字孟祥上饒人任雲南騰越副將吳逆叛署元偽
總兵不就退居永昌
王師至蜀元與永昌偽將軍田進學偽總兵李鍾秀同
謀反正鍾秀舉兵北勝元與進學舉兵永昌恢復順
寧府雲龍州賊兵壓境衆寡不敵元被執不屈遇害
(安志)
徐光藩弋陽庠生避亂卜居晚溪鄉里以孝友稱兄弟
子姪約百口同居無異言(府志)
祝雷聲字震默上饒人順治丁酉舉人生平端方古朴
不妄交與澹於營利專以著述自娱十三年閩變賊
逼以偽職遁跡獲免年九十三無疾而終(同上)
花和仔弋陽人母姚氏為賊所執奮擲求死賊抽刀欲
殺之和仔前抱賊按其刃羣賊競砍之母子皆遇害
(安志)
江西通志卷八十六
