江西通志卷九十
人物(二十五)
饒州府(四)
明
程楷字正之樂平人性警敏為文尚奥古自成一家成
化丁未會元改翰林院庶吉士授編修預脩會典尋
卒(林志)
張憲字廷式德興人成化進士授考功主事歴郎中凡
十有四年廉慎公勤如一日陞山東左參政行部所
至興廢典釋冤繫陞浙江布政使閱庫藏主吏報羡
銀若干封識表之積官工部右侍郎總理易州山厰
止用公差例日廪五升省八郡常供之餽簿書關防
宿蠧十去七八還莅部事會武宗即位諸邊告急戶
部言鹽法久壊請遣重臣釐正遂兼都察院左僉都
御史以行親歴諸場炎瘴無所避事且就緒劉瑾專
權議革廵撫召還越二年改南京都察院陞南京禮
部尚書瑾終惡其不附巳月餘内批致仕(人物志)
彭程字萬里鄱陽人成化進士授御史廵視京城降人
雜處多為盜事發則投戚里奄豎為窟穴程每先機
制之有發輒得廵鹽兩浙代還廵視光禄上疏言臣
適見光禄造皇壇器皇壇者先帝修齋行法之所陛
下即位此𩔖廢斥盡何復有皇壇煩製器頃李孜省
繼曉輩倡邪說而先帝篤信之者意在遠希福壽也
今二人已伏重辟則禍患之來二人尚不能自免豈
能福壽他人請治所司逄迎罪時帝無皇壇造器之
命特光禄姑為備帝得程奏大怒以為暴揚先帝過
失立下錦衣獄付程刑部定罪尚書彭韶等擬贖杖
還職帝欲置之死命擊之韶等復疏救程子尚三上
章乞代父死不聽並家屬戍邊程母李氏年老無他
子叩闕乞留侍養不許子尚隨父戍所遂舉廣西鄉
試明年帝念程母老放還其後劉瑾亂政追論程廵
鹽時稍虧額課勒其家償程死久矣止遺一孫女罄
産不足則竝女鬻之行道皆為流涕(白志)
干準字世範安仁人領鄉舉歴長沙衛輝判有惠及民
嘗吞蝗蝗悉死民得有秋遷松江同知罹火災拜禱
遂息部使者薦之秩滿乞致仕陞知本府俾仍還&KR0681;
事三日去時人高之(人物志)
舒清字本直德興人成化進士授工部主事裁抑浮費
中貴憾之抽分浙江𣙜政為民築堤以禦水患號舒
公堤尋遷員外郎奉差適徽府於均州掘地得錢十
八萬緡奏入公帑自營繕郎中陞河南參議屬河泛
城灌廵守諸臣咸求舟自濟清獨取舟焚之衆始一
力防塞二日水降城卒無虞歲饑請邀運米百萬分
給一省全活甚衆尋陞四川參政立逓減法以便民
轉廣西左布政先是猺獞叛服不常清單舸諭以恩
信皆慴伏無敢動駕帖取庫藏銅鼓槌諸物清以節
用愛人疏進又取古琴諸物清以不貴異物疏進田州
土官承襲具謝金斥出備軍餉民蠻懷附尋以疾乞休
歴仕三十餘年清約如寒素著有直菴集行世(林志)
孫弁字文冕浮梁人成化進士知龍游擢御史累疏論
天下大計風裁凜然按廣東南畿遷浙江僉事弁初
出龍游有豪書里門云虎去山猶在弁續曰山深虎
又來後果以僉事至邑剪除殆盡(人物志)
祝瀾字有本德興人成化進士授兵科給事中立朝剛
直敢言初論彗星之變繼論尚書王恢李秉都御史
韓雍高明皆負天下望不宜閒處言甚剴切嘗夜草
奏指摘宫闈燈忽爆滅至再家人慮不測勸瀾止瀾
艴然竟持奏上之廷杖得不死謫安州判尋遷國子
監丞上廟祀議以聖賢像宜從明初定制祀木主顔
無繇曾點孔鯉以父列於廡顔淵曾參孔伋以子坐
於殿尊卑失倫殊為未當先師父母未沾褒封似為
缺典請褒封叔梁紇仍于大成殿東别立一廟祀之
以顔無繇曾點孔鯉配享左右并罷荀況公伯寮從
祀通行天下郡學遵守疏上下禮部議不合再謫雲
南廣西府經歴瀾慷慨尚氣節不以死生禍福為意
其後廟議皆已採行瀾為人多大節為諸生時聘舒
氏女亡何女雙盲其父母欲改適瀾不可竟娶瞽女
與之終身(林志)
程廷珙字獻之浮梁人性孝友居母喪三年不御酒肉
成化進士授南京吏部主事進郎中陞福建參議榜
禁不法三十餘事開渠建陽以利灌漑福寧疫厲大
作力賑之由廣西參政進布政使時蠻宼甚猖獗渠
魁黃鑑成等勦擒殆盡又東闌吞併往諭禍福隨解
土官爭長以法定之毋敢議謝以金二甕郤不受踰
年竟卒於粤(林志)
按程廷珙所著有貞菴集十二卷廣西省志八卷
孫需字孚吉原貞之孫成化進士為常州府推官擢南
京御史偕同官劾僧繼曉忤旨予杖出為四川副使
弘治中累官右副都御史廵撫河南歲凶汴河齧城
需募民築堤堤成饑者亦濟鎮守中官劉瑯貪横奸
民赴瑯訟需論之戍瑯跪請執不聽瑯恨次骨會大
臣子横於鄉需裁約之瑯與謀改需撫陜西宼大入
寧夏用楊一清代需還以故官撫治鄖陽撫輯流民
占籍者數萬正德二年召為南京兵部右侍郎就擢
禮部尚書劉瑾惡需追論撫河南時事罰輸米於邊
勒令致仕瑾旣誅起需代張憲為南京工部尚書就
改刑吏二部十三年引年乞休賜勅乘傳去嘉靖初
卒諡清簡需在蜀時族弟入其境檄有司械送歸人
以此議其薄然需故以廉約稱(白志)
按孫需所著有冰檗槀奏議都御史盛應期稱其
歴仕三朝名節無玷云
虞訥樂平人五世同居有家範人無間言事聞旌之(林)
(志)
戴璉字廷獻浮梁人力學希古登成化丙戌科人稱為
五經進士授大理評事未究厥施而卒所著有知非
集(同上)
潘葵字日臣浮梁人幼孤有志性理之學事母孝廬墓
三年選補邑庠苦志力行始終不渝所著有皇極數
傳洪範本傳易思得錄歷法世論深衣說石室集諸
書(同上)
蘇章字文簡餘干人成化進士授兵部主事以星變言
事謫姚安通判陞松江同知後知延平府案上大書
忍字以自警又建寳章閣創道南祠合祀楊羅李三
大儒漳平宼作躬劄永安設謀勦捕賊不敢窺擢浙
江參政嬰風疾不起(人物志)
按蘇章于憲宗朝上疏請誅李孜省僧繼曉因而
得罪事見李俊傳中
彭福字綏之樂平人成化進士知泰州歲例泰解邊馬
五十三匹途多斃解者毁家償之又歲輸軍豆苦於
遠運福皆奏免之守備昌姓者嗾家奴倚勢支鹽福
命拽下獄奏劾違制遂落昌職泰遂稱治福性剛介
遇事敢為權幸私干壁立不少動以故得謗引年乞
休歸之明年泰民赴京奏起之不報(府志)
祝俓字直夫德興人登進士初授給事兩奉使藩餽遺
不受疏阻中貴李廣之乞地及巨璫李興之再入劾
罷漕運總督張緯奏定勲臣侯伯禄之常額以言事
下獄尋釋為河南參政查巨盈庫藏掘發地中瘞銀
舊無稽查者一一籍之官督建汝王府第内侍貪酷
害民俓緝之以法修防黃河穿地築堤通徐州吕梁
二洪有功卒于官(人物志)
董旻字子仁樂平人成化進士擢兵科給事中旻風節
自礪時萬太妃擅寵昭德宫率諸垣指陳不報偕御
史林誠連章終論之詔撻於闕廷幾死起益振烈指
論冢宰姚一䕫内閣商輅無所貸戊戌琉球中山王
請封為正使贐金固郤之不得歸以聞詔使之受擢
吏科都給事中憲皇帝久虚主鬯時孝宗已在潛邸
人畏昭德莫敢以為言會星變因倡論始正儲副然
危機已峙於兹以侍吏誣謫知雲南之石城舊雲南
雜蠻獠動以戈戟逞旻說以禮義翕然從教孝宗即
位起擢雲左參議以父憂改四川(同上)
程勇字文憲樂平人以賢良方正應詔擢山東御史妖
婦唐賽兒聚衆作亂命勇監軍有洗蕩功奏聞隨擢
僉都御史青州立生祠祀之(同上)
張吉字克修餘干人成化進士除工部主事時李孜省
僧繼曉以左道進會星變吉上疏顯劾二人罪其黨
欲摭吉過不可得諷吏部尚書尹旻謫吉景東通判
土官陶洪遣子棨來學民漸知化遷肇慶同知築堤
防水亘三縣又為竇以殺衝决民德之號張公隄遷
梧州知府崇正學飭文廟樂舞政教並行陞廣西兵
備副使以府江東西二賊相為犄角而東賊慓悍尤
甚遂併力於東數月之間斬獲甚衆西賊聞之亦皆
自戢府江以寧後考績入京有更張其法者賊復乘
時而起鎮廵以聞詔促吉還任在府江七年武廟御
極邊方侵擾陳便宜策以貴州布政使養疾家居卒
著有三朝奏議陸學訂疑貞觀上斷諸集子俅進士
御史有父風(林志)
按吉所著尚有古城集六卷
余祐字子積鄱陽人年十九師事胡居仁居仁以女妻
之弘治進士為南京刑部員外郎以事忤劉瑾落職
瑾誅起為福州知府鎮守太監市物不予直民羣訴
於祐慰遣之云將列狀上聞鎮守懼稍戢然恚甚遣
人入京告其黨曰不去余祐鎮守不得自遂也然祐
素廉摭拾竟無所得未幾遷山東副使父憂服闋補
徐州兵備副使中官王敬進鮮多挾商船與知州樊
準指揮王良詬良發其違禁物敬懼詣祐求解祐不
聽敬誣奏準等歐已遂并逮祐謫南寧府同知稍遷
韶州知府投劾去嘉靖初歴遷雲南布政使以太僕
卿召未行改吏部右侍郎祐已先卒(列卿錄)
黃棃洲曰先生之學墨守敬齋在獄中著性書三
卷謂程朱教人以誠敬為入門乃其論性則兼理
氣而言深闢性即理也之說蓋分理與氣截然為
二并朱子之意而失之矣
李曉字未夫浮梁人天資高敏早歲放浪不羈年近四
十赴省試聞有講學會往赴一聽不覺汗下沾背歸
遂翻然自勵旋與鄱陽史汝寧遊史嚴毅刻苦踏實
為學者也曉謹嚴中有超超自得之趣郡守陳吾德
延為諸生講當江陵禁學之日曉竟不輟講以没(人)
(物志)
劉璉字廷美鄱陽人弘治進士授刑部主事陞員外郎
中每疑獄或廷尉所駁惟璉覆確陞柳州知府時猺
獠肆掠都御史應城金率士校討之多璉畫計旣而
魚峯賊周鑒煽亂璉率輕甲掩擊值後軍不繼遇害
(同上)
詹陵字良卿樂平人弘治鄉薦任鄭州學正後改瀘州
陞知寧遠縣甫三月政教大張偶感疾因思朱晦翁
没没功名語毅然乞休家居益邃於學嘗以主敬為
先(同上)
史梓芳字景賢鄱陽人孕十五月而生性穎敏博通經
史與劉應麟祝世禄同硯席皆以國士期之生平湛
心理學授徒必以敦行為先嘗曰士苟能遠聲利薄
嗜欲便是真實學問作三畏箴四知銘以自警(同上)
王良臣字汝忠德興人戊午舉於鄉時懷玉書院初闢
鄒東廓錢緒山後先主盟良臣負笈從之屢上春官
因念母春秋高無意仕進朝夕承顔丁丑以母命謁
選得景陵學士林以為得師署邑篆素礪冰蘖當路
廉其賢交章薦之竟不起(同上)
彭應奎字勉文樂平人弘治乙卯解元穎敏絶倫著作
甚多有白涯文集行世(同上)
劉麟字元瑞本安仁人世為南京廣洋衛副千戶與顧
璘徐禎卿稱三才子弘治進士除刑部主事進員外
郎錄囚畿内平反三百九十餘人正德初進郎中出
為紹興知府劉瑾銜麟除官不謁謝甫五月摭前錄
囚細故罷為民士民為建小劉祠以配漢劉寵因寓
湖州瑾誅起補陜西左參政督糧儲尋遷雲南按察
使謝病歸嘉靖初召拜太僕卿進右副都御史廵撫
保定六府再引疾歸起大理卿拜工部尚書侍衛軍
不給衣履錦衣帥駱安援紅盔軍例以請麟執不可
詔量給銀自製後五載一給為常四司財物悉貯後
堂大庫司官出納多侵漁麟請特除一郎官主之賜
名節慎庫已上節財十四事汰内府諸監局冐破錢
中貴大恨會帝納諫宫言停中外雜派工役麟牒停
浙江蘇松織造而上供袍服在停中中官吳勲以為
言遂勒致仕家居三十餘年晚好樓居力不能構懸
籃輿於梁曲臥其中名曰神樓文徵明繪圖遺之年
八十七卒贈太子少保諡清惠(列卿錄)
程誥字欽之樂平人弘治進士授刑部主事數決疑獄
改工部督臨清關閘尋擢本司員外郎轉虞衡都水
時逆瑾專恣諫垣結舌誥與尹之任連名疏劾被瑾
中傷出知廣之雷州比至郡海潮溢發蕩析民居捐
俸賑濟請免田租之半民賴以蘇(人物志)
范憲樂平人以才行舉授東莞丞性沉毅寡言笑在事
八年民多戴之土孽黃循等隂黨叛賊來攻邑城憲
率兵民禦之衆寡不敵死焉(廣東名宦志)
胡奎鄱陽舉人任黃州知府凡七年政尚寬厚好為民
興利務在富之勤於勸農暇則訓校諸生多興起者
(湖廣名宦志)
葉綬字叔章上虞人祖砥知饒州府綬遂占籍鄱陽補
郡學弟子員中江西鄉試授應州學正綬儀觀清癯
學問該博尤善古篆(府志)
按葉綬前志見寓賢今改入
張蟾鄱陽人為忠州守廉介剛直時中官採木蜀中大
肆貪暴沿江諸郡為之騷動蟾擒其僕從將劾之中
官懼請謝引去(四川名宦志)
祝祥字廷瑞本姓王浮梁人官御史時因言事忤權貴
被謫後知靜寧州有治才歴任九載勸農興學政績
顯著陞汝寧知府(陜西名宦志)
趙琥餘干人由舉人教諭閬中孝弟謙恭勤慎清介詩
文清雅嘗為蜀志總裁三典文衡所拔多知名士撫
臣章薦在道而卒著有綵舟聯韻圭齋文集解峯文
稿藏於家(四川名宦志)
余緇鄱陽人進士正德中廵按四川逐貪汚舉廢墜當
逆瑾擅權時獨持風裁如緇者不多見云(同上)
方選浮梁人正德進士知四會縣不以家衆自隨清介
如一商人河稅錢里甲直日收徵常例皆革之為政
存大體節用裕民後遷秩去(廣東名宦志)
桂華字子朴安仁人正德癸酉鄉薦姚源盜起華請以
賑濟粟募民築城為捍禦計會寧藩蓄逆謀隂使其
腹心兵備王綸羅致華使助已華時居母喪綸旬日
三奠其母靈華揣知其情議論必依忠孝綸卒不敢
出一語而去天性孝友居喪不用浮屠有古山先生
集二十卷行世(人物志)
張欒字叔喬德興人正德進士授刑部主事會瑾用事
左遷鳳陽教授瑾敗起歸德同知署開封府事築城
禦宼有功以薦知柳州府陞南京刑部員外所著有
太極圖解(費文憲摘藁)
盧瓊字獻卿浮梁人正德進士授固始令固始方中宼
瓊至而撫集之飭政興材百廢具舉擢監察御史世
宗入瓊疏爭大禮其略曰陛下在興國則為興獻王
嗣繼大統則為孝宗後雖長子不得為人後不能斷
之於先而今可改乎上怒廷杖幾斃謫戍遼東十年
乃赦歸其後臺省交章論薦報可瓊固辭年八十一
卒贈光禄卿(人物志)
張鉞字文輔安仁人正德進士初宰遂昌江西姚源盜
發四境騷動捧檄率兵進討宼遁擢御史廵按廣西
露章劾逆瑾直氣不磨廵撫雲貴邊務調停居官四
十餘年以清廉著官至工部侍郎會九廟災自陳致
仕(同上)
余廷瓚字伯獻鄱陽人第進士官行人司司副正德己
卯武宗南廵廷瓚條上十不可皆人所不敢言者疏
入上震怒杖於廷下獄旣而釋之卒於外嘉靖初遣
官諭祭有追念忠誠曷勝悼惜之語(林志)
按武宗南廵一時疏諫者舒修撰國裳詞最激烈
余廷讚疏反覆千餘言其剴切不下於舒人物志
載其全疏兹不具錄
王由道字汝充樂平人正德丁卯鄉薦警敏辨博在京
醉罵權閹劉瑾被斥著有古狂文集(人物志)
舒林字叔喬樂平人正德進士拜御史侃直不撓慨然
有澄清志撫臣陶琰軍政不肅抗疏論之宦成清苦
如寒微詩文高古士林崇之(府志)
李榕字全年鄱陽人好蓄書罷同安教諭歸搆一樓宅
後俯瞰東湖扁曰玩鷗自題其柱云近湖不與鷗爭
水到岸方知我有家徜徉其間讀書澆花老而不倦
卒年九十四(人物志)
黎澄字本靜樂平人嘉靖進士選庶常與修武宗實錄
改禮科給事中督學廣西建學造士轉參議家居力
敦孝友沉酣經史著有春草堂集(同上)
余鍧字子振德興人嘉靖進士授推官徵拜山西道御
史廵居庸關劾罷太監劉岑姚正按湖廣發楚府世
子諸不法事權貴忌之謫宿州判歴官刑部郎陞守
保定府疏陳四事曰精選官軍增築城垣招募土兵
取回驛站歲饑捐俸買稻助賑為富民倡再守衢州
卒於官(同上)
余爌字德明樂平人嘉靖進士授行人擢兵科給事中
時銓部許讚挾權市私爌連章劾讚及選司李楝竝
罷去又直疏邊方撫臣龍大有樊繼祖等貪冐失機
之罪薦宿望名臣曾銑韓邦奇朝論壯之以直忤時
謫浙江布政司都事尋擢建陽尹治功卓異累遷按
察司僉事會安溪九龍洞劇盜嘯聚劫戮滋蔓爌調
度官民兵進逼諸險出奇揜擊賊魁陳日輝就擒閩
人士為勒平宼碑頌功德官至副使(豫章書)
曹天憲字恒卿浮梁人嘉靖進士知新昌剛廉不習脂
韋躬先節儉禁絶饋遺燕飲裁省夫役每延儒生至
寢室蔬食相對蕭然如寒士著賦役成規勒之石歲
大旱布袍芒履烈日中出舍僧寺凡閱月為文責城
隍至欲自焚以謝百姓已而雨浹歲登民皆德之擢
兵部職方主事從侍郎范璁廵邊凡衝隘要塞躬履
畫圖至古北口見其地陡絶險扼而守備單弱請亟
更立重鎮尋遷武定兵備再遷四川參議以抗直忤
御史議調歸(同上)
吳宗吉浮梁人弱冠鄉薦令清河值河泗水患民多逃
竄給牛種招徠復業遷蘇州同知九年遷兩浙運同
陞貴州黎平知府入覲道卒歴官三十餘年不為子
孫田宅計黎平後守乘其死以庫藏不明陷之移文
拘提其子廵按使者係吳人素識其清介歎曰此公
九載蘇州止飲蘇水其可誣乎疏豁免之(府志)
方逢堯字景雍樂平人嘉靖甲午選貢歴徐聞靈山二
縣令所至多惠政在徐聞七年征黎有方略民賴以
安時盜劫罷官於途蔓誣三邑逢堯方覲回廉其枉
力為辨白緝真盜并所掠以報當道悉改成案活冤
獄百餘人尋擢南安知州(同上)
祝世禄字無功德興人嘉靖甲子舉於鄉諭黃陂以學
為教己丑成進士令休寧有兄弟訟十餘年不解者
世禄曰此未可曲直折也乃係以鋃鐺而坐之獄令
朝夕同起臥久之遂兄弟如初及選南吏垣礦稅起
留都兩厰監駐徽寧燄張甚欲令二千石以下庭謁
之世禄取儀註刪定為平交禮九載考滿陞南京尚
寳卿京察降調卒世禄工詩善草書談理獨抒心得
人人解頤故講學之士尤思之(人物志)
高美字文中樂平人嘉靖鄉薦知濱州州瀕海地一遇
歲歉民輒流移美即隙地建義倉以救荒築漏澤園
以掩胔循行以勸農校士練兵政績茂著上特賜劄
嘉奬陞刑部郎中(同上)
周榮字勉仁樂平人少警慧博學䆳易肯綮嘉靖進士
官行人奉詔督江南三省軍器廪餼外一無所擾轉
工部主事時冬官司匠徒每苦中貴凌制榮不屈權
勢卒於官(同上)
周禮字時叙樂平人嘉靖進士授工部主事廉慎忠勤
歴官二十年如一日擢福建參政至閩倭宼竊發奉
命專廵海道設方略以禦要害地方得寧(府志)
章書字弘載餘干人嘉靖進士授南京吏部主事歴員
外郎中陞四川順慶知府時大饑講求荒政民無遷
徒屬邑盜起多方撫綏撫按上其事賜金幣超陞四
川參政改廣西分守𠞰平山宼民賴以寧以廣西按
察使致仕(同上)
胡永和字履初萬年人性醇謹博學沉潛領戊午鄉薦
授廣東肇慶司李廉介明允民懷其德威卒於官鬻
婢僕以資輿櫬鄉里競傳其賢云(同上)
桂萼安仁進士嘉靖初令成安下車即詢問風俗知民
間無蓄積而尚奢靡於是覈田畆減供需汰夫役釐
弊剔蠧期於便民又闢小學設師儒立科條以端蒙
養每戒民勿輕訟鄰邑有疑獄久不決者多來質成
片語折之兩造俱服期年擢南刑部主事累官大學
士諡文襄成安人祀於仰功廟(直隸通志)
撡時賢浮梁人進士嘉靖間知東明縣廉平公慎首迸
猾吏清三省賊巢殱其渠魁課農導士一方稱樂利
焉卒祀名宦(同上)
戴時雍字逢堯浮梁人嘉靖進士知雲南廣西府改築
磚城約已省刑勸農課士民懷其德立祠祀之(雲南)
(名宦志)
胡鐸鄱陽人嘉靖間知綦江實心愛民催科不擾一錢
不入私囊卒於任貧莫能歸喪殯於城南士民哀之
(四川通志)
李信中浮梁人三歲孤母與嬸黃氏忤因事誣以奸母
不能白縊死信中年十二知之泣誓母墓而行傭抵
京師訴於朝上嘉嘆論黃死欲授之官信中辭曰乞
歸報母上手摩其頂曰人家乃有此兒取黃帛親為
裹髮資之歸終身不冠櫛(安志)
蔡天祥字君瑞餘干人事母孝一日母疾思食鴿鶉天
祥求之莽中得兩翼母夢神人語之曰汝子孝天與
汝九其後母年增九歲(同上)
按安志鄱陽鄧文煥章全應善劉彦清李岐史仲
偉朱厚鑣王永年樂平程仕簡陶慶黎士望程顯
夏子羽浮梁王珊李瓊玉蔡文斌安仁倪蒼倪旺
皆有孝義傳
舒鰲字子化德興人嘉靖進士授仁和知縣杭例舊有
公費千金鏊盡革之入覲無資遣力回家稱貸冡宰
楊公稱其治行為第一隨擢御史廵按湖廣(同上)
舒春芳字景仁鄱陽人嘉靖進士授南刑部主事丁内
外艱服闋補刑部以疾乞歸杜門謝客授徒芝山寺
告滿仍補原官署員外郎擢福建僉事備兵建寧連
禦海倭山宼底靖一方暇日進諸生講析考亭西山
之學風其鄉人刊示東萊官箴以厲屬吏參政湖廣
值景王之國攝綜供億事集費省陞貴州提學副使
春芳天性醇篤口無妄言其學師法薛河東反身懋
求切問近取不為空談所至以學為政(人物志)
史桂芳字景實號惺堂鄱陽人嘉靖進士起家歙縣令
徵為南京刑部主事晉郎中出知延平府再補汝寧
遷兩浙鹽運使以歸先是嶺表鄧德昌白沙弟子也
以其學授傅明應桂芳讀書鹿洞傅一見竒之手書
古格言以勖桂芳戄然嚮學之意自此始其後交於
羅近溪耿天臺在歙又與錢同文為寮講於學者日
力天臺嘗曰平生得三益友皆良藥也胡廬山為正
氣散羅近溪為越鞠丸史惺堂為排毒散桂芳在汝
寧與諸生論學諸生或謁歸請益即輟案牘對之刺
刺不休談畢珍重曰慎無弁髦吾言也激發屬吏言
辭慷慨遂平令故有貪名聞之流涕翻然改行郡有
孝女不嫁養父桂芳躬拜其廬民俗為之一變其守
延平七日憂去而盡革從前無名之費(明儒學案)
程良字明輔樂平人嘉靖進士任仁和知縣審徭編却
靡費識王柏之文於里胥中免役就學隨登第富民
張洪納徭銀晚出銀山寺偶有鬻桑葉者斃於盜地
里以訟洪良據理白洪冤獲真犯於他所其明察多
𩔖此(人物志)
吳汝新字勉之安仁人舉於鄉進學南雍授德慶州守
單車之官德慶古康州地猺獞雜處剽劫為患前此
易五守卒不能治汝新至諭以禍福狂逞如故乃練
兵設伏覆其巢而滅之一州以寧親老力請終養歸
年九十猶好學不倦(同上)
王址鄱陽人幼嗜書史能詩事母孝慷慨負氣節嘉靖
間試武舉第一守備撫建時流賊自閩向建之新城
址提所部兵往值驍騎衝鋒址彎弓一發輒斃賊勢
少却亟招兵掩殺賊復振衆寡不敵址猶手刃數人
獨持矛轉戰竟日力竭援絶被獲罵賊不屈遇害(同)
(上)
桂秀字子實餘干人邑學生竒傑有學識姚源賊每發
人墳墓秀憤其祖墓為所發率子弟倡義兵攻之與
賊戰於回跋奮勇陷陣父子及門人俞相等俱死(府)
(志)
吳祚字天錫餘干人由吏員授陽朔典史致仕姚源賊
猖獗參政董朴以祚在陽朔從征賀縣賊有功檄領
兵三千進攻梁山時天大霧營柵火起官兵大敗祚
力戰斬十三人而死賊平贈祚承德郎蔭其子(同上)
周輅字乘之安仁人質直敦厚忠孝出於天性以貢授
滄州訓致仕家居羣賊掩至抱之擁上馬欲以為謀
主輅厲聲曰我讀聖賢書食君上禄豈肯與鼠賊處
耶賊百計誘之罵愈厲遂遇害(安志)
程嘉行字公敏樂平人學有淵源為文根極理要嘉靖
進士擢禮部郎中朝廷儀制皆出其手所著有納菴
集(人物志)
朱繼忠字以誠樂平人嘉靖進士官至通政司居鄉三
十年絶請託著有小川集(同上)
章世禎字克昌餘干人嘉靖舉人初任武陵以卓異擢
知德州未幾以事移判徐州尋起六合令以治行第
一復知徐州治河奏功晉秩奉直大夫致仕(同上)
汪柏字廷節浮梁人嘉靖進士為大理評事遷光禄寺
丞宰相夏言以文章才品推重之出為廣東海道副
使海上有巨宼何姓者為一方害捕擒之歴浙江布
政致仕柏所至有風裁淡於嗜慾俸積盡以均之昆
弟著有青峯存集(同上)
關文振字道充浮梁人博綜文詞尤長於詩以歲貢教
授嚴州徵脩福寧州志及寧德縣志所著有詩話文
話等書五十餘種(同上)
金逹字德孚浮梁人嘉靖鄉薦丙辰冠南宫廷對第一
人諸所撰作雄偉典麗下筆千言立就後以司業致
仕著有星橋等集(安志)
姜金和字節之文詞博雅嘉靖進士廷試第三授翰林
編修陞修撰時分宜秉政鄉人競趨之金和在史局
淡如也歴春坊諭德南國學大司成疾作予告卒於
家(同上)
孫曉字東白德興人恬退嗜學補邑庠以父尚書清簡
公蔭入國學或諷之仕荅曰父以清白仕子以清白
隱固不可乎所著有竹坡漫稿讀史尚論西銘蠡見
過庭錄(同上)
陳文衡字惟平鄱陽人隆慶進士授仁和知縣陞刑部
主事改監察御史廵按宣大時代藩奪嫡事發或為
賂庇文衡執法不少貸會御史劉臺劾江陵被逮文
衡大為歎息外調廬州推官江陵敗由南京吏部郎
中陞廣東副使備兵羅定歴陞湖廣參政山東按察
使廣西右布政使(同上)
劉應麒字道徵鄱陽人隆慶進士授禮部主事富宗人
重貲求繼親藩應麒執不可當事者銜之出為督學
廣東會沙汰例起應麒格不行以疾告致仕三載起
廣西督學陞四川參政遷湖廣臬長浙江左右轄陞
應天廵撫遂乞終養起南大理卿再起工部侍郎俱
未赴轉兵部侍郎命下先旬日卒應麒居官貞亮公
忠有大節所至以清名(人物志)
李頤字惟貞餘干人隆慶進士授中書舍人萬歷初擢
御史清軍湖廣廣西請免土民遠戍祗充傍近衛所
軍忤張居正出為湖州知府遷蘇松兵備副使湖廣
按察使鄖陽兵變知府沈鈇且得罪頤為白其冤而
密殱首亂者以母喪歸起故官莅陜西進河南右布
政使擢右僉都御史廵撫順天進兵部右侍郎伯牙
入寇督將士敗之羅文谷進左侍郎久之進右都御
史在鎮十年威望大著中使憚頤廉正畿民少安二
十九年以工部右侍郎代劉東星管理河道議上築
決口下疏故道為經久計甫兩月以勞卒贈兵部尚
書(白志)
嚴而泰字師孔鄱陽人弱冠領鄉薦授彝陵學正薦入
南雍助教能以師道自重服士心陞潁州守治行著
聞卒於官結髮束修迄於彊仕粹然一節鄉評重之
(人物志)
王守勝字以敬德興人從錢緒山遊聞陽明先生之學
萬歷己卯領賢書時年六十一授貴池教諭隨轉紹
興教授俱以古道訓士擢揚州倅署通州篆政稱廉
平(安志)
吳榕字子充安仁人萬歷癸酉鄉薦初授宿寧學博以
成就人才為己任有王九叙者以童年應役榕從傭
中特識之為請於令得免役且飲食教誨之後成進
士為名柱史秩滿遷貴池令改調房山邑近畿輔多
貴戚中宦侵奪民産為患者數十年有御史某者檄
民據實陳訴許以疏聞而惡璫煽先發之毒反噬取
旨逮富民李當賢數輩誣其侵影皇莊緹騎暴悍且
侵辱長吏榕忿激為民請命由是忤中貴遂以病免
(同上)
蔡毅中字弘甫萬年人萬歷進士由翰林院侍讀進講
經筵善於輔導克成儲德歴國子監祭酒纂修國史
方魏璫勢熾獨抗疏彈劾罷歸卒諡文莊(府志)
陳大綬字長卿浮梁人萬歷進士授涇縣令止璫開礦
邑賴以寧陞工部主事調兵部職方司郎中出督學
兩浙晉備兵常鎮尋移閩海遂告養歸里依依子舍
者十餘載特起尚寳卿轉太僕卿(人物志)
方應庚字長卿樂平人萬歷進士授河南鞏縣令值歲
饑民鬻男女自活每捐俸贖之調廬州合肥汰冗平
差修學校築圩塘邑有厲疫請以身代飛蝗不入境
入覲授禮部主客清吏司主事以母病告養歸(同上)
黃龍光字二為浮梁人萬歷進士授水部郎督兩宫大
工以節省忤中官時六科廊燬奸璫中傷謫黔及召
還家居二十餘年淹貫經史及當代典故天啓元年
起復兵部武選司轉尚寳陞太僕正卿皆著成績歴
右通政司建言停刑以培國祚拂璫意羅織遣戍偏
沅飄然就道璫敗詔復原官(同上)
按龍光所著有黔遊草二卷
胡舜胤字明祚餘干人萬歷進士質美好學名節自勵
為本邑鑄鐵斛胥役不得意為增減初任桐鄉有政
績歴任大理寺評事刑禮二部郎中轉福建僉事(同)
(上)
按胡舜胤所著有春秋解崇雅堂集
陳之可字汝時鄱陽人父志昂事親以孝聞之可童年
母卒哀毁成羸疾初㛰痛不及母命不忍成婚即室
内為母位哭奠夜深跪哭不起遂昏眩卧地至曉後
父殁不御酒肉不入内室者三年竟以羸疾卒邑里
重之(同上)
史書昌字二昌鄱陽人資性穎異幼即以古人自期見
人所為制義歎曰四子之書皆求仁之學吾儒性命
之要也寧區區呫嗶以干禄仕乎遂閉戶窮經性至
孝年十四諸昆析居書昌獨承顔膝下頤志愉愉孺
慕終身為常曰貧者士之常減一分嗜欲便增一分
天理其平生究理明信道篤大率如此(同上)
洪世弼字汝賢樂平人萬歷己卯鄉薦知萬泉縣縣苦
劇盜立擒獲以除害民病水窪建堤橋以興利陞禹
州知州時黃河淤塞下州縣濬治躬率河夫一千刻
期告成部使者上其事於朝調任蘄州卒(安志)
李日修字初吉浮梁人萬歷己酉鄉薦歴官工部主政
督熹宗山陵節省浮濫貂璫不敢少私陞叙州知府
釐奸剔弊執法不回擢雲南臬副攬轡行部風紀肅
然(安志)
閔址字蠡襟鄱陽人萬歷歲貢任興化訓導遷南平令
憂歸服闋補沐陽縣抵任值運河淤塞上發帑金八
十萬遣重臣督理專責印官疏之址相度經營勞傷
致疾閱歲河工告成擢高郵知州命甫下而卒(同上)
舒邦儒字真卿餘干人萬歷進士少以德行重於鄉事
繼母以孝聞後因艱子嗣買妾得淮揚孫氏女臨去
母不忍别邦儒太息曰吾求男而使人以女病乎遂
厚贈金而遣之初任徽州司李刑獄平允大司徒殷
歙人也歙土故籍絲稅會下清丈之令殷止均五邑
時搆爭力甚邦儒正色裁之事得息陞南刑部主事
持法如初(同上)
胡繼美字中在鄱陽人萬歷進士初任東莞令廉潔自
持邑有牛稅魚稅民間苦之繼美裁他稅以抵二稅
積困遂甦補閩之漳浦擢騐封主事歴考功稽勲文
選三司郎中出典河南鄉試當時柄璫戚畹聲勢張
甚卒能履險而不罹於咎人服其智後乞假歸省踰
年起大理左丞(同上)
朱一桂字廷萼浮梁人萬歷進士授婺源知縣行取兵
科給事中轉湖廣江防參議積官刑部右侍郎南都
察院右都御史冠帶閒住崇禎初詔復原官未任隨
卒賜祭葬(府志)
程再伊字連叔鄱陽人萬歷進士授浙江蕭山令邑有
北海塘腴田萬頃每為潮汐所漂没再伊相度形勢
募民築堤越歲告成遂享灌漑之利秩滿晉儀曹郎
出補漳南監司未幾告歸(人物志)
陳嘉訓字彝仲鄱陽人萬歷進士初授行人出為南吏
科裁正上供錢糧聿清耗蠧中貴人憚之時青宫遷
延未定屢疏請立光宗及論罷閩越兩廵撫與有司
之不肖者先是科員命下例當面閣時相温顔留與
語嘉訓不為動辭出至南中不踰年竟論罷之嘉訓
亦以是謫歸(人物志)
廉靖字安卿鄱陽人萬歷舉人知肥鄉縣蒞任三載遂
乞致仕邑有劉生去非者初以誣陷獄靖察其冤得
釋劉尋登第代廵西江臨饒造廬奉三百金為壽力
辭弗獲曰此德金也因置義田以供祭祀及資子弟
之讀書而貧者嘗一夕坐舘中見火光燭地呼主人
至掘地得金主人請分之靖曰我寒士弗敢當汝悉
持去靖即以是年舉於鄉後令肥歸檢其俸適與前
金數符居林下講學不輟卒年九十祀於鄉(同上)
江和字不流鄱陽人萬歷丁未魁南宫初任刑曹郎欽
恤關陜多所平反且以江右官徵官解法易秦民累
適甘肅告警指授方略賴以無虞有二帥以千金餽
俱却之出守成都註上考擢滇南學政東粤糧儲晉
福建按察使得貤封三世喜曰吾遂初矣遂致仕歸
及璫禍作獨得翺翔寥廓其知微如此(安志)
許大忠字元甫鄱陽人生而清癯博覽羣書為諸生有
聲後遂厭習舉子業遍訪名賢務求正學平生積貲
五十金盡出以付司會者為景仁堂講學費太守張
靜涵與為布衣交每微行造訪而元甫雖公事亦未
嘗一詣公庭(人物志)
閔翼明字襄甫鄱陽人邑庠生天性孝友父母早殁結
廬墓側獨居十年餘生平潛心理學與同邑江不流
許元甫講學寒暑不輟(府志)
張國鑰字啓之浮梁人家徒四壁萬歷甲午舉於鄉聞
捷時即往墓拜哭痛父之不及見也事母色養備至
以孝聞選就教職青氊苜蓿處之裕如惟以忠孝大
義勉勖諸生轉北雍學錄陞監丞(同上)
強尚質字繩一鄱陽人天性孝友愛弟撫姪曲盡恩禮
為人寬和莊重又負敏才作古今文詞援筆立就兼
善書畫晚以明經司訓建昌之新城師道卓然多士
愛而化之(同上)
紀杭字勝卿鄱陽人生有異質聞祝無功輩講學徒步
從之遊凡六易寒暑不輟萬歴辛卯中乙榜就廷試
初訓鍾陵繼諭光化所至以興學作人為己任擢知
普安遂乞歸
湯廷耀餘干人萬歷中從劉綎征蜀積功至都督僉事
子應瑞少隨父行間每力戰先登崇禎初流氛日熾
奉調隨征父子血戰陷陣而死(人物志)
史稽古字心堯鄱陽人萬歷間選貢授華亭丞陞陽山
令陽山故昌黎之桐鄉也齋有兩松相傳韓公手植
稽古至為之剪荒理穢每政餘即吟詠其下或操筆
為文不作猶人語著有僅存等集(同上)
劉三策字叔簡鄱陽人與兄三省孝友最篤天啓辛酉
同登賢書念母老求禄養授棗陽學博内艱服闋補
廣西旋擢仁壽縣舊無城且乏兵守羣賊蜂起犯川
三策日練土卒扼險要為固守計未幾賊勢益張度
不能支遂令子居州懷印從間道詣府上之詰朝賊
大至率衆巷戰自已至午援兵竟絶出獄囚助之力
盡被執罵不絶口賊怒支解之(安志)
江南錦字列明鄱陽人天啓丁卯鄉薦主試倪元璐獨
賞其竒以足疾不能上春官絶意進取專肆力於古
文辭著書多散逸梓以行者猊嶠書屋文集而已(人)
(物志)
葉應震字長東餘干人崇禎進士時楚氛孔亟起復楊
嗣昌為大司馬應震上章擊之不報授都水司主事
治河著績癸未陞四川副使未任會父殁哀毁骨立
事母孝養備至母殁茹蔬廬墓不復與人世間事食
貧二十年著有易鑑合參五經纂註四貫等集(安志)
詹時雨字霖臣鄱陽人崇禎進士給事中書科時上發
策問兵餉條對稱旨擢監察御史出廵福建以嚴直
忤權要遷蘇松道隨督學貴州一秉虚公黔中得人
於斯為盛(同上)
李思謨字承伯浮梁人崇禎進士令深陽留意教養時
權相奏令各省童子分等第納銀免府縣考試諸路
風靡思謨獨不奉行乙酉罷歸隱居鄉里卒於家(府)
(志)
鮑文弘字士可浮梁人崇禎進士任惠州司理活疑獄
甚衆時土宼竊發設計討平之居鄉敦尚儒雅誘進
後學凡邑利弊悉力言於當事人皆德之(安志)
董尚行字篤卿德興人博通經史尤究心理學從明德
先生遊悟性命之旨因有獨得諄諄以誘進後學為
己任因著紀言編一卷旣殁郡守張有譽請祀鄉賢
(同上)
史乘古字爾力鄱陽人崇禎庚辰授寧津令承荒敝之
餘推意休養民懷其惠又保守孤城以治行報最擢
永平治中未任歸(同上)
高日臨字儼若鄱陽人崇禎壬申以恩選知四川大寧
縣寧多高山深箐人跡罕到忽山後有賊自鹽井來
倉猝間乏戰守備時䕫護篆者方阻兵自衛日臨齧
指血上書求援不報城遂陷不屈死之(同上)
徐明揚字宗允浮梁人以選貢授山西平順知縣平順
因山為城地僻民貧明楊抵任勸農課士緩征息訟
民咸戴之崇禎六年流宼至議者曰蕞爾孤城無與
為守曷若權宜避郡可乎明揚曰吾為朝廷守土設
不虞惟有死耳因設法守禦賊不能克後力竭城破
不屈以死(同上)
胡重明字養元鄱陽人崇禎末以歲薦授贑州訓導後
署安遠縣事土司兵變逼城重明奮不顧身督卒固
守及城陷朱衣坐堂上不為動宼刃之并刃其家屬
七人(同上)
羅伏龍字佐才餘干人崇禎庚午舉人福王時參史可
法幕代周志畏為江都知縣内治民事外理軍務晝
夜竭心力揚州被圍可法謂伏龍亟去伏龍曰大丈
夫豈可臨難苟免城破死之(白志)
國朝
范文程字現斗祖貫樂平人九世祖景申戍遼左六世
生鏓字平甫明正德進士累官廵撫寧夏晉兵部尚
書鏓生澄澄生楠楠生文程幼補博士弟子員以文
武全才從
太祖皇帝龍飛參贊機務克著兀勲順治甲申
國家定鼎燕京以翊戴功晉内祕書院大學士掌院事
年未六旬即上章歸政退居林下構園亭於郊外日
讀書其中賦詩彈碁以自娛在政府掌機務十有七
載勲名壽考善始全終尤為世所罕及子承謨順治
壬辰進士歴官浙閩總督耿精忠反抗節不降而死
諡忠貞(人物志)
史彪古字煥章鄱陽人順治壬辰進士入翰林改給事
中前後居諫垣十年性狷直後擢京卿歸里卒著有
梧垣奏議善惡明微等書(安志)
王好善萬年人性孝友家居耕讀樂施與順治甲午大
旱歲飢倒廪出粟賑貧隣有賣妻鬻子者力為收贖
屢與鄉飲年八十三歲一門四代人以為善行之報
云(府志)
楊鼎臣樂平人父明由為盜所執索多金贖命罄家不
能得鼎臣毅然以身易父還竟為盜殺邑令扁旌之
(安志)
黃有章字闇如鄱陽人順治己丑歲貢性耿介渾樸與
物無競幼女曾受蕭氏聘蕭氏子被掠杳無音問有
章誓不悔盟後二十年蕭氏子歸伊父母俱亡家無
立錐有章撫養如己子甲寅避兵儒塘一日沐浴逝
年八十有七(府志)
王閱道字趙如鄱陽人家貧九歲猶未就傅有志向學
以伯氏為師天資明敏弱冠食餼于庠以歲貢赴廷
試念親老亟歸侍養父疾危篤呼天請以身代已而
果瘳事兄撫弟備極友愛子傳康熙辛未進士翰林
院檢討貤封如其官閱道不改素履著書談道優游
泉石以終老人稱海岸先生(崇祀錄)
洪國屏號耕石餘干人以歲薦任訓導教諭歴十二年
陞中部知縣有惠政尋以老病乞休卒于邸清儉至
無以殯所著有尚書會旨幻真編諸書(府志)
彭允升安仁人邑庠生康熙乙卯賊踞邑城允升團結
鄉勇禦賊被執勒招降所聚鄉勇不從遂遇害鄉人
義之為塑像祀本里白兔寺(同上)
吳鎬字西澗安仁人幼喪父與叔同居事之猶父叔二
子鎬尤友愛之後叔子固求分析鎬不得已取貲産
三分之一餘悉以歸叔子族黨高其義讓尤工詩文
刻有西澗集(同上)
沙坤瑞餘干人性至孝十六歲喪父衣棺無資典身殯
殮種蔬供母母目喪明每以舌洗其障膜母年八十
餘衰病不能起朝夕奉侍始終無怠及母終汲水以
浴母不忍輕棄其水一飲而盡隣里感其孝憐其貧
稍捐以葬廬墓三年致馴虎伏蟒之異(安志)
按安志載餘干雷佩鄱陽黃天壽俱以孝稱為附
識其名于此
胡之珆字集英餘干人居仁八世孫築室藏山之麓顔
其堂曰希敬平生學問尤精于易兼通河洛理數晚
充歲貢聘主東山書院教所著有希敬堂八箴東山
學規及詩經養正藏於家(白志)
王傳字紹薪鄱陽人康熙辛未進士由庶吉士歴官國
子祭酒丁外艱服闋以母高年即請終養家居十五
載養親課子外仍手一編為人沉靜不可干以私三
校禮闈俱稱得士乙未視學山左嘗曰學臣清心寡
欲不足異所難者衡才不爽尺寸耳優不濫俾中材
絶倖獲心劣不苛令非才有容身地人服其公平雍
正元年癸卯
特開恩科典試山左時大旱榜發甘霖立沛人稱為霖
雨榜所取中多老成名宿又號先生榜復
命後眷注優渥恩賚稠叠
御賜講幄清班四字匾額年六十五卒于官雍正三年
春
予祭葬(家傳)
江西通志卷九十
