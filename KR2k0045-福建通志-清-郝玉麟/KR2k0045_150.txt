江西通志卷一百五十
藝文(詩四)
七言古
唐
滕王閣詩(并序)王勃
南昌故郡洪都新府星分翼軫地接衡廬襟三江而
帶五湖控蠻荆而引甌越物華天寶龍光射牛斗之
墟人傑地靈徐孺下陳蕃之榻雄州霧列俊彩星馳
臺隍枕夷夏之交賓主盡東南之美都督閻公之雅
望棨戟遙臨宇文新州之懿範幨帷暫駐十旬休假
勝友如雲千里逢迎高朋滿座騰蛟起鳳孟學士之
詞宗紫電清霜王將軍之武庫家君作宰路出名區
童子何知躬逢勝餞時維九月序屬三秋潦水盡而
寒潭清煙光凝而暮山紫儼驂騑於上路訪風景於
崇阿臨帝子之長洲得仙人之舊館層巒聳翠上出
重霄飛閣流丹下臨無地鶴汀鳬渚窮島嶼之縈迴
桂殿蘭宫列岡巒之體勢披繡闥俯雕甍山原曠其
盈視川澤紆其駭曯閭閻撲地鐘鳴鼎食之家舸艦
彌津青雀黃龍之軸虹消雨霽彩徹雲衢落霞與孤
鶩齊飛秋水共長天一色漁舟唱晚響窮彭蠡之濱
鴈陣驚寒聲斷衡陽之浦遙吟甫暢逸興遄飛爽籟
發而清風生纖歌凝而白雲遏雎園綠竹氣凌彭澤
之樽鄴水朱華光照臨川之筆四美具二難幷窮睇
眄於中天極娛遊於暇日天高地迥覺宇宙之無窮
興盡悲來識盈虛之有數望長安於日下指吳會於
雲間地勢極而南溟深天柱高而北辰遠關山難越
誰悲失路之人萍水相逢盡是他鄉之客懷帝閽而
不見奉宣室以何年嗟乎時運不齊命途多舛馮唐
易老李廣難封屈賈誼于長沙非無聖主竄梁鴻於
海曲豈乏明時所賴君子見幾達人知命老當益壯
寧移白首之心窮且益堅不墮青雲之志酌貪泉而
覺爽處涸轍以猶懽北海雖賖扶搖可接東隅己逝
桑榆非晚孟嘗高潔空餘報國之情阮籍猖狂豈效
窮途之哭勃三尺微命一介書生無路請纓等終軍
之弱冠有懷投筆慕宗慤之長風捨簪笏於百齡奉
晨昏於萬里非謝家之寶樹接孟氏之芳鄰他日趨
庭叨陪鯉對今兹捧袂喜托龍門楊意不逢撫凌雲
而自惜鍾期既遇奏流水以何慚嗚呼勝地不常盛
筵難再蘭亭已矣梓澤丘墟臨别贈言幸承恩於偉
餞登高作賦是所望於羣公敢竭鄙懷恭疏短引一
言均賦四韻俱成請灑潘江各傾陸海
滕王高閣臨江渚珮玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移幾度秋
閣中帝子今何在檻外長江空自流
寒食江州蒲塘驛宋之問
去年上已洛橋邊今年寒食廬山曲遙憐鞏樹花應滿
復見吳洲草新綠吳洲春草蘭杜芳感物思歸懷故鄉
驛騎明朝宿何處猿聲今夜斷君腸
送從弟遊江淮兼謁鄱陽劉太守李頎
都門柳色朝朝新念爾今為江上人穆陵關帶清風遠
彭蠡湖連芳草春泊舟借問西林寺曉聽猿聲在山翠
潯陽北望鴻雁回湓水東流客心醉須知聖代舉賢良
不使遺才滯一方應見鄱陽虎符守思歸共指白雲鄉
廬山謠寄廬侍御虚舟李白
我本楚狂人鳳歌笑孔邱手持綠玉杖朝别黃鶴樓五
嶽尋仙不辭遠一生好入名山遊廬山秀出南斗傍屏
風九疊雲錦張影落明湖青黛光金闕前開二峯長銀
河倒挂三石梁香爐瀑布遙相望迴崖沓嶂凌蒼蒼翠
影紅霞映朝日鳥飛不到吳天長登高壯觀天地間大
江茫茫去不還黃雲萬里動風色白波九道流雪山好
為廬山謠興因廬山發閒窺石鏡清我心謝公行處蒼
苔沒早服還丹無世情琴心三疊道初成遙見仙人彩
雲裏手把芙蓉朝玉京先期汗漫九垓上願接盧敖遊
太清
廬山歌送至弘法師兼呈薛江州皇甫冉
釋子去兮訪名山禪舟容與兮住仍前猿啾啾兮愁月
江渺渺兮多烟東林西林兮入何處上方下方兮通石
路連湘接楚饒桂花事久年深無杏樹使君愛人兼愛
山時引雙旌萬木間政成人野皆不擾遂令法侣性安
閒
送王侍御赴江西兼寄李袁州韓翃
中朝理章服南國隨旌旆臘酒湘城隅春衣楚江外垂
簾白角簟下筯鱸魚膾雄筆佐名公虛舟應時輩按俗
承流幾路清平明山靄春江雲湓城詩贈魚司馬汝水
人逢王右軍綠蘋白芷遙相引孤興幽尋知不近井上
銅人行見無湖中石燕飛應盡禮門前直事仙郎腰垂
青綬領宜陽花間五馬迎君日雨霽煙開玉女岡
廬山瀑布歌送李頎顧况
飄白霓挂丹梯應從織女機邊落不遣潯陽潮向西火
雷劈山珠噴日五老峯前九江溢九江悠悠萬古情古
人行盡今人行老人也欲上山去上箇深山無姓名
同裴觀察東湖望山歌
浴鮮積翠栖靈異石洞花宫横半空夜光潭上明星啓
風雨壇邊樹如洗水淹徐孺宅恒乾繩墜洪崖井無底
主人載酒東湖隂遙望西山三四岑
琵琶行(并序)白居易
元和十年余左遷九江郡司馬明年秋送客湓浦口
聞舟中夜彈琵琶者聽其音錚錚然有京都聲問其
人本長安倡女嘗學琵琶於穆曹二善才年長色衰
委身為賈人婦遂命酒使快彈數曲曲罷憫然自敘
少小時歡樂事今漂淪憔悴轉徙於江湖間余出官
二年恬然自安感斯人言是夕始覺有遷謫意因為
長句歌以贈之凡六百一十六言命曰琵琶行
潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月
忽聞水上琵琶聲主人忘歸客不發尋聲闇問彈者誰
琵琶聲停欲語遲移船相近邀相見添酒回燈重開宴
千呼萬喚始出來猶抱琵琶半遮面轉軸撥絃三兩聲
未成曲調先有情絃絃掩抑聲聲思似訴平生不得志
低眉信手續續彈說盡心中無限事輕攏慢撚抹復挑
初為霓裳後六么大絃嘈嘈如急雨小絃切切如私語
嘈嘈切切錯雜彈大珠小珠落玉盤間關鶯語花底滑
幽咽泉流水下灘水泉冷澀絃凝絶凝絶不通聲暫歇
别有幽愁暗恨生此時無聲勝有聲銀缾乍破水漿迸
鐵騎突出刀鎗鳴曲終收撥當心畫四絃一聲如裂帛
東船西舫悄無言唯見江心秋月白沈吟放撥插絃中
整頓衣裳起斂容自言本是京城女家在蝦蟇陵下住
十三學得琵琶成名屬教坊第一部曲罷長教善才服
妝成每被秋孃妒五陵少年争纏頭一曲紅綃不知數
鈿頭銀篦擊節碎血色羅裙翻酒汙今年歡笑復明年
秋月春風等閒度弟走從軍阿姨死暮去朝來顔色故
門前冷落鞍馬稀老大嫁作商人婦商人重利輕别離
前月浮梁買茶去去來江口守空船遶船明月江水寒
夜深忽夢少年事夢啼妝淚紅闌干我聞琵琶已歎息
又聞此語重唧唧同是天涯淪落人相逢何必曾相識
我從去年辭帝京謫居臥病潯陽城潯陽地僻無音樂
終歲不聞絲竹聲住近湓江地低濕黃蘆苦竹遶宅生
其間旦暮聞何物杜鵑啼血猿哀鳴春江花朝秋月夜
往往取酒還獨傾豈無山歌與村笛嘔啞嘲哳難為聽
今夜聞君琵琶語如聽仙樂耳暫明莫辭更坐彈一曲
為君翻作琵琶行感我此言良久立却坐促絃絃轉急
凄凄不似向前聲滿坐重聞皆掩泣座中泣下誰最多
江州司馬青衫濕
臨川逢陳百年李咸用
麻姑山下逢真士元膚碧眼方瞳子自言混沌鑿不死
大笑老彭非久視強争龍虎是狂人不保元和虛扣齒
桃花雨過春光膩勸我一杯靈液味教我無為禮樂拘
利路名場多忌諱不如含德反嬰兒金玉滿堂真可貴
遠公亭牡丹
雁門禪客吟春亭牡丹獨逞花中英雙成膩臉偎雲屏
百般姿態因風生延年不敢歌傾城朝雲暮雨愁娉婷
蕊繁蟻脚黏不行甜迷蜂醉飛無聲廬山根脚含精靈
發妍吐秀叢君庭湓江太守多閒情闌朱繞絳留輕盈
潺潺綠醴當風傾平頭奴子啾銀笙紅葩豔豔交童星
左文右武憐君榮白銅鞮上慙清明
靈棲巖張諤
嶻嶻嶪嶪山如簇磊磊落落石如屋上有綠樹之隂隂
下有寒溜之涔涔通天有竇十餘丈遊子捫蘿來復往
是中端合巢神仙桃花流水何杳然我來正值春風暮
似笑賢勞又還去準擬釃酒聊從容對此坐想飛來峯
宋
入贑聞曉角有作趙抃
江南歴盡佳山水獨贑潺潺三百里移舟夜泊惶恐灘
畫角烏烏曉風起棲鷗宿鶩四散飛夢魂驚入漁樵耳
三通迤邐東方明又是篙工遄行矣横波利石千萬層
板繩縳頸如山登&KR0642;途終致險且升自顧忠信平生憑
廬山高贈同年劉中允歸南康歐陽修
廬山高哉幾千仞兮根盤幾百里嶻然屹立乎長江長
江西來走其下是為揚瀾左蠡兮洪濤巨浪日夕相舂
撞雲消風止水鏡淨泊舟登岸而遠望兮上摩青蒼以
晻靄下壓后土之鴻龐試往造乎其間兮攀緣石磴窺
空谾千巖萬壑響松檜懸崖巨石飛流淙水聲聒聒亂
人耳六月飛雪灑石矼仙翁釋子亦往往而逢兮吾嘗
惡其學幻而言哤但見丹霞翠壁遠近映樓閣晨鐘暮
鼓香靄羅幡幢幽花野草不知其名兮風吹露濕香澗
谷時有白鶴飛來雙幽尋遠去不可極便欲絶世遺紛
厖羨君買田築室老其下插秧盈疇兮釀酒盈缸欲令
浮嵐暖翠千萬狀坐臥常對乎軒窗君懷磊砢有至寶
世俗不辨珉與玒策名為吏二十載青衫白首困一邦
寵榮聲利不可以苟屈兮自非青雲白石有深趣其氣
兀硉何由降丈夫壯節似君少嗟我欲說安得巨筆如
長杠
雙井茶
西江水清江石老石上生茶如鳳爪窮臘不寒春氣早
雙井芽生先百草白毛囊以紅碧紗十斤茶養一兩芽
長安富貴五侯家一啜猶須三日誇寶雲日注非不精
争新棄舊世人情豈知君子有常德至寶不隨時變易
君不見建溪龍鳳團不改舊時香味色
題袁州東湖盧肇石祖無擇
袁山之陽秀水側草覆遺基誰氏宅皆云子發其姓盧
往以文章名藉藉宅中舊物何所存惟有嶙峋一巨石
闊纔三尺高倍尋久臥塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運插塹其傍挽以長絙百夫力讙然鼓譟登大車
恍爾如蒙巨靈劈選置東湖最佳處四面澄波映天碧
倚空突兀無與鄰頓覺亭臺增氣色彎環幽竇莫敢探
恐有乖龍飛霹靂余嘗南遊到陽朔衆峯矗矗春筍植
捫蘿踏蘚窮之遍若此竒峯曾未識郡人奔走來如雲
故老驚視復唧唧乃言此石遇真賞屈指於今年二百
沈埋曠代誰爾珍一日光價逾荆璧嗟余束髮大夫後
區區志尚惟孤直十年再謫非不窮猶慕堅純無改易
如何故老不我愚感物再三形嘆息石不能言人有言
勿使他時重堙阨
寄題沈比部江州齊雲樓梅堯臣
遠目不高不可極朱樓要與浮雲齊江流萬古平泱莽
山雨一過寒凄迷賈客檣下望吹笛漁郎浦前看斷霓
佽飛射蛟水花伏高士種柳煙條低羣雁有時至自北
洪潮到此不更西君家隱侯有八詠風雅未盡留人題
送施屯田提點銅場兼相度嶺外鹽入虔吉
江西采銅山未竭南越熬波海將結土人貪利不畏刑
白日持兵逾盗竊銅私鑄器鹽奪商死共吏争蛇鬭穴
姦豪乘勢倚蠻陬劫掠聚徒成蟻蛭今雖驅翦嶺下平
尚恐根存更生孽因擇健才通便民付職與權將有設
秋香亭上共為賓却作主人殊少悦徂東走北十五年
只有山川看不别
甘露亭詩李覯
乾坤父母莫匪慈胚胎億兆成角羈其間哺乳不及處
有時泣殺呱呱兒南州上游號沃野景祐丙子嘗凶饑
新田始苗舊穀罄十室八九無晨炊伏隂何者不仁甚
釀作水災來助之煙煤刷天雨汁黑嘔山泄谷争奔馳
横流一夜打城郭萬弩竊發穿毛皮東隅有洲尸揖揖
如蟻欲走遭水圍屋根無力樹腰折蛟唇食人猶擇肥
濤波一望萬山阻六親不得相扶持國子劉公好仁者
惟時假守兹軍麾民生在我不在命造舟往救無敢違
童兒赤立婦女困載之刳木何纍纍泥沙外冷内飢渴
口噤不語如狂癡牽攣坐臥滿府舍試以酒飲加饘糜
隨流往往亦不死遠在百里無人知捐金購得問氏姓
召使親族攜之歸司農倉廩盡發出不待奏報先施為
有餘況可補不足大賈蓄家如響隨來贍去察夜繼晝
赤熱不忍蔭華榱由斯一郡十萬戶餓膚日月生膏脂
存者相保沒者葬唐虞仁夀重敺躋聖主養賢賢養物
氣和郁郁通高卑城西老宫古松徑一朝墜露甘如飴
千柯萬葉結不解玉階瓊樹光離離甿俗奔走競觀覩
手攀口吮同齎咨學老之人周氏子好善不類黃冠師
欲令事迹絢久遠築亭其地高巍巍公之歸朝不可借
松樹至今猶未衰我作此詩揭亭上他年墮淚如羊碑
大孤山詩黃庶
彭蠡百里南國襟萬頃蒼煙插孤岑不知天星何時落
春秋不書不可尋石怪木老鬼所附兹乃與水同浮沈
鳴鴟大藤樹下廟祭血不乾年世深舳艫千里不敢越
割牲釃酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤隂銀山大浪獨夫險
比干一片崔嵬心宦游遠去父母國心病若有山水淫
江南畫工今誰在拂拭東絹傾千金
彭蠡王安石
茫茫彭蠡春無地白浪春風溼天際東西捩柂萬舟回
千歲老蛟時出戲少年輕事鎮南來水怒如山帆正開
中流蜿蜒見脊尾觀者膽墮予方咍衣冠今日龍山路
廟下活酒山前住老矣安能學佽飛買田欲棄江湖去
遊麻姑山曾鞏
軍南古原行數里忽見峻嶺横千尋誰開一徑破蒼翠
對植松栢何森森危根自迸古崖出老色不畏莓苔侵
修竹整整儼朝士下蔭石齒明如金遂登半嶺望城郭
但見積靄縈江潯岡陵稍轉露樓閣沙莽忽盡横園林
秋光已過花草歇寒氣況乘嵓谷深我馳輕輿豈知倦
倏忽遂覺窮嶔崟龍門誰來此中鑿玉簡不記何年沈
泉聲可聽真衆籟泉意欲寫無瑶琴斗迴地勢平如削
䆉稏百頃黃差參洞開三門兩出路却立兩殿當崖隂
深廊千步抵嵓腹桀木萬本摩天心碑文磊嵬氣不俗
筆畫縹緲工非今世傳仙人家此地天風泠泠吹我襟
今人豈解不老術可怪綠髮常盈簪根源分明我能說
一室傾倒輸琅琳相高既不擁耒耜方壯又不持戈鐔
我丁轗軻豈暇議直喜虛曠開煩襟清謠出口若先搆
白酒到手無停斟山人執袂與我語留我饋我山中禽
玲瓏當窗急雨灑窈窕隔溪孤笛吟未昏已移就明燭
病骨夜宿添重衾神醒氣王目無睡到曉獨愛流泉音
起來身去接塵事片心未省忘登臨
丹霞洞
麻姑石壇起雲霧常意已極高峯巔豈知造化有神處
别聳翠嶺參青天長松桀栢枝嵬岢中畫一道如流泉
林風颼飀滿丘壑山鳥嘲哳凌飛煙山腰古亭豁可望
下見秋色清無邊忽驚隂崖勢迴合中抱幽谷何平圜
初誰鑿險構棲觀更使遶舍開芝田令人到此毛骨醒
欲拚老筆丹青傳羌夷干戈今未解天地瘡痏誰能痊
大厦棟梁置沙莽肯復顧昐桷與椽吾徒於時直何用
欲往未得心茫然
發松門寄介甫
南風夜發吹孤舟起視北極星辰稠曉開征帆破長浪
挾以兩艣當中流松門東面見廬阜其上少日煙氣浮
舟人指我極四望黑處無底蛟龍湫櫧溪左蠡信浩蕩
兩涘若粒分岡丘落星囷囷孰可狀清漢夜獨垂牽牛
故人會期此同載捨櫂直抵雲山遊念今五載負期語
心獨動蕩風中斿況聞肥遯須在山早時事力胡能謀
所嗟親老食未足安得一畝操鋤耰此言此笑吾自取
非子世孰吾相投今諧與子脱然去亦有文字歌唐周
麻姑山送南城尉羅君
麻姑之路摩青天蒼苔白石松風寒峭壁直上無攀援
懸磴十步九屈盤上有錦繡百頃之平田山中道人耕
紫煙又有白玉萬仞之飛泉噴崖直瀉蛟龍淵豐堂廣
殿何言言階脚插入斗牛間樛枝古木不記年空槎枵
然臥道邊幽花自嬋娟林深為誰妍但見塵消境静翔
白鶴吟清猿雛禽乳鹿往往嘷荒巔却視來徑如緣絙
千重萬疊窮巖巒下有荆吳粟粒之羣山又有甌閩一
髮之平川弈棋縱衡遠近布城郭魚鱗參差高下分岡
原千竒萬異可意得墨筆盡秃誰能傳丈夫舒卷要宏
達世路俯仰多拘牽偶來到此醒心目便欲洗耳辭囂
喧羅夫子一日遠補東南官愛此層崖峻壑之秀發開
軒把酒可縱觀喜此披霄插漢之夐起出門舉足得往
還羅夫子一尉龍蛇方屈蟠此邦人人衣食足闔境年
年枹鼓閒几案剸裁得休暇山水登躡遺紛煩我行送
之思故園引領有望心長縣心
江西一首蘇軾
江西山水真吾邦白沙翠竹石底江舟行十里磨九瀧
篙聲犖确相舂撞醉臥欲醒聞淙淙真欲一口吸老龐
何人得儁窺魚矼舉叉絶呌尺鯉雙
自興國往筠宿石田驛南廿五里野人舍
谿上青山三百疊快馬輕衫來一抹倚山修竹有人家
横道清泉知我渴芒鞵竹杖自輕軟蒲薦松牀亦香滑
夜深風露滿中庭惟有孤螢自開闔
次韻王適大水蘇轍
高安昔到歲方閏大水初去城如墟危譙墮地瓦破裂
長橋斷纜船逃逋漂浮隙穴亂羣蟻奔走沙礫摧嘉蔬
里閭破散兵火後飲食弊陋魚鰕餘投荒豈復有便地
遇災祗復傷羸軀人言西有蛟蜃穴閏年每與風雷俱
漫溝溢壑恣游蕩傾崖拔木曾須臾雞豚浪走不復保
老稚裸泣空長吁滯畱再與兹水會淪胥未哂斯民愚
人生所遇偶然耳得失何用分錙銖
江州周寺丞詠夷亭
行過廬山不得上湓江城邊一惆悵羨君山下有夷亭
千巖萬壑長相向山中李生好讀書出山作郡山前居
手開平湖浸山脚未肯即與廬山疎道州一去應嫌遠
千里思山夢中見青山長見恐君嫌要須罷郡歸來看
徐孺亭
徐君鬱鬱澗底松陳君落落堂上棟澗深松茂不遭伐
堂毁棟折傷其躬二人出處勢不合譬如日月行西東
朝為賓主兩相好一榻挂壁吹清風人生偶合何必同
一朝利盡更相攻先號後笑不須怪外物未可凝心胷
比干諫死微子去自古不辨汙與隆我來故國空歎息
城東舊宅生茅蓬平湖十頃照清廟獨畫徐子遺陳公
二人皆合配社稷胡不相對祠堂中
濂溪詩(并序)黃庭堅
舂陵周茂叔人品甚高胷中灑落如光風霽月好讀
書雅意林壑初不為人窘束世故權輿仕籍不卑小
官職思其憂論法常欲與民決訟得情而不喜其為
小吏在江湖郡縣蓋十五年所至輒可傳任司理參
軍運使以榷利變具獄茂叔争之不能得投告身欲
去使者斂手聽之趙公悦道號稱好賢人有惡茂叔者
趙公以使者臨之甚威茂叔處之超然其後乃悟曰
周茂叔天下士也薦之於朝論之于士大夫終其身
其為使者進退官吏得罪者自以不冤中歲乞身老
于湓城有水發源于蓮花峯下潔清紺寒下合於湓
江茂叔濯纓而樂之築屋于其上用其平生所安樂
嫓水而成名曰濂溪與之游者曰溪名未足以對茂
叔之美雖然茂叔廉于取名而銳于求志薄于徼福
而厚於得民菲於奉身而燕及煢嫠陋于希世而尚
友千古聞茂叔之餘風猶足以律貪則此溪之水配
茂叔以永久所得多矣茂叔諱惇實避厚陵舊諱奉
朝請改名惇頤二子夀燾皆好學承家求余作濂溪
詩思詠潛德茂叔雖仕宦三十年而平生之志終在
丘壑故余詩詞不及世故猶髣髴其音塵
溪毛秀兮水清可飯羹兮濯纓不漁民利兮又何有于
名絃琴兮觴酒寫溪聲兮延五老以為夀蟬蛻塵埃兮
玉雪自清聽潺潺兮鑒澄明激貪兮敦薄非青蘋白鷗
兮誰與同樂
津有舟兮蕩有蓮勝日兮與客就閒人聞挐音兮不知
何處散髮醉高荷為蓋兮倚芙蓉以當伎霜清水寒兮
舟著平沙八方同宇兮雲月為家懷連城兮珮明月魚
鳥親人兮野老同社而争席白雲蒙頭兮與南山為伍
非夫人攘臂兮誰余敢侮
慈雲寺
城南寶坊金碧重道人修惠翦蒿蓬一缾一鉢二十載
瓊榱碧瓦上秋空稻田摩袖擁黃髮更築高閣諸天中
三后在天遺聖墨百神受職扶琳宫文思帝澤餘滋潤
雨露下國常年豐貢川章川結襟帶梅嶺桂嶺來朝宗
參旗斗柄掠欄楯清坐耳聞河漢風道人飽參口挂壁
頗喜賦詩如已公家風秀句刻琬琰邀我落茟何能工
安得雄文壓勝境九原喚起杜陵翁
尋貞觀孔武仲
武皇車馬東南出訪道求仙希萬一屛風九疊雲物清
意恐神仙藏此室羽章之館締構新壇場夜夜祈星辰
蓬萊縹緲不可到橋山一閙逾千春詠真之天在旁側
白晝潭心飛霹靂田收歲美龍亦閒惟有濟瀹照空碧
誰道尋真是女郎朝飡松桂夜焚香明眸綠鬢今何在
意已霞衣侍玉皇
龜石
平川洶洶經南國匹練横拖半天碧洪瀾巨浪之中央
忽見頽嵬太古石此石由來幾許時混元一氣初開闢
神功割破混沌胎劃落半空隨霹靂非黿非鼇不可辨
有若神龜見蹤跡精光不待媧皇鍊渾朴寧從巨靈擘
我知神物本天性推移轉運非人力當時大禹走天下
驅至九江為納鍚萬牛攢車載不動鐵軸峥嶸自堆積
秦皇鞭山移四海怒視不能移咫尺至今獨立猶驚人
地志山經不能測千靈萬狀誰復知一片堅頑粗可滌
昂頭突出翠濤中跽足横蟠九泉脈勁㱿縱横竇穴穿
當心一搭莓苔黑淵潛不見曳尾狀日爍猶驚負圖色
青髯剝落向何處秋草綏綏晨露滴勁健曾支玉女牀
瓓斑似點乖龍額漁翁未網先自駭靈蓍欲伏安可得
黿鼉縮首不敢迎蝦蟇巡行夜戰惕歲冬大寒百蟲伏
圜勁之勢無欹側風磨霜鍊無日休髮鬢皴痕成兆坼
負才不免刳腸累至珍惟藉天公惜灼以炎皇之火精
釁以少昊之金液神鑽鬼卜不見形隂陽造化無遺策
大哉龜者物之精歲久已化為真形有時月黑無人夜
繞岸光芒倏自生下駭深潭蛟蜃窟上應中天元武星
萬象森森下相向來決吉凶真偽情姦狐妖鼠已破膽
山魑野魅見亦驚波神吞氣不敢喘四面長漪鋪席平
吾聞溪老記往歲半夜風雨來冥冥剨然曳轉大潭左
百里震驚如雷霆背憎摧折雖萬狀崔嵬孤高終自靈
吁哉天地至竒物何為流落於江城銅馬猶聞標漢殿
神羊昔亦馴堯庭便當推置玉堂上古貌岌岌無攲傾
姦臣猾豎作狐媚見之頳面先吞聲凶荒水旱必可卜
倉卒變怪皆先明匈奴喪魄萬里外慉縮不敢窺天兵
龜乎龜乎用不用壯士與爾同死生
馬當夾阻風孔平仲
蒿田荻野無人煙我來日暮雙繫船半夜星斗垂闌干
銀河倒景搖青川人言神物當會合鐵纜纏繞安如山
五更洶洶有聲至車騎蹴踏乾坤翻怒雷殷殷雨隨下
黑風三日不見天此中道路多險惡正在馬當小孤之
兩間三江五湖所鍾聚直下無底旁無邊掀騰擺觸作
意氣更無拘束隨所便巨磯突若虎頭出黃沙莽作車
輪旋端居不動尚股栗誰敢身試蛟龍淵自吾汎洛涉
淮泗間關淫滯今半年廬山蒼翠已在目毋用急進干
憂患不如宿留會澄霽淹遲有數非偶然篘中酒熟聊
一醉春夢酣酣牽晝眠
題贑州嘉濟廟祈雨感應
江東禱雨真靈跡香火未收檐溜滴城中到此夜五更
渡口歸時水三尺高田流滿入低田萬耦齊耕破曉煙
但願吾民得飽飯年年歲歲是豐年
琵琶亭陳造
抱愁莫遣朱絃鳴此聲更與愁人聽江邊一聞琵琶語
月慘風悽如動情何況思婦傷幽獨少年多藝顔如玉
江州司馬廊廟人暮上諫書朝放逐輕攏細撚忍淚彈
開尊側耳思惘然一詩說盡兩心事遺音翻入歌舞筵
此翁詩名自千古誦詩亦嘆琵琶女誰惜亭前泊舟客
頗為飄零動悽楚鄰家故妓春風手此曲每侑澆愁酒
今宵月影祗三人倚闌長嘯空搔首
南城鄧氏亭洪炎
小麥青青山一曲江南千里傷春目旴母江頭喚渡人
遙指麻源第三谷裹鹽包飯各匆匆回首煙霞樓觀中
詩成更覓羊何和猶是前身内史公
金精山留題張商英
秦亡項滅漢罷兵分王宗室皆連城西方女子不用事
張氏有婦懷金精吳山之下吳水曲石鼓峯巒翠相矗
山幽水䆳閨閣嚴二八芳年貌如玉吳王聞知心欲狂
珠琲繒纊羅千箱苦憑青翼致消息陳說富貴誇膏粱
玉人冷笑吾當許苐能為吾開洞府洞成賦詩悲下土悲哉下土
人皆苦飄飄仙袂凌上蒼天街昴畢騰輝光使回千里
澀進步目極五雲空斷腸吳王悒悒忽不樂入顧後宫
情索寞仙凡會合竟何年多謝君王鑿洞天
望仙曲
麻姑王蔡迹已往望仙亭在孤峯上朝見五雲飛暮見
五雲歸雲飛雲歸自今古仙來仙去誰可知勿望仙望
仙目眩徒茫然白石可煮誰能言不愛插翼沖青天玉
池且酌太和酒一醉夀同天地久陶陶與物任浮沈肯
顧霞衣雲組綬
石廊洞劉弇
君不見仙家三十六洞天西南大半盤蒼巔此外元陽
擅嶄絶况有石廊人喜傳碧蓮參差隅地湧徙倚危梯
飛螮蝀隂隂洞戶半空開一縷聯凹愁寄種萬鈞崔嵬
挂礧石吁可怪兮若飛動天然湫面尋丈間寒掬初慳
媪神捧紫崖蒙茸瑤草秀懸泉涓涓挹天酒淑靈豈即
乾坤私窟宅宛是神仙舊飛鳥點影陽光回遊子履深
驚殷雷九夏三冬自回斡雨暘寒燠争喧豗神物奄有
似無迹突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣隂鬼
丫頭巖
弋陽之東當古道有石突兀號丫頭苔侵蘚剝風雨蝕
骨幹聳削如鑱鎪不知何冤上訴帝呌閽之勢難稽畱
草木焦秃僅比髮獨瞰平臯疑秀發淺深丹頰輝晴霞
髣髴瓊梳掠初月行人躊躇眸子眩癡女乖羊亦何别
惜哉偽態苦冒真土俗傳誇疑有神隂崖黝黑崩脅腹
石眼六七流嵌根君不見望夫嶄嶄亦頑石似不徒然
肖真魄顢頇廟食爾何補登進雞豚始乘隙安得擲置
八荒外化作膏腴豐稼穡
車盤嶺
去年踏雪車盤去今年執熱車盤來去來險澀自其分
車盤於我何有哉道旁飛礫如積糝幽蔓緣崖不盈攬
懸知到此客脛酸愁絶雲舒與煙慘半山棲隠擎華藏
旋覺隂機萬鈞壯鐘梵時聞一兩聲妙界還疑落天上
短褐頭陀揖我言此途詰曲知何年名情利態過萬計
未聞厭者仍紛然造物驅人不留瞬車盤有盡人無盡
勸君莫歌行路難令人未老華雙鬢
舟次生米值風作
東北有雲如潑墨舟子熟視無人色忽然白氣變飛翻
拗怒波神起乘隙初從下遊架玉壘須臾一望熬酥白
琳宫蒼茫失向背野鳥高飛避羽翼紛紛翿舞殊未酣
萬馬躍入朝周客陽侯雎盱推選鋒勢欲盡取奔鯨磔
崩騰豈啻陵谷改刷滌似病津涯窄大舟踉蹌愁失踞
小舟呼天手加額間於盤渦拆腥沬疑課鮫魚助奔擲
&KR2560;川病客簸欲僵賴是絙縻逃不測等閒覼縷戒衣襦
倉卒何功補淪溺晚來風息回安瀾猶自漫空認飛礫
咄嗟鴻毛寄微命一朝濱死真兒劇明知屛翳不吾欺
何堪失便垂涎得
武寧大竹取為酒罇短頸寬大腹可容二升而漆
其外戲為短歌韓駒
此君少日青而癯邇來黑肥如瓠壺縮肩短帽壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏樽安在哉
次山石臼空飛埃茅檐對客夜驚笑麴生扣門何自來
老向人開不稱意但覺淵明酒多味乞取田家老瓦盆
伴我年年竹根醉
羊腸灘
小灘嘈嘈大灘惡朝行羊腸暮鹿角盡日拖舟不得前
忽然笪斷千尋落上梁左側石子多兩舷與石鳴相摩
臥聽舟師倚篙哭將如二十四灘何
彭蠡李綱
神禹治水江為最邐迤委蛇鍾作滙泓澄不獨陽鳥居
浩蕩端使羣川會羣川已會江不湍朝宗到海東南安
煙收雲斂望不盡眼界始知天宇寬世傳揚瀾并左蠡
無風白浪如山起我今謫宦此中行何事恬然風浪止
陽侯也是可憐人不學世人皆世情好風已借一帆便
霽色更增雙眼明晚來畫舸鳴六艣超忽千山如脱兔
波心突兀見星宫雲際峥嶸望廬阜世間此景良不多
洞庭三峽真么麽共浮大白期一醉對此不飲當如何
東塔山(在金谿)孫覿
山氣鴻濛衣自濕獨行曳杖穿雲入老翠隂森萬竹蟠
浮蒼瀲灩千峯立邂逅幽尋到蕭寺拊掌一笑掀百蟄
酒醒佛火照黃昏坐聽北窗風雨集
曹山(在宜黃)
石棧梯空一線横路窮臺殿兩峥嶸日光淡淡烏飛沒
雲氣漠漠龍隨行道人西歸餘隻履結茅宴坐千巖底
草根瀝瀝暗泉鳴樹外騰騰青嶂起翠竺冉冉蒼雲屯
老藤蔽日白晝昏天低尺五雷雨上身強丈二佛祖尊
垂老棲棲厭行旅逢人欲問生前語不見高僧杖錫飛
山下空流千斛乳
分宜道中
老牯挽犂泥沒膝剡剡青秧鍼水出大麥登場小麥黃
桑柘葉大蠶滿筐猿鳥相呼聚儔侣繅絲百箔聞好語
此時物色不可孤勸君沽酒提壺盧
栗里淵明祠謝薖
淵明歸去潯陽曲黎杖蒲鞵巾一幅隂隂老樹囀黃鸝
豔豔東籬燦霜菊世紛無盡過眼空生事不豐無意足
廟堂之姿老蓬蓽環堵蕭條僅容膝大兒頑鈍懶詩書
小兒嬌癡愛棃栗老妻日暮荷鋤歸欣然一笑共蝸室
我詩未遣愁肝腎醉裏呼童供紙筆時時得句輒寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗臥
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林高義久寂寞假令九原今可作
舉公籃輿也不惡
鳴玉泉(在金谿)
山露秋陽何赫赫山亭凄冷多秋色豈惟醉耳玉琮琤
照眼寒光如練白舊聞瀑布垂雲間恍疑銀河墮天關
西望香爐不得住箇中原有小廬山
重遊寥陽洞有感歐陽澈
尋真曾到寥陽殿小立廊腰花影轉飛瓊仙子下瑤臺
綽約雲鬟眼波翦水沈煙斷一簾秋醉睡海棠紅玉軟
武陵歸去探年華揚州一夢煙波遠重來風物恰依然
愛日融融煙素卷洞門寂歴鎖長春異木槎枒插天半
霞衣冉冉媚東風綠鎖窗前重識面酒酣春笋理琵琶
曲終依約含幽怨人間名利幾時休馬蹄不駐空留戀
桃花流水古猶今回首碧雲人不見
遊岐原有感
秋光淡薄磨青銅舞風霜葉魚腮紅雞窗岑寂興不淺
結客榰笻叩梵宫聯翩步躡孤煙際隴上凄涼一笛風
穿雲裂石聲滿谷驚飛雁陣横晴空高僧擁衲臥雲久
諸方勘破心玲瓏我來奓戶據禪榻堂堂標格對總公
旋烹冰液破我悶澆腸七椀追盧仝水沈煙斷香透頂
津津喜氣生眉峯傳嵒真隠已先去誰與壯浪吟争雄
朱絃縱事奏流水俚耳知音亦罕逢不禁風物撩詩眼
強作險語慙非工安得湯休占此景碧雲之句當竒峯
會沽村酒行蓮社忘歸一任夕陽舂
南康值雨楊時
廬山臥龍庵有劉道人自云百餘歲碧眼不粒食惟
食柏飲水每客至必先知之欲往見之不果故并記
之
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉漱瀑垂天紳
平生未識廬山面碧巘横雲望中見江頭一夜雨銜天
奔浪號風作悲健朝來淤泥沒牛馬咫尺坐論千里遠
芒鞵拄杖挂塵屋神馬扉輪歘飛轉臥龍庵前碧眼翁
日飲山淥餐溪松神融氣合八荒外此心炯炯宜先通
未須勒移却俗駕會應一洗塵寰空寄言歸侍壺邱子
他日來游當御風
七月三日至鄱陽王十朋
我來鄱君山水州山水入眼常遲留絶境遙通雲錦洞
清音下瞰琵琶洲干越亭前晚風起湖入鄱陽三百里
曉來一雨洗新秋身在江東畫圖裏
贈申孝子世寧辛棄疾
六月烈日日正中時有叛將號羣兇平人血染大溪浪
比屋燄照鵝湖峯白刃紛紛蔽行路六合茫茫何處去
妻見夫亡不敢啼母棄兒奔那忍顧藥市申翁鬢有霜
臥病經時不下牀平生未省見兵革出門正爾逢豺狼
豺狼滿市如流水追索金繒心未已可憐累世積隂功
今日將為兵死鬼世寧孝行何高高慨慷性命輕鴻毛
爾時自欲赴黃壤欣然延頸迎霜刀至孝感兮天地動
白日無光百川湧三刀不死古今稀一命自有神靈擁
羣賢激賞争作歌要使汝名長不磨何時上書達天聽
詔加旌賞高嵯峨
和彭蠡月夜泛舟落星湖朱子
長占煙波弄明月此心久矣從誰說只今一舸漾中流
上下天光兩竒絶回頭忽見西郭門尚喜蘇仙有遺烈
問予何事却回船塵土涴君頭上雪
寅陂行(并序)王庭珪
安城西有寅陂溉田萬二千畆廢久官失其籍大姓
專之陂旁之田歲比不登邑丞趙君搜訪耆耋盡得
古跡浚溪港起堤閼躬視阡陌灌注先後各有繩約
不可亂是歲紹興十三年適大旱而寅陂溉萬二千
畝苗獨不槁民頌歌之國家方下勸農之詔法有農
田水利實丞職也然緣是而偽自增飾以蒙褒顯者
世不為怪由是水利為虚名今寅陂功績崇竑丞不
肯自言部使者終不及省察某出城别君東門外逢
寅陂之民塞路涕泣言此為敘其事作寅陂行不復
緣飾皆老農語也冀有採之者紹興癸亥十月望日
書
安成城頭烏夜宿啼烏未起雞登木傾村入城來送君
馬首摩肩袂相屬但有龐首不識名何物老翁出山谷
老翁持酒前致詞家住西村大江曲大江兩岸皆腴田
古有寅陂置官屬自從陂廢田亦荒官中無人開舊瀆
公㳂故道堰横流陂旁秔稻年年熟今年雖旱翁不憂
田頭已打新舂穀誰云此陂會當復老父增聞兩黃鵠
嗟哉如君不負丞躬行阡陌勸農桑監司項背只相望
風謠滿路胡不聽胡不聽寅陂行為叩天閽呌一聲
雅歌樓詩送永豐宰鄧晉卿
潢池赤子弄庫兵犬牙蟠接虔漳汀十年烽火照縣郭
白晝不敢問衙庭忽見青樓臨大路樓上高歌揮白羽
樓前解甲看投壺終歲不聞撾戰鼓主人坐笑已風流
小婦鳴筝樓上頭曲罷仍能雅歌舞送君此舞傳中州
過蕭瀧廟
瀧江欲度虹為橋瀧濤舂擊蛟魚跳瀧頭有廟非一朝
瀧民猶傳神姓蕭殿脚插入白鷺腰青原舞翠挹岧嶤
朱甍日出煙霧消碧瓦不動磨青瑤忽然飛電掣紫霄
天為借怒生竒飇游龍揮雨洗泬寥桂花隨落香雲飄
百年古木空中號鼉能擊鼓鸞吹簫官艘賈舶膽欲焦
廟前泊櫓不敢搖楚詞跪奠設漿椒瀧之靈兮或可招
送吳叔舉主簿往清江受納秋苖
田頭作穀催入場一半白者輸官倉廬江主簿喜懷檄
放船椎鼓開帆檣蕭灘老農公事畢夾道歡呼羅酒漿
笑言歸去喚妻子今年租米兩平量
過西山楊萬里
一年兩踏西山路西山笑人應解語胷中百斛水墨塵
雨捲珠簾無半句殷勤買酒謝西山慙愧山光開我顔
鬢絲渾為催科白塵埃滿胷獨遑惜
寄題廬山楞伽寺三賢堂呈南康太守曾致客
山房牙籖三萬軸六丁下取歸羣玉空餘坡老枯木枝
雪骨霜筋插雲屋楞伽老僧懷兩賢作堂要與祠千年
只供清風薦明月不用秋菊兼寒泉江西社裏曾常伯
李家玉潤蘇家客併遣巫陽招取來分坐廬山泉上石
遊仰山謁小釋迦塔訪孚惠二王遺蹟贈長老混
融范成大
渚田谿淵清洄洄梅州問路家雲堆連空磴道虬尾滑
竹輿直上無梯階官路來迎夾道立相逢無言心眼開
翠微中斷雪磵吼兩耳不辨供喧豗林間静極成斷相
政要萬壑號風雷山如蓮盆繞金地龍宫避席餘蒼崖
祖師抱膝坐古塔大禪海浪翻天來騰空狡獪我未暇
拄杖踏濕衝莓苔問龍亦借一席地解包聽雨眠西齋
當年公案忌錯舉神通佛法同坑埋混融菴中的的意
笑我舌本空崔嵬兹事且置飽喫飯稊田米賤如黃埃
寄題贑江亭
一水之會新作亭主人文章子墨卿我記新亭且不朽
千載當與文俱鳴題榜誰歟漢使者風流好事飾儒雅
平生兩君吾故人安得擊馬亭階下鼓旗西征上奔瀧
所思不見心難降瞿塘縱有文鱗雙愛莫致之章貢江
清江道中橘園甚夥
芳林不斷清江曲倒影入江江水綠未論萬戶比封君
瓦屋人家衣食足暑風汎花蘭芷香秋日籬落明青黃
我舟來遲佳景盡但見碧樹愁春霜
發豐城縣陸游
豐城古縣已再遷出郭十步江渺然冷雲四合欲下雪
柔櫓數聲初放船孤村燈火照破驛客子何以娛今夕
不辭金盌醉十分要開玉花深一尺
上已臨川道中
二月六夜春水生陸子初有臨川行溪深橋斷不得渡
城近臥聞吹角聲三月三日天氣新臨川道中愁殺人
纖纖女手桑葉綠漠漠客舍桐花春平生怕路如怕虎
幽居不省遊城府寉軀苦瘦坐長飢龜息無聲惟默數
如今自憐還自笑斂版低心事年少儒冠未恨終自誤
刀筆最驚非素料五更敧枕一凄然夢裏扁舟水接天
紅蕖綠芰梅山下白塔朱樓禹廟邊
擬峴臺觀雪
垂虹亭上三更月擬峴臺前清曉雪我行萬里跨秦吳
此地固應名二絶山川滅没雲作海亂墜天花自成態
狂歌痛飲豪不除更憶銜枚馳紫塞蘆摧葦折號飢鴻
欲傅粉墨無良工摩挲東絹三嘆息收拾放翁詩卷中
明朝青天行日轂萬瓦生煙失瓊玉世間成壊本相尋
却看晴山暈眉綠
弋陽縣江上書觸目
縣前竒哉一江水日暮風吹碧鱗起客恨征帆忽如洗
不用金篦刮眸子丹楓岸邊雪色蘆下有老翁方捕魚
欲求妙手貌畫圖王維鄭虔今世無
蜂兒榧歌葉適
平林常榧啖俚蠻玉山之産升金盤其中一樹斷崖立
石乳蔭根多歲寒形嫌蜂兒尚粗率味嫌蜂兒少標律
昔日取急欲高比今我細論翻下匹此間異物難並兼
百年不許嬴栽添餘甘何為滿地澀茘子正復漫天甜
浮雲變化嗟俯仰靈芝醴泉成獨往後來空向玉山求
坐對蜂兒還想像
孔鍊士話龍虎山之勝於其行因以送之
羣嶂倚天傍四環中峰受拱低伏蹲雲錦交陳紫團外
却注彭蠡如傾奔道陵已去丹竈冷今代符行妖鬼静
孔師何事亦逃儒為愛冰林雪蒙頂我居無山冬不雪
只受虛空滿輪月子能作意肯重來更待牆東笋堪掘
觀三疊泉劉過
五老峯北嵯峨巔龍泉三疊來自天只應開闢便有此
山雲蔽護經歲年一朝何事失扃鑰樵者得之人共傳
欲往從之人憚遠嶮溪絶壑窮攀緣初疑霜崩湧天谷
翻若雲奔下巖宿散為飛風颺輕煙垂似銀絲貫珠玉
隨風變態難盡名觀者洞駭心與目清寒侵袂心益爽
清甘熨齒手屢掬我欲攬之作玉虹似開九丈錦屏風
有若插碧金芙蓉笑騎揮斥凌太空窮源直到天河東
厭原山中曉行裘萬頃
碧雞夜半聲啁唽喚起幽人步林樾秋高風露著羣木
無數寒花泣明月松篁一徑宛知畫石溜涓涓更清絶
山巔便好結茅廬莫待他年鬢成雪
仰山行趙汝鐩
平生幾雨謝公屐愛山愛水真成癖集雲峯在指顧間
年來抗塵乃絶迹西風慫惥作意登佛境未入心境清
九秋顥氣接嵐氣五里松聲答泉聲招提金碧壓深窈
鐘鼓四時遞昏曉梵音獨許山鳥聽禪夢不驚蝴蝶遶
土腴露飽蔬筍鮮一粥一飯天上仙伊蒲供罷日卓午
浮空半是烹茶煙四藤欲知閣中味萬字欲參堂上意
請將此事且放置坐看山雨濯曉翠
東湖歌(袁州)
湖光蕩綠春拍塞百雉之東纔咫尺五步一亭十步榭
軒窗處處臨水闢露濃晝淑花溜紅煙嫩堤平草連碧
俯窺萍罅魚上下仰聽木杪禽格磔拂拭塵埃讀祖碑
摩挲峯竅憐盧石中年懷抱多感慨東西跳丸駒過隙
山林鐘鼎同一盡可笑世網甘形役甕邊吏部真得計
右酒左蟹船中拍明朝風雨那可料且對湖山醉今夕
沙鷗許我再尋盟從此時攜杖頭百
題曾氏連理木文天祥
后皇嘉樹生橘佹四衢五衢合一軌德澤純洽八方一
乘木而王固如此大明香琴橘貞觀玉華李一時圖畫
傳竒觀榮華過眼轉丸易惟有武城宅前樹不知何年
已連理從來縣官不以聞武城子孫世專美人言協氣
薰嘉生此家孝友陶協氣朱門多少鎖喬木百年瞬息
滋一喟焉得鼎鼎為輪囷受命不遷相曾氏傳聞此木
更八世方遇麻陽大夫記麻陽誠齋又幾年却入青螺
地輿志比來徹當路表名連瑞里有日捧圖上嘉禾靈
草共青史物生隠顯殆有時展如之人亦應爾楩楠杞
梓離竒生繼此廬陵城北不止稱三瑞
題元潭觀雪浪閣用誠齋韻
棄官學道句山許學到至人本無怒赤子&KR0766;&KR0766;如魚頭
不堪妖孽腥上流鉗鍵長潭鐵樹立摩挲穹石寶劒濕
當時豈忍如是觀毒流不可開眼看英風凛凛萬古寒
發吉州
己夘六月初一日蒼然亭下楚囚立山湖顛倒紛雨泣
乙亥七夕此何夕煌煌斗牛劍光濕弋鋋慧雪雷電擊
二百餘年火為德須臾風雨天地黑皇綱解紐地維坼
妾婦偷生自為賊英雄扼腕怒鬚赤貫日血忠死窮北
首陽風流落南國正氣未亡人未息青原萬丈光赫赫
大江東去日夜白
書林十景之三謝枋得
雄峯馳驟萬馬奔浮空積翠如崑崙中有一蛙清且癯
天成不假鑽鋤痕神物深潛清徹底霹靂電光生石齒
桃花飛雨三月紅洶湧湖光漲春水(龍湖春水)
路盤屈曲蛇行驚嶺危崒嵂龜紋真俯窺毛悚超宇宙
仰捫手得探星辰斜陽墮塊硃砂魄暮霞幾縷胭脂色
來朝海氣汎扶桑擁出金輪光赫赫(龜嶺暮霞)
朔風吹折寒梅枝嚴凝凍合彤雲癡華峯屹立亘今古
堆累積聚皆昏迷楊花飛舞盈三尺蝶翅交加呈六出
朝陽發燄照乾坤萬壑千崖消粉飾(華峯霽雪)
題龜峯
三十二峯峯最高脚踏高處真人豪近觀靈山一培塿
俛視彭蠡無波濤眼明始見滄海闊心閒却憐塵世勞
後百千年誰獨立萬古一覽皆秋毫
清江曲姚勉
夾岸桃花燕子飛一江春雨鱖魚肥絲綸百尺煙波闊
深夜鳴榔載月歸扁舟一葉横沙嘴得魚爛醉春風裏
綠楊深處酒醒時江湖半落天如水萬頃滄江五月涼
一川錦繡藕花香綠蓑青笠鳴疎雨老樹殘煙帶夕陽
野船煙火夜明滅一笛風清楚江闊無魚無酒且歸來
篷裏蕭疎臥明月江南江北老天涯蕭蕭兩岸梧桐葉
漠漠平川蘆荻花萬里西風雙髮華柔櫓聲中山水綠
一萍買斷黃金屋沙邊鷗鳥莫相猜是非不到清江曲
荷葦折枯人未歸寒波霜落雁初飛人間節物時時換
又折梅花下釣磯青山四面清歌發幾點沙鷗起天末
一任長年醉則休醒時獨釣寒江雪
遊曲江分韻得月字
曲江磯頭山崒嵂此景江南誇第一漁舟晚弄煙波間
市樓春映晴嵐出擁輿寒吟入畫圖席地草飲成真率
且叩山房僧榻眠再上山林待明月
伏龍山民宋正甫湖山清隠迺唐詩人陳陶故圃
曾景建作記俾僕賦詩戴復古
故人昔住金華峯面帶雙溪秋水容故人今住伏龍山
陳陶故圃茅三間千載清風徐孺子門前共此一湖水
百花洲上萬垂楊白鷗羣裏歌滄浪故人心事孺子高
故人詩句今陳陶短衣飯牛不逢堯何如繡鞍上著錦
宫袍瓦盆對客酌松醪何如紫霞觴泛碧葡萄豆萁然
火度寒消何如玉堂夜照金蓮膏吟成秃筆寫芭蕉何
如沈香亭北醉揮毫再三問君君不對目送飛鴻楚天
外細讀山中招隠篇超然意與煙霞會照影湖邊雙鬢
皓此計知之悔不早三椽可辦願卜鄰荷鍤相隨種瑤
草
和何應辰過山谷墓王炎
何年馬鬛埋玉樹上有喬木清風寒琳琅金薤落四海
萬家頓挫隨毫端追攀前輩豈無意偶來弛擔鳴珂里
生恨與公相後先臨風三嘆不能已論詩誰解鍼膏肓
人間今日無黃香經過一酹尊中碧明月灣頭山閴寂
題清江常宰道院詩
古人牧民如赤子今人臨民用笞箠孰知官府本無事
獨恨庸人擾之爾臨卭有客腰銅章三年為吏先慈祥
老農共說長官好桑柘隂成民小康公庭閒暇雁鶩散
燕坐胡牀清書長撥煩何自文書省治道由來貴清淨
底須柱下五千言洙泗六經無猛政
石潭急峽饒魯
兩山夾石湍風急勢吼春雷鬼神泣行人登舟不敢渡
疑有毒龍深處蟄嶮巘彷彿若霅川又如三峽傾潺湲
水竅恐是神禹鑿石骨未遇秦皇鞭飛流濺沫弄寒玉
赴壑奔灘勢何速直須流入鏡湖心如遇平夷舟免覆
垂楊覆隂沙岸高將軍喚渡多英豪中流擊楫思祖逖
當清宇宙無辭勞
重湖夜月
昔聞放翁歌鏡湖船尾有酒船頭書又聞鑑湖賜賀老
剡川一曲春風好番陽之東有重湖風光與此真不殊
澄波湛湛秋瑩潔碧月一片沈冰壺彩舟蕩樣搖畫漿
上下天光映虛愰踏歌搥鼓樂者誰武陵樵客來湖上
賦詩横槊何英雄氣槩或跨前兩翁我思此景勞夢寐
東望咄咄徒書空
稠山茅屋
亂山堆翠如削玉中有幽人結茅屋柴扉寂寂掩蒼苔
書院蕭蕭倚修竹閒雲滿塹白日長吚唔朝暮聲琅琅
芸窗紙破漏月影石硯水滿涵天光風塵頻動遍丘壑
此處怡然有真樂門静應無俗客過茅深不怕秋風惡
高人有才濟當時會見徵賢日三顧愧我飄蓬石洞人
茅屋青山在何處
題東林香山像周紫芝
大唐受歴三百年文士輩出俱可傳情雖嫵媚中骨鯁
當時只有香山賢香山年少謫湓浦臥聽琵琶心獨苦
想得回舟半夜時半濕青衫淚如雨别來江月幾番圓
黃蘆苦竹空凄然風流埽地那復有但見東風吹白髯
可憐畫手無前輩欲倩虎頭呼不起瓊枝玉樹了無蹤
鐵撥鵾絃何用爾明朝一舸下潯陽月明依舊空江水
筠陽竹根枕
高安老竹三尺圍斷為釡甑中可炊蘄州開笛不足數
嶰谷截筒空自竒何如貓頭未成竹化為霜根白如玉
峥嶸勁節不得施歴錄黑斑空滿目白頭老吏飽官倉
雲夢南州睡初足筠陽别乘一幅書寄我中刳兩枵腹
飄飄逸韻青衣郎夢中相見筠山陽一笑摩挲撫君背
定交從此毋相忘我欲問舍無何鄉為我往使華胥王
人生草草兩鬢霜安知日月壺中長
靈谷山吳南壽
嘗聞天台八萬四千丈髣髴根蟠東海上赤城丹霞二
石梁幾欲從之路難往吾州喜有靈谷山懸崖秀出羣
峯間興來騰身覽絶頂十步九折勞躋攀追尋凌雲撫
遺跡門對長江秋水碧洪波浩蕩繞山流鷺睨鷗窺雲
樹黑焚香再拜禮浮丘烈烈北風吹殿頭夜深何處候
笙鶴披衣託宿南巖幽
大孤山趙崇鉘
大孤溶溶決眼青小孤江色春冥冥隔江淮壖幾千里
枯荻蕭槮朔風起佳人何在遙相望我無羽翼從君翔
為君暗整珍珠裳綠蘅翠芷參差香
洪陽洞宋之瑞
天台自是神仙窟常恨平生游未足朅來訪古得洪陽
不憚攀躋冒炎酷當年事往雖渺茫至今峭壁摩空蒼
豁從洞口見穿穴始信靈蹟由天藏細泉滴乳散瓔珞
亂石排衙互拏攫上施牀几看燒丹旁布塍畦閒種藥
虛舟聊具仍馭風靈源暗與江流通欲攜束縕恣幽討
却疑深處藏蛟龍惜哉此境真竒絶地偏往往成湮沒
僅存野廟傍山阿儻非好事誰留轍吾衰重到定無期
肯辭蠒足陵丹梯共言荆榛無路入徒羨翠羽穿林飛
安知咫尺蓬萊隔邂逅仙人還不識謾書所歴記吾曹
歸向天台詫泉石
金精歌趙東林
東風飛靈雨一洗桃李塵快馬紫遊韁來賞金精春連
林翠氣吹不動時作佛髻螺頭青劖劖天壁面削起中
可建旗坐萬人豁然呀呀怫然憑憑蹲蹲者為虎豹几
几者為墉城千年老狖學春吟白日龍雷藏樹隂蓮花
峯下久無路時有樵子攀藤尋丹光出屋水涔涔白鶴
飛去棲桃林桃今幾熟枝尚青石田玉子無龍耕雲蒸
甑腹爛青飯雪凍地骨迷黃精靈君夕矣鞭玉麟今作
天上何公卿崖前老竹屢生米夜有石犬當階鳴我亦
三生家石鼓花落花開不知數人間魚沬吹秦橋漫有
姓名刻洞府試為靈君覓杯水水中白晝青虬起便令
紫霧生風霆一舉直上九萬里
元
題劎池驛樓詩(舊日寶氣亭今撤而為樓)吳澄
雙龍飛去已千年斗間紫氣夜黯然却令往往來來客
坐閱朝朝暮暮船天地與亭俱傳舍舊毁新成更代謝
舊亭不見見新樓新樓誰作今州侯州侯温温廊廟姿
三年莅政民不威政成遺惠及賓旅又與江山發新趣
昔舊今新新復舊劉郎去後何人胄樓新樓舊謾勞心
江光山色只如今著我憑闌觀水際游目兩間尋寶氣
猗嗟世上無張雷有鋏莫彈歸去來
湖口阻風登江磯山觀濤
狂風吹人渾欲倒瑟瑟寒聲動秋草捫蘿徑上磯頭山
萬頃江湖波浩渺怒鱗雲鬛奔騰來眩目快心千樣好
向曾觀海難為觀回首匡廬青未了元雲作帽深蒙頭
五老昂藏元不老何時月夜水鏡淨漭蕩澄虛納蒼昊
著我峯尖伴老人坐看海東紅日杲
擬峴臺何中
擬峴臺山如杯樹如苔臺前東風花亂開流雲藏雨花
間來花根得雨新綠催花枝隨雨成香泥神工鞭策不
停手七尺容形争好醜桐林嶺頭木香酒百錢一盞當
酤否
寄題疎山寺半間禪房
往時㳂泝旴母川李花隂隂曾繫船丰茸沙草取幽徑
扣關一禮白雲禪千柱空廊絶人跡蒼苔亂點蜚紅妍
松香四襲翠滴雨紅影半侵明映烟鸛鶴流聲出巖谷
輕霏忽散風鏘然長哦欲寫不能就每寄清夢時周旋
秋風吹空客如仙名山有記特相傳迺知曇花解重現
彈指一瞬五百年經閣名臺雪幾尺戲成小果留人天
先師吾鄉白雲寺卓錫尚令題榜鮮半間之半可著我
呼童急辦青行纏身前舊境餘一念定許鄰舍香茅編
由寶塘舟行至臨汝
盧鴻十志看不足愛雪貪行雪相逐清風吹散北山寒
三十六陂水初綠黃洲挐得罩篷船松筠繚繞烟成淵
陂聲叠下灘聲惡鮑照却歌行路難
九日登鹿角山詩(有序)劉詵
余舊家吉水南嶺有山峥嶸如鹿兩角俗呼為鹿角
當在宋時山下有喬木數千章連抱參空隂雲蔽虧
鷺鸛號集宛然深山太古意也國朝始通是鄉為官
逵創馬驛所謂喬木斬伐殆盡莽為壙土近年來或
繚以長垣限以棘溝而所謂壙土又將為果園蔬圃
矣嗟夫是鄉特寬閑寂寞之濱而為谷為陵者如是
不一則通都大邑之改化又何怪也余每歸故鄉至
輒喜畱滯不能去昔人所謂樂其所自生非歟至正
癸未遂因度九節於此於時天氣連隂初可衣單祫
八日意行飲楊君文川别墅又飲其兄吾可桂花樹
下羅君宗伯宗仲邀過其家劇飲痛醉至暮乃歸衣
冠駢集居人屬目余因朗誦曰九節追歡亦偶然羣
賢攜酒路聯蹁茅簷老嫗扶孫語重見衣冠八十年
文川和倡云有約登臨興浩然風吹襟袂舉蹁蹁先
生領袖衣冠盛更醉黃花四十年遂約一日登鹿角
峯至期余乃攝衣徑造其頂同遊者二十六人列茵
相向坐如環絲竹稍間因用東坡太華峯頭作重九
天風吹艷黃花酒浩歌馳下腰帶鞓醉舞崩崖一揮
手分韻余得作字約明日詩集獨缺鞓崩二字亦以
避所難所諱也明日詩集同遊徵余序遂書
文江西渡埜寥廓有山削成蒼鹿角驛亭古道數百家
人煙四起象虚郭我亦鹿角山中人久客歸來似遼鶴
輩行已稀少壯多白頭愈覺鄉土樂秋天九日雲漠漠
振袂凌危散腰脚大江東來忽空闊青山環走擁簾幕
豁然百里指顧中南眺層城北仙閣白觴瀲灧照醪酒
碧盤崔嵬出殽&KR0796;羌笛高吹破落日村鼓狂鳴動虚壑
谷精遁走山鬼奔樂極但愁風雨作風雨作可止之請
君勿輕動浩歌且更酌向來豪雄今安在馬臺龍山俱
寂寞不如藍田把萸翁流芳終以文字托鹿角山山頭
石路何硌确應知後人慕羊公佳時踏破青芒屩
飲南山故居
旛竿東峙彭家寨鹿角南繞劉家村彭家旗槊落草莽
劉家衣冠遺子孫百年風土又一變叢林光壑池成塹
山亭楊柳驛馬坊官道豫章北商店喆人令族困屠沽
疃夫互郎高門閭故家兄弟日益少惟有老夫長眉鬚
少壯幾何忽衰懶歡樂無多飽憂患天寒木落砧乍急
日暮門空客初散餘年定有幾還鄉倚杖秋風看飛雁
飲谷平李氏
栗黃黍短沙連浦白髮涉江尋故路伍家渡頭篁荻秋
柳侯廟前烟火暮昔時冠蓋風雨凋舊家喬木涼蕭蕭
微吟西州淚自墮欲訪黃壚誰可招社虛左轉增閭室
兩街坐賈如郛邑殺牛壓釀百貨交道逢少年不相揖
尚餘八十病姻兄羅羞饌客空罍瓶夜深山月窺前庭
童穉熟睡二老醒談舊未了荒雞鳴
飲印山田舍
少年曾客金竹峯壯歲移住城之中城中金竹幾來往
贏得白髮成衰翁居人興亡秋葉換巧黠四方拙閭閈
天公顛倒作竒觀舉世區區事籌算我友秀川羅文學
白頭胸著天祿閣我友龍湖李隠君秋風落筆吹行雲
干將白虹發原草蚩尤夜墮元武老談王著經卿與軻
感時屈宋能高歌古今坎壈稱數子數子之外應更多
山中秋高月如斗醉呼老農同舉酒同舉酒滿瓦船便
令餘生滿百年飲酒之日萬五千
西峯臥松
定光道場鳳墅東古樹蟠地疑髯龍參天元與風雨會
老大偃蹇山之中千年琥珀結精氣半夜笙鶴朝仙宫
太平明堂方論建扶豎大用須良工
古城秋醲
大江蓼花紅滿堤堤上人家多竹籬雨厨争炊白雪甑
霜甕滿瀉黃酥巵城中少年好遊冶渡江買醉攜蛾眉
江東估客貪祭賽第一先酹蕭郎祠
平園衰柳(周益公舊居)
城中書樓天下竒碧玉流水長虹堤堤邊柔條一千尺
鵝黃裊裊春風垂居民異代起華屋此物已槁不忍移
豈無他樹好顔色不忘丞相手種時
鳳墅斜陽(曾通判廢圃)
城西仙園不可當花闌柳榭春風香酒樓髣髴竹西市
娼女結束杭州籹百年風流去如雨一笛落日寒荒荒
乘除自當返太樸君看燈火明書堂
萬戶酒歌(泰定乙丑真定吳侯來守廬陵議行萬戶酒巾請垂定郡民預喜賦詩相賀)
城中禁釀五十年目斷吹秫江東烟官封始運桑落甕
官隸方載稽山船務中税增沽愈貴舉盞可盡官緡千
先生嗜飲終無錢指點青旗但流涎今年忽縱萬戶釀
處處争說邦侯賢富家遶郭買秫田小家盆盎争濯泉
開城曉避麴車道築室夜甃糟丘塼便將相如舊渴吻
一吸擬盡長鯨川老翁童穉喜欲顛秋醉月下春花前
豐年五穀賤如土市上遊人歌復舞歌復舞邦侯堂有
八&KR1030;母共飲蟠桃幾千度春風吹醉九九州公但飲醇
丞相府
織錦歌
南州織錦天下竒家家女兒上錦機蓬萊額黃染萬斛
渭川茜紅種千畦鳳刀冷淬幷江水龍梭細琢炎洲犀
春波雨深淨如練挼紅濯黛隨時變高鬟半&KR2052;玉腕明
心逐綸絲千萬轉晴漪翠浪舞白鯨細柳高花穿紫燕
青樓臨道起鞦韆蝴蝶鴛鴦逐少年月中三郎坐聽曲
海上漢武來求仙窮年玩歲容髮改研精極巧造化憐
陌頭楊花春鳥語東家西家教歌舞燕姬金捍雍四絃
百萬纏頭棄如土人生有意各有命豈無紅顔甘自苦
君不見郭門十里桑柘村蠶婦朝朝踏風雨
吉安老人詩(并序)揭傒斯
吉安老人者劉士表叔正也百有一歲而聰明康強
好善不倦其小同歲翰林曾㢲初請賦述其辭作是
詩
吉安老人一百一顔如春花眼如漆肥肉大酒飲且食
兒兒啼孫繞滕行不扶杖夜讀細字風雨疾鄰里好事
時相覓朝出門歸必及月出歸路行且歌歌復笑咥咥
借問老人平生何所為夀且富身康強子孫賢無匹云
是家世為儒又不能服食求長生世世惟好德天既假
我以年未省欣欣與戚戚居無行輩可同語後甲同生
子孫已盈室且有高官職幸遇天子聖且仁天下無似
我老得自佚一聞老人言豈但金與石千金之藥可廢
老人之言不可失老人行年一百一一復一生生之數
何由畢天長地久何由畢
蘘荷山
蘘荷山碧孱顔拔地維矗天關上有靈泉真人煉紫丹
下有揭氏子孫藏其間神飇六月飛霜寒古人不可見
真人飛入越王山越王山倚天立桃源蕩蕩車馬入海
上青禽不必來人間絶境紛成邑我家蘘荷隂移家恨
不蘘荷深青松之葉蔭我屋白石之薦絃吾琴蘘荷再
生吾丹再成冥冥我祖去而上升靈泉援手引我太清
足跨五色鸞手掉金芙蓉浩然拔宅凌天風九州四海
如脱屣空留遺響此山中
玉笥山歌
大江之西洞庭東三山鼎峙争長雄玉笥嵯峨與天通
千迴萬轉重復重十人避秦入山中池養十魚為九龍
九人乘龍上虚空赤帝飛入為九嵕四海照曜何烘隆
三疏不救莽賊凶曹瞞欺天塞帝聰玉梁白晝隨靊霳
夀春真人抗靈蹤三壇佳氣長鬱葱璇題翠羽開神宫
九霞照地光熊熊急澗鳴玉相撞舂羣峯四合如朝宗
承天萬年亮天工大秀幽詭郁木同重巖洞壑守鬼工
白猿夜啼寶氣衝我欲求之白雲封金闕先生碧兩瞳
弟子文詠敬以恭巢雲駕霧留飛蹤元洲長史白玉容
八十二口來相從一入不復世莫逢忽而見之若發蒙
朱宫玉堂繡簾櫳青童素女清而丰桃花杏花相映紅
忽而不見空溟濛或聞玲玲磬與鐘或如金雞啼曉風
何劉沈謝數十公遺聲逸響猶渢渢霓旌羽節何當降
霞衣飄飄珮琅璁下與世人哀瘝恫身為風牧常先鴻
上佐皇羲播時雍還淳反樸服孝忠物不疵癘年穀豐
氣酣飛上三會峯周覽四極摩蒼穹前有天柱如華嵩
落日返照金芙蓉三峯東出號赤松雲臺太白相横縱
羣玉金扇遠更濃兩峯相倚如駏蛩紫微高歌紫霞沖
石橋金柱争巃嵸長江外抱如白虹束以驚峽轟奔洪
千今萬古聲淙淙百神歆集元氣融超凌蓬萊軼崆峒
仙來不來吾心忡山中有草名碧茸食之千歲顔如童
我欲求之不可窮願佩含景從仙翁紫袍白馬來兩騣
奪取神君一尺銅坐閱絶景忘春冬
寄題九江義門陳氏夀安堂
匡廬之隂彭蠡涯七百餘載真良家(宋御書表其門曰眞良家)沖和
鬱勃吹不散飛落南山萱草花往時冠蓋如流水撞鐘
鼎食三萬指詔書十載復租庸每歲朝廷仍貸米父慈
子孝則四方紀淨綱明照閭里蓬萊水淺昆明空天開
地闢元氣通張公百忍澤未竭王母千年桃始紅南山
築臺三百步翠竹屯雲森玉樹忠厚必有神明扶淳樸
自是期頤具方瞳綠鬢紅氍毹春酒搖蕩香扶疎公侯
子孫始必復日為太夫人起居
題臨江同知問流民事蹟
江北流民七十口三十餘年在江表朋兇結惡四百餘
白刃差差歴村保崩騰所向如投空白晝攫金都市中
頃由南昌入豐邑反賂守者為先容長官坐堂寇入室
妻子莫逃況金帛豈無鄉民敢相敵長官一揮翻辟易
臨江貳守廉且武手縳其渠散其伍豈惟鄉民得安堵
鄉境聞之皆歌舞其渠在獄伍四歸大府上功民俗熙
乃知一念敬厥職萬事至難皆可為人民社稷我所有
安得坐視如雞狗人有雞狗猶愛之民社豈在雞狗後
請君看取臨江守
廬山連尊師求真陽詩久諾之而未作一夕夢中
得之因書以贈
稽天之浸不可滅焦石之烈不可絶香爐峯頭按羽節
滿山桃花滿湖月
廬陵元潭觀舊藏許旌陽斬蛟劒興國有一道士
七過廬陵竊之至於京師以獻吳真人邀予賦詩
遣還本觀
章江渡頭白羽扇千載傳聞誰得見惟有元潭老劒精
萬里相尋若驚電冥冥旌陽九電駕神物無歸思變化
當時同學十二人猶有吳公在天下吳公曉出勢割山
石愁氣挾草木寒安得天風吹繫彼日月還麻姑綠雲
髮黝黝長不殘
孝子堂(在青綏為孝子黃覺經建)趙孟頫
南城青綏孝子家至今門戶生光華百年往事已陳迹
路傍過者恒咨嗟國初歸馬山陽日骨月人間有相失
黃氏之子真可憐不見慈親眼流血誓將筋力窮寰區
東從扶桑西月窟寸心莫移利斷金滄溟不深此恨深
皇天鑒汝精誠苦汝水之旁見其母髫年失母今白頭
歴涉艱難幾寒暑陶然竊負歸故鄉山川草木增輝光
金榜旌標自天降翰林紀傳垂不忘羣公作歌粲奎璧
牛腰卷軸今猶藏安得南陔周雅章為君長歌歌慨慷
廬陵劉老人百一歌袁桷
昔聞寧皇嘉定時平淮如掌糧如坻襄陽高屯十萬卒
武昌金埓饒軍資西蜀環山堆錦繡滔滔南紀喉襟首
峨眉積雪不動塵玉壘浮雲古今守當年行都號全盛
翠箔珠簾争鬭勝西湖不識烽臺愁北關已絶強鄰聘
寶慶天子來自外邸朝諸侯土疆日窄邊庭憂大帥偃
蹇藩鎮侔小壘推剝租瘢稠春城絃管暗烟雨四十一
年變滅同浮漚咸淳太阿已倒持銅山之賊專宫帷樓
危金谷山鬼泣舸走白浪江神悲老人年周一甲子至
元大帝車書合文軌每話承平如夢中萬事東風過馬
耳只今行歲一百一坐閱天地同昨日秭歸聲苦紅葉
翻邯鄲睡熟黃梁失門前手種青桐百尺長笑指截取
諧宫商少君荒唐方朔誕不如老人親見深谷為高岸
我孫之孫為元孫翔鸞峙鵠高下飛集駢清門憑公欲
補先朝事濡毫更作長生記
題高彦敬桑落洲望廬山圖
長江亭亭桑落洲一塔獨傲蘋花秋邊聲已逐鼙鼔盡
水氣欲挾漁榔浮謫仙騎鯨五柳老真景變滅隨沙鷗
空餘秦筝與羌管斷續不洗琵琶愁玉堂小窗解蒼佩
宴坐得意毫端收空青點雲碧痕溼方諸取月寒光流
匡廬老人在何許似覺頷首相遲留佳峯稜稜鐵鉤鎖
寸樹點點銅浮漚要知翰墨灑清氣俗子政爾勞雕鎪
秋泉山人息機事青眼不與王公酬高張素壁凜太古
擬跨獨鶴還磯頭人生江湖在適意底用絶俗埋林丘
披圖覽古重歎息天際杳靄疑歸舟
番昜周節士歌黃溍
周君生長番君里長身俁俁鬚仍美師張先生業孔氏
夏螢冬雪頻繼晷先生愛居不骩骳君謂先生我知已
遭時戰伐多瘡痏賊衆乘之作姦軌郡檄先生俾一洗
先生慷慨為之起曰彼蚩蚩聚蜂蟻兇渠本我家奴爾
我將笞之用折箠披其角毛脫距觜奴挾兵來速如鬼
反噬其主先生死先生諸子俱幼稚周君聞之失箸匕
曰古復讐蓋有禮師長之讐視兄弟我今必也書於士
走告郡府伏以俟府公義之弗敢止授以殳斨與弧矢
或云彼衆我無幾盍募援兵為表裏君奮不顧行益駛
賈勇直前無與比賊窮擲金計何詭得金失賊墮其餌
亟取貪夫尸諸市士氣復振賊乃靡追奔逐北劘賊壘
迅雷不及掩其耳一柵既覆衆柵毁生致賊奴洎妻子
刌其心肺獻俎几告於先生辭亹亹凱旋公庭旗旐旖
散遣部伍歸耘耔天戈耀日方南指郡將效死弗拜跪
周君堂堂衆所恃人咸謂君今可仕細書降表僅尺紙
大哉公侯小刺史君言我本不獲已出為吾師刷讐恥
罪人已得賊已弭東村西落無荆杞不義富貴寧飲水
公毋多談且休矣閉門高臥肉生髀白駒空谷餘四紀
殁葬金潭有廟祀鄉人歲時擊羊豕子暾來與胄子齒
踵門泣涕言如此嗟君壯節甚竒偉播兹歌詩侑哀誄
金谿縣葛烈女廟貢師泰
金谿廟前草離離金谿廟中兩女兒青山猶似舊時色
流水不盡行人悲翠翹珠珥垂孔雀廟門深鎖藤花落
靈風蕭颯半空來髣髴音容啓珠箔憶昔里中初賦銀
銀賦日急家日貧父身搒掠痛欲絶女心憤結何由伸
鬼狐夜號天漆黑大冶騰騰火光烈可憐踴躍雙蛾眉
變作兼金白如雪君不見緹縈上書更肉刑木蘭遠赴
可汗兵固知才略過男子不如孝女英烈能捐生又不
見湘妃江邊淚斑竹韓憑冡上連理木固知精誠可相
召不如孝女感化獨神速赤龍並駕參嬋娟萬古日月
懸中天人生雖死名不死吁嗟丈夫應愧爾
金谿縣孝女廟樂歌三首(并序)楊翮
有元至正元年撫州路金谿縣新作二孝女廟成按
二孝女姓葛氏在唐寶歷間以官責其父祐虧鍊白
金事不勝暴酷皆發恚投冶中焚死父因獲免并其
邑除坑冶之害以迄于今是宜血食其土矣國子博
士吳君師道既文之石而祀神之詩闕焉上元楊翮
撰為樂歌三章俾金谿之民歲時歌之以祠孝女其
辭曰
靈之來兮兩旗張導旌幢兮鏘琳琅繽晻曖兮相頡頏
並輜軿兮歸故鄉歸故鄉兮民所望昭肸蠁兮曶洋洋
庭燎輝兮夜未央椒蘭發兮鬱芬芳民報祀兮弗敢忘
心屏營兮咸肅將靈格思兮民樂康
靈之畱兮澹容與雲凝凝兮翳堂宇瓊筵陳兮合簫鼔
列尊罍兮酌清酤牲肥腯兮承雕俎女巫進兮傞屢舞
誦神德兮歌頌舉孰捐軀兮悟時主齊英英兮惟孝女
繼兹今兮饗終古靈醉飽兮民樂胥
靈之去兮將安之儼欲旋兮猋上馳互招搖兮爛祈祈
遵雲路兮眷威遲金有賦兮地不遺竭貲産兮民力罷
我邑井兮咸熙熙賴神惠兮獨弗罹千萬&KR1124;兮神是稽
薦蘋藻兮答神釐靈遄逝兮民聿思
李潯陽死節歌(并序)周霆振
李侯治潯陽之二載紅巾賊發蘄黃倚蔡醜為聲援
勢浸逼郡數告急於省省議調兵武昌興國相繼沒
南北道梗潯陽厄侯力疾奬率民義誓不與賊俱生
郡將悉所部先遁侯轉戰力盡猶持短兵奮擊慷慨
指天父子同遇害嗚呼李侯可謂仁義之勇矣彼滔
滔者獨何心哉侯家穎川名黼字子威曾祖而下仕
皆通顯發身監學泰定丙寅鄉試魁上都丁夘進士
第一死節壬辰春年五十有六
蜀川會漢投匡廬潯陽之厄江西樞李侯仗節忠貫日
存沒誓與城池俱庸庸郡將弛練卒世禄忍負私其軀
寇來談笑啓關遁坐使邑井成丘墟侯時力疾短兵奮
臣首當血心當刳魂歸謁帝慟伏闕塗地肝腦民何辜
臣衷願瀝付渠答臣首欲飛宜僕姑誓堅紅壁殱衆醜
却埽淮蔡匡全吳黃塵四低黑風淡赤豹騰駕蒼蚪呼
山川幾劫鑄英氣上遡古昔誰其徒平原汗馬河北重
江淮安堵睢陽孤顔張凜凜心未死迴立千載誠相孚
況聞有子殊激烈義在從父輕頭顱石頭之袁姑孰卞
兩間忠孝何嘗無紛紛賣降與棄甲仰視汗喘呀長吁
惟公蓋自元氣立顧盼所取皆詩書當年射策首多士
已分一念金無渝勖哉謀國慎所托古今大勇惟真儒
布延郎中(并序)
壬辰寇陷武昌順流而下省郎中布延布哈諗於衆
曰若其直擣真陽事未可知儻轉而南無能為矣吾
受國厚恩發身監學忝進士先誓死必報遣人間道
馳書奉百金歸别父母建議盡撤城外民居寇始渡
江官軍小衂母弟佛努死之公單騎殿小橋寇不敢
逼衆遂翕從奉平章公道通左丞章巴延竭志守城
逆黨雲集攻圍五十有四日大敗而還散亡略盡江
南遂為天下雄非公長才贊畫平章左丞聽用其言
詎至是邪朝廷論功除本道廉訪副使於是公之志
愈無窮矣遠近士大夫為公歌詩頌其美俟太史氏
擇焉公世家山東希古其字也邑士劉子真近歸自
洪具道本末如此
近時有客湖上歸能話郎中身許國朝廷取士數十年
誰謂書生無寸策江州李侯死可書郎中百戰全洪都
昔年廷對俱第一鸞鳳固與羣飛殊當其練兵首陳義
謂賊南征非所忌環城撒屋民始疑事急方知為上計
家書間道馳山東百金歸報夀乃翁小臣於此誓生死
仰視白日昭其忠翔風雲低吹戰血母弟魂歸寶刀折
倉皇勁氣吐寸心立馬危橋萬夫決相臣攬轡從天回
將軍鞞鼓轟春雷為公破敵捐萬死顧盼妖賊如山摧
君王太息加褒異深副當年設科意碧霄雨露湛恩深
官轉霜臺弘國器漢廷寥寥渤海龔廣陵張綱尤罕逢
使君宴坐試深省談笑憲府看平戎
過玉成砦
玉成三面堅如鐵穿井無泉援兵絶去年此際萬人登
已是如今髑髏骨刀飛丁壯屠嬰孩婦女分配囊貲財
浪傳古昔險堪恃曠刧竟墮昆明灰我來似涉羊腸坂
道遇遺黎拭愁眼故人何處覓遊魂雲樹鴉啼寒日晚
埋冤樹(并序)
郡城西郊官道側有樹名埋冤往來必於此少息因
賦託興庶幾有位者聞而動心焉
出城十里西南去行役經過倦休處崔嵬古幹絡蒼藤
相傳此是埋冤樹樹名那得呼埋冤閱人累歲官道邊
朝吁械繫逮詞訟夕斃鞭扑逋税錢富家招權逞濫入
孱弱破家哀孑立幾人飲恨淚徹泉樹不能言天為泣
埋冤得名良可悲郡中守令知不知
為蕭元泰題龍虎山巖圖陳旅
龍虎之山仙所寰我昔夢寐遊其間乾坤風氣結沖秀
中有正一元都壇羽人授我九節杖林磴窈窕窮幽攀
金宫藥殿起寥廓翠崖丹巘深迴環峯頭時飄白䓿萏
石上盡種青琅玕諸巖一覽二十四總似瀛渚蓬萊山
清溪浮空引雪練遠岫隔水來烟鬟就中仙巖更竒絶
上有玉樹皆檀欒虹光半夜出林杪云是石室韜神丹
欲求刀圭已衰疾羽人去我如飛翰褰裳磵曲采芳草
斷猿疎雨春山寒覺來俗事日滿眼歲月冉冉隨驚湍
會稽蕭氏忽相訪笑以此圖令我看夢中羽人貌真似
而我别後鬢毛斑題詩聊復紀疇昔願拂塵服齊驂鸞
送周尊師歸廬山太平宫成廷珪
匡廬之山仙所居銀河倒蘸青芙渠三千里路昔一往
十八社友今何如向來匡君結廬處至今海月懸高樹
水流花落春復春洞府蒼茫隔烟霧西風蕭蕭吹短衣
賣藥修琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸畱神物守丹鼎
近喜弟子迎飇車世間信有揚州鶴看汝乘之上寥廓
晴窗須理白雲篇爽氣仍開紫霞閣袖中寶劎且藏鋒
彭蠡小龍方睡著
半山歌為餘干周隠君作隠君早歲江湖中有半
山行槀三十年晚歸冠山終老焉
番陽臺上生春草湖外之山為誰好滄波日日送征帆
多少行人此中老翁昔少年初遠遊吳楚東南事幽討
江海詩名三十年盡攬風烟入行槀歸臥冠山一半雲
知足由來合天道黃金似水供歲時白髮如霜照晴昊
却畱一半與諸君若箇似翁歸亦早傍人錯比争墩翁
翁若聞之應絶倒
題鄧家婦王氏詩卷郭鈺
青原之北書臺東高官厚禄多才雄一死獨稱鄧家婦
立身豈在文章工黑風吹沙舞魑魅劍花凝碧血流地
紅顔薄命誰不憐高風能使男兒愧鄧侯莫傷鸞鏡空
入夜招魂歸故宫結髮深恩不相負今日始見修齊功
茫茫世事東流水鄧侯容髮今何似黌宫有井井有人
重到讀書須向此
崇山游危素
祈仙古觀摩空青手持鐵杖山中行浮丘真人不可見
窈窕萬谷酣秋聲捫藤直登六七里下頫世間真井底
雷霆震動獵雲硠燁燁靈光夜深起尊師有道虎狼馴
瑤草滿地山如春仙公不歸鶴自語老木夾路龍生鱗
鄧卿顧我三嘆息滄海蟠桃幾時得千年虎魄儻可餐
會見紅顔生羽翼
游鐵柱觀
已從龍興游即往鐵柱觀龍精不出奥區囚鴻水奔流
合江漢沈沈古井清如空東方大海長相通千年神劍
不可忽老屋夜夜生雷風
送桂少孺之會昌學正
桂公年老才華盛遠作會昌州學正會昌僻在江西隅
古來地熱不可居居民年來家有井洩盡瘴烟無疾病
長江水碧風不波雙櫓夜發聲如鵝横經伐鼔高堂上
老幼相攜來聽講春秋祀祭黍稷香鐘鏞琴瑟鳴鏘鏘
先王典禮公所秉努力念之垂永臧
小孤山歌
大孤之石衡且橢青青長在湖中臥小孤之石銳以高
峭立傲岸當洪濤滔滔逝水東流去兩石嶕嶢屹天柱
蜀巴之源浩沄沄壯哉此地江海門鴻龐稍見土宇曠
疏鑿方知夏后勤名山大澤神所主過者震驚誰敢侮
云何作廟向江壖摶土娉婷若龍女篙師賈客爾何知
坎坎伐鼔持豚蹄倚篷清坐漁歌起日莫沙禽來去飛
弔義士胡振祖劉彦昺
崑崙畫裂黃河決京畿地毛白於雪鬼母啼秋天雨魚
武庫兵鳴劍飛血黃屋播越烟塵張四海感激思勤王
鄱陽胡公軀七尺義旗塞路寒無光鳶肩火色萬里壯
虎氣電目千夫強城頭陳雲壓鼙鼔釃酒椎牛題露布
破釜沈船晚更征囊沙壅水宵還渡萬乘干旟驃騎營
轉戰直薄浮梁城孤軍糧盡朝餐草間道人稀夜煮冰
鐵甲照霜弓影曲寶刀磨月血痕腥旄頭芒射前星落
恃勇驍騰身不却淒涼馬革裹尸歸誰復聲名寫麟閣
郡侯紀績筆如椽父老相傳泪泫然三尺荒墳何處是
忠臣後代子孫賢
鸕鷀埠曾修
鸕鷀埠頭江月吐野老獨行向人語避亂無山多在船
鄰里相求近洲渚前日紅巾船上來男兒就殺女就擄
積屍滿灘灘水乾烏鳶食肉呼其侣王師北望杳不至
白髮零丁適何所兩岸空村無哭聲時有行人淚如雨
孝子行(并序)(道士)查居廣
豐城廖孝子至元十九年鄉寇大作子負母冒刃逃
及亂靖孝養終身與江革不殊惜無史書之揭翰林
近題其墓曰有元純孝廖某之墓又為作文刻石虞
學士書之
豐城昔在至元歲寇賊紛紛亂如鬼是時廖生抱母行
不死白刃天有情固知至願天必感母子全活見太平
廖生雖死猶未死往往遺民言此事有如江革遭亂離
負母潛逃經險阻情詞惻惻賊舍之孝德還堪耀今古
嗚呼薄俗□獍同墓上請看純孝子
江西通志卷一百五十
