江西通志卷一百四十七
藝文(詩一)
四言
晉
贈鄱陽府君張仲膺(五章)陸雲
神林何有竒華妙實皇朝如何窮文極質斌斌君子升
堂入室太上有曜子誕其輝知機日難子達其微入輔
帷幄出御千里滔滔江漢南國之紀
謁帝東堂剖符南征天子命我車服以榮何以潤之德
被蒼生何以濟之威振羣城却愚以化崇賢以仁鳳舒
其翮龍濯其鱗憶彼荒藪莫敢不賓雖云舊邦其命維
新
卞和南金終始一色顯允君子窮達一德弘仁厲道物
究其極古賢受爵循牆虔恭今哲居貴履盈如沖接新
以化愛舊以豐隆此嚶鳴惇彼谷風
忠至寵加孝至榮集内崇南芬外清名邑煒煒棠棣夐
增其華猗猗桑梓厥曜孔多被繡晝行昔人攸美階雲
飛藻孰與同粲
人道伊何難合易離會如升峻别如順淇嗟我懷人曷
云其來貢言執手涕既隕之
酬丁柴桑(二首)陶潛
有客有客爰來爰止秉直司聰子惠百里飡勝如歸聆
善若始
匪惟諧也屢有良由載言載眺以寫我憂放歡一遇既
醉還休實欣心期方從我遊
宋
筠州聖祖殿詩六章章八句蘇轍
高安在南分自豫章重山複江魚鳥之鄉俗野不文吏
亦怠荒禮失不知習為舊常於穆聖祖宅神皇極降
鑒在下子孫千億羽衣玉佩旗纛旄節巍巍煌煌秩祀
萬國如日在天靡國不臨筠雖小邦其有不歆東廡
西嚮誰昔營之民昏不知神以不懷深山之間野水
之濱禮樂聲名孰見孰聞祖廟之嚴君臣則存失而不
圖民以罔親毛侯始來其責有係匪民之愚禮教失
墜章聞於朝帝曰俞哉弗改弗新何以示民九峯之
杉逍遙之柟易直且修弗斵而堪新堂有嚴四星在南
朝廷之儀萬民所曕
元
春暉堂詩(有序)何中
清江黃伯原母弟七人孝愛友恭作春暉堂母年七
十奉觴堂上子孫滿前内外姻友咸集今集賢直學
士草廬吳先生序其事國子司業大魁張君起嵒繼
之名士大夫詩詞交贊斯母亦榮矣吾鄉陸子靜兄
弟孝友閨門雍穆累世同爨無間言事聞旌表余嘗
至青田其廬觀故址存焉雖然子靜以道學鳴其實
履也固宜若伯原兄弟起家詩禮卓然不滓于俗其
實履如此尤難也伯原不以此求知於人而人樂誦
之者秉彛好德之心有不能自已而然惜乎觀民風
者無其人不獲達于天朝旌以勸之使四方後代有
所感慕而興起也余既羨斯母之榮又嘉伯原兄弟
之粹乃從而為之詩
遲遲春暉舒舒寸草滄溟易竭母恩莫報春暉遲遲
寸草舒舒其報伊何孝友弗渝母在高堂子孫環序
觴俎靜嘉式燕式裕七袠遐齡樂只無央有子而賢
乃夀而臧豈無萊庭高牙大纛豈無疏榮金花鸞誥
匪回而汙則蠧而殘有燁斯母子行俱完河潤斯
澤晉薰乃良曷施其德俾燠其涼懿歟休兹八龍濟
濟斯堂斯母孔多受祉
柏堂詩(有序)揭徯斯
劉母熊夫人有淑德年二十五而寡守志不嫁有子
曰觀又賢作堂以奉其母請名於太史氏謂之柏堂
而作是詩
鬱彼北堂言樹其柏其柏薿薿惟木之特柏之始生於
彼高陵雨露其凝金石其貞柏之既成鳳臆鸞膺言樹
斯庭霜雪是憑霜雪皓皓其柏矯矯有美君子而弗偕
老其葉欒欒其節桓桓其居安安永世式觀我堂我構
我柏其茂天錫眉夀保艾爾後
白蓮詩(并序)
鄕人李雲紀事母極孝母死廬於墓側墓前稻田中
忽生白蓮一枝人以為孝感所致進士徐季子赴春
官為予言且請賦詩
蕭蕭墓門翼翼良苗我母之思匪夕有朝墓門蕭蕭
良苗翼翼我母之思匪朝伊夕良苗如何中有蓮花
匪生斯生其理則那濯濯其華其葉翻翻中心悼之
莫與我言人之為言維孝之格予曷云然昊天罔極
冰雪相看亭(并序)虞集
趙君有道之先故宋南渡時自東都徙分宜二百年
於茲矣其大父登進士第仕至文林郎湖北憲司幹
辦公事其父兩舉江西轉運司進士覃恩受官宋亡
不復仕城東故地美竹萬箇作亭其間而隱焉名之
曰冰雪相看信國公之子平遠宣慰之所題也有道
信厚敦愿衣冠容氣翩翩然有王孫公子之遺風敏
稼穡以服徵賦謹詩禮以保族姓無外騖無妄求弗
變其父之志以老其身以長其子孫是以士君子稱
焉夫元亨利貞之為德猶春夏秋冬以為時也君子
觀乎運序以自處則合於時措之宜而不過焉方其
以振振麟趾之賢處富貴之極則元亨春夏之時也
自其來南族蕃以久非秋之利乎其在有道為冬之
貞無疑矣冰至堅而不折雪至潔而不汙凜然相看
不接于他物誠得處貞之道也予聞而善之故為之
賦詩
挺挺直筠琴岡之陰豈無春陽匪今斯今高宜於天下
蟠地深不易其節侃侃素心豈無膚敏白駒駸駸我獨
考槃樂乎幽林堅冰在淵積雪在岑獨往不迴悠然行
吟采采紫芝園綺是尋還求陶生撫我素琴邈乎古人
副我夙欽
青綏黃孝子詩胡布
民彛自天理亂義存觸踏危柯死無傷恩惟皇建國一
視同仁革宋踐祚兵下南藩俘掠不道擴靖中原曰黃
氏母奔亂愛身道遠恩薄客三十春兒大知禮痛母不
還發廣大願緇衣髠顔越歴海甸走達荆蠻渚宫襄郢
如跬步間孝感天致大義昭貫歘下汝州知母所安子
見母喜母念子難彛倫世表骨月天完佛力道心克踰
孔艱迎致千里生養死全旌門渠渠兵後巋然曰予生
晚後數十年目逆頌文耳流事傳何意丁危迹踐憂患
聖訓昭昭服膺拳拳寸心二者百感紛千再歌屺岵翹
企首山得不愧作天下孰先春蘭其芳寒菊其鮮猗黃
母子尚薦九泉
平寇詩(并序)涂幾
至正十五年天子命翰林直學士吳公以江西憲來
總戎冬至於撫公大布威德文武並用不踰年而成
駿功非公任將得人何以臻此某撫人而學仕于旴
感鄉郡之底寧思與一州五縣之生聚蒙戴大德永
永無極故作詩以美公
維撫有孽既黠而兇屢伐不服以干我戎維天子有臣
既文且武出師于郊士怒如虎公昔始來飛書諭蒙彼
卒不化乃謀乃攻公服振振櫜弓載行出師于郊萬夫
則聽公有善將能振予旅拳勇畢陳既入于阻醜徒如
雲屢侮王師公將有嚴王師不隳俘馘纍纍大小畢來
公將勇只公略用只孰敢不程往劘其壘既底於降戒
掠於師或取其茅投爾礩砆軍士濟濟凱旋而歌嘘枯
沃炎乃底太和西姦未窮有孽于東命將往擒火原為
紅困獸匍匐願逋天誅公釋不殺俾全其軀撫人未寧
為肉為魚今既寧止民情舒舒撫人既寧羣方畢回自
江東西無遠不懷有穹者碑有嚴者祠祝公萬年福禄
如茨福禄如茨公乃國基諸侯之師社稷是毗公去遲
遲公無我違作詩抒懷撫人之思
明
饒州方貞婦詩(并序)朱善
蘭竹美方貞婦也貞婦守節執義婦道既全擇師教
子母道兼盡故作是詩以美之
冬蘭青青列于階庭風雪所撓不枯而榮冬竹猗猗
蔭于戶牖冰霜所摧不萎乃秀彼美貞婦志潔行高
煢煢朝夕不敢怨勞有蘭之幽有竹之節守義不渝
之死靡慝夫也天只孰忍忘之子之幼矣誰其將之
夫也天只孰忍負之子之幼矣誰其顧之適彼南畆
言刈其麻我勤于績以定我家適彼南圃言採其桑
我勤于蠶以實我筐爾筐既盈爾家既寧迺教爾子
勤于六經學業既優克忠克孝維子之賢繄母之教
載歌此詩續彼柏舟允矣方氏共姜其儔蘭則有
馨竹則有筠嗟婦之貞永保令名
國朝
錦繡谷朱之佐
峩峩匡嶽靄靄春暉和風朝扇柔露夕垂言度谷口仰
睇巖扉雜花芬郁異卉葳蕤清谿已流碧嶂方開(叶)遊
魚競唼靈鳥自啼中有仙眞樂此忘歸乘鸞長嘯采藥
療饑欲往從之周道倭遲所期羽翰萬里奮飛既餐霜
雪載挹芳菲濯纓晞髮山巔水湄
五言古
漢
豫章行清調曲
白楊初生時乃在豫章山上葉摩青雲下根通黃泉涼
秋八九月山客持斧斤我(闕)何皎皎梯落(闕)根株
已斷絶顛倒巖石間大匠持斧繩鋸墨齊兩端一驅四
五里枝葉自相捐(闕)會為舟船燔身在洛陽
宫根在豫章山多謝枝與葉何時復相連吾生百年(闕)
自(闕)俱何意萬人巧使我離根株
按古樂府豫章行李善文選注引其首二句吕延濟
云本以豫章郡而為之以叙人代辛苦之意其字句
雖有脱落然豫章之地見于詩者實始此篇前志遺
之今補自後晉宋迄唐作者多倣此體俱各叙離思
與地無涉槩不錄
晉
遊斜川一首(并序)陶潛
辛丑正月五日天氣澄和風物閒美與二三鄰曲同
遊斜川臨長流望曾城魴鯉躍鱗于將夕水鷗永和
以翻飛彼南阜者名實舊矣不復乃為嗟歎若夫曾
城傍無依接獨秀中臯遙想靈山有愛嘉名欣對不
足率爾賦詩悲日月之遂往悼吾年之不留各疏年
紀鄉里以記其時日
開歲倏五十吾生行歸休念之動中懷及辰為兹游氣
和天惟澄班坐依遠流弱湍馳文魴閒谷矯鳴鷗迥澤
散游目緬然睇曾丘雖微九重秀顧瞻無匹儔提壺接
賓侣引滿更獻酬未知從今去當復如此否中觴縱遥
情忘彼千載憂且極今朝樂明日非所求
移居(其一)
昔欲居南村非為卜其宅聞多素心人樂與數晨夕懷
此頗有年今日從兹役敝廬何必廣取足蔽床席隣曲
時時來抗言談在昔竒文共欣賞疑義相與析
丙辰歲八月中於下潠田舍穫
貧居依稼穡戮力東林隈不言春作苦常恐負所懷司
田眷有秋寄聲與我諧饑者歡初飽束帶候鳴雞楊檝
越平湖汎隨清壑迴鬱鬱荒山裏猿聲閒且哀悲風愛
靜夜林鳥喜晨開曰余作此來三四星火頽姿年逝已
老其事未云乖遙謝荷蓧翁聊得從君棲
庚戌歲九月中於西田穫早稻
人生歸有道衣食固其端孰是都不營而以求自安開
春理常業歲功聊可觀晨出肆微勤日入負耒還山中
饒霜露風氣亦先寒田家豈不苦弗獲辭此難四體誠
已疲庶無異患干盥濯息簷下斗酒散襟顔遙遙沮溺
心千載乃相關但願長如此躬耕非所歎
還舊居
疇昔家上京六載去還歸今日始復來惻愴多所悲阡
陌不移舊邑屋或時非履歴周故居隣老罕復遺步步
尋往迹有處特依依流幻百年中寒暑日相推常恐大
化盡氣力不及衰撥置且莫念一觴聊可揮
和劉柴桑
山澤久見招胡事乃躊躇直為親舊故未忍言索居良
辰入竒懷挈杖還西廬荒塗無歸人時時見廢墟茅茨
已就治新疇復應畬谷風轉凄薄春醪解饑劬弱女雖
非男慰情良勝無栖栖世中事歲月共相疎耕織稱其
用過此奚所須去去百年外身名同翳如
廬山雜詩(釋)慧遠
崇巖吐氣清幽岫棲神跡希聲奏羣籟響出山溜滴有
客獨冥遊徑然忘所適揮手撫雲門靈關安足闢流心
叩元扃感至理弗隔孰是騰九霄不奮沖天翮妙司趣
自均一悟超三益
南北朝
入彭蠡湖口謝靈運
客遊倦水宿風潮難具論洲島驟迴合圻岸屢崩奔乘
月聽哀狖浥露馥芳蓀春滿綠野秀巖高白雲屯千念
集日夜萬感盈朝昏攀崖照石鏡牽葉入松門三江事
多往九派理空存靈物吝珍怪異人祕精魂金膏滅明
光水碧綴流温徒作千里曲絃絶念彌敦
從斤竹澗越嶺溪行
猨鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦陵緬川渚
屢&KR0616;復乘流翫迴轉蘋萍泛沈深菰蒲冒清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮
一悟得所遣
入華子崗是麻源第三谷
南州實炎德桂樹陵寒山銅陵映碧澗石磴瀉紅泉既
枉隱淪客亦棲肥遯賢險逕無測度天路非術阡遂登
羣峯首邈若升雲烟羽人絶髣髴丹丘徒空筌圖牒復
磨滅碑版誰聞傳莫辨百世後安知千載前且申獨往
意乘月弄潺湲恒充俄頃用豈為古今然
石壁精舍還湖中作
昏旦變氣候山水含清暉清暉能娱人遊子憺忘歸出
谷日尚早入舟陽已微林壑斂暝色雲霞收夕霏芰荷
迭映蔚蒲稗相因依披拂趨南徑愉悦偃東扉慮澹物
自輕意愜理無違寄言攝生客試用此道推
登廬山絶頂望諸嶠
積峽忽復啟平塗俄已閉巒隴有合沓往來無蹤轍晝
夜蔽日月冬夏共霜雪
登廬山
懸裝亂水區薄旅次山楹千巖盛阻積萬壑勢迴縈巃
嵸高昔貌紛亂襲前名洞澗窺地脈聳樹隱天經松磴
上迷密雲竇下縱横陰冰實夏結炎樹信冬榮嘈囋晨
鵾思叫嘯夜猿清深崖伏化迹穹岫閟長靈乘此樂山
性重以遠遊情方躋羽人途永與煙霧并
從登香爐峯
辭宗盛荆夢登歌美鳬繹徒收杞梓饒會非羽人宅羅
景藹雲扃沾光扈龍策御風親列涂乘山窮禹跡含嘯
對霧岑延蘿倚峯壁青冥搖煙樹穹跨負天石霜崖滅
土膏金澗測泉脈旋淵抱星漢乳竇通海碧谷館駕鴻
人巖棲咀丹客殊物藏珍怪竒心隱仙籍高世伏音華
綿古遁精魄蕭瑟生哀聽參差遠驚覿慚無獻賦才洗
汗奉毫帛
遊豫章西觀洪崖井謝莊
幽願平生積野好歲月彌捨簪神區外整褐靈鄉陲林
遠炎天隔山深白日虧游陰騰鵠嶺飛清起鳳池隱曖
松霞被容與澗煙移將遂丘中性結駕終在斯
登江州百花亭懷荆楚梁元帝
極目纔千里何由望楚津落花灑行路垂楊拂砌塵柳
絮飄春雪荷珠漾水銀試酌新豐酒遙勸陽臺人
别范安成沈約
生平少年日分手易前期及爾同衰暮非復别離時勿
言一尊酒明日難重持夢中不識路何以慰相思
從冠軍建平王登廬山香爐峯江淹
廣成愛神鼎淮南好丹經此山具鸞鶴往來盡仙靈瑤
草正翕赩玉樹信葱青綘氣下縈薄白雲上杳冥中坐
瞰蜿虹俛伏視流星不尋遐怪極那知耳目驚日落長
沙渚曾陰萬里生藉蘭素多意臨風默含情方學松柏
隱羞逐市井名幸承光誦末伏思託後旍
泛䢼亭湖范雲
迴艫承派水舉帆逐分風蕩漾疑無際飄飄似度空檣
烏排鳥路船影没河宫孤石滄波裏匡山苦霧中寄謝
千金子安知萬里蓬
遊廬山觀道士石室吳邁遠
蒙茸衆山裏往來行跡稀尋嶺達仙居道士披雲歸似
著周時冠狀披漢時衣安知世代積服古人不衰得我
宿昔情知我道無為
奉使江州舟中七夕庾肩吾
九江逢七夕初弦值早秋天河來映水織女欲攀舟漢
使俱為客星槎共逐流莫言相送浦不及穿針樓
奉使廬陵吳均
悵然不自怡端憂坐漠漠風急鴈毛斷冰堅馬蹄落客
子饑寒多江上衣裝薄何當報恩罷驅車還北郭
劍池陰鏗
清池自湛淡神劍久遷移無復連星氣空餘似月池夾
篠澄深綠含香結細漪惟有蓮花鍔猶思匣中雌
與沈助教同宿湓口夜别何遜
我為潯陽客戒旦乃西遊君隨春水駛雞鳴亦動舟共
泛湓之浦旅泊次城樓華燭已消半更人數唱籌行人
從此别去去不淹留
遊匡山簡寂館張正見
三梁磵本絶千仞路猶通即此神山内銀牓映仙宫鏡
似臨峯月流如飲澗虹幽桂無斜影深松有勁風惟當
遠人望知在白雲中
唐
浮雲宫唐宣宗
道人西蜀來自謂八百歲愛此華林幽穴居聊避世眞
風度萬劫神仙邈相繼靈岫摩天空鳥道入雲際石罅
紫苔封泉泓墨龍憩碧桃花未開白鹿跡已逝春風撼
山館急雪舞林際滌除衣上塵刮盡眼中翳何當贈刀
圭豈復便俗吏吾不學李寬盜名取嘲戲
西江夜行張九齡
遙夜人何在澄潭月裏行悠悠天宇曠切切故鄉情外
物寂無擾中流淡自清念歸林葉換愁坐露華生猶有
汀洲鶴宵分乍一嗚
出為豫章郡途次廬山東巖下
兹山鎮何所乃在澄湖陰下有蛟螭伏上與虹蜺尋靈
仙未始曠窟宅何其深雙闕出雲峙三宫入煙沈攀崖
猶昔鏡種杏非舊林想像終古跡惆悵獨往心紛吾嬰
世網數載忝朝簪孤根自靡託量力况不任多謝周身
防常恐横議侵豈匪鵷鴻列惕如泉壑臨迨兹刺江郡
來此滌塵襟有趣逢樵客忘懷狎野禽棲閑義未果用
拙歡在今願言答休命歸事丘中琴
入廬山仰望瀑布水
絶頂有懸泉喧喧出煙杪不知幾時歲但見無昏曉閃
閃青崖落鮮鮮白日皎灑流濕行雲濺沫驚飛鳥雷吼
何噴薄箭馳入窈窕昔聞山下蒙今乃林巒表物情有
詭激坤元曷紛矯默然置此去變化誰能了
臨泛東湖(時任洪州)
郡庭日休暇湖曲邀勝踐樂職在中和靈心挹上善乘
流坐清曠舉目眺悠緬林與西山重雲因北風卷晶明
晝不逮陰影鏡無辨晚秀復芬敷秋光更遙衍萬族紛
可佳一遊豈能展羇孤忝邦牧顧已非時選梁(一作長)公
世不容長孺心亦褊永念出籠縶常思退疲蹇歲徂風
露嚴日恐蘭苕翦佳辰不可得良會何其鮮罷興還江
城閉關聊自遣
洪州西山祈雨是日輒應因賦詩言事
兹山藴靈異走望良有歸丘禱雖已久甿心難重違遲
明申藻薦先夕旅巖扉獨宿雲峰下蕭條人吏稀我來
不外適幽抱自中微靜入風泉奏涼生松栝圍窮年滯
遠想寸晷閱清暉虚美悵無屬素情緘所依詭隨嫌弱
操羇束謝貞肥義濟亦吾道誠存為物祈靈心倏已應
甘液幸而飛閉閣且無責隨車安敢希多慚德不感知
復是耶非
經廬岳回望江州想洛川有作劉允濟
龜山帝始營龍門禹初鑿出入經變化俯仰憑寥廓未
若兹山功連延並巫霍東北疏艮象西南距坤絡宏阜
自鬱盤高標復迴薄勢入柴桑渚陰開彭蠡壑九江杳
無際七澤紛相錯雲霞散吳會風波騰鄢鄀跡隨造化
久利與乾坤博肹蠁精氣通紛綸潛怪作石渠忽見踐
金房安可託地入天子都巖有仙人藥二門幾迢遰三
宫何儵爚咫尺窮杳冥跬步皆恬漠仙才驚羽翰幽居
靜龍蠖明牧振雄詞棣華殊灼灼盛業匡西夏深謀贊
禹亳黃雲覆鼎飛絳氣横川躍佐歷符賢運人期茂天
爵禮樂富垂髫詩書成舞勺清輝靖嵒電利器騰霜鍔
遊聖挹衢尊鄰畿恭木鐸牆仞包武侯波瀾控文若旋
聞刈薪楚遽覩升葵藿稷卨序揆圖良平公輔略重地
資出守英藩諒求瘼豫章觀偉材江州訪靈崿陽岫曉
氛氲陰崖暮蕭索潛伏屢鯨奔雄飛更鷙搏驚&KR1702;透煙
遐騰猿亂枝格故園有歸夢他山非行樂帝鄉徒可遊
皇澗終旅泊景物觀淮海雲霄望河洛城闕紫微星圖
書元扈閣神功多粉繢元氣猶斟酌丞相下南宫將軍
趨北落横簪並附蟬列鼎俱調鶴四郊時迷路五月先
投龠池榭宣瓊管風花亂珠箔舊遊勞夢寐新知無悦
樂天寒欲贈言歲暮期交約夜琴清玉柱秋灰變緹幕
風雲動翰林宫徵調文籥言泉激為浪思緒飛成繳千
里輝珠璣五采含丹雘鐘鼓旋驚鷃瑾瑜俄抵鵲竊價
慙庸怠叨聲逾寂莫長望限南溟居然翳東郭
送張舍人佐江州同薛璩十韻王維
束帶趨承明守官唯謁者清晨聽銀虯薄暮辭金馬受
辭未嘗易當御方知寡清範何風流高文有風雅忽佐
江上州當自潯陽下逆旅到三湘長途應百舍香爐遠
峰出石鏡澄湖瀉董奉杏成林陶潛菊盈把范蠡常好
之廬山我心也送君思遠道欲以數行灑
題豫章館崔國輔
楊柳映春江江南轉佳麗吳門綠波裏越國青山際遊
宦常往來津亭暫臨憩驛前蒼石没浦外湖沙細向晚
宴且平孤舟冋然逝雲留西北客氣歇東南帝獨有萋
萋心誰知怨芳歲
送東林廉上人歸廬山王昌齡
石溪流已亂苔徑人漸微日暮東林下山僧還獨歸昔
為廬峰意况與遠公違道性深寂寞世情多是非會尋
名山去豈復望清輝
贈王判官時余歸隱居廬山屏風疊
李白
昔别黃鶴樓蹉跎淮海秋俱飄零落葉各散洞庭流中
年不相見蹭蹬遊吳越何處我思君天台綠蘿月會稽
風月好却遶剡溪迴雲山海上出人物鏡中來一度浙
江北十年醉楚臺荆門倒屈宋梁苑傾鄒枚苦笑我誇
誕知音安在哉大盜割鴻溝如風埽秋葉吾非濟代人
且隱屏風疊中夜天中望憶君思見君明朝拂衣去永
與海鷗羣
望廬山瀑布水
西登香爐峰南見瀑布水挂流三百(一作千)丈噴壑數十
里歘如飛電來隱居白虹起初驚河漢落半灑雲天裏
仰觀勢轉雄壯哉造化功海風吹不斷山月照還空空
中亂潨射左右洗青壁飛珠散輕霞流沫沸穹石而我
樂名山對之心益閒無論漱瓊液還得洗塵顔且諧宿
所好永願辭人間
下潯陽城汎彭蠡寄黃判官
浪動灌嬰井尋陽江上風開帆入天鏡直向彭湖東返
景照疎雨輕煙澹遠空中流得佳興清賞亦何窮瀑布
灑清壁遙山挂彩虹相思俱對此舉目與君同
入彭蠡經松門觀石鏡緬懷謝康樂題詩書遊覽
之志
謝公之彭蠡因此遊松門余方窺石鏡兼得窮江源將
欲繼風雅豈徒清心魂前賞逾所見後來道空存况屬
臨汎美而無洲渚喧漾水向東去漳流直南奔空濛三
川名回合千里昏青桂隱遙月綠楓鳴愁猨水碧或可
采金精祕莫論吾將學仙去冀與琴高言
廬山東林寺夜懷
我尋青蓮宇獨往謝城闕霜清東林鐘水白虎溪月天
香生虚空天樂鳴不歇宴坐寂不動大千入毫髮湛然
冥眞心曠劫斷出没
尋陽紫極宫感秋作
何處聞秋聲翛翛北忩竹迴薄萬古心攬之不盈掬靜
坐觀衆妙浩然媚幽獨白雲南山來就我檐下宿嬾從
唐生決羞訪季主卜四十九年非一往不可復野情轉
蕭灑世道有翻覆陶令歸去來田家酒應熟
簡寂觀西澗瀑布下作韋應物
淙流絶壁散虚煙翠澗深巖際松風起飄來灑塵襟窺
蘿翫猿鳥解組傲雲林茶果邀眞侣觴酌洽同心曠歲
懷兹賞行春始重尋聊將横吹笛一寫山水音
春月觀省屬城始憩東西林精舍
因時省風俗布惠迨高年建隼出潯陽整駕遊山川白
雲歛晴壑羣峰列遙天嶔﨑石門狀杳靄香爐煙榛荒
屢罥罣偪側殆覆顛方臻釋氏廬時物屢華妍曇遠昔
經始於兹閟幽元東西竹林寺灌注寒澗泉人事既云
泯歲月復已綿殿宇餘丹紺磴閣峭欹懸佳士亦棲息
善身絶塵緣今我蒙朝寄教化敷里鄽道妙苟為得出
處理無偏心當同所尚跡豈辭纏牽
自蒲塘驛迴駕經歴山水
館宿風雨滯始晴行蓋轉潯陽山水多草木俱紛衍﨑
嶇緣碧澗蒼翠踐苔蘚高樹夾潺湲崩石横陰巘野杏
依寒拆餘雲冒嵐淺性愜形豈勞境殊路遺緬憶昔終
南下佳遊亦屢展時禽下流暮紛思何由遣
送張昇卿宰新淦岑參
官柳葉尚小長安春未濃送君潯陽宰把酒青門鐘水
驛楚雲冷山城江樹重遙知南湖上祇對香爐峯
張天師草堂常建
靈溪宴清宇傍倚枯松根花藥繞方丈瀑泉飛至門四
氣閉炎熱兩崕改明昏夜深月暫皎亭午朝始暾信是
天人居幽幽寂無喧萬壑應鳴磬諸峰接一魂遂登仙
子谷因醉田生(一作中)樽時節開玉書窅映飛天言心化
便無影目精焉累煩忽而舉霄漢寥落空南軒
寄趙七侍御(并序)李華
自餘干溪行經弋陽至上饒山川幽麗思與雲卿同
遊邈不可得因叙疇年之素寄懷於篇云
搖槳曙江流江清山復重心愜賞未足川迴失前峰凌
灘出極浦曠若天地通君陽青嵯峨開拆混元中九潭
魚龍窟仙成羽人宫隂奥潛鬼物精光動煙空元猨啼
深靘(楚越謂竹樹深者為靘)白鳥戲葱蒙飛湍鳴金石激溜鼓雷
風雨濯萬木鮮霞照千山濃草閑長餘綠花靜落幽紅
渚煙見晨釣山月聞夜舂覆溪窈窕波涵石洶溶溶丹
丘忽聚散素壁相奔衝白日破昏靄靈山出其東勢排
昊蒼上氣壓吳越雄迴頭望雲卿此恨發吾衷昔日蕭
邵遊(蕭穎士邵軫)四人纔成童屬詞慕孔門入仕希上公緯
卿陷非罪折我昆吾鋒(邵字緯卿以冤横貶卒南中)茂挺獨先覺拔
身渡京虹斯人謝明代百代墜鵷鴻(蕭天寶末知亂棄官往江東殯葬先)
(人遊於江南)世故墜横流與君哀路窮(安逆陷兩京華與趙受辱賊中)相顧
無死節蒙恩逐殊封(華貶杭州司功趙貶泉州晉江尉)天波洗其瑕朱
衣備朝容(華承恩累遷尚書郎趙拜補闕御史)一别凡十年豈期復相從
餘生得攜手遺此兩孱翁羣遷失鶯羽後凋惜長松衰
旅難重别悽悽滿心胸遇勝悲獨遊貪竒悵孤逢禽尚
彼何人胡為束樊籠吾師度門教投弁躡遐蹤
題王少府堯山隱處簡陸鄱陽劉長卿
故人滄洲吏深與世情薄解印二十年委身在丘壑買
田楚山下妻子自耕鑿羣動心有營孤雲本無著因收
溪上綸遂接林中酌對酒春日長山村杏花落陸生鄱
陽令獨步建安作早晚休此官隨君永栖託
送李司直越江西使幕韓翃
斂版辭漢廷進帆歸楚幕三江城上轉九里人家泊好
酒近宣城能詩謝康樂雨晴西山樹日出南昌郭竹露
點衣巾湖煙溼扃鑰主人蒼玉佩後騎黃金絡高視領
八州相期同一鶚行當報知已從此飛寥廓
下弋陽江舟中代書寄裴侍御獨孤及
故鄉隔西日去水連長天前路知幾許但指天南邊愴
恨極浦外隱映青山連東風滿帆來五兩如弓弦遙羨
繡衣客同然馬首先得餐武昌魚不顧潯陽田屈指數
别日忽乎成兩年百花已滿眼春草漸碧鮮豈是離居
時奈何于役牽洞庭有深涉曷日期歸旋且作異鄉料
詎知攜手緣離憂未易銷莫道樽酒賢
早發若峴驛望廬山
雨罷山翠鮮泠泠東風好斷崕雲生處是向峰頂道誰
謂峯頂遠跂予可瞻討忘緣袪天機脱屣恨不早祗恐
歲云暮遂與空名老心往跡未并慚愧山上草
潯陽陶氏别業劉眘虚
陶家習先隱種柳長江邊朝夕潯陽郭白衣來幾年霽
雲明孤嶺秋水澄寒天物象自清曠野情何綿聫蕭蕭
邱中賞明宰非徒然願守黍稷税歸耕東山田
登廬山峯頂寺
孤峯臨萬象秋氣何高青天際南郡出林端西江明山
門二緇叟振錫聞幽聲心照有無界業懸前後生雖知
眞機靜尚與愛網并方首金門路未遑參道情
弋陽溪中望仙人城顧况
何草乏靈&KR1086;無山不孤絶我行雖云蹇偶勝聊換節上
界浮中流光響洞明滅晚禽曝霜羽寒魚依石髮自有
無還心隔波望松雪
發南康夜泊灨石中耿湋
倦客乘歸舟春溪杳將暮羣林結溟色孤泊有佳趣夜
山轉長江赤月吐深樹颯颯松上吹泛泛花間露險石
俯潭渦跳湍礙沿泝豈惟垂堂戒兼以臨深懼稍出回
雁峰明登斬蛟柱連雲向重山杳未見鍾路
撫州處士湖泛舟送别戎昱
移樽鋪山曲祖帳查溪陰鋪山即遠道查流非故林悽
然誦新書落淚霑素襟郡政我何有别情君獨深禪庭
古樹秋宿雨清沈沈揮袂故里遠悲傷去住心
送路司諫侍從叔赴洪州李端
郗超本絶倫得意在芳春勲業耿家盛風流荀氏均聲
名金作賦白晳玉為身斂笏辭天子乘龜從丈人度關
行且獵鞍馬何躞蹀猿嘯暮應愁湖流春好涉潯陽水
分送干越山相接梅雨細如絲蒲帆輕似葉逢風鷰不
定值石波先叠樓見遠公廬船經徐穉業邑人多秉筆
州吏亦負笈村女解收魚津童能用檝唯我有荆扉無
成未得歸見君兄弟出今日自霑衣
豐城劍池驛權德輿
龍劍昔未發泥沙相晦藏向非張茂先孰辨斗牛光神
物不自達賢聖亦彷徨我行豐城野慷慨心内傷
題陸鴻漸上饒新開山舍孟郊
驚彼武陵狀移歸此巖邊開亭擬貯雲鑿石先得泉嘯
竹引清吹吟花成新篇乃知高潔情擺落區中緣
勉愛行送小季之廬山(其一)李賀
洛郊無俎豆敝廏斬老馬小雁過爐峰影落楚水下長
船倚雲泊石鏡秋涼夜豈解有鄉情弄月醉嗚啞
潯陽三題(并序)白居易
廬山多桂樹湓浦多修竹東林寺有白蓮花皆植物
之貞勁秀異者雖宫囿省寺中未必能盡有夫物以
多為賤故南方人不貴重之至有蒸爨其桂翦棄其
竹白眼於蓮花者予惜其不生於北土也因賦三題
以唁之
廬山桂
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如翦碧鮮枝榦
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
湓浦竹
潯陽十月天天氣仍温燠有霜不殺草有風不落木元
冥氣力薄草木冬猶綠誰肯湓浦頭迴眼看修竹其有
顧盻者持刀斬其束剖劈青琅玕家家蓋牆屋吾聞汾
晉間竹少重如玉胡為取輕賤生此西江曲
東林寺白蓮
東林北塘水湛湛見底清中生白芙蓉䓿萏三百莖白
日發光彩清飇散芳馨洩香銀囊破瀉露玉盤傾我慚
塵埃眼見此瓊瑤英乃知紅蓮花虚得清淨名夏萼敷
未歇秋芳結纔成夜深衆僧寢獨起繞池行欲收一顆
子寄向長安城但恐出山去人間種不生
題潯陽樓
嘗愛陶彭澤文思何高元又怪韋江州詩情亦清閒今
朝登此樓有以知其然大江寒見底匡山青倚天深夜
湓浦月平旦爐峰煙清輝與靈氣日夕供文篇我無二
人才孰為來其間因高偶成句俯仰愧江山
北亭
廬宫山下洲湓浦沙邊宅宅北倚南岡迢迢數千尺上
有青青竹竹間多白石茅亭居上頭豁達門四闢前楹
捲簾箔北牖施牀席江風萬里來吹我凉淅淅日高公
府歸巾笏隨手擲脫衣恣搔首坐卧任所適時傾一杯
酒曠望湖天夕口詠獨酌謠目送歸飛翮慚無出塵操
未免折腰役偶獲此閒居謬似高人跡
游湓水
四月未全熱麥凉江風秋湖山處處好最愛湓水頭湓
水從東來一派入江流可憐似縈帶中有隨風舟命酒
一臨汎捨鞍揚棹謳放迴岸傍馬去逐波間鷗煙浪始
渺渺風襟亦悠悠初疑上河漢中若尋瀛洲汀樹綠拂
池沙草芳未休青蘿與紫葛枝蔓垂相樛繫纜步平岸
回頭望江州城雉映水見隱隱如蜃樓日入意未盡將
歸復少留到官行半歲今日方一遊此地來何暮可以
寫吾憂
宿簡寂觀
巖白雲尚屯林紅葉初隕秋光引閒步不知身遠近夕
投靈洞宿卧覺塵機泯名利心既忘市朝夢亦盡暫來
尚如此况乃終身隱何以療夜饑一匙雲母粉
春遊西林寺
下馬西林寺翛然進輕策朝為公府吏暮作靈山客二
月匡廬北冰雪始消釋陽叢抽茗芽陰竇洩泉脈熙熙
風土暖藹藹雲嵐積散作萬壑春凝為一氣碧身閒易
澹泊官散無牽迫緬彼十八人古今同此適是年淮寇
起處處興兵革智士勞思謀戎臣苦征役獨有不才者
山中弄泉石
遊石門澗
石門無舊徑披榛訪遺跡時&KR1134;山水秋清輝如古昔嘗
聞慧遠輩題詩此巖壁雲覆莓苔封蒼然無處覓蕭疎
野生竹崩剥多年石自從東晉後無復人遊歴獨有秋
澗聲潺湲空旦夕
題元十八溪亭
怪君不喜仕又遊煙霞里今日到幽居了然知所以宿
君石溪亭潺湲聲滿耳飲君螺杯酒醉卧不能起見君
五老峰益悔居城市愛君三男兒始歎身無子余方爐
峰下結室為居士山北與山東往來從此始
香爐峰下新置草堂即事詠懷題於石上
香爐峰北面遺愛寺西偏白石何鑿鑿清流何潺潺有
松數十株有竹千餘竿松張翠傘盖竹倚青琅玕其下
無人居悠哉多歲年有時聚猿鳥終日空風煙時有沈
冥子姓白字樂天平生無所好見此心依然如獲終老
地忽乎不知遷架巖結茅宇斲壑開茶園何以洗我耳
屋頭飛落泉何以洗我眼砌下生白蓮左手攜一壺右
手挈五絃傲然意自足箕踞於其間興酣仰天歌歌中
聊寄言言我本野夫誤為世網牽時來昔捧日老去今
歸山倦鳥得茂樹涸魚反清源捨此欲焉往人間多險
難
登香爐峰
迢迢香爐峰心存耳目想終年牽物役今日方一往攀
蘿蹋危石手足勞俯仰同遊三四人兩人不敢上上到
峰之頂目眩心怳怳高低有萬尋闊狹無數丈不窮視
聽界焉識宇宙廣江水細如繩湓城小於掌紛吾何屑
屑未能脱塵鞅歸去私自嗟低頭入蟻壤
望江樓上作
江畔百尺樓樓前千里道憑高望平遠亦足舒懷抱驛
路使憧憧關防兵草草及兹多事日尤覺閒人好我年
過不惑休退誠非早從此拂塵衣歸山未為老
登紫霄峰贈黃仙師楊衡
紫霄不可涉靈峰信穹崇下有瓊樹枝上有翠髮翁雞
鳴秋漢側日出紅霞中璨璨真仙子執旄為侍童焚香
杳忘言默念含太空世華徒熠耀虚室自朦朧雲飛瓊
瑤圃龜息芝蘭藂玉籙掩不開天窗微微風兹焉悟佳
旨塵境亦幽通浩渺臨廣津永用挹無窮
五老峰大明觀贈隱者姚係
雲觀此山北與君攜手稀林端涉横水洞口入斜暉頗
覺鸞鶴邇忽為煙霧飛故人清和客默會琴心微丹術
幸可授青龍當未歸悠悠平生意此日復相違
移九江李紳
秋波入白水帆去侵空小五兩劇奔星檣烏疾飛鳥盆
城依落日盆浦看雲眇雲眇更蒼蒼匡山低夕陽楚客
喜風水秦人悲異鄉異鄉秋思苦江皐月華吐漾漾隱
波亭悠悠通月浦津橋歸候吏竹巷開門戶容膝有匡
牀及肩纔數堵隙光非白駒懸磬我無虞體瘦寡行立
家肥安啜哺天書憐譴謫重作朱轓客四座眼同青一
麾頭半白今來思往事往事益悽然風月同今昔悲歡
異目前四時嗟閱水一紀換流年獨有西庭鶴孤鳴白
露天
廬山石鏡鮑溶
東巖採薇人巖際朝見月怪墮幽蘿間非時更澄徹綠
蘿就玉兔再與高鳥歇清光照掌中始悟石上發誰傳
陰陽火鑄此天地物深影藏半山虚輪帶凝雪早迴謝
公賞今遇樵夫說白日乘綵霞翩翩對容髮我圖辨鬼
魅信美留煙闕形神乍相逢竟夕難取别如其終身照
可化黃金骨
早秋龍興寺江亭閒眺憶龍門山居寄崔張舊從
事宜春作李德裕
江亭感秋至蘭徑悲露泫秔稻秀晚川杉松鬱晴巘嗟
予有林壑兹夕念原衍綠篠連嶺多青莎近溪淺淵明
菊猶在仲蔚蒿莫翦喬木粲凌苕陰崖積幽蘚遙思伊
川水北渡龍門峴蒼翠雙闕間逶迤清灘轉故人在鄉
國歲晏路悠緬惆悵此生涯無由共登踐
盧溪道中李羣玉
曉發潺湲亭夜宿潺湲水風篁埽石瀨琴聲九十里光
奔覺來眼寒落夢中耳曾向三峽行巴江亦如此
經月巖山(并序)韋莊
信州西三十里山名仙人城下有月巖山其狀秀拔
中有山門如滿月之狀余因行役過其下聊賦是詩
驅車過閩越路出饒陽西仙山翠如畫簇簇生虹蜺羣
峰若侍從衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷常娥曳
霞帔引我同攀躋騰騰上天半玉鏡懸飛梯瑤池何悄
悄鸞鶴煙中棲回頭望塵世露下寒凄凄
南唐
玉笥山留題徐鉉
仙鄉會應遠王事知何極征傳莫辭勞玉峰聊一息形
骸已銷散心想都凝寂眞氣自清虚非關好松石九仙
皆積學洞壑多遺跡游子歸去來胡為但征役
遊廬山五老峰(道士)吳筠
彭蠡隱深翠滄波照芙蓉日初金光滿景落黛色濃雲
外聽猨鳥煙中見杉松自然符幽情瀟灑愜所從整策
務探討嬉遊任從容玉膏正滴瀝瑤草多䒠茸羽人栖
層崕道合乃一逢揮手欲輕舉為余扣瓊鐘空香清人
心正氣信有宗永用謝物累吾將乘鸞龍
登廬山東峰觀九江合彭蠡湖
百川灌彭蠡秋水方浩浩九派混東流朝宗合天沼寫
心陟雲峰縱目還縹緲宛轉衆浦分差池羣山繞江妃
弄明霞彷彿呈窈窕而我臨長風飄然欲騰矯昔懷滄
洲興斯志果已紹焉得忘機人相從洽魚鳥
江西通志卷一百四十七
