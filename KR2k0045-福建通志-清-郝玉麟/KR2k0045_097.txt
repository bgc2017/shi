江西通志卷九十七
列女
家人命卦正位利貞貞凶悔亡苦節終亨古崇姆教
靡德不成為烈為節列女斯稱烈昭千古節矢一生
聖朝訓俗教始閨閎下自里閭揚于明廷無幽不闡有
善必旌褒奬榮耀綽楔崢嶸表厥宅里樹之風聲作
列女志
南昌府
漢
畱子直妻漢末擾攘隨夫之從父客居豫章從父與賊
交通郡收族之子直妻年少有色太守客請以為妻
守死不從以還太守付吏殺之臨死顔色不變口無
怨言郡吏及客憐之更還救請免既得活乃自割耳
久之太守聞子直在遂還其妻(豫章書)
晉
羅企生母胡氏企生為殷仲堪長史及桓玄䟦扈仲堪
走惟企生從之道經家門其弟遵生執其手曰家有
老母企生揮淚曰汝奉養不失子道一門之中有忠
有孝亦復何恨胡氏元嘗以羔裘遺之元殺企生胡
聞之即焚裘(晉書)
南北朝
萬氏字晞豫章人自少孀居無子事舅姑甚孝父母欲
奪而嫁之誓死不許豫章内史顧憲之賜以粟帛表
其節義(南史)
唐
羅文姬字叔善南昌羅元幹之女少有令德行不踰閾
年十六適鄭氏夫疾篤執文姬手曰汝盛年當别適
人姬誓不嫁鄭亡水漿不入口者七日葬夫訖投繯
死都督滕王聞之奠以羊酒邑人楊懷秀為賦哀之
(豫章書)
謝氏字小娥豫章人嫁歴陽段居貞居貞與小娥父絮
作賈江湖並為盗所殺後小娥夢父及夫告曰殺汝
父者申蘭殺汝夫者申春娥尋訪歲餘得之乃詭服
為男子托傭蘭家一日蘭釃酒會群盗蘭與春皆醉
小娥斬蘭首因大呼捕盗鄉人踰牆擒春并其黨數
十皆抵死小娥還豫章人爭聘之不許削髮為尼(明)
(一統志)
按小娥林志入晉白志據唐李公佐所撰傳改入
唐
周廸妻廸洪州人善賈往来廣陵會畢師鐸亂人相掠
賣以食廸饑將絶妻曰今欲歸不兩全君親在不可
并死願見賣以濟君行廸不忍妻固與詣肆售得數
千錢以奉廸至城門守者曰誰何疑其紿與廸至肆
問狀見妻首已在枅矣廸裹餘體歸葬之(唐書)
宋
譚汝平妻楊氏新建人年二十四而寡矢志事姑遺腹
三月生子煥楊和熊苦訓皇祐庚寅耆老舉其貞節
奉旨表其門立節婦貞義亭煥後任高安令楊受封
享年九十有六
彭烈女分寧農家從父泰入山伐薪遇虎將不脫女拔
刀斫虎奪其父而還事聞詔賜粟帛敕州縣歲時存
問(宋史)
余釗妻李氏武寧人釗死長子大任方一歲次子大川
甫一月父母屢欲奪其志李立三說以示不變一曰
為人子當盡孝二曰為人臣當盡忠三曰為人婦當
盡節卒不可強舅思聰患雙盲姑潘氏老病朝夕侍
湯藥不少懈嘉定間詔封孺人後二子皆貴
吴世静妻凃氏進賢人夫早卒止有一女勵志守節以
紡績自給歴十五年淳祐庚申北兵遊騎至章江凃
撫其女曰世亂如此無辱身遂相擕赴水死(豫章書)
吴中孚妻進賢人少寡景定初兵亂擕孤女自沈于縣
之染步曰義不可汚吾夫也(宋史)
王德甫妻余氏豐城人德甫以訟喪家窶甚依先隴結
茅為廬衣食不給有怨懟語余輙止之曰自取何尤
德甫令改適余曰婦歸王氏家非不裕至此命也婦
人萬無去夫之理卒不行勤紡績以供薪米居數歲
以瓦易茅為屋五楹二十年未嘗出門閾筠陽陳仲
微作節婦傳以義之咸淳中權縣事危順吉即其里
立節婦坊給粟帛(豫章書)
按吴中孚妻王節婦林志皆訛入元
萬性善妻吳氏進賢人年十七而嫁生子輿夫歿諸舅
以輿幼不足恃諷欲嫁之泣不應一日歸父集諸姊
妺以利害訹誘旁引曲喻務相感動卒不變言未幾
而禮至門吴乃引刀斮案大慟仆地氣絶良久甦曰
必欲強我命盡今日衆懼而止遂趍裝還自是不復
歸寧保全遺孤迨卒揭文安題其墓曰貞烈婦(同上)
按萬節婦林志誤作胡氏
竺梅英武寧竺壽翁女許聘冷氏未嫁夫逝終身守節
時稱竺夫人東門外石橋其所建也
元
霍榮妻段氏龍興人榮無子嘗乞人為養子榮卒段年
二十六孝養舅姑舅姑沒諸父利其産謂曰汝無子
宜改適即入室引鍼自刺其面墨漬之誓死不二大
德二年府上其狀詔旌其門(明一統志)
鄭伯文妻丁氏新建人大德間伯文病將歿丁與訣曰
君脫有不諱妾當從但君父母己老妾且忍死以奉
其餘年必不負君伯文卒丁年二十七居喪哀毁服
除其父母議嫁之丁慟哭言所以不死之故父母遂
止舅姑嘗病丁夙夜護侍及卒喪葬盡禮事上表其
門(同上)
趙時煼妻陳氏進賢人夫亡不再適延祐間特旌之
喻克成妻熊氏南昌人克成早卒熊氏始終不虧婦節
至治間旌表其門
姜氏二節俱龍興羅仲敬女姊適進賢姜興一妹適其
弟興二至正乙亥俱虜於寇欲汚之不從廹脅以去
行至真隠鄉之視頭同赴水死
袁用賓妾孔氏富州人至元兵亂縛用賓去孔隨至臨
川之名賢鄉度夫無脫身理遂踴躍號呼赴水死(豫)
(章書)
朱至真妻袁氏豐城人元丁亥歲夫遊學自燕還買舟
上贑省兄袁偕行欲入閩適壬辰兵變遇寇袁氏義
不受辱即投水死至真獲免終身不再娶(同上)
劉濯妻萬氏南昌人濯率鄉兵禦寇不克死萬哭殞以
殉時稱烈婦濯字德江即革除忠臣端之祖也(同上)
戴復古妻復古號石屏能詩江湖四子之一也未遇時
流寓武寧有富家翁愛其才以女妻之居二三年忽
欲作歸計妻問其故告以曾娶妻白之父父怒妻宛
曲解釋盡以奩具贈夫仍餞以詞云惜多才憐薄命
無計可留汝揉碎花牋忍寫斷腸句道傍楊柳依依
千絲萬縷抵不住一分愁緒捉月盟言不是夢中語
後回君若重来不相忘處把杯酒澆奴墳土夫既别
遂赴水死(同上)
王粹甫妻吕氏進賢人少寡撫孤女織絍針縷為食至
正初歲饑有謀強娶之者乃慟哭擕其女同赴水死
(同上)
姜本道妻彭氏本源妻葉氏俱寧州儒家女至正中道
源起集義兵隨省委州判湯盤克復州治賊黨余祐
二率衆追逐至本道家兄弟與賊拒敵俱為賊易勝
所擒罵賊不絶口為賊所殺彭與葉訣曰我夫既死
賊必辱我乃引刀自刎葉亦隨之而死
余文佐妻費氏字尚珍奉新人幼秉志操值元季兵作
隨夫避難至正中渠寇虜掠鄉里惡其夫文佐守義
不入其伍遣卒縳文佐尋殺之費驅廹前行至横岡
寇欲汚之自投潭水而死(豫章書)
王憲章妻吴氏進賢人元世以守節聞
劉應震妻范氏富州人應震得心疾合卺之夕不能成
禮出就異室未幾卒服除母欲令適曰未配非改節
也對曰名在劉氏家廟夫以疾廢姑在誰養去之可
乎姑歿復有以為請者誓死不易居三十年如一日
卒年六十九(同上)
譚孟發妻熊氏新建人陳友諒兵至孟發遇害子堯舉
纔四歲熊抱歸母家遇賊于松湖栗木橋執之不屈
以身蔽子賊斫其背匍匐至母家而死明洪武十年
採入節義錄
熊氏字琇新建熊仲文女幼通翰墨許鄧某未于歸鄧
卒訃聞誓不他適為服三日至正辛亥正月三日自
縊死一時紳士為詩詞弔之後人憫其貞烈每歲遇
忌日設饌以祀至今謂之烈女祭
劉氏二烈女龍興人長曰貞年十九次曰孫年十七皆
未許嫁陳友諒来寇其母泣謂二女曰城若破置汝
何所二女曰寧死不辱父母也城䧟二女登樓自縊
(明一統志)
按函史二烈女之婢鄭奴亦縊以殉
余烈女字五英新建人元末劇賊史普清據縣之新塘
聞五英有姿強委禽焉率百舸至父母與族衆大駭
議未决鼓噪而前五英從容跽請曰與兒自經家庭
於兒則得如累父母何因盛餙謬為登舟合卺禮畢
五英佯欲嘔二婢擁出舟間突赴水(豫章書)
陳烈女字淑真富州陳璧女也璧故儒者避兵之隆興
淑真七歲能鼓琴誦詩至正十八年陳友諒寇隆興
淑真見鄰嫗倉皇来告取琴彈之曲終澘然流涕曰
吾絶絃于斯乎父母怪問之淑真曰城䧟必遭辱不
如死明日賊至投東湖水中水淺不死賊抽矢脅之
上岸不聽中矢死時同郡李宗頤妻夏氏名婉常亦
儒家女匿居後圃中賊至挟其女共投井死(元史)
高烈女寧州人年十七有殊色元季盗起匿巖穴中盗
詰其弟得之高抗聲曰我在室女未受父母命豈可
擅事人盜甘言誘之再三高曰吾寧死不屈也盜強
之高大罵不服乃拔刀示欲殺狀高忻然受刃即遇
害(豫章書)
藺烈婦不知何縣人陳友諒部屬鄧平章者聞其美盡
殱其家獨留藺欲娶以為妻藺先殺其四歲子題詩
自刎死(同上)
眀
林全禮妻萬氏豐城人全禮任江隂衛百戶從征溺死
萬年二十四守節養姑洪武間詔旌其門
諶伯仲妻凃氏字淑貞南昌人嫁甫二載伯仲遊不歸
淑貞年二十二誓無他志事姑以孝聞後立從子為
嗣洪武間旌其門
舒銓妻余氏南昌人早寡有寇至欲執而辱之余自墜
溝壑曰我名家子寧死不受辱罵不絶口賊怒殺之
(豫章書)
喻銘遠妻梅氏字玉英南昌人年二十二而寡植梅堂
下以自誓孝養舅姑撫子仕顯授以儒業洪武間旌
表年六十六而終
王伯崇妻熊氏豐城人伯崇卒熊年二十七遺孤甫二
歲家甚貧撫孤守節洪武間旌門
龔俊章妻鄧氏南昌人年二十九俊章歿鄧飲痛秉節
至晚益堅同邑李秉良妻葉氏早寡守志皆於洪武
間旌門
任臘保妻楊氏臘保南昌左衛軍也楊早寡守節旌表
劉貞女淦城劉均女許適南昌趙主簿之子世亂道阻
婚禮未成歲癸巳鄉之為暴者強委禽焉女自度不
能拒即投井死文江解蒙聞而哀之為傳安城劉霖
復銘墓碣先是其二昆皆從穆監州舉義兵而死(楓)
(谷集)
胡以謙妾周氏金陵人永樂初以謙為海口鹽課副使
死於兵周日夜號泣求尸得之欲以死殉其父母止
之曰汝今有娠盍為胡氏一脉計且千里歸櫬汝責
也奈何欲死越月生子伯槐護喪歸葬寧州豪慕其
姿周斷髮自誓撫孤成立縣丞黎斌欲上其事固辭
乃止
魏文博妻湯氏奉新人早寡守節永樂間旌表
秦本固妻周氏南昌人永樂間營北平宫室時本固為
千夫長採木萬年山中抵吉州嬰疾卒周年未三十
勵節撫孤正統間旌表其門
胡關七妻李氏南昌人夫卒送葬扶靈歸有聚而觀之
者問曰彼觀者何侍者曰阿叔已許爾嫁李曰烈婦
無二夫吾矢必死矣乃痛哭於夫靈前付孤於叔自
投水死豫(章書)
劉天瑞妻熊氏南昌人熊少寡生子仲高娶喻氏亦少
寡生子觀方四歲熊自念孀居艱難因諷喻曰此煢
煢四歲兒安可冀望喻泣曰姑能不負所天吾獨不
能乎前途明暗一聽于命於是婦姑紡績自給觀竟
有成立孫曾二十餘人熊卒年九十一喻亦八十二
人以為孝節之報(明書)
陳氏字若英高安人許聘靖安舒璉璉以正統間隨父
知府敬宦嘉興卒于道喪還若英聞之悲慟不欲生
母憐而解之乃抆淚潜入寝室自經死時年十九舒
氏迎柩合葬白粉山詔旌其門曰貞烈(豫章書)
吴安泰妻胡氏進賢人早寡立嗣守節其母將改嫁之
泣曰願從夫于地下語既潛縊于室從姑暨鄰嫗覺
而救之終誓弗二正統間旌其門
胡思敬妻曾氏南昌人年二十三守節壽至九十七同
邑吴應春妻喻氏龔本義妻李氏熊聡妻周氏俱早
寡守節於正統間旌表
熊叔輝妻陳氏叔信妻凃氏進賢人俱早寡同心守節
以紡績事舅姑陳先卒凃于正統間奉旌
范頓妻孫氏豐城人頓卒孫年二十二矢不二天以伯
之子為嗣正統間旌門
吴彦文妻項氏豐城人字□奴彦文贅其家未三日以
父疾歸父歿而彦文暴卒訃聞項號痛幾絶即歸治
喪養姑盡孝孀居五十三載卒天順間旌門
周珍妻吴氏豐城人年十八適珍二載餘珍遘疾踰歲
弗痊曰我終汝事他人吴因以死自誓珍亡翼日殮
畢吴及暮入寝室自縊死合葬登仙鄉號節婦塜
孫氏豐城人適周懋昭年甫二十越三載而懋昭卒于
官遺腹生子仁誓不再嫁紡績勤苦供養舅姑
按懋昭官庶吉士初姓周後改姓徐故林志稱周
安志稱徐今從林志
胡氏豐城人年二十三適翰林庶吉士黃瓛甫二載生
子張瓛卒于官胡自京扶櫬還誓以節自守家貧紡
績以資日給
余繼妻熊氏字謇奴豐城人年二十一歲歸繼繼疾度
不能起語以備後事熊出箧中衣對繼紉定每襲為
二泣且謂曰即有不幸吾當服之以俱死不能獨生
也繼卒熊眎歛畢聞家人議舉棺焚化即衣所紉衣
期赴火死家人察其意防之少懈即自經與繼同日
合葬(明書)
舒宏道妻王氏靖安人年二十八而寡子三人皆幼王
撫孤成立長子仲甫娶陳氏生男未週歲而仲卒陳
亦志操不二兩女曰靖正靖貞俱早寡從一而終人
謂舒門四節
凃護妻熊氏陳元妻熊氏俱南昌人早寡守節袁習廣
妻鄒氏周咨謀妻徐氏熊煥妻丁氏俱豐城人早寡
守節皆於成化間旌表
徐試妻胡氏豐城人試卒有子綺寓京師未歸停柩以
待之一日鄰火起烟焰蔽門綺妻李氏撫柩籲天誓
與俱焚火燎及屋李泣謂胡曰勢急矣媳在此姑亟
自全胡竟不肯去姑媳抱持號泣天忽為之反風環
燒百餘家惟柩所獨存觀者歎異(豫章書)
曾翊如妻萬氏鞠秋華妻齊氏俱進賢人早寡守節成
化間旌表
任䕫妻孫氏豐城人䕫卒孫年十八守節至八十而終
又夏希武妻傅氏早寡撫孤守節皆於成化間旌門
楊源淳妻聶氏龔大邦妻胡氏俱豐城人早寡守節成
化間旌表
錢仲權妻劉氏新建人仲權充糧長解米赴京道卒劉
年二十二撫孤守節同邑謝同權妻鄧氏早寡守志
魏庭梧妻熊氏年二十四撫孤守節皆於成化間被
旌
盧穿妻李氏字妙惠揚州人適南昌士人盧穿穿下禮
闈第讀書西山寺中絶音耗成化間有同名者死京
師鄉人誤傳父母憐其貧寡強之嫁于江西鹽商謝
啓至則操節求死啓不能犯一日啓發舟歸過金山
寺下李題七律詩一首在壁盧後登第至家則空室
矣偶游金山見其詩知在謝所接至公舘歡會如初
(豫章書)
胡紳妻謝氏奉新人年二十九紳歿生遺腹子佑撫育
成人始終不二成化間旌門
舒矜式妻楊氏進賢人年二十三守節同邑熊時雅妻
謝氏早寡一子方歲餘誓不再適文鑑妻吴氏早寡
撫孤女守節傅金妻艾氏年二十三金卒無子父母
諷其改嫁不從姑年九十餘艾孝敬如一日
按已上進賢四節婦林志作成化間旌表安志作
弘治間旌表
胡玉祥妻張氏陳定綱妻周氏俱豐城人早寡守節弘
治間旌表
余睿昭妻游氏南昌人年二十九睿昭卒矢死不二撫
猶子銘為嗣紡績以養舅姑孀居三十年非祀先不
接宗族同邑蔡金妻鄒氏徐秉淵妻吴氏俱早寡守
節弘治間旌門
李銘妻王氏豐城人成化間銘卒王時年二十四遺孤
濬方幼王誓不二天家雖甚窘事姑以孝孀居五十
餘年操守潔白教子業儒至於成立年七十八卒弘
治間詔旌之
徐仲英妻周氏寧州人嫁及朞而寡無子拮据以事舅
姑後舅姑歿無所依奉三主歸母家紡績為生孀居
六十餘年
丁紳妻范氏豐城人年十九紳卒守節不二弘治間旌
表
高紹妻樊氏進賢樊公輔女年十八歸紹甫二載而紹
卒無嗣誓不改適時紹弟緝方五歲撫之有成為娶
樊仲華女蓋氏之族妹也踰七年緝亦卒其妻泣曰
吾姊能以節持吾獨不能自勵乎於是同心以守孝
事舅姑撫緝子啓旺補邑庠生姊年八十二妹年六
十卒人咸稱雙節云
胡魁妻聶氏南昌人年二十五魁喪聶撫孤克執婦道
居數年舅惑于繼妻逼奪其志聶籲天以死自誓舅
禁之於室期日嫁之聶哭曰我死不難惟孤無託密
以衣物賂族長得還母家舅知其志不可奪命之歸
居外舍貧苦百端終始不渝年六十七卒弘治間被
旌
李與鎬妻林氏豐城林懷瞻女四川副使瓛之子婦也
年十九歸李甫二載生子平與鎬卒平尚襁褓族豪
利其有百計害之林恐平遇害密託于外氏育之身
嬰其鋒豪見林志難奪乃寅夜執凶器毆之中額流
血被面時繼姑徐氏年二十五亦孀居林因奔就之
得免自是姑媳相依守節不渝教子俱克有成孫逢
遂繼登鄉薦人皆賢之
聶仲英妻楊氏新建人仲英卒時年二十九遺孤義方
六歲楊誓不二夭孀居四十餘年苦心教子登正德
五年鄉薦人賢之年七十三而卒
盧貯妻夏氏武寧人年二十一貯卒撫半歲孤國良嘗
夢夫告以宅寒甚衣若墮水狀驚覺詰朝啟穴視之
則積水滿壙棺已朽矣泣抱骸骨歸十三年始得爽
塏之地而葬焉弘冶間年八十詔旌其閭
謝氏南昌人年十八適楊俊家酷貧婚踰月俊隨父商
於蜀地謝奉姑備嘗辛苦越三年俊舟歸至吴城溺
于水死謝聞之悲號幾絶引斧自劈碎額妯娌驚救
得甦及夕自縊死聞者傷焉(豫章書)
陶振綱妻李氏南昌人年二十三夫喪遺孤在襁褓舅
姑以貧欲奪其志李斷髮自誓後又強之欲挈孤同
溺乃止勤織絍以供親膳訓子有方鄉人皆歎慕之
(同上)
萬氏南昌萬獻女年二十歸閔邦燦甫半載邦燦商遊
三年歸溺鄱陽湖萬聞之哀痛期於必死舅姑勸止
之不從延其母諷諭之萬佯諾一夕具服從容就縊
死(同上)
賴文璧妻胡氏字員貞豐城人歸賴再旬日文璧訪外
舅溺于磯山渡胡因歸寧過夫溺處即自沉于水家
人援之得不死母憐其少諷之改適胡不從聞納聘
遂自經死(同上)
趙孝女名郡珍進賢趙叔式之女母萬氏正德間叔式
以吏携家京師萬氏病于僦舍郡珍親嘗湯藥衣不
解帶者累月萬歿郡珍痛母客死願以身從先與父
訣一日晨起奠畢縊于寝房詔表其門(同上)
葉氏字兆姺南昌葉相女自幼許聘新建李素乾子光
庭未娶卒兆姺時年十三先夢光庭騎白馬衣素入
其室相携補綴覺以告嬸母冷氏越數日訃聞傷之
誓不改節父母憐其幼強為轉聘兆姺聞之即于室
整裝自縊死
張仕琦繼妻洪氏南昌人年十七歸張越二載而寡矢
志不二撫育前妻子張源得有成立貞白之操著于
鄉有司特加表異焉
吴祺繼妻徐氏妾張氏李氏俱豐城人徐事姑以孝聞
嘗從祺北上抵河西祺忽墮舟徐躍出俱下水頃抱
以出祺逝奉櫬泝長沙風烈舟顛危甚徐哀哭籲天
舟乃定李無出張嗣孩提或有以他意諷之者徐曰
婦人夫死稱未亡人無再醮禮顧守適各惟所志張
與李泣曰列女無二肯憚一死辱大人于地下茹苦
服縞共撫其孤事聞旌表(明書)
余福熙妻王氏武寧人年二十二福熙卒於商遺子遠
山方一歲王購屍歸葬舅姑欲奪其志誓死不易撫
子守節有司奏請旌表卒年六十
濮氏女名貞南昌人許聘費愚正德丁夘夏費愚年二
十一二弟溺于池救之竟沉而死濮聞之泣且歎曰
業已許之矣不幸有此復誰許耶即潜入室自經死
(楊文恪集)
張在魯妻羅氏名素珠西昌進士張峰之母歸張十年
數乳惟一女大懼弗嗣請置妾訪求得羅氏女宜以
歸生子岑峰氏皆抱持躬育之正德丁夘舅歿姑留
螺湖氏親執喪饋養無違姑遘疾躬進湯藥廢寝食
者三時卒年四十有七(歐陽恭簡集)
胡鍠妻何氏進賢人善事舅姑正德六年夏寇至姑老
疾艱于行何負之踰墻避焉姑尋以驚卒暨冬寇復
至衆皆逃匿何泣守姑柩不去遂被執行至苦腸陂
罵賊投入陂内死夫後收其屍貌如生(豫章書)
李瓚妻胡氏奉新人年二十三撫孤守節劉元妻羅氏
南昌人年二十三守節楊灌妻汪氏武寧人早寡守
節俱於正德間旌表
黃充傑妻劉氏豐城人年十九充傑卒撫遺腹子守節
同邑胡寧固妻熊氏黃季遜妻吴氏俱撫孤守節正
德間奉旌
王朝卿妻方氏朝卿新建人舉進士授知州未幾卒方
年十九無子立從子諫為嗣諫在襁褓拮据撫育至
病革惟曰雙椁雙椁他無所及諫以明經任通判孫
淑湜並登進士
王忠十妻隂氏奉新人忠十病有術者曰婦不利于夫
隂聞之謂家人曰吾未有子而於夫不利雖生何益
不如死以存夫及暮焚香叩天請以身代即沐浴整
衣自縊浹旬忠十亦殞遂合葬
王庭䔰妻陳氏寧州人年二十一守節正德間旌表
凃曰璉妻胡氏豐城人年十九守節撫孤母欲奪之即
剪髮斷指以自誓夀踰七十學使蔡清表其廬
盧鵬舉妻聶氏武寧人鵬舉商卒于外聶時年二十子
伯軒方一歲訃聞泣欲死其父母託人防守數月不
遂乃以紡績自給及守者伺之稍懈自經而死(豫章)
(書)
潘濡妻熊氏豐城侍郎懷之女也濡以溺死熊破鏡矢
志半藏濡柩半以自隨年八十二卒遺命以半鏡殉
常氏吴橋縣女也嫁豐城李與禄僅歲餘與禄卒旅邸
常遺腹生一男扶櫬歸父母留不聽去常泣曰吾留
將置此兒何所即以死為誓竟歸茹苦完節
郭匡晉妻温氏新建人事舅姑極孝謹姑廢明昕夕侍
側飲食親調以進行必扶擕伺就枕然後即安姑疾
刲股療之立愈及匡晉喪温年二十一子幼或微諷
以更適温摘髮碎鏡誓死靡他至九十二歲疾且革
偶有一白衣道者與以異劑服之不旬而瘳人以為
節孝之報(豫章書)
陳鳳彩妻羅氏南昌人年二十二守志至七十五歲無
少玷缺宗黨共嘉其節
諶珂妻蕭氏南昌人年二十歸諶正德七年羣盗突至
蕭擕幼子走避東坪圩凃公井側盗追及欲辱之度
不能免乃和顔紿脫猝投井死盗將刃其子賴鄰翁
王禄丐其生嘉靖間旌表
諶烓妻陳氏烓豐城人為南湖嘴廵檢司正德七年流
賊執烓妻陳氏與女夀英欲汙之厲聲罵賊俱被支
解
余陽妻張氏奉新人年二十一華林賊入境張被掠行
至後坪旅店賊黨欲辱之張憤怒曰吾有死而已賊
遂殺之至死罵不絶口同邑易功廉妻江氏年二十
五遇華林賊被執賊愛其姿貌驅令前行至西岡段
據地不行賊怒斷其首而去(同上)
周南妻彭氏奉新人適周二載而南沒子時權甫生三
月誓死守節以撫孤自任更一月而姑亡踰半載舅
又亡甘貧孑立操守不渝奏聞旌表享年六十有八
萬文式妻徐氏南昌人年二十七文式卒撫孤又亡立
一嗣不賢家産蕩廢殆盡徐毫無怨言布衣饘粥以
終其身凡婚嫁慶會絶不與焉廵撫特表其閭
萬時徹妻伍氏南昌人年二十二孀居栢舟自矢卒成
遺孤族子侍郎恭有贊
顧氏奉新人年十七歸宋承慶踰年承慶歿誓以身殉
閉戶自經若有物擊斷其䋲者墜而復甦如此者三
乃飲泣撫孤艱苦備至終身不華衣甘食病劇不受
醫藥曰死分也固晚矣御史陳中素題請旌表建坊
謝𤇺妻雷氏奉新人生子邦化甫七歲𤇺亡雷年二十
五父母諷以他適不從撫邦化成立娶余氏邦化歿
遺三歲孫世英余年甫十九哀痛骨立與姑共守志
世稱一門貞節
萬欽妻羅氏進賢人欽苦學早世羅年二十六撫孤瀾
七歲事姑甚孝壽八十二始終一節人無間言瀾承
母訓克自樹立為鄊善士知縣吴大本上其事旌之
葉維青妻魏氏新建人年十九夫亡遺腹生子自昂堅
貞苦節教子成立凡三刲股一以救姑一以救夫一
以救父世稱其節孝兩全鄒南臯贈以詩云一别良
人歲月侵孤燈永夜伴寒衾年年止有江西月獨照
春閨不二心
方義立妻支氏進賢人嘉靖間義立溺水死聞訃氏哀
慟竟日夕越數日悉出其有歸于姑登樓自縊萬鏜
為詩哀之
羅念三妻隂氏奉新人苦志守節宋莊靖蔡恭肅為詩
及傳表揚之
王公庭妻查氏寧州人年二十一守節事姑克盡孝道
盛氏字善才仁和盛文郁女孫許聘同邑潘有成未娶
有成夭死女奔計會水沒舍漂其尸女痛幾絶矢志
不再從人隨祖文郁任武寧知縣祖父俱卒遂留家
焉女招有成魂葬之歲時祭必慟哭撫弟遺孤如海
如江俱底成立年七十卒葬於石窩山而石合其壠
人謂勁氣所致云(豫章書)
祝氏寧州人許聘同里盧榮年二十未歸榮病革女請
往視慰之曰君不諱我為立後遂斷一指以誓立所
親子繼之一日謂諸婦曰我將浴若等且去遂於私
室浴竟更衣無疾而逝人指其藏為貞女墓(同上)
李氏豐城人年十八歸經歴高枝枝疾卒於京號泣幾
絶不食七日幸甦姑慰之曰與死事孰與撫孤家貧
紡績自給訓孤遊庠迄老如初邑罹火比鄰環燒獨
存其室咸謂天憫苦節有司上其事詔旌其廬曰貞
節
賴氏豐城人適楊文恪孫某早寡矢節撫三孤俱列衣
冠僉歸功于賢母邑令申請旌表其門
李度妻熊氏豐城人年十九夫亡即自縊于柩側姑覺
救免母家強諭改節熊毁容矢死無他後奉詔旌表
黃一清妻游氏豐城人年二十三守節嘉靖間旌表
金曰榮妻孫氏新建人年二十一撫孤守節後孫銑第
進士得蒙旌表
張氏字文娥新建張知府元春女適南昌衛指揮使方
印正德庚午印督兵討姚源盗死難張年二十三聞
訃號曰吾夫以死報國吾何難以死報夫一慟遂絶
救之得甦以懷娠默禱曰姑俟之男也勉強存祀若
女吾與俱殉矣踰月生子恩盡瘁事姑撫子成立嘉
靖間旌其門恩後官都督僉事封張太淑人贈夫人
聶庄妻潘氏豐城人庄商泗州病卒潘聞訃號哭幾絶
舅姑促令改嫁適驟雨溝中漲不滿尺整衣赴水而
死(豫章書)
蒋欽妻黎氏豐城人嘉靖辛酉廣寇掠邑境黎恐被辱
即投小池以面入泥中死(同上)
李籲妻龔氏南昌人年二十守節撫孤裘登嘉靖進士
奉旌
宋聰一妻鄒氏豐城人聰一卒既殯營葬鄒謂工曰可
作雙壙遂自縊竟合葬焉(豫章書)
胡璡妻秦氏新建人璡卒秦無子妾鄧氏所生子絅甫
二歲二氏撫孤成立嘉靖乙巳絅奉例出賑饑穀二
千石願為二母揚名廵撫嘉其志奏聞旌表
夏才兮妻熊氏李聰妻范氏管澄清妻胡氏范用志妻
孫氏劉瓊妻吴氏俱豐城人夫亡守節奉詔旌表
李謨妻岳氏寧州人年二十四謨歿岳守節撫孤仲薰
娶姚氏為婦未幾仲薰又歿姚年十九姑婦食貧相
依為命鄉人賢而哀之
查勖己妻沈氏寧州人能盡婦道姑患風疾出入扶持
惟謹年二十九勖已卒哀痛求死姑以方娠止之閱
旬生子孟常撫之成人教有家法
方廷鳳妻陳氏寧州人年十九守節常以查勖己妻沈
節婦自期至老雖病劇不面醫閨門肅然卒年五十
九
朱朝濟妻羅氏歸朱二年而朝濟卒視殮畢遂自經死
嘉靖間旌表
謝聰妻楊氏新建人年二十夫喪蓬首惡服朝夕哭泣
無子立姪廷和為嗣娶方氏生孫天胤而廷和卒方
年二十四姑媳同撫天胤比長娶鄧氏未幾天胤又
夭生遺腹子産正鄧年二十二累世孀居嘉靖末楊
以壽終題請旌表
高啟弼妻鍾氏南昌人早寡守節隆慶間旌表
黃如鯨妻熊氏豐城人年十七夫亡撫遺腹子守節萬
歴間詔旌之
余用義妻王氏武寧人適余二載用義卒守節撫孤永
寧壽七十二而終
周子英妻易氏新建人年十六適周十八而子英卒撫
遺腹子傑父母勸之改適不從遂剪髮毁容以明志
家貧甚手䌟絖麻枲以養舅姑至萬歴丙戌孀居六
十七年按院奏旌
蕭一和妻劉氏南昌人年二十九和卒誓以死殉觸棺
復甦赴河獲救越四日家人防之稍懈乃沐浴告靈
返室嚼舌而終(豫章書)
劉斯圭妻甘氏南昌人年二十一守節壽八十餘
方叔壯繼妻陶氏新建人歸方五閱月而寡陶誓死守
節撫前室子彭庚堯庚不異已出後俱領鄉薦萬歴
間旌表
熊袠妻丁氏南昌人年二十四而寡守節撫孤惟學中
進士官至府尹丁封太安人
凃綱妻某氏南昌人年二十八而夫亡守節撫子宗濬
登萬歴癸丑進士官至尚書奉詔旌表
黃&KR1606;妻雷氏豐城人尚書禮之女夫亡撫孤守節建坊
旌表
黃栗妻李氏豐城人年二十二而寡守節養姑姑目盲
李朝夕祝天躬為洗拭遂復明里人歎為孝感
伍守中妻黃氏南昌人早歲守節撫孤仕望登萬歴丁
丑進士封太宜人
喻一魁妻魏氏南昌人年二十五守節壽至九十旌門
樊徹妻聶氏進賢人年二十一而寡撫遺腹子輪後輪
以貢仕至訓導萬歴間旌表
楊用寬妻李氏南昌人年二十八而寡守節撫孤壽至
七十八同邑劉浃妻周氏浹登進士甫釋褐而卒周
守節撫二孤炅是後炅登鄉薦是登進士李秀芳妻
郭氏年二十四秀芳卒無子守節歴四十餘年章漢
妻樊氏年二十三而寡守節歴三十餘年俱於萬歴
間旌表
黃廷繼妻陳氏南昌人于歸半載廷繼客游南畿家徒
壁立陳宵分紡績以供菽水三年而旅訃至慟哭七
日不食自縊以殉萬歴間旌表(豫章書)
游璣妻黃氏豐城人年二十守節至九十一而終
萬尚德妻嚴氏新建人早寡守節事舅姑盡孝萬歴間
旌表
鄧懷德妻楊氏南昌人早寡守節壽至百歲旌門
李壽妻鄧氏進賢人夀卒鄧年十七哭泣誓死葬後即
自縊以殉(豫章書)
馬坤妻王氏進賢人年十九守節撫孤萬歴間旌表
易氏字妹貞高安易濱女許聘儀賓楊漳子鐶未婚鐶
卒妹貞聞訃墜樓幾死誓不再夫奔弔楊氏舟至河
索夫神主成親迎禮用小竹簥抱至入柩前行合卺
禮朝夕哭奠期年夜焚香畢自縊於柩前事聞旌表
之(明書)
樊氏字鳳英南昌樊昱之女許聘新建萬尚弘萬歴丙
子將嬪于萬會弘病不果女為廢寝食諸女多方觧
之不得佯曰即萬郎不起奈何盖愧之也女曰有死
耳丁丑秋尚弘病甚昱視之歸紿女曰萬郎病少間
訃至女急詢尚有絲氣否曰亡矣女急白母我即歸
治萬郎喪母曰遲若父歸乃遣若女痛不自禁登樓
自縊死合葬城頭之源(兩溪集)
萬氏字會貞新建萬國隆女許字南昌胡欽恭後欽恭
痘殤會貞聞訃痛哭莫禁稍甦易縞衣白母欲臨其
喪母及家人力阻之及聞殯出曰何不待我憑棺一
哭耶自是以死自訣家人防之甚周一日佯觧顔色
理髮整衣忽遣二婢出登樓自經時年十七萬歴間
旌表(豫章書)
萬氏字考英新建萬言女許聘閔士毅會士毅病篤考
英求侍湯藥父母難之及訃聞一哭幾絶易縞衣願
隨父往致奠不可慟哭益甚諸母勸慰多方竟弗解
瞰母往治庖饌潛詣密室自縊死(同上)
徐鍾妻屈氏南昌人年二十五鍾客死河南訃至慟哭
即自縊姑蔡覺而救之時有一子在抱蔡曰汝亡謂
此藐孤何因以撫孤守節自期母憐其早寡欲令改
適乃斷髮以示己志紡績養姑姑歿喪葬如禮里稱
其節孝
徐執楊妻吴氏奉新人年二十二楊歿子熾甫二歲吴
氏撫之成人享年八十有一蟠峰李遷壯其節為文
以贈
陳傑八妻李氏奉新人年二十一而寡觸棺幾死越四
月遺腹生子誥姑曲諭之乃自勵節紡績易粟以養
姑終身足不履門閾鄉里共稱之
黃相妻熊氏南昌人年二十六相以授書客死鳳陽熊
食貧守節撫遺腹孤諭以終
林泮妻鄧氏新建人年二十二泮卒子幼家貧翁姑勸
其再適鄧慟泣欲死自誓不二日勤紡績以事舅姑
孀居四十五年鄉閭皆頌其節
方来賀妻陶氏新建人年十七歸方越四載来賀卒遺
腹生一子陶拮据撫育孝事繼姑嘗刲股以療其疾
鄧永楨妻熊氏新建人年二十七夫亡遺三子俱在襁
褓家無親族熊食貧課子冰操皭然至七十餘歲卒
萬仲善妻蕭氏南昌人夫亡守志子知事崇儒娶梁氏
孫國竒娶方氏俱早寡守節而終里中號為三節
吴桂芳妾張氏新建人年二十五尚書桂芳卒守節撫
孤緒延後任中府都事贈張孺人
劉仕迎妻高氏南昌人適劉三載仕迎卒高絶水漿誓
從地下姑再三慰觧乃免舉遺腹子鋐撫孤守節奉
詔旌門
熊溢妻廖氏南昌人溢早卒廖守志不二勸翁娶妾生
子以續宗祀詔旌其門
胡旻妻劉氏旻南昌人登嘉靖鄉舉卒于途劉年二十
八聞訃欲以身殉不食者旬日祖姑徐哭孫喪明劉
乃勉強饘粥事徐盡孝撫二孤俱克成立萬歴間旌
表
彭栢妻李氏南昌人年十八孀居孝事舅姑撫二子里
人共推其節
吴氏南昌塾師女萬歴丁亥歸進賢熊明遠性莊嚴儉
約年二十七生子人定而明遠卒定纔一歲吴曰有
藐孤在良人不死矣撫子成立後以賊兵過里中吴
同兒媳走避龍岐沙洲賊至俱死之
楊用才妻鄧氏南昌人年二十八夫亡守志閱五十三
年如一日課子若孫各治儒業詔旌其門
羅大珏妻劉氏南昌人年二十三大珏卒事舅姑撫遺
孤矢志茹荼竟成厥志壽八十五而終
杜用和妻鄔氏豐城人年十八用和以苦學遘疾卒鄔
即剪髮自誓課子業儒萬歷間旌表
周期化妻章氏寧州人年二十五期化卒章剪髮納棺
中撫遺腹子希䕫以終其身
熊惟爕妻何氏進賢人避亂走匿叢棘中被遊騎跡獲
挟行至桂花塘畔投水不沒項受連刃死先是七月
何聞族中喻恭人以烈死慟哭嗟嘆曰世變不可測
恭人是吾師也至是果盡節
帥汝蘭妻張氏寧州人年二十五夫亡守節子方五歲
撫以成人生平縞素自處事後姑孝謹年七十六而
卒
陳氏女寕州陳孟實孫女其母黃氏疾醫藥不能療陳
焚香籲天刲股置糜中食之母病尋愈
謝天霽妻楊氏新建人天霽未婚而卒楊望門守節矢
心不二萬歴間立坊旌表
舒如英妻王氏靖安人年十七夫故萬歴四十四年廵
按陳于庭題請建坊
徐文珙妻張氏奉新人年二十歲文珙以痘瘡夭張哭
泣哀慟觸額于石矢志同死不食半月卒建坊旌表
廖邦本妻項氏奉新人年十八邦本歿矢志靡他年六
十餘廵撫王佐廵按陳于庭題請建坊
徐公一妻廖氏奉新人公一客死吴城廖聞訃泣命家
人曰吾不能獨生矣當葬我同穴遂潛自投繯死
劉日懋妻彭氏奉新人年十六歸于劉僅七夕日懋抱
疾就醫外舍七月而歿彭哀慟絶粒徒步臨夫墓泣
謂工曰幸空一坏土以待我未及期哀痛而卒合葬
于墓
宋雍三妻熊氏奉新人雍三商於粤八年無音耗熊料
其必死有餌之改嫁者熊預備殮具一夕自縊死
蒋氏字愛貞武寧人其父存時納徐貢陳聘未歸而貢
陳沒愛貞破鏡遺葬在室服喪誓不嫁富民争強取
之兩訟於官得不果嫂陳氏年十九與愛貞同志守
節愛貞壽六十七陳六十五而終(豫章書)
方仁全妻楊氏進賢人年二十夫死無嗣依母家守節
奉旨建坊題曰節烈流芳
程邦翰妻譚氏進賢人夫死於楚譚年二十二子潮清
甫週歲矢志育孤事姑一日姑病目盲禱天願代不
數日而姑目明子潮清賓于鄉孫甚衆人以為節孝
之報
凃三七妻趙氏靖安人年十九夫亡守節天啟間旌表
金爍妻張氏進賢人年二十三而爍歿撫二子愛而能
教事兩姑孝而能敬守節七十餘年天啟五年觀風
使者田珍題請旌表
陶某妻鄧氏進賢人事翁姑甚孝其翁會三病甚鄧刲
股烹湯以進服之稍愈再服竟全愈鄧弗言翁亦弗
知後鄉里欲聞其事鄧固辭曰吾盡吾心耳事在天
啟七年三月
蔣汝璉妻雷氏豐城人璉歿雷欲自盡以妾有娠生子
堅志撫孤廵按曹谷具題詔旌貞節
丁棨妻吕氏豐成人早寡勵志撫孤紡績不輟其子卒
能成立廵按汪泗論具題詔賜粟帛
張氏新建大學士張位孫女尚寳丞大朴女也歸進賢
生員饒宇棨會戊子七月兵亂偕夫避河東被執兵
將加刃于宇棨張因盡出釵釧贖其死兵卒害之張
搶地哀號求敝席覆宇棨屍再拜成禮兵方促與俱
去張曰吾相門女尚書子婦豈從汝行乎遂觸石死
縣令羅公儀為文紀之
查仲儒妻陳氏寧州人事舅姑盡孝時家遘疫癘姑徐
氏在牀褥家人悉遠避陳朝夕侍側竟無恙人以為
誠孝所致徐病革以幼女及幼甥女托之曰汝善撫
育吾瞑目矣因感泣唯諾後皆為之擇配厚嫁之
周先春妻熊氏寧州人歸周二年先春歿子必強僅半
歲熊守節訓子應崇禎乙亥年拔貢院司上其事奉
旨建坊曰令德天申
陳欽謨妻查氏寧州人年二十欽謨歿矢志不二先葬
翁後葬姑撫孤子成立州守黃文麟表揚之
張士璵妻王氏寧州人會闖寇䧟城士璵投楚舉義兵
王寓奉鄉山中以二稚子付其僕行焚香告天再拜
大呼夫名曰夫盡忠婦死節兩無憾也整衣自縊而
死
舒駿聲妻陳氏才十妻陶氏進賢人二氏被掠斷臂不
從行至境口呼天溺水死
周廷軌妻王氏新建人姑病王刲股療之夫病又刲股
以進及夫喪王年二十四子士貢方襁褓諸父利其
産欲奪其志王泣謂之曰未亡人恨不能從地下耳
豈忍再醮但夫亡遺産無多倘悉以相付如藐孤衣
食何諸父乃慙而止尋出所積婚配諸姪撫宗女後
病且革子士貢籲天祝曰母能活姑救父豈不能自
活遂刲股王服之尋愈年八十六崇禎間學使旌之
曰孝節流芳
丁應復妻袁氏豐城人年二十應復歿無子苦志守節
終年八十一又李廷言妻熊氏年十七夫歿姑亦孀
居熊竭力孝養訓育遺孤砥節五十餘年
凃崇義妻淦氏崇位妻張氏俱靖安人崇禎癸未歲流
賊擁衆劫掠舉家登樓賊聚薪焚樓下呼二氏下樓
免死曰寧與夫俱死不與賊俱生事聞各憲旌之
劉鳳儀妻張氏字玉姑武寧庠生張選學女生二子乙
酉歲闖賊至倉皇抱二子匿山中賊搜得之欲辱張
罵曰吾名門之女與名門之妻豈從汝賊也遂被殺
吴氏南昌人許字辜良祐未婚而良祐卒吴誓不再適
至夫家守節立孤存祀年八十而終葬夫塋側生兩
樹藤交其上若連理然崇禎間廵按葉成章疏請建
坊題曰栢操松齡
朱訥妻楊氏南昌楊給諫孫女年二十三訥亡守節奉
姑歴三十餘年崇禎間建坊旌表
黃良輔妻謝氏南昌人年二十守節撫孤壽七十旌表
謝病篤子詔宣刲股以療母節子孝萃于一門
汪思瀾妻舒氏南昌人進士舒曰敬女避兵窰湖追騎
將及赴水死又胡文學妻萬氏亦同時殉難
王有文妻劉氏新建人苦節自守其子錫登崇禎庚辰
進士即以母節上陳蒙旨建坊旌表
王文學妻萬氏南昌人年十八夫亡撫孤守節至八十
而終又胡希鼎妻魏氏守節歴四十年魏天朴妻胡
氏立嗣守節壽八十七萬仁七妻胡氏年二十夫亡
守節歷五十八年
羅懷九妻吴氏南昌人早寡守節族以家貧議嫁之吴
潛别夫靈投水死
郭有孝妻龔氏南昌人年二十二撫孤守節壽九十五
旌表
余思劉妻胡氏南昌人刲股救母以孝行稱又伍達喬
妻羅氏刲股救翁人稱其孝
舒一逵妻謝氏靖安人年十九夫亡守節事舅姑以孝
聞撫二孤鍔鐄後鍔登順治庚子鄉試
宫懋妻楊氏南昌人年二十一守節郡守表曰厲志松
筠
李孝女南昌進士李綦隆之女七歲能識字偶讀觀音
大士傳遂持長齋誓不字母亡哀毁值母誕辰一慟
幾絶是夕趺坐誦佛而逝御史葉成章以事聞特旌
盛氏女武寧庠生盛彌俊女也乙酉闖賊至舉家避匿
山中賊搜獲欲辱之抵死不從驅至西門龍潭寺前
甘言誘之女張目大罵遂攖刃而死
楊太冲妻新建人大兵至夫婦不食三日及城破左右
相向而縊鼠纍纍銜棗栗諸果祭之(忠烈紀實)
胡桂萼妻熊氏良煃妻周氏俱南昌人桂萼喪熊食貧
守節五十年如一日周年十九良煃卒孀居垂老世
稱一門雙節
桂廷鳳妻李氏名中姑姑鄧患痰疾將不起婦隕泣憂
悼聞有言乳肉可療者心識之一日煑藥爇香禱竈
神因自割一乳昏仆於地氣已絶廷鳳呼藥不至出
視見流血滿地大驚呼救傾駭城市邑長佐皆詣其
廬命急治俄有僧踵門曰以室中蘄艾傅之即愈如
其言果甦比求僧不復見矣乃取乳和藥奉姑姑竟
獲全
劉氏南昌劉正鏊女隨父流寓宿遷許聘管評未婚而
評殀劉哀毁絶粒三日不死紿父母欲向管氏致奠
父母從之奠畢歸室扄戶自縊死撫按旌之同鄉喻
文偉令宿遷為之立祠
丁文正妻魏氏辜宗妻熊氏劉士汴妻陳氏唐思恭妻
張氏熊凖妻李氏魏世用妻李氏熊朝卿妻徐氏朱
大賓妻曾氏萬憼妻胡氏羅文勝妻賈氏黃順妻陳
氏劉仕可妻羅氏朱信堅妻劉氏萬守纓妻劉氏萬
富妻黃氏尹獻妻胡氏徐潮妻熊氏齊言妻李氏李
昌秦妻萬氏唐伯良妻史氏張頂妻譚氏羅復業妻
張氏萬㸅妻劉氏(俱南昌縣旌表節婦)
鄧元吉妻戴氏邱德彰妻夏氏陳倫妻譚氏談緒妻趙
氏熊克相妻凃氏(俱新建縣旌表節婦)
毛若欽妻李氏熊沛妻聶氏甘禎妻熊氏吴騤妻蒋氏
楊楠妻熊氏李繡妻鄭氏杜阜妻黃氏范正端妻潘
氏孫鋌妻劉氏李廷和妻丁氏劉禋妻李氏李運二
妻凃氏袁騏妻潘氏黃廷[泳-永+貢]妻雷氏甘正華妻鄒氏
劉仲高妻喻氏袁伯乾妻關氏(俱豐城縣旌表節婦)
萬春妻吴氏方義立妻支氏(俱進賢縣旌表節婦)
余國相妻凃氏徐衮妻余氏余錙妻舒氏廖繼耕妻余
氏余楷妻舒氏(俱奉新縣旌表節婦)
張彥遜妻蔡氏汪庸妻張氏舒克正妻况氏舒沐妻余
氏張萬英妻舒氏趙進妻程氏舒銳妻黃氏舒仲甫
妻陳氏宋波妻項氏(俱靖安縣旌表節婦)
余遠山妻李氏盛珏妻李氏彭玉瑫妻李氏(俱武寧縣旌表節婦)
國朝
熊周俊妻甘氏豐城人寇至慮見逼急囑俊舍幼女負
母逃俊猶豫甘指水訣曰吾死所矣遂赴水死廵按
吴贊元題請旌表
盧士瀚妻周氏武寧人年二十而寡遺腹僅三月周誓
天守節生子圖龍撫摩成立順治丙戌領鄉薦後圖
龍謁選汀州司理迎養於任卒年六十有七廵按吴
贊元題請旌表
孫國恩妻皮氏豐城人年二十八國恩歿皮氏食貧苦
節訓育其子廵按王志佐題請旌表歲給粟帛
段氏南昌人許聘王國鼎鼎歿段趨王門哀臨遂見舅
姑誓死守節歴二十九年卒廵按笪重光廵撫張朝
璘具題建坊旌表邑人章起丈為之傳
范永祺妻李氏豐城人永祺初病李流涕願以身代既
歿誓志撫孤勤䌟績為教養廵撫張朝璘題請旌表
陶某妻姜氏進賢人為賊所擄不從自刎死恤刑霍題
請建坊旌表
劉徵妻黃氏南昌人順治戊子被賊掠去不從死後以
夫貴贈孺人
吴廷訓妻蔡氏南昌人幼謹厚明敏傍聽父兄讀書輙
觧大義長適吴氏家貧薪水皆出於蔡之針指教子
志灝登進士宰零陵為進帛衣郤不御年百餘歲卒
胡以地母周氏南昌人年十九孀居矢志撫孤孝事孀
姑一十七載守節五十二年撫按題請旌表
顔鳳麒妻喻氏新建人年二十五夫亡撫孤守節截髮
毁容示不二志䌟績以奉孀姑十餘年喻有疾子懋
德刲股以進即愈人曰賢母令子萃於一門康熙十
六年廵撫佟國禎題請建坊旌表
徐師選妻龔氏進賢人生員徐聖佑之母年十六歸徐
二十而寡仰奉孀幃俯訓孤子潔志純心愈久彌勵
年五十六廵撫安世鼎題請旌表徐仲洙為之傳
李美士妻龔氏新建人年二十一夫亡守節康熙三十
五年廵撫馬如龍具題旌表
凃存恒妻熊氏南昌人壽至百歲康熙四十年廵撫張
志棟題旌
甘應俊妻熊氏奉新人年二十七夫亡矢志守節始終
不替養姑教子兼盡其道康熙四十六年督學楊顒
具題旌表
廖氏名雪松奉新貢生廖需女少淑慧通書史年十九
適靖安生員舒□□早卒廖年二十六守節自課二
子慕芬慕芳勵行積學並餼于庠康熙四十七年督
學楊顒題請旌表
裘君衎妻熊氏新建人年二十六夫死守節康熙五十
年建坊旌表
趙曰琯妻萬氏新建人年二十二夫亡守節康熙五十
三年旌表
羅秉鈞妻胡氏南昌人年二十八夫亡守節同邑周朝
燕妻熊氏年二十二孀居守志俱於康熙五十三年
廵撫佟國勷具題旌表
劉氏名珍英南昌劉永參女許聘新建萬承雋未嫁承
雋卒遂自殉康熙五十八年督學王思訓題請旌表
周氏南昌人許聘徐尚寳未嫁尚寳亡周年十九矢志
守節康熙六十年旌表
周朝燕妻熊氏齊思豪妻陳氏劉永國妻羅氏徐受事
妻胡氏李廸堂妻陶氏徐之瑗妻晏氏俱南昌人年
二十餘苦節各歴四五十年並康熙六十年旌表
夏以鐩妻尚氏夏熙輪妻譚氏戴廷銓妻凌氏凌可光
妻陳氏孫登貴妻周氏胡維章妻秦氏趙汝達妻秦
氏俱新建人矢志守節康熙六十年奉旌
李燾妻熊氏豐城人年二十而寡遺腹一女矢志守節
康熙六十一年旌表
王氏廣昌令景升女適南昌周煜年二十二守節雍正
四年旌表
劉與英妻趙氏南昌人同邑趙克生妻舒氏楊玉盟妻
朱氏俱苦志守節並雍正四年旌表
黃承芳妻楊氏豐城人年二十七夫亡殮葬畢自縊家
人救免外氏欲奪其志正色拒之終身不歸寧甲寅
避賊山莊夜夢人告曰賊至速去楊呼老僕婦抱幼
子匿煤井中得免壽至八十一歲又同邑魏邦遴妻
任氏年二十一撫遺腹孤守節教子成立壽八十五
並雍正四年旌表
凃彰妻舒氏靖安人年十七歸璋紡績佐讀璋為諸生
而病舒刲股和藥服之不愈璋卒舒年二十五撫三
月孤基成立雍正四年旌表
朱統鈾妻萬氏南昌人年二十二勤苦守志壽九十三
雍正四年旌表
趙汝廷妻沈氏葉自蔚妻李氏熊必斌妻劉氏范啟漴
妻閔氏俱新建人年二十餘夫亡矢志守節並雍正
四年奉旌
徐一秦妻彭氏奉新人年二十四而寡孝奉舅姑又同
邑羅秉文妻劉氏廖之元妻王氏俱年二十餘守節
各三四十年俱雍正四年旌表
王氏南昌人適豐城林欲華年二十一守節二十四年
妯娌未嘗見其露齒一笑性好施與周貧乏歲癸巳
邑大水村廬淹沒王出紡績貲以易榖以賑饑者雍
正四年旌表
萬象乾妻張氏新建人年二十九守節雍正五年旌表
徐先捷妻陳氏奉新人年二十八撫孤守節雍正五年
旌表
鄒朝英妻王氏新建人年二十一夫歿王自經殉焉又
同邑劉三汶妻王氏年二十四守志俱雍正六年旌
表
潛振遠妻鄒氏奉新人年二十八矢志守節雍正六年
旌表
盧象謙妻趙氏南昌人年二十八夫亡誓節四十一年
雍正七年奉旌
余觀生妻陳氏奉新人年十六歸觀生時曾祖姑猶在
舅携子館外邑陳拮据朝夕家食苦不給為糜粥奉
堂上而自酌水漿居十載夫歿苦節五十七年撫三
遺孤子訓之皆成名年八十有二卒雍正七年旌表
蕭氏南昌人適新建凃文舉年二十七而寡苦節自誓
家貧紡績易米以養孀姑自採野菜和羹食姑遇疾
湯藥備至姑嘗自言垂暮無子不失所以有媳也獨
苦吾媳耳遺孤纔歲餘撫而教之成立雍正八年建
坊旌表
周朝榮妻劉氏南昌人年二十八夫亡絶粒矢志身殉
孀姑無依以死持之者再劉強起治喪養姑盡孝姑
喪子失明凡起居飲食疾痛扶持撫摩無弗備至立
繼嗣奉周氏祀守節二十三載雍正八年旌表
張應蘭妻李氏南昌人年二十歸於李踰歲夫亡撫遺
孤以事舅姑苦節四十五年雍正九年旌表
喻宗元妻彭氏南昌人年二十八夫亡撫孤奉孀姑矢
節五十七年壽八十有四雍正九年旌表
趙宗海妻熊氏新建人年十五歸趙七年夫亡奉姑撫
遺孤苦節三十年雍正九年旌表
項銓妻龔氏靖安人年二十六夫亡家貧無子矢志苦
節年六十有二卒(縣志)
羅廷璠妻楊氏廷璠新建人任楚雄知府歿任楊扶櫬
歸葬值順治戊子亂避於桐源為流寇所掠不從被
殺
劉元鏜妻吴氏妾朱氏吴年十七歸元鏜以順静聞劉
在中州梓溪為南昌望族戊子兵亂縦掠將及中洲
元鏜以家東渡如社岡避兵不虞&KR0691;騎出元鏜急抱
五歲子與二氏奔源城流矢及之棄兒道旁厠中而
走吴氏伏溝草中見朱氏被執罵甚厲騎縛以行不
數十步過東溪跳躍索盡斷騎怒斫其頬死騎去吴
出行數十步不能前遇鄰媪方脫簮求為扶携而騎
忽大集吴握髮仰天號哭曰夫耶子乎吾死矣遂被
執兵以刀背步步擊之且罵且哭行過南陂即赴水
死距東溪纔數百步時七月三日越三日殮肌體容
髮並如生(榆墩集)
徐文璠妻朱氏新建人廪生朱尚赤之女年十八歸徐
閱歲舉子應鰲副將金聲桓以江城叛戊子五月南
昌被圍遊騎四出倉猝間氏不及避逼之上馬不從
大罵曰寧可殺不可失節兵怒割其左乳罵益厲傷
三刃復斷其首而去(二續表忠記)
胡守約妻姜氏魏懋先妻萬氏李繼亮妻凃氏(俱南昌人順治)
(初死寇難)
熊應輔妻黃氏劉元鏡妻王氏劉鑍未婚妻王氏姚瀛
瞻妻宗氏傅啟元妻朱氏媳朱氏許烈女(俱南昌人戊子死金)
(聲桓難)
歐陽五敕妻穆氏李一和妻鄧氏萬象妻胥氏程以身
妻吴氏羅經淑妻陳氏程顯妻朱氏李勝妻劉氏譚
廷琮妻文氏掾吏鞠某妻某氏葉韞華妻曹氏裘士
光妻李氏李萬鎰妻朱氏歐陽觀妻朱氏萬時興妻
陳氏萬之祥妻熊氏潘象一妻姚氏喻希周妻徐氏
程肅二妻任氏劉定生妻方氏熊維翰妻伍氏雷元
璐妻黎氏萬烈女申秀(俱新建人戊子死金聲桓難)
余劍光妻晏氏劉羽摶未婚妻于氏(俱豐城人死寇難)
陶唐盛妻顔氏曾廷觀妻吴氏胡仕卓妻萬氏胡仕從
妻倪氏胡某妻余氏文夙成妻楊氏饒烈女静貞(俱進)
(賢人死戊子難)
舒其任妻陳氏舒維黨妻錢氏舒氏女乞秀(俱靖安人死戊子難)
江西通志卷九十七
