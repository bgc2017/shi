江西通志卷一百五十二
藝文(詩六)
五言律
唐
送豐城王少府楊炯
愁結亂如麻長天照落霞離亭隠喬樹溝水浸平沙左
尉才何屈東關望漸賖行看轉牛斗持此報張華
題大庾嶺北驛宋之問
陽月南飛雁傳聞至此回我行殊未已何日復歸來江
静潮初落林昏瘴不開明朝望鄉處應見隴頭梅
度大庾嶺
度嶺方辭國停軺一望家魂隨南翥鳥淚盡北枝花山
雨初含霽江雲欲變霞但令歸有日不敢恨長沙
在洪州答綦母學士張九齡
旬雨不愆期由來自若時爾無言郡政吾豈欲天欺常
念涓塵益惟歡草樹滋課成非所擬人望在東菑
湖口望廬山瀑布泉
萬丈洪泉落迢迢半紫氛奔飛下雜樹灑落出重雲日
照虹蜺似天清風雨聞靈山多秀色空水共氤氲
自彭蠡湖初入江
江岫殊空闊雲煙處處浮上來羣噪鳥中去獨行舟牢
落誰相顧逶迤日自愁更將心問影于役復何求
自豫章南還江上作
歸去南江水磷磷見底清轉逢空闊處聊洗滯留情浦
樹遙如待江鷗近若迎津途别有趣況乃濯吾纓
奉酬張洪州九齡江上見贈孫翃
受命讞封疆逢君牧豫章於焉審虞芮復爾共舟航悵
别秋隂盡懷歸客思長江臯枉離贈持此慰他鄉
尋廬山崔徵君邱為
日高雞犬静門掩向寒塘夜竹深茅宇秋亭冷石牀住
山年已遠服藥夀偏長虛棄浮生者相逢益自傷
題遠公經臺祖詠
蘭若無人到真僧出復稀苔侵行道席雲濕坐禪衣澗
鼠緣香案山蟬噪竹扉世間長不見寧止暫忘歸
九日龍沙作寄劉大眘虛孟浩然
龍沙豫章北九日挂帆過風俗因時見湖山發興多客
中誰送酒櫂裏自成歌歌竟乘流去滔滔任夕波
送袁太祝尉豫章
何幸遇休明觀光來上京相逢武陵客獨送豫章行隨
牒牽黃綬離羣會墨卿江南佳麗地山水舊難名
夜泊廬江聞故人在東林寺以詩寄之
江路經廬阜松門入虎溪聞君尋寂樂清夜宿招提石
鏡山精怯禪牀怖鴿棲一燈如悟道為照客心迷
晚泊尋陽望廬山
挂席幾千里名山都未逢泊舟尋陽郭始見香爐峯嘗
讀遠公傳永懷塵外蹤東林精舍近日暮但聞鐘
酬秦徵君徐少府春日見寄(集作奉酬秦徵君系春日撫州西亭野望)
(兼寄徐少府)韋應物
終日愧無政與君聊散襟城根山半腹亭影水中心朗
詠竹窗静野情花逕深那能有餘興不作剡溪尋
寄洪州幕府盧二十一侍御(自南昌令拜項同官洛陽)
忽報南昌令乘驄入郡城同時趨府客此日望塵迎文
苑臺中妙冰壺幕下清洛陽相去遠猶使故林榮
送裴郎中貶吉州劉長卿
亂軍交白刃一騎出黃塵漢節同歸闕江帆共逐臣猨
愁岐路晚梅作異方春知已酇侯在應憐脱粟人
餘干旅舍
搖落暮天迥青楓霜葉稀孤城向水閉獨鳥背人飛渡
口月初上鄰家漁未歸鄉心正欲絶何處擣寒衣
餘干夜宴奉餞前蘇州韋使君新除婺州作
復拜東陽郡遙馳北闕心行春五馬急向夜一猿深山
過康郎近星看婺女臨幸容棲託分猶戀舊棠隂
晚次苦竹館却憶干越舊遊
匹馬風塵色千峯旦暮時遙看落日盡獨向遠山遲故
驛花臨道荒村竹映籬誰憐却迥首步步戀南枝
送李二十四移家至江州
煙塵猶滿目岐路易霑衣逋客多南渡征鴻自北飛九
江春草綠千里暮潮歸别後難相訪全家隠釣磯
奉送盧員外之饒州
天書萬里至旌旆上江飛日向鄱陽近雲看吳岫微暮
帆何處落潮水背人歸風土無勞問南枝黃葉稀
送舍弟之鄱陽居
鄱陽寄家處一别掩柴扉故里何人在滄波孤客稀湖
山春草遍雲木夕陽微南去逢迴雁應憐相背飛
送梁郎中赴吉州
遙想廬陵郡還聽叔度歌舊官移上象新令布中和看
竹經霜少聞猿帶雨多但愁徵拜日無奈借留何
送李侍御貶鄱陽
迥車仍昨日謫去已秋風干越知何處雲山只向東暮
天江色裏田鶴稻花中却見鄱陽吏猶應舊馬驄
送青苖鄭判官歸江西
三苗餘古地五稼滿秋田來問周公税歸輸漢俸錢江
城寒背日湓水暮連天南楚凋殘後疲民賴爾憐
歸弋陽山居留别盧邵二侍御
渺渺歸何處沿流附客船久依鄱水住頻税越人田偶
俗機偏少安閒性所便祗應君少慣又欲寄林泉
送盧員外往饒州李嘉祐
為郎復典郡錦帳映朱輪露冕隨龍節停橈得水人早
霜蘆葉變寒雨石榴新莫怪諳風土三年作逐臣
送張觀歸袁州
羨爾湘東去煙花尚可親綠芳深映馬遠岫遞迎人饑
狖啼初日殘鶯惜暮春遙憐謝客興佳句又應新
送蘇修往上饒
愛爾無羈束雲山恣意過一身隨遠岫孤櫂任輕波世
事關心少漁家寄宿多蘆花泊舟處江月奈人何
送王牧往吉州謁王使君叔
細草綠汀洲王孫耐薄遊年華初冠帶文體舊弓裘野
渡花争發春塘水亂流使君憐小阮應念倚門愁
送袁員外宣慰勸農畢赴洪州使院
聖主臨前殿殷憂遣使臣氣迎天詔喜恩發土膏春草
色催歸櫂鶯聲為送人龍沙多道里流水自相親
登湓城浦望廬山初晴值省勅催赴江隂
西望香爐雪千峯晚色新白頭悲作吏黃紙苦催人多
負登山屐深藏漉酒巾傷心公府内手板日相親
送彈琴李長史往洪州錢起
抱琴為傲吏孤棹復南行幾度秋江水皆添白雪聲佳
期來客夢幽思緩王程佐牧無勞問心和政自平
送趙評事赴洪州使幕韓翃
孤舟行遠近一路過湘東官屬張廷尉身隨杜幼公山
河映湘竹水驛帶青楓萬里思君處秋江夜雨中
送洪州李别駕之任郎士元
南去秋江遠孤舟興自多能將流水引更入洞庭波夏
口帆初上潯陽雁正過知音在霄漢佐郡豈蹉跎
石頭館酬王將軍
誰為繡衣客肯駐木蘭舟連雁沙邊至孤城江上秋歸
帆背南浦楚塞入西樓何處看離思滄波日夜流
送李使君赴撫州皇甫冉
遠送臨川守還同康樂侯歲時徒改易今古接風流五
馬嘶長道雙旌向本州鄉心寄西北應上郡城樓
玉山嶺上作皇甫曾
悠悠驅匹馬征路上連岡晚翠深雲竇寒臺淨石梁荻
花偏似雪楓葉不禁霜愁見前程遠空郊下夕陽
鄱陽大雲寺一公房顧況
盡日陪游處斜暉竹院清定中觀有漏言下證無生色
界聊傳法空門不用情欲知相去近鐘鼓兩聞聲
春日洪州即事耿湋
鍾陵春日好春水滿南塘竹宇分朱閣桐花間綠楊磋
跎看鬢色留滯惜年芳欲問羇愁發秦關道路長
早秋江行竇鞏
迥望湓城遠西風吹荻花暮潮江勢闊秋雨雁行斜多
醉渾無夢頻愁欲到家漸驚雲樹轉數點是晨鵶
奉陪李大夫九日宴龍沙戴叔倫
邦君採菊地近接旅人居一命招衰疾清光照里閭去
官慙比謝下榻貴同徐莫怪沙邊倒偏霑杯酌餘
奉陪李大夫九日龍沙宴會權德輿
龍沙重九會千騎駐旌旗水木秋光淨絲桐雅奏遲煙
蕪斂暝色霜菊發寒枝今日從公醉全勝落帽時
送孔江州
九派潯陽郡分明似畫圖秋光連瀑布晴翠辨香鑪才
子厭蘭省邦君榮竹符江城多暇日能寄八行無
江上送客遊廬山張繼
楚客自相送霑裳春水邊晚來風信好倂發上江船花
映新林岸雲開瀑布泉愜心應在此佳句向誰傳
送撫州周使君(即侍中之壻)盧綸
周郎三十餘天子賜魚書龍節隨雲水金鐃動里閭松
聲三楚遠鄉思百花初若轉弘農守蕭咸事不如
送從叔赴洪州李端
榮家兼佐幕叔父似還鄉王粲名雖重郗超髯未長鳴
橈過夏口斂笏見潯陽後夜相思處中庭月一方
奉送杜中丞赴洪州暢當
詔出鳳凰宫新恩連帥雄江湖經戰陣草木待仁風豪
右貪威愛紆繁德簡通多慙君子顧攀餞路塵中
鍾陵雪夜訪友人楊凌
窮臘催年急陽春怯和歌殘燈閃壁盡夜雪透窗多歸
路山川險遊人夢寐過龍洲不可泊歲晚足驚波
送頭陀上人赴廬山寺鄭常
僧家無住著早晚出東林得道非真相頭陀是苦心持
齋山果熟倚錫野雲深溪寺誰相待香花與梵音
次石頭驛寄江西王中丞韓愈
憑高迴馬首一望豫章城人由戀德泣馬亦别羣鳴寒
日夕初照風江遠漸平默然都不語應識此時情
送殷華之洪州陳羽
離堂悲楚調君奏豫章行愁處雪花白夢中江水清扣
船歌月色避浪宿猿聲還作經年别相思湖草生
潯陽宴别白居易
鞍馬軍城外笙歌祖帳間乘潮發湓口帶雪别廬山暮
景牽行色春寒散醉顔共嗟炎瘴地盡室得生還
晚題東林寺雙池
向晚䨇池好初晴百物新裊枝翻翠羽濺水躍紅鱗萍
汎同遊子蓮開當麗人臨流一惆悵還憶曲江春
送沈亞之尉南康殷堯藩
行邁南康路客心離怨多暮煙葵葉屋秋月竹枝歌孤
鶴唳殘夢驚猿嘯薜蘿對江翹首望愁淚疊如波
和厲元侍御題戶部李相公廬山艸堂
姚合
茅屋臨江起登庸復應期遙知歸去日自致太平時幽
藥禪僧護高窗宿鳥窺行人盡歌詠唯子獨能詩
送沈下賢謫尉南康張祐
秋風江上草先是客心摧萬里故人去一行新雁來山
高雲緒斷浦迥月波頽莫怪南康遠相思不可裁
旅次上饒溪
碧溪行幾折凝櫂宿汀沙角斷孤城掩樓深片月斜夜
橋昏水氣秋竹静霜華更想曾題壁凋零可歎嗟
題上饒亭
溪亭拂一琴促軫坐披衿夜月水南寺秋風城外砧早
霜紅葉静新雨碧潭深唯是壺中物憂來且自斟
江西道中(二首)
西江江上月遠遠照征衣夜色草中網秋聲林外機渚
田牛路熟石岸客船稀無復是鄉井鷓鴣聊自飛
秋灘一望平遠遠見山城落日啼烏桕空林露寄生燒
畬殘火色盪槳夜溪聲況是曾遊處桑田小變更
罷鍾陵幕吏十三年來泊湓浦感舊為詩
杜牧
青梅雨中熟檣倚酒旗邊故國殘春夢孤舟一褐眠搖
搖遠堤柳暗暗十程烟南走鍾陵道無因似昔年
春泊弋陽許渾
江行春欲半孤枕弋陽堤雲暗猶飄雪潮寒未應溪飲
猿聞棹散飛鳥背船低此路成幽絶家山鞏洛西
送友人歸宜春紀唐夫
落花兼柳絮無處不紛紛遠道空歸去流鶯獨自聞墅
橋喧碓水山郭入樓雲故里南陔曲秋期欲送君
彭蠡湖春望項斯
湖亭東極望遠櫂不須迴遍草新湖落連天衆雁來蘆
洲殘照盡雲障積煙開更想鴟夷子扁舟安在哉
桑落洲李羣玉
九江寒露夕微浪北風生浦嶼漁人火蒹葭鳬雁聲頽
雲晦廬嶽微鼓辨湓城遠憶天邊弟曾從此路行
酬鄭進士九江新居見寄李咸用
躡屐叩柴關因成盡日閑獨聽黃鳥語深似白雲間萍
沼寬於井莎城綠當山前期招我作此景得吟還
送韓揆之江西李冶
相看指楊柳别恨轉依依萬里江西水孤舟何處歸湓
城潮不到夏口信應稀唯有衡陽雁年年來去飛
鍾陵野步曹松
岡扉聊自啓信步出波邊野火風吹闊春冰鶴啄穿渚
檣齊驛樹山鳥入公田未創孤雲勢空思白閣年
贈餘干袁明府
一雨西城色陶家心自清山銜中郭影雲卷下湖程公
署聞流水人烟入廢城難忘楚盡處新有越吟生
過陶徵君隠居崔塗
陶令昔居此弄琴遺世榮田園三畆綠軒冕一銖輕衰
柳自無主白雲猶可耕不隨陵谷變應只是高名
懷廬嶽書齋杜荀鶴
長憶在廬嶽免低塵土顔煮茶窗底水採藥屋頭山是
境皆遊遍誰人不羨閑無何一名繋引出白雲間
贈廬嶽隠者
自見來如此未嘗離洞門結茅遮雨雪採藥給晨昏古
樹藤纏殺春泉鹿過渾悠悠無一事不似屬乾坤
秋宿棲賢寺懷友人
一宿三秋寺閑忙與曉分細泉山半落孤客夜深聞鶴
去巢盛月龍潛穴擁雲苦吟方見景多恨不同君
建昌渡暝吟韋莊
月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷綠楊烟
廬山王貞白
嶽立鎮南楚雄名天下聞五峯高閡日九疊翠連雲夏
谷雪猶在隂巖晝不分唯應嵩與華清峻得為羣
遊東林寺黃滔
平生愛山水下馬虎溪時已到終嫌晚重遊預作期寺
寒三伏雨松偃六朝枝翻譯如曾見白蓮開滿池
桑落洲胡玢
莫問桑田事但看桑落洲數家新住處昔日大江流古
岸崩欲盡平沙長未休想應百年後人世更悠悠
南唐
送王郎中之官吉水李建勲
南望廬陵郡山連五嶺長吾君憐遠俗從事輒名郎移
戶多無土春蠶不滿筐惟應勞贊畫溪峒況彊梁
寄廬山白上人左偃
潦倒門前客閒眠歲又殘連天數峯雪終日與誰看萬
丈高松古千尋落水寒仍聞有新作懶寄入長安
魏夫人壇李中
仙壇遺跡在苔合落花名絳節何年返白雲終日生旋
新芳草色依舊偃松聲欲問希夷事音塵隔上清
吉水作尉酬高援秀才見贈
佐邑慙無術敢言貧與清風騷誰是主烟月自關情卷
箔當山色開窗就竹聲憐君惠嘉句資我欲垂名
過武寧縣王周
行過武寧縣初晴物景和岸回驚水急山淺見天多細
草濃藍潑輕烟疋練拖晚來何處宿一笛起漁歌
送王員外宰德安徐鉉
家世朱門貴官資粉署優今為百里長應好五峯游柳
影連彭澤湖光接庾樓承明須再入官滿莫淹留
送姚宰任吉州安福縣(釋)無可
落絮滿衣裳攜琴問酒鄉挂帆南入楚到縣半浮湘吏
散翠禽下庭閒斑竹長人安宜遠泛沙上蕙蘭香
遊廬山寺
千峯路盤盡林寺昔何名步步入山影房房聞水聲多
年人跡斷殘照石隂清自可求居止安閑過此生
夜宿西林寺寄賈島
暗蟲喧暮色默思坐西林聽雨寒更盡開門落葉深昔
因京邑病併起洞庭心亦是吾兄弟遲回共至今
題鄭谷江畔桐齋(釋)皎然
客齋開别住坐占綠江濆流水非外物閒雲長屬君浮
榮未可累曠達若為羣風起高梧下清絃日日聞
登大林寺觀白太傳題版(釋)齊已
九疊蒼崖裏禪家鑿翠開清時誰夢到白傅獨尋來怪
石和僧定閒雲共鶴迥任兹休去者心是不然灰
過西山施肩吾舊居
大志終難起西峯臥翠堆牀前倒秋壑枕上過春雷鶴
見丹成去僧聞栗熟來荒齋松竹老鸞鶴自徘徊
過陳陶處士舊居
一室貯琴尊詩皆大雅言夜過秋竹寺醉打老僧門遠
燒來籬下寒蔬簇石根閒庭除鶴跡半是杖頭痕
尋陽道中作(東林)
秋聲來嶽樹草色徧汀洲多事時為客無人處上樓雲
疎片雨歇野闊九江流欲向南朝去詩僧有惠休
東林雨後望香爐峯
翠溼僧窗裏寒堆鳥道邊静思尋去路急遶落來泉暮
雨開青壁朝陽照紫烟二林多長老誰憶上頭禪
寄彭澤晝公
聞君彭澤住結構近陶公種菊心相似嘗茶味不同湖
光秋枕上嶽翠夏窗中八月東林去吟香菡萏風
東林寺(釋)修睦
欲去不忍去徘徊吟繞廊水光秋澹蕩僧好語尋常碑
古苔文疊山晴鐘韻長翻思南嶽上欠此白蓮香
宋
彭澤狄梁公祠趙抃
賢正屯蒙日隂邪會用時人從萬死過誰肯一言危毒
意回天后忠誠薦柬之復唐三百載留得枕江祠
江上白樂天祠
我愛白司馬有言來謁祠才名千古照忠義一生竒諫
切寧思禄讒行卻罪詩如何江上客唯道琵琶詞
經鄱陽湖
捨陸事川程霜天曉色明長波萬頃闊大舸一帆輕静
唱村漁樂斜飛渚鴈驚雲披見樓閣隠隠豫章城
登章貢臺
章貢東西派并流作贑川奔湍出城曲離合向臺前把
酒來憑檻鳴鼙見放船滔滔歸底處滄海路三千
碧雲軒范仲淹
我愛此中好幽軒絶世紛澂宵半窗月淡曉數峯雲遠
意經年就微吟並舍聞只應虚静處所得自蘭芬
大林峯周惇頤
三月山房暖林花互照明路盤層頂上人在半空行水
色雲含白禽聲谷應清天風拂襟袂縹緲覺身輕
吏隠宜春郡詩十首(存三)祖無擇
吏隠宜春郡年豐獄訟稀餘糧委南畝茂草滿圜扉天
意憐艱食民心恥畫衣萬家行樂處車馬有光輝
吏隠宜春郡溪山若畫圖纖鱗時自躍幽鳥静相呼曉
浪噴寒雨晴嵐鎖綠蕪魚樵本吾事搔首重踟蹰
吏隠宜春郡追惟二相賢(房琯季德裕)節明天寶日業茂會
昌年友善曾何累朋誣亦自煎(琯坐與李適之韋堅等善貶宜春太守德裕為)
(王播李漢等所誣貶宜春長史)不才非不幸異代若差肩
羌先生廟
先生高世迹舊隠白雲深結宇知何代遺祠直至今地
分壇杏影門接社蓮隂我亦希風者終朝託玉岑
寄饒州范待制梅堯臣
山水番君國文章漢侍臣古來中酒地今見獨醒人坐
嘯安浮俗談詩接上賓何由趨盛府徒爾望清塵
送洪州通判何太博若谷先歸新淦
拜官江上客乘馬不乘船獨畏蛟龍浪將歸風雨天葛
花侵野徑源水入腴田君住巴邱下西山道路連
送臨江軍監酒李太博
三江卑濕地北客宦遊稀霧氣多成雨雲蒸易損衣白
醪燒甕美黃雀下田肥未辨殊方語山歌半是非
吳季野話撫州潛心閣
高閣潛心所圖書曝蠧收青山隨宅轉遠水向門流迤
邐看無厭潺湲聽不休一聞秦洞說便欲泛漁舟
龜峯精舍李覯
去縣二十里路平時正春四山唯有石一寺更無塵融
結疑天意經營憶古人但知安樂處何必是全身
送葛源之太和主簿穆修
勿歎從卑位聊欣適去情秋風九月急飛鳥一帆輕鱠
斫江鱗活杯嘗楚釀清繁華莫回首寵辱正堪驚
南康望湖亭蘇軾
八月渡長湖蕭條萬象疏秋風片帆急暮靄一山孤許
國心猶在康時術已虚岷峨家萬里投老得歸無
開先寺觀龍潭米芾
渡峽捫青玉臨深坐綠苔水從雙劍下山挾兩龍來春
暖花驚雪林空石迸雷塵纓聊此濯却去首重回
贈景福順長老二首(并序)蘇轍
轍幼侍先君聞嘗遊廬山過圓通見訥禪師留連久
之元豐五年以譴居高安景福順公不遠百里惠然
來訪自言昔從訥於圓通逮與先君遊歲月遷謝今
三十六年矣二公皆吾里人訥之化去已十一年而
順公年七十四神完氣定聰明了達對之悵懷疇昔
作二篇贈之
屈指江西老多年劍外人身心已無著鄉黨漫相親竄
逐知何取周旋意甚真仍將大雷雨一洗百生塵
念昔先君子南遊四十年相看順老在想見訥師賢歲
歴風輪轉禪心海月圓常情計延促無語對澘然
射蛟浦
萬騎巡遊遍千帆破浪輕射蛟江水赤教戰越人驚山
轉樓船影岸催連弩聲祈招無為賦酣寢盡平生
庾樓
元規情不薄上客有殷生夜半酒將罷公來坐不驚舞
翻江月迥談落麈毛輕塵世風流盡高樓空此名
至樟樹店寄徐安道孔武仲
逼仄東南路連天紫翠峯微雲還掩日小雨正催農谷
鳥投枝急山花落澗濃意巖今不遠談笑喜相逢
贈仰山簡老黃庭堅
簡師飛錫地天外集雲峯拏石松根瘦欹窗竹影濃山
寒侵壞衲澗響雜疎鐘客問西來意無言凭短笻
己酉歲十一月二十六日避寇至龍潭院十二月
十五日作五首(存三)洪炎
徑轉橋横水林深寺據山鐘魚告闃寂松竹媚孱顔避
地欣有託依僧成暫閑東歸路不隔片片隴雲還
突兀山椒寺披榛二百年刹從吾祖卜席是里僧傳溪
送無窮水林供不斷烟囊中有餘粒假息且安眠
潭黑蛟龍宅山青虎豹林隠憂何日了淹泊見冬深薄
雪恨還積疎梅冷不禁平生一樽酒衰疾廢孤斟
曉發鵝湖
萬松杉嶺路千畝勸春耕不復紅鵝下空餘碧澗横佛
扄穿縹緲仙馭鏁峥嶸道釋分殊境籃輿許我行
信州逢寒食
客行寒食路春晚上饒城野寺鳥烏樂山蹊荆棘生人
隨乘鴈集地隔一牛鳴俛首征途内官曹何日清
過揚瀾彭汝礪
路入揚瀾險心魂獨惘然秋風浪飛屋春雨水彌天一
葉漁翁艇千鈞客子船相争蝸角利平地看深淵
同遊獨山
相期一尊樂共宿獨山青塵土不能汙夢魂還自醒夕
陽登絶逕明月步危亭為我題僧壁炎天此日經
題袁州紫翠軒
黯淡襟横野迢遙面古城丹青難盡意紫翠漫為名山
石開新雨溪楓照晚晴杖藜饒縱目談笑不無情
雲蓋寺詩(并序)
唐淨圓禪師初自石霜來得乳蘿洞喜之將宅焉初
至蛇蚖塞路矯然怒視師師以法語告蛇引去既宿
而斃師為焚之且視無遺燼有三水出焉左者黑右
者清中者白師既築室從之者歸市逮今遂為名刹
舊日蛇蚖穴今時薝蔔林寒泉三井舊高閣五峯深翠
竹娟娟老長松漠漠隂鳳凰池好在誰得老師心
題廬阜官廳壁張耒
平生山水興今夜宿東林落日樓殿影西風鐘梵音雲
横杉閣迥雨過虎溪深脚力猶堪在它年當重尋
過新城院張商英
昔讀旴川集嘗聞泰伯賢新城文刻在往事野僧傳氣
格終驚俗光芒合貫天田翁不知價只得十千錢
萍鄉即事蔣之竒
地接長沙近鄉名自古聞毛山千嶂雪玉女一墩雲拱
木扶霄上飛泉觸石分霜風萍實老目斷楚江濱
滕王閣詩二首徐俯
一日追王造千年與客遊雲邊梅嶺出坐下贑江流日
落迴飛鳥烟深失釣舟蟬聲枯柳外天地晚風秋
雲氣浮高棟波瀾遶古城雨餘山更碧葉下水逾清燕
語留秋色鴉聲落晚晴故王歌舞地帆急見山行
登郡學稽古閣晚望蔡柟
簷外川原迥烟中草樹微山城暮吹角客子淚沾衣歲
月經身老行藏與願違歸禽帶落日渺渺背人飛
化戌巖李若水
翠石黏雲濕寒巖帶蘚深樹涵懷古意水印讀書心經
濟神猶在幽棲徑可尋青氈吾舊物稅駕臥山隂
中秋宿瀼溪驛王十朋
半月游廬阜中秋宿瀼溪祠尋元子隠(元次山舊隠)樹認赤
烏栖坐待雲開月行愁雨作泥番人應話我身在九江
西
南遷題吉州剛應侯廟柱陳剛中
疏爵新剛應論功舊石材能形文母夢還訝佞人來海
市為誰出衡雲豈自開乞靈如見告逐客幾時回
按隆祐太后避金兵舟泊吉州石材廟下夜夢神告
曰速行敵至太后驚寤即發舟指贑金人追至造口
不及而還事定封廟神為剛應侯時剛中以胡忠簡
事牽連被謫安遠故詩中云云後竟死貶所
臨川道上楊時
風雨離山驛斷橋危欲顛去心奔逸驥行路上青天鴈
序江湖樂寒歸島嶼連悠悠遠征客千里獨茫然
鳳停館中秋王廷珪
山高月未吐吟上嶺頭看萬里雲霄静一天星斗寒蝦
蟆出金背玉兔動銀盤唯有南飛鵲遶枝終不安
廬山道中寄送聶名世
村遠孤煙起山明曉霧開人行萬松裏路過九江來此
去日千里其如腸九回淮南酒樓近玉笛不勝哀
陪陳帥登孺子亭王阮
未上滕王閣先登孺子亭朝廷黨錮傳湖海少微星獨
善非忘世高風自有靈東湖山上色長為此人青
閏月十一日月中坐彭蠡門喚船與諸人共載汎
湖至隄首回櫂入西灣還分韻賦詩約來晚復集
詩不至者浮以大白朱熹
解組無多日歸哉喜欲狂臨風成邂逅載月下滄浪酌
酒傳清影鳴橈繋素光佗年隔千里此夜莫相忘
和張彦輔白鹿洞作
䆳谷新華館風煙再吐吞舊眠聞野鹿遺恨響驚猿共
賞忻同趣分攜愴别魂徘徊空日夕無策駐行軒
次彦輔西原作
無處堪投跡空山寄一椽懸門窺絶壁繚徑上層巔檻
闊吞江浪窗虚響谷泉丹經閑自讀不為學神仙
次彦輔臥龍作
瀑水源何處高疑雲漢通瀉時垂練直落處古潭空客
寄詩能好龍蟠意自雄知君來峴首為我說隆中
次彦輔棲賢作
融冶何年事停杯莫問天祗今從痼疾疇昔似因緣傾
耳真三峽投文入九淵蘭亭那得此猶足致羣賢
十一月二十六日宿萍鄉西三十餘里黃花渡口
客舍稍明潔有宋亨伯題詩亦頗不俗因錄而和
之
鼎足爐邊坐陶然共一樽道心元自勝世味不須論安
穏三更睡清明一氣存雖無康樂句聊爾慰營魂
九日奉陪高州史君莆陽别駕會稽丞公善化明
府仲衡詩伯并屈子美元範二兄及郡中諸文武
同登紫霄絶頂南望江湖北眺淮甸少快心目既
歸又得仲衡佳篇句法清麗情致悽惋三復不勝
起予之嘆謹次韻呈請皆賦之以紀一時之盛
此日登高處千年錦樹稠無人嘲落帽有客賦悲秋忽
忽塵中老怱怱物外遊江湖空極目不盡古今愁
安仁曉行
夙駕安仁道行行得自娛荒山圍野闊遠樹出林孤景
晦長烟合天寒碧草枯歸心懷往路極目向平蕪
章巖
豁爾天開宇呀然夜不扄閑雲任棲宿密雨斷飄零破
屋僧常住高軒客屢經古今題寫處一半蘚文青
南安道中
曉澗淙流急秋山寒氣深高蟬多遠韻茂樹有餘隂煙
火居民少荒溪草露侵悠悠秋稼晚寥落歲寒心
清江道中見梅
今日清江路寒梅第一枝不愁風嫋嫋正奈雪垂垂煖
熱惟須酒平章却要詩他年千里夢誰與寄相思
進賢道中
往辭湘水曲今過豫章城改歲無多日到家才幾程晝
憐春意迫夜喜月華清此去無淹軌前塗似掌平
過豐城作
渺渺豐城縣回頭憶舊遊晴江羅遠樹宿莽亂中洲寶
劍今鱗甲神光尚斗牛他年還記得此夜一扁舟
過皂口楊萬里
贑石三百里春流十八灘路從青壁絶船到半江寒不
是春光好誰供客子看猶須一尊淥并遣百憂寬
寄題南昌尉廳思賢亭(并序)
南昌尉廳之右有孺子墓墓前故有思賢亭中更兵
燹亭毁墓湮今尉劍津張敬之因葺公廨披榛得墓
按圖牒墓旁有九里井求之得井又有甿耕桓伊墓
下得甓三款識云晉平南將軍墓距聘君墓七里驗
其遐邇而信表其基乃復其亭云敬為賦之
有客栖霞外無名涴黨中南州一高士東海獨清風舊
國有禾女荒阡猶石翁更煩吹笛魄端為洗榛叢
豫章南浦亭泊舟(二首)范成大
繡檻臨滄渚牙檣插暮沙浦雲沈斷鴈江雨入昏鴉野
曠天何近春寒歲未華來朝風一席隨處且浮家
閏歲花光晚霜朝草色荒趁墟猶市井收潦再耕桑客
路東西懶江流日夜忙長歌情不盡一酌酹滄浪
宿華嚴寺陸游
夜宿華嚴寺人扶到上方喚僧同看畫避佛旋移牀小
雨不成雪烈風還作霜鐘殘燈漸暗趺坐默焚香
登擬峴臺
顦顇思吳客凄涼擬峴臺一年秋欲到兩鬢老先催裊
裊菱歌斷翩翩水鳥來倚闌哦五字未穏莫輕回
撫州上元
江月微雲外街泥小雨餘人如虚市散燈似曉星疎羇
鴈同身世新霜上鬢鬚明年更清絶漁火對茅廬
發臨川
見客道旁店添衣江上村陂長風浩浩山遠霧昏昏虚
日人聲合凶年菜色繁扶衰歸北闕何以報君恩
别張教授歸獨登擬峴
小閣敞朱扉停車暫息機行人呼晚渡幼婦浣秋衣霜
樹攲危堞風鴉滿落暉登臨客愁裏況是送將歸
金石山
開歲為休暇官司亦暫閑樓臺先晝永花柳尚春慳鳴
鳥隨遊轡和風愜醉顔更憐歸路好破墨數峯山
湖口宰任伯厚挹清亭劉過
政笑行役倦登臨心眼開舒蘄千里見蜀贑兩江來老
覺樹如此涼生風快哉主人方好客不算酒行杯
登四望亭王炎
春老飛花罷園林遍綠隂憑高聊寓目念遠更傷心劇
郡才難稱衰年病易侵不如休歇去吾意決投簪
溪上晚步(二首分寧作)
山静色不改溪深流自遲緩行聊寓目小立卻支頤樵
斧寒尤響漁舟晚更移老夫無伴侣稚子獨追隨
風定留黃葉波深湧白沙前山惟道院斷岸半漁家老
去忘時事閒中度歲華經旬如再出便可探梅花
宿正覺寺曾季貍
正覺江邊寺風煙罨畫然庭羅合抱柏門泊釣魚船暮
雨涼初過中秋月正圓無人來共賞獨自占江天
遊華子岡紅泉碧澗曾極
去城纔半驛深谷自逶迤藤絡崩厓石松垂倒地枝寒
山縮毛髮碧澗照鬚眉霜氣全消歇空存太傳祠
龍回院謝諤
堂殿塵埃外軒櫺紫翠中凭欄千障雨敧枕半窗風得
意何妨僻尋幽豈易窮分張閒草木一一見春工
遊越山即景(山在奉新縣北四十里)幸元龍
上得越山半方壺紫翠環山幽春溜響花落午隂閑梵
刹依松外仙家在竹間小窗借高枕風定鳥綿蠻
興福寺真德秀
為厭市喧雜攜詩來此吟鳥聲山路静花影寺門深樓
閣莊嚴地池塘清淨心松風亦好事送客出前林
遊青原(二首)文天祥
鐘魚閒日月竹樹老風煙一徑溪聲滿四山天影圓無
言都是趣有想便成緣夢破啼猿雨開元六百年
空庭横螮蝀斷碣偃龍蛇活火參禪筍真泉透佛茶晚
鐘何處雨春水滿城花夜影燈前客江西七祖家
文山即事
宇宙風煙闊山林日月長開灘通燕尾伐石割羊腸盤
谷堪居李廬山偶姓康知名總閒事一醉櫂滄浪
將母赴贑道西昌
重來鷗閣曉帆影漲新晴倚檻雲來去開簾花送迎江
湖春汗漫歲月老峥嶸手把忘憂草䕫䕫繞太清
快閣遇雨觀瀾
一笑登臨晚江流接太虛自慚雲出岫争訝雨隨車慷
慨十圍柳周回千里魚故園隄好在夜夢繞吾廬
題鬱孤臺
城郭春聲闊樓臺晝影遲並天浮雪界蓋海出雲旗風
雨十年夢江湖萬里思倚闌時北顧空翠濕朝曦
翠玉樓觀雪
矯矯臨清泚濛濛認翠微綈春生客袖鐵冷上戎衣柳
眼驚何老梅花覺半肥新來有公事白戰破重圍
皂蓋樓
一水樓臺繞半空圖畫開蝸涎行薜茘雀影上莓苔碧
落人千載青山酒一杯晚煙看不盡待月却歸來
石樓
曉色重簾捲春聲疊鼓催長垣連草樹遠水照樓臺八
境煙濃淡六街人往來平安消息好看到嶺頭梅
湖口
江湖一都會宇宙幾興亡走馬蘆林外買魚茅舍傍南
人撑快槳北客坐危檣江水交岷水東流日夜長
南安軍
梅花南北路風雨濕征衣出嶺誰同出歸鄉如不歸山
河千古在城郭一時非饑死真吾志夢中行採薇
望彭蠡嚴粲
萬壑氣交會今知楚澤雄水明纔辨樹霧合忽迷空遠
浦沈初月孤舟亂去鴻闌干已愁思漁唱入蘋風
南豐道中(四首)黃文雷
此縣聞天下披圖且萬家螭頭餘佛屋鹿角卧江沙好
與蘇凋瘵誰令息嘆嗟春風多少意殘竹映松花
此路通南國於今人少行遺民依廟住曠野用鋤耕古
木刀痕熟空山鬼火驚猶聞宿師處倉猝又招兵
想見承平日兹為富庶鄉門庭存位置井臼隔垣牆草
市宜區種空村又夕陽誰歟真致此盗賊已天亡
大村三百輩同此就天誅銳欲取禾耳那知暴骨乎雲
疑鵝鸛陣風想虎狼都掩骼行春令毋令長媚狐
上天池寺
始從平地望宛在九霄中不意身能到平生心併空江
淮通好雨日月會剛風三伏涼如水蟠拏想白龍
都昌書事趙崇鉘
世事可無酒春藤還有花山雲欲到地街鼓又催衙風
緊魚休市官貧飯帶沙天機不得問暮色欲棲鴉
滕閣懷古鄒登龍
凭高獨展眺風葉亂鳴秋鸞舞自空閣漁歌尚晚舟卷
簾山歴歴倚檻水悠悠月出江城暮凄涼萬古愁
遊玉笥山
玉笥凌空後元都詔吏仙荒壇深覆草峭壁響流泉石
洞隨龍蟄金丹許鶴傳夜深擣藥鳥啼破翠微煙
上慧力寺
今代空王宅前朝處士家牛車為象藏鹿苑發龍華松
密風生樹江空月在沙闍黎飯鐘後邀我試新茶
遊仰山寺
施地開金刹神因結佛緣怪松盤獺徑古木護龍淵雲
裏春山亂禽啼夜月圓路遙歸不得好借上方眠
登玉笥山投龍洞羅與之
捫蘿入幽谷眼界益峥嶸石壁斷人跡泉流間鳥鳴日
高雲未散秋晚草猶榮坐久無歸意悠然世念輕
送宋謙父之清江因簡希亮張至龍
吟詩夕陽裏相送上瀟灘前路逢梅處同誰倚櫂看歲
窮風力緊江闊鴈聲寒持此呈蘇季人生識面難
招賢渡溪閣晚望趙汝鐩
溪流清到底十頃浸秋光煙重山加色風狂鴈失行塵
埃雙老鬢天地幾斜陽何處一聲笛征人暗斷腸
臨川縣治古桂兩大株與葉潛仲鄔文伯飲花下
雙桂相傳久百年殊未衰樹聯鋪葉密根老著花遲葩
墜黏詩筆香濃透酒巵月中但孤影安得兩交枝
輓謝疊山詩(三首)湯漢
向老逢危亂投軍復欲東九遷徒有命一戰不成功楚
戶言猶在韓讐事已空風塵長蒼莽身世轉飄蓬
芒鞵初就道慷慨不辭難衮衮長江盡蕭蕭易水寒風
霜欺漢節塵土上南冠無復加餐飯旁人掬淚看
懷哉千古事百鍊不為柔漢祖尤封齒殷臣不事周寧
隨文相國直匹李潭州浩蕩江相接東西萬古愁
白鶴觀鄧林
荒徑行如錯蟠松看轉竒鳥聲人静處山色雨晴時賖
得溪翁酒閒尋道士碁箇中有佳趣莫怪下山遲
廬山棲賢寺
名重於諸刹前賢舊隠蹤無人知有路隔樹忽聞鐘瀑
壯山疑裂雲深樹若封或傳遺槀在三叩昔時松
湓江
遠樹一重重煙村與市通難尋元亮宅遙酹菊花叢蜀
浪帆檣外廬山几席中何時邊事息來此作漁翁
鬱孤臺黃大受
臺高日欲暝晚眺眼增明疊嶂羅雲樹雙流抱粉城低
浮煙萬棟清送月三更尚約秋吟夜江聲帶雨聽
普通禪寺(釋)德惠
古寺何年有峩巍入杳冥水如僧眼碧山作佛頭青瓦
礫皆能說虚空亦解聽道人心已寂窗下捲殘經
江西通志卷一百五十二
