江西通志卷十一
山川(五)
廣信府
靈山在府城西北七十里信之鎮山也道書第三十三
福地山有七十二峰下有石井石室溪五派西流入
江按七十二峰之名舊志闕如廣信新志特詳今摘
其尤者石屏峰居靈山中位頂有龍池瀑布高懸百
丈石人峰在靈山東北孤石挺立如人形花巖峰在
雙石東峰下有巖怪石嶙峋如花瓣雙峰之下有聖
井鷹嘴峰在石人峰西南高銳如鷹喙巖前峰在廻
龍峰西下有飬真巖胡超公學仙處龍泉峰有泉極
清洌笑天獅峰怪石突起如獅昂首下有石洞水晶
峰在遮嶺峰後瀑布映日遠望之若水晶最險者為
登樓峰在石屏西俗呼石階梯於兩崖石竅中置杙
横大鐵索於上約二丈許行者以手扶索循崖而渡
稍下視則膽落矣草堂峰在白雲峰南下有草堂聚
講峰若生徒聚講狀東臺中臺二峰下俱有菴插旗
峰在天梯峰右石竅圓深可卓旗下有洪梁洞龍頭
峰在中臺西石陡起如龍頭狀西臺峰在老人峰西
下有西臺菴石合峰兩石相合人潛聲撫之則動摇
發聲則否又名摇石西峰絶頂為葛仙峰相傳葛仙
翁脩煉處壇址猶存九牛峰石冇九狀如牛春鳥花
峰石色紅如杜鵑天半月峰在天馬峰東北形如偃
月下有泉名北澗響泉黃泥峰亦名黃土嶺路通徽
饒道士仙峰在靈山北下有洞風氣往來輒有聲名
仙洞鳴琴北峰最高者為頂山峰下有龍湫水常溢
出名陽際靈湫三十六尖峰森列如卓筆為數三十
有六銅峰石色如銅其麓有七星潭高城峰環視如
城齊眉峰兩峰並峙如列眉其餘大槩以形似命名
也宋韓元吉詩諸峰七十二磊砢略可推明夏忠愍
言詩九華五老虚攬結不及靈山秀色多
南屏山在府城東南五里一名天馬山拱抱府治如屏
宋趙汝愚建南臺於上今廢謝文節枋得祠猶存府
城北有茶山唐陸鴻漸嘗居此
石橋山在府城西二十里其上平坦如橋故名山半一
穴遠望如月又名月巖宋朱喬年詩鑿透巉巖不記
春山腰千古挂冰輪又西五里為仙山山勢幽絶欲
雨則雲蒸下有龍井雩臺
龜山在府城西南五里諺云水打烏龜石信州出狀元
宋徐元杰嘗應其讖府城北十五里有吉陽山其旁
有蓮花石
青巖山在府城東三十里上有古寺清泉
銅山在府城西四十五里方輿記云下有天井廣丈餘
有石倒懸如蓮花其水碧色莫測深淺春夏不竭天
欲雨井中即有白霧上騰
鐵山在府城東南六十里舊嘗冶鐵後竭更名丁溪山
烏石山在府城南七十里形勢巉巖如累黑玉山半有
一穴横深十餘丈
銅塘山在府城南百餘里險塞危峻中産銅鐵明正統
七年處州賊葉宗留等聚衆盗冶十三年永豐知縣
鄧顒追捕遇害後官軍討平之遂禁冶設隘戍守其
地萬歷間議開守土者力陳利害事乃寢
國朝順治九年姦民復謀開採巡撫蔡士英具疏奏請
勒石永禁
懷玉山在玉山縣北一百二十里界饒信兩郡當吳楚
閩越之交為東南望鎮方輿志云天帝遺玉此山山
神藏焉故名懷玉或云山有異光夜燭因名輝山唐
賈躭華彝圖記云其山上干天際勢聮北斗又名玉
斗山有龍潭一十八磜又有二十四竒景峰九曰玉
瑘銀尖獅子石牛雲蓋天門飛泉屏風羅漢嶺二曰
七盤金剛巖二曰彩霞志初墩二曰金雞望香池三
曰洗墨九蓮浴佛及石鼔山蟠龍岡過雲洞誓坡石
天聖松連理木皆勝槩之尤者也故縣亦由此名南
唐時縣令楊文逸嘗夢一羽衣自稱懷玉山人來謁
未幾其孫億生
二清山在玉山縣北一百餘里界衢饒信三州之境三
峰峻拔與懷玉山並峙明魯起元遊記云至金砂靈
濟廟叩水玉洞行里許大石斜覆若屋曰龍門匍匐
而過又數十步至洞口石壁如削寒氣逼人飛瀑直
瀉入洞底深不可測登山路五六里至馬鞍灣路忽
下裊如入井自此路直上如登梯凡二升降至銀屏
石下仰望石與雲齊度風門又二升降至結䰅巖上
有巨石横亘路在其下相傳李尚書結䰅而度故以
為號又二升降至神仙洞怪石羅列又三升降至羅
漢洞石如補陀巖又二升降三石齊立若排又一石
若屏始至山頂凡二十五里稍下得平地寬可八九
畝有老屋其上作三清觀有石刻三清石仙君葛仙
翁李尚書金童玉女及潘元帥像登香爐石上望了
巖山見石仙君仙人橋鐵爐如石上生成尚書所鑄
也有卓旗石雷公石判官石幞頭石勾刀石帽石西
望彭蠡饒信東望衢嚴隠隠在雲霧中萬山盡在脚
下山之下水西出則入於江東出則入於浙蓋江浙
山水宗也
水南山在玉山縣南二里形如卓筆東有功曹山下有
大王潭乃上干溪玉溪會處山巔有塔又名武安山
十二尖山在玉山縣東十里惠安鄉以峰攢十二故名
相近有巖潭山巖深廣可容數十人潭隠神物
太甲山在玉山縣北二十五里與龍會山相連上有商
太甲廟配以伊尹宋汪應辰詩君王自古幸遊多未
必南巡到澗阿
柳居山在玉山縣東南二十里唐司空柳先鋒宅墓在
焉其右有古井一泓神龍所潛歲旱禱之多應井後
有石崖壁立遇人語聲激之則泉迸出如瀉又東南
十里為黃石山産石黃乃丹經所需者
茅陽尖山在玉山縣南三十里有瑞峰寺銀晶大王廟
又南為齊峰山元時魏伭德居山中善製墨土人習
之
古山在玉山縣東三十里屏障複叠界江浙二省間山
半有井一泓神龍所宅相近者為洪密山
龍泉山在玉山縣西八十里有泉不竭又高平山一名
霞山上有石壇相傳李仙姑於此得道
龜峰山在弋陽縣南二十五里有三十二峰名狀各異
中峰如龜故緫名龜峰有摩尼洞其後為四聲谷循
外谷入水簾洞飛珠卷雪景尤稱勝又有蜃樓能吐
納雲氣可為晴雨之驗宋陳康伯詩形勢如龜稟賦
竒昂頭倚尾向溪湄謝枋得詩三十二峰峰最高脚
踏高處真人豪近觀靈山一培塿俯視彭蠡無波濤
明章友直有遊記而江隂徐弘祖之記尤詳
待賓山在弋陽縣東太平鄉梁時置院今名獅子巖
烏嶺山在弋陽縣東八十五里接興安界其嶺東連黃
檗山嶺西有水流入貴溪縣界
擣藥山在弋陽縣東一百二十五里上有葛仙觀擣藥
臼旁有甘井又石橋長二十步唐天寳七載勅蓋壇
灑埽
軍陽山在弋陽縣南三十里方輿志云昔有將兵屯於
山陽者故名唐貞元中出銀鐵宋乾符後不復産縣
南新政鄉有金鳳山山有竒石迴旋如鳳又南為寳
峰山廣袤數十里與靈山龜峰並峙有石亭高七十
餘丈旁有石橋長五十丈廣二丈
仙人城山在弋陽縣南四十里有峰壁立形如層城相
傳古仙蛻骨於此其頂平坦有池水澄冷可掬亦名
赭石唐顧况有弋陽溪中望仙人城詩
十二臺山在弋陽縣西四十里山峰峻峭巖石竒秀
七星山在弋陽縣北三十里舊傳七星墜此因名下有
沃壤可以樹藝縣北一百里有潦源山其山所出之
水混濁無源故名水流入上饒界
自鳴山在貴溪縣西五十里舊名明府山又名神山上
有湖欲雨則水湧其聲如雷元張留孫言山神有靈
狀請崇顯之至大中封真君袁桷有記
應天山在貴溪縣西南七十里連岡叠阜自閩而來為
諸山之宗宋陸九淵建精舍讀書其中以山形如象
更名象山
龍虎山在貴溪縣南八十里兩峰相峙狀若龍虎道書
第三十二福地漢張道陵於此煉丹山下有演法觀
古松夾道丹龜丹井及飛昇臺遺址尚存上清宫則
在龍虎兩岐之間前對琵琶諸峰右為仙巖一水縈
紆蓮花石横塞水口真神仙窟宅也今道陵裔世襲
真人居之康熙庚申
聖祖仁皇帝御書碧城匾額暨大上清宫匾額賜張繼宗
癸巳發帑金修理龍虎山廟宇
皇上雍正九年發帑金
欽差官監修龍虎山廟宇建斗母閣復二十四道院恩
遇稠叠為山靈異數歷代詩文詳見山志
徵君山漢天師十四代真人張子明隠此屢徵不起故
名
三峰山在貴溪縣南二里一名天冠山三峰鼎立其巔
自為兩塢有泉從崖隙東西瀉出兩崖下各有小沼
盛注瀑流左右山環如臂前有方池外二溪合抱有
唐柳公權題名宋徐紹景於此讀書建象山書院相
連者為五面山一峰屹立削成五面元趙孟頫有詩
北二里東折為小隠巖巖後有宋洪駒父書字
藐姑山在貴溪縣南七十里上有封鬼洞幞頭石瀑泉
注下入三洪溪又南十里為洞源山一名鬼谷山有
鬼谷洞有好事者深入約行四里洞盡處有小洞可
通鬼巖又縣西南有石樓山天寳間勅改象樓山
貴原山在貴溪縣南五十四都東連火燒嶺南通光澤
縣西連昂山北接鱖魚峰廣七十餘里内多良田物
産蕃庶民俗淳厚宋葉夢得謁真德秀歸經此呼酒
獨酌題其壁曰新豐云交山在縣南七十一都物産
民俗類貴原山但嵐氣太盛居人多癭
鷹山在貴溪縣西北六十里俗稱崖山惠安溪水流其
下
龍窟山在貴溪縣北七十里山有龍井有龍窟寺歲旱
禱焉其原有裴大夫廟磨劍石華表池明正德間姚
源賊逸入此山剽掠殆盡
鵝湖山在鉛山縣北十五里三峰揭秀其巔有瀑布泉
周圍四十餘里蓋縣之鎮山也鄱陽記云山上有湖
多生荷名荷湖山東晉時有䨇鵝育子數百羽翮成
乃去更今名唐大歷中僧大義植錫山中䨇鵝復還
山麓建仁壽院今名鵝湖寺宋淳祐間始以朱陸諸
儒會講於此即於寺旁創立書院賜名文宗明正德
間徙建山頂規制踰前
國朝康熙五十六年
聖祖賜匾額及柱聮鵝湖與鹿洞煥乎稱二大書院不但
甲於江右矣
東山在鉛山縣東三里有宋趙克夫東園故址
錦屏山在鉛山縣東五十里山形壁立如開圖障崖石
老翠花木閒秀入其間者疑登閬風焉
鉛山在鉛山縣西四里一名桂陽山産鉛及銅縣因之
名唐貞元間置永平監宋初直屬諸朝其産遂竭又
西為薛尊山馬塢山宋代皆産銅今絶縣西南七里
銅寳山一名七寳山山下有銀平坑石竅中湧泉浸
鐵成銅天久晴有礬可拾宋建隆三年置銅場後廢
洪洋山在鉛山縣南五里宋治平中嘗産青碌政和間
即竭又南五里為李家源山楠木壠山
葛仙山在鉛山縣南五十里由山北真淨寺循澗行至
山半歷三十六嶪方至絶頂傳是葛仙翁脩煉處有
仙壇龍井上馬下馬試劍息心等石宋熊元復詩乘
風直上葛仙頂仙家樓閣煙霞深又南十里為石礲
山接桐木源又南五里為麒麟山其峰廉銳而聳
狀元山在鉛山縣西北六里其東曰桂林西曰清風峽
山有天成石龕宋劉煇讀書處也煇手題奎星狀元
四字於石後人以水滌之其朱益顯
芙蓉山在鉛山縣西北三十里又西北二十里為鳩屛
山
永豐山在廣豐縣西南二十五里山如石囷下瞰溪流
相傳山生石乳赤則歲旱白則年豐縣南里許有罘
罳山前臨溪水後倚蔣峰形如罘罳故名
覆船山在廣豐縣東十里上有泉眼八十四冬夏不竭
漑田萬畝今存者三四耳以其形似覆船故名
星石山在廣豐縣東二十五里高百餘丈羅列周布若
霣星然俗傳避黃巢之亂者嘗居其巔有藏金焉今
夜分每見火光相近有排山山形排列如屏宋周世
傑居此累世有將略蓋兹山所鍾云
䨇門山在廣豐縣東三十里兩峰並峙望之如門高五
十餘丈周圍各二十餘里北連玉山東接衢州有水
流入玉山縣界又東五里為靈鷲山上有光相洞幽
深不可窮其西有寳積院宋張叔夜衣冠墓在焉墓
前有廟合祀鄭威愍驤詳見精忠愍節廟碑
三巖山在廣豐縣東六十里與六石峰相望羣山皆處
其下有三石巖寬廣五六丈建三巖院於其中泉澗
幽深有龍蟄焉旱禱必應又東十里為松峰山其山
高可百丈周圍百餘里東界浙江江山縣山頂有龍
湫遇旱禱之
仙人掌山在廣豐縣南三十五里石峰壁立其側有裂
痕如印掌宋咸寧間張涑巖結屋其上顔曰白雲菴
迤東為東巖下有嚴陂水清石瘦
雨石山在廣豐縣東南三十里石崖撑空高二三百丈
有巖洞歲旱禱雨嘗應故名又東十里為大巖尖山
陟其巔東望三衢河水城池西望府城靈山葛溪歷
歷如指掌山巔有石室方廣四五丈明末僧圓球化
去肉龕尚存
鶴山在廣豐縣西二十里上有龍池其水碧色
青金山在廣豐縣西北二十里三峰鼎峙接上饒境
重山在興安縣北八十里重巒叠巘謝枋得嘗築室讀
書其上因號叠山今書院遺址猶存又五里至白石
勉齋弟子劉埜書院在焉又四里為巖山明都御史
鄭毅讀書處莆田林俊有記
赭亭山在興安縣南三十五里山形方正如削其色赤
無林木旁一小山相肖曰小赭亭東漢李恂封赭亭
侯即此也今義居李氏蓋其後唐末黃巢之亂避難
者多居焉又黃山有巖容數千人亦可避宼
天台山在興安縣東四十里有古刹踞巨石上由石梯
循級而登可望圭峰赭亭鶴石諸山刹之左右有一
線天鴛鴦石蓮花石屏風石諸勝
雞鳴峰在府城上饒縣永樂鄉形如雞昂首欲鳴故名
白石峰在弋陽縣南七十里有仙壇可登陟縣北三十
里小洋峰有仙橋仙洞遺跡
玉龍峰在貴溪縣南六十里地名下磜宋蕭學政書臺
故址猶存又南十里有逍遥峰相傳許旌陽煉丹處
趙孟頫詩兹石足逍遥下可坐百人豈徒木石居且
與猿鶴鄰
天柱峰在鉛山縣東南四十里屹立如束筍其境頗幽
鵝峰在廣豐縣東三十里一峰矗起昂首如鵝山足有
呂孝子鵝峰草堂又東五里有中峰一名唐帽石絶
頂有龍湫緣湫數百步多竒石山腹有石巖
六石峰在廣豐縣東六十里上有六石分峙其高插天
中有聖水每歲以立夏七日應期而至有聲如雷則
為年豐之兆過期則旱冬至後泉竭右史徐直方扁
曰靈雨
横峰在興安縣東太平鄉高二十餘丈下有窰鎮本隸
弋陽明嘉靖三十九年於此設縣方勝峰在五十九
都峰頂有廟其神最靈禱祀者不絶廟中有風洞
五馬嶺在府城西北二里許以唐刺史姚驥得名城南
有岑陽嶺江閩分界設隘戍守
沙溪嶺在玉山縣北五十里與懷玉山相連出硯石蓋
歙硯之佳者詹村嶺在惠安鄉嶺頗高峻其南有詹
村
紫溪嶺在鉛山縣西南四十里朱子詩明日振衣千仞
岡夜分起看月如霜元薩天鍚詩綠雲迷合紫溪嶺
白雲遥挂烏石山縣南七十里分水嶺江閩自此分
流薩天鍚詩曉度分水嶺身在雲霧中
東嶺在貴溪縣東北百步許其右障為倉西嶺縣北孝
思鄉有上袍嶺舊傳宋相陳康伯謁孚惠祠於此更
服上袍或云馬丞相廷鸞事又縣南有璩嶺其下即
古雄石鎮
朱夫子嶺在貴溪縣十四都昔朱晦翁訪陸象山九淵
憩此後人建景賢精舍
百丈嶺在貴溪縣北八十里有路通徽饒二州鄱陽記
云長沙王吳芮屯兵於此縣西百里有張鎮嶺舊産
黃連
軍城嶺在興安縣二十四都相傳黃巢作亂時城此以
禦
龍井岡在貴溪縣二十五都相傳五代時欲建府治于
此因河道不便乃止中有龍井深不可測
南巖在府城西南十里一名盧家巖巖旁巨石北嚮其
下寬平可坐上有一滴泉五級峰朱子愛其勝有南
巖兜率境形勝自天成之句乂弋陽縣南十里有南
巖石壁鐫古篆二十餘字
西巖在府城南八十里巖有石如鐘覆地内有懸石如
螺滴水宋洪芻有詩今剝落不可讀芻遊信州巖峒
竒者甚多有記見藝文
洞巖在玉山縣北三十五里林壑掩映山石竒秀溪水
流出其聲清壯越溪行數里有尤美軒縣尉喻子才
所題
韓巖在玉山縣北玉山鄉巖高數仞有韓无咎故宅縣
南有仙巖宋趙章泉以之名集
獅子巖在弋陽縣東二十五里多竒石若羣獅滚毬然
潮水巖在弋陽縣西五十里上有水痕按潮水消長又
西二十里為石城巖其廣可容萬人石乳泉竇方圓
不一下有仙人跡隠隠出石面
長廊巖在貴溪縣南二里相傳漢王表脩煉之所有煉
丹井洗藥池飛昇臺趙孟頫詩修巖如長廊下有流
泉注又南一里為龍口巖峭石壁立飛泉二道直下
如龍口噴涎趙孟頫詩峭石立四壁寒泉飛兩龍
馨香巖在貴溪縣東五里舊名不可考相傳許旌陽見
蛇入内以板木塞巖口
仙巖在貴溪縣南去龍虎山二里上清溪西流十里石
壁峭立列為二十四巖下臨深淵上出雲表其一曰
機杼巖宋白玉蟾題仙機巖詩織就霓裳御冷風玉
梭隨手化成龍天孫歸去星河畔滿洞白雲機杼空
月巖在鉛山縣東二十里巖高丈餘如圓龕狀前有天
然石梁有䨇柱宋慶元間邑尉吳紹古命名
八字巖在鉛山縣西四里即白石之巔有天成八字極
端楷俗傳呂真人逐蛇入巖中以劍畫成字相近有
積翠巖在銅寳山側晉太始間高將軍逐白鹿至此
方輿記云積翠巖房蓄煙靄五峰相對又西十餘里
為雲巖直嵩山之前松徑數百步始至其巔兩崖多
怪石地勢漸高道人為橋為堂為殿皆因其次第一
穴容百許人天隂出雲則雨遂為旱禱之所又縣西
北四十里有呌巖聲聞谷應
章巖在鉛山縣北四十里一名斗起下開巖竇如半規
狀中為宣梵院吞風吐月由唐以來矣巖心有石鏡
一巖赤色鏡獨如玉宋宣和間洪芻王師心刻表其
上李翰詩仰如半月當簷端深侔廣厦三千間
白華巖在廣豐縣新城鄉乃福建浦城南峰也淨空禪
師卓鍚處遇旱禱雨又周安鄉有天桂巖周氏舊建
巖亭
岑山巖在興安縣北二里許石洞空闊洞中有觀音閣
金剛樓鐵瓦觀有石穴出水最清名介泉遊者濯纓
於此
石梁巖距興安縣十里在九都内外兩層空明如堂一
石梁高不可度
天靈洞在府城西二十里石室深邃谷内有天窗映日
可鑒毛髮又西十里為雲洞欲雨則雲興
石泉洞在弋陽縣北五十里洞之東四十餘步有穴泉
滴乳凝為石狀如列屏南北約六十步有石房可坐
卧焉
風洞在貴溪縣南五十里常有風氣嘘吸因名趙孟頫
詩石壁倚崆峒中宿風冷然安知列禦宼不向此中
仙又南三十里為水簾洞洞中可容數十人泉水懸
崖而下趙孟頫詩飛泉如玉簾直下數百尺
壁魯洞在貴溪縣南八十里又名西源洞居絶壁之上
内有小洞不可入世傳白真人授張天師降虎之法
於此唐皮日休詩劉根昔成道兹塢數千年毿毿被
玉體號曰綠毛仙按壁魯洞在西源山半洞高三十
餘丈内有石竈石几石牀明永樂時胡濙梯板而上
得綠蓑衣以獻神仙不知有無其事殊幻亦博聞之
一助也
橤雲洞在鉛山縣東三十里女城山之巔有飛瀑臨其
前洞口如門者三中倚一石狀如屏可旋轉最後懸
一龍首水出不竭舊名徐塢宋改今名
石城洞在鉛山縣西二十五里石門如城傴僂而入石
室甚朗其石音類磬有石鐘高不可擊左一洞容百
許人宋紹興間耘山者因地陷得之舊呼新巖邑尉
吳紹古更今名又西五里為石龍洞深半里許巖下
石獨温潤隠然䨇龍盤旋其上甘泉時滴治平間僧
文政所開舊名普光巖亦紹古所更也又西三十里
為燕洞洞口寬敞内有石座石蓮之屬其色黃山巔
石之瑰竒者清潤可愛俗號燕洞巖
羊石在府城西南二十里石如羊眠肢體皆具前石迴
顧後峰環列侍郎葉鏜先世家此後名所居曰羊石
里
緝女石在府城西三十五里山頂圓如毬又名毬石
神石在弋陽縣東南百餘步横截大溪縣治賴此無衝
潰之患故以神名之潭石在縣上游十里許其源東
出鉛山分水北出玉山鎮頭演迤下流至是匯為重
潭中多異石詳見明黃溥遊潭石記
貞女石在貴溪縣西三里東臨大溪方輿記昔有貞女
梳洗於此因名又西七里有鍾維石相傳維於此昇
仙也
仙人石在貴溪縣北孝思鄉面瞰溪水背負斷山屹立
若鐘形其腹為巨洞世傳有仙居焉偽漢陳友諒陷
信時民立寨其巔繙經石在縣南仙源鄉世傳晉釋
簡菴嘗坐石誦經縣南八十里有仙桃石
紅羊石在鉛山縣北十里梅家渡山巔怪石十數或卧
或立狀若羣羊九陽石在縣西北三十五里汭口沿
溪九山相連無林木色如生鐵狀如覆釡以九數得
今名又西北五里有卷縩石一名錢倉石以形如囷
故也
釣臺石在廣豐縣東十里東懽橋上有石巋然上可坐
十數人形類釣臺故名
清流石在興安縣岑嶺泉流甚清舊刻清流二字於石
明知縣劉一貫建亭
上饒江在府城北會諸溪水下經弋陽貴溪流入饒州
府境一名高溪見朱子集費文憲宏題廣信地理圖
亦云信之境東抵浙南抵閩西與北接撫饒二郡山
之大者若懷玉鵝湖龍虎皆有聞於天下高溪水貫
其中清澈湍駛
弋陽江在弋陽縣東二十里又名弋溪溪源出靈山西
流入縣界方輿記云溪涯有大石面如鐫弋字因名
宋元絳送張承議知信州詩玉露精神山合沓溪成
弋字水横斜
蓮湖在弋陽縣西十里源出鳴山西流六十里出饒溪
西湖在鉛山縣南門外舊名江家湖中涵鵝湖山影
清湖在鉛山縣西二十五里其水縈帶如玦清澈可鑑
明費宏兄弟徙居焉
破石水在府城西六十里源出福建建陽縣界北流六
十里入上饒江可通小舟
靈山水在府城東二十五里源出靈山之南流百里入
上饒江通舟楫
軍陽水在弋陽縣南三十里源出隠士石之西北流五
十里至軍陽山
河橋水在貴溪縣北歸桂鄉源出百丈嶺北流十五里
經楊柳林至塔橋入錦溪
桐源水在鉛山縣南五十五里源出福建邵武界合黃
檗源車盤水經縣三十五里至汭口又南五里為上
下渠源水源出福建崇安界沿流六十里入桐源
櫧溪在府城西十里發源靈山岸多櫧木因名又西十
里有峙溪源出石橋鄉東流五十里入永豐溪始通
舟楫
沙溪在府城東五十里明鄭文恪以偉居第有詩云履
聲新輟北門扉詔許沙溪薜茘衣
古良溪在府城西五十五里源出福建建陽界北流與
丁溪合入上饒江
宋溪在府城西八十里源出靈山西流百二十里入上
饒江圖經云宋氏居此溪側唐天寳六載勅改為宋
氏水
上干溪在玉山縣東五里其水一自三清山冰玉洞發
源一自浙江常山縣界發源至是合為一抵新安堤
南與下干溪合流下干溪一自江山縣干溪發源一
自江山縣上陽發源至瀆口合為一
玉溪即冰溪在玉山縣南一里亦名大王潭其水清潔
唐戴叔倫詩冰為溪水玉為山指此
崙溪在玉山縣西三十里源出懷玉山南流抵上饒境
通小舟
葛仙溪在玉山縣西北六十里旁有天呼墩俗傳葛仙
翁脩煉於此源出上饒縣靈山流經弋陽縣西二里
乃歐冶子淬劍處也又經薌溪入鄱江
石鼓溪在玉山縣北一百二十里懷玉山龍潭之側溪
中有石内虚外實擊之有聲隆隆
明溪在弋陽縣西二十里源出貴溪界南流十里入縣
境本名弱水唐刺史孫成改今名縣東南太平鄉有
師溪
薌溪在貴溪縣東南五十步洲出鬱金香草故名合湖
陵箬溪戴星惠安諸溪水入安仁之錦溪匯鄱陽湖
上清溪在貴溪縣南一百里合樂郎水西流入錦溪
須溪在貴溪縣南俗呼羅塘港以其水勢迅疾斯須而
逝也舊志云源出福建光澤縣大源官山東流百里
經火燒山折而北流受南鄉三十六源水至中坑渡
入薌溪
焦溪在鉛山縣南百餘步源出洋源山水色黃沾衣則
腐以灌漑不損物
紫溪在鉛山縣西南四十里源出紫溪石壟六十里入
桐源又縣西有䨇溪二水發源閩界循鳶山流入善
政鄉山迴溪合風氣攸止明汪宗伯俊兄弟卜居大
學士李東陽為之歌曰䨇溪溪水清如玉却抱孤村
成一曲
石溪在鉛山縣北三十五里源出瀘水流為石溪又十
五里入傍羅水
永豐溪在廣豐縣界發源福建建寧盤亭下流合玉溪
永平溪在廣豐縣東四十五里岸多杉木一名杉溪下
流合扈溪入永豐溪
黃溪在興安縣十八都又峽口溪在五都有仙潭應禱
君遷潭在府城西五里又名五龍潭舊圖經云每守佐
解任常祖餞於此因名或云潭上有君遷樹
古井潭在玉山縣北二十五里其水清深下有石巖水
脈上通井漁者入水似聞龍吟之聲又北二十五里
有落馬潭源出三清山相近復有汪村潭
重潭在弋陽縣西南三里下通葛溪或云春時有鯸䱌
魚沿流從南湖而上止於此潭
武石潭在弋陽縣東三十里有石雄踞溪滸溪流觸石
匯為深潭汪氏世居其旁
鑿石潭在貴溪縣西里許其涯有十二竅各大一尺深
大餘今名潭灣有鯿鯉等潭漁人以筏隔其上魚不
相混
横潭在貴溪縣西四十里又西十里為鷹潭
大王潭在鉛山縣西二十五里為信河最深澄處又善
政鄉有七里潭在七里山之側其深莫測旱禱輙雨
仙靈潭在興安縣迎山下形如甕相傳通龍泉山仙潭
老虎灘在府城西十里開化鄉灘勢險惡故名府城西
八十里有鐘石灘灘畔巨石如鐘
桃花灘在弋陽縣西四十五里灘石縷錯如桃花瓣
信義港在弋陽縣東二十里源出福建邵武界下流入
葛溪方輿記云港旁土地饒沃人多信義故名
禁港在貴溪縣上清溪明永樂十四年遣官設醮放生
上自蓮霞潭下自雷打石立石禁施網罟
秋香源在貴溪縣北地多桂樹凉秋著花清香襲人
南源在興安縣葛源内四山高聳唐進士鄭畋居此
白芒洲在貴溪縣東一里舊産鬱金香草讖云白芒洲
與羊洲連貴溪出狀元縣南有桂洲其陽與琵琶峰
對象暨雲堂諸峰屏列於其隂明夏言先世所居也
顧璘詩云桂州亦有始請從先世起䨇溪何滔滔中
洲坦如砥
南池在玉山縣東嶽行祠之東月出其光先照池上有
亭朱子顔曰天光雲影今圮
化生池在弋陽縣龜峰山池上石壁三大字朱子所書
陸羽泉在府城北茶山寺以其土赤一名燕支井化雨
泉在鍾靈講院内泉味甘洌
生生泉在府城察院公署内明嘉靖丙午餘姚翁大立
任江西䘏刑掘泉以解疫病事詳羅洪先碑記
收泉在上饒學門之東明方豪作銘云高不谷卑不溢
井其井勿用幕
默泉在玉山縣暖水三山之麓産四足魚蓄諸他池則
不活縣南黃谷山有玉泉在福慶觀内縣東石馬頭
有寒泉
萬壽泉在弋陽縣市北稍東唐陸羽嘗品之以為信州
第三泉也
跳珠泉在鉛山縣西里許泉湧如珠亦名小石井城西
又有膽泉出觀音石可浸鐵為銅縣東二十五里瓢
泉形如瓢宋辛棄疾得而名之因賦水龍吟縣南六
十里教場山有玉壺泉邑尉吳紹古所名亦類瓢狀
卓錫泉在廣豐縣北周安鄉博山寺後唐韶國師遺跡
官井在府城闤闠坊又名義井宋嘉泰間義門鄭安壽
修明萬歷癸巳翁元勲等再濬九井在高泉院内四
時不竭今止存佛殿前一井寺僧架轆轤其上取以
烹茗
華峰龍井在玉山縣南十五里有龍潛焉興雲則雨
叠石龍井在弋陽縣二十六都龍盤山
聖井在貴溪縣南龍虎山三井相連一井在絶頂人跡
罕到世傳有龍居之投金鐵重物則浮楮帛輕物則
沉苟不精潔盤旋而出受之必泛果實以酬水黝黑
中産異魚雩者迎以致雨屢驗
義泉井在貴溪縣南七十里當入閩要路里人涂氏鑿
井引泉作亭其上真人張宇初題曰義井泉又南有
三台井三級相連四時不竭故名
石井在鉛山縣北四里巨石間有竇湧泉匯為井上有
石龕覆之石文隠起錯縷如蓮花倒生縣多膽水味
澀此獨甘日夜流不竭溉田數百頃舊名玉洞泉又
有碧玉慈濟醒心諸名唐光啓中賜額名石井朱子
詩一竇隂風萬斛泉新秋曾此弄清漣人言湛碧深
無底只恐潛通小有天通判軍州洪芻記以為余習
廬山泉石之勝如開先之瀑布棲賢之三峽康王之
谷簾卧龍之懸水縞練飛而雷霆吼可謂壯觀矣然
其泓澄渟蓄滿而不溢若石井比者無有也
葡萄井在鉛山縣西三十里汭口街昔有葡萄生井上
蔓延街里明洪武間塞
七星井在廣豐縣城中宋邑民陳德禮開甃
銅石井距興安縣治七十里在葛源横峰陂溪中水漫
井上相傳昔有龍升於此竅通弋陽仙姑潭
饒州府
芝山在府城北一里為饒城主山高三十仞周迴十餘
里登能仁寺閣可以眺望匡廬初名上素山唐龍朔
間刺史薛振於山得芝草三莖因改今名旁有五老
亭仙人石洞宋守范仲淹詩樓殿冠崔巍靈芝安在
哉又云偶臨西閣望五老夕陽開足以表其勝矣又
東為白兔嶺
薦福山在府城東三里濱東湖薦福寺碑唐歐陽詢書
即俗所傳雷轟薦福碑也戴叔倫嘗讀書寺中舊有
萬松關百花洲茶園諸勝
鳴山在府城靈芝門外元總管卜天璋移文山神捕虎
虎遂絶又有回會山舊為乾明寺今址建社稷壇桃
源山在治西南隅今為小教場城北五里千峰山建
有嶽廟
閣山在府城南十里上有白子高遺跡又名仙閣山
博士山在府城北十里臨博士湖高三十餘丈又北五
里為風雨山古之雩壇也
馬跡山在府城東北二十里道書第五十二福地晉王
遥煉丹處上有丹井藥盂斗壇山石有跡如馬蹄故
名范仲淹詩靈臺拱上百神清碧塢紅霞相映明
塔山在府城西十五里上有龍神廟俗呼龍王山明萬
歷乙巳知府葉雲仍建塔其上又西十五里為堯山
相傳堯時洚水避難者居其巔郡縣釋名云初州以
堯山為號又以地衍饒遂加食為饒相近有龍吼山
蓮荷山在府城西四十里彭蠡湖中望之如荷葉浮水
而向南十餘里為表恩山相傳宋有徐旭者居此獻
龍馬恩封池州守故名又西南為強山兩山特起濱
鄱湖界都昌境亦名狂山
韓山在府城北六十里義仁鄉有韓信祠遺址明葬淮
王於此改名大安山今山地變賣民犂為田矣又北
十里為望湖山危峰突聳可望鄱湖元吳澄詩山光
遠映䰅眉潤春氣濃熏杖履香又北二十里為荆山
八稜山在府城北義仁鄉自逍遥山連延起伏八稜攢
峙故名又大景湖中有西山高可六七仞
觀山在府城北六十里松蓋鄉舊有列子觀故名又府
城東北一百里有鐵籃山傳是列子採藥處
連山在府城西北一百里山高林鬱雲合即為雨候元
末項普略屯兵於此又西北為石步山有石室如堂
殿常有煙靄不可入
鄱陽山在府城西北一百十五里鄱陽湖中初名力士
山亦名石印山唐改今名
獨角山在府城西北一百五十里一名獨山高二十丈
峭石瀕湖唐王德璉記常有獨角獸居此故名相近
有百福山又西北二十里為大小巖山北曰大巖南
曰小巖兩巖對峙高插雲表一名密巖山自大巖分
支向西南者為黃金山高四十仞界接都昌又西北
十里為浩山高數百仞周迴百餘里界連彭澤建德
論石山在府城北一百四十里宋李迪翁鑿山開道論
石計功故名相近有登科山宋江汝欽登第名以旌
之
巍石山在府城東九十里又名獅子山有龍居寺宋岳
飛詩巍石山前寺林泉勝復幽又東十里為郭璞山
盤亘五十里東抵樂平界為鄱陽羣山之冠相傳郭
璞寓此一名鄡陽山
逍遥山在府城北一百五十里松蓋鄉自鷹巢分支折
西南而來高四十餘仞盤根七八里東一支為南山
西一支為集雲山南而曲島八稜諸山皆由此發胍
神峰山在府城東一百八十里亦自鷹巢發脈由西折
東盤紆六七里又東十里有紫城山自淡竹嶺發脈
而來南折而東盤亘十餘里高百餘仞
萬斛山在府城東北一百七十里一名禮城山東界樂
平北接浮梁又東北二十里為交椅山形如交椅故
名
萬春山在餘干縣東北七十里兩峰峭拔中有天池水
清而甘縣之鎮山也其望為李梅山在縣西南八十
里高百丈初名平原峰又名貞女峰五代時有李岐
梅用者從章嵩遊其上後俱顯故名嵩所居有雲峰
齋鐵心菴俱廢
冠山在餘干縣治東平地崛起巍然如冠一名䨇覆峰
又名羊角峰上多竒樹怪石前瞰琵琶洲相傳唐陸
羽於此煮茶有龍泉池雲風堂乘風亭今廢有東岡
書院祀朱子及趙汝愚昆弟縣東五里有冕山相傳
隋末林士弘保餘干敵至市民避居此山得免於難
故名免後人因吳楚冠冕之語易曰冕山
玉馬山在餘干縣南其下有白石如馬俗號白馬山
支機山在餘干縣東二十五里晉處士支機隠此
黃檗山在餘干縣東南八十里宋尚書湯漢讀書其上
稱小廬山山後有龍井歲旱禱之有梁僧曹晞坐禪
石
藏山在餘干縣西里許上有梅巖宋趙汝愚讀書處稍
西有神仙窩蠻王墓溪山風雨亭縣西南三十里有
雕峰山汝愚葬處也
五彩山在餘干縣西南八十里戰國時吳申自鄱陽徙
居生子芮五色雲見故名山接東鄉縣界
洪崖山在餘干縣西北六十里瀕鄱陽湖唐張氲煉丹
處有丹井遺跡
康郎山在餘干縣西北八十里鄱陽湖中舊云康氏居
之一名抗浪山謂能抗風濤也譌曰康郎明初建忠
臣廟於其上有祠記見藝文
石虹山在餘十縣北十里横石跨水文彩若虹有石室
甚廣旁列石障如屏風刻古篆八十三字久莫能辨
舊有仙子棋盤機車之屬今蹟俱湮
武陵山在餘干縣東北三十里臨大湖漢書作武林元
末兵起吳宏立營其上名武陵營山下有溪為武陵
塘俗名後溪明黃宗厚詩武陵溪水浩無涯故址荒
營盡土花
康山在樂平縣東五里乃縣之主山其麓康氏居此一
名東山又縣東有登高山元朱公遷詩雲氣隂隂隔
樹亭身憑高處眼䨇明縣西吳溪山山有石室中有
石人石鼠
翥山在樂平縣東十里吳平彭綺在此又東十里為天
分山山石黑白相半故名
王佐山在樂平縣北五十里衆山中特為蒼秀土人呼
曰陽早山
烏聊山在樂平縣東北五十里山陽有龍停湖其東釣
臺山仙女潭其西為鵝塘之盤石石下有潭曰大汾
陽台山一名王大山在樂平縣東五十里樂安鄉明沐
國公英祖墓在焉又東十里為軍山枕溪上有井唐
末五姓軍保山捍寇因名宋張顯詩亂石如羣羊合
沓千里奔軍山屹當前盤踞老虎蹲相近有芙蓉山
以狀得名宋楊萬里詩問來還是芙蓉尖闊開兩窗
高卷簾
鷹鵠山在樂平縣東七十里如鵠飛舉旁有山如鷹將
擊土人緫呼鷹鵠山又東十里為&KR3092;崌山介饒徽間
與葛山相連兩山之間巖穴甚竒向有李氏讀書精
舍宋許鍚詩東望不如西望好只緣身已出山中
鳳遊山在樂平縣東北八十里饒徽間一巨鎮舊名濬
源唐改今名山麓有潮泉其出洶湧其收立涸
樂平山在樂平縣西南二十里有石似墨舊呼石墨山
亦唐代所更名也又縣南四十里有利石山唐永徽
中取其石以供銀冶又南二十里仙鶴山其下一池
三阜中阜有靈鶴觀
乳泉山在樂平縣西北四十里下有石如研初名石研
嶺唐貞觀中西麓出乳泉天寳六載賜今名縣北六
十里有鍊銅山唐置場冶銅天寳間賜名後洪水發
山傾為湖
石城山在樂平縣東南六十里一名仙人城中有會仙
洞宋少卿李常題曰叢玉李伯時畫為圖彭汝礪詩
有花開洞府春長在人會瀛洲夜未歸之句又東南
十里為文山山勢磅礴連廣信之弋陽貴溪地多幽
險舊設官鎮之
青峰山在浮梁縣溪東一里山色多青讖云青峰圓出
狀元宋程瑀讀書其上軒名壯圖後果及第瑀詩為
問寺前圓也未不應久負壯圖人
王師山在浮梁縣東五里宋朱貔孫居此有道人過云
茲山秀拔當出王者師後貔孫果拜太子諭德為度
宗師
最高山在浮梁縣南里許宋辛次膺寓此明隆慶五年
建塔其上以映學宫縣北五里有孔阜山狀類覆釜
程山在浮梁縣東六十里界連樂平即石吳山之麓也
陳時程靈洗之裔居此族既盛因呼程山
芭蕉山在浮梁縣東八十里翠巘插天望之有似蕉林
相近者為鹿角山其地沃潤縣東北七十里與芭蕉
山對峙者為白石山瀑布一瀉千丈其南有龍井旱
禱必應
張公山在浮梁縣東一百里鄱江發源之地
九英山在浮梁縣南五十里唐甯賡有九子據此以禦
黃巢因名山曰九英又南十里為石門山宋尚書彭
汝礪讀書處旁有龍池
同瞻山在浮梁縣東南四十里山高而秀人所具瞻其
支為山棗嶺盧嶺最峻者為蒙嶺東為黃山北為瓦
屋山寒嶺方沂詩有披衣曉起度同瞻紅濕馬蹄花
外雨之句
大游小游山在浮梁縣東南六十里高越諸山竹木蔭
茂
陽府山在浮梁縣西二十五里景德鎮峭立溪側地暖
少雪物皆早秀下有陽府寺泉石幽勝
萬戶山在浮梁縣西三十里西興鄉竒秀聳拔相傳晉
郭璞云當有封萬戶者出後宋程節應之其東為金
魚山程節之祖業漁其下有異人指其卧榻曰葬此
子孫當為望族後節與弟筠及子鄰俱顯山下有金
魚灘
石鼔山在浮梁縣北三十里有石望之如鼔又北十里
為明堂山宋僧佛印生此又有紅鶴山一名紅杏山
又北二十里為黃連山建師港之水源於此接德興
界
浮和山在浮梁縣北二百里新定鄉為饒池之間巨鎮
鄧公山在德興縣東三里舊名銀山唐緫章初置場讖
云白鳩出銀冶畢至宋白鳩䨇出山穴傾摧而銀課
未除范仲淹知州事請罷之有詩云三出專城鬢已
霜一封奏罷鄧公場
天門山在德興縣西高二百餘丈下有怪石嶙峋横障
泊河諸水元余芑舒詩天闕常時瞻北極縣圖猶此
數西封
歲寒山在德興縣西南二里宋至和間周冕卜居其上
鐫歲寒二字於石壁人縣東南二里有肯堂山宋乾
道間余斂子瀚重葺繡綵堂朱子更顔肯堂因以名
山
大小花山在德興縣南五里相傳漢長沙王吳芮昔曾
隠居蒔花其上相近有理旗山隠將山皆芮遺蹟也
將坑山在德興縣東南七里唐黃保靈因獲黃巢餘黨
銘其山以旌功
南山在德興縣東二十里宋李華讀書於此又東十里
為箬坑丁山宋姜䕫隠居讀書之所
洪雅山在德興縣西北五里宋縣丞王貴行西蜀洪雅
人義不仕元赴天門水死子石泉奉柩卜葬於此因
名
大茅山在德興縣東南一百里千峰萬嶂為一方之鎮
明知府陳策詩千峰倚空碧萬嶂礙行雲林深人跡
少雞犬自相聞
隴坑山在德興縣西南五十里有石狀圓如月宋余安
行居其下號月石老人
福泉山在德興縣西南八十里其上有天池涌泉不竭
飛瀑而下利灌溉因名福泉
紫駝山在德興縣東南十八都其北有桂湖因以名村
縣東二十三都有高湖山四圍峭聳絶頂平曠可容
數千人元末里人張昭建寨於此又東界有少華山
羣峰羅立跨饒信衢三州本名三清山隸廣信玉山
縣玉山鄉
玉真山在安仁縣治後左右石址如鉗頂有石壁鐫字
曰玉真臺朱子詩夙駕安仁道行行得此娛縣治東
有張古山一名果老峰世傳晉張徽修煉之所有小
丹池在上與果老峰頡頏者為挹仙嶺上有亭
華山在安仁縣西北七里最竒秀類池州九華山故名
鐵山在安仁縣東十五里其石堅固鄉人鑿為碓磑之
噐崒嵂高出者為荆盤山緜亘三十里當安仁貴溪
之衝上有花尖嶺傳是漢英布葬處
鳳凰山在安仁縣南十五里形勢起伏如鳳相對者為
羅山又南二十五里有馬岡山高百丈許形如覆釜
吳山本名盧山在安仁縣北二十里明正德三年姚源
宼起參政吳廷舉立營於此又北五里為牛頭山其
束有埽帚嶺世傳晉石敬純為父復讎逐牛昌隠至
此山於馬上斬其首屍不仆騎行五里許孕婦以埽
帚指之乃仆又縣北五十里有蟠象山高數十丈形
如象蟠
紫雲山在安仁縣西北三十里與餘干縣白雲山相接
其下水田若霞彩相映也
招仙山在安仁縣西南七十里孤峰屹立高出羣山相
近者為積煙山宋安撫使陳羍與元兵戰敗入山自
剄死其山接東鄉縣界
犂壁山在萬年縣東五里許四圍突起盤旋如壁一名
掛榜山今名竒壁峰明參政吳廷舉平姚源駐兵於
此有翠壁山頭度歲闌之句
武山在萬年縣東四十里接貴溪界上有真武廟
古陽山在萬年縣西三里縣北有木瓜障山距城約十
里其南麓即梁山坂明千戶李俊勦賊於此遇害相
近有馬耳山自馬鞍山蜿蜒而來陡起兩峰有石如
馬耳狀又縣南有團湖山
寅吉峰在府治東方故名高聳百仞根盤二十餘里
南極峰在餘干縣東南五十里明儒胡居仁講道處石
螺峰在縣西南五十里其陽有石室紋如螺宋隠者
蕭釋讀書處釋號螺峰
石榴峰在浮梁縣東南五里一名塔尖山
五花峰在浮梁縣東八十里五峰並峙亦名蓮花峰又
縣北一百里有䨇峰瀑布百丈望之若素練懸空
楊梅峰在德興縣西南三十一都其峰高聳麓多楊梅
故名又東南二十三都有羊杙峰拔起百餘丈峰頂
有仙跡旱禱應焉
吉泉峰在安仁縣東北三十五里頂有三仙殿邑人湯
惟學詩秀色奠此邦竒形翥鳴鳥縣北五十里有鶴
仙峰
九龍峰在安仁縣南六十里勢連麈尾山其下平岡折
為九支歲旱應禱
萬年峰在萬年縣北十里壁立數百仞其南一支直至
北城接真武嶺縣之主山也因以名縣縣西北有奎
光峰
龍嶺在府城北九十里緜亘數里高四五仞
南冲嶺在府城西北一百五十里自雞鳴峰折東南而
來高百仞周迴二十餘里元時為驛路相對者為封
路嶺
貊皮嶺在餘干縣南十五里嶺下有石龜
柯木嶺在樂平縣静理鄉自樂平入鄱陽路松木嶺在
永善鄉自樂平入弋陽路剌門嶺在金山鄉自樂平
入德興驛遞所經
夕陽嶺在浮梁縣東一百二十里相傳藍采和吹笛於
此旁為新嶺巖嶺縣北一百六十里有梁和嶺小北
港水源於此乃徽池之交
萬年嶺在德興縣西南七十里昔宋康王由此入閩曾
駐蹕其山因表曰萬年
黎浦嶺在安仁縣南五里縣西南六十里有吳嶺相傳
長沙王吳芮與車王嘗戰于此其巔有洗馬池縣北
五十里有金竹嶺其竹多黃碧色
桃嶺在萬年縣十一都明正德間知縣陳攬為鄱陽丞
於此劫營勝賊
雷岡在府城東北南和鄉東曰大雷岡雷義所居西曰
小雷岡雷煥所居根盤六七里
白鹿岡在府城東五十里相傳唐永徽中張蒙逐白鹿
於此舊志又以德興鄧公山為隋駙馬張蒙逐白鹿
之所後人指為銀精變現奏立銀場則去府城遠矣
福屯岡在餘干縣南五里多石無草木
七里岡在安仁縣西南四十里其岡平曠周迴約七里
月巖在樂平縣北五十里鄭氏世居其麓縣東北九十
里洪巖高聳百餘丈盤亘四十餘里有天井巖桐木
巖風巖氣巖惟洪巖最著山腰有石室南北相通其
中雲氣泉聲四時不絶宋令王世輔有詩山下洪氏
世居之亦名洪源又有梅巖明邵寳遊記云入洞門
闊十餘丈稍曲而左窿然如入室焉當承宇處石有
如筍者如菌者如珊瑚琅玕者纍纍下垂如將墜然
近壁處有石鱗輳號仙人田右行又如一室室之頂
垂石折盤如龍蛟之耳中一竅水滴注右折而行地
漸高有石如舟者如棋者地漸寬平如階以升其上
蓋揭鐘懸益宏而虚如亭之狀左右穴各一天光照
焉出之則山巔也
洞靈巖在浮梁縣東三十里有洞四曰慶雲蓮花含虚
張公又縣之福西鄉有仙石巖一名石佛巖
滴乳巖在安仁縣北五十里宋尚書湯漢未第時讀書
其側每晨巖下滴乳香一撮以供爐炷後漢沒其乳
遂絶
馬祖巖在安仁縣南六十里四山壁立如不可入巖前
洞壑幽深漸下數十丈仰觀有隙如線名一線天巖
上有瀑泉飛下十餘丈巖間所構梵宇禪舍俱極幽
邃相傳馬祖道一於此卓鍚故名縣東南七十里有
仙巖巖半有穴二十四大小相對下有溪流漁人仰
視穴中有杵臼織機紡車銀爐牀櫃倉板之類每占
其倉板開則歲豐閉則歲歉可望而不可即唐王貞
白六言詩二十四巖天上一雞啼破晴雲與廣信貴
溪縣連界
水龍洞在浮梁縣東四十里去鳳遊巖三里許山後有
二巖水從黃壇入注巖中潛行地下二里許復從山
前出其山蜿蜒起伏如龍高嶺洞在仁壽鄉地連徽
州黃巢之亂鄉民據之有走馬臺䨇井泉元末兵起
李昌立寨守此
管坊洞在安仁縣南七十里羣峰峭立其中深邃可容
萬人有田可耕有鐵門限及牀竈之屬又有雲錦洞
相傳漢張道陵修煉處宋王庭珪守饒有絶境逍遥
雲錦洞之句
姚源洞在萬年縣東門外一里許其洞深十五里兩山
並峙林木蓊鬱土田肥饒明正德間為盗據縣由此
設都御史陳金平賊詩東鄉事已姚源捷傳報逢人
說後先
龍舌嘴在府城新興鄉根盤二十餘里高四五丈許
蛇口石在浮梁縣南三里屹抗河中石之西建浮屠縣
北三里有會仙石在鑑潭之西壁立水際可坐十數
人又里仁鄉有寳石一峙潭心一蹲沙際壽安鄉有
龍睛石
雷石在德興縣十都深潭中突起一石周圍丈許相傳
雷震而化又二十六都有梅花石去徐公潭半里許
䨇魚石在安仁縣南三十里兩石宛然若魚泝流而上
俗傳能壞陂堰因鑿其首
雄雞石在萬年縣東源村螺旋峰下有石黑色屹立如
雄雞狀其上為羅仙菴
鄱江在府城南門外一名長港會德興浮梁徽州諸水
流經城東環城而西折北十餘里復分二支名䨇港
水水落時有石梁横亘為兩岸過脈
樂安江在樂平縣南樂安鄉故名源出徽州府芙蓉嶺
流經德興縣會諸水入鄱江
昌江在浮梁縣南其水西流會諸溪水入鄱江
安仁江在安仁縣南源發廣信界經縣東南會白塔河
流經餘干入鄱湖
新開河在府城西明崇禎間知府張有譽開此以厭火
災
龍窟河在餘干縣南十五里源出廣信之興業溪傳有
白龍潛窟中時出為雨故名
内河在樂平縣治南自鏹山而西分三支中支起康阜
為縣治左支挾傳賢塘水右支挾西塘水至縣前二
水始合抱市西流號内河過龐公橋入樂安江
白塔河在安仁縣東南其源一發龍虎山一發金谿雲
林麓至白塔二水合流四十里入安仁江
竹屯河在萬年縣西源發西南諸山過厓山古羊山會
流成溪三十里逹餘干古埠出大河灘高水淺稍旱
則舟楫難通又有殷河源出百丈嶺匯諸源溪水以
通洎水
鄱陽湖在府城鄱陽縣西四十里餘見南昌府山川
澹津湖在府城内一名市心湖雖淺不涸納城中水由
大龍小龍二橋經德化橋穿城而合鄱江
東湖在府城東又名督軍湖番君吳芮習水戰處西湖
在蠙洲門外又有北珠湖自東南至西北五十餘珠
湖在懷德鄉
市湖在餘干縣治前中有越水風日清朗如鏡如練不
與衆水相混唐陸羽取以烹茶謂味似鏡湖水也縣
西有族亭湖因後漢張遐贈族亭候故名
清湖在餘干縣南安樂鄉無源不流其深莫測大旱不
竭相傳清則時平濁則亂元至正辛卯忽黃濁明年
果亂
秧青湖在樂平縣長城鄉又有蛟湖在永豐鄉
懷蛟水在府城南相傳其中有蛟五月五日郡人於此
競渡唐刺史張栖真嘗標孝經以示訓又名孝經潭
餘水在餘干縣南會縣之西南諸溪餘水故名以其三
道而入又名三餘水或曰吳楚越之餘水也
瑞洪水在餘干縣西北濱鄱湖有鎮為閩粤百貨所經
馮田水在餘干縣東北由張家港經沙港受萬年古樓
埠水至黃塘受縣東湖陳塘港水過珠湖受樂平浮
梁二水繞府城饒河口入鄱湖
天寳水在浮梁縣東源出同瞻山與彭充塢至程村合
流十五里至楊港三水緫會為回軍潭吳港潭尖石
潭又五里至臧灣納江家山水
桂湖橋水在浮梁縣西源出畫溪塢流經桂湖橋合洗
馬橋水流六里至羅家灘入西河又合流十里出西
港口入景德鎮大河
歷降水在浮梁縣南出婺源長溪又一派出同瞻山之
陽在縣北者為大北港水源出祁門歷山
洎水在德興縣東南十八都出洎山下西流百餘里至
縣治前二十里至小港口入樂安江即樂平縣之洎
川也水起處曰洎灘里故名洎水
大溪水在德興縣北三十里源出江南徽州婺源縣至
縣境合寅港南部諸水自東而西至港口合洎水至
樂平縣明口合長樂水至桐山港口合建節水
藍溪水在安仁縣西其源有三一出盧山一出紫雲嶺
一出青山俱南流注安仁江
九芝水在萬年縣南隅出自書源
清溪在樂平縣東八十里胡氏世居其旁宋慈湖楊簡
書清溪字又縣東有槎溪俗名流槎
龍溪在德興縣東七都宋學士汪藻居此初名浮溪徽
宗賜名龍溪
雲錦溪在安仁縣治前源出福建光澤縣宋晁𥙷之上
干越見灘水清見毫髮其中石五色若可掇拾者從
縣令借圖志閱視溪曰雲錦村曰玉石因有行盡江
南最遠山却尋干越上清灘之句
南溪在萬年縣源出岳原入殷河又南隅有環溪源出
南充諸山會九芝水
鐘潭在府城東北一百五十里梁大同間靈鐘寺鐘聲
聞百里後取入朝扣之無聲送還至此沉於潭
龍潭在餘干縣冕山之東龍岡之南德興縣東南二十
四都亦有龍潭歲旱禱雨輙應
鳳皇潭在樂平縣豐樂鄉河溪口
銀潭在德興縣東十里崖深數丈有眼直通山巔名龍
崖又縣東金雞潭相傳樵者聞山谷間有聲往視之
見五彩雉戛然長鳴諸雉驚飛墜潭石間又縣東南
有吳王潭深淨可鑑底有崖如屋宋張燾毁吳芮廟
投其像於江祝之曰隨汝所止復祀之像泝流三里
許至此潭遂立為廟潭因名
龍鳳潭在萬年縣石下村距縣七十餘里兩山曲澗一
徑深入潭廣丈餘深不可測四山壁立上有瀑布飛
入潭中
國朝康熙十年春旱知縣王萬鑑步禱潭側甘霖立降
玉石澗在安仁縣東去儒學百步許其水自合掌塘流
經通濟二橋注安仁江縣東二十里有烏石澗源出
臨川下流入白塔河
蠙洲在府城西南二十五里相傳唐時有大蚌産珠因
名
螺螄洲在府城東其南岸夾汀水最清隋梁文謙刺饒
日嗜此水後人思其廉因名清潔灣
琵琶洲在餘干縣治南水中擁沙成洲狀如琵琶傳為
梁蕭王愷别業
汰金洲在樂平縣西十五里平沙臨水先有麩金場開
元後廢
唐家洲在安仁縣治西捍蔽江口知縣謝汝韶建天池
閣李華春建昆陽殿宏敞可游
金魚池在府城南隅相傳梁蕭王恢養魚所流杯池在
府城西南千戶所後宋范仲淹所鑿又府西有白蓮
池匯桃源山水元時緫管段廷珪曾砌石橋於右落
照池在西門外闊九十步池内有走馬埒
天仙池在樂平縣東北天仙觀前静蛙池在永善鄉披
雲閣下俗傳宋相馬廷鸞有翦紙枷禁蛙事
龍泉池在浮梁縣南六十里水極深歲旱投以楮鏹有
魚銜之而下即雨
國朝康熙八年正月忽涸至底其下復有五穴皆深暗
不可測三日後水滿如故
化龍池在德興縣學東宋紹興間鑿明永樂初池開並
頭蓮次年登進士者三人縣南七里有淬劍池相傳
吳芮淬劍於此
龍池在萬年縣南五里上有石壁俯瞰江下一洞深八
丈許口稍狹相傳龍穴其中大魚每往朝之
佛指泉在浮梁縣西隅能仁寺前井底有石指其泉從
上湧出味甘洌冬夏不竭
膽泉一在德興縣東銀山下一在銅山下相傳以泉浸
鐵數日輙類朽木刮其屑煅煉成銅後如法浸之不
驗
暖泉在德興縣二十三都新村坂明宣德間里人汪志
宗夜夢神人告曰爾鏝頭㠑田下有黃金百斤明晨
攜鋤掘之甘泉湧出冬月熱如釡水灌田數頃雖亢
旱不為災又二十六都茅山之麓有温泉冬日如沸
七星井在府城内范仲淹鑿舊有七竅如北斗形今湮
龍女井在餘干縣西南六十里相傳楊吳時有蔡氏女
年十六父母欲嫁之女不從撻之因投井追之無跡
但見䨇履浮水上時以為龍女後歲旱輙禱焉
劍井在浮梁縣治東相傳晉藺真人卓劍處其水清洌
大旱不竭又仁壽都有白水井水白如漿味甘村因
得名
烏龍井在德興縣東興寳坊其水澄泓四時不竭又縣
東妙元觀有丹井相傳葛仙翁煉丹處余息齋詩神
光騰夜氣餘潤溉春茶
吳公井在萬年縣東門外明參政吳廷舉追賊至姚源
時冐暑病渴士卒患之乃具衣冠拜祝鑿之遂得甘
泉
江西通志卷十一
