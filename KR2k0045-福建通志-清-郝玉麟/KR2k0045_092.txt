江西通志卷九十二
人物(二十七)
九江府
晉
翟湯字道深尋陽人篤行純素仁讓廉潔不屑世事耕
而後食人有餽贈雖釡庾一無所受永嘉末寇害相
繼聞湯名德皆不敢犯司徒王導辟不就隱於縣界
南山始安太守干寶與湯通家遣船餉之勅吏云翟
公廉讓卿致書訖便委船還湯無人反致乃貨易絹
物因寄還寶寶益歉愧焉咸康中征西大將軍庾亮
上疏薦之徵為國子博士湯不起建元初庾翼北征
石季龍大發僮客以充戎役勅有司特蠲湯所調湯
悉推僕使委之鄉吏吏奉旨不受湯依所調限放免
其僕使令編戶為百姓康帝復以散騎常侍徵固辭
老疾不至年七十三卒於家(晉書)
翟莊字祖休以孝友著名遵父湯之操不交人物語不
及俗惟以弋釣為事及長不復獵或問曰獵漁是害
生之事先生止去其一何哉莊曰獵自我釣自物未
能頓盡故先節其甚者時人以為知言晚節亦不復
釣端居蓽門歠菽飲水州府禮命及公車徵並不就
子矯亦有高操屢辭辟命矯子法賜孝武帝以散騎
郎徵亦不至世有隱德云(同上)
周訪字士達本汝南人漢末避地江南至訪四世吳平
因家尋陽訪少沈毅果於斷割為縣功曹時陶侃為
散吏相與結友察孝廉除郎中上甲令皆不之官元
帝渡江命參鎮東軍事尋以為揚烈將軍領兵屯尋
陽鄂陵與甘卓趙誘討華軼軼將周廣燒城以應軼
衆潰執而斬之遂平江州以訪為尋陽太守復命與
諸軍共征杜弢弢遣其將張彦陷豫章王敦時鎮溢
口遣李恒受訪節度與彦交戰訪率帳下將李午等
臨陣斬彦賊遂退歸湘州訪復以舟師造湘城軍達
富口而弢遣杜弘出海昏時湓口騷動訪步上柴桑
與賊戰斬首數百賊退保廬陵已而突圍出奔於臨
賀又進訪龍驤將軍豫章太守賜爵尋陽縣侯時梁
州賊帥杜曾等引兵向江陵經造沔口大為寇害元
帝命訪擊之訪有衆八千進至沌陽遣李恒督左甄
許朝督右甄訪自領中軍高張旗幟曾果畏訪先攻
左右甄訪令其衆曰一甄敗鳴三鼓兩甄敗鳴六鼓
自旦至申兩甄皆敗訪聞鼔音選精銳八百人自行
酒飲之勅不得妄動聞鼔乃進賊未至三十步訪親
鳴鼔將士皆騰躍奔赴曾大潰遂定漢沔以功遷梁
州刺史屯襄陽務農訓卒威風既著遠近悅服智勇
過人為中興名將慨然有平河洛之志聞王敦有不
臣之心訪恒切齒敦雖懷逆謀終訪之世未敢為非
初訪遇善相者謂訪與陶侃曰二君皆位至方嶽功
名略同但陶得上壽周當下壽耳侃小訪一歲卒時
年六十一諡曰壯二子撫光(同上)
周撫字道和彊毅有父風元帝辟為丞相掾襲爵除鷹
揚將軍武昌太守王敦用為從事中郎與鄧嶽俱為
爪牙敦敗撫與嶽亡走西陽蠻中明年詔原敦黨嶽
撫詣闕請罪有詔禁錮之咸和初司徒王導以撫為
從事中郎出為寧遠將軍江夏相蘇峻作逆撫從温
嶠討之峻平遷監沔北軍事南中郎將鎮襄陽尋遷
豫章太守益州刺史永和初桓温征蜀進撫督梁州
之漢中巴西梓潼隂平四郡軍事鎮彭模擊破蜀餘
寇以功遷平西將軍隗文鄧定等復反立范賁為帝
有衆一萬撫擊破斬之進爵建城縣公征西督護蕭
敬文作亂殺將軍楊謹據涪城自號益州牧桓温令
梁州刺史司馬勲等會撫伐之敬文固守自二月至
八月乃出降撫斬之傳首京師升平中進鎮西將軍
在益州三十餘年卒贈征西將軍諡曰襄子楚嗣(同上)
周光少有父風年十一見王敦敦謂曰貴郡未有將誰
可用者光曰明公不恥下問竊謂無復見勝敦以為
寧遠將軍尋陽太守及敦舉兵光率千餘人赴之既
至敦已死王應祕不言光遽見其兄撫曰王公已死
兄何為與錢鳳作賊衆並愕然其夕衆散錢鳳走出
至闔廬洲光捕鳳詣闕贖罪蘇峻作逆隨温嶠力戰
有功賜爵曲江男卒官(同上)
周楚字元孫起家參征西軍事從父入蜀拜鷹揚將軍
犍為太守父卒以楚監梁益二州假節襲爵建城公
世在梁益甚得物情時梁州刺史司馬勲作逆楚與
朱序討平之太和中蜀盜李金銀廣漢妖賊李宏並
聚衆為寇楚遣其子討平之卒諡曰定子瓊勁烈有
將略歷數郡代楊亮為梁州刺史建武將軍領西戎
校尉氐人竇衝反欲入漢川安定人皇甫釗京兆人
周勲等謀納衝瓊密知之收釗勲等斬之尋卒子虓
嗣(同上)
周虓字孟威少有節操州召為祭酒歷官梓潼太守寧
康初苻堅將楊安寇梓潼虓固守涪城遣步騎數千
送母妻從漢水將抵江陵為堅將朱彤邀而獲之虓
遂降於安堅欲以為尚書郎虓曰老母見獲失節於
此母子獲全秦之惠也雖公矦之貴不以為榮况郎
任乎堅乃止每入見堅輒箕踞而坐呼為氐賊堅黨
以虓不遜屢請除之堅待之彌厚後與堅兄子苞謀
襲堅事泄堅引虓問狀虓曰昔漸離豫讓燕智微臣
猶漆身吞炭不忘忠節況虓世荷晉恩豈敢忘也生
為晉臣死為晉鬼復何問乎堅曰今殺之適成其名
徙太原後堅復陷順陽魏興獲二守皆執節不撓堅
歎曰周孟威不屈於前丁彦遠潔已於後吉祖沖不
食而死皆忠臣也虓竟以病卒於太原其子興迎喪
冠軍將軍謝元親臨哭之上疏表其厲節寇庭嬰禍
荒裔雖蘇武之賢不復過也贈龍驤將軍益州刺史
贍賜其家(同上)
陶淡字處静太尉侃之孫幼孤好導養之術謂仙道可
祈年十五六便服食絶穀不婚娶家累千金僮客百
數淡終日端拱曾不營問頗好讀易善卜筮於臨湘
山中結廬養一白鹿以自偶親故有候之者輒移渡
澗水莫得近之州舉秀才淡聞轉逃羅縣埤山中終
身不返莫知所終(同上)
按陶淡人物志不載林志以入九江而晉書本傳
不言何許人今姑從之林志又訛以皇甫謐謝靈
運為潯陽人考諸史傳謐安定人靈運陳郡人也
今皆削去(原跋)
南北朝
漁父不知其姓名太康孫緬為尋陽太守逍遙渚際見
一輕舟凌波隱顯俄而漁父至神韻蕭灑垂綸長嘯
緬問有魚賣乎漁父笑而答曰其釣非釣寧賣魚者
乎緬遂褰裳涉水謂曰竊觀先生有道者也何晦用
若是漁父曰僕山海狂人不達世務未辨賤貧無論
榮貴乃歌曰竹竿籊籊湖水浟浟相忘為樂貪餌吞
鈎非夷非惠聊以忘憂於是悠然鼓棹而去(南史)
陶淵明字元亮潯陽柴桑人曾祖侃晉大司馬淵明少
有高趣博學善屬文嘗著五柳先生傳以自况時人
謂之實錄親老家貧起為州祭酒不堪吏職少日自
解歸州召主簿不就躬耕自資遂抱羸疾江州刺史
檀道濟往候之偃卧瘠餒有日矣道濟謂曰賢者處
世天下無道則隱有道則至今子生文明之世柰何
自苦如此對曰潜也何敢望賢志不及也後為鎮軍
建威參軍謂親朋曰聊欲弦歌以為三徑之資可乎
執事者聞之以為彭澤令公田悉令吏種秫妻子固
請種秔乃使二頃五十畆種秫五十畆種秔歲終會
郡遣督郵至縣吏請束帶見之淵明歎曰吾豈能為
五斗米折腰向鄉里小兒即日解綬去江州刺史王
弘欲識之不能致也淵明嘗往廬山弘命淵明故人
龐通之齎酒具於半道栗里之間邀之淵明有脚疾
使一門生二兒舁籃輿既至欣然便共飲酌俄頃弘
至亦無迕也先是顔延之在潯陽與淵明情欵後為
始安郡經過潯陽日造淵明飲焉臨去留二萬錢與
淵明淵明悉遣送酒家稍就取酒嘗九月九日出宅
邊菊叢中坐久之忽值弘送酒至即便就酌醉而歸
淵明不解音律而蓄無弦琴一張每酒適輒撫弄以
寄其意貴賤造之者有酒輒設淵明若先醉便語客
我醉欲眠卿可去其真率如此郡將嘗候之值其釀
熟取頭上葛巾漉酒漉畢還復著之其妻翟氏亦能
安勤苦與夫同志自以曾祖晉世宰輔恥復屈身後
代自宋高祖王業漸隆不復肯仕元嘉四年將復徵
命會卒時年六十三世號靖節先生(梁蕭統集)
按靖節先生晉書宋書南史各有傳晉書云陶潜
字元亮宋書則曰陶潜字淵明或云淵明名元亮
南史因之又以淵明為深明與昭明太子所撰本
傳皆不同蓋晉書南史成於唐人之手其諱淵固
宜若休文與昭明同時去陶世且甚近何名與字
亦復參差互異竊所未解人物志以為在晉名淵
明入宋改名潛似為得之(原跋)
張野字萊民居潯陽柴桑與淵明有婚姻契學兼華梵
尤善屬文性孝友田宅悉推與弟一味之甘與九族
共州舉秀才南中郎府功曹州治中徵拜散騎常侍
俱不就依遠公習淨業及遠公卒為序稱門人世服
其義義熙十四年與家人别入室端坐而逝年六十
九族子詮字秀碩尚情高逸酷嗜典墳雖耕鋤猶帶
經不釋徵散騎常侍不起庾悅以其貧起為潯陽令
笑曰古人以容膝為安若屈志就禄何足為榮乃入
廬山依遠公硏窮釋典深有悟入宋景平元年無疾
而逝春秋六十五(蓮社高賢傳)
周羅睺字公布九江潯陽人年十五善騎射任俠放蕩
收聚亡命隂習兵書仕陳為句容令從吳明徹與齊
師戰於江陽為流矢中左目躍馬突進斬首不可勝
紀進師徐州與周將梁士彦戰於彭城勇冠三軍以
功封始安縣伯總檢校揚州中外諸軍事賜金銀三
千兩盡散之將士陳宣帝深美之出為晉陵太守進
爵為矦使持節都督豫章十郡諸軍事豫章内史獄
訟庭決不關吏手人懷其惠立碑頌德至德中都督
南州江州司馬吳世興密奏羅睺擁衆嶺表意在難
測蕭摩訶等保明之除太子左衛率時參宴席詩每
前成都官尚書孔範曰羅睺執筆製詩還如上馬入
陣不在人後自是益見親禮及隋伐陳羅睺督軍以
拒及陳主被擒上江猶不下晉王廣遣陳主手書命
之羅睺與諸將大臨三日放兵士散乃降高祖慰諭
之許以富貴羅睺垂涕對曰本朝淪亡臣無節可紀
陛下所賜獲全為幸富貴非所望帝甚器之拜上儀
同三司鼓吹羽儀送之於宅歷豳涇二州刺史開皇
十八年征遼東徵為水軍總管自東萊泛海趣平壤
城遭風船多漂没無功而旋突厥犯塞從楊素致討
羅睺先登大破之進大將軍賜爵義寧郡公煬帝即
位授右武矦大將軍副楊素討平漢王諒進上大將
軍及陳主卒羅睺請一臨哭許之衰絰送至墓葬還
釋服然後入朝世稱其有禮時諒餘黨據絳晉等三
州詔羅睺進兵圍之中流矢卒送柩還京行數里輿
馬自止策之不動有風旋遶焉絳州長史郭雅稽首
祝曰公恨小寇未平耶尋即殄滅無為戀恨是時風
靜馬行見者莫不悲歎其年七月子仲𨼆夢羅睺曰
我明日當戰其靈坐所有弓箭刀劒無故自動若人
帶持之狀絳州城陷是其日也贈柱國右翊衛大將
軍諡曰壯子仲安位上開府(北史)
唐
陶峴潜之裔孫開元中移居崑山與孟彦深孟雲卿焦
遂游嘗製三舟一自載一供賓客一置飲饌有女樂
一部奏清商之曲逢林泉則窮其景物吳越之士謂
之水仙其西塞山下回舟詩有云匡廬舊業是誰主
吳越新居安此生白髮數莖歸未得青山一望草還
成(全唐詩話)
陳伯宣陳宜都王之後避難泉州與馬總善注司馬遷
史記行於世後遊廬山居德安以著作佐郎召不起
大順初卒子崇為江州長史益置田園為家法僖宗
時嘗旌其門南唐又為立義門免其徭役(史傳)
鄭良德安人江州刺史鄭善果之孫也貞觀初善果官
江州政教洽敷愛民興學號為清吏卒於官因家焉
良樂道不仕嘗與其子誼公登紫巖峰觀敷淺原有
白鹿躍於馬前語諸子曰吾家禮義相傳後必蕃昌
吾百年後可葬於此乃名其隴曰孝志阪曰萬家後
子孫果蕃衍析居江州者千有餘家(安志)
後五代
周勍瑞昌人天祐初亂勍以勇敏應江西防遏使司徒
鍾傳表補江州軍總管陞御史中丞領尚書事時羣
雄割據無敢窺江淮者勍之功居多(林志)
江夢孫字聿修潯陽人烈祖輔吳表為祕書郎夢孫自
言迂儒無禆益欲小試於治民求為縣令乃補天長
令烈祖先持告身示之曰今日受此明日趨走庭下
矣曰此素志也庸何傷及至天長吏白縣署正寢有
淫厲不可居夢孫不從是夕果有怪並出夢孫起焚
香曰受命為令當治事於此鬼神有祠廟邱壟何不
各歸其所語訖皆斂迹夢孫治縣寬簡吏民安之逾
年棄官還家事繼母盡孝為諸生講禮釋經義凡至
疑處輒斂袵曰此科先儒猶多異同夢孫安敢輕言
諸君自擇所長可也南唐保大中卒年八十五贈國
子司業(陸游南唐書)
陳褒江州德安縣人唐給事中京之後十世同居長幼
七百餘人不置奴婢日會食堂上男女異席未冠筓
者又為一席畜犬百餘共以一船貯食飼之一犬不
至羣犬皆不食築書樓延四方學者鄉鄰化其德獄
訟為之衰息昇元初州以聞復徭役表門閭(同上)
宋
夏承皓字靈石德安人太宗時上平晉策遷右侍禁契
丹内寇承皓由間道發兵與契丹遇戰没於河朔褒
贈崇儀使(人物志)
馬適湖口人祖良俊葬幞頭山䜟言沙洲圓出狀元已
而生適慧悟勤敏嗜學建隆二年以文學高等擢進
士第一人事母篤孝母卒居廬毁瘠卒於家(府志)
許祚江州德化人八世同居長幼七百八十一口太平
興國七年旌其門閭淳化二年本州言祚家春夏常
乏食詔歲貸米千斛同邑范芸軒五世同居元貞間
詔復其家(安志)
陳兢江州德安人陳宜都王叔明之後十三世同居長
幼七百口不畜僕妾上下婣睦人無間言建書樓於
别墅延四方之士肄業者多依焉鄉里率化爭訟稀
少開寳初平江南知州張齊上請免其徭役昉弟之
子鴻太平興國七年江南轉運使張齊賢又奏免雜
科兢即鴻之弟淳化元年知州康戩又上言兢家常
苦食不足詔本州每歲貸粟二千石後兢死其從父
弟旭每歲止受貸粟之半云省嗇而食可以及秋成
屬歲儉榖貴或勸其全受而糶之可邀善價旭曰朝
廷以旭家羣從千口軫其乏食貸以公粟豈可見利
忘義為罔上之事乎至道初遣内侍裴愈就賜御書
還言旭家孝友儉讓近於淳古太宗嘗對近臣言之
參知政事張洎對曰旭宗族千餘口世守家法孝謹
不衰閨門之内肅於公府且言及旭受貸事上以遠
民義聚復能固廉節為之歎息大中祥符四年以旭
為江州助教旭卒弟藴主家事天聖元年又以藴繼
為助教藴卒弟泰主之泰弟度太子中舍致仕從子
延賞可並舉進士延賞職方員外郎(宋史)
夏竦字子喬父承皓與契丹戰没於河朔竦以死事恩
授丹陽簿上書乞應制舉擢光禄寺丞遷右正言真
宗幸亳州為東京留守推官仁宗封慶國公宰相王
旦薦竦才命教慶國公書未幾同修起居注是時君
臣爭言符瑞竦獨抗疏以為不可出知襄州歲饑全
活數萬人歷洪州洪俗信巫竦索部中得巫一千九
百餘家毁其淫祠以聞朝廷詔江淮以南皆嚴禁絶
天聖中因王欽若圖進取復知制誥累遷尚書左丞
元昊叛拜陜西經略使徙判河中召拜樞密使以諫
官御史言遂罷又數年召以為相制下而言者又謂
竦與陳執中不協不可共事遂改樞密封英國公皇
祐元年改封鄭國公卒贈太師賜諡文正考功以竦
行不應諡改曰文莊(東都事略)
按竦始則諫止符瑞繼為玉清昭應宫判官輒附
會神怪僥倖取進迹其生平純疵互見當時至以
姦邪目之似乎近苛若舊志及豫章書稱揚太過
又未免失實今從史傳節存其概云(原跋)
胡旦德安人父清娶義門陳氏生旦咸平間進士累遷
兵部郎中直祕閣五世孫清紹興十三年授羽衛大
夫貴州防禦使有茂績於民封武功縣開國男食邑
三百戶(府志)
羅彧景德中扈駕親征至澶淵與宰相參議軍務上遣
彧使邊賜以紫金帶還鄉領本貫江州刺史(人物志)
陳㢲字公順德化人祥符八年進士及第歷常州團練
推官補武安節推時侍御李偕守武安事倚㢲決凡
二十四獄人皆服其平用薦改著作佐郎知廬陵縣
先是樞密副使姜遵嘗為廬陵民德之至是有前姜
後陳之諺移知資州通判潭州時溪蠻犯約知州事
劉䕫劉沅繼出行徼㢲内修民事外奉師費凡輸粟
帛金錢四十八萬兵械稱之用足於軍而賦役不加
於民歴知撫州蜀州蘄州所至有惠政以目疾請老
英宗即位遷祕書監性好學聲音星歷之技無所不
知(曾南豐集)
按陳㢲林志失載人物志以為星子人今據曾子
固所撰神碑改入九江(原䟦)
王韶字子純江州德安人舉進士調建昌軍司理參軍
因客遊西邊時神宗初立韶内知天子智勇有志於
天下乃上平戎策曰國家欲制西夏當復河湟河湟
復則西夏有腹背之憂自唐乾元以後吐蕃陷河隴
至今董氊不能制諸羌而人自為部莫相統一宜以
時并有之以絶夏人之右臂凡數千言神宗覽而竒
之召問方略以為秦鳳路經略司機宜文字親帥數
騎直抵青唐渭源諸羌帳中招諭之且留宿以示不
疑青唐渭源皆遣其族隨韶歸附改保平軍節度推
官召對因言營田互市之利從之改提舉鳳翔西京
節度使兼管營田市易公事熙寧三年詔奏墾田數
知秦州李師中言其不實奪一官既而加太子中允
祕閣校理五年改古渭砦為通遠軍以韶兼知軍會
木征度洮來寇韶語諸將曰若官軍至武勝則抺邦
山可一舉而定即趍武勝遇木征首領瞎藥等興戰
破之遂城武勝賜名鎮洮軍復遣將擊破木征木征
走弟結吳延征舉其族二千餘人并大首領李藺氊
等出降陞鎮洮軍為熙州以熙州洮岷州通遠軍為
一路即熙州為帥府進韶龍圖閣待制知熙州行軍
五十四日涉千八百里復州五辟地東西千里斬首
三千餘級獲牛羊馬以萬計以功遷端明殿學士兼
龍圖閣學士左諫議大夫入覲進資政殿學士兼制
置涇原秦鳳軍馬糧草韶還至興平會知河州景思
立出兵踏白城敗績賊圍河州韶曰賊所以圖河州
者恃有外援也今知救至必設伏以待我不若以兵
直趍定羌遣將破耳金欺當二族進次寧河分兵討
南山羌賊賊失援驚潰初思立輕敵覆軍賊勢復振
而京師風霾旱灾連仍論者欲棄河湟神宗為之旰
食數遣中使戒韶駐熙州持重勿出及是捷聞神宗
大喜賜詔嘉之韶還熙州遣將以兵循西山出踏白
後賊黨望風奔潰斬獲甚衆於是木征請降進觀文
殿學士禮部侍郎七年拜樞密副使以母老丐外任
除觀文殿學士戶部侍郎知洪州以表謝上御史蔡
確言其罔慢落職知鄂州久之還舊職復知洪州卒
年五十二諡曰襄敏子厚為將有功端徽宗時為顯
謨閣待制寀嘗著作東觀後為兵部侍郎以左道誅
(東都事略)
李受德化人為太子少保乞歸廬山哲宗詔王珪司馬
光吕公著等餞飲於資政堂賦詩以贈之其弟東之
以經筵官乞歸詔亦命珪等餞送如受當時以比二
疏云(林志)
王厚字處道少從父韶兵閒習羌事以父任為大理評
事後以文易武為禮賓副使佐熙河帥府會吐蕃種
落亂其王瞎征隴拶争國厚與河州守將王贍欲招
徠羌人復故地師出塞下邈川諸城瞎征以其屬來
降厚次青唐隴拶擁萬騎出迎遂定青唐元符末湟
鄯不守厚坐貶崇寧初復故官自湟鄯棄畔羌多羅
巴等迎隴拶之弟曰溪賖羅撒復國朝廷賜隴拶姓
名曰趙懷德令還邈川溪賒羅撒之黨謀掩殺之懷
德懼奔河南議者謂諸羌連結且生邊患朝廷方謀
鎮輯而大臣有薦厚者賜對命知河州兼經略使厚
請擇人以自助遣童貫與偕至乃如京玉關厚請進
兵邈川與諸將分部而進於是高永年為統制官以
兵三萬出京玉厚以兵三萬出安鄉多羅巴結連鄯
郭兵衆未會使其三子以數萬人據險自守進擊敗
之俱遁進至湟州攻三日拔之以功拜威州團練使
帥熙河溪巴温之妻大掌牟率諸部籍土地請降三
年厚命高永年以左軍循宗水張誡以右軍出宗谷
厚以中軍出綏遠會於宗哥川溪賒羅撒置陳倚北
山厚以中軍登山攻其背自督強弩迎射之賊大敗
溪賒羅撒以一騎馳去未至鄯州五里偽國主龜兹
公主胄宜結牟及大酋李阿温率衆開門降更鄯州
曰西寧州拜武勝軍留後以牽制夏人坐逗留降郢
州防禦使初大掌牟之入見也徽宗親撫諭使歸而
誘致其子至是趙懷德遣使約降猶豫未決厚以書
諭之懷德遂送款復武勝軍留後還朝提舉中太一
宫卒贈寧遠軍節度使諡曰莊敏(東都事略)
王寓(一作㝢)字元忠江州人父易簡資政殿學士寓歷校
書郎著作佐郎度支員外郎兼充編修官國子司業
為起居舍人改中書舍人兼蕃衍宅直講欽宗立以
給事中命兼邇英殿經筵侍講轉吏部侍郎陞禮部
尚書翰林學士康王之使金也以寓為尚書左丞副
之乞免貶單州團練使建炎中敵兵進破江州被害
(林志)
張夢祥彭澤人宣和進士欽宗北行夢祥被執不屈金
主義而釋之退隱仁磯終身不仕號曰仁山先生(同上)
陳士尹字彦衡德安人建炎初與武寧李彦先同應詔
勤王時號三將軍在軍中十五年忠義激烈奮不顧
身與金人鏖戰屢奏功後與李彦先同没於陣事聞
贈保義郎淮西統制兵馬使勅立碑祀之(人物志)
連萬夫德安人補將仕郎建炎四年羣賊犯應山萬夫
率邑人數千保山砦賊不能犯寇浪子者以兵至圍
之三日卒破之賊知萬夫勇敢有謀欲留為用萬夫
怒厲聲罵賊為所害贈右承務郎官其家一人(宋史)
王阮字南卿江州人父彦傳靖康勤王有功阮少好學
尚氣節自稱將種嘗謁袁州太守張栻栻謂曰當今
道在武夷子盍往求之阮見朱子於考亭與語大說
之登隆興元年進士時孝宗初即位有詔經理建業
以圖進取而大臣㢲懦幸安計未決阮試禮部對策
曰臨安蟠幽宅阻面湖背海膏腴沃野足以休養生
聚其地利於休息建康東南重鎮控制長江呼吸之
間上下千里足以虎視吳楚應接梁宋其地利於進
取建炎紹興間敵人乘勝長驅直擣而我師亦甚憊
上皇遵養時晦迺駐臨安所以為休息計也主上獨
見遠覽舉而措諸事業非固以臨安為不足居也戰
守之形既方動靜進退理異也今東南王氣鍾在建
鄴長江千里控扼所會輟而弗顧退守幽深之地若
將終身焉如是而曰謀國果得為善謀乎古人有言
千里之行起於足下人患不為爾知貢舉范成大得
而讀之嘆曰是人傑也調南康都昌主簿以廉聲聞
移永州教授獻書闕下請罷吳楚牧馬之政而積馬
於蜀茶馬司以省往來綱驛之費歲時分牧之資凡
數千言紹熙中知濠州請復曹瑋方田修种世衡射
法日講守備與邊民親訪北境事宜終阮在濠金不
敢南侵改撫州韓侂胄宿聞阮名特命入奏夜遣密
客詣阮阮不答私謂所親曰吾聞公卿擇士士亦擇
公卿劉歆柳宗元失身匪人為萬世笑今政自韓氏
出吾肯出其門哉陛對畢拂衣出關侂胄大怒批旨
予祠阮於是歸𨼆廬山盡棄人間事從容觴詠而已
嘉定元年卒(宋史)
權安節字信之九江人知臨江軍時江水齧岸多至傾
圯安節請於朝得緡錢若干重築之民甚賴焉(林志)
蔡元思德安人朱文公守南康時講學於白鹿洞元思
從之遊𨼆居求志樂道不仕文公沒心喪三年又以
事文公者事黃直卿而卒業焉晚與同門數人每季
月一集以相切磋如此者三十年州閭服行其化(人物)
(志)
按蔡元思事詳見虞道園蔡氏義學記
周舜弼瑞昌人與弟亨仲從子仿嘗從朱子講學於白
鹿洞立身行已一以聖賢為師朱門號稱高弟隱居
不仕(同上)
高天錫字竹澗彭澤人宋季嚴禁道學考亭之學幾廢
天錫獨究心審華實辨理欲往來白鹿洞學者咸敬
信之卒之日俄云我欲還造化舊物矣奄然而逝後
祠鄉賢(安志)
吳元字季誠德安人開禧元年與其弟宏愈三人同舉
進士元官知制誥累贈正議大夫宏字季剛官饒州
司戶愈字季謙初尉信陽金人圍信陽守令皆遯去
愈獨嚴兵禦之以帛十餘丈作大旗一特題吳愈二
字敵衆望見不測遂舍之去歷官沿江制置使兼知
鄂州入直翰苑官兵部侍郎卒贈光祿大夫少師諡
文肅(林志)
吳革字時夫元子三領舉於漕肄業白鹿書院任撫州
崇仁尉累官文華閣學士沿江制置使江東安撫知
建康府兼淮西總領每以崇正學基化本宣德達情
為己任卒贈光禄大夫諡清惠(人物志)
王登字景宋德安人少讀書喜古兵法慷慨有大志不
事生産淳祐四年舉進士調興山主簿賈似道檄修
江陵城條畫有法制置使李曾伯經理襄陽登在行
尋以母憂去及吳淵為制置使邊事甚亟憶登才略
具書帛招之登方與客奕發書衣冠拜家廟長揖出
門問牛幾何可盡發犒師淵慨然曰事亟矣柰何登
曰亟呼諸將共議衆至驩躍曰景宋在此淵曰汝輩
欲西門出景宋欲從方城如何衆曰惟命登曰用兵
患不一登書生不過憑軾觀戰請五大帥中擇一人
為節制淵曰請監丞出正為此也即書銀牌曰監丞
代某親行將士用命不用命賞罰畢具登至沙市椎
牛釃酒得七千人誓曰登與諸將義同骨肉今日之
事登不用命諸將殺登以獻主帥諸將有一不用命
登有制劄在不敢私也衆股慄聽命竟立竒功於沮
河趙葵為制置使見登握手曰景宋一身膽惜相見
晚也俾參宣撫司兼京西兩節馬光祖為制置使辟
充參謀官遷軍器少監京西提點刑獄開慶元年提
兵援蜀約日合戰夜分登經理軍事忽絶倒五藏出
血俄而卒(宋史)
顔希孔彭澤人為本縣簿宋末元師南下取安慶江州
希孔率民兵八百人大聚舟楫各載石萬計戰於江
中飛石四擊敵舟幾敗已而石盡力屈被害民為葬
其骨於鳳凰山麓(人物志)
戴羽德安人𨼆居積學徵辟皆不就著武侯通傳三卷
史評一卷虞道園為之序(明一統志)
元
趙復字仁甫德安人太宗命太子闊出帥師伐宋德安
以嘗逆戰其民數十萬皆俘戮無遺時楊惟中行中
書省姚樞奉詔即軍中求儒道釋醫卜士凡儒生掛
俘籍者輒脫之以歸復在其中以九族俱殘不欲北
因與樞訣樞恐其自裁留帳中共宿既覺月色皓然
惟寢衣在遽馳馬周號積屍間無有也行及水際則
復已被髮徒跣仰天而號欲投水而未入樞曉以徒
死無益隨吾而北必可無他復強從之先是南北道
絶載籍不相通至是復以程朱所著諸經傳註盡錄
以付樞自復至燕學子從者百餘人世祖在潜邸嘗
召見問曰我欲取宋卿可導之乎對曰宋吾父母國
也未有引他人以伐吾父母者世祖因不強之仕惟
中聞復議論始嗜其學乃與樞謀建太極書院立周
子祠以二程張楊游朱六君子配食選取遺書八千
餘卷請復講授其中復以周程而後其書廣博學者
未能貫通乃原羲農堯舜所以繼天立極孔子顔孟
所以垂世立教周程張朱氏所以發明紹續者作傳
道圖而以書目條列於後别著伊洛發揮以標其宗
旨朱子門人散在四方則以見諸登載與得諸傳聞
者共五十有三人作師友圖以寓私淑之志樞既退
隱蘇門乃即復傳其學由是許衡郝經劉因皆得其
書而尊信之北方知有程朱之學自復始(元史)
柳從龍字雲卿九江人志行卓然年長於吳草廬而學
於吳家闤闠之中築精舍曰静虚晨省之暇飽玩聖
賢之書草廬為作静虚精舍記(據吳文正公集改撰)
李時彭澤人母病思魚羹攜筌求於港終日弗得俄有
一叟過問知其意導之曰此宜舉筌遂得鯉奉母病
乃痊(安志)
按安志江州范士竒亦以孝稱附志於此
甘楚枋德安人學通五經有盛名於世元興以明經舉
進士楚枋屢為江浙湖廣河南行省典試官稱為得
人後官武岡縣令(府志)
吳觀字賓天宏子兩試漕舉世濟其美至元間知分寧
縣括私帑置田數百畞立存惠倉以賑貧民去後民
為立祠累官朝請大夫湖廣提刑兼知衡州轉江西
提刑兼知贑州又轉江東提刑知饒州皆有政聲(人物)
(志)
劉受二五柳鄉人至正間以貢任池州府推官張士誠
倡亂受二戰於城西渡口敗績衆皆逃受二還城死
守城陷不屈死之(同上)
明
黃信彭澤人歲貢入監洪武末任湖廣道御史歷廣西
按察使晉湖廣布政使至右副都御史剛方不屈深
得紀綱之體論彭澤德望者信為首稱云(人物志)
劉隆字尚文彭澤人洪武中由監生擢廣州府同知勤
於政事晉福建參議俄轉廣西閩之士庶上疏懇留
遂陞福建按察使巡視海道備倭甚整在官三十餘
年操守如一(分省人物志)
孫復字明德九江人元至正間隨其父掾廬陵日從經
師學士遊比壯通春秋大義壬辰春蘄兵倡亂首䧟
江州乃與其兄亡走池州王師自建康分遣總制何
文輝將兵取池州所至施恩著信民稍稍來附尤極
意搜延士𩔖或以復見與語竒之即留置幕下己亥
從守龍江以防東寇時陳友諒假名號據上流勢岌
岌相軋上親率大軍往討之復從軍西上時時被堅
執銳雜行伍中既而陳氏不敵狼顧鼠竄及師過安
慶陳守將聞江州破已先遁掠陣官韓某以城降城
中餘衆尚數千人遣復入城撫諭比至韓不見信使
勇士數十人列階下側目露刃相視復不為動從容
正色撫以恩信衆為之逡巡退却乃還壬寅羅友賢
復據貴池東流諸縣以叛屢招之不下令復往諭之
即日就道既見為之宣揚威令陳述禍福請以八月
出謝既而過期不至有旨命遣人再諭之乃遣宣使
安中與俱時羅帥出駐城山留館中數日不得見至
夜半忽有兵百餘人呼譟而至復與安中俱被劫縛
將加刃焉復大呼曰朝廷待汝寬厚汝自負恩失信
至此而猶不知悔耶吾奉命再來救若等性命耳何
得反加害言已衆稍靡未明羅帥遣人先釋復縛且
謝過歸罪其下至日中大陳兵衛請相見設酒饌而
安中仍拘縶他所時所持書檄已為劫去復以口舌
代之反覆數百千言其人内懷猶豫復遂力求歸惟
留安中不遣復曰吾二人奉使出疆同一命也豈有
一去一留之理若安中不遣而余獨歸朝廷若問安
中某將何辭以對顧得歸亦死寧不得歸請與安中
同死於此詞氣慷慨羅帥為之感動即令與安中等
俱還既而文輝調守江西拜行省參知政事欲薦之
不可命其子拜而師事之(劉職方集)
張羽字來儀潯陽人從父宦江浙兵阻不得歸與友徐
賁約卜居吳興領鄉薦為安定書院山長再徙於吳
與高啓楊基輩為詩友洪武四年徵至京師應對不
稱旨放還再徵授太常司丞上親述滁陽王事實命
羽撰廟碑以事竄嶺表未半道召還羽自知不免投
龍江以死羽文章精潔有法尤長於詩作畫師小米
所著有靜居集(白志)
張安仁字體靜九江人洪武初知乳源以廉能著城池
公署學宫壇祠皆其剙始撫綏有方人至今思之(廣東)
(通志)
歐陽尚誠彭凙人以孝友著稱元末率衆訓練為邑保
障高皇帝征陳友諒尚誠率其衆齎牛酒勞師友諒
平召至京師授世襲本縣令力辭授本縣丞終其身
仍賜鐵劵銀器遣歸弟尚八從征遇害既已喪元猶
乘騎奔走如生至家乃墮鄉黨神而祠之洪武乙巳
尚誠平洪懸洪黨復讐尚八妻謂其妾曰吾懼為洪
懸所辱遂閉門自焚死(人物志)
吳禮德化人洪武中官金華知縣調嘉興歷河南西平
煩劇之地皆以廉能稱擢知河曲州改濟寧後以雲
南大理同知致政崇祀鄉賢祠(府志)
謝敬湖口人洪武中任四川道御史直道自信糾彈不
避權勢以廉能稱(林志)
周璟瑞昌人洪武丙子舉於鄉官刑科給事中永樂間
以邊餉功擢山西左布政使九年考績士民上疏懇
留復任二十一年正統初致仕(人物志)
周泰亨彭澤人永樂進士任廣西道御史巡按直隸湖
廣克貞憲度百僚肅清終湖廣按察僉事(府志)
王賢字茂先德化人性質直略涉經史尤善於醫永樂
間以賢良方正薦辭不就惟以醫藥濟人不責其報
一日於玉波橋畔拾遺金一餅於其所候失金者歸
之卒年九十三人以為陰德所致(明一統志)
史中德化人永樂中由太學生任衡州通判守法恤民
不憚豪貴尋擢本州太守有中使貪横經衡州中搜
詰其舟密奏於朝詔命誅之後轉陜西左參政致仕
卒(人物志)
游瑞德化人永樂中由歲貢任給事中陞鎮江府知府
有惠政在郡十八年致仕民懷之(明一統志)
燕善德化人永樂癸夘舉於鄉任湖廣武陵縣令馭吏
以嚴撫民以寬號為良吏入覲受勅旌異尋擢太僕
寺丞(府志)
周振德安人永樂進士任浙江道監察御史間行伺察
悉知民隠按治貪墨無所假貸陞廣東僉事釐革宿
弊嶺南肅清(同上)
豐慶瑞昌人正統進士任兵科給事中歷官河南左布
政使後占籍鄞縣子耘為湖口訓導耘子熙翰林學
士熙子坊解元進士代有文名(林志)
駱敏湖口人正統進士任湖廣僉事時楚藩不法敏密
疏上聞遂掛冠歸後徵為祭酒不起詔有司月給俸
廪優異之(人物志)
吕鐸字文振德化人正統進士官兵部主事成化間轉
山東右參議進浙江左參政為人寬簡與物無競又
性廉潔内帑賑邊故事得私其羨鐸秋毫不染朝野
重之(府志)
勞鉞字廷器德化人景泰進士歷江浦臨清山陽三縣
俱有政聲成化中晉太僕寺丞出知湖州有惠政卒
官祀為城隍神焉族子堪號廬岳嘉靖進士官至副
都御史博學能文所著有憲章𩔖編詩海遡源柴桑
子書行世(人物志)
按勞鉞所輯湖州府志頗稱善本
史珍字廷玉德化人中之子景泰進士知宿遷縣簡費
愛民不憚權貴嶽嶽有父風不為當道所悦稍遷鎮
江府通判解綬歸(同上)
柯茂湖口人景泰四年舉於鄉任樂昌令以儉素率民
凡民間服用婚葬侈靡者痛抑之九年秩滿當遷民
奏留之又三年乃致仕歸(同上)
王恕字南忠湖口人景泰進士任兵部主事恕諳天象
兼精兵法累官廣東參議時征猺寇恕提兵隨韓雍
後將帥倚恕進止猺以之平(府志)
夏英字育才德化人成化進士授南工部主事陞郎中
有經畫才陞延平知府改邵武下勸農桑之令均徭
役廣儲蓄有聲八閩卒於官所著有方田集(人物志)
廖紀字惟修九江衛人弘治進士授浙江安吉知州擢
南職方副郎轉都水郎尋改營繕奉公執法多忤權
勢出知延平府又歷平陽皆有政聲嘉靖五年進廣
西按察副使征思恩田州叛苗遘疾卒(府志)
王廷翰彭澤人勇敢有為正德己夘逆濠作亂游兵劫
境廷翰率子弟鄉兵奮前擊賊矢盡力窮卒為所害
(林志)
黃材德化人讀書崇禮性孝友一日因父病篤藥不能
療乃焚香籲天引刀刲左股肉和粥進之後父沒妻
見其股瘢詢之始知其故鄉里莫不歎服(明一統志)
柳邦傑號匡廬德化人正德丙子鄉舉宸濠叛潯城不
守邦傑以二親老莫能行扶抱號泣賊感其孝得釋
謁選同知瓊州府事黎氏倡亂單騎往輯望風解散
以奏績入都遂致仕歸里杜門樂道益肆力於詩古
文辭著有匡廬小集(人物志)
方庸字文中湖口人少業儒好義逆濠兵及湖口庸率
兵拒敵衆潰被執不屈遂遇害(府志)
丁湛字子一彭澤人嘉靖進士累官禮科都給事時分
宜當國湛疏發其奸詔杖闕下幾斃鐫秩量移南曹
進四川參議浙江副使既考績四閱月矣值黃巖失
守分宜猶追罪之坐落職分宜既敗即家起官廣西
參政按察使平猺獞之變推陞河南巡撫引疾歸(人物)
(志)
張準字立之德化人嘉靖辛夘鄉薦任寶應知縣縣衝
疲多水患準築堤安民至今有張公堤擢雷州同知
討廣黎有功雷人刻石以紀陞福建鹽運同知與時
不合遂乞歸(同上)
陶欽䕫字克諧彭澤人嘉靖進士授大理評事改御史
世宗巡郢中欽夔以扈蹕行時上嚴明羣臣兢兢救
過不贍河南御史坐謫戍上命擇可者以聞衆推欽
夔遂被命百務倥偬皆咄嗟以辦河南饑疏請帑金
數萬全活甚多北敵入寇上疏引宋司馬韓范諸公
以責分宜分宜銜之例補太倉兵備歷襄陽辰沅五
溪蠻反欽夔用計擒其酋龍許保餘黨悉平陞湖廣
按察使轉河南左布政使告歸終於家(同上)
陶欽皋字克允生而穎異八歲能文日覽千言終身成
誦嘉靖進士授刑部主事尋改御史因争東厰擅擬
人命中官呼為大膽御史即欽夔胞弟也(同上)
孫冕字文中德化人少有才名為李獻吉所重授通州
訓導有北通備遺稿(列朝詩傳)
夏之時字惟行瑞昌人介直嗜學善教寒士由鄉舉為
台州别駕有富民爭子數年莫決囑書盈篋之時不
開諭曰汝一人得子則一人無子殊難之吾為爾剖
各娶一媳某媳生孫即嗣某後後各生孫並尸祝焉
之時母百歲乃卒感慕成疾繼逝惟餘書數卷(府志)
曹鵬瑞昌人太學生性沈毅好施宸濠兵陷九江鵬與
陳策吳守栢散資集兵千餘給鎧甲糧餉固守縣城
濠擒當事欲上其功鵬曰昔朱家脫人於難不伐其
能況士嘗學問者乎匿不見督學邵寶禮之曰竒男
子也(安志)
按安志鵬同邑易鼎新吳筠劉廷棟德化黃相楊
登儁隋周士左克勤九江衛吕國珍孫光前彭澤
劉克仁湖口張文獻伍子孝德安劉春俱以孝義
稱附志於此
王守中字一道彭澤人割股愈父疾母喪廬墓三年朝
夕奠祭如事生宸濠之變縣不守守中椎牲濾酒飲
衆為盟主殺賊擒二渠魁餘分竄鄉人賴以安全友
諶某者二子皆不肖一日攜千金投中曰惟子可托
故相累以儲衰年有餘子自取之友歸忽暴卒二子
方爭不已中聞即負金還二子感嘆卒改行祀鄉賢
(同上)
周禮讓字我華彭澤人幼孤事母純孝年七十猶作兒
舞以娛親口不言老以孝行舉屢與鄉飲歲侵捐廪
賑乏稱貸者輒焚其券有鬻妻者代贖之子二易昌
易元元登賢書性尤孝(同上)
萬衣號淺源德化人嘉靖進士初授南刑部主事頻夢
其父心動請急歸抵家九日而父沒服闋補北刑部
奉命讞楚獄多所平反轉曲靖副使曲靖苗民雜處
時有騷動調劑安堵不復為患遷福建布政使時倭
犯興化告急衣夜從間道趨莆田設竒兵待之賊薄
城下斬首無筭累官至河南左布政使積羨萬餘金
盡以實常平諸倉今中州尚號為萬公倉云未幾歸
築草堂開三逕為物外遊卒年八十一著有草禺子
匡廬圖考人紀新書藏於家(府志)
余文獻字可徵德化人嘉靖進士博學善為文與婁東
濟南頡頏相上下海内争傳之性至孝官大參遂請
養築慈壽堂以奉母旦夕不離左右居艱時凡四方
書問皆不報服闋乃補謝焉是時嚴嵩柄國以文獻
同鄉遣子世蕃招致之絶不一往官兵部時員外郎
楊繼盛得罪嵩致之死凡獄中飲食藥餌及家人安
置撫綏一出於文獻事見椒山自序年譜中(人物志)
按余文獻事見他書者不可枚舉至其所著有九
厓集
蔡文魁號斂齋德化人嘉靖進士晉戶科給事轉通政
司參議秩滿廷推巡撫鄖陽因忤時相意竟委政而
歸在林下三十年以講學為事穆宗立召用辭不赴
(同上)
歐陽一敬字司直彭澤人嘉靖進士除蕭山知縣徵授
刑科給事中劾罷禮部尚書董份遷兵科都給事言
廣西總兵不當用勲臣因劾恭順侯吳繼爵罷之以
俞大猷代寇大入陜西劾總督陳其學巡撫戴才俱
奪官又以軍政劾英國公張溶山西浙江總兵官董
一奎等九人不職俱貶斥自嚴嵩敗言官爭發憤論
事一敬尤敢言隆慶初新鄭相高拱當國一敬劾拱
威制朝紳專柄擅國亟宜罷黜已而陳兵政八事部
皆議行南京振武營兵由是罷去積患遂除中官吕
用等典京營一敬力諫事寢俄擢太常少卿拱再起
柄政一敬即日告歸(白志)
張科字達泉湖口人以進士為中書舍人中袐書多鈔
以歸改御史巡浙江與胡宗憲不相下彈抨之遂請
致仕時年二十八歲耳戚黨有與江陵相交厚者絶
不一跡其家五十餘年悠優林下稍以聲色自晦人
莫測其所操云
夏可範字子極瑞昌人嘉靖進士授刑部主事轉員外
郎奉命錄囚見桁楊相望為求生不得垂涕曰匍匐
入井伊誰之咎隱痛成疾而卒所著有龍溪集(人物志)
按文德翼龍溪集序稱為隆萬間進士蓋失考也
段孟賢號蒙岡湖口人嘉靖進士授刑部主事調同知
亳州改判温州理糧儲常供外不入一錢轉知都勻
案牘盈前立時裁決為文汪洋渟蓄灑灑千言蕭然
舊廬不飾一椽性孝友父初艱嗣舉一姪為後友愛
如同胞數十年猶共爨焉(同上)
桂枝揚德安人嘉靖進士少聰穎以神童稱事嫡母盡
孝官吏部主事舉錯黜陟一秉至公居官清儉服食
仍取給於家云(府志)
張道號性泉湖口人嘉靖進士知餘姚縣補知秀水擢
御史按眎浙江風肅一時尋告歸不治生産冰檗自
勵卒於家崇祀名宦(同上)
朱衮字文龍德化人嘉靖辛酉鄉薦由莆田教諭知南
靖歷知武城松陽潔已愛民興利剔弊俱立祠祀之
晉宛平輦下機務煩劇中官復干擾難制衮風裁嚴
峻人不敢干以私臺省交章薦之擢刑部郎清滯獄
理冤抑計三年全活者百餘人出守思恩數月即致
仕任宛日捐俸置九江會館買地置義冡人至今德
之卒年九十有五(人物志)
蔡廷臣字藎卿德化人嘉靖進士司理嘉興晉御史按
黔土司安國亨逼殺其叔時議興師征之廷臣單騎
入其營曉諭禍福國亨叩首馬前輸金贖罪廷臣性
耿直不徇江陵私請由順天巡按備兵信陽以山西
右轄掛冠歸(同上)
時邦曉彭澤人性輕財樂施嘉靖甲戌歲大饑疫道殣
相望邦曉多為賑貸不責償出州地四千畝給種力
令親友分種歲稔遂不復取息萬歷己丑歲復侵遠
近遏糴不許曰吾積穀以備荒也豈為殖乎人各給
穀少者斗許多者石計亦不取償(府志)
董伯益樂安人徙居瑞昌黃沙以漁為業家累萬金散
其資給窮人瘞漂尸振寒士其後董昺者伯益疏屬
也有膽智修建謝元暉墓起謝東山祠逆濠將脅其
子諸生董朝翰以千金贖歸拊其背曰千金活汝亦
幾殺汝盡散之貧人自捕魚澤中(人物志)
陳思字再可瑞昌人以貢授安吉州訓導未及期歎曰
冗員哉投牒請裁自身始牒上即行有司計其常祿
及諸生餽遺遣人齎至其家思授使者歸報令置學
田浙有廉官錄思其一也(同上)
王之垣號蠡澤德化人事母極孝母病篤醫無效垣為
嘗糞每旦夕焚香對天默禱病遂愈隆慶庚午鄉薦
任福建漳平知縣清介自矢秩滿解綬歸鄉杜門謝
客太守張養源題其閭曰大孝高隠壽八十四(同上)
彭國光號秀角德化人萬歷進士知晉江行取吏科給
事凡利害興革有禆國是者直言不避遷通州副使
尋巡撫宣府時各省告歉國光捐歷俸解部資賑遠
近德之卒於官勅賜半葬(府志)
吳尚友號益齋湖口人萬歷進士在刑曹勲戚殺人時
相親屬貪墨並寘之法有揮使以金珠賄獄立斥之
湖口稅監李道擅作威福獨傾心於尚友請謁卒拒
不見歸里置義田以贍宗族著有禮編會講文集(同上)
郭一輪字仁宇德安人萬歷進士知海寧性耿介不事
逢迎因調知南安怡然曰拙宦速謗所固然也已任
工部屯田司主事未幾卒(人物志)
萬嗣達字禺存衣子萬歷辛夘舉人歷官雲南金滄道
副使告歸凡地方利病侃侃言之不避嫌居官清介
治家孝友一遵父訓卒年七十有八子堯一以崇禎
庚辰特用累官工部主事孫邦和以薦辟任大理知
府(同上)
許汝魁號仰亭湖口人萬歷進士知常山調上海大修
水利軍例給白米數萬石歲凶無辦會開河之役汝
魁自坐日中命進麥飯食之且甘軍士感動咸願以
麥代米省金錢數萬奏績除南京吏部遷荆西道移
榆林值邊警鼔勵三軍斬首數百三年五戰皆捷朝
廷降勅褒之蔭一子遷至左轄尋擢南京光祿轉通
政使卒於官(同上)
王演疇字孟箕彭澤人萬歷進士任南京工部陞廣西
桂林知府乞休歸家無長物雅好著書善賦工真草
鏤板刻石慕其筆者不減二王其涉筆四六亦多膾
炙人口著有古學齋數十卷家訓和陶集諸書(同上)
曹文緯字闇沖彭澤人萬歷進士任刑部以建言國本
削奪光宗即位贈光祿寺丞崇祀鄉賢(同上)
劉日曦字馭初彭澤人萬歷進士令江陰值魏璫建生
祠日曦遂去官調龍游龍俗苦盜悉捕之一時屏跡
改都察院經歷歷南京兵部郎以薦陞浙江參議未
任告老日曦素行嚴毅居家孝友殫心理學尤精大
易著有時習錄鏡心錄易經通解(同上)
周禮嘉字體亨彭澤人萬歷庚子鄉薦以萬安諭知江
津值奢賊據渝郡邑望風披靡悉衆攻津禮嘉焚香
告天廣募鄉勇竭力守禦卒保全孤城隨以監軍同
秦良玉用計擒賊恢復全省序功應詔入京值魏璫
勢熖遂致仕歸田人咸服其清潔卒年六十有五子
易象崇禎壬午舉人(同上)
洪維幹字禎南萬歷舉人知桐梓時奢酋亂維幹先遣
家屬歸募兵死守有叛戍陳大義等為内應遂致城
破縛維幹說降不屈賊先斬兩僕以懼之不為動惟
欲坐正堂而死賊許之乃衣冠北面再拜被害事聞
贈尚寶司正卿(同上)
邢士俊德化人萬歷貢生幼孤事母以孝好學通諸子
百家性恬靜寡慾有父同榜現任九江招士俊至贈
以金辭曰饘粥尚可自給不敢以私交玷公清議也
自後不再往見其介操如此(同上)
黃學詩號起我德化人為諸生有文名教家嚴肅鄉里
推為長者年八十八郡守舉鄉飲禮敦請大賓乙酉
兵氛與妻熊氏同遇害時年九十有一熊年八十八
矣子開先號竹坪通經好古為人樂易坦懷居鄉好
急人之困文行一如其父以子雲師貴封刑科左給
事中卒年七十有二(同上)
文士弘字元任德化人篤好理學中夜輙披衣起坐湛
然深思如此者三十年尤精周易别有神解為嚶鳴
會館孟月九日為大會每月四日為小會聚徒講學
聽者常數百人更以别業創建陽明書院崇禎三年
巡按御史葉成章特疏以師儒薦奉旨未拜以子理
嘉興滿考封文林郎年六十四卒學者私諡為安節
先生(同上)
余朝相字君卜崇禎進士初知吳江縣歷官廣西提學
晉秩巡撫少司馬端方恬慎居官清譽所在彰聞後
﨑嶇亂兵間共濟艱險改名心度隱峒獠不出(同上)
趙光抃字彦清德化人父贊化工部郎中光抃舉天啓
進士鄉人曹欽程父事魏忠賢驟得太僕少卿光抃
語之曰富貴一時名節千古君不可不審欽程惡之
明日即出贊化為南寧知府贊化以南寧惡地侘傺
而死光抃奔喪歸崇禎初服闋除工部主事歷兵部
郎中時軍事旁午光抃才氣豪邁應之有餘閱薊遼
戎務周歷數千里盡得邊塞形勢戰守機宜列為十
二事以獻超擢巡撫右僉都御史駐密雲至即發監
視中官鄧希詔奸帝召希詔還而令中官孫茂霖覈
實茂霖為希詔解光抃反得罪永戍廣東後希詔卒
誅十五年兵事急博咨邊才廷臣多舉光抃命赴京
召見德政殿奏對稱旨拜兵部右侍郎總督薊州諸
政軍務兼督諸路援軍發帑金四萬賞功援軍至者
雖衆皆觀望及河間失守不敢救已聞塞上警又疾
驅而北御史衛周胤言光抃不急河間回高陽坐視
淪覆帝令立功自贖及螺山之敗遂奪職候勘光抃
嘗薦白廣恩請召見賜宴帝從之廣恩抗命不赴帝
以是惡光抃與范志完同日死福王時太僕少卿萬
元吉言光抃受事破軍之餘身先被創與誤國志完
駢首西市迄今文武貴賤咸為抱冤給事中熊維典
亦以為言乃復其官(白志)
傅弘祖字謙宇德化人選貢判廬州補福州旋致仕歸
喜道地方大計言不及私迴龍磯鎖江樓封郭洲築
長堤皆其所建議郡人賴之乙酉兵變遇害(人物志)
孫承榮字君貺瑞昌人崇禎恩貢司訓仙居仙居缺令
以邑事委承榮瘠土洊災民賦逋抗承榮鞭笞不事
而稅多勸輸再署寧海有劇盜嘯聚千人承榮下車
徉言曰此衣中蝨不足措意忽疾馳單騎率數卒夜
抵賊巢擒其渠正法釋餘黨不問盜平而民不擾幕
府疏薦循資遷吉安永寧諭間關歸里絶意仕進寄
情詩酒以壽終所著有越山清夢秦晉遊略雪扉齋
稿(同上)
何九達字行可彭澤人選貢任來安縣耿介清慎當事
咸呼為先生隨致仕歸隱卒年九十餘鄉人以德星
目之(同上)
黃堯彩字嗣眉德化人倪文正元璐丁卯鄉試所錄士
也崇禎間謁選除思州府推官尋晉知本府事值□
苗亂妖僧田文澤起兵應之官兵戰失利堯彩單騎
出城四十里集兵大戰觀音山悉擒之功聞晉湖廣
布政司參議分守湖北道以母老乞養乙酉避居辰
州苗箐五年乃從間道奉母歸三年卒著有長安詩
南歸草黔行集廬游草車中憶錄□苗事宜歸田紀
略等書(同上)
喻以恕字心如彭澤人崇禎進士初任工部主事管太
倉庫清釐出納餘羨皆記籍纖毫不以自潤性寡合
為忌者所中左遷浙江處州府司李恬然赴任益勵
冰操治城旦書輒多所平反少貧家無寸産居官終
始一節乙酉轉秋官郎中更大故旋里未一載賫志
以終著有硯畬草槿園集四書詠明詩起古學彙存
諸書(同上)
鄒逢吉字五從湖口人崇禎進士知武昌縣值峽山土
寇亂逢吉領閫帥搗平之流賊蹂躪江黃多方設備
與邑紳分汛防守又立龍虎二營倣戚繼光陣法令
武舉石補天督率訓練賊聞之不敢逼暇即與諸生
講道論藝後補臨淄縣行取出京擢兵科值闖變痛
哭欲赴死忽有鮮衣跨馬至者躡足耳語久之逢吉
泣對曰非所望於吾師也其人既去賊騎已至被縶
窟室飲食弗御慷慨括髮口占絶命辭飲酖而終(湖廣)
(名宦志)
葉承光號咸菴崇禎進士歷知長洲宜興寧國三縣都
城不守解組歸隱尤篤孝友賑族人貧乏者年七十
卒(府志)
孫應龍字見田湖口人曾娶瞽目妻咸勸之易荅曰我
棄誰受負心即負天也且幸有子矣忍乎嘗中副榜
復考劣督學嘉其行曰此可風也得貢任合肥訓導
有勸娶妾者終弗聽(人物志)
張思問號鍾陽湖口人生平不慕榮利惟究心先天理
學每有所得則隨書之嘗誦邵子之言曰圖雖無文
吾終日言而不離乎是著有理數卦氣圖書聲律等
書崇禎九年以孝廉賢能應徵辟隨卒(同上)
李獨明字五千德化人為諸生不屑屑制舉義汛濫典
籍崇禎之季徵聘遺逸郡以李名上旋赴主爵當為
邑會寇難不果補乙酉城陷死於兵著有孔子世家
七十子列傳禮記改本孫武子集註江上疾呼易象
經别諸書(同上)
柳清字師伯德化人為郡諸生隱居洞林山不求聞達
嘗以觴詠自娛歲乙酉偶入郡城遇兵變具衣冠赴
府學泮池死焉(同上)
田化龍字騰岳德化人武藝精嫻有萬夫之勇以將材
署南湖營守備時永豐賊熾化龍進勦斬俘無筭寇
敗潜伏山林孤軍深入被重圍矢盡援絶鏖戰而死
永豐人立廟祀之迄今有禱必應(府志)
董四民九江衛世職百戶總制袁繼咸聞其技勇召置
麾下題授都司左兵東下調入城防守四民見事急
曰吾世受國恩當以死報命其妻史氏妾姚氏並二
子溺死於池畢乃登城大呼發矢連斃數人拔刀自
刎於城上(人物志)
徐行可字三山九江衛世襲指揮僉事幼讀書明大義
左兵陷城行可母汪氏投井死妻鄒氏婦陳氏繼之
行可隨大書於屛曰世受國恩合門殉節以報投筆
北向拜自經於望京門城樓(同上)
李全昌字文宰德化庠生天性孝友母七十兄弟羣起
為壽值歲饑全昌更出米二百斛傳母命賑之母卒
喪事備極情禮乙酉左兵東下兩兒百計出重圍全
昌夫婦依依母殯不忍離比城破賊蠭擁不得前過
陽明祠見火起殺人擾攘中值妻孫氏逃亦至全昌
知不免顧謂曰李氏幸不絶吾得死處矣趨入祠就
縊孫氏奔赴氣已絶大痛亦投井死孫氏孝廉高山
女也兩兒長曰鋮丙午舉人次曰鏞(同上)
柳鴻字漸于德化人府學生得金谿餘姚二先生語錄
遂留心探索於知行合一之旨深有悟入事親尤篤
孝道父卒哀毁幾絶乙酉左兵倡亂鴻以母老不能
行力負潜逃賊追及不忍捨竟冒白刃而終(同上)
孫大華德化市民左良玉東下挾督師袁繼咸與之俱
袁懼為所併調兵入城標將郝效忠謀翻城以應左
驅其卒乘夜淫掠民不勝憤多執而殺之次日郝以
民激兵變為辭露刃而噪袁倉卒計窘欲窮詰殺兵
者又莫辨為誰大華獨挺身出呼於市曰殺兵者我
也無干於衆遂斬以殉(同上)
國朝
文德翼字用昭明崇禎進士司李嘉興平反得釋者甚
多大憝吳中彦子徵□倚恃持國柄者武斷鄉曲戕
害善𩔖德翼特揭而力討之卒置於理後某府丞具
疏汙衊萬狀實為左袒中彦者修怨也居無何内召
秉銓值變作知事不可為遠遁歙之商山左良玉奔
九江以病為辭絶意不還鎮時督師吕大器實臨之
良玉不為禮德翼諷鄖撫王某曰文武固宜調和亦
當存憲體公宜禮敬制閫使悍將稍知朝廷之尊王
頷之左乃迎謁成禮交訌屢致激變而綢繆調護卒
無事者德翼之力為多性至孝官司李時父訃至適
在會城即號泣徒跣歸母沒年已望七哀哀若孺子
慕博貫經史長於詩古文詞所著有雅似堂集
傭吹錄一集二集訟過錄宋史存讀莊小言(據魏)
(學渠所撰墓志)
黃雲師號雷岸德化人明崇禎進士授給事中歷吏戶
刑兵四科抗疏甄别京卿凡所指陳詳明剴切為冡
宰鄭元嶽所器重催楚粤餉題免鄖襄諸郡逋欠三
十六萬有竒尋歸卜居蓮花峰下徵辟不赴杜門著
述有易裁詩正采榮堂集藏於家卒年七十有六孫
圖康熙戊戌進士(府志)
丁孕乾字爰大德化人在諸生中風流藴藉絶似晉人
獨工於詩與熊兆佳趙映第相倡和清淨遙深力追
唐之中葉竟陵譚元春亟推之以明經任南昌學博
有十七年詩稿又著閏草及西灣詩話(白志)
吳士魁字聚之德化人賦性醇厚方正自持崇禎末年
以明經任浮梁司訓署縣事輯兵安民莫不服其才
略閱數月遂解綬歸里性好善老而愈篤鄉飲大賓
壽八十子用光亦鄉飲介賓於夘舉人(同上)
廖士貞德化人由舉人任四川營山縣逆賊彭時亨攻
城失陷被執遇害贈四川按察司僉事蔭一子入監
(安志)
閔胤喜字玉孺德化人順治選貢授福建龍巖縣丞甫
蒞任海賊入寇本邑印官負重疾未視事胤嘉籌餉
登埤晝夜守禦時漳屬十邑已陷其九龍巖卒賴以
全上官嘉其功委署安溪武平德化南安諸篆陞延
安府同知在任十月以疾卒官著有雪齋蕉夢軒諸
文集(白志)
周岱生字青嶽德化人由拔貢授貴州餘慶令丁内艱
補粤西平南令地不産菜蔬教以播種灌溉之方田
荒不闢招撫粤東流民開墾甲寅吳逆叛寇盜蠭起
有緱成德為亂破梧州攻平南岱生率鄉兵出討賊
退踰月復至岱生擐甲躍馬斬賊賊攻益急矢且盡
義勇戰死者三十餘人岱生退保城浹旬援絶城陷
賊縶岱生往潯妻楊氏自刎死賊誘之降岱生厲聲
曰何不速殺我遂遇害長子儒且哭且罵賊並慘戮
之次子爣聞變走粤西尋父母兄三屍具告潯州守
守上其事中丞郝浴特疏請䘏贈按察司僉事
予祭葬(據安志增撰)
張孺子湖口人同父刈蘆於洲有虎突出掠其父孺子
追及以杖連擊虎首砰然有聲遂脫父難療治而愈
知縣喬鉢為之傳(安志)
按孺子同邑吳一哲吳之達周澤宗汪應祥德化
熊文錦亦皆以孝義見安志附錄姓名於此
劉鎮寶字(闕)彭澤人給事堂子康熙庚子舉人授雲
南烏蒙通判服官敬慎素以忠貞自矢雍正八年逆
蠻寇城鎮寶臨難不屈遂遇害事
聞贈按察司僉事
賜祭葬
江西通志卷九十二
