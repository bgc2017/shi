明會典卷五十三
禮部十二
王國禮一
封爵
明祖訓
親王授以金冊金寳(妃正授金册不用寳)親王嫡長子年及十歲
朝廷授以金冊金寳立為王世子如或以庶奪嫡輕則
降為庶人重則流竄遠方如王年三十正妃未有嫡子
其庶子止為郡王待王與正妃年五十無嫡始立庶長
子為王世子親王次嫡子及庶子年至十歲皆封郡王
授以鍍金銀冊銀印(子孫未封者稱王子王孫言語皆稱裔旨)親王女曰郡
主(自郡主以下俱授誥命)郡王女曰縣主郡王孫女曰郡君郡王
曾孫女曰縣君郡王玄孫女曰鄉君靖江王府合比王
支郡王逓减一等稱呼女封縣君
凡王世子承襲王封朝廷遣人行冊命之禮授以金冊
傳用金寳
凡王世子并郡王娶妃及郡王受封并郡王嫡長襲封
者當先上聞朝廷遣人止行冊命之禮
凡郡王子孫授以官職子授鎮國將軍(三品)孫授輔國將
軍(四品)曾孫授奉國將軍(五品)玄孫授鎮國中尉(六品)五世孫
授輔國中尉(七品)六世孫以下授奉國中尉(八品)
事例
洪武二十五年奏定王妃以下有所出者稱夫人永
樂間詔加鎮國將軍從一品輔國將軍從二品奉國將
軍從三品鎮國中尉從四品輔國中尉從五品奉國中
尉從六品正統間令親王有長孫者授以世孫給一
品冠服郡王有長孫者授以長孫給二品冠服天順
間定凡各王府所生子女年至十五方許請封弘治
四年定親王世子授封其母始封夫人十年定宗室
舊制郡王出府止封一妃鎮國將軍輔國將軍各止封
一夫人奉國將軍止封一淑人鎮國中尉止封一恭人
輔國中尉止封一宜人奉國中尉止封一安人妾媵不
封十一定親王郡王子女封爵遵照祖訓及天順末詔
書例親王嫡庶子女郡王嫡長子孫俱年至十歲請封
其餘子孫應封鎮國輔國奉國將軍鎮國輔國奉國中
尉者及各郡王各將軍中尉女俱照天順中例年十五
許請封
製名
明祖訓(見宗人府)
之國
事例
國初親王之國百官送至龍江關後凡之國日上御奉
天門早朝畢文武百官稍退侍立上降寳座後坐王冕
服由左順門内引二人朝服前導由東第二橋上奉天
門至御前行五拜禮上賜王酒飲訖叩頭畢上起送王
至東階上王叩頭下上目送出午門王復叩頭闔門上
還宫百官不送惟先一日早赴王府行辭禮
洪武間定凡王還國祭祀禮用豕一羊一葷素各一壇
祭于端門不用制帛後罷端門祭用葷素二壇祭于承
天門外
凡王之國所過州縣文武官迎接便服行四拜禮
凡王之國沿途合祀神祗近者大小皆親祭遠者望祭
仍先遣奉祀官灑掃社稷山川壇及旗纛廟預備祭物
王將到國前三日致齋至城外本處文武官率耆老出
城迎接不行禮導王詣社稷山川壇祭祀各官及耆老
随班陪祭禮畢送王至宫陞殿行賀禮
凡王在途遇詔赦迎接行禮畢先退不聽開讀
凡王在途遇進賀表箋一體具服行禮天順五年奏准
凡王之國果從舊王府城外經過許出相見随即回府
若不從城外經過者不許
慶賀
明祖訓
凡遇天子夀日王扵殿前臺上設香案具冕服率文武
官具朝服行祝天地禮若遇正旦拜天地後即詣祖廟
行禮畢陞正殿出使官便服行四拜禮文武官具服行
八拜禮
事例
洪武十八年定凡王到國慶賀禮儀其日設儀仗扵露
臺上下之東西設大樂扵露臺上東西北向陳金鼓旗
扵承運門外軍職官員各守殿及王城門設文武百官
拜位扵丹墀文東武西設贊禮官二員扵文武百官拜
位之北東西相向護從執事等官先詣圓殿後候典服
官啓請王具冕服訖典儀啓執事者先行四拜禮畢各
就位典儀啓請王陞殿導引官前導大樂作陞座訖樂
止贊排班引禮引文武官就拜位贊班齊鞠躬樂作四
拜平身樂止引禮引班首陞自東階由殿東門入至殿
中贊跪外贊同贊跪班首衆官皆跪班首致詞云某官
某等敬惟殿下欽承上命至國之初理當慶賀如係王
府官則稱臣某等後同内外贊俯伏興引禮引班首復
位贊鞠躬樂作四拜平身典儀詣殿中跪啓禮畢樂作
導引王還宫樂止各官以次出凡慶賀禮儀俱同惟改
致詞
凡遇聖節及正旦冬至節日行告祝天地禮其日設香
案扵露臺上設王拜位于案前文武官拜位于丹墀之
東西王冕服就位各官具朝服随班四拜王詣香案前
跪衆官皆跪王致祝詞訖(随意致詞)俯伏興復位衆官皆俯
伏興又四拜禮畢
凡中宫夀日王冕服妃具禮服設香案扵内宫門露臺
上行告祝天地禮先四拜興王詣香案前跪告祝訖俯
伏興復位又四拜禮畢不用樂百官不随班
凡東宫夀日行告祝禮王皮弁服百官具朝服随班行
禮其儀同前
凡慶賀正旦禮王冕服文武百官朝服四拜班首由東
陛陞殿致詞云某官某等兹遇三陽開泰萬物咸新敬
惟殿下茂膺多福賀畢俯伏興復位又四拜禮畢
凡冬至王夀日禮同惟改致詞冬至云某官某等兹遇
節應黃鍾日當長至敬惟殿下茂膺多福夀日云某官
某等兹遇殿下夀誕之辰某等敬祝千歲夀
凡慶賀正旦冬至王夀日惟王府官屬及附郭衙門文
武官員稱賀在外各衛所府州縣衙門預期摘撥佐貳
官或首領官一員至日随班行禮本府典儀具啓本云
某處差某等官幾員為正旦前来慶賀啓聞訖然後行
禮其有出使官員一體随班
凡王妃到國五品以上命婦出城五里迎接送到宫行
八拜賀禮
凡遇冬至正旦五品以上命婦具服詣宫行賀禮贊四
拜班首由東陛陞殿跪外命婦皆跪班首致詞云某封
某氏等兹遇(正旦云履端冬至云履長)之節敬詣王妃殿下稱賀如
王府官命婦為班首則稱妾某封某氏等後同興復位
四拜禮畢其王妃夀誕禮同惟詣王妃前致詞云某封
某氏等敬惟王妃殿下夀誕之辰祝千歲夀其命婦班
次照夫品級
明會典卷五十三
