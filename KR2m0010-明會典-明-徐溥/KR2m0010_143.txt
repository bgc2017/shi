明會典卷一百四十三
刑部十八
提調牢獄
諸司職掌
凡本部見問囚人設置司獄司監禁每月山東部案呈差委
主事一員躬親提調一應牢獄各部每夜又各委官各點本
部囚數應柙而柙應枷杻而枷杻應鎖鐐而鎖鐐將監門鎖
閉牢固封鎖其總提牢官將鎖匙拘收督令司獄輪撥獄卒
直更提鈴至天明各提牢官將監門鎖封看訖令司獄於總
提牢官處關領鎖匙眼同開鎖照依各部取囚勘合内名數
點放出監各該獄卒管押赴部問畢隨即押回監收頃刻不
得摘離左右務要内情不得外出外情不得内入使人知幽
囚困苦之狀以頓挫其頑心又行提督司獄人等常加
潔淨不致刑具顛倒獄囚飯食以時接逓母得作弊刁
蹬其有冤抑不伸及淹禁日久不與决者提牢官審察
明白呈堂整治
明令
凡牢獄禁繫囚徒年七十以上十五以下廢疾散收輕
重不許混雜枷杻常須洗滌蓆薦常須鋪置冬設暖匣
夏備凉漿無家屬者日給倉米一升冬給絮衣一件夜
給燈油病給醫藥並令於本處有司係官錢粮内支放
獄司預期申明關給毋致缺悞有官者犯私罪除死罪
外徒流鎖收杖以下散禁公罪自流以下皆散收司獄
官常切拘鈐獄卒不得苦楚囚人提牢官不測點視違
者禁子嚴刑斷罪獄官申達上司究治
凡各府司獄專管囚禁如有冤濫許令檢舉申明如本
府不准直申憲司各衙門不許差占府州縣牢獄仍委
佐貳官一員提調其男女罪囚須要各另監禁司獄官
常切點視州縣無司獄去處提牢官點視若獄囚患病
即申提牢官驗實給藥治療除死罪枷杻外其餘徒流
杖罪囚人病重者開疎枷杻令親人入侍笞罪以下保
管在外醫治病痊依律斷决如事未完者復收入禁即
與歸結
事例
洪武十五年令獄囚貧不能自給者人給米日一升
二十四年革去獄囚口糧永樂元年按月劄委主事
一員提調牢獄每日公同本部巡風官點視封監督令
司獄人等嚴謹廵守至明查照各司取囚票帖判送司
獄司點付皂隸押至該司問畢送監正統十四年奏
准每囚仍日給米一升及有贓罰破碎衣服應該變賣
者分給穿用成化十二年令有司支給官銀買辦藥
餌送部療治囚人應用及令各處惠民藥局療治囚人
拘役囚人
諸司職掌
凡本部問擬刑名除真犯死罪的决外其餘笞杖徒流
雜犯死罪應合准工者議擬明白審錄允當開付河南
部本部置立文簿編成字號注寫各囚姓名年籍鄉貫
住址并為事緣由工役年限日期分豁滿日充軍疎放
終身工役凡遇修砌城垣街道修盖官員房屋及起築
功臣墳塋等項其該衙門移文到部照依工作處所合
用笞杖等囚撥付監工人員收領前去工役取訖領狀
在卷本部一樣造冊二本編寫字號并領去囚人姓名
年籍鄉貫住址及為某事工役幾年幾日分豁滿日充
軍疎放終身工役監工某人領去某處工作一本進赴
内府一本咨發工部收照候各囚工滿監工人員查理
役過工程具呈工部計算無欠合准工滿比查原冊相
同連人咨發本部又於原卷簿内查理相同然後具手
本差官齎赴内府底冊内前件項下注銷明白合疎放
者引赴御橋叩頭畢送應天府給引寧家合充軍者付
發陜西部照籍編發
明令
凡徒役湖廣省所屬江北府州縣發興國鐡爐拘役江
南府州縣發黃梅鐡爐拘役江西省所屬江東府州縣
發新喻鐡爐拘役江西府州縣發進賢鐡爐拘役浙江
省所屬犯徒者發兩淮鹽運司所屬鹽場拘役江淮省
所屬犯徒者發兩浙鹽運司所屬鹽場拘役直隸府州
江北府州縣發兩浙鹽運司所屬鹽場拘役江南府州
縣發兩淮鹽運司所屬鹽場拘役
事例
洪武八年令雜犯死罪者免死工役終身徒流罪照年
限工役官吏受贓及雜犯私罪當罷職役者發鳳陽屯
種民犯流罪者鳳陽工役一年然後屯種十五年令
笞杖罪囚悉送滁州種苜蓿每一十十日十六年令
徒流笞杖罪囚代農民力役贖罪役十日准笞二十杖
一十徒流各計年准之三十五年徒罪囚人撥充國
子監膳夫照年限拘役又令罪囚工役笞罪每等五
日杖罪每等十日徒罪准所徒年月加以應杖之數流
罪三等俱四年一百日雜犯死罪工役終身永樂二
年奏准徒流發充恩軍者於長安左右門造守衛官軍
飯食於漢趙二府牧馬不充軍者充國子監膳夫將軍
軍伴土工或於北京為民種田遵化炒鐡或自買船逓
運或擺站運鹽笞杖罪止鑄錢准工十一年令囚徒
運糧無力者發天夀山種樹死罪終身徒流各照年限
杖罪每等五百株笞罪每等一百株宣德二年令匠
役雜犯死罪鎖鐐終身工役徒流笞杖罪論年限工役
正統五年令囚犯無力贖罪者沿海邊衛旗軍舍餘
照舊例的决還役隨住陜西民雜犯死罪文職官吏知
印承差贓罪滿貫照例發莊浪等衛安遠等逓運所充
軍擺站其餘各處軍職旗軍舍餘笞杖的决雜犯死罪
五年流罪四年徒罪照徒年限福建浙江山東發本處
沿海貴州四川廣西雲南陜西湖廣發本處沿邊廣東
發廣西沿邊江西南直隸發浙江金山衛沿海北直隸
河南發宣府俱送總兵官處定撥衛所立功備禦哨瞭
滿日發回衛所還職着役民人隂陽人等俱發附近衝
要去處擺站十三年令四川各井竈丁犯罪加役雜
犯死罪者罰役五年流以下逓减年月俱於本井上工
日加煎鹽三斤天順四年令雲南罪囚雜犯死罪并
徒流罪無力者解發各場煎銀死罪五年流罪四年徒
罪各照年限成化十六年令問發運灰運炭等項罪
囚有貧難無力監追半年之上運納不及者許赴所司
告送原問衙門但係軍民舍餘及例該革去職役之人
俱照例改撥做工擺站其例該復還職役之人有貧難
情願做工者亦與改撥弘治二年令内外徒罪囚犯
不分軍民舍餘無力者俱决訖所犯杖數照徒年限發
遣做工炒鐡等項科擬十三年奏定凡天文生有犯
竊盗掏摸搶奪等項亦刺字充警并雜犯死罪俱做工
不在收贖之例凡内府匠作犯該監守常人盗竊盗
掏摸搶奪者俱問罪做工炒鐡等項其餘有犯徒流罪
者拘役住支月糧凡太常寺厨役但係訐告詞訟及
因人連累問該笞杖罪名者納鈔畢仍送本寺着役徒
罪以上及姦盗詐偽并有誤供祀等項不分輕重俱的
决做工改撥光禄寺應役凡樂戶雜犯死罪無力做
工流罪决杖一百拘役四年徒杖笞罪俱不的决止擬
拘役滿日着役若犯竊盗掏摸搶奪等項亦刺字充警
凡王府旗軍舍餘人等犯該笞杖者納鈔及杖罪以
上無力者在京俱做工在外俱發充儀從
囚人罪名一
諸司職掌
真犯死罪
律令
十惡變亂成法
䑃朧奏啓棄毁制書印信
漏泄軍情大事強占良家妻女
背夫在逃改嫁
收父祖妾及伯叔母嫂弟婦
失誤軍機殺傷來降人及逼勒逃竄
拒捕激變良民失陷城池
造妖書妖言盤詰姦細
強盗盗制書印信
誣執翁姦劫囚
白晝搶奪傷人發塜見屍
略人略賣人因而傷人奴婢毆罵家長
謀故鬪毆等項殺人威逼期親尊長致死
妻妾毆夫篤疾姦家長妻女
強姦竊盗三犯
詐偽誣告故入人死罪已决
告謀逆不受理以致攻陷城池
罪囚反禁在逃故禁故勘平人致死
放火故燒人房屋盗財物者
邀取實封公文從軍征討私逃再犯
秋粮違限一年之上不足三犯逃軍
師巫假降邪神及妄稱彌勒佛會
軍人私出外境擄掠傷人
死囚之子孫為父母等自殺
大誥
僧道不務祖風說事過錢
冒解罪人逸失
濫設吏卒
耆民赴京面奏事務阻當者
擅立幹辦等項名色閑民同惡
官吏下鄉擅差職官
魚課擾民經該不解物
不對關防勘合關隘騙民
居處僣上用市民為吏卒
造作買辦不與價慶節和買
空引偷軍臣民倚法為姦
官吏長解賣囚寰中士夫不為君用
鄉民除患阻當耆民赴京
雜犯死罪
律令
盗倉庫錢粮官吏受贓過滿
稱訴冤枉借用印信封皮私越冒度關津出外境
私將人口軍器出境及下海
投匿名文書告人罪毆制使及本管長官折傷
逓送逃軍妻小出京城凌虐罪囚致死者
大誥
官民犯罪買重作輕或盡行買免
攬納戶安保
斷指誹謗
事例
洪武三十年定
决不待時
十惡強盗
劫囚激變良民失陷城池
罪囚反獄在逃
告謀逆不受理以致攻陷城池
偽造制書寳鈔印信歷日等
秋後處决
詐偽強姦
越皇城者失誤軍機
䑃朧奏啓朋姦欺罔
背夫在逃因而改嫁
收父祖妾及伯叔母嫂并弟婦
棄毁卷宗說事過錢
更名易諱盤詰姦細
發塜見屍向宫殿射箭
奴婢毆家長妻妾毆夫篤疾者
誣執翁姦竊盗三犯
拒捕傷人造妖書妖言
盗制書印信拒捕
姦黨從軍征討私逃再犯
守禦軍逃三犯大臣專擅選官
強占良家妻女
經斷人䑃朧充當近侍及宿衛
漏泄軍情大事邀取實封公文
放火故燒人房屋盗取財物
殺傷來降人及逼勒逃竄持杖入宮殿門
略人略賣人因而傷人者軍人私出外境擄掠傷人
阻當耆民赴京誣告一二十人
從車駕而逃百戶以上謀故鬪毆等項殺人
棄毁制書印信威逼期親尊長致死
交結近侍官員故禁故勘平人致死
宫殿造作罷不出在京偷盗詐騙犯姦
擅入御膳御在所死罪工役充軍在逃
白晝搶奪傷人者擅開閉皇城門者
故入人死罪已决誣告人死罪已决者
工役終身
逸夫變亂成法
朝見留難私鑄銅錢
交結安置居處僣用
空引偷軍閑民同惡
官吏下鄉受財故縱
鄉民除惡擅差職官
冒解罪人慶節和買
關隘騙民濫設吏卒
興販番貨長解賣囚
不立文案盗内府財物
市民為吏卒經該不解物
盗倉庫錢粮僧道不務祖風
臣民倚法為姦師巫假降邪神
官吏受贓過滿
軍官犯死罪不請旨論功上擬
妄立幹辦等名造作買辦不與價
内府交納餘剰金帛擅將出外
私將人口軍器出外境及下海
秋粮違限一年之上稱訴冤枉借用印信封皮
容留恩軍撥置寫發私越冒度關津出外境者
投匿名文書告人罪者毆制使本管長官拆傷者
逓送逃軍妻女出京城衝突儀仗并訴事不實
姦家長妻女
死囚之子孫為祖父母等自殺
永樂元年定
遷發種田
棄毁官文書漏泄事情
脫漏戶口人戶以籍為定
收留迷失子女隠蔽差役
主保小里長逃避差役
欺隠田粮檢踏災傷錢粮
盗賣田宅盗種官民田
棄毁器物稼穡等男女婚姻
僧道娶妻典雇妻女
出妻逐壻嫁女
居喪嫁娶強占良家妻女
良賤為婚姻嫁娶違律主婚媒人
鈔法攬納税粮官物
隠匿入官家財鹽法
舶舟匿貨違禁取利
費用受寄財物把持行市
服舍違式私賣戰馬
私藏應禁軍器私越冒度關津
詐冒給路引關津留難
逓送逃軍妻女出京城私出外境及違禁下海
宰殺馬牛隠匿孳生官畜産
邀取實封盗各衙門官文書
盗關防印記盗園陵樹木
常人盗倉庫錢粮竊盗
恐嚇取財詐欺官司取財
發塜盗賊窩主
採生折割人造畜蠱殺人
同謀共毆人因而致死殺子孫及奴婢圖頼人
威逼人致死尊長為人殺私和
拒毆追攝人威力制縛人
奴婢毆家長罵制使及本管長官
奴婢罵家長越訴
誣告干名犯義
教唆詞訟受贓
有事以財請求在官求索借貸人財物
家人求索因公擅科歛
尅留盗贓詐為制書
詐病死傷避事
詐傳三品四品衙門官言語
教誘人犯法犯姦
縱容妻妾犯姦親屬相姦
賭博囑託公事
放火燒毁人房屋罪人拒捕
獄囚脱監及反獄在逃知情蔵匿罪人
囚應禁而不禁獄囚誣指平人
盗决河防侵占官街
明會典卷一百四十三
