明會典卷四十三
禮部二
朝儀
朝儀見諸司職掌者有京官常朝儀若午朝朔望朝其
儀與常朝稍異至於謝恩見辭以及諸司奏事入朝門
禁等項亦合從朝儀類
京官常朝儀
諸司職掌
一凡朝班序立公侯序於文武班首次駙馬次伯自一
品以下各照品級文東武西依次序立風憲糾儀官居
下朝北紀事官居文武第一班之後稍近上便於觀聽
不許攙越如有事奏須要從班末行至御前跪奏不許
於班内横過奏畢即便入班序立
一凡文武百官於御前侍坐遇有大小官員奏事必須
起立候奏事畢復坐不許倨坐失儀如有特旨賜坐則
復坐
一凡文武百官出入朝門各照品級第加遜敬如一品
以下官遇公侯駙馬加敬禮立則旁立行則後從三品
四品官遇一品官加遜禮行立俱後從五品以下官倣
此俱不許攙越失儀如有宣召不在此限
一凡百官朝參遇有聖諭教戒須要專心致意拱聽分
明即便省身克己不許放肆
一凡百官御前奏對務必從實知則為知不許妄對
一凡大小官員隨從上位行丹墀身常朝北不許南向
或左或右環轉隨侍如上位陞奉天門及丹陛其隨從
官員不得徑行中道并王道如有旨令行方許於側邊
隨行
一凡官員入朝門須要拱手端行威儀整肅不許私揖
及吐唾不敬
一凡文武百官於奉天華蓋武英等殿奏事必須穿著
履鞋方許入殿違者從糾儀御史禮部儀禮司官糾劾
送法司如律
事例
洪武初令文武百官朝參奏事有未閑禮儀者凡新任
官及諸武臣侍儀司官每日於午門外演習御史二人
監視有不如儀者糾舉百官入朝失儀者亦糾舉如律
凡早朝文官自左掖門入武官自右掖門入如奉天門
朝至金水橋南各依品級東西序立候鳴鞭訖以次隨
行至丹墀内東西相向序立守衛官先行禮畢東西序
立文武官入班行禮有事者以次進奏無事奏者隨即
入班朝退捲班分東西出如華蓋殿朝至鹿頂外東西
序立鳴鞭訖守衛官至鹿頂内行禮訖就侍立位各衙
門官以次行禮訖有事奏者入奏無事奏者四品以上
及應陞殿者入殿内侍立五品以下官出至鹿頂外列
班北向立候鳴鞭以次出如奉天殿朝俱于華蓋殿行
禮奏事畢五品以下官詣丹墀依品級列班重行北向
立四品以上及翰林院官給事中監察御史等官於中
左中右門伺候鳴鞭各詣殿内序立候朝退捲班以次
出如先於奉天殿朝後却奏事者文武官於丹墀内依
品級重行北向立候鳴鞭行禮訖四品以上及翰林院
官給事中監察御史等官陞殿侍立五品以下仍前序
立候謝恩見辭人員行禮訖鳴鞭捲班退有事奏者於
奉天門或華蓋殿進奏無事奏者以次出凡朝班每
日都察院輪委監察御史二員侍班糾察失儀凡百
官早朝入班行禮及朝退捲班俱分文東武西不許徑
越御道東西行走如在奉天門朝其有事東西往來者
出至金水橋南行過凡官員人等入内府合行門道
須從邊行不得當中行如東門近東邊行西門近西邊
行其門東西相向者近南邊行凡百官遇雨雪免朝
有事奏者不拘此限入朝遇雨雪許服雨衣凡百官
旣具朝服公服之後毋舉笏行私揖禮凡朝退燕閒
及行幸處文職三品以上武職二品以上及勲舊文學
之臣賜坐其餘非奉特旨不許輒坐凡賜坐不許推
讓坐後遇有顧問初時跪對畢即坐若復有所問坐朝
上對不必更起同列侍坐或被顧問一人奏對餘皆靜
聽毋攙言勦說如各有所見候其人言畢方許前陳
凡入朝行立坐食去處不許談笑諠譁指畫窺望凡
朝參近侍病嗽者許即退班或一時眩暈及感疾不能
侍立者許同列官掖出凡執政大臣年高者取自特
旨免朝倘有顧問於便殿賜坐凡奉天殿丹陛中三
道階級并奉天門中三道階級皆不許人行百官由東
西階行傳制遣使持節進表等儀皆由東階出入隨駕
傘扇儀仗由正門中道兩旁出入凡殿廷頒降詔書
冊命從中道中門出近東而行其内外官員賫捧御製
文字及御用之物進呈不許直行中道或左或右取便
以行至御前正中跪進光禄寺進御膳等物亦不可當
中道直行許於正道邊左以進凡御坐處即為正道
如上御奉天門則於正門邊東入將至御前正中供具
膳畢而出亦如之若上常所往來處其奉御内侍捧執
御用之物聽使令者皆須近後取便左右行不許隨後
徑馳中道二十二年詔奉天殿常朝五府六部都察
院通政司錦衣衛大理寺等官於殿内侍立奏事止於
華蓋殿二十四年定侍班官員凡文武官除分詣文
華殿啓事外如遇陞殿各用履鞋照依品級侍班有違
越失儀者從監察御史儀禮司糾劾東班則六部堂上
官各子部掌印官都察院堂上官十二道掌印御史通
政使司大理寺太常寺太僕寺應天府翰林院春坊光
禄司欽天監尚寶司太醫院五軍斷事官及京縣官西
班則五軍都督及首領官錦衣衛指揮各衛掌印指揮
給事中中書舍人又令本部置百官朝班序牌大書
品級列丹墀左右木柵之上文武百官照品序立侍班
又令凡朝參將軍先入近侍官員次之公侯駙馬伯
又次之五府六部又次之應天府及在京雜職官員又
次之有不如儀從監察御史及儀禮司糾劾二十九
年令凡有宣諭大小百官于丹陛前或奉天門各照品
級序立候上御座跪聽聖訓永樂初令内閣官員侍
朝立在金臺東錦衣衛在西後移下貼御道東西對立
景泰三年令師保兼官品同者立班以衙門為次
天順三年奏准凡方面官入朝遞降京官一班序立
成化十三年奏准文武官員入朝大臣常川許帶官吏
頭目每人二名若遇陰雨大臣添一人小官許帶一人
各執雨具十四年令朝參官員遇鼓起之時俱于左
右掖門外拱候東西班次照依衙門品級序立其進士
各照辦事衙門次序立于見任官後
午朝儀
事例
景泰初定凡午朝上御左順門先期内官設御座於左
順門之北設案稍南文武執事奏事等項官員俱于左
掖門内伺候駕出視朝各官照班次序立内閣并五府
六部奏事官六科侍班官俱於案西序立侍班御史二
員序班二員將軍四員俱於案南面北立鴻臚寺鳴讃
一員於案東面西立錦衣衛鴻臚寺堂上官於奏事官
班以次面東立管將軍官并侍衛官立於將軍之西五
府六部等衙門官照依衙門次第出班奏事通政司官
照依常例引人奏事三法司官遇有奏事俱隨班其常
日答應内刑部大理寺郎中等官各一員答應都察院
侍班御史答應其餘衙門官有事者分管答應鴻臚寺
官贊奏事畢徹案各官退各衙門如有機密重事許赴
御前具奏
朔朢朝儀
事例
洪武三年定凡朔朢日上皮弁服御奉天殿百官公服
於丹墀東西對立俟引班引合班北面立再拜班首詣
前同百官鞠躬唱某官臣某起居贊禮唱聖躬萬福班
首平身復立同百官皆再拜引班引百官分班仍對立
省府臺部官諸衙門有事奏者由西階陞殿奏事畢降
自西階引班引百官以次出如無事奏則侍儀由西階
陛殿跪奏知之俟侍儀降階引班導百官出十四年
定凡朔朢日文武百官各具朝服俟鼓三嚴公侯一品
二品官入東西角門俟其餘三品以下先於丹墀内班
横行序立鐘三鳴公侯一品二品以次入班序立鐘鳴
畢儀禮司奏外辦導駕官導上位陞御座鳴鞭訖鳴贊
唱班齊通贊詣中道班首臣某等起居聖躬萬福畢百
官行五拜禮儀禮司奏禮畢而退十七年令凡遇朔
朢免行起居禮後更定凡朔朢日上御奉天殿陞座
鳴鞭文武百官各具公服於丹墀内侍立鴻臚寺官贊
排班樂作百官行一拜三叩頭禮畢樂止分東西侍立
俟鴻臚寺奏謝恩見辭禮畢鳴鞭駕退凡朔朢日文
武百官朝退詣文華殿門外分東西侍立俟皇太子陞
殿樂作百官行一拜禮其謝恩見辭官員人等亦隨班
行禮禮畢以次出
百官朝見禮儀
諸司職掌
一凡朝見稽首頓首五拜乃臣下見君上之禮先拜手
稽首四拜後一拜叩頭成禮稽首四拜者百官見東宫
親王之禮其見父母亦行四拜禮其餘官長及親戚朋
友相見止行兩拜禮
常朝君父之禮
諸司職掌
一凡各王大朝行八拜禮常朝一拜叩頭禮凡伯叔兄
見天子在朝行君臣禮於便殿内行家人禮伯叔兄坐
東面西坐受天子四拜伯叔兄就於受禮位坐天子居
正中南面坐所以尚親親之義以存君臣之禮
一皇后父見上行君臣禮后見父母行家人禮皇太子
見皇后父母皇后父母立于東西向皇太子立于西東
向行四拜禮皇后父母立受兩拜答兩拜
事例
洪武二十九年定凡各王來朝具冕服見天子畢次見
東宫引禮官導王由文華門東門入至文華殿前西向
立東宫冕服執大圭詹事府等官六員導駕出陞座東
宫官左右侍從引禮官引王就拜位贊禮官贊四拜禮
東宫坐受畢東宫及王俱衣常服敘家人禮引禮官請
王由殿東門入至後殿各王東坐西向東宫面東贊禮
官贊四拜禮王坐受如東宫與王敘坐東宫正中南面
坐各王東西敘坐凡諸王見皇后父母亦行四拜禮
皇后父母立受凡王於妃父母前行禮王立於東西
向妃父母立於西東向王行四拜禮妃父母立受兩拜
答兩拜其餘親屬見王行四拜禮王皆坐受妃於父母
前行四拜禮父母正面立受其餘親屬見妃各敘家人
禮
官員人等謝恩見辭儀
事例
洪武間定
謝恩
除授文武官員
文武官員調除
文武官員為事免罪
文武官員欽賞鈔物等件
文武官員給親完聚
旗軍奏准給親完聚
旗軍欽賜鈔物等件
文武官員欽蒙賜祭安葬
武官替職欽依放回官員
歲貢生員入監
試職官實授
文武官欽免稅糧
軍人陞充總小旗
文武官員患病欽賜醫治
官吏准免重役放回
文武官欽授誥勑
免謝恩
撥過各衙門吏典
旗軍調撥别衛
見
欽取致仕官員
在外文武官員到京公幹
在京文武官員公幹回還
外國進貢人員
各處舉到孝廉人材秀才
歲貢生員
各處粮長進圖冊等項
各處官吏生員起復
各處文官給由
各處軍官到京聽差
各處吏典承差禮生到京公幹
各處耆宿粮長軍民人等奏事
在京武官征進取回
文武官員為事降調到京
各處僧道醫術舉到
官員監生畢姻省親病痊回還
舍人監生旗軍差往各處公幹回還復命
免見
在京文武官員患病痊可
各處取到農吏土民
各衙門吏典承差考滿
僉補校尉力士厨役
外衛旗軍管解人物到京
辭
文武官員赴任
文武官員到京公幹回還
文武官員往各處公幹
文武官員回家祭祀遷葬
武官替職回還
外國官軍聽差回衛
外國進貢人員回還
官員監生回家畢姻省親
行人舍人監生差往各處公幹
免辭
各處糧長進圖冊回還
外衛旗軍聽差回衛
旗軍差往各處公幹
各處吏典承差禮生到京公幹回還
凡早朝謝恩見辭人員都察院輪委監察御史二員侍班
凡謝恩者居先見者次之辭者又次之俱行五拜三叩
頭禮凡内外諸司文武官員已入流者謝恩見辭必具
公服行禮凡朝覲進表箋官員見辭謝恩俱用公服如
面除而不及具服即時謝恩者勿拘其或常服見者綴班
後如以軍務遠來及承制使還即時引見者不在此例
凡在外諸司遣人來朝及朝使還京者俱先朝見後詣所
司否者以違制論永樂六年奏准在外軍民官司及各
王府公差人員在京公侯駙馬伯都督及内官出使隨帶
人員并各衛所等衙門公差人等到京除例該引見者照
舊外其不在常例者俱赴鴻臚寺報名謝恩見辭本寺將
各人姓名附簿仍將各起總數每日早另具題本進呈及
引各人于承天門外行叩頭禮二十二年令凡方面大
臣來朝鴻臚寺即皆引見宣德九年令在外各衙門官
吏人等該謝恩者許在本處望闕謝恩其有事赴京朝見
待有明文方許成化間奏准凡謝恩見辭應該鴻臚
寺報名官員俱用報單或親自赴寺或差人遞報各從
其便凡病痊官員舊例免見以後惟文官四品以上
及翰林院學士尚寶司六科都給事中武官公侯伯都
督及駙馬儀賓錦衣衛指揮等官患病過三日者俱公
服于午門外行朝見禮若大臣曾蒙遣醫調治并賜物
慰問者行禮後仍面謝大臣考滿有賜者同
諸司奏事儀
事例
洪武三年定凡百官奏事皆跪有旨令起即起進退皆
以次無得攙越凡諸儒臣於御前奏事或進呈文字
恐有口氣體氣須退立二三步毋輒近御案立須于東
西隅不得直前凡上位行立去處諸人不得輒便奏
事跪拜必俟坐定方許奏事行禮俱要取便北向十
年令羣臣自今大小政事先啓皇太子處分然後奏聞
十四年定啓事東宫者皆稱臣二十五年令凡差
使人員除王府并軍前差到及緊要軍務奏聞外其各
衙門催辦公事勾軍提人等項復命人員如有事務不
完等項該科批寫緣由送各該衙門一應編號手本送
該科皆不必煩奏二十八年定各衙門奏啓事目
五軍都督府合奏啓
軍情
機務
守衛門禁等事
修築城池改設衛所
賞賜
馬匹關換轉銷等項
提問軍職
整點大軍
官員房屋
調撥官軍及陞調隊伍
内外軍官奔喪遷葬祭祀
旗軍併鎗陞用
月報為事軍官
官軍有弟姪兒男為事充軍告完聚
關領軍器
給配為奴人口告給聚
提取邊境恩軍
查理軍士回話
軍官替職未及六十歲者各都司年終回銷未
完勘合官吏
還鄉老幼軍屬
首告收藏軍器
知在原告患病在逃病故
五軍所屬在京衛分凡奏啓事務除軍中機密
事情及守衛門禁關防等事不分官旗軍人許
令徑奏其餘合行事務俱由該府具奏施行
吏部合奏啓
除授官員陞調改除黜陟
開設革併衙門
襲爵封贈
誥勑散官
土官承襲
致仕官員
貼黃
給由起復考覈給假官員
監生問事吏員書寫告出仕
放回事故人材秀才
官員人等告侍親殘疾
送問五品以上官員
起取人材秀才
官員復姓更名
官員告極刑
吏告重役
京官并問事書寫人告丁憂
進人材秀才冊
戶部合奏啓
歲奏會計稅糧馬草
改撥糧儲
賑濟饑民
賞賜
水旱災傷
抛荒田土除豁稅粮
攅運邊方糧儲
調撥官軍屯種
為事官軍告免追該扣俸糧
給散煎鹽工本
預備糧儲
提問在外五品以上官員在京官員
原告病故拖欠并侵盗錢粮追徵無納
歸併州縣點閘戶口
欽給官民房屋田地
各處盤點粮斛
禮部合奏啓
賞賜
軍官祭祀
建言
表箋
災異
旌表
科舉
四夷進貢
鑄降印信
罷閒事故生員
雨澤
日月交食
歷日
館待賓客
侍親
遣官祭祀
為格為例
冠婚喪祭
外國請求
考究禮儀制度
厨役告事故
下程鈔錠
僧道度牒
兵部合奏啓
選用軍職陞調襲替除降等項
軍務
誥勑封贈
馬政送收關換整點調撥
優給
貼黃
符驗
陞用總小旗
整點大軍
開設衙門
優給軍役等項
調撥官軍
整理驛傳
投充力士校尉
軍職官員家人投軍
軍官軍人告給正軍
垜集首報查理軍士
旗軍勘合由帖
給賞
軍官復姓更名
原告逃故
護衛軍旗及邊衛恩軍有犯提取
提問軍職并在京文職及在外文職五品以上
官
刑部合奏啓
追問黨逆
處決重囚
犯法軍官
送問并伸訴回話等項
首黨逆原告實引賞發落犯人涉虚抵罪疎放
被誣者
提問軍職并在京文職及在外五品以上官
各衙門盤獲犯屬
提邊遠恩軍
病故原告并被問軍官
追贓不足家屬
綁縳民害等項得實引賞原告發落犯人
抄劄入官馬騾
編發恩軍工役囚人進冊
工部合奏啓
水利水害
修築河岸橋道
在外修理城池衙門公廨倉厫等項營造支用
官物差撥軍民人匠
在京在外衛所營造及修理船隻關支一應物
料
成造軍器軍裝
關支軍器
賞賜
收買牛隻農具
各處差人解納銅鐵等項顔料門上秤折
起差均工人夫
提到工役故囚補役戶丁告單丁田粮重大老
疾及有充軍
在京住坐倉脚夫老疾告回原籍
都察院合奏啓
處決重囚
追贓不足家屬
追問并伸訴回話
追問黨逆
病故原告及軍官相視
抄劄等項入官馬騾
賞賜
犯法軍官
點差御史
提取邊軍
提問軍職并在外文職五品以上官在内京官
大理寺合奏啓
引奏軍官
日奏審過刑名月奏囚數
軍官應合襲廕子孫并授封祖父母父母妻有
犯
駕前將軍力士校尉有犯重罪并二次犯罪者
文職官類奏逐日先將發審奏本奏送該科公
文立案回報該衙門先將其餘人數依律發落
有司入流官員類奏
覆奏重刑
各衙門二次番異三次擬罪不當或將易於歸
結事理淹禁日久致令原告并平人身死及問
事顚倒是非并發審奏本不如式等項送問原
問官吏
五軍斷事官合奏啓
追問黨逆
送問并伸訴回話
軍官原告患病及病故
提問軍職并在外文職五品以上官在内京官
抄劄等項入官馬騾
給賞
犯法軍官
提取邊軍
處決重囚
追贓不足家屬
十二衛合奏啓
内除軍中機密事情及守衛門禁關防等事不
分官旗軍人許令徑奏其餘合行事務自下而
上俱由本衛具奏
軍中機密事情
守衛門禁等事
整點大軍
馬匹關撥轉銷等項
關支一應賞賜
官員房屋
調撥官軍隊伍
官員奔喪遷葬祭祀
關領軍器
還鄉老幼軍屬
旗軍併鎗陞用
首告收藏軍器
月報官軍馬騾
給配家小
凡不合奏啓止呈該衙門施行
軍官替職
勾補逃亡事故等項軍士
病故軍職官員
老疾不堪應役無丁旗軍
還官賞賜鹽糧
倒死馬騾驢肉贓
軍官缺員
貼黃給
誥出姓更名
缺首領官吏
幼軍收充正軍
老軍代役
收受倉粮草料放支等項錢糧文卷差錯遺漏
送法司
奸盜詐偽人命鬭毆相争一切詞訟連狀送斷
事官理問如有干碍軍職斷事官具奏提問
二十九年令朝班奏啓事務除五府六部都察院通政
司斷事官十二衛照依定例具本奏啓其餘官員軍民
人等若有事奏儀禮司打點六科給事中各一員每日
於午門外照依該管事務總收奏狀入奏監察御史一
員公同看視其有不經由各該官員將自已瑣碎事務
徑自奏啓紊煩者罪之又定奏事次第凡早朝上御
奉天門百官行叩頭禮畢分東西班序立儀禮司依次
贊某衙門奏事奏畢復入班候諸司奏完儀禮司贊奏
事畢退出其奏事次第一都督府二十二衛三通政司四
刑部五都察院六監察御史七斷事司八吏部等五部
九應天府十兵馬司十一太常寺十二欽天監若太常
寺奏祭祀則在各衙門之先凡早朝上御奉天華蓋
謹身殿奏事百官行叩頭禮畢近侍官及監察御史陞
殿侍班其奏事官俱陞殿分東西班立儀禮司依次贊
某衙門奏事奏畢各官以次退出其餘官員不陞殿者
俱於中左中右門外兩廊伺候奏事官出則皆出若於
文華殿啓事則詹事府在先餘依奏事次第凡晩朝
惟通政司六科給事中守衛官奏事各衙門有軍情重
事許奏餘皆不許三十年令通政司許早晩朝奏事
及有軍情重事不時入奏其各衙門凡有一應事務止
於早朝大班内奏啓不許朝退又將瑣碎事務於右順
門題奏永樂四年令六部及近侍官有事當商略者
皆於晩朝陳奏七年令大寒早朝上御奉天門百官
行叩頭禮侍班候鴻臚寺官引謝恩見辭行禮畢駕興
御右順門内便殿百官有事奏者以次入奏無事者退
治職務自十一月朔日為始其朔望如常儀八年令
各衙門行過事件誤違舊制者許其改正具本送該科
不必面奏二十二年令諸司有急切機務不得即面
陳者許具題本封進其餘大小公私之事並於公朝陳
奏正統七年令凡看牲及遣祭官遇聖駕陞殿俱於
殿中復命若御奉天門視事亦於百官未行禮之先復
命景泰一年令午朝翰林院先奏事成化元年令
一應奏題本有旨意者六部都察院等衙門抄出即明
白覆奏發落不許稽緩若過五日不覆奏者該科以聞
凡在京文武衙門奏題本謹封完備俱差屬官捧入
左順門進呈凡每日早朝各衙門并公差官員具本
面奏及通政司類進本狀各具手本備開所奏事件送
禮科收照次日將收到奏目并各衙門送到奏題本狀
通具奏目送司禮監交狀以侯類進
忌辰朝儀(輟朝儀附)
事例
凡各廟忌辰永樂元年奏定前二日上服淺淡衣服御
西角門視事不鳴鐘鼓不行賞罰不舉音樂禁屠宰文
武百官各服淺淡衣服黑角帶朝參宣德三年令凡遇
忌辰通政司禮部兵馬司免引囚奏事十年又定奉天
門視事弘治十四年奉旨今後但遇忌辰朝參官不許
穿紵絲紗羅衣服恭仁康定景皇帝恭讓章皇后忌辰
如遇節令穿青綠花樣正月初三日宣宗章皇后忌辰
如遇太常寺奏祭祀許穿紅衣服凡親王公主郡王及
文武大臣喪輟朝各有日數先期本部具奏仍出告示
於長安左右門至日早朝不鳴鐘鼓不鳴鞭不設儀仗
文武百官各服淺淡顔色衣服烏紗帽黑角帶於奉天
門朝參其謝恩見辭官員亦不用公服皆如常朝官服
色
入朝門禁
事例
洪武十一年
詔朝參文武官給領牙牌懸帶出入無牌者依律論罪
借者及借與者罪同在外來朝官於各門附名出入
二十一年令朝參官員門籍各衙門自置景泰三年
令官員人等至皇城四門下馬牌邊横過俱下馬其順
行不係横過不在禁例成化間令文武官員公差患
病等項呈堂出印信手本填註門籍候病痊及公差回
還之日仍用手本開註又令文武大小官員入朝跟
隨辦事官吏人等照出午門例于長安左右門承天門
端門各下小木牌進入出則收回弘治七年令長安
等門不許閒雜之人出入賣物穿走違者許糾儀等官
及守門官軍舉奏
諸司朝覲儀
事例
凡天下諸司朝覲官自十二月十六日為始鴻臚寺官
陸續引見二十五日以後每日常朝方面官入至奉天
門前隨班行禮畢於文班内序立視常朝官品級各降
一等知府知州知縣及諸司首領官吏土官衙門把事
土吏人等俱於午門外行禮畢東西分班序立正月初
一日大朝會以後方面官於奉天殿前隨班序立知府
以下奉天門金水橋南仍分東西序立其行禮俱如常
朝儀
諸蕃朝貢
諸司職掌
一凡蕃王來朝先遣禮部官勞于會同館次日于奉天
殿朝見上位蕃王服其國服若嘗賜朝服者則服朝服
行八拜禮禮畢即詣文華殿朝見皇太子行四拜禮見
親王亦行四拜禮親王立受兩拜答兩拜其從官隨蕃
王班後行禮凡遇宴會蕃王班次各居公侯伯之下如
蕃王朝見之後遇有恩賜及蕃國遣使朝貢皆如常朝
儀(詳見蕃國禮)
東宫朝儀
事例
永樂二年定文武官員常朝行叩頭禮畢三師三少詹
事府官左右春坊官翰林院官鴻臚寺官六科給事中
錦衣衛官左右序立於文華殿門之外鴻臚寺序班通
事舍人引文武百官於丹陛上丹墀内東西序立照依
衙門資次啓事監察御史二員司直郎清紀郎日輪二
員北向侍立糾儀啓事畢百官齊退及有召文亦須前
項官員一同進出如獨進并獨員留後者許監察御史
鴻臚寺官司直郎清紀郎糾覈一合啓事務在京衙門
止用奏本在外衙門務要奏本一本啓本一本其詹事
府主簿錄事同春坊司直郎清紀郎司諫分為六科將
本内啓過事件同六科給事中逐一奏聞主簿錄事司
直郎清紀郎司諫仍於司禮監共關揭帖開寫逐日啓
過本内事件略節緣由六科給事中亦具題帖各另奏
進
明會典卷四十三
