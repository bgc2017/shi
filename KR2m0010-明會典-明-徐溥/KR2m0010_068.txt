明會典卷六十八
禮部二十七
婚禮四
公主婚禮
諸司職掌
冊公主
前期告奉先殿(用祝帛猪羊行禮如常儀)
冊文
維洪武某年歲次某某月某日皇帝制曰古之君天下
者有女必封爾(長次)女今已成人未有封號特以某郡為
爾之號配某官某之子彼為駙馬爾為公主既入某官
之門恪遵婦道以奉舅姑閨門整肅内助長佳毋累父
母生身之恩爾惟敬哉
謁廟
受冊次日引禮引公主謁奉先殿(用香燭)
駙馬受誥
其日駙馬受誥如常儀
誥文
夫婦之道人之大倫婚姻以時禮之所重帝女下嫁必
擇勲舊為姻此古今通義也朕今命爾為駙馬都尉當
堅夫道毋寵毋慢永肅其家以稱親親之意恪遵朕言
勿怠
公主受醮戒
其日早公主具禮服辭奉先殿申時内官陳設儀仗于正
宫内丹陛之東西大樂陳于丹墀執事女官備金爵酒
壺果合以俟内贊女官二員于殿之東西皇帝常服皇
后燕居服陞座公主具禮服引禮女官引公主詣皇帝
前贊拜樂作四拜樂止贊跪贊受爵女官以爵斟酒立
授公主公主受酒飲訖以爵授執事者執事者跪受虚
爵退復位贊恭聽戒命(随旨意訓戒)公主聽受訖贊興
贊復位贊拜樂作四拜興樂止引禮女官又引公主詣
皇后前贊拜樂作四拜興樂止贊跪贊受爵執事女官
斟酒立授公主公主受酒飲訖以爵授執事者跪受虚
爵以退贊恭聽戒命(随旨意訓戒)公主聽受訖贊興贊
復位贊拜樂作四拜興樂止禮畢公主换燕居冠服命
婦送至宫門引禮引公主由宫門東門出過宫門西上
陞輦至右門内公主降輦駙馬揭簾公主陞轎内使備
儀仗鼓樂前導合女樂三十六人接引至府公侯百官
命婦送至府各回家
駙馬受醮戒
其日早駙馬父與駙馬具家用祭服告祠堂畢至午後
駙馬父坐于正堂駙馬具見尊長服引禮引駙馬至拜
位贊鞠躬兩拜興平身贊跪贊搢笏贊受爵執事者斟
酒授駙馬駙馬受酒飲訖以爵授執事者贊聽訓戒(駙)
(馬父随意致戒辭)駙馬聽訖贊出笏俯伏興贊復位贊
鞠躬兩拜興平身禮畢駙馬便服上馬行親迎禮(若駙)
(馬父母俱存則父母同坐于正堂行禮如前儀)
親迎
其日駙馬受醮戒訖具儀從鼓樂前導至午門西下馬
至朝房具朝服候申時序班二人具服引駙馬由午門
西角門入至右紅門内官二員具服接引駙馬至内使
監前候報公主醮戒將畢引駙馬至右門西東向立公
主至駙馬揭簾公主陞轎駙馬先由午門西角門出至
上馬處上馬先至府候公主至揭簾公主降轎同謁祠
堂
謁祠堂
執事者先於祠堂設祭物畢引禮女使引駙馬及公主
至祠堂拜位駙馬立于東公主立于西贊禮贊鞠躬拜
駙馬公主皆兩拜引禮引駙馬詣高祖考妣神位前公
主仍立於拜位贊跪駙馬跪公主亦跪贊搢笏駙馬搢
笏贊進爵執事者以爵跪進于駙馬右贊受爵駙馬受爵
以授執事者贊獻爵執事者以爵奠于高祖考神位前
贊冄進爵執事者以爵進贊受爵駙馬受爵以授執事
者贊獻爵執事者以爵奠于高祖妣神位前贊出笏俯
伏興公主亦興引禮又引駙馬詣曾祖考妣祖考妣各
神位前如前儀訖贊詣讀祝位駙馬至讀祝位贊跪駙
馬跪公主亦跪讀祝訖俯伏興公主亦興贊復拜位贊
拜駙馬公主俱兩拜禮畢導還府行合巹禮
合巹
其日女使陳設駙馬座于室東西向公主座于室西東
向各設拜位于座之南設酒案于室中稍南置兩盞兩
巹(即葫蘆盞)于案上饌案二于室中贊引二人導駙馬
二人導公主就拜位贊兩拜駙馬公主相向皆兩拜請
就位駙馬公主各就位執事者奉饌案置于駙馬公主
前執事者二人以二盞斟酒以進駙馬公主皆飲酒執
執事者進饌駙馬公主皆舉筯執事者冄斟酒駙馬公
主皆飲酒執事者冄進饌駙馬公主皆舉筯執事者以
兩巹盞斟酒合和以進駙馬公主皆飲訖執事者又進
饌駙馬公主皆舉筯執事者徹饌案贊駙馬公主興就
拜位駙馬公主相向皆兩拜禮畢
見舅姑
一公主見舅姑舅姑坐于東西向公主立于西東向行
四拜禮舅姑荅兩拜
賜駙馬冠帶衣服
紗帽一金帶一(後以玉帶)
紵絲羅衣各一襲斜皮靴一雙
鞍馬二
明會典卷六十八
