明會典卷六十六
禮部二十五
婚禮
親王婚禮
諸司職掌
定親禮物
金五十兩
珍珠一十兩重(用紅綠紗銷金袋二箇)
花銀四百兩重
各色紵絲四十疋(用紅綠羅銷金束子一百二十箇)
大紅羅二疋(用紅綠羅銷金束子六箇)
生紗二疋(用紅綠羅銷金束子六箇)
裏絹四十疋
綿臙脂一百箇金花臙脂二兩重(用抹金花銀合一對計六兩重)
鉛粉二十袋計一十兩重(用紅綠羅銷金袋二箇)
北羊四牽(用紅綠絹銷金盖袱四條并牽羊紅麻索四條)
豬二口
鵝二十隻
酒八十瓶(用紅綠羅銷金小盖袱八十條每條墜角折二銅錢四箇)
圓餅八十箇(用紅紙花貼面)
末茶一十袋(用紅綠羅銷金袋一十箇)
果六合
白熟米二石(作四合每合上用染紅米二升)
麵四十袋(用紅紙花貼面)
媒人
紵絲二疋(用紅綠羅銷金束子六箇)
裏絹二疋
開合
紵絲一疋(用紅綠羅銷金束子三箇)
裏絹一疋
已上禮物媒人并内官一員送至妃家媒人就引妃
家回奉禮物從西華門入如命官則皇帝前復命外
命婦則皇后前復命
納徵禮物
玉糓圭一(褁玉圭錦袋二件盛玉圭戧金雲鳳硃紅木匣一箇内錦褥一片)
玄纁紵絲五疋(玄三疋纁二疋用紅綠羅銷金束子十五箇)
珠翠燕居冠一頂(冠盖全)
冠上火珠博鬢結子等項金
金鳳二箇金寳鈿花二十七箇金簮一對
冠上珊瑚鳳冠觜一副
燕居服四套
大紅紵絲一件
大紅線羅一件
大紅素紗一件
青線羅一件
大帶四條(内大紅線羅三條青線羅一條)
玉革帶一副
玉事件九件
金事件三件
玉花綵結綬一副(紅綠線羅綵結大紅線羅繫帶)
綵結上玉綬花一箇
綬帶上玉墜珠六顆
綬帶上金垂頭花板四片金葉兒六箇
白玉鈎碾鳳文珮一副
玉事件二十件串珠全
金鈎二箇
紅羅銷金夾袱大小五條(包燕居服及玉革帶等用)
珠面花四副
珠花四枝(金脚八錢重)
金脚四珠環一雙(金脚五錢重)
梅花環一雙(金脚五錢重)
金鈒花釧一雙(二十兩重)
金光素釧一雙(二十兩重)
金龍頭連珠鐲一雙(一十四兩重)
金八寳鐲一雙(八兩重外寳石一十四塊)
金四百兩(九成色二百兩八成色二百兩)
花銀一千六百兩
珍珠二十四兩重(用紅綠紗銷金袋二箇)
寳鈔五十貫
乘馬四匹(紅籠頭錦韉四副)
各色紵絲六十疋(用紅綠羅銷金束子一百八十箇)
各色綾六十疋(用紅綠羅銷金束子一百八十箇)
各色紗六十疋(用紅綠羅銷金束子一百八十箇)
各色羅六十疋(用紅綠羅銷金束子一百八十箇)
各色錦六十疋(用紅綠羅銷金束子一百八十箇)
大紅羅四疋(用紅綠羅銷金束子一十二箇)
生紗四疋(用紅綠羅銷金束子一十二箇)
各色絹三百疋
白綿二十斤
臙脂二合重二兩(金臙脂合一對重一十兩)
鉛粉二十袋重一十兩(用紅綠羅銷金袋二箇)
北羊三十二牽(用紅綠銷金盖袱三十二條牽羊紅麻索三十二條)
豬一十六口
鵝三十二隻
酒二百瓶(用紅綠羅銷金盖袱二百條墜角折角折二銅錢四箇)
末茶三十二袋(用紅綠羅銷金袋三十二箇)
果二十合
嚮糖二合
芝麻纏糖二合
茶纏糖二合
砂仁糖二合
胡桃纏糖二合
木彈二合
蜜煎二合
棗子二合
乾葡萄二合
胡桃二合
圓餅六百箇(用紅紙花貼面)
白麫一百二十袋(用紅紙花貼面)
紅紗罩盝大小一十二箇
開合
紵絲八疋(用紅綠羅銷金束子二十四箇)
媒人
紵絲一十二疋(用紅綠羅銷金束子三十六箇)
納徵禮儀
前一日尚寳司陳設御座於奉天殿内官監禮部設冠
服首飾金銀叚疋等儀物於文樓下教坊司設中和樂
於殿内其日清晨錦衣衛設儀仗於丹陛丹墀之東西
教坊司設大樂於丹陛之東西北向及設樂於午門外
設護衛將軍文武官執事官如常儀儀禮司設百官侍
立位於文武樓南設玉帛案於殿内之東鼓三嚴文武
官具朝服至侍立位東西相向鐘聲止儀禮司跪奏請
陞殿皇帝具皮弁服導駕奉引如常儀樂作陞座樂止
鳴鞭訖序班舉玉帛案置殿中引正使副使入就拜位
贊鞠躬樂作贊四拜興平身樂止承制官詣御前跪承
制俯伏興由東門稍東出序班舉玉帛案随之置丹墀
中道承制官稱有制贊禮贊跪宣制曰今聘某官某女
為某王妃命卿等行納徵禮贊禮贊俯伏興樂作四拜
平身樂止儀禮司奏禮畢駕興樂作鳴鞭樂止引禮引
玉帛案由奉天門東門及午門東門出置玉圭玄纁於
綵輿執事官引文樓下儀物由午門東門出以次陳列
正副使行至御橋外收服乘馬至妃家
妃家行納徵禮
前一日妃家設正副使幕次於大門外道左南向設香
案於正堂中設受玉帛案於香案之南其日禮物至妃
家引禮捧玉圭玄纁先行正副使随之至幕次執事者
陳禮物及冠服等物於正堂捧玉帛者俟於幕次東西
向禮官一員先入至正堂立於東西向主婚者出見立
於東西向禮官曰奉制命正使某官某副使某官某為
某王行納徵禮引禮引主婚者出迎引禮引正使捧玉
圭副使捧玄纁先行主婚者隨行引禮引至正堂置玉
圭玄纁於案正使立於案之左西南向副使立於案之
右東南向贊禮引主婚者就拜位贊鞠躬四拜興平身
贊詣前跪贊捧圭正使捧玉圭授主婚者主婚者受玉
圭以授執事者執事者跪受興置於案贊捧帛副使捧
玄纁授主婚者主婚者受玄纁以授執事者執事者跪
受興置於案贊主婚者俯伏興平身贊復位贊四拜興
平身禮畢正副使出主婚者至正副使前致詞云請禮
從者酒饌畢主婚者捧帛以勞正副使正副使出主婚
者送至門外正副使詣皇帝前復命妃家回儀從西華
門入内官監監官奏聞
發冊儀物
金冊一副(兩葉計足色金一百兩重造每葉高一尺二寸闊五寸周尺)
藉冊錦一片(紅絹裏)
聯貫冊葉(用紅絲絛)
墊冊錦褥一箇(紅絹裏)
褁冊紅羅銷金小夾袱一條
渾金&KR0377;粉雲鳳冊盝一箇(内用紅紵絲發襯花銀釘鉸一副重一兩二錢嵌金絲鐵)
(鎖鑰一副)
覆盝紅羅銷金大夾袱一條
九翬四鳳冠一頂
冠上大花九樹小花九樹寳鈿九箇翠雲博鬢描金
珠皂羅額珠眉心珠牌環金冠上金鳳四箇
牌環脚一雙
翟衣三套描金雲鳳沈香色木匣一箇(銅鎖鑰索扛全)
青紵絲繡翟衣一件青紵絲繡蔽膝一件
玉色線羅中單一件紅緣襈
青線羅繡翟衣一件青線羅繡蔽膝一件
玉色線羅中單一件紅緣襈
青紗繡翟衣一件青紗繡蔽膝一件玉色紗中單一
件
青紅線羅銷金大帶一條上有青紵絲副帶一條
五色線錦綬一副上有玉環二箇青紅羅綵結全
白玉鈎碾鳳文珮一副
玉事件二十件串珠全
金鈎子并圈二箇
五色線錦襯一副
白玉革帶一副(青紵絲褁鞓描金文翟衣)
玉事件一十件
金事件五件
青紵絲舄一雙(上有珠六顆)
青羅襪一雙
紅羅銷金夾袱大小五條(包褁翟衣玉珮玉帶等物)
鳳轎一乘
錦坐褥一箇
錦踏褥一箇
紅交床一把(紅穿條全)
紅簾一扇(青羅銷金沿邊繡帶全)
紅羅銷金轎衣一件(&KR0377;水頂罩全)
紅羅絹銷金雨轎衣一件(&KR0377;水頂罩全)
綵結四串抹金銀香圓寳盖四副(計八件共花銀一十六兩)
儀仗
紅杖二
清道旗二
絳引旛二
戟&KR0769;二
班劍二(結子絹袋全)
儀刀二(結子紅絹袋全)
梧杖二(絹袋全)
鐙杖二(絹袋全)
立瓜二(絹袋全)
卧瓜二(絹袋全)
骨朵二(絹袋全)
響節四(絹袋全)
紅繡&KR0987;一把(絹袋全)
青方&KR0987;二把(絹袋拳全)
紅繡團扇四把(絹袋全)
青繡團扇四把(絹袋全)
紅紗燈籠四箇(竿全)
拂子二箇(結子全)
坐障一(竿全)
行障二(竿全)
抹金交椅脚踏一副除木外計花銀一百兩重撘座
踏褥結子全
抹金銀水罐一箇重六十兩
抹金銀水盆一箇重六十兩
抹金銀水唾壺一箇重一十六兩
抹金銀唾盂一箇重一十六兩
抹金銀香爐一箇重一十六兩
抹金銀香合一箇重一十六兩
擎執宫人銷金羅袍一十四領抹金鈒花銀帶一十四
條翠花紗帽一十四頂皂鹿皮靴一十四雙
女轎夫衣袍一十六領汗跨一十六副銅束帶一十六
條花紗帽一十六頂紅綿布䩺鞋一十六雙
發冊命使儀注
其日清晨内官監錦衣衛尚寳司教坊司文武執事等
官於奉天殿陳設如納徵儀儀禮司設冊案於殿内之
東承制官持節官位於殿内之東西向設正使副使拜
位於丹墀正使在東副使在西錦衣衛設盖冊黃&KR0987;一
於殿門外禮部陳設綵輿於午門外内官陳王妃鳳轎
儀仗於綵輿之南鼓三嚴引禮引文武官入就侍立位
鐘聲止儀禮司跪奏請陞殿皇帝服皮弁服導駕官奉
引如常儀樂作陞座止捲簾鳴鞭訖引禮引正正副使
各就拜位贊禮贊鞠躬樂作贊四拜平身樂止承制官
詣御前跪承制俯伏興由東門稍東出持節官舉節舉
冊官舉案随行亦由東門稍東出校尉擎&KR0987;遮護冊行
至丹墀御道中持節官立於案東西向傳制官稱有制
贊禮唱跪宣制曰今冊某官某女為某王妃命卿等持
節行禮贊禮贊俯伏興鞠躬四拜興平身樂止持節官
以節授正使引禮引節冊及正副使由東道至奉天門
由東門出至午門外置冊於綵輿儀禮司官奏禮畢駕
興樂作百官捲班以次出儀仗鳳轎前行引禮引節及
綵輿正副使隨行過御橋收服持節正副使俱上馬至
妃府行冊禮
冊至妃家行禮儀注
是日妃府先設幕次於大門之外南向設案於正廳冊
使至引禮引正副使至幕次禮官先入見主婚者禮官
曰奉制命正使某官某副使某官某持節行冊禮主婚
者出迎引禮引正使持節副使捧冊入主婚者隨行至
正廳正副使立於香案東南向引禮引主婚者至拜位
贊禮贊鞠躬四拜興平身退立於西南引禮引接冊内
官詣前贊禮贊舉冊副使以冊授内官内官跪受訖贊
禮贊請詣中堂行禮内使二人引捧冊内官入中堂正
副使仍前立候内官出告行禮畢正副使以節出主婚
者請禮正副使如納徵儀
受冊儀注
其日妃府陳設香案於中堂設冊案於香案之南設妃
拜位於冊案之南妃服翟衣訖俟内官捧冊入置於案
贊禮女官一員居東一員居西在妃拜位前相向立宣
冊女官展冊女官立於東引禮女官二員分左右引妃
出房至冊案前拜位女使執事者立於西贊禮女官贊
四拜興宣冊女官稱有制女官贊跪妃跪贊宣冊宣冊
女官詣冊案前取冊立宣於香案東女官宣冊訖以冊
入於盝贊受冊宣冊官捧冊立授妃妃受冊女官贊以
冊授執事者妃以冊授女使女使跪受興置於案女官
贊妃興又贊四拜禮畢内官出告正副使行禮畢執事
者徹香案冊案設妃座引禮請妃陞座衆命婦及應賀
者序立於庭北向贊四拜禮畢妃降座
催粧禮物
北羊二牽(紅綠絹銷金盖袱二條)
酒二十瓶(紅綠羅銷金盖袱二十條每條墜角折二銅錢四箇)
果二合(用花四枝)
已上禮物内官一員送至妃家
鋪房
一妃家於親迎前擇日將房奩床帳等物至王府鋪房
禮部預先奏知至日妃家備鼓樂迎引從午門東角門
入鼓樂止於闕西妃母或親戚入内陳設
醮戒儀注
其日内官監設上位中宫御座於宫中設大樂儀仗於
丹陛之東西執膳内官先備酒金爵果合以俟上位服
皮弁服中宫燕居服出樂作陞座樂止王服衮冕贊引
引王由殿東門入詣上位前贊禮贊鞠躬樂作贊四拜
興平身樂止執事者以爵斟酒立於御前之東贊禮贊
王詣前跪贊搢圭贊受爵執事者以爵立授王王受爵
飲訖以爵授執事者執事者跪受以退贊禮贊出圭恭
聽戒命隨旨意致戒詞王聽戒詞訖贊俯伏興平身贊
復位贊鞠躬樂作贊四拜興平身樂止贊禮引王詣中
宫前禮同贊禮畢引禮引王出收衮冕具皮弁服行親
迎禮
妃受醮戒儀
親迎日妃家先於祠堂陳設祭物妃服燕居冠服妃父
母同妃詣祖宗前奠酒讀祝禮畢執事者具酒饌命妃
飲食訖父母坐於正堂女執事引妃詣父母前各四拜
父母隨意致戒辭妃聽受訖次辭諸尊長禮畢改服翟
衣以俟
親迎儀注
其日儀衛司先設王儀仗象輅於承天門外妃家先設
王幕次於中門之外設香案帛案於正堂之中是日王
受命訖引禮引王由午門東門出典儀具服跪請陞輅
儀從前導過御橋樂作至妃家門外引禮跪請王降輅
導引至幕次禮官一員先入至正廳立於東西向主婚
者出見立於西東向禮官曰某王制奉行親迎禮引禮
二人具服引主婚者迎王於幕次之外内官二員具服
引王出幕次主婚者請王入中堂王先行主婚者後隨
内官具服捧禮物入至於中堂主婚者進立於中堂之
左妃母立於堂中之右東西相向王至中堂女執事二
人引妃出房立於妃母之下内官引王至案前内官捧
帛進王王以帛置於案内官引王稍退近東西向立贊
禮引主婚者詣帛案前行八拜禮退復位執事者徹案
引禮内官導王先出女轎夫舉鳳轎至於中門之内内
官具妃儀仗於中門之外女執事引妃出内官跪啓請
王詣轎所啓請揭簾妃陞轎内官啓請王陞輅前行妃
具儀從後行王至承天門外降輅候妃至内官跪啓請
王揭簾妃降轎王先行至内釋皮弁服具衮冕至奉先
殿前俟妃入午門陞轎將至奉先殿降轎行廟見禮
廟見儀注
是日内官于奉先殿陳設牲醴祝帛訖每廟猪一羊一
帛二共一篚祝共一贊引二人引王二人引妃至奉先
殿詣德祖玄皇帝皇后神御前王在東妃在西贊王與
妃皆兩拜贊跪王跪妃亦跪贊搢圭王搢圭贊進帛執
事者以帛跪進於王右贊受帛王受帛以授執事者贊
奠帛執事者以帛奠神御前贊進爵執事者以爵跪進
於王右贊受爵王爵爵以授執事者贊獻爵執事者以
爵奠於玄皇帝皇后前贊再進爵執事者以爵進贊受
爵王受爵以授執事者贊獻爵執事者以爵奠於玄皇
帝皇后前贊俯伏興王俯伏興妃亦興贊王復位贊王
與妃皆兩拜平身次詣懿祖皇帝皇后熙祖皇帝皇后
仁祖皇帝皇后儀同上贊詣讀祝位王詣讀祝位贊跪
王跪妃亦跪讀祝訖贊俯伏興平身王俯伏興平身妃
亦興贊王復位贊王與妃皆兩拜平身贊執事者捧祝
帛各詣燎所贊詣燎位王與妃詣燎位贊禮畢引禮引
王及妃還宫行合卺禮
合卺儀注
其日内官先於王官設王座於東西向設妃座於西東
向各設拜位於座之南設酒案於正中稍南置兩爵兩
卺於案上執事者啓請王具皮弁服訖贊引導王與妃
至宫門贊引二人導王前陞二人導妃後陞贊請就拜
位王與妃各就拜位贊兩拜王與妃皆兩拜訖贊請陞
座王與妃皆陞座執事者二人舉饌案進於王及妃之
前女官司尊者取金爵盞酌酒以進王與妃各受爵飲
訖女官進饌王與妃皆舉饌訖女官再以金爵進酒王
與妃皆飲訖女官進饌王與妃皆舉饌訖女官再以巹
盞酌酒合和以進王與妃皆飲訖又進饌王與妃皆舉
饌凡三舉酒饌畢執事者徹饌案贊王與妃興就拜位
相向贊兩拜禮畢王從者餕妃之饌妃從者餕王之饌
朝見儀注
第二日清晨王冕服妃翟衣贊引各啓請出宫至宫門
外以俟皇帝服皮弁服中宫服燕居服陞座贊引引王
及妃自東門入王先入妃從之贊禮贊詣皇帝前王立
於東妃立於西宫人以棗栗盤立於妃之右贊王與妃
皆四拜執事者二人舉案至皇帝前宫人以棗栗盤授
妃妃捧棗栗盤置于案上執事者舉案妃隨捧進至皇
帝前妃復位贊禮贊王與妃皆四拜興贊引引王及妃
詣皇后前宫人以腵脩盤立於妃左贊王與妃皆四拜
興執事者二人舉案至皇后前正中宫人以腵修盤授
妃妃捧腵修盤置於案上執事者舉案妃随舉進至皇
后前妃復位贊四拜王與妃皆四拜興執事者以皇帝
前棗栗案徹於東皇后前腵修案徹於西贊禮畢贊引
引王及妃出是日賜王與妃宴
盥饋
第三日清晨妃服翟衣贊引引妃出陞輿將至宫内門
降輿由東門入俟膳至贊引引妃詣皇帝前贊四拜尚
食以膳授妃妃捧膳置於案復位又贊四拜贊引引妃
詣皇后前禮同贊引引妃退立於西南俟膳畢贊引引
妃出
王與妃見東宫儀注
是日王與妃朝見訖王具皮弁服妃服翟衣詣東宫前
行四拜禮東宫皮弁服坐受東宫妃翟衣立受兩拜答
兩拜
回門禮物
花銀三百兩重
雜色紵絲三十二疋(紅綠羅銷金束子九十六箇)
北羊四牽(紅綠絹銷金盖袱四條紅麻索四條)
酒四十瓶(紅綠羅銷金盖袱四十箇)
果四合
回門儀注
其日内官先將禮物至妃家王與妃儀仗導從如常儀
王先行至妃府妃父出迎王先入妃父從之至正廳王
立東西向妃父立於西東向王於妃父母前行四拜禮
妃父母立受兩拜答兩拜禮畢王中坐其餘親屬見王
行四拜禮王皆坐受妃至入中堂於父母前行四拜禮
父母正面坐受其餘親屬見妃各序家人禮
王府供用器皿
金器
壺瓶一對六十兩重
酒注一對六十兩重
盂子一對二十兩重
贄禮盤二面六十兩重
盤盞二副二十兩重
托裏胡桃木椀四箇六十四兩重
楞邊胡桃木托子四箇五兩重
托裏胡桃木鍾子一對一十一兩重
撒盞一對八兩重
葫蘆盤盞一副一十兩重
茶匙一雙一兩重
匙一雙五兩重
筯一雙五兩重
銀器
果合一對一百六十兩重
汁瓶二對一百兩重
茶瓶一對五十兩重
湯鼓四箇八十兩重
按酒楪一十二箇四十二兩重
果楪一十二箇三十兩重
菜楪一十二箇二十四兩重
漆器
硃紅戧金大托盤二面(紅紗罩二)
硃紅戧金饅頭肉盤四箇(紅紗罩二)
小車子一乘貼金釘鉸全并頂上抹金銅火珠一箇
四角銅鳳四箇
紅紵絲車衣一副頂裙&KR0377;水頂裏紫羅帶全
錦坐褥一箇黃綿布骨子黃絹裏綿花装
紅平羅車衣一副頂裙&KR0377;水頂裏絹紫羅帶全
錦靠褥二箇綠紵絲邊黃綿布骨子黃絹裏綿花装
紅素油絹雨衣一副
紅油儀仗木架二座
明會典卷六十六
