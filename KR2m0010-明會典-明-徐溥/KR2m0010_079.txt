明會典卷七十九
禮部三十八
建言
事例
洪武九年頒建言格式使言者直陳得失無事繁文
十五年令軍士建言者所司用印實封入逓奏聞本人
不必赴京永樂元年令凡有利國利民之事不拘百
工技藝之人皆許具實敷奏若官吏人等貪贓壊法顛
倒是非酷虐良民及婚姻田土軍役等事一體職掌榜
文内事理具狀自下而上陳告如有假以實封建言驀
越合於上司徑赴朝廷干冒者治以重罪十三年令
凡軍民利病及貪官污吏作弊害民者許諸人具實奏
聞景泰四年令建言者該衙門詳細參看果有利國
利民可行則行有假以言事報復讐怨者具奏治罪
凡天下官吏軍民人等建言民情每歲本部會官議定
可否俱赴御前奏過其間可行者移各該衙門施行若
泛言不切立案不行至於天下巡撫官各陳地方利弊
則從戶部會議具奏定奪
會議
事例
洪武二十四年令在京衙門奉旨為格為例及重事須
會多官計議然後施行又令各衙門會議事六科給
事中與議若有衆論不同許面奏定奪宣德三年奏
准官民建言六部尚書都御史六科給事中會議奏聞
正統十年命内閣官與各衙門會議後免會議近例
凡朝廷有大事當會議者該部奏請會各部都察院通
政司大理寺堂上官或掌科掌道官若合會武臣則五
府管事官皆預合會儒臣則翰林院詹事府春坊司經
局及國子監皆預
節假
事例
凡每歲正旦節自初一日為始文武百官放假五日冬
至節本日為始放假三日永樂七年令元宵節自正
月十一日為始賜百官節假十日
養老
事例
洪武元年令民年七十以上者許一丁侍養免其雜泛
差役十九年令所在有司審耆民年八十九十鄰里
稱善者備其年甲行實具狀奏聞貧無産業者八十以
上每人月給米五斗肉五斤酒三斗九十以上歲加給
帛一疋絮五斤其有田産僅足自贍者所給酒肉絮帛
亦如之其應天鳳陽二府富民年八十以上賜爵里士
九十以上賜爵社士皆與縣官平禮永樂十九年詔
民年八十以上有司給絹二疋布二疋酒一斗肉十斤
時加存恤二十二年令民年七十以上及篤廢殘疾
者許一丁侍養不能自存者有司賑給八十以上者仍
給絹二疋綿二斤酒一斗時加存問天順八年詔凢
民年七十以上免一丁差役有司歲給酒十瓶肉十斤
八十以上者加綿二斤布二疋九十以上者給冠帶每
歲宴待一次百歲以上者給板木
䘏孤貧
事例
洪武初令天下置養濟院以處孤貧殘疾無依者三
年令民間立義塚仍禁焚尸若貧無地者所在官司擇
近城寬閒之地立為義塚五年令城市鄉村若有身
無殘疾老幼少壯男子婦女一時不得已而乞覓本里
里長及同里上中人戶量為資給候其培養成家還復
人戶所資之物有司常加檢察毋令失所敢有見乞覓
之人不行資給者同里上中人戶官驗其家所有粮食
除存留足用外餘没入官以濟貧乏若遇旱澇饑荒人
民流移者不在此限宣德三年令天下軍民貧病者
惠民藥局給與醫藥天順元年令收養貧民於大興
宛平二縣各設養濟院一所於順便寺觀從京倉支米
煑飯日給二餐噐皿柴薪蔬菜之屬從府縣設法措辦
有疾者撥醫調治死者給以棺木四年令京城崇文
宣武安定東直西直阜城門外各置漏澤園仍令通州
臨清沿河有遺胔暴露者一體掩藏
自宫禁例
事例
永樂二十二年令凡自宫者以不孝論軍犯罪及本管
頭目總小旗民犯罪及有司里老宣德二年令凡自
淨身者軍還原伍民還原籍不許投入王府及官員勢
要之家隱藏躱避差役若再犯者本犯及隱藏之家俱
處死該管總小旗里老鄰人知而不舉一體治罪正
統十二年令凡自首在官閽者送南海子種菜其隱瞞
不首及再擅淨身幷私收使用者事發全家發遼東充
軍天順二年令淨身者拏問邊遠充軍成化九年
令私自淨身希求進用者本身處死全家發煙瘴地方
充軍十五年令淨身人巡城御史錦衣衛官督同五
城兵馬逐回原籍若該城内外容留潛住者幷火甲鄰
佑人等一體究治本身枷號一箇月滿日决打一百押
回如再來京幷家下父兄人等俱治罪二十二年令
各王府非奉朝廷明文擅收淨身人俱發回原籍收管
不許投託容隱弘治元年令錦衣衛拘審淨身人送
順天府逓回原籍官司五日一點閘不在者即杖倂戶
頭追回見官不許容縱五年令私自淨身者本身幷
下手之人處斬全家發邊遠充軍兩鄰及歇家不舉者
同罪有司里老容隱者一體治罪十三年奏先年淨
身人曾經發遣若不候朝廷收取官司明文起送私自
來京圖謀進用者問發邊遠充軍
雜行
諸司職掌
一凡本部缺吏員皂隸即行移當該衙門撥補
明會典卷七十九
