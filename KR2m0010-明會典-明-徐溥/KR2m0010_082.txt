明會典卷八十二
禮部四十一
祭祀三
祭社稷(春秋仲月上戊日)
國初太社太稷異壇同壝祭太社以后土勾龍氏配祭
太稷以后稷氏配每獻禮先詣太社及配位壇前獻畢
方詣太稷及配位壇前行禮洪武十年改建社稷壇于
午門外之右同壇同壝壇上層方五丈第二層方五丈
三尺高五尺四出陛用五色土隨方築之先是社主用
石高五尺闊二尺上微尖立於社壇上半埋土中近南
向北稷不用主至是埋石主於社稷壇之正中微露尖
于外壝垣四面開靈星門垣之色亦以四方色飾之臨
祭時奉太社神牌居東太稷神牌居西俱北向奉仁祖
神牌配神西向至是始罷勾龍后稷配位自奠帛至終
獻皆同時行禮洪武三十一年後更奉太祖配神永樂
中北京社稷壇成位置陳設俱與南京舊制同洪熙後
始奉太祖太宗同配
諸司職掌
一齋戒(與祭太廟禮同)
一告廟(祝文與大祀同)
正祭前二日用祝文酒果奉先殿告仁祖配社稷後告
太祖太宗同配社稷
一省牲(禮與太廟同今牛三今四羊三今四豕三四鹿一兔二)
一正祭陳設
太社(在東北向)
犢一羊一豕一豋一
鉶二籩豆各十二簠簋各二
帛一(黑色禮神制帛)
玉用兩圭有邸
太稷(在西北向)
陳設同
仁祖配位(在東西向)
陳設同(無玉)
後太祖太宗配位(俱在東西向)
陳設並同(無玉)
共設酒尊三(今四)爵九(今十二)篚三(今四)于壇西北東向
祝文案一
一儀注
典儀唱樂舞生就位執事官各司其事導引官導引皇
帝至御位内贊奏就位典儀唱瘞毛血迎神奏樂樂止
内贊奏四拜(百官同)典儀唱奠玉帛行初獻禮奏樂執事
官各捧玉帛爵獻于神位前讀祝官取祝跪于神位左
内贊奏跪典儀唱讀祝讀訖進于太社神位前内贊奏
俯伏興平身(百官同)樂止典儀唱行亞獻禮奏樂執事官
各捧爵獻于神位前樂止典儀唱行終獻禮(儀同亞獻)太常
卿進立于壇西東向唱賜福胙光禄司官捧福胙自神
位前由正門左出至皇帝前内贊奏搢圭光禄司官以
福酒跪進内贊奏飲福酒光禄司官以胙跪進内贊奏
受胙出圭俯伏興平身内贊奏四拜(百官同)典儀唱徹饌
奏樂執事官各詣神位前徹饌樂止典儀唱送神奏樂
内贊奏四拜(百官同)樂止典儀唱讀祝官捧祝進帛官捧
帛掌祭官捧帛饌各詣瘞位奏樂内贊奏禮畢
一祝文
維洪武某年某月某日皇帝敢昭告于太社之神
太稷之神惟神贊輔皇祇發生嘉穀粒我烝民萬世永
賴時當仲(春秋)禮嚴(告祀報謝)謹以玉帛牲齊粢盛庶品備兹
瘞祭皇考仁祖淳皇帝配神尚享
後太祖聖神文武欽明啓運俊德成功綂天大孝高皇
帝太宗體天弘道高明廣運聖武神明純仁至孝文皇
帝配神
一樂章
迎神
予惟土穀兮造化功為民立命兮當報崇民歌且舞兮
朝雍雍備筵率職兮候迓迎想聖來兮祥風生欽當稽
首兮告拜年豐
初獻
氤氲氣合兮物遂蒙民之立命兮荷隂功予將玉帛兮
獻微衷初斟醴薦兮民福洪
亞獻
予今樂舞兮再捧觴願神昭格兮軍民康思必穆穆兮
靈洋洋感厚恩兮拜祥光
終獻
干羽飛旋兮酒三行香烟繚繞兮雲旌幢予今稽首兮
忻且惶神顔悦兮霞彩彰
徹饌
俎陳微禮兮神喜將琅然絲竹兮樂舞揚願祥普降兮
遐邇方烝民率土兮盡安康
送神
氤氲氤氲兮祥光張龍車鳳輦兮駕飛揚遥瞻稽首兮
去何方民福留兮時雨暘
望瘞
捧肴羞兮詣瘞方鳴鸞率舞兮聲鏗鏘思神納兮民福
昂予今稽首兮謝恩光
事例
洪武元年議定社稷壇臨祭若遇風雨於齋宫望祭
三年於壇北建祭殿五間又北建拜殿五間以備風雨
祭祀四年定祭太社太稷正位用祝文配位不用
十年本部議社稷合祭共為一壇皆設本主而丹漆之
祭則設于壇上祭畢復奉貯于庫
太祖太宗陳設同前
祭山川(仲秋)
國初建山川壇於天地壇之西正殿七間祭太歲風雲
雷雨五嶽五鎮四海四瀆鍾山之神東西廡各十五間
分祭京畿山川春夏秋冬四月將及都城隍之神壇西
南有先農壇壇東有旗纛廟壇南有藉田一所今京師
山川壇建於永樂中位置陳設俱與南京舊制同惟正
殿鍾山之右添祭天壽山之神
諸司職掌
一齋戒
凡齋戒前一日太常司官宿于本司次日具奏本奏致
齋二日次日進銅人
凡正祭前二日太常司官同本部官詣城隍廟發咨
一省牲(禮與太廟同十牛十四今十五羊十三今十四豕四今十五鹿一兔七)
一正祭陳設
正殿七壇
太歲
犢一羊一豕一豋一
鉶二籩豆各十簠簋各二
帛一(白色禮神制帛)酒盞三十
風雲雷雨
陳設同帛四(白色禮神制帛)
五嶽
陳設同帛五(五色禮神制帛各依方位下同)
五鎮
陳設同帛五(五色禮神制帛)
四海
陳設同帛四(四色禮神制帛)
四瀆
陳設同帛四(黑色禮神制帛)
鍾山
陳設同帛一(白色禮神制帛)
天壽山(增)
陳設同帛一(黑色禮神制帛)
共設酒尊三爵七篚七于殿東南西向(今爵篚各八)
設祝文案于殿外正道西
東廡三壇
京畿山川
犢一羊一豕一豋一
鉶二籩豆各十簠簋各二
帛一(白色禮神制帛)酒盞三十
夏季月將
陳設同帛三(白色禮神制帛)
冬季月將
陳設同帛三(白色禮神制帛)
共設酒尊三爵三篚三于壇南北向
西廡三壇
春季月將
秋季月將
陳設同前
都城隍
陳設同帛一(白色禮神制帛)
共設酒尊三爵三篚三于壇南北向
一儀注
典儀唱樂舞生就位執事官各司其事導引官引皇帝
至御位内贊奏就位典儀唱迎神奏樂執事官各詣神
位前斟第一層酒樂止内贊奏四拜(百官同)典儀唱奠帛
行初獻禮奏樂執事官各捧帛爵獻于神位前讀祝官
取祝跪于皇帝左内贊奏跪典儀唱讀祝讀畢置于案
上内贊奏俯伏興平身(百官同)樂止典儀唱行亞獻禮奏
樂執事官各詣神位前斟第二層酒樂止典儀唱行終
獻禮執事官各詣神位前斟第三層酒樂止太常司卿
立於殿東西向唱賜福胙典儀唱飲福受胙光禄司官
捧福胙自神位前由正門左出至皇帝前内贊奏跪搢
圭光禄司官以福酒跪進内贊奏飲福酒光禄司官以
胙跪進内贊奏受胙出圭俯伏興平身奏兩拜(百官同)典
儀唱徹饌奏樂執事官各于神位前徹饌樂止典儀唱
送神奏樂内贊奏四拜(百官同)典儀唱讀祝官捧祝掌祭
官捧帛饌各詣燎位奏樂内贊奏禮畢
一祝文
維洪武某年某月某日皇帝致祭于太歲之神風
雲雷雨之神岳鎮海瀆山川城隍之神惟神主司民物
參贊天地化機發育有功歴代相承有秋報之禮今農
事告成謹以牲帛醴齊粢盛庶品用伸報祭尚享
一樂章
迎神
吉日良辰祀典式陳太歲尊神雷雨風雲京畿山川城
隍之神濯濯厥靈昭鑒我心以候以迎來格來歆
奠帛
靈其涖止有赫其威一念潜通幽明弗違有帛在篚物
薄而微神兮安留尚祈享之
初獻
神兮安留有薦必受享祀之初奠兹醴酒晨光初昇祥
徵應候何以侑觴樂陳雅奏
亞獻
我祀維何奉兹犧牲爰酌醴齊二觴再升洋洋如在式
燕以寧庶表微衷交于神明
終獻
執事有嚴品物斯祭黍稷非馨式將其意薦兹酒醴成
我常祀神其顧歆永言樂只
徹饌
春祈秋報率為我民我民之生賴于爾神維神佑之康
寧是臻祭祀云畢神其樂歆
送神
三獻禮終九成樂作神人以和既燕且樂雲車風馭靈
光昭灼瞻望以思邈彼寥廓
望燎
俎豆既徹禮樂已終神之雲旋倏將焉從以望以燎庶
幾感通時和歲豐惟神之功
事例
洪武二年封京都及天下城隍神三年正岳鎮海瀆
城隍諸神號又命合祀太歲四季月將風雲雷雨岳
鎮海瀆山川城隍旗纛諸神又奏准自今遣官祭山
川壇諸神春用驚蟄後三日秋用秋分後三日獻官及
陪祀執事官皆前期齋戒三日至日清晨上服皮弁服
御奉天殿降香中嚴陞御座以待祭畢獻官回奏解嚴
還宫七年令祭山川諸神於春秋仲月上旬擇日後
又以孟春郊祀時諸神既預祭壇内二定以仲秋祭社
稷後擇日祭之十年令祭山川諸神上親行中七壇
禮餘壇以功臣分祀
明會典卷八十二
