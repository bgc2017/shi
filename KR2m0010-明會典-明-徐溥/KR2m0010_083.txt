明會典卷八十三
禮部四十二
祭祀四
陵寢(國初追封諸王及外戚墳附)
熙祖陵在今鳳陽府泗州蠙城之北洪武初尊號曰祖
陵設泗州祠署置奉祀一員又望祭德祖懿祖二陵置
陵戶二百九十三戶供洒掃每歲正旦清明中元冬至
及每月朔望本署官供祭行禮仁祖陵在中都鳳陽府
太平鄉洪武初尊號曰皇陵設皇陵衛并祠祭署署官
奉祀一員祀丞三員俱勲舊世襲置陵戶三千三百四
十二戶供直宿灑掃於内選禮生二十四名供祭祀執
事每歲正旦清明中元孟冬冬至俱署官行禮朔望中
都留守司官行禮弘治元年以來差内官一員奉勑監
護凡官員以公事經過者俱謁陵
太祖高皇帝陵曰孝陵在南京鍾山之陽高皇后馬氏
合葬設神宫監并孝陵衛及祠祭署每歲正旦孟冬忌
辰萬壽聖節俱行香清明中元冬至俱祭祀特令勲舊
大臣一員行禮南京各衙門文武官俱陪行禮若親王
之國過南京者謁陵官員以公事入城者謁陵出城者
辭陵國有大事則遣大臣祭告太宗文皇帝陵曰長陵
在京師昌平縣之天壽山文皇后徐氏合葬仁宗昭皇
帝陵曰獻陵在天壽山昭皇后張氏合葬宣宗章皇帝
陵曰景陵在天壽山章皇后孫氏合葬英宗睿皇帝陵
曰裕陵在天壽山睿皇后錢氏合葬憲宗純皇帝陵曰
茂陵在天壽山孝穆皇后紀氏合葬諸陵各設神宫監
并衛及祠祭署凡清明中元冬至祭祀俱分遣駙馬都
尉行禮各衙門文武官陪祭忌辰及正旦孟冬萬壽聖
節亦遣駙馬都尉行禮親王之國詣諸陵辭謁
祭陵儀注
典儀唱執事官各司其事贊引引獻官由右門入至拜
位贊就位執事捧香爐詣前跪進香于獻官贊上香贊
復位贊拜興拜興拜興拜興衆官同典儀唱奠帛行初
獻禮執事捧帛捧爵自跪獻贊跪衆官皆跪贊讀祝贊
俯伏興平身衆官同典儀唱行亞獻禮執事捧爵自跪
獻典儀唱跪俯伏興平身衆官同典儀唱行終獻禮禮
同亞獻典儀唱拜興拜興拜興拜興平身衆官同典儀
唱讀祝官捧祝進帛官捧帛詣燎位禮畢
祝文
維某年某月某朔某日孝曾孫嗣皇帝謹遣某官某昭
告于某號某謚皇帝某謚皇后曰氣序流邁時維(清明中元)
(冬至)追念深恩伏增哀感謹用祭告伏惟尚享諸陵並同
惟裕陵稱孝孫嗣皇帝茂陵稱孝子嗣皇帝懿文太子
陵在孝陵之左四孟清明中元冬至歲暮及忌辰凡九
祭俱孝陵祠祭署兼主之
祭儀同前
恭讓章皇后陵在京師西山清明中元冬至及忌辰俱
遣内官行禮
祭儀同前
祝文
維某年某月某朔某日孝曾孫嗣皇帝謹遣某昭告于
恭讓誠順康穆靜慈章皇后尊靈曰日月不居仙逝益
遠兹遇某節不勝追慕謹用祭告伏惟尚序恭仁康定
景皇帝陵在西山清明中元冬至及忌辰俱遣儀賓行
禮
祭儀同前
祝文
維某年某月某朔某日姪孫嗣皇帝謹遣某官某昭告
于叔祖恭仁康定景皇帝曰節序流邁時維某節追念
親親良增傷感茲以牲醴用修時祭伏惟尚享孝陵諸
妃俱陪葬惟二妃葬陵之東西長陵諸妃俱陪葬獻陵
諸妃俱陪葬惟三妃别葬金山景陵諸妃俱陪葬惟一
妃别葬金山裕陵無陪葬者一葬綿山餘俱葬金山茂
陵無陪葬者一葬茂陵西南餘俱葬金山
凡陪葬諸妃歲時俱享于殿内其别葬諸妃俱遣
内官行禮
悼恭太子懷獻世子蘄獻王滕懷王忻穆王
許悼王衛恭王貞烈妃楊氏越靖王貞惠
妃吳氏秀懷王妃黃氏岐惠王蔚悼王及
永清公主長泰公主仙遊公主俱葬西山歲時遣
内官行禮
諸王墳
壽春王妃劉氏霍丘王妃翟氏下蔡王安
豐王妃趙氏蒙城王妃田氏寳應王六安
王來安王都梁王英山王
右俱國初追封墳在鳳陽府西北二十五里地名
白塔設祠祭署陵戶
南昌王妃王氏盱眙王妃唐氏臨淮王妃劉
氏山陽王招信王
右俱國初追封附葬鳳陽皇陵有司歲時祭祀皆
與享其分封諸王葬于本封之國者其子孫自主
祭祀此不具列
外戚王墳
陽王墳在鳳陽府盱眙縣津里鎮洪武初設盱眙祠祭
署置墳戸二百一十戶徐王墳在鳳陽府宿州新豐里
洪武初設宿州祠祭署置墳戶九十三戶滁陽王墳在
直隸滁州洪武初立廟墳所置墳戶以奉祭祀
事例
洪武二十六年令車馬過陵者及守陵官民入陵者百
步外下馬違者以大不敬論永樂元年太祖高皇帝
忌辰上率諸王奉先殿祭畢仍率百官躬詣孝陵致祭
公侯駙馬伯文武四品以上及近侍官於殿前行禮五
品以下官於門外行禮七年營山陵於昌平縣黃土
山封其山為天壽山正統元年諭禮部每遇山陵祭
祀之日與百官俱具淺色衣服二年諭都察院天壽
山祖宗陵寢所在敢有剪伐樹木者治以重罪家屬發
邊遠充軍即出榜禁約仍令錦衣衛官校巡視工部同
欽天監官環山立界界外聽民樵采成化九年奏准
南京孝陵祭祀凡文武大小官員有不赴者令御史糾
察十五年令鳳陽皇陵皇城并泗州祖陵所在應禁
山場地土巡山官軍務要用心巡視不許伐樹取土石
開窯燒造燒山及於皇城内外耕種牧放作踐有犯者
正犯處死家口俱發邊遠充軍有科歛銀兩饋送不用
心巡視及守備留守等官貪圖賄賂不嚴加約束以致
下人恣肆作弊不能禁治者一體重罪
明會典卷八十三
