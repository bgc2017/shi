明會典卷一百二十五
兵部二十
雜行
俸給
諸司職掌
凡本部官吏人等并合屬五城兵馬司典牧所大勝關
會同館等衙門官吏俸給每月初明白立案將實支官
吏姓名并該支米數劄付該部填給勘合委官下倉放
攴如有事故臨倉扣除還官仍將實支米數回呈立案
事例(見吏部稽勲司)
印色
諸司職掌
凡本部合用印色支銷盡絶移咨工部轉行該庫放支
事例(見吏部稽勲司)
紙劄
諸司職掌
凡本部合用紙劄移咨刑部於贓罰鈔内關支價鈔買
用明白立案開銷以憑稽考
事例(見吏部稽勲司)
考覈
諸司職掌
凡本部所屬太僕寺并各牧監羣五城兵馬司典牧所
大勝關會同舘等衙門官吏但有考滿必從本衙門開
報年籍鄉貫脚色職役并行過事蹟到部以憑考覈咨
送吏部定奪
事例
永樂間令凡王府羣牧所千戸首領官比護衛首領官
免其考覈
拘收皮張
諸司職掌
凡軍民官司解到馬騾驢牛等頂皮張鬃尾并肉臓變
賣錢鈔到部錢鈔具手本送赴該庫交納皮張鬃尾咨
送工部交收仍取實收附卷
事例
正統間令凡官司倒死馬皮就於所在官庫收貯成造
軍噐支銷係蟲蛀不堪者照時估易鈔備用弘治初
令凡南京典牧所等衙門退出倒死牛犢皮角徑送南
京該庫交收成造軍噐不必解京
軍士鹽糧
諸司職掌
凡馬步軍士月支粮鹽并典牧所養馬象人冬夏布匹
月支鹽粮遇有公文到部總其名數行移該部放支
事例
宣德間凡在京軍士關支月粮每衛委公正指揮一員
專理其事依期關給其新至軍仍令親管頭目即與監
支若冐支及容情作弊者紏舉究治其各衛軍士關領
賞賜冬衣布花本部委官會同戸部委官給事中御史
各一員給散(詳見戸部度支科)
皂隸
諸司職掌
凡各衙門官員合用跟隨皂隸俱於法司取撥笞杖囚
人應役必須明立文案簿籍開寫姓名鄉貫應該拘役
年月𤼵送某衙門着役遇滿撥替其有在逃即便根捉
仍送法司問罪若病故者照名行移法司撥補
明令
凡府州縣額設祇候禁子弓兵於該納稅粮三石之下
二石之上人戸内差點除納稅粮外與免雜泛差役毋
得將粮多人戸差占應天府祇候二十名禁子三十名
各府以秋粮為額二十萬石之上祇候二十名禁子一
十五名一十萬石之上祇候一十八名禁子一十三名
各州縣以秋粮為額一十萬石之上祇候一十五名禁
子一十名弓兵三十名五萬石之上祗候一十三名禁
子八名弓兵三十名五萬石之下祇候一十名禁子七
名弓兵三十名
事例
洪武初凡丞相大都督准侯例儀從十五人從一品十
三人正從二品九人三品七人四品五人五品四人六
品七品二人八品九品一人中書省御史臺公使各二
十六人六部各十人斷事司察院各八人應天府十五
人上元江寕二縣各十人其武官隨從人指揮使至僉
事各四人尋加二人千戸以下三人百戸以下二人俱
在正伍取用三日一易衛所直廳六人守門二人守監
四人守庫一人俱選老軍充役一月一易永樂間令
各項皂隸以均徭人戸為之在京在外俱以一年為滿
洪熙間令凡文官給假回原籍者跟隨皂隸准其帶
去宣德間令隨從皂隸係不願應當者每名月辦柴
薪銀一兩正統間定官員隨從皂隸文職一品二品
十二名三品十名四品六名五品六品四名七品至九
品二名内翰林院編修檢討六科給事中中書舍人監
察御史俱近侍各加一名知縣係親民正官欽與四名
國子監博士助教學正學錄二名翰林院譯字官一名
武職五府管事都督錦衣衛官事指揮鎮撫司管事鎮
撫俱照文官品級例帶俸都督各六名錦衣衛帶俸都
指揮指揮各四名長陵衛指揮使并同知各六名僉事
四名則出特恩其文武衙門公使皂隸六部都察院通
政使司大理寺直堂皂隸各三十名鴻臚寺翰林院直
堂各十五名宗人府太常寺國子監直堂各十名詹事
府左春坊直堂各八名右春坊直堂五名司經局直堂
六名太僕寺欽天監太醫院直堂各六名光祿寺尚寶
司六科中書舍人制𠡠房係内府衙門各用看朝房皂
隸四名上林苑監行人司各直廳四名六部各司都察
院各道大理寺左右二寺各直廳四名刑部各司都察
院各道大理寺左右二寺係理刑部門各用把門二名
都察院經歷司通政司經歷司各直廳四名戸部刑部
都察院照磨所及各衙門司務廳各直廳二名通政使
司有奏訴冤枉人等戸部山西清吏司兵部職方武府
二清吏司俱有軍囚人等各用看監四名宗人府經歷
司直廳二名詹事府主簿廳直廳一名鴻臚寺司賓署
司儀署主簿廳太常寺博士廳典簿廳太僕寺主簿廳
各二名欽天監主簿廳二名看書五名觀星臺把門四
名國子監繩愆廳直廳三名典簿廳直廳二名刑部看
監一百三十九名都察院看監一百二十八名五軍都
督府直堂各八名府經歷司直廳各四名錦衣衛直堂
二十名鎮撫司直廳五名看監三十二名經歷司直廳
四名其在外司府州縣官員隨從皂隸照京官品級僉
撥其公堂皂隸弓兵并看監禁子各照原額僉點布政
司按察司直堂皂隸各三十名把門各六名各司經歷
司照磨所直廳各四名都司斷事司布政司理問所直
廳各八名把門各二名各府直堂皂隸十六名把門四
名各州直堂皂隸十二名把門二名各縣直堂皂隸八
名把門二名各府經歷司照磨所直廳各四名各州吏
目廳各縣典史廳各二名成化十四年令凡各官丁
憂陞除等項去任名下皂隸銀兩封收送官選補復任
在一月以裏者全送兩月以上者照扣一年之上不曾
除補者盡數扣除收過柴價不久改陞事故等項除三
月以裏免扣其餘悉令還官應用如缺官日久日月已
滿仍照日期扣筭其扣除銀俱送戸部收貯備荒年終
造冊進繳弘治初令凡兩京公使并倉庫秤子等役
不願應當者每名歲出工食銀十兩十一年令各處
解到柴薪價銀本部收貯該司行移應得皂隸衙門知
會各該衙門差人賫文赴司關領分送各官其改陞事
故等項各該衙門即日查筭除任内應得外悉扣還官
其續任補缺但以到任之日為始補與應得之數十
五年令郡王將軍府教授典膳每員皂隸一名郡王府
教授典膳皂隸民間僉撥二名每名止許辦柴薪銀八
兩將軍下教授係吏部除授由學校出身者仍與皂隸
一名許辦柴薪價銀一十二兩係本處軍民舍餘出身
者不與又令凡解到皂隸不必拘定某州縣𣲖撥某衙
門但從本部將各衙門擬定次序皂隸以到部之日為
序三品以上官歲該皂隸十名十二名者俱先撥三名
四品官該六名者先撥二名九品以上官該二名二名
四名者俱先撥一名譯字等官該一名者俱先撥半名
各照次序周而復始大率一品二品官歲該十二名者
上半年以裏不許撥過六名四品官該六名者上半年
以裏不許過三名餘官倣此
武學
國朝自正統以來承平日久天下軍衛子弟多習儒業
延至邊徼亦或設學建官以教之其在京師勲戚子孫
襲爵及被選尚主者亦學于國子監至於各衛幼官與
子弟未襲職者資多可教於是兩京並建武學嚴立教
條儲養訓習以備任用其子弟有志科目者亦許應試
設教授訓𨗳品秩俸廪如京府儒學之制教條係本司
掌行因具載之
事例
正統初奏定教條一幼官及武職子弟所讀之書小學
論語孟子大學内一本武經七書百將傳一本每日總
授不過二百字有志者不拘必須熟讀三日一温就於
所讀書内取一節講說大義使之通曉春夏秋月每日
辰時初刻入學至未時末散冬月申時散一都指揮等
官年長者止令五日一會聽講其會講之日教授訓𨗳
咸在内輪一員以大誥武臣歷代鑑百將傳及古今名
臣嘉言善行内據一段升座講說務在坦直明白易曉
各官齊班祇揖立聽有未曉者許其請問再為解說務
使粗知大義講罷祇揖而散其幼官子弟亦隨後聽講
一幼官子弟日寫倣紙一張率以百字為率有志者不
拘一幼官子弟有事請假先自訓𨗳以達教授明立假
簿量事繁簡緩急定與限期依限赴學一都指揮等官
升堂聽講執弟子禮不係聽講之時相見各以禮待其
幼官以下常在學肄業者必行師弟子禮一都指揮等
官聽講之日遇有公差及當操之日皆須報知本學明
註簿籍事畢仍前會講幼官内有領隊管隊官如遇操
練之時分作兩班輪下教場三日一換亦須報知本學
明註簿籍操畢仍前赴學不該操者依舊在學一本學
置紀過簿一扇都指揮等官有犯學規者學官以言訓
飭不從者明書其過三次不改具呈總兵官隨宜懲戒
其餘幼學子弟有犯量情責罰一提督御史下學悉依
憲綱禮儀其勉勵官員子弟須稽考勤惰量加警飭
毋致廢弛一教官幼官及武職子弟廪饌每人月給食
米三斗一武職五十以上者操練聽講以下者入學讀
書成化初申定教條一每日早教官升堂幼官子弟
序立分東西序揖退俟訓𨗳還齋畫卯背書授書寫倣
遇會講之日訓𨗳升堂諸生序立聽講一都指揮等官
雖見授三品職事讀書聽講及與教官出入相見並應
執弟子禮毋或輕慢以乖禮義一教官表儀後學必正
其衣冠謹於言行使學者有所觀瞻不許放肆怠惰麄
暴輕率有乖師範一都督以下子弟文學優長有志科
目者聽於京闈鄉試果有武藝智謀許府衛從公禮薦
以憑應試一每月初二日十六日教官率幼官子弟於
城外空地演習弓馬一在京千百戸鎮撫應襲子弟願
入武學者聽一在學幼官有策略精通人馬熟閑者從
公禮薦赴部會官試驗奏請任用其餘抱藝八分不及
薦舉年二十五以上三十以下者本學查明送部轉𤼵
各營聽用一幼官武生肄業外每五日一次習演弓馬
各營總兵官兵部堂上官每月各一員下學考驗武庫
司籍其功能歲終檢閱具奏其一次答策文理可觀并
馬步中五六箭者賞鈔一百貫三四箭者五十貫若積
累至於能專其業可以為將或坐營把總守備者不次
擢用十年以上怠於進學者黜退送操一幼官武生考
驗累居優等者十年一次本部會同總兵官舉送各營
各衛遇有坐營把總掌印軍政員缺相兼選用其餘盡
行黜退别選以後每月考校外另委該司官一員不時
點閘逃學十日之上或一次二次者量責半年之上及
連逃三次者呈送法司仍追食過饌米還官依例送操
其教授等官學行出衆作養成材數多者依國子監官
事例陞用南京兵部
武選清吏司
事例
凡所屬軍官亡故老疾應襲替及减革者每歲春秋二
季具本起送咨兵部定奪
凡軍官亡故老疾子孫幼小應得優給及戸無承襲應
優養者行勘明白類咨兵部定奪
凡南京各衛所軍政官員照例五年一次會同五府錦
衣衛堂上官考選會本具奏若軍政官遇有急缺申呈
到部查委見任官員署管候有官之日另行其運粮官
員有缺聽漕運衙門移咨本部查不係為事有礙官員
行衛起送
凡南京軍官為事復職取供抄招年終類咨兵部知會
凡軍職係舊官具告比試者勘取供結咨送兵部聽比
凡軍官應請誥命行勘明白移咨兵部請給
車駕清吏司
事例
凡皇城各門俱於南京旗手等十三衛揀選精壯官軍
輪班守衛從本司委官及科道官不時點閘如牌面字
樣糢糊及盔甲什物損壞行移南京工部給換堪修整
者收𤼵修整若有違犯照例參奏送問
計兩班守衛官軍及帶刀官共六千一百七十九
員名
一班守衛官一百一十七員旗軍二千九百六
十七名帶刀官一十員
二班守衛官一百一十八員旗軍二千九百五
十五名帶刀官一十二員
凡例不勾丁校尉力士年老有疾者勘驗明白類咨兵
部具奏放回照例僉補
凡南京各營騎操馬匹有缺行令照例支租銀及朋合
樁頭銀買補完日行南京太僕寺委官印烙給操
凡南京太僕寺每年報到孳生馬駒應印烙者具奏行
移都察院差御史同本寺委官印烙其各府州孳生牛
犢每三年帶印備用老瘦不堪者變賣銀兩解京
凡南京光祿寺等衙門供應牛隻有倒死者送太平門
外埋瘞退出老瘦不堪者送典牧所收養候有臕息開
呈本司聽用倒死者告行相剥皮張本所具奏類送南
京工部轉該庫交收
凡南京各衛馬快船公差出給勘合裏河者往回限三
箇月限外又過三箇月小甲參問兵部留候聽差者以
批迴日期扣筭上江者限五十日限外過五十日者參
問其小甲過半年者并船夫軍餘參問
凡馬快船應撥通州聽候者江淮濟川二衛輪流委官
給精微批管送
凡撥船裝運物件行移南京都察院及該科差御史給
事中各一員監視品物用米者一船十五扛至二十扛
其餘酌量裝載不許多占夫船其每年撥過船數仍行
移兵部以備查考
凡馬快舡夫甲每十年審實重編民夫逃故者依清軍
例勾補官旗人等借倩役使者參奏治罪
計南京江淮衛大小馬船四百零九隻濟川衛大
小馬船四百零八隻每船一號六百科者民夫五
十名三百料者民夫二十五名
江淮關擺渡馬船二隻
新江關擺渡馬船二隻
浦子口擺渡馬船二隻
龍江關擺渡馬船二隻
儀真擺渡馬船四隻
南京錦衣等四十衛快船九百五十八隻每船
小甲一名軍餘十四名
撥船厰把總指揮三員
造船厰把總指揮三員
錦衣等衛管船撥船委官八十員
凡南京會同館從本司提督
計本館館夫五十九名
馬四十五匹馬夫四十五名
鋪陳四十五副
驢三十頭驢夫三十名
鋪陳三十副
凡南京刑部送到軍伴編𤼵南京錦衣衛各所充當
凡會同館江淮濟川等衛應天等府滁和二州修造船
隻歇役地租工食馬驢鋪陳等項價銀俱本司收受内
租銀送應天府寄庫其餘聽候支用
職方清吏司
事例
凡南京裏城正陽等一十三門外城江東等一十八門
關俱於各衛揀選精壯官軍守把從本部委官與科道
官不時點閘
凡各營及江操官軍俱有原奉𠡠管操武臣統領操練
從内外守備及本部參贊官閱視本部仍委官一員幷
行南京科道差官不時點閘
計營操四處
大教場
小教場
神機營
凡驗軍及存恤新軍俱照在京事例
武庫清吏司
事例
凡南京各衛所逃故軍匠發冊該府州縣清勾其原籍
無丁者聽該府州縣差人賫文查理備由批迴
凡在外軍民戸籍不明解查者本司揭查軍冊行南京
戸部於後湖查民冊備抄類行原籍以憑開豁
凡南京京衛武學從本司提調每月本部堂上官照例
下學考驗
凡南京各衙門皂隸照例差撥其撥剩及扣除還官者
收貯本司以備灾傷州縣撥補
明會典卷一百二十五
