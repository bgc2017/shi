明會典卷一百七十四
翰林院
國初置翰林院正三品衙門設學士承旨學士侍講學
士侍讀學士直學士典簿待制修撰應奉編修典籍檢
閱等官職專制誥史冊文翰等事洪武十四年改正五
品衙門革承旨直學士待制應奉檢閱典簿設孔目五
經博士侍書待詔檢討十八年定設學士侍讀學士侍
講學士為正官孔目為首領官侍讀侍講五經博士典
籍侍書待詔為屬官修撰編修檢討為史官又有秘書
監弘文館及起居注等官後皆不設又設華蓋殿大學
士武英殿大學士文華殿大學士文淵閣大學士東閣
大學士俱正五品班在本院學士上永樂初簡命編修
等官於文淵閣參預機務謂之内閣漸陞至學士等官
洪熙元年以輔導任重加陞至師保及各部尚書侍郎
職銜仍兼學士大學士又添設謹身殿大學以後或由
他官入閣辦事者皆兼學士大學士或止以侍讀等官
入預閣事文淵閣别有印凡機密文字鈐封進至御前
開拆若官吏職役俸粮等項行移各衙門者則用翰林
院印學士一員掌之而凡講讀纂述考校等事各官皆
預焉
事例
凡經筵欽命内閣學士知經筵事或同知經筵事班俱
在尚書都御史上講書展書等官及日講官從内閣於
本院及詹事府春坊司經局官内具名奏請其經筵講
章先送内閣看定封進日講直解看定講畢補進
凡東宫出閣講學内閣官提督講讀其講讀侍班及校
書正字官從内閣於本院及詹事府春坊司經局官内
具名奏請直解先送看定講畢補進其正字例以制勑
房官兼職
凡親王出閣讀書内閣官提督檢討等官講讀擬定經
書起止所習倣字每日送看
凡修實錄史志等書内閣官充總裁本院學士等官充
副總裁皆出欽定纂修從内閣於本院及詹事府春坊
司經局官内具名奏請謄錄催纂制勑誥勑房官皆預
纂修完日進呈其實錄草稿會司禮監官於内府燒燬
凡玉牒十年一次内閣奏請學士等官二員纂修
凡皇子名及各王府奏請子名親王公主及郡王郡主
縣主郡君縣君鄉君封號俱内閣擬奏請旨點用禮部
抄出施行
凡親王及文武大臣賜謚禮部奏准開具揭帖送内閣
擬奏請旨點用本部抄出施行
凡朝廷祭告祝文王府謚冊壙誌諭祭文及文武大臣
諭祭文俱内閣擬撰其謚冊等文禮部抄出施行
凡内閣所掌文官誥𠡠正統間以學士專管後久不設
弘治七年復設
凡内閣所掌制𠡠詔旨誥命冊表寶文玉牒講章碑額
及題奏揭帖等項一應機密文書各王府𠡠符底簿制
勑房書辦文官誥勑及番譯勑書并四夷來文揭帖兵
部紀功勘合底簿等項誥勑房書辦各用中書舍人等
官於本院或各該衙門帶俸遇有陞遷仍舊供職其有
堪别用者亦從吏部推舉
凡駕詣郊壇或巡狩行幸親征内閣官扈從制勑房官
隨行書辦遇有勑旨即時撰寫
凡内閣收貯御製文字實錄玉牒副本古今書籍及紙
劄筆墨等項典籍等官收掌
凡内閣擬撰各王府冊誥及文官誥勑進稿畢編類勘
合中書舍人領出書寫原稿繳納奏捷并賀謝等致詞
鴻臚寺領出宣念
凡兩京鄉試及會試考試官禮部奏行内閣於大學士
學士等官及詹事府春坊司經局官内具名奏請欽命
其會試同考試官於本院侍讀等官及春坊司經局官
内與各衙門官相兼推選收掌試卷用制勑房官一員
凡殿試讀卷官内閣於大學士學士等官内具名從該
部奏請至日與各衙門該讀卷官詳定試卷次日同赴
文華殿内閣官將第一甲三卷以次進讀俟御筆批定
出將二甲三甲姓名填寫黃榜又次日早同赴華蓋殿
内閣官進至御座前以次拆卷將姓名籍貫面奏司禮
監官授制勑房官填榜畢開寫傳臚帖子内閣官一員
捧榜出至奉天殿授禮部尚書制勑房官將帖子授鴻
臚寺官傳臚其受卷彌封掌卷官從内閣於本院及春
坊等官并制勑房官内推選與各衙門官相兼執事
凡頒詔内閣官一員捧詔自奉天殿左門入至華蓋殿
候駕興捧出至奉天殿授于禮部尚書
凡聖節冬至正旦大朝賀及頒詔進實錄等大禮本院修
撰等官四員於奉天殿寶座東西向與中書舍人對立
侍班
凡東宫千秋節及冬至正旦朝賀本院修撰等官二員
於文華殿内與春坊司經局官對立侍班
凡考試歲貢生員禮部奏請出題本部官赴内閣領題
試畢送卷本院官批定去取送部奏請施行
凡考試願就教職舉人監生吏部奏請出題本部官赴
内閣領題試畢送卷本院官批定中否送部奏請施行
凡各處儒學訓導九年考滿吏部出題考試印封文卷
送内閣委本院官批定去取送部奏請施行
凡庶吉士内閣奏請學士等官二員教習本院仍行戶
部給燈油錢兵部撥皂隷刑部給紙劄工部撥房屋順
天府給筆墨光禄寺給酒飯内閣按月考試俟有成效
送吏部銓注本院并除各衙門職事
凡各處舉到幼童奉旨送院讀書習字者月給食米内
閣稽考課業俟有成效奏請擢用其願科舉出身者聽
凡四方番國翻譯文字永樂五年設四譯館内分八館
曰韃靼女直西番西天回回百夷高昌緬甸選國子監
生習譯宣德元年兼選官民子弟委官為教師本院學
士稽考課程後内閣委官提督弘治初奏准科目出身
四品以上官二員提督其官生公會按月從本院印給
仍繳送稽考及食粮授職從吏禮二部奏會内閣出題
考試中否仍從該部奏請施行
凡四譯館習譯監生子弟舊例月支米一石會官考試
一年通習者與冠帶全不通者黜退正統元年奏定考
中一等者冠帶為譯字官又一年再考中授職弘治三
年奏准子弟不許别圖出身三年後考中食粮月給米
一石又三年考中冠帶為譯字官又三年考中授序班
職事初試不中者許再試三試不中者黜退為民監生
初入館照坐監例食粮三年考中食粮一石家小粮仍
舊又三年考中冠帶又三年考中授從八品職事三試
不中者送回本監别用其曾習舉業者非精通譯字不
准應試八年奏准子弟有願習舉者考送順天府應試
凡東宫及親王冠禮内閤官充賓贊婚禮充納徵等使
從禮部奏請欽命
凡朝鮮安南國頒詔及冊封學士等官充正使從禮部
奏請點差
凡兵部清理武官貼黃奏請命學士等官一員同該部
及法司堂上官於闕右門清理本院官專管撰述
凡該繼軍丁告願科舉者兵部奏送本院出題考試批
定中否送本部施行
凡内閣官光禄寺日逐支給料物撥厨役製造酒飯司
禮監撥匠作裝製書籍紙劄工部撥輪班匠供役本院
官酒飯俱於光禄寺支給
凡内閣合用筆墨及雌黃硃墨俱於司禮監關給紙劄
本監及刑部關給本炭惜薪司及工部關給
凡五府六部都察院等衙門關給内府精微文簿開寫
日行事務註銷前件按月奏送本院稽考年終類送司
禮監交收
凡各衙門領𠡠官員俱赴内閣會有𠡠書方赴鴻臚寺
報名辭朝領𠡠
凡國子監生課簿按月送内閣稽考
凡一應官員閒雜人等不許擅入内閣違者治罪
凡本院官吏及帶俸官俸粮舊於禮部帶支後奏准本
院自行收支
南京翰林院事例
凡本院官永樂後止設學士一員掌印遇有員缺從内
閣推舉
凡南京各衙門遇朝廷冊立大禮及上徽號等項合用
慶賀表箋南京禮部行本院撰進
凡本院官吏俸粮與翰林院同
凡本院合用匠役於南京工部撥給
明會典卷一百七十四
