明會典卷一百六十八
大理寺
國初置大理司正三品衙門設卿少卿丞洪武元年革
十四年復置始改為大理寺正五品衙門其屬置左右
二寺設左右寺正左右寺副左右評事及審刑司官十
九年審刑司革二十二年復陞正三品衙門二十六年
設司務二十九年寺復革後改寺為司永樂初復為寺
設官仍舊
諸司職掌
本寺官其所屬二寺官職專審錄天下刑名凡罪有出
入者依律照駁事有冤枉者推情辯明務必刑歸有罪
不陷無辜
審錄囚人參詳罪名
諸司職掌
凡刑部十二部都察院十二道五軍都督府斷事官五
司問擬一應囚人犯該死罪徒流者具寫奏本發審笞
杖罪名者行移公文發審另行入遞預先差人連案同
囚送發到寺照依該管地方先從左右寺審錄若審得
囚無冤枉者取訖各囚服辯在官案呈本寺連囚引領
赴堂圓審無異取據原問衙門司獄司印信收管入卷
將囚連案責付原押人收領回監聽候發落候逓到各
項奏本公文到寺將奏本抄白立案務要仔細參詳情
犯罪名比照律條如罪名合律者准擬本寺依式具本
同將原來奏本繳送該科給事中編號收掌然後印
押平允回報原衙門如擬施行如罪名不合律者依律
照駁亦依式具本將原來奏本繳送該科收編駁回原
衙門再擬如二次改擬不當仍前駁回議擬候三次改
擬不當照例將當該官吏具奏送問或中間招情有未
明者必須駁回再問若公文不必抄白就即立案其參
詳罪名准擬合律照駁不合律及送問等項並如前行
若審得囚人告訴冤枉果有明白證佐取責所訴詞狀
案呈本寺連囚引領赴堂圓審相同將囚連案依前發
回原問衙門聽候發落待奏本公文到寺將原來奏本
依式具本如前繳送該科公文止留本寺立案然後仰
令左右寺抄案備開囚人供詞行移隔别衙門再問若
二次番異者再取本囚供狀在官照例具奏會同六部
都察院通政司等衙門堂上官圓審回奏施行
合律照駁式
大理寺卿(臣)某等謹奏為李甲告不應事刑部某部問
擬李甲等一十六名數内合律一十五名不合律張丙
一名有照駁謹具奏聞
一照駁
前件本寺照律張丙合得計贓准竊盜一貫之上律杖
七十罪無出入其刑部某部却依不應律笞四十未審
故失已出張丙杖罪三十所據不當官吏除尚書某侍
郎某取自上裁其子部某部官吏某人合送法司問罪
仍令改正
一准擬
事内干連人王乙等各得笞罪十名陳丁等合得杖罪
四名李甲一名無罪釋放
洪武年月日
番異式
大理寺卿(臣)某等謹奏為某事某衙門問擬某人一名
審問番異原招某囚合隔别衙門再問謹具奏聞
洪武年月日
二次番異式
大理寺卿(臣)某等謹奏為某事某衙門問擬某人等二
名除審擬允當外數内某人一名先為某衙門具本發
審若原係公文者則云公文發審本囚告訴冤枉取責
供詞在官已經照例行移隔别衙門再問去後今據某
衙門發審仍前執稱冤枉除再取供詞在官外本囚合照
例會各衙門堂上官圓審謹具奏聞
准擬某人合得某罪一名
洪武年月日
事例
洪武間令刑部都察院五軍斷事官所按輕重獄囚連
案牘俱送左右二寺覆審冤濫然後送審刑司評駁是
非復轉送磨勘司磨考當否以聞後革去二司諸司刑
獄惟二寺分審其屬在京諸司及直隸衛所府州縣者
左寺審之屬在外十三布政司都司衛所府州縣者右
寺審之今分審地方屬南北兩京五府六部内府京衛
等衙門并未出京長史司者送左寺屬應天順天二府
南北直隸衛所府州縣并在外浙江等布政司都司衛
所邊衛外夷者送右寺
左寺帶管衙門
六科光禄寺
尚寳司中書舍人
承運等十庫宗人府
五府六部
都察院通政使司
詹事府翰林院
國子監太常寺
太僕寺鴻臚寺
行人司太醫院
欽天監上林苑監
五城兵馬司未出京長史司
都稅司太倉等倉
大興隆寺臺基厰
錦衣衛旗手衛
府軍衛府軍左衛
府軍右衛府軍前衛
府軍後衛羽林左衛
羽林右衛羽林前衛
金吾左衛金吾右衛
金吾前衛金吾後衛
虎賁左衛燕山右衛
燕山左衛燕山前衛
大興左衛濟陽衛
濟州衛通州衛
彭城衛永清左衛
永清右衛武功左衛
武功右衛武功中衛
武驤左衛武驤右衛
騰驤左衛騰驤右衛
江淮衛濟川衛
留守中衛留守左衛
留守右衛留守前衛
留守後衛神策衛
應天衛和陽衛
廣洋衛牧馬千戶所
驍騎右衛鎮南衛
龍虎衛龍虎左衛
龍江右衛瀋陽右衛
瀋陽左衛水軍左衛
水軍右衛英武衛
龍江左衛虎賁右衛
武德衛廣武衛
龍驤衛飛熊衛
天策衛豹韜衛
豹韜左衛興武衛
犧牲所鷹揚衛
江隂衛横海衛
義勇左衛義勇右衛
義勇中衛義勇前衛
義勇後衛武成前衛
武成中衛武成後衛
忠義左衛忠義右衛
忠義前衛忠義後衛
神武左衛神武右衛
神武後衛大寧中衛
大寧前衛蔚州左衛
富峪衛會州衛
寬河衛牧馬千戸所
右寺帶管衙門
順天府并合屬州縣
應天府并合屬州縣
北直隸府州縣并衛所
南直隸府州縣并衛所
大寧都指揮使司
萬金都指揮使司
長陵衛
景陵衛
獻陵衛
裕陵衛
孝陵衛
浙江都布按三司并府州縣衛所
江西都布按三司并府州縣衛所
湖廣都布按三司并府州縣衛所
福建都布按三司行都司并府州縣衛所
廣東都布按三司并府州縣衛所
廣西都布按三司并府州縣衛所
四川都布按三司行都司并府州縣衛所
雲南都布按三司并府州縣衛所
貴州都布按三司并府州縣衛所
河南都布按三司并府州縣衛所
陜西都布按三司行都司并府州縣衛所
山東都布按三司并府州縣衛所
山西都布按三司行都司并府州縣衛所
邊衛外譯
永樂七年以來凡兩法司囚犯大理寺官每月引赴承
天門外行人司持節傳旨會同五府六部通政司六科
等官審錄輸情服罪者如原擬發遣其或稱冤有詞則
仍令有司照勘推鞫十四年遣御史分按各道罪囚
罪重者送京令大理寺詳讞十七年諭都察院等官
布政司按察司所擬刑名其間多人命重獄恐有差誤
所以俱令具奏轉達刑部都察院參考仍發大理寺審
刑司詳擬已著為令今後直隸府州縣所擬刑名令一
體具奏十九年奏准刑部都察院問擬囚犯仍照洪
武年間定制送本寺審錄發遣天順二年令每年霜
降後該决重囚刑部都察院及本寺會官審錄八年
詔一應囚犯有奉旨推問者必須經由本寺審錄無得
徑自參奏致有枉人成化十四年奏准每年會官審
錄之時各該原問衙門將見審重囚姓名開報本寺原
審并接管官會審如囚人稱冤即按原卷從衆參詳
十七年命司禮監太監一員會同三法司堂上官於本
寺審錄罪囚以後每五年一次著為令弘治三年奏
准兩法司囚犯有奉旨來說者問擬明白仍具本發本
寺審錄奏請若係機密重情不可漏泄者徑自開具招
由奏訖仍發本寺審錄
凡兩法司發審罪囚本寺承行歴事監生即於來文上
粘小方紙一幅横列本寺少卿寺丞之姓於上寺正寺
副及該掌行評事之姓於其下若奏本粘於護紙上連
囚犯先送評事看詳審覆若情詞不悖議擬相符囚犯
服辯文移停當即書允字於其姓之下其或情詞有異
議擬未當囚犯番異文移舛錯則直隨其事明白批之
次以傳於寺正寺副各批訖承行監生呈於卿少卿寺
丞復各看詳若可允即各書行於其姓之下不然亦隨
事批下該寺附案候圓審相同或參駁或調問各依諸
司職掌定制施行
請旨發落
諸司職掌
凡律内該載請旨發落者本寺開寫犯由罪名奏聞取
自上裁即將奉到旨意於奏本年月後批寫訖就寫某
官批於下押字其餘有奉旨意者亦同此例批寫訖回
寺立案備云前項旨意於平允内開寫回報於各衙門
施行
詳擬罪名
諸司職掌
凡在外都司布政司按察司并直隸衛所府州一應刑
名問擬完備將犯人就彼監收具由申達合干上司都
司并衛所申都督府布政司并直隸府州申呈刑部按
察司呈都察院其各衙門備開招罪轉行到寺詳擬凡
罪名合律者回報如擬施行内有犯該重刑本寺奏聞
回報不合律者駁回再擬中間或有招詞事情含糊不
明者駁回再問
事例
弘治元年奏准内外問刑衙門議擬囚犯律無正條情
犯深重者引律比附奏請定奪不得一概俱擬不應供
招之外不許妄加參語違者在内科道官紏劾在外廵
按御史參究御史有違者本寺查究
月報囚數
諸司職掌
凡本寺每月審過刑部等衙門一應囚數分豁死罪徒
流杖笞等項罪名置立印信文冊著令架閣庫典吏日
逐明白附寫候至月終通類具本奏聞
事例
每半月本寺將審過囚犯并刑部都察院原來奏本通
類封裹屬官賫捧堂上官於御前面奏詳審過審擬合
律若干名先行回報原問衙門依律照例發落某人等
若干名照依欽奉聖旨發落問招不明駁回再問擬罪
不當照駁再擬若干名并本寺日報囚數奏本送科
弘治十五年奏准本寺將在内審錄囚犯并在外轉詳
罪名各自具本封進以便查看
類奏南京罪囚
事例
永樂以後南京大理寺所審徒流已上罪囚先移文回
報原問衙門每季差官類奏請旨發落成化六年以後
俱經本寺復詳其情罪允當者通類奏請回報該寺施
行其不當者照例駁回再問
處决重囚
諸司職掌
凡本寺審過刑部等衙門死罪囚人犯該十惡决不待
時者每月具本覆奏聞訖移文回報各該衙門處决不
係十惡者待秋分後覆奏處决
事例
洪武十九年詔應死重囚俱令本寺覆奏聽决永樂
三年令處决重囚既覆奏仍錄所犯情詞封進四封進
之後再得旨然後處决
凡發審罪囚有事情重大執詞稱冤不肯服辯者具由
奏請會同刑部都察院或錦衣衛堂上官於京畿道問
理奏請發落
審錄在外罪囚
事例
正統六年令本寺選差屬官與刑部都察院官請勑於
南北直隸各布政司會官審錄罪囚成化四年奏准
差本寺寺正及刑部郎中等官往南北直隸會同巡按
御史審錄八年定為常例每五年一次法司請勑差
官往兩直隸各布政司審錄見監一應重囚真犯死罪
情真無詞者仍令原問衙門監候呈詳待報處决果有
冤枉即與辯理情可矜疑者陸續奏請定奪雜犯死罪
以下審無冤枉即便發落
南京大理寺
事例
本寺左右二寺帶管衙門與在京同
凡本寺詳審過輕重罪囚每三月一次類奏聖旨就於
本寺奏本上批出欽遵發落成化六年以後奏本俱經
大理寺覆奏得旨發落
凡會審囚犯每五年守備太監奉勑會同南京刑部都
察院於本寺審錄每年霜降後本寺會同南京五府六
部都察院通政司科道等官於京畿道審錄若京畿道
有刷卷御史亦在本寺會審
凡本寺每日審過囚犯平允勘合仰貫城鋪鋪兵領送
通政司掛號分送刑部都察院衙門大理寺平允勘合
本寺差辦事吏送通政司掛號施行
明會典卷一百六十八
