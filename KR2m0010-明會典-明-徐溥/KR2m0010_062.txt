明會典卷六十二
禮部二十一
冠禮
皇太孫冠禮
永樂九年定前期二日各執事官於本部習儀次日赴
華蓋殿習儀前期錦衣衛設幕次於華盖殿之東序鴻
臚寺設掌贊宣𠡠戒等官位於殿内道之東北向西上
設應行禮官屬位於内道東西上設護衛武官位於内
道之西東上設諸執事起居位於武官位之東北向設
通贊典禮二人位於殿内東西相向内侍設皇太孫冠
席於殿内東南西向設醴席於西上南向張帷幄於東
席内陳設裀褥於幄中又張帷於序外内侍陳服於内
内東領北上衮服九章翼善冠絳紗袍緇纚網巾犀簮
三物同箱在服南櫛實於箱又在南司尊實醴於側尊
加勺羃設於醴席之南設坫於尊東置二爵於坫進饌
者實饌設於尊北諸執事者皆立於其所冕九旒翼善
冠緇纚網巾各以箱盛候是日早上御奉天殿傳制遣
官制詞曰朕皇太孫某冠命卿等持節行禮傳制畢掌
冠官持節至華盖殿行禮候節至禮部鴻臚寺等官詣
東序啓皇太孫出迎殿門外贊禮導皇太孫迎節至殿
置於中設香案樂作贊禮贊皇太孫行四拜禮畢禮部
等官啓皇太孫詣冠席内侍二人夾侍皇太孫即席正
南向樂止引禮引賓贊以次詣罍洗樂作搢笏盥手帨
手訖出笏樂止自西階執緇纚及網巾者升掌冠降一
等受之進皇太孫席前北面立祝曰吉月令辰乃加元
服懋敬是承永介景福畢供奉官束髮掌冠跪加網巾
樂作賓興席南北面立贊冠者北面跪正之興立於掌
冠後内使跪進服訖樂止掌冠啓皇太孫復坐執翼善
冠者升掌冠降二等受之右執項左執前進皇太孫席
前北面立祝曰冠禮申舉以成令德敬慎威儀惟民之
式畢乃跪冠樂作掌冠興席南北面立贊跪進席前面
北跪正冠興立於掌冠後皇太孫興内使進絳紗袍服
訖樂止掌冠啓皇太孫復坐贊冠進席前北面跪脱翼
善冠置於箱興内侍跪脱服亦置於席執衮冕者升賓
降三等受之右執項左執前進皇太孫席前北面立祝
曰章服咸加飭敬有虔永固皇圖於千萬年畢乃跪冠
樂作掌冠興席南北向立贊冠者進席前北面跪簮結
紘興立於掌冠後内侍跪進衮服訖樂止禮部等官引
皇太孫降自東階樂作由西階升即醴席南向坐樂止
引禮引掌冠詣罍洗樂作搢笏盥手訖出笏升西階樂
止贊冠者取爵詣司罇所酌醴授掌冠掌冠受爵跪進
於皇太孫席前北面祝曰旨酒孔馨嘉薦載芳受天之
福萬世其昌畢皇太孫搢圭受爵樂奏喜千春之曲飲
訖奠爵進饌者捧饌設於皇太孫席前皇太孫食訖出
圭執事徹饌樂止禮部等官啓請引皇太孫降自西階
詣拜位樂作就位引禮引宣𠡠戒官詣皇太孫位稍東
西向稱有制贊皇太孫跪樂止聽宣𠡠戒詞曰孝事君
親友于兄弟親賢愛民居仁由義毋怠毋驕荗隆萬世
樂作俯伏興拜興拜興拜興拜興平身樂止禮部官啓
禮畢贊禮畢樂作禮部官引皇太孫送節至殿門外引
還東序内侍引還宫樂止掌冠等官復命皇太孫當日
謁廟畢就詣上位前謝及東宫前謝次日文武百官具
朝服稱賀詞曰皇太孫冠禮既成當慶賀次詣文華殿
稱賀次詣皇太孫前行賀禮
親王冠禮
諸司職掌
一前期三日各執事官於本部習儀至日傳制遣官持
節行禮一前期儀衛司先設王邸在東序張帷幄設䄄
褥於序中又張帷於序儀制司設掌贊宣𠡠戒等官序
立位於王邸東稍西向具九旒冕翼善冠絳紗袍等服
并網簮金簮二物各以箱成候持節者至禮部儀禮司
等官啓王出迎門外贊禮導王行節入王邸置中庭樂
作贊王詣香案前四拜畢禮部等官啓就冠席西南向
内侍二人夾侍樂止引禮引賓贊以次詣罍洗樂作搢
笏盥手樂止通贊典儀二人露臺東西向冠席在東序
南西向醴席在西南向行禮之時諸執事官陞自東階
稍西向掌冠者執網巾陞賓降一等受之進王席前稍
北面立祝曰惟茲吉日冠以成人克敦孝友福祿来臻
畢供奉官束髮掌冠跪進網巾樂作贊冠者跪正之興
立掌冠後内侍跪進服訖樂止掌冠啓王復坐執翼善
冠陞賓降二等受之右手執冠後左手執冠前進如前
儀祝曰冠禮斯舉寔由成德敬慎威儀惟民之則畢跪
進冠興樂作掌冠啓復坐贊冠進跪脱翼善冠興内使
跪脫袍服執衮冕者陞賓降三等受之進如前儀祝曰
冠至三加命服用章敬神事上永固藩邦跪進服興樂
作贊冠跪簮結紘興立掌冠後王興内侍跪進衮服訖
樂止禮部官引王降自東階樂作由西階陞醴席南向
坐樂止引禮引掌冠詣罍洗樂作搢笏盥手訖陞西階
樂止贊冠者取爵詣司尊所酌醴授賓賓跪進席前北
面祝曰旨酒嘉薦載芬載芳受茲景福百世其昌畢王
搢圭受爵樂奏喜千春之曲飲訖奠爵出圭進饌饌訖
引王降自西階詣東序易服訖樂止請王詣拜位樂作
引禮引宣𠡠戒官至中庭西向立稱有制王跪樂止宣
𠡠戒曰孝於君親友於兄弟親賢愛民率由禮義毋溢
毋驕永保富貴樂作俯伏興四拜興樂止禮部官啓禮
畢引王還樂止掌冠等官復命王是日謁廟畢就詣父
皇及東宫前謝次日百官稱賀畢詣王府行叩頭禮
成化二十三年續定
習儀
前期各執事官於奉天門前東廡習儀三日
陳設
前期鴻臚寺設王冠所於奉天門前東廡左順門之北
設節案香案各一於廡内之北正中設冠席於東階之
上西向設醴席於西階之上東向光祿寺設司尊所一
於東階之下稍南設盥洗所一於司尊所之南内侍設
帷幄於香案之東冠席之後稍北俱西向帷中設坐椅
几案各一别設案於東階之南司尊所之北具翼善冠
皮弁九旒冕皆以盤盛紅袱覆之置於案具袍服皮弁
服衮服圭帶舄等物皆以箱盛置於幄中案上教坊司
設樂於南
遣官
是日早皇上預告奉先殿畢具皮弁服御華盖殿鴻臚
寺奏請陞殿傳制遣官持節行禮文武百官各具朝服
侍班如常儀
迎節
至期内侍導王先於帷幄中坐候持節將至禮部官啓
王迎節樂作禮部同鴻臚寺卿導王王出階下節至持
節官捧節入置於北正中案上樂止王隨節入持節官
立於節案之東賓及宣𠡠戒宣祝等官序立於東南盥
洗所之次禮部官鴻臚寺卿導王詣香案前立樂作行
四拜禮畢樂止
就冠席
禮部官啓王就冠席樂作禮部官同鴻臚寺卿導王詣
冠席坐樂止内侍二人立於王左右
初加
鴻臚寺鳴讚贊行初加冠禮樂作引禮序班引賓詣盥
洗所搢笏盥手訖樂止鳴讚二員稍南北向立賓陞自
東階稍西向樂作内侍揭盖袱以盤捧翼善冠陞賓降
一等受之樂止賓右手執冠後左手執冠前詣王席前
稍東面立贊宣祝宣祝官祝曰(祝辭與諸司職掌同)祝訖樂作賓
跪進冠訖興復位樂止禮部官啓易服王入帷幄易新
袍服出禮部官啓復坐
再加
鳴讚贊行再加冠禮樂作内侍揭盖袱以盤捧皮弁陞
賓降二等受之樂止賓以右手執弁後左手執弁前如
前儀贊宣祝宣祝官祝曰(祝辭與諸司職掌同)祝訖樂作内侍釋
翼善冠賓跪進皮弁訖興復位樂止禮部官啓易服王
入帷幄易皮弁服舄出禮部官啓復坐
三加
鳴讚贊行三加冠禮樂作内侍揭盖袱以盤捧冕旒陞
賓降三等受之樂止進如前儀贊宣祝宣祝官祝曰(祝辭)
(與諸司職掌同)祝訖樂作内侍釋皮弁賓跪進冕旒訖興復位
樂止禮部官啓易服王入帷幄易衮服出禮部官啓復
坐
釂禮
鳴讚贊行釂禮禮部官啓王詣釂席樂作禮部官同鴻
臚寺卿引王降自東階由西階陞醴席東向坐樂止光
祿寺舉醴卓置於前樂作引禮序班引賓詣盥洗所搢
笏盥手訖取爵詣司尊所酌醴由西階陞詣席前立樂
止贊宣祝宣祝官祝曰(祝辭與諸司職掌同)祝訖賓跪進爵鳴讚
贊王搢圭受爵置於案教坊司啓樂奏喜千春之曲次
啓進酒王舉爵飲訖奠爵於案賓興樂止光祿寺官進
饌大樂作饌至案樂止饌訖贊出圭徹卓賓復位
受𠡠戒
鳴讚贊受𠡠戒禮部官啓王詣受𠡠戒位禮部同鴻臚
臚寺卿引王降自西階由東階詣拜位立樂作引禮序
班引宣𠡠戒官至庭中西向立樂止稱有制鳴讚贊王
跪宣𠡠戒曰(戒辭與諸司職掌同)樂作王俯伏興四拜興樂止鴻
臚寺卿啓禮畢持節官捧節出王送節出門外節行至
階下内侍引王還帷中釋衮冕具翼善冠服回宫持節
及賓贊宣𠡠戒等官復命
謁見
是日王具冕服謁祭奉先殿用樂行禮如常儀仍具冕
服謁見皇太后畢謁見皇上皇后俱行五拜三叩頭禮
次謁皇妃東宫及妃各行四拜禮皆用樂
稱賀
次日早上位常服陞金臺百官常服稱賀致詞云皇子
冠禮已成禮當稱賀行五拜三叩頭禮畢是日朝罷司
禮監請皇子具常服詣奉天門前東廡坐百官常服行
四拜禮
明會典卷六十二
