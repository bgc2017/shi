明會典卷一百六十七
通政使司
洪武三年初置察言司設司令掌受四方章奏尋革十
年始置通政使司正三品衙門設通政使左右通政左
右參議經歴司經歴知事
諸司職掌
本司官職專出納帝命通達下情關防諸司出入公文
奏報四方臣民實封建言陳情伸訴及軍情聲息災異
等事
出納帝命
凡有帝命必當詳審覆奏允當然後施行
通達下情
凡有四方陳情建言伸訴冤枉民間疾苦善惡等事知
必隨即奏聞及告不公不法等事事重者於底簿内謄
寫所告緣由齎狀奏聞仍將所奉旨意於上批寫送該
科給事中轉令該衙門抄行常事者另置底簿將文狀
編號用使關防明立前件連人狀送當該衙門整理月
終奏繳底簿送該科督併承行該衙門回銷
開拆實封
凡天下臣民實封入遞或人齎到司須於公廳眼同開
拆仔細檢看事干軍情機密調撥軍馬及外國來降進
貢方物急缺官員提問軍職有司官員并請旨定奪事
務即於底簿内謄寫略節緣由當將原來實封御前陳
奏畢就於奏本後批寫旨意送該科給事中收轉令該
衙門抄出施行其進繳稅銀文冊勘合通關起解軍囚
等項附簿明白止送該科收不須入奏
關防諸司公文勘合
本司置立出入文簿令各房令典分掌凡内外衙門公
文到司必須辨騐允當隨即於簿内編號注寫某衙門
行某處為某事公文用日照之記勘合用驗正之記關
防畢令鋪兵於文簿内書名畫字遞送若行移不當及
違式差錯洗補互相推調等項事重者入奏區處常事
照依欽定事例在外貼送當該衙門如律在京衙門退
回改正將發過公文并差錯件數月終類奏文簿繳進
若各處公文事干軍情災異機密重事隨即入奏送該
科給事中收如呈禀五軍六部都察院等衙門公文緊
要者入奏仍用欽降勘合用使本衙門印信云寫旨意
貼送當該衙門覆奏施行若誤遞到有施行者奏訖亦
貼送當該衙門無施行者亦入奏送該科給事中收照
月奏
凡本司發過五軍六部都察院及内外諸司衙門公文
并照駁各衙門差錯公文實封等件及行移勘合原告
文狀拏人起數給由人員每月類奏年終通行類數開
奏
事例
洪武十四年令本司職專出納與内外諸司俱無文移
有徑行本司者以違制論永樂四年令本司奏事雖
小必聞
凡每日早朝引奏天下臣民及入逓所奏事或五事七
事遇大寒大暑减免奏數不一
凡軍民人等一應奏告詞訟許本司參詳除謀逆機密
重情無主人命全家被人殘害侵欺係官錢糧偽造寳
鈔私鑄銅錢并干已事情外中間看係革前并不干已
事及審出添捏等項虛情例不該奏告就於本後明白
參出抄送法司該道再加詳審立案不行
凡在京大小衙門但係奏出不分公事私事并在外鎮
守等項内臣陳情已事巡撫都御史巡按等項御史總
兵副參及分守守備備倭等項武職宣慰宣撫招討等
司及府州縣等衙門一應錢糧軍馬刑名乞恩認罪繳
勑等項本冊俱赴本司投進
凡每月以前五府等衙門出入公文等項數目面奏送
科外其給由起復官員仍奏令吏部查
凡天下府州縣奏到本年雨澤本年終面奏類送戶科
凡本司日逐收下奏本夾板年終面奏令錦衣衛差人
運送司禮監交收
凡本司合用紙劄於刑部見收囚人紙劄内關用印色
等項原從順天府買用後奏過於刑部支給官錢買用
凡有大事命官會議及會推文職大臣本司官皆預
凡有大獄命官會問及秋後審錄重囚本司官皆預
凡六科中書舍人行移各衙門俱經本司轉行
凡尚寳司六科中書舍人官員俸糧俱從本司帶支
南京通政使司
事例
凡南京軍民人等陳告狀詞置立底簿將狀編號用使
關防明立前件連人狀送各該衙門整理皆如舊例
凡南京各衙門公文出入俱赴本司掛號
凡每月朔望日各衙門堂上官會議本司掌印官預
凡每歲秋後法司會各衙門官審錄重囚本司掌印官
預
凡南京六科中書舍人行移各衙門俱從本司轉行
凡南京尚寳司六科中書舍人俸糧俱於本司帶支
中書舍人
國初中書省設直省舍人從八品洪武九年改中書舍
人正七品後中書省革更定為從七品衙門職專書寫
誥勑冊符等事
事例
凡本衙門官無正佐例推年深者一人掌印
凡王府自郡王以下至奉國中尉自王夫人以下至鄉
君合給誥命俱從吏部奏准送寫
凡親王郡王并妃初受封號合授金冊銀冊俱從銀作
局造冊文寫完仍從本局鐫刻
凡公侯伯初受封爵合給鐵劵從工部造完送寫誥文
轉送銀作局鐫刻以右一面頒給左一面年終奏送古
今通集庫收貯
凡内外文武官應給誥勑從翰林院領寫該用軸數於
御前奏過印綬監關出寫完與尚寳司及該科官同於
奉天門用寳訖本衙門收貯從該部請旨頒給
凡寫完誥勑類成寳簿一品二品各一扇三品至五品
共一扇六品至九品共一扇其在外官品級雖與京官
相同俱列于後每年終於御前奏過送古今通集庫收
貯
凡誥勑軸俱南京織染局織造齎送印綬監交收本監
會同本衙門官選檢收貯或不堪用仍會同參奏
凡寫誥勑年月成化二十三年奉旨照奏准年月填寫
凡誥勑勘合底簿係印綬監收掌每遇該關數目赴本
監依品級填寫其字號舊用二十八宿等字永樂以後
改用急就章編寫
凡編字號公侯伯本身并追封用仁字蕃王亦用仁字
文官本身用十二支字追封用文行忠信字武臣用千
字文以上每字編滿一千號仍從前續編若王府并駙
馬都尉俱不編號
凡寫誥勑合用紙劄筆墨具奏於司禮監關用其武官
誥勑合用紙劄筆墨該兵部具奏行順天府買用
凡武官誥命舊例用監生謄黃并寫誥共八十名成化
十三年定用三十五名内十五名謄黃二十名寫誥
凡親王之國勑符字號赴内閣謄寫
凡大祀天地分官二員隨駕供事
凡萬夀聖節正旦冬至及傳制傳臚等項各分官四員
於奉天殿侍班
凡東宫千秋令節并正旦冬至分官二員於文華殿侍
班
凡會試委官一員與制勑房官收掌試卷
凡每日各官并監生酒飯俱光禄寺供給
凡各官俸通政司關支監生月糧兵部關支
凡本衙門行移各衙門俱從通政司轉行文華殿門東
房别設中書舍人分直職專奉旨書寫書籍等項内官
職陞遷不一不拘員數
南京中書舍人
後不設
吏科
國初總設給事中正五品洪武四年改正七品六年始
分吏戶禮兵刑工六科各設給事中從七品二十四年
添設都給事中正八品左右給事中從八品改給事中
正九品職專參駁紏劾等事後又定都給事中正七品
左右給事中給事中俱從七品各科並同
事例
凡吏部引選文職官員掌科官一員與本部尚書侍郎
同赴御前請旨選用并看用選官印子填寫榜文
凡吏部選除在外衙門官員該領赴任文憑俱先赴本
科畫字定限考滿官復任同
凡吏部初選有司官該領為政須知俱先赴本科畫字
凡吏部累次選過官缺除大選外每一月或兩月堂上
官赴科附簿以備查考
凡吏部貼黃本科官一員會同稽勲司官赴印綬監領
貼
凡吏部累次選除過官員職名附寫文簿用寳年終本
科奏送印綬監轉送古今通集庫收貯
凡尚寳司奏過文職官員合給誥勑用寳本科官與中
書舍人吏部驗封司官同赴奉天門監視其合追奪從
吏部奏繳者亦會本科官燒燬
凡長安左右門宇衛官繳到文職朝官門籍查有填注
公差患病等項於次月具奏
凡在京文職官員丁憂該領孝字號勘合吏部開具送
科填寫各官俱先赴科畫字
凡天下諸司文職官員考滿到京各具給由文冊送科
稽考
凡天下諸司官吏三年朝覲到京奏繳須知文冊到科
查出錢糧等項數目差錯者經該官吏參奏究治
凡各衙門大小官員不由吏部銓選推舉徑自䑃朧奏
請乞恩傳旨陞除等項本科參出施行
凡内外衙門及巡撫巡按等官保舉官員未當或交通
囑託濫保官員准本科俱參出施行
戶科
事例
凡有司徵收秋糧南京戸部照例刊印勘合給付糧長
將本區合徵稅糧依期送納各該倉庫填寫實收數目
奏繳其勘合仍送本科註銷
凡各鹽運司提舉司合辦鹽課年終具辧完實數造冊
奏繳就差該吏赴科註銷
凡各河泊所魚課年終具辦過數目填完原降勘合奏
繳送科收查
凡在京各衙門放支過糧數每月造冊赴科註銷
凡各府州縣管糧官員及各倉場大使等官考滿給由
各親齎本冊赴科交查
凡街市鋪行不拘軍民人等例各當差本科時常清理
凡光禄寺該收錢糧每季本科差官一員監收
凡甲字等庫官遇考滿等項本科官一員引奏將放過
錢糧等物委官查盤
凡應天府龍江關每年三月將批過各處進關糧米數
目差吏來奏本科官引奏令該衙門查理
凡戶部差官監收各處糧米本科官赴司禮監填給精
微勘合批文一道給付歲滿更替回還仍將原批赴監
銷繳
凡遇節日等項賞賜各衙門官吏監生人等鈔錠本科
官於午門裏照數給散若各科監生辦事半年已滿每
人例賞胡椒折鈔亦從本科給散
凡戶部關給京官折俸絹布等物每月該本科官按冊
磨算如有差錯者參奏
凡戸部關給軍官折俸銀兩每季本科差官一員會同
給散
凡賞賜京衛軍士冬衣布花例出榜文本科掌科官同
給事中一員捧榜面奏付長安右門守衛官領出張掛
其冬衣布花本科與各科每年輪差一員會同給散
凡甲字等十庫該收錢鈔等物每季本科與各科輪差
官一員監收
凡查盤邊方糧草本科與各科官輪差
凡巡視各處牧馬草場及種苜蓿園地本科與各科官
輪差
禮科
事例
凡每日各衙門御前面奏并封進奏本等項事理俱先
具印信奏目送本科查考類寫奏目送司禮監進呈
凡官員人等節錢路費鈔錠及辦事已滿監生折鈔胡
椒并外國賞賜衣服等件俱本科出票給賞仍面奏數
目其前月總數仍於月終面奏
凡御史出巡印信及鎮巡等官關防俱從本科畫字出
給字號關繳
凡行人序班監生差往各王府祭葬報訃伴送夷人等
項該給内府精微批文俱從本科定限事畢送科銷繳
凡朝參官員牙牌應改造者從禮部手本關領俱由本
科出給字號
凡内外給由公差官吏人等朝見本科官引奏該衙門
整理
凡錦衣衛差人勘提囚犯到京本科官引奏請旨
凡禮部給度僧道本科差官一員會同考試
兵科
事例
凡兵部引選襲替武職官員掌科官一員與本部尚書
侍郎御前奉旨同選并看用選官印子
凡兵部選過官員赴任俱先赴本科畫字其文憑定限
給付
凡内外武職比試及總小旗併鎗本科官一員會官監
視定其對偶并批中否送兵部施行
凡内府各門進出事件并内官出入皆有印信大小勘
合填寫關防本科官編成字號并置底簿小勘合用本
科印大勘合用司禮監精微印領出每三日俱給與守
衛官員填寫出入事件填完小勘合送内府收大勘合
送本科收以憑查考
凡皇城内外守衛官軍三日更代每班各衛經歴開寫
名數具奏本送本科類寫揭帖次日早掌科官於御前
奏進及祭享朝賀圍宿官軍并朔望東駕侍衛官軍五
府各衛俱開寫名數具啓本送本科類寫揭帖先一日
於御前奏進
凡揀選守衛及操練官軍本科差官一員會選
凡東南西北四城兵馬司官每月三日一點各城守門
官軍點過本日晩各具奏本送科類寫揭帖次日早送
司禮監
凡兵部造完武職貼黃及續附貼黃并中書舍人寫完
武職誥勑尚寳司官用寳俱本科官一員監視其誥勑
有應追奪者亦同尚寳司官燒毁
凡在京各衙門公差人員合給内府批文俱赴本科關
領鑰匙赴司禮監開門給付事完仍赴本科關領銷繳
凡豋聞鼓下所受狀詞并口外投降男子該收勇士番
人習儀該撥馬騎年例打冰打蓼草等事該撥軍士但奉
旨該本科承行者錦衣衛當直官填寫駕帖送本科僉
名給與施行
凡午門外直宿將軍於夜間或因祭祀遞出鑰匙或以
物投下試騐警忽將軍即赴科來報早朝本科官引至
御前奏知
凡邊方險阻關堡并衝要地方每三年各邊官畫圖送
本科收貯
凡各邊鎮巡等官造獲功及陣亡官軍若出境燒荒里
數并撥過官軍文冊俱送本科收查
凡各邊巡撫官并南北直隸奏差御史印烙過馬駒及
南北太僕寺苑馬寺各都司等衙門印俵過馬牛等數
及天下給過驛馬數南京造過馬快等船并差過起數
各造冊送科收照
凡天下清軍御史清過軍士三年一造冊巡按御史及
二司府州縣官問過充軍人每年一造冊送本科收照
凡兵部清理在京各衛軍士本科差官一員
凡每年巡視各草場牧放馬匹官軍本科差官一員
凡兵部存恤京衛勾到各處軍士每月本科差官一員
凡每月巡視官馬本科與各科輪差官二員
凡每月單日巡視皇城宿直官軍本科與各科輪差官
二員
凡每月點閘各營操練官軍本科與各科輪差官一員
凡南京内官出入公幹并皇城四門出入事件填過精
微勘合將盡先行具奏兵部轉行本科將該給勘合編
完字號赴司禮監用精微印并附底簿給出發南京兵
科給用
刑科
事例
凡法司送到原報并續收實在囚人數目揭帖每月三
次本科早朝奏進
凡法司具奏斬絞罪囚决不待時并秋後處决者本科
仍三覆奏得旨然後行刑
凡擊登聞鼓訴冤并錦衣衛等衙門捉獲人犯三法司
處決罪囚奉欽依者俱該錦衣衛直日官將原給駕帖
填寫緣由并人犯姓名除鼓下詞狀從各科直鼓官批
送外其餘俱送本科列名批鈐以憑送問處決
凡法司見監斬絞罪囚在獄病故者各用手本送本科
註類以備覆奏
凡法司問過罪囚各用揭帖每月初一日輪報各科查
對相同填寫精微文簿仍類送本科收貯
凡在外問刑衙門每年將完銷過兩京法司行移勘合
填寫底簿送本科收貯以備查考
凡每月五城兵馬司捉獲囚數具奏送本科備照
凡每月初法司問過軍職住俸京軍記罪各具報本科
附簿以憑查考
凡各衙門於東安等門進出一應錢糧先該本科編成
字號勘合底簿戶部用印發各門吏收掌將勘合比對
朱墨相同仍以略節填寫底簿送本科稽考
凡奉旨差官勘問在外事情本科與各科官輪差
凡歲終法司問擬過輕重罪囚開數送本科類奏
凡法司奏差勘事審錄决囚等項官員都察院奏差御
史巡按及奏差監生書吏人吏赴各該清軍刷卷提學
巡鹽巡茶巡關等項御史處書辦各該請給内府精微
批文各具手本赴本科轉給本科仍照各項批定立限
期轉發各衙門給付事完各齎原批赴本科轉送内府
銷繳
工科
事例
凡工部軍器局製造軍器本科差官一員試驗
凡囚人運磚贖罪工部於司禮監關領精微簿二扇法
司附簿送本科每月一注以憑稽考
凡工部奏差造墳抽分等項官員各該請給内府精微
批文具手本赴本科轉給本科仍照批定限期給付事
完各齎原批赴本科轉送内府銷繳
凡南京龍江瓦屑壩二處抽分竹木等物每季將收放
過數目造冊差人賫繳本科官引奏查理
凡南京差軍士栽種過漆桐㯶樹苗秧管領百戶具數
前來本科官引奏
凡囚人工役運炭等項工部按季委辦事官管領遇有
逃者本科官引奏挨拏
凡營建監工本科與各科官輪差
凡番中走回男子收充勇士該給房價者錦衣衛官齎
帖到科批寫送部
凡各衙門於午門西安門進出一應錢糧該本科編成字
號勘合底簿戸部用印發各門吏收掌將勘合比對朱
墨相同仍以略節填寫底簿候完俱送本科稽考
凡南京六畜場并在京宣課司等衙門抽分猪羊等物
本科編成字號勘合用印送司禮監等衙門轉發填用
六科通行事例
凡每日早朝六科輪官一員於殿廷左右執筆紀錄
聖旨仍於文簿内注寫本日某官某欽記相同以防壅
蔽
凡處置禮儀邊務等事及軍民人等陳言有關大體者
掌科官奉旨同文武大臣會議
凡舉用文武大臣如總制總兵之類奉旨會推掌科官
皆預
凡兩京大臣方面等官有不職者俱得劾奏或大班面
劾及諸人有不公不法等事俱當劾奏
凡三年天下諸司朝覲畢除黜退外其有公事未完等
項俱大班劾奏
凡一應題奏本内違碍事情及字樣差譌洗補迹汚等
項參出該部抄行
凡各衙門題奏本狀奉旨發落事件開坐具本戶禮二
科俱送吏科刑工二科俱送兵科每日早朝六科掌科
官同於御前進呈
凡各衙門題奏發下聖旨各該衙門堂上官一員隨赴
本科批押于後
凡六科每日收到各衙門題奏本狀奉聖旨者各具奏
目送司禮監交收又置文簿陸續編號開具本狀俱送
監交收
凡各衙門題奏過本狀俱附寫文簿後五日各衙門具
發落日期赴科註銷過期稽緩者參奏
凡各衛該朝官各具職名置卯歷一扇輪送各科每日
早各官赴科領歷畫卯仍將前歷送科月終查考若五
卯以上不到者參究
凡内官内使傳旨各該衙門補本覆奏再得旨然後施
行
凡行慶賀大禮各科官十員導駕二員導表傳制導駕
員數同東宫行慶賀禮導駕導箋俱二員
凡每歲大祀天地都給事中各一員入壇陪祀或分獻
給事中各一員從駕供事
凡郊祀慶成各科官一員於殿上侍宴
凡經筵各科輪官二員侍儀
凡殿試舉人掌科官充受卷等執事官
凡冊封宗室及蕃王或告諭夷邦各科官充副使或正
使
凡三法司奉旨於午門前鞫問罪囚許掌科官同問
凡登聞鼓下每日各科輪官一員如有申訴冤枉并陳
告機密重情者受狀具題夲封進如决囚之日有訴冤
者受狀後批手令校尉停决候旨
凡各科官員并監生俸糧於通政司帶支
凡各科官員并監生每日酒飯俱光祿寺供給
凡各科合用紙劄於刑部關用印色於順天府買用
凡各科行移各衙門俱經通政司轉行
南京吏科
事例
凡直隸府州所屬司獄司等衙門給由官員該給文憑
南京吏部考覈過俱赴本科填給
凡南京各衙門官丁憂除堂上官外其餘該給孝字號
勘合者俱赴本科填給
南京戶科
事例
凡南京各衙門放支過糧數每月造冊赴本科註銷
凡天下造到戶口黃冊俱送後湖收貯本科官與南京
戶部官專管查理曬晾等項
南京禮科
事例
凡南京各衙門差官等項精微批文俱赴本科附簿回
日註銷
南京兵科
事例
凡直隸各衛所總小旗併鎗本科官監視
凡南京各教場該操軍時月本科官點閘
凡馬快船裝載進鮮并進用物件本科官監視
南京刑科
事例
凡每歲秋後審錄重囚本科與各科官皆預
南京工科
事例
凡南京内府衙門及皇城門鋪等處損壞合該修理工
程大者本科官與南京工部等官會勘具奏修理
凡南京丁字戊字等庫軍器錢糧本科與内官同收
南京六科通行事例
凡紏劾言事及行移等項俱與六科同
凡公差官員人等精微勘合各科俱掌管出給
凡每年錦衣等衛所軍士該給冬衣布鈔各科輪散
凡估計兩京光禄寺等處并監收南京甲字等庫錢糧
各科輪管
凡南京皇城内外守衛及京城内外守門官軍各科輪
點
凡各處解到軍人於各衛所存䘏各科輪管
明會典卷一百六十七
