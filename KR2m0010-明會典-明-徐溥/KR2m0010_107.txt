明會典卷一百七
兵部二
貼黃
國初置軍職黃簿以便稽考永樂後委官清理事例甚
詳今具載於後其缺官及更名復姓等項各見本條
寫黃續黃
諸司職掌
凡除官開寫年籍從軍脚色赴内府清理明白寫黃仍
寫内外貼黃與正黃關防走號合同請寶鈐記正黃送
銅櫃收貯内外黃各置文簿附貼亦於内府收掌遇有
陞調襲替官員次日即具陞轉襲替緣由奏聞貼揭續
附如有事故亦須總為置簿揭下附貼以憑稽考
清黃
事例
凡武職除授後有陞調襲替及降調减革等項每三歲
一次清理以本部侍郎一員總其事都御史一員主紏
察翰林院官一員主編纂本部仍委主事一員管理取
撥監生辦事官吏供用將清黃之歲預行在京衛所在
外各都司衛所令各官具親供申部以憑清理
一取送到各官親供類見都司衛所抄出所供緊關大
略將類進貼黃舊册照名挨查如貼黃有名與令供脚
色相同者銷作重名其不同者謄出
一取謄出親供於歷年征克册内查其所供征克地方
於誥勑簿内查其所供受過誥勑於選簿及陞除册内
查其所供除授年月職事仍將舊貼黃對欵通查如供
報明白者照例繕寫若有漏報父兄本身舊名及調守
衛所從軍征克地方年月不同或給授誥勑不供流世
者依舊貼黃添改有供除授職名與原除日期不同者
依選簿陞除册改正若親供詳細而貼黃不開或親供
流官而貼黃作世襲親供調權試職而貼黃作流官或
貼黃歸附年深而親供年淺之類並依親供寫黃
一若有詐冐情弊或以流官作世襲試職署職作實授
或應襲一輩而冐襲二輩或應减革而未經减革或總
小旗妄引事例未經併鎗或調守衛所年月空歇不明
等項難以寫黃者俱駁出造册照問俟繳報另行
一各官繳到回報照問脚色須將原照問總册查對如回
稱拘收誥勑者須開是何年月衛所拘收給還誥勑係千
戶者須開寫正副稱父及伯叔兄弟者須開各人姓名稱
病故者須開本官有無子孫承襲合拘收誥勑者須開本
官父祖姓名衛所職事誥勑道數字號以憑燒毁有重受
誥勑者須開曾無燒毁拘收緣故几查對明白然後寫黃
一寫大黃備開脚色凡姓名舊名年甲貫址從軍歸附
來歷征克地方殺獲次數受賞名目陞授職役調守衛
所并給授誥勑俱要細開仍每姓類作一處分寫或係
逹官另行類出每寫一官後空白六行以備續附寫畢
仍將各姓見任官父祖脚色與類姓舊册通查有相同
者銷作重名止將見任襲替緣由續附若與見任官同
者亦銷作重名如將陞調止將陞調緣由續附凡供殺
獲人馬非親手者不許開寫更名復姓者依今改姓名
寫黃
一小黃止存從軍歸附征克緊要地方并衛所流世職
事總集開寫二本一為内黃一為外黃其紙式指揮千
百戶大小不等每寫一官後各空半幅以備續附
一為事充軍抄沒無承襲及義男女婿充總旗者另行
類姓用白紙開寫仍具事故緣由
一寫畢内外黃依類姓資次編寫字號内黃左比外黃
右比凡編號用武字編訖仍分類都司衛所依式分貼
一清理逹官貼黃於逹官總册選簿并承勑郎審過册
内查對所供鄉貫舊職歸附起數除授陞轉緣由及有
姓無姓有姓者仍舊無姓者類奏賜姓依百家姓編排
其寫黃不類姓上開某人下來歸其編號用逹字餘並
與武官同
一寫黃後將各起逹官親供脚色編寫勘合與黃同進
本部用印鈴記照例給散
缺官
諸司職掌
凡遷調致仕并犯罪罷職等項官員行移到部知會即
便作缺類寫缺本進赴内府遇有欽依除調補缺官員
随於御前銓注以憑附選
事例(見除授官員項下)
更名復姓
諸司職掌
凡軍官或年幼過房乞養今將本姓或幼名到部更改
必須明著緣由奏聞准改仍將改換緣由續附貼黃
事例
洪武十九年令武臣士卒有欲復姓更名者兵部具奏
改正永樂元年令各衛韃靼人同名無姓者照洪武
年間例賜以姓氏仍編置勘合以備稽考中國人不得
冐韃□名以避管事違者治罪十一年令新官義男
女壻例襲流官一次不許出新有擅改姓名詐冐承襲
者處極刑首告者給賞成化十八年令清黃之年將
更名復姓官員類造一册送内府備照
優給
武職子孫妻女有優給之典後又分優飬之例具列於
後
諸司職掌
凡軍官亡故遺下嫡長子女年未出幼或母年老或無
嫡子嫡孫次及庶子或弟或姪合得優給養贍者須憑
各衛保結起送到部審取故官從軍脚色一體委官賫
赴内府比對貼黃相同具奏如是奉旨欽與優給隨即
於御前附寫欽與優給文簿扣筭出幼年分明白開寫
歲數至某年住支或奉特旨陞等優給及流官特與世
襲亦須隨即明白注寫通行抄出緣由立案行移錦衣
衛作數放支其征進陣亡傷故病故總小旗兒男一體
引奏定奪
事例
洪武三年令世襲武臣沒後子孫應繼襲而年幼者紀
其姓名給與半俸沒於王事者給全俸候長襲職四
年定優給例凡軍職陣亡無子弟而有父母若妻者給
全俸三年後給半俸有子弟而年幼者亦同候襲職給
本俸有特旨令其子孫參隨歷練及未授職者給半俸
其病故無子弟而有父母若妻者給半俸終身有子弟
年幼者初年給半俸次年又半之俟襲職給本俸特旨
參隨及未授職者亦給半俸軍士陣亡有妻者月糧全
給三年後守節無依者月給米六斗終身病故有妻者
初年全給次年總小旗月給米六斗軍士給月糧一半
守節者給終身將士守禦城池戰沒病故妻子無依者
守禦官討其家屬有司給行糧送至京優給願還鄉者
亦給糧送回願留見處者依例優給五年奏准凡優
給從征死事者全給從征病故者半給守禦病故及從
征病回而故者不在此例六年令武官殘疾者月給
米二石優養十年有子准承襲無子為民十九年令
故官子女幼者給全俸女出嫁住支父母老者給全俸
終身二十年令京衛官老疾無子孫者全俸優養己
襲替而故再無承襲者亦同二十七年重定優給例
凡武臣在任亡故及征傷失陷者自指揮至所鎮撫妻
並給米五石終身無子孫者亦如之為事亡故無承襲
者不給永樂元年令奉天征討陣亡官員幼男送錦
衣衛優給總小旗幼男錦衣衛食糧出幼原衛補役其
雜犯為事亡故并典刑之子俱照祖職與全俸優給在
外優給官舍婦女有親可依不願赴京者俸糧照例於
所在支給正統七年令武職子弟優給但在父兄沒
後十年内曾告衛者行勘雖出十年亦准十年外告者
不准十四年令優給優養官願回原籍或南京者俸
糧随所在官司關支願在京者俱折銀布景泰二年
令口外官願留在京優給優養者俱於後軍都督府𢃄
管天順元年令逹官病故無應襲而有正妻者月支
米一石優養終身成化五年令世襲官陣亡其子合
陞流官者依該陞俸優給流官病故其子止給世襲俸
七年令戶絶官優養不分新舊母女俱月支米五石
妻二石母妻終身女係新官者出嫁住支係舊官者十
四歲住支犯姦反改節者不准弘治七年令武職亡
故無子孫承襲有親叔年老不堪承襲者仍月支米三
石優養待十年無子照例為民九年令應襲舍人犯
強盗者其弟姪依父原職降一級優給十年令優給
子孫在京各衛按季具名數引赴專管官司審驗在外
從本衛掌印官按季查點
凡武職年老戶無承襲者支全俸優養入大選應襲人
殘疾者舊官依洪武六年例新官給全俸入大選不限
年歲母女支優養者新舊官俱入大選妻不准繼母與
嬸優養視妻例月支米二石若武職故其子優給亦故
戶無次丁者其母止作故官妻月支米二石優養舊官
為失機等事問發未復職者子孫優給與半俸
誥勑
給授
諸司職掌
凡武官所授一品至五品曰誥命六品以下曰勑命其
有應合給授者須憑各官報到從軍脚色比對内外貼
黃年籍并見授職事流世相同然後奏聞謄黃照品定
奪散官寫誥給授如犯法得罪應合追奪到部進送内
府收貯若充軍征進者置簿編收其典刑及亡故無嗣
者會官燒毁
正一品(初授特進榮禄大夫陞授特進光禄大夫)
從一品(初授榮禄大夫陞授光禄大夫)
正二品(初授驃騎將軍加授龍虎將軍)(陞授金吾將軍)
從二品(初授鎮國將軍加授奉國將軍)(陞授定國將軍)
正三品(初授昭勇將軍加授昭武將軍)(陞授昭毅將軍)
從三品(初授懷遠將軍加授安遠將軍)(陞授定遠將軍)
正四品(初授明威將軍加授廣威將軍)(陞授宣威將軍)
從四品(初授宣武將軍加授信武將軍)(陞授顯武將軍)
正五品(初授武德將軍陞授武節將軍)
從五品(初授武略將軍陞授武毅將軍)
正六品(初授昭信校尉陞授承信校尉)
從六品(初授忠顯校尉陞授忠武校尉)
續寫
事例
凡武官誥勑正統後專差通政司官一員提督遇有襲
職替職等項官員賫誥前來告續者查對明白照例續
寫類奏給還凡已經給授者並依此例不許重給
封贈
諸司職掌
凡武職有功應封贈祖父母父母妻室者照依欽定資
格一品封贈三代二品三品封贈二代四品以下封贈
一代各照見任職事依例封贈
正一品至從六品
曾祖父祖父父各照見授職事對品封贈
正從一品
曾祖母祖母母妻各封贈夫人
正從二品
祖母母妻各封贈夫人
正從三品
祖母母妻各封贈淑人
正從四品
母妻各封贈恭人
正從五品
母妻各封贈宜人
正從六品
母妻各封贈安人
事例
洪武二十四年令凡武職父見任不封嫡繼母在所生
庶母不封再醮之婦不封嫡繼母已故所生母見在合
照子職封嫡繼母及所生母故止贈嫡母繼母或在嫡
母已故合封繼母贈嫡母兄從軍弟襲其職合封贈父
母伯叔從軍姪代襲者係為人後合封贈伯叔父母襲
祖職者止封贈本父母其致仕官陞除不與陞授止與
原授凡試職官及弟男子姪并致仕官不授誥有特旨
與者不在例其父祖原授官職大未經封贈今子孫見
襲官職小該給誥命其祖母并母俱依父祖原職封贈
若父祖原授官職小今子孫見授官職大其祖母并母
俱依子孫職封贈二十九年令凡義男承襲義父官
職又随義父姓者當封贈義父母若出姓者不封贈其
親父母亦未得封贈若本官以後自立功陞職者許封
贈親父母若代義父總旗先鋒身沒後自立功得官而
尚随義父姓者封贈義父母出姓者封贈親父母女壻
承襲妻父職事者封贈妻父母若代妻父總小旗役後
自得官者當封贈父母永樂二十年令武職已故妻
有子承襲者准贈無子者不許正統六年令武官有
廢疾或年幼其弟若叔替職者兄姪終身無子方得封
妻婦人夫與子俱有官依文職例從其高者封贈天
順四年奏准朵顔三衛等原授職事勑書有賫至告襲
者拘收在部俟定奪職事後給與新勑照回拘收舊勑
通類年終會官燒毁
凡土官無封贈父祖例止給與本身誥勑
加贈
諸司職掌
凡武官殁於王事者照依生前職事加贈二等死於鋒
鏑者照依生前職事褒贈三等
軍務
軍務除開設衛所仍係本司其餘見屬職方司掌行今
並載職掌原文及事例以存舊制
開設衛所
諸司職掌
凡内外衛所軍士隊伍俱有定數如是奉旨差人點視
填給勘合戶由於内明寫收軍來歴緣由除開設衙門
原有旗軍外其續後調到補伍軍士必須窮䆒原伍旗
軍下落明白庶不迷失軍伍如是伍内空歇未填勘合
亦須咨呈該府著令勾補以憑填給其新收軍人應關
戶由者一體照戶出給勘合戶由
事例(見職方司及車駕司守衛項下)
聲息
諸司職掌
凡腹裏邊境險要去處或有嘯聚者飛報聲息到部火
速入奏母得遲滯
事例(見職方司)
賞賜
朝廷賞賜軍官原無定例其功次賞賜則有等第今附
列於後
諸司職掌
几奉特旨賞賜軍官須憑來文開寫姓名職事衛所欽
賞銀鈔叚疋等項數目審對明白具本引奏給賞
事例
凡軍功賞賜之等有三曰加賞曰給賞曰量賞俱查照
功次移文禮部照例施行其軍前激賞勘合銀牌遇有
奏討臨時請旨關給
見行賞賜等第
給賞
陜西三邊都指揮每員銀五兩綵段一表裏指揮每員
銀三兩綵段一表裏千百戶鎮撫每員銀二兩絹二疋
旗軍舍餘總小甲人等每名銀二兩布二疋
大同宣府與陜西三邊同
遼東都指揮每員銀二兩綵段一表裏指揮每員銀一
兩絹布各二疋千百戶鎮撫每員絹布各二疋旗軍舍
餘人等每名絹二疋
雲南都指揮每員鈔一千貫綵叚三表裏指揮每員鈔
八百貫綵叚二表裏千戶衛鎮撫每員鈔六百貫綵叚
一表裏百戶所鎮撫每員鈔五百貫絹三疋旗軍舍餘
每名鈔三百貫絹布各一疋
四川指揮每員鈔六百貫綵叚一表裏千戶每員鈔五
百貫絹三疋旗軍每名鈔三百貫絹布各一疋
湖廣都指揮每員鈔八百貫綵叚二表裏指揮每員鈔
六百貫綵叚一表裏千戶衛鎮撫每員鈔六百貫絹三
疋百戶所鎮撫每員鈔五百貫絹二疋旗軍人等每名
鈔三百貫絹布各一疋
廣東貴州與湖廣同
加賞
各照地方則例於正賞外仍加一倍
量賞
陜西三邊應得銀兩綵叚表裏者减去綵叚表裏加絹
二疋應得銀兩絹布者减去絹布
大同宣府都指揮每員銀三兩綵叚一表裏指揮每員
銀二兩絹一疋千百戶等官每員銀一兩絹一疋旗軍
人等每員銀一兩布一疋
遼東都指揮每員銀一兩絹布各二疋指揮每員銀一
兩絹布各一疋千百戶等官每員絹二疋旗軍舍餘人
等每名絹布各一疋
雲南指揮每員鈔七百貫綵叚一表裏千戶衛鎮撫每
員鈔五百貫絹三疋百戶所鎮撫每員鈔四百貫絹二
疋旗軍舍餘人等每名鈔二百貫布一疋
四川應得鈔貫綵叚絹布者减去鈔貫
湖廣廣東貴州與四川同
文職按察使照都指揮例知府及土官知府宣慰宣撫
照指揮例同知通判知州推官知縣及土官千戶安撫
長官照千戶例經歷知事檢校縣丞主簿教諭訓導典
史廵檢大使等官照百戶例掾史省祭官義官隂陽生
醫生千夫長百夫長吏舍老人總小甲民壯民欵土舍
逹軍黎兵人等照旗軍例
明會典卷一百七
