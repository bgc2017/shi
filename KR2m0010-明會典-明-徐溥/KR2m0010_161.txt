明會典卷一百六十一
工部十五
織造
各項織造皆隸本司誥勅亦織造之一事至於造冠服
器用必有物料造斛斗秤尺各有法則皆見於諸司職
掌今具列事例于後
段疋
諸司職掌
凡供用袍服段疋及祭祀制帛等項須於内府置局如
法織造依時進送每歲公用段疋務要會計歲用數目
並行外局織造所用物料除蘇木明礬官庫足用蠶絲
紅花藍靛於所産去處税糧内折收槐花梔子烏梅於
所産令民採取按歲差人進納該庫支用
丹礬紅每斤染經用
蘇木一斤
黃丹四兩
明礬四兩
梔子二兩
黑綠每斤用
靛青二斤八兩
槐花四兩
明礬三兩
深青每斤用
靛青四斤
蠶絲
湖州府六萬斤
紅花
山東七千斤
河南八千斤
藍靛
應天府二萬斤
鎮江府二萬斤
揚州府二萬斤
淮安府二萬斤
太平府二萬斤
槐花
衢州府六百斤
金華府八百斤
嚴州府六百斤
徽州府一千斤
寧國府八百斤
廣德州二百斤
烏梅
衢州府一千五百斤
金華府二千斤
嚴州府一千四百斤
徽州府一千五百斤
寧國府一千五百斤
廣德州五百斤
梔子
衢州府五百斤
金華府五百斤
嚴州府二百斤
徽州府五百斤
寧國府五百斤
廣德州二百斤
明令
凡局院成造段疋務要緊密顔色鮮明丈尺斤兩不失
原樣局官常切比較工程合用絲料申請提調正官嚴
加提督但有不堪究治追陪
事例
計各處歲造段疋數目
浙江等布政司并直隸蘇松等府州縣每年織
造紵絲紗羅綾紬絹共三萬五千三百二十四
疋一丈七寸六分遇閏月加二千六百六十二
疋二丈八尺八寸二分
浙江布政司紵絲紗羅紬共一萬二千八百十
疋
紵絲一萬四百三疋線羅五百二十疋生平羅
一千疋紗三百六十六疋色紬五百二十八疋
遇閏月加紵絲七百九十五疋線羅三十一疋
生平羅二十五疋
江西布政司紵絲二千八百三疋遇閏月加二
百四十五疋
河南布政司紵絲八百疋遇閏月加六十七疋
山東布政司紵絲七百二十疋遇閏月加六十
疋
福建布政司紵絲二千二百五十八疋遇閏月
加一百九十一疋二丈四尺
湖廣布政司紵絲一千九百六十一疋遇閏月
加一百六十九疋
山西布政司綾絹一千疋遇閏月加八十六疋
綾五百疋絹五百疋
四川布政司闊生絹四千五百十六疋遇閏月
加三百七十七疋
直隸
蘇州府紵絲一千五百三十四疋遇閏月加一
百三十九疋
松江府紵絲一千一百六十七疋遇閏月加九
十七疋
鎮江府紵絲一千四百四十疋遇閏月加一百
二十疋
常州府紵絲一百疋遇閏月加一十七疋
徽州府紵絲七百二十一疋遇閏月加四十八
疋
寧國府紵絲六百九十六疋遇閏月加四十七
疋
廣德州紵絲二百四十疋遇閏月加一十四疋
揚州府紵絲紬絹共一千一百三十二疋遇閏
月加七十二疋闊生絹七百一疋紵絲一百三
十一疋紬三百疋改織紵絲一百疋自天順三
年起
太平府闊生絹五百疋遇閏月加四十二疋
池州府闊生絹一千一百七十疋遇閏月加九
十一疋
安慶府闊生絹六百疋
織染局衙門内府置局及外局織局所用物料
諸司職掌已具今併以天下織染局具列于後
計天下織染局
浙江杭州府紹興府
嚴州府金華府
衢州府台州府
溫州府寧波府
湖州府嘉興府
江西布政司
福建福州府泉州府
四川布政司
河南布政司
山東濟南府
直隸鎮江府蘇州府
松江府徽州府
寧國府廣德州
凡織造段疋闊二尺長三丈五尺額設歲造者闊一尺
八寸五分長三丈二尺歲造段疋并闊生絹送承運庫
上用段疋并洗白腰機畫絹送織染局婚禮紵絲送針
工局供應器皿黃紅等羅并只孫裼裙發文思院洪
武三年定神帛織文郊祀上天及配饗皆曰郊祀制帛
太廟祖考曰奉先制帛親王配饗曰展親制帛社稷歴
代帝王先師孔子及諸神祇皆曰禮神制帛功臣曰報
功制帛蒼白青黃赤黑各以其宜二十三年罷天下
歲織段疋凡有賞賚皆給絹帛如或缺乏在京織造
宣德十年令各處解到段疋原解人員連原封同該司
官吏辨驗御史送至午門内會司禮監委官及庫官揀
驗堪中收庫不許在部開封正綂元年令各處歲造
段疋等物該府州縣官將織染局見在各色人匠機張
及歲辦并關支領料等物數目開報巡按官以憑稽考
十二年奏准歲造段疋俱令腰封編號開寫提調及
經織造官吏匠作姓名不堪用者照號問罪責其陪償
誥勅
諸司職掌
凡文武官員誥勅照依品級制度如式製造所用五色
紵絲誥身誥帶黃蠟花椒白麫紙劄等項差人赴内府
織染局等衙門關支其公侯襲封鐵劵行下寶源局依
式打造所用瓜鐵木炭須於丁字庫抽分竹木局關支
如遇完備進赴内府鐫嵌
鐵劵尺寸
公
一樣高一尺闊一尺六寸五分
二樣高九寸五分闊一尺六寸
侯
三樣高九寸闊一尺五寸五分
四樣高八寸五分闊一尺五寸
五樣高八寸闊一尺四寸五分
伯
六樣高七寸五分闊一尺三寸五分
七樣高六寸五分闊一尺二寸五分
事例
洪武二年新製鐵券給賜功臣面刻誥文背鐫免罪减
祿之數字嵌以金爲左右二面合以字號凡誥織用
五色紵絲其前織文曰奉天誥命勅織用純白綾其前
織文曰奉天勅命俱用升降龍文左右盤繞後俱織某
年月日造帶俱用五色
冠服
諸司職掌
凡製造皇帝皇太子親王衮冕袍服務要擇日興工仍
擇日以進其餘婚禮粧奩并太常寺祭服淨衣及給賜
衣服冠帶喪禮衫巾并行移針工巾帽二局如法製造
其給賜衣服冠帶須要預先多辦以備不時賞賜
給賜衣服冠帶
圓領貼裏紗帽角帶
事例
永樂十二年添設主事一員於六科廊專管成造賞賜
衣服其紵絲紗羅絹布每套俱有圓領褡□貼裏或女
衣或幼小男女衣賞賜番僧則用紵絲禪衣紵絲賞古
麻氅哈喇藍綾貼裏絹衣貼裏青布衣各壇該用絹布
淨衣每年三起成造共八百五十九套每套四件共三
千四百三十六件
器用
諸司職掌
凡供用器物及祭祀器皿并在京各衙門合用一應什
物行下該局如法成造若金銀銅鐵等器隸寶源局皮
革隸皮作局竹木隸營繕所疋帛隸文思院皆須度量
所料物色委官覆實相同不許多支妄費
事例
洪武元年令太廟器皿易以金造乘輿服御諸物應用
金者以銅代之二年定祭器皆用磁十七年製祔
廟册寶以檀香爲之册文填以金永樂間設器皿厰
本部添設郎中一員專管厰内十二作曰戧金油漆木
竹銅錫捲胎蒸籠桶鏇祭器鐵索每年光禄寺坐出該
用器皿數目題送本部奏准劄付本厰修造完備該寺
差人領用又令守衞軍木牌更造以銅正統十四
年奏准今後在京易辦不急之務如馬槽之𩔖不必遠
取成化五年令親王諡冊寶本部促辦付掌行喪禮
等官順賫其冥器下所司就彼製造六年奏准内監
歲用馬槽及他器皿令南京𩔖送價直在京成造十
二年奏准歲造器皿定數一萬件本部造七千件南京
工部三千件二十一年詔南京工部成造馬槽馬樁
等項粗重之物沿邊軍民運送勞擾自今停免以後缺
用在京衙門成造弘治二年奏准添造器皿一萬二
千件本部八千四百件南京工部三千六百件
凡每歲上用蠅拂等物南京内府造成守備官差人賫
至御前進收
凡各王府及儀賓誥命每軸造匣裝盛并用紅袱紅錦
等物包褁齎送
斛斗秤尺
諸司職掌
凡使用斛斗秤尺著令木秤等匠計算物料如法成造
所用鐵刀木杉木板枋生鐵等項行下龍江提舉司等
衙門照數放支其合用錘鈎行下寶源局督工鑄造如
是成造完備移咨戶部較勘收用
事例
洪武元年令鑄造鐵斛斗升付戶部收糧用以較勘仍
降其式於天下正統元年奏准蘇松等處原降鐵斛
斗升年久廢失見存者少行南京工部照舊式鑄造給
領收掌以備較勘又令各處斛斗秤尺府州縣正官
照依原降式樣較勘相同官民通用仍將式樣常於街
市懸挂聽令比較
明會典卷一百六十一
