明會典卷九十一
禮部五十
喪禮二
高皇后喪禮
洪武十五年定
一聞喪次日文武百官素服行奉慰禮
一在京文武百官於聞喪之四日清晨素服詣右順門
外具喪服入臨臨畢素服行奉慰禮第二日第三日禮
同
一文官一品至三品武官一品至五品命婦於聞喪之
四日清晨素服至乾清宫具喪服入臨行禮不許用金
珠銀翠首飾及施脂粉喪服用麻布盖頭麻布衫麻布
長裙麻布鞋
一在京文武百官及聽除等官人給布一疋自製喪服
一文武官員皆服斬哀自成服日為始二十七日而除
仍素服至百日始服淺淡顔色衣服
一在外文武官喪服服制與在京官同聞訃日於公廳
成服三日而除命婦喪服與京官命婦同亦三日而除
一軍民男女皆素服三日
一自聞訃日為始在京禁屠宰四十九日在外三日停
音樂祭祀百日停嫁娶官一百軍民一月
一上冊諡祭告太廟
一發引文武百官具喪服詣朝陽門外奉辭神主還宫
文武百官素服迎於朝陽門外回宫百官行奉慰禮
一卒哭行祔廟禮
一百官輟朝祭告几筵殿百官素服黑角帶詣中右門
行奉慰禮命婦詣几筵殿祭奠
一凡遇時節及忌日東宫親王祭几筵殿及詣陵拜祭
一小祥上素服烏犀帶輟朝三日是日清晨詣几筵殿
行祭奠禮東宫親王詣陵拜祭京城禁音樂三日禁屠
宰三日百官前期齋戒至日素服黑角帶詣後右門進
香畢行奉慰禮是日外命婦詣几筵殿行進香禮東宫
親王熟布練冠九&KR1645;去首絰負版辟領衰如朝見上位
及受百官啓見素服烏紗帽黑犀帶皇孫熟布冠七&KR1645;
去首絰負版辟領衰皇妃皇太子妃王妃公主及皇孫
女熟布盖頭去腰絰宗室駙馬服齊衰三年練冠去首
絰
一大祥奉神主于奉先殿預期齋戒告廟百官陪祀畢
行奉慰禮各王國禁屠宰三日停音樂三日
永樂元年復上尊諡冊寳前期三日齋戒遣官祭告天
宗宗廟社稷至期行禮次頒詔
文皇后喪禮
永樂五年定
一自次日為始輟朝不鳴鍾鼓上素服御西角門文武
百官素服烏紗帽黑角帶詣思善門外哭臨畢行奉慰
禮明日如之又明日早文武官成服詣思善門外哭臨
畢易素服行奉慰禮凡三日皆如之
一文武百官自次日為始各就公署齋宿至二十七日
止
一文武四品以上命婦成服日為始喪服詣思善門内
哭臨三日而止
一聽選辦事等官各喪服人材監生吏典僧道坊廂耆
老各素服自成服日為始赴應天府舉哀三日
一内外宗室皆成服二十七日而除
一天下大小衙門各遣官進香
一成服後祭祀皇親駙馬共一壇公侯伯共一壇五府
同錦衣衛共一壇六部都察院同文職大小衙門共一
壇文武官四品以上命婦共一壇
一百日上及皇妃皇太子皇太子妃皇孫親王及妃公
主以下及在京文武官并命婦各祭一壇
一周年祭如百日儀百官詣西角門行奉慰禮在京禁
音樂停屠宰七日
一凡遇時節祭祀上位一壇皇妃東宫皇孫各王長公
主公主各王妃各祭一壇
誠孝皇太后喪禮
正統七年定
一遺詔喪服以日易月二十七日而除哭臨三日即止
君臣皆同皇帝成服三日後即聽政天地宗廟社稷及
百神之祀皆勿停宗室諸王但遣官進香不必送喪在
外大小文武衙門並免進香臣民之家勿禁音樂嫁娶
本部議奏事宜
一自開喪日為始不鳴鍾鼓
一諸王世子郡王及王妃郡主以下聞訃皆哭盡哀行
五拜三叩頭禮畢易素服第四日始衰服二十七日而
除
一在京文武官聞喪素服烏紗帽黑角帶自明日始至
第三日每旦詣思善門外哭退於本衙門宿歇不飲酒
食肉第四日具斬衰服至思善門外朝夕哭臨三日各
十五舉聲止凡入朝及在外衙門視事用布裹紗帽黑
角帶素服腰絰麻鞋退即服衰服通前二十七日而除
一文武官一品至四品命婦麻布大袖圓領長衫盖頭
清晨由西華門入至思善門外哭臨三日悉去金銀首
飾仍素服二十七日而除
一在京以聞喪日為始禁屠宰十三日
一軍民素服婦人素服不粧飾俱以聞喪日為始二十
七日而除
一外國四裔使臣行哭臨禮工部造與孝服隨朝官哭
臨及行祭禮
一在京文武官非朝參官及聽選辦事官監生吏典耆
老僧道聞喪即易素服自次日至第三日每旦赴順天
府朝闕設香案哭臨至第四日官各具斬衰服監生人
等素服朝夕哭臨三日各十五舉聲止仍各素服通前
二十七日而除
一遺詔到日在外文武官員人等素服烏紗帽黑角帶
行四拜禮跪聽宣讀訖舉哀再行四拜禮畢各置斬衰
服於衙門内望闕設香案朝夕哭臨三日各十五舉聲
止自是素服通計二十七日而除
一在外官員命婦聞喪素服舉哀三日各十五舉聲素
服通前二十七日而除軍民男女止素服十三日
一南京文職二品武職三品以上衙門在外中都留守
司布政司按察司及總兵官差人進香其餘衙門皆免
皇妃喪禮
永樂十八年定
一聞喪輟朝五日
一初喪祭祀上位祭一壇皇后祭一壇皇妃祭一壇皇
太子祭一壇親王共祭一壇公主共祭一壇
一贈諡冊文行焚黃禮
一七七百日周年二周年每次祭祀壇數與初喪同
一開塋域遣官祠后土
一行内外衙門造辦喪儀銘旌冥器等項
一發引前期辭靈祭祀壇數與初喪同惟增六尚司祭
一壇内官内使祭一壇
一啓奠祖奠遣奠各遣祭一壇
一祭引日文武百官各素服烏紗帽黑角帶送至路祭
處所皇親駙馬共一壇公侯伯文武衙門共一壇外命
婦共一壇
一過門祭祀(内門遣内官外門遣太常寺官行禮)
一下葬遷奠遣祭一壇
一掩壙遣官祠后土
一迎靈轎至享堂行安神禮遣祭一壇
天順七年祭祀初喪七七百日周年二周年辭靈各增
祭一壇
親王喪禮
喪聞上輟朝三日禮部奏差官掌行喪祭禮翰林院撰
祭文諡冊壙誌文工部造銘旌差官造墳國子監取監
生報訃各王府御祭聞喪一壇(牲用牛犢羊豕餘祭止用羊豕)太皇太
后皇太后東宫各一壇在京文武衙門各一壇七七下
葬百日周年二周年除服御祭各一壇(下葬以上凡御祭及東宫文武)
(衙門二祭總差侯伯一員行禮周年以下三御祭各差行人一員禮太皇太后皇太后二祭遣本府内官行禮)
其祭物本布政司轉屬買辦冥器喪儀本處各該衙門
成造其初喪本國内禁屠宰三日禁音樂嫁娶至葬畢
乃止其封内文武衙門各祭一壇非封内者不弔祭發
引在城軍民會送其大小殮七七百日遷柩祖奠發引
下葬題主虞禮本府俱自有祭祀其服制王妃世子衆
子及郡王郡主下至宫人俱斬衰三年封内文武官員
齊衰三日哭臨五日而除在城軍民俱素服五日郡王
衆子郡君為兄及伯叔父服齊衰期年郡王妃服小功
五月
親王妃喪禮
喪聞御祭一壇太皇太后皇太后中宫東宫公主各祭
一壇翰林院撰祭文壙誌文工部造銘旌行布政司委
官開壙合葬及轉屬買辦祭祀品物(祭用羊豕)國子監取監
生報訃各王其冥器喪儀本處各該衙門成造繼妃次
妃祭禮同其夫人則御祭一壇俱造壙祔葬
公主喪禮
喪聞上輟朝一日御祭一壇皇太后中東宫各祭一壇
各公主共祭一壇翰林院撰祭文壙誌戶部給齎粮一
百石工部造銘旌神主魂帛棺槨墳壙誌石冥器儀仗
順天府買辦麻布一百疋及真亭綵卓長明燈油等物
欽天監差官選地擇日國子監取監生報訃各王孝服
花冠等件内府内官監等衙門成造其七七百日周年
二周年除服御祭各一壇下葬輟朝一日上位皇太后
中宫東宫公主各祭一壇皇親命婦共一壇公侯伯都
督命婦共一壇六部等衙門四品以上官命婦共一壇
都指揮指揮命婦共一壇其啓土遷柩祖奠過門過橋
掩壙題主奉安神主虞祭各祭物俱光禄寺備辦
郡王喪禮(世子以下喪禮附)
喪聞上輟朝一日翰林院撰祭文諡冊壙誌文工部造
銘旌行人司差官掌行喪葬禮國子監取監生報訃各
王其祭初聞喪御祭一壇東宫一壇在京文武衙門各
一壇七七百日下葬周年二周年除服御祭各一壇(下葬)
(以上諸祭總遣行人一員行禮周年以下遣布政司官行禮)本布政司委官造墳安
葬及轉屬買辦祭物(祭用羊豕)冥器喪儀等本處各該衙門
成造郡王妃喪禮與親王妃同惟聞喪無公主祭一壇
造墳合葬郡王繼妃次妃喪禮俱與正妃同造壙祔葬
凡世子喪禮聞喪御祭一壇東宫祭一壇七七百日下
葬周年二周年除服御祭各一壇(俱遣本布政司官行禮)翰林院
撰祭文諡冊壙誌文工部造銘旌國子監取監生報訃
各王本布政司委官造墳安葬轉屬買辦祭物冥器喪
儀等本處各該衙門成造
凡長子喪禮聞喪御祭一壇下葬百日周年除服御祭
各一壇(自長子至中尉諸祭俱遣本府長史等官行禮)翰林院撰祭文本布政
司造墳安葬轉屬買辦祭祀品物
凡世孫喪禮聞喪御祭一壇東宫祭一壇下葬百日周
年除服御祭各一壇翰林院撰祭文布政司造墳安葬
轉屬買辦祭物
凡鎮國將軍喪禮與世孫同
凡輔國將軍喪禮無周年除服二祭餘與鎮國將軍同
奉國將軍喪禮無下葬百日周年除服四祭餘與輔國
將軍同
凡鎮國輔國奉國中尉喪禮御祭各一壇鎮輔二中尉
有司造墳安葬奉國中尉有司量與造墳
凡世子妃世孫妃喪禮俱與郡王妃同
凡郡主喪禮與郡王妃同惟無壙志文
凡鎮國將軍夫人下至中尉安人俱御祭一壇造壙合
葬
凡縣主郡君縣君喪禮御祭中宫祭俱一壇造墳安葬
鄉君止御祭一壇(自王妃至安人鄉君諸祭俱遣本府内官行禮)
凡宗室庶人并母妻喪所在有司會同該府教授等官
於本處空閑相應地内造壙葬之
明會典卷九十一
