明會典卷一百三十一
刑部六
鬭毆
明律
鬭毆
凡鬭毆以手足毆人不成傷者笞二十成傷及以他物
毆人不成傷者笞三十成傷者笞四十青赤腫為傷非
手足者其餘皆為他物即兵不用刃亦是拔髮方寸以
上笞五十若血從耳目中出及内損吐血者杖八十以
穢物汚人頭面者罪亦如之折人一齒及手足一指
眇人目抉毁人耳鼻若破人骨及用湯火銅鐵汁傷人
者杖一百以穢物灌入人口鼻内者罪亦如之折
二齒二指以上及髠髮者杖六十徒一年折人肋眇
人兩目堕人胎及刃傷人者杖八十徒二年折跌人
肢體及瞎人一目者杖一百徒三年瞎人兩目折人
兩肢損人二事以上及因舊患令至篤疾若斷人舌及
毁敗人陰陽者並杖一百流三千里仍將犯人財産一
半斷付被傷篤疾之人養贍同謀共毆傷人者各以
下手傷重者為重罪原謀減一等若因鬭互相毆傷
者各驗其傷之輕重定罪後下手理直者減二等至死
及毆兄姊伯叔者不減
保辜限期
凡保辜者責令犯人醫治辜限内皆須因傷死者以鬭
毆殺人論其在辜限外及雖在辜限内傷已復平官
司文案明白别因他故死者各從本毆傷法若折傷法
上辜内醫治平復者各減二等辜内雖平復而成殘廢
篤疾及辜限滿日不平復者各依律全科手足及以
他物毆傷人者限二十日以刃及湯火傷人者限三十
日折跌肢體及皮骨堕胎者無問手足他物皆限五十
日
宫内忿爭
凡於宫内忿爭者笞五十聲徹御在所及相毆者杖一
百折傷以上加凡鬭傷三等殿内又逓加一等
皇家袒免以上親被毆
凡皇家袒免親而毆之者杖六十徒一年傷者杖八十
徒二年折傷以上重者加凡鬭二等緦麻以上各逓加
一等篤疾者絞死者斬
毆制使及本管長官
凡奉制命出使而官吏毆之及部民毆本属知府知州
知縣軍士毆本管指揮千戸百戸若吏卒毆本部五品
以上長官杖一百徒三年傷者杖一百流二千里折傷
者絞若毆六品以下長官各減三等毆佐貳官首領官
又各逓減一等減罪輕者加凡鬭一等篤疾者絞死者
斬若流外官及軍民吏卒毆非本管三品以上官者
杖八十徒二年傷者杖一百徒三年折傷者杖一百流
二千里毆傷五品以上官者减二等若減罪輕及毆傷
九品以上官者各加凡鬭傷二等其公使人在外毆
打有司官者罪亦如之從所属上司拘問
佐職統属毆長官
凡本衙門首領官及所属屬官毆傷長官者各減吏卒
毆傷長官二等佐貳官毆長官者又各減二等減罪輕
者加凡鬭一等篤疾者絞死者斬
上司官與統屬官相毆
凡監臨上司佐貳首領官與所統屬下司官品級高者
及與部民有高官而相毆者並同凡鬭論若非相統屬
官品級同自相毆者亦同凡鬭論
九品以上官毆官長
凡流内九品以上官毆非本管三品以上官者杖六十
徒一年折傷以上及毆傷五品以上若五品以上毆傷
三品以上官者各加凡鬭傷二等
拒毆追攝人
凡官司差人追徵錢粮勾攝公事而抗拒不服及毆所
差人者杖八十若傷重至内損吐血以上及本犯重者
各加二等罪止杖一百流三千里至篤疾者絞死者斬
毆受業師
凡毆受業師者加凡人二等死者斬
威力制縳人
凡爭論事理聽經管陳告若以威力制縳人及於私家
拷打監禁者並杖八十傷重至内損吐血以上各加凡
鬭毆傷二等而致死者絞若以威力主使人毆打而致
死傷者並以主使之人為首下手之人為從論減一等
良賤相毆
凡奴婢毆良人者加凡人一等致篤疾者絞死者斬其
良人毆傷他人奴婢者減凡人一等若死及故殺者絞
若奴婢自相毆傷殺者各依凡鬭傷殺法相侵財物者
不用此律若毆緦麻小功親奴婢非折傷勿論至折
傷以上各減殺傷凡人奴婢罪二等大功減三等至死
者杖一百徒三年故殺者絞過失殺者各勿論若毆
緦麻小功親雇工人非折傷勿論至折傷以上各減犯
人罪一等大功減二等至死及故殺者並絞過失殺者
各勿論
奴婢毆家長
凡奴婢毆家長者皆斬殺者皆凌遲處死過失殺者絞
傷者杖一百流三千里若毆家長之期親及外祖父母
者絞傷者皆斬過失殺者減毆罪二等傷者又減一等
故殺者皆凌遲處死毆家長之緦麻親杖六十徒一年
小功杖七十徒一年半大功杖八十徒二年折傷以上
緦麻加毆良人罪一等小功加二等大功加三等加者
加入於死死者皆斬若雇工人毆家長及家長之期
親若外祖父母者杖一百徒三年傷者杖一百流三千
里折傷者絞死者斬故殺者凌遲處死過失殺傷者各
減本殺傷罪二等毆家長之緦麻親杖八十小功杖九
十大功杖一百傷重至内損吐血以上緦麻小功加凡
人罪一等大功加二等死者各斬若奴婢有罪其家
長及家長之期親若外祖父母不告官司而毆殺者杖
一百無罪而殺者杖六十徒一年當房人口悉放從良
若若家長及家長之期親若外祖父母毆雇工人非折
傷勿論至折傷以上減凡人三等因而致死者杖一百
徒三年故殺者絞若違犯教令而依法決罰邂逅致
死及過失殺者各勿論
妻妾毆夫
凡妻毆夫杖一百夫願離者聽至折傷以上各加凡鬭
鬭傷三等至篤疾者絞死者斬故殺者凌遲處死若
妾毆夫及正妻者又各加一等加者加入於死其夫
毆妻非折傷勿論至折傷以上減凡人二等先行審問
夫婦如願離異者斷罪離異不願離異者驗罪收贖至
死者絞毆傷妾至折傷以上減毆傷妻二等死死者杖
一百徒三年妻毆傷妾與夫毆妻罪同過失殺者各勿
論若毆妻之父母者杖一百折傷以上各加凡鬭傷
罪一等至篤疾者絞死者斬
同姓親屬相毆
凡同姓親屬相毆雖五服已盡而尊卑名分猶存者尊
長減凡鬭一等卑幼加一等至死者並以凡人論
毆大功以下尊長
凡卑幼毆本宗及外姻緦麻兄姊杖一百小功杖六十
徒一年大功杖七十徒一年半尊屬又各加一等折傷
以上各逓加凡鬭傷一等篤疾者絞死者斬若尊長
毆卑幼非折傷勿論至折傷以上緦麻減凡人一等小
功減二等大功減三等至死者絞其毆殺同堂弟妹堂
姪及姪孫者杖一百流三千里故殺者絞
毆期親尊長
凡弟妹毆兄姊者杖九十徒二年半傷者杖一百徒三
年折傷者杖一百流三千里刃傷及折肢體瞎其一目
者絞死者皆斬若姪毆伯叔父母姑及外孫毆外祖父
母各加一等其過失殺傷者各減本殺傷罪二等故殺
者皆凌遲處死其兄姊毆殺弟妹及伯叔姑毆殺姪
并姪孫若外祖父母毆殺外孫者杖一百徒三年故殺
者杖一百流二千里過失殺者各勿論
毆祖父母父母
凡子孫毆祖父母父母及妻妾毆夫之祖父母父母者
皆斬殺者皆凌遲處死過失殺者杖一百流三千里傷
者杖一百徒三年其子孫違犯教令而祖父母父母
非理毆殺者杖一百故殺者杖六十徒一年嫡繼慈養
母殺者各加一等致令絶嗣者絞若非理毆子孫之婦
及乞養異姓子孫致令廢絶者杖八十篤疾者加一等
並令歸宗子孫之婦追還嫁粧仍給養贍銀一十兩乞
養子孫撥付合得財産養贍至死者各杖一百徒三年
故殺者各杖一百流二千里妾各減二等其子孫毆
罵祖父母父母及妻妾毆罵夫之祖父母父母而毆殺
之若違犯教令而依法決罰邂逅致死及過失殺者各
勿論
妻妾與夫親屬相毆
凡妻妾毆夫之期親以下緦麻以上尊長與夫毆同罪
至死者各斬若妻毆傷卑属與夫毆同至死者絞
若毆殺夫之兄弟子杖一百流三千里故殺者絞妾犯
者各從凡鬭法若尊長毆傷卑幼之婦減凡人一等
妾又減一等至死者絞若弟妹毆兄之妻加凡人一
等若兄姊毆弟之妻及妻毆夫之弟妹及弟之妻各
減凡人一等若毆妾者各又減一等其毆姊妹夫妻
之兄弟及妻毆夫之姊妹夫者以凡鬭論若妾犯者各
加一等若妾毆夫之妾子減凡人二等毆妻之子以
凡人論若妻之子毆傷父妾加凡人一等妾子毆傷父
妾又加二等至死者各依凡人論
毆妻前夫之子
凡毆妻前夫之子者減凡人一等同居者又減一等至
死者絞若毆繼父者杖六十徒一年折傷以上加凡
鬭傷一等同居者又加一等至死者斬其故殺及自
來不曾同居者各以凡人論
妻妾毆故夫父母
凡妻妾夫亡改嫁毆故夫之祖父母父母者並與毆舅
姑罪同其舊舅姑毆已故子孫改嫁妻妾者亦與毆子
孫婦同若奴婢毆舊家長及家長毆舊奴婢者各以
凡人論
父祖被毆
凡祖父母父母為人所毆子孫即時救護而還毆非折
傷勿論至折傷以上減凡鬭三等至死者依常律若
祖父母父母為人所殺而子孫擅殺行兇人者杖六十
其即時殺死者勿論
罵言
明律
罵人
凡罵人者笞一十互相罵者各笞一十
罵制使及本管長官
凡奉制命出使而官吏罵詈及部民罵本屬知府知州
知縣軍士罵本管指揮千戸百戸若吏卒罵本部五品
以上長官杖一百若罵六品以下長官各減三等罵佐
貳官首領官又各逓減一等
佐職統屬長官
凡首領官及統屬官罵五品以上長官杖八十若罵六
品以下長官減三等佐貳官罵長官者又各減二等
奴婢罵家長
凡奴婢罵家長者絞罵家長之期親及外祖父母者杖
八十徒二年大功杖八十小功杖七十緦麻杖六十若
雇工人罵家長者杖八十徒二年罵家長之期親及外
祖父母者杖一百大功杖六十小功笞五十緦麻笞四
十
罵尊長
凡罵緦麻兄姊笞五十小功杖六十大功杖七十尊屬
各加一等若罵兄姊者杖一百伯叔父母姑外祖父母
各加一等
罵祖父母父母
凡罵祖父母父母及妻妾罵夫之祖父母父母者並絞
妻妾罵夫期親尊長
凡妻妾罵夫之期親以下緦麻以上尊長與夫罵罪同
妾罵夫者杖八十妾罵妻者罪亦如之若罵妻之父母
者杖六十
妻妾罵故夫父母
凡妻妾夫亡改嫁罵故夫之祖父母父母者並與罵舅
姑罪同若奴婢罵舊家長者以凡人論
訴訟
明律
越訴
凡軍民詞訟皆須自下而上陳告若越本官官司輒赴
上司稱訴者笞五十若迎車駕及擊登聞鼓申訴而
不實者杖一百事重者從重論得實者免罪
投匿名文書告人罪
凡投隠匿姓名文書告言人罪者絞見者即便燒毁若
將送入官司者杖八十官司受而為理者杖一百被告
言者不坐若能連文書捉獲解官者官給銀一十兩充
賞
告狀不受理
凡告謀反逆叛官司不即受理掩捕者杖一百徒三年
以致聚衆作亂攻陷城池及劫掠人民者斬若告惡逆
不受理者杖一百告殺人及強盜不受理者杖八十鬭
毆婚姻田宅等事不受理者各減犯人罪二等並罪止
杖八十受財者計贓以枉法從重論若詞訟原告被
論在兩處州縣者聽原告就被論官司告理歸結推故
不受理者罪亦如之若都督府各部兼察御史按察
司及分司經歴去處應有詞訟未經本管官司陳告及
本宗公事未絶者並聽置簿立限發當該官司追問取
具歸結緣由勾銷若有遲錯不即舉行改正者與當官
官吏同罪其已經本管官司陳告不為受理及本宗公
事已絶理斷不當稱訴冤枉者各衙門即便勾問若推
故不受理及轉委有司或仍發原問官收問者依依告
狀不受理律論罪若追問詞訟及大小公事須要就
本衙門歸結不得轉委違者隨所告事理輕重以坐其
罪
聽訟迴避
凡官吏於訴訟人内關有服親及婚姻之家若受業師
及舊有讐嫌之人並聽移文廽避違者笞四十若罪有
增減者以故出入人罪論
誣告
凡誣告人笞罪者加所誣罪二等流徒杖罪加所誣罪
三等各罪止杖一百流三千里若所誣徒罪人已役流
罪人已配雖經改正放回驗日犯犯人名下追徵用過
路費給還若曾經典賣田宅者著落犯人備價取贖因
而致死随行有服親屬一人者絞將犯人財産一半斷
付被誣之人至死罪所誣之人已決者反坐以死未決
者杖一百流三千里加役三年其犯人如果貧乏無
可備償路費取贖田宅亦無財産斷付者止科其罪
其被誣之人詐冒不實反誣犯人者亦抵所誣之罪犯
人止反坐本罪若告二事以上重事告實輕事招虚
及數事罪等但一事告實者皆免罪若告二事以上
輕事告實重事招虚或告一事誣輕為重者皆反坐所
剰若已論決全抵剰罪未論決笞杖收贖徒流止杖一
百餘罪亦聽收贖至死罪而所誣之人已決者反坐
以死未決者止杖一百流三千里若律該罪止者誣
告雖多不反坐其告二人以上但有一人不實者罪雖
輕猶以誣告論若各衙門官進呈實封誣告人及風
憲官挾私彈事有不實者罪亦如之若反坐及加罪輕
者從上書詐不實論若獄囚已招伏罪本無冤枉而
囚之親屬妄訴者減囚罪三等罪止杖一百若囚已決
配而自妄訴冤枉摭拾原問官吏者加所誣罪三等罪
止杖一百流三千里
干名犯義
凡子孫告祖父母父母妻妾告夫及夫之祖父母父母
者杖一百徒三年但誣告者絞若告期親尊長外祖父
母雖得實杖一百大功杖九十小功杖八十緦麻杖七
十其被告期親大功尊長及外祖父母若妻之父母並
同自首免罪小功緦麻尊長得減本罪三等若誣告重
者各加所誣罪三等其告謀反大逆謀叛窩藏姦細
及嫡母繼母慈母所生母殺其父若所養父母殺其所
生父母及被期親以下尊長侵奪財産或毆傷其身應
自理訴者並聽告不在於名犯義之限若告卑幼得
實期親大功及女壻亦同自首免罪小功緦麻亦得減
本罪三等誣告者期親減所誣罪三等大功減二等小
功緦麻減一等若誣告妻及妻誣告妾亦減所誣罪三
等若奴婢告家長及家長緦麻以上親者與子孫卑
幼罪同若雇工人告家長及家長之親者各減奴婢罪
一等誣告者不減其祖父母父母外祖父母誣告子
孫外孫子孫之婦妾及己之妾若奴婢及雇工人者各
勿論若女壻與妻父母果有義絶之狀許相告言各
依常人論
子孫違犯教令
凡子孫違犯祖父母父母教令及奉養有缺者杖一百
見禁囚不得告舉他事
凡被囚禁不得告舉他事其為獄官獄卒非理凌虐者
聽告若因囚禁被問更首别事有干連之人亦各准首
依法推問科罪其其年八十以上十歲以下及篤疾者
若婦人除謀反逆叛子孫不孝或己身及同居之内為
人盜詐侵奪財産及殺傷之𩔖聽告餘並不得告官司
受而為理者笞五十
教唆詞訟
凡教唆詞訟及為人作詞狀增減情罪誣告人者與犯
人同罪若受雇誣告人者與自誣告同受財者計贓以
枉法從重論其見人愚而不能伸冤教令得實及為人
書寫詞状而罪無增減者勿論
軍民約會詞訟
凡軍官軍人有犯人命管軍衙門約會有司檢驗歸問
若姦盜詐偽戸婚田土鬭毆與民相干事務必須一體
約問與民不相干者從本管軍職衙門自行追問其有
占恡不發首領官吏各笞五十若管軍官越分輙受
民訟者罪亦如之
官吏詞訟家人訴
凡官吏有爭論婚姻錢債田土等事聽令家人告官理
對不許公文行移違者笞四十
誣告充軍及遷徙
凡誣告充軍者民告牴充軍役軍告發邊遠充軍若
官吏故將平人頂替他人軍役者以故出入人流罪論
杖一百流三千里若誣告人說事過錢者於遷徙比
流減半准徒二年上加所誣罪三等併入所得笞杖通
論
受贓
明律
官吏受財
凡官吏受財者計贓科斷無禄人各減一等官追奪除
名吏罷役俱不叙說事過錢者有祿人減受錢人一
等無祿人減二等罪止杖一百各遷徙有贓者計贓從
重論
有禄人
枉法贓各主者通算全科
一貫以下杖七十
一貫之上至五貫杖八十
一十貫杖九十
一十五貫杖一百
二十貫杖六十徒一年
二十五貫杖七十徒一年半
三十貫杖八十徒二年
三十五貫杖九十徒二年半
四十貫杖一百徒三年
四十五貫杖一百流二千里
五十貫杖一百流二千五百里
五十五貫杖一百流三千里
八十貫
不枉法贓各主者通算折半科罪
一貫以下杖六十
一貫之上至一十貫杖七十
二十貫杖八十
三十貫杖九十
四十貫杖一百
五十貫杖六十徒一年
六十貫杖七十徒一年半
七十貫杖八十徒二年
八十貫杖九十徒二年半
九十貫杖一百徒三年
一百貫杖一百流二千里
一百一十貫杖一百流二千五百里
一百二十貫罪止杖一百流三千里
無禄人
枉法
一百二十貫絞
不枉法
一百二十貫之上罪止杖一百流三千里
坐贓致罪
凡者官吏人等非因事受財坐贓致罪各主通算折半
科罪與者減五等
一貫以下笞二十
一貫之上至一十貫笞三十
二十貫笞四十
三十貫笞五十
四十貫杖六十
五十貫杖七十
六十貫杖八十
七十貫杖九十
八十貫杖一百
一百貫杖六十徒一年
二百貫杖一百徒一年半
三百貫杖八十徒二年
四百貫杖九十徒二年半
五百貫之上罪止杖一百徒三年
事後受財
凡有事先不許財事過之後而受財事若枉斷者准枉
法論事不枉斷者准不枉法論
有事以財請求
凡諸人有事以財行求得枉法者計所與財坐贓論若
有避難就易所枉重者從重論其官吏刁蹬用強生事
逼抑取受者出錢人不坐
在官求索借貸人財物
凡監臨官吏挾勢及豪強之人求索借貸所部内財物
者並計贓准不枉法論強者准枉法論財物給主若
將自己物貨散與部民及低價買物多取價利者並計
餘利准不枉法論強者准枉法論物貨價錢並入官給
主若於所部内買物不即支價及借衣服器玩之屬
各經一月不還者並坐贓論若私借用所部内馬牛
駝騾驢及車船碾磨店舍之𩔖各驗日計雇賃錢亦坐
贓論追錢給主若接受所部内饋送土宜禮物受者
笞四十與者減一等若因事而受者計贓以不枉法論
其經過去處供饋飲食及親故饋送者不在此限其
出使人於所差去處求索借貸賣買多取價利及受饋
送者並與監臨官吏罪同若去官而受舊部内財物
及求索借貸之屬各減在官時二等
家人求索
凡監臨官吏家人於所部内取受求索借貸財物及役
使部民若賣買多取價利之𩔖各減本官罪二等若本
官知情與同罪不知者不坐
風憲官吏犯贓
凡風憲官吏受財及於所按治去處求索借貸人財物
若賣買多取價利及受饋送之𩔖各加其餘官吏罪二
等
因公擅科斂
凡有司官吏人等非奉上司明文因公擅自科斂所屬
財物及管軍官吏總旗小旗科斂軍人錢粮賞賜者杖
六十贓重者坐贓論入已者並計贓以枉法論其非
因公務科斂人財物入己者計贓以不枉法論若饋送
人者雖不入已罪亦如之
私受公侯財物
凡内外各衛指揮千戸百戸鎮撫并總旗小旗等不得
於私下或明白接受公侯所與寶鈔金銀段匹衣服粮
米錢物若受者軍官杖一百罷職發邊遠充軍總旗小
旗罪同再犯處死公侯與者初犯再犯免罪附過三犯
准免死一次若奉命征討與者受者不在此限
尅留盜賊
凡巡捕官已獲盜賊尅留贓物不解官者笞四十入已
者計贓以不枉法論仍將其贓併論盜罪若軍人弓兵
有犯者計贓雖多罪止杖八十
官吏聽許財物
凡官吏聽許財物雖未接受事若枉者准枉法論事不
枉者准不枉法論各減一等所枉重者各從重論
明會典卷一百三十一
