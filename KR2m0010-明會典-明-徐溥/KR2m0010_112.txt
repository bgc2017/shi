明會典卷一百十二
兵部七
軍役
軍政至重其目有收補重役冐名缺伍老疾等項皆見
於諸司職掌以後又有存䘏之法今附錄之
諸司職掌
凡内外衛所軍士俱有定數大率以五千六百名爲一
衛一千一百二十名爲一千戶所一百一十一名爲一
百戶所其有衛分軍士數多千百戸所統則一每一百
戶内設總旗二名小旗一十名管領鈐束大小相維以
成隊伍管軍官員操練撫綏務在得宜毋敢紊亂空歇
若逃故老疾勾丁代補中間冐解同名并各項充軍重
復非止一端條開於後
收補軍士
諸司職掌
凡遇各布政司并直隸府州縣勾解内外衛所逃故軍
人正身并戸丁到部審實明白逃軍照例斷發有能自
首者免罪復役其補役戸丁如在京衛分填給勘合差
人送發該衛交割在外衛所送赴該府通類差人押送
取收管回照仍行移各衛收役年老殘疾發回兊換壯
丁其幼小戸下無丁者年十三四以上送衛操練七八
歲以下或發在營或發原籍依親行移該衛紀錄候長
成勾補其有奸頑故推老疾不將壮丁補役者問罪如
律仍勾壮丁若長解不行用心管押依律責限發回根
捕受贓脫放送法司問罪其有民人首報投軍并遠年
歇役軍丁首報着役無衛分者照發外衛有原衛者就
發充軍仍行原籍官司體勘若有規避即提送法司問
罪
重役
諸司職掌
凡有陳告一戸或為垜集首報收集或為事問發在京
在外衛所重復充軍二名三名者須行各衛着落當該
官吏保勘明白及揭照黃册果係同戶别無人丁具奏
定奪其有為事免罪充軍正身并丁多者不准如有隠
瞞丁口朦朧陳告者問罪如律
事例
洪武二十三年令天下衛所有一戶充軍二名者免一
名為民洪熙元年令軍戶重役者不問二處三處止
併一處其餘悉與開豁宣德四年令軍戸重役止有
幼丁二人者出幼之日以一丁補止役一丁補軍餘餘
衛皆免若調發别衛而本衛又勾戶丁補役者勘實發
回聽補見役衛分軍伍其招募等項見丁充軍事故照
名勾補者先解一名次具實有人丁申部擬奏定奪
冒名
諸司職掌
凡有陳告本戶係是民籍止與故軍同名同姓被里甲
人等賣放正軍朦朧冒解者發回合干有司提對曾經
府縣陳告不理着令所管上司衙門歸問若俱不理必
須給批差人先提當該吏典并事内干問人數送法司
對問其有干問府縣官員具奏提取若被在衛軍人供
指就便送法司對問果係故軍生前妄報坐名勾取者
揭照黃册是實改正發回為民仍行原衛着落親管官
旗挨勾應補正軍
事例
宣德四年令民戶與軍姓名相同冒勾解補者照例審
實開豁若同姓同名之人已經到衛食糧三年之上者
不准十年令有妄指同姓同名為軍者雖有該部文
移坐取有司即與保明不許朦朧冒解正統二年令
軍丁訴告冒解者暫收着役行移照勘果係冒解改正
為民妄告者行本衛究治
軍士缺伍
諸司職掌
凡内外衛所軍人或有死亡戶絶或有陞調或為事起
發等項缺下隊伍須要行移衛所保勘明白許令除豁
即於多餘軍内撥補若死亡止有幼丁許令本衛紀錄
在伍作數其在逃未獲務要根勾正身俱各不許撥補
事例(見收補軍士及武庫司清軍項下)
老疾軍人
諸司職掌
凡内外衛所軍人或征進工作傷殘或患痼疾及年老
不堪征差者須要保勘相驗是實許令戶下壯丁代役
若無少壯止有幼小人丁許令該衛紀錄操練仍令老
疾隨營如果戶絶無人揭籍查勘明白具奏除豁聽令
隨營或依親還鄉缺下軍伍於多餘軍内撥補
事例
洪武十五年令各衛軍士年老及殘疾有丁男者許替
役所管官旗留難者坐罪二十三年令老疾軍有子
年一歲二歲該紀錄者皆與正糧候成丁收役不許别
勾以亂隊伍天順八年令府軍前衛幼軍俱終本身
不必遷補成化十七年奏准幼軍有老疾者相視明
白具奏疎放開伍但逃者仍勾其戶丁補役其補役者
亦終本身
存恤
事例
宣德元年令新勾到衛軍士限半月收幇月糧两月葺
理居室俟其安定方許差操四年令天下衛所每軍
一名免原籍戶下一丁差役在營軍餘亦免一丁令專
一供給正統二年差給事中御史各一員本部主事
一員督同五城兵馬巡點存恤有限内差撥及私役科
擾者𠫭奏問罪其各衛仍委官一員專管三年令新
軍逃亡過二百人者該衛存䘏官罰俸五箇月過百人
者二箇月不及百人者两箇月在外衛所依在京例仍
從巡按按察司官點視五年令新到軍人係曾勾赴
衛存恤一次重復在逃者不拘正軍戶丁即送着役不
在存恤之例弘治十三年奏准内外都司衛所官吏
求索新軍財物因而逼勒在逃者指揮十名以上千戶
鎮撫六名以上百戶四名以上各問罪降一級每十名
六名四名各照數逓降不及前數及不曾得財者照常
發落
僉充民壯
軍籍之外有民壯有司僉點以備警急即古民兵之遺
意今附於軍役之後
事例
洪武初立民兵萬戶府簡民間武勇之人編成隊伍以
時操練有事用以征戰事平復還為民有功者一體陞
賞正統十四年令各處招募民壯就令本地官司率
領操練遇警調用事定仍復為民天順元年令招募
民壯鞍馬器械悉從官給本戶有糧與免五石仍免戶
下二丁以資供給如有事故不許勾丁弘治二年令
選取民壯須年二十以上五十以下精壯之人州縣七
八百里者每里僉二名五百里者每里三名三百里者
每里四名一百里以上者每里五名春夏秋每月操二
次至冬操三歇三遇警調集官給行糧其餘照天順元
年例六年令官司私役民壯者照依私役軍餘例問
罪
明會典卷一百十二
