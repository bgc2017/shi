明會典卷一百八十
上二十二衛
在京在外各衛所並見兵部職方司其官制資格見武
選司而錦衣等二十二衛其職掌有異於諸衛者故别
具於此其餘統軍行事彼此相同者不復備載
錦衣衛
洪武初置儀鑾司十五年罷司置錦衣衛統軍與諸衛
同而所隸又有將軍力士校尉人等其職掌直駕侍衛
巡捕等事若有重囚下本衛鎮撫司推鞠二十年以法
凌虐將本衛刑具燒毁以所繫囚送刑部二十六年申
明鞠刑之禁凡罪囚俱送法司永樂後定都北京照例
開設凡職事仍舊而任遇漸加視諸衛獨異云
事例
凡聖節正旦冬至大朝會郊祀等項車駕出入及每日
常朝該設鹵簿儀仗俱本衛提督所屬官校依次陳列
凡每日常朝輪指揮一員千戶二員百戶十員旗校五
百名於奉天門下擺列侍衛聽候糾儀拏人朝退輪百
戶一員巡察皇城四圍其餘分守東華西華等門聽候
宣喚至夜輪百戶二員校尉四十名同該日指揮於内
直房直宿以備傳報其餘出宿外直房
凡郊祀及太廟社稷等祀本衛指揮俱帶刀隨駕直宿
齋宫之外大祀仍命指揮一員守直
凡經筵日本衛掌印官於文華殿侍衛
凡緝訪京城内外姦宄本衛掌印官奉勑專管領屬官
二員旗校八十名其東厰内臣奉勑緝訪别領官校俱
本衛差撥
凡緝捕京城内外盜賊本衛指揮一員奉勑專管領屬
官五員旗校一百名
凡京城内外修理街道疏通溝渠本衛指揮一員奉旨
專管領屬官三員旗校五十名
凡奉旨午門外或京畿道鞠問罪囚本衛堂上官同三
法司官會問
凡每歲秋後承天門外審錄重囚本衛堂上官同三法
司及各衙門官會審
凡奉旨處決重囚本衛從刑科給駕帖差官同法司監
決其囚人家屬或奏訴得旨姑留者校尉從刑科批手
馳至市曹停刑
凡奉旨差官出外勘門事情係會同三法司堂上官者
於指揮内具名上請會同科道部屬官者於千戶内具
名上請
凡奉旨提取罪犯本衛從刑科給駕帖都察院給批差
官前去其差官就於該直千百戶内具名上請
凡殿試舉人本衛堂上官充巡綽官其歲貢生於午門
内考試俱本衛官校看守
凡五軍官舍比試總小旗并鎗本衛堂上堂同内外官
監視仍差撥官校看守
凡侍衛將軍有缺兵部職方司選身材豐偉堪中者開
送本衛試其勇力中者送部具奏收用
凡山陵巡禁樵採每季委百戶二員旗校二十名
凡五城兵馬司地方每季委千戶五員百戶十員旗校
二百五十名分坐各城外地方千戶五員百戶十員旗
校二百五十名分巡俱緝捕盜賊
凡京城内外緝捕喇唬兇徒每季委千戶一員百戶一
員旗校五十名
凡通州張家灣一路緝捕姦盜每季委千戶一員百戶
一員旗校五十名
凡巡察官馬禁私負䭾載每季委千戶二員旗校二十
名
凡京城各門監收課鈔每季委百戶九員
凡會同館監撥夷人乘坐馬疋每季委百戶一員
凡採辦朝會金燈庭燎并貼買軍官及騎操馬匹並於
本衛原撥蘆場内取用
凡本衛值廳額定校尉力士一百名看監百戶一員校
尉力士五十名巡視監墻二十名
經歴司
掌本衛文移出入等事諸衛並同
鎮撫司
掌問理本衛刑名與諸衛同而兼管軍匠後添設鎮撫
二員專理刑名成化十四年始增鑄印信各為一司
事例
凡問刑悉照洪武舊例徑自奏請不經本衛或本衛有
事送問問畢仍自具奏俱不呈堂
凡鞫問姦惡重情得實具奏請旨發落内外官員有犯
送問亦如之舊制俱不用參語
凡東厰及本衛各處送到囚犯弘治十三年令本司從
公審察究問務得真情若有冤枉即與辨理不許拘定
成案濫及無辜
凡獄情宣德六年節奉聖旨看監千百戶等有透漏獄
情者斬成化二十年節奉聖旨一應大小獄情俱要
嚴密關防不許透漏及受人囑託本衛堂上官亦不許
干預有故違者指實奏聞治以重罪
凡本司紙劄正統五年奏准令囚人買用
凡本司獄具弘治十三年奏准悉照各衙門舊制行
凡本司值廳百戶一員當該吏典十名辦事吏二十名
總旗一名校尉三十名看監百戶五員總旗五名校尉
一百名皂隸三十名值堂把門皂隸十一名
錦衣中所錦衣左所錦衣右所
錦衣前所錦衣後所
各所官分領軍士與諸衛同而各所又分十司統領校
尉掌鹵簿儀仗及值駕拏人直宿等事凡本衛各項差
委輪流承行
鑾輿司
大輅一乘玉輅一乘
大馬輦一乘小馬輦一乘
步輦一乘大凉步輦一乘
板轎一乘寳匣一座
具服幄殿一座
擎蓋司
紫方傘四把紅方傘四把
紅曲柄繡傘四把紅直柄華蓋&KR0987;四把
黃直柄繡傘四把紅直柄繡傘四把
黃曲柄繡&KR0987;二把五方傘十把
銀鈴傘二把
扇手司
紅黃羅雙龍扇四十把
紅黃羅單龍扇二十把
紅黃素羅扇四十把紅繡雉方扇十二把
紅繡花扇十二把雙龍夀扇二把
旌節司
金節三對方天戟四對
響節十二對
旛幢司
黃麾一對絳引旛五對
傳教旛五對告止旛五對
信旛五對政平訟理旛一對
龍頭竿五對朱雀幢一
玄武幢一青龍幢一
白虎幢一豹尾二對
羽葆幢五對
班劒司
班劒三對儀刀三對
梧杖三對立瓜三對
卧瓜三對
斧鉞司
金盆罐一副金交椅一把
金脚踏一箇紅紗燈三對
紅紙燈三對魫燈三對
骨朵三對金鉞三對
金鐙三對單龍戟三對
雙龍戟三對
戈戟司
儀鍠氅十對戈氅十對
戟氅十對
弓矢司
盔甲一百副弓矢一百副
刀一百把盾一百面
馴馬司
金鞍錦韀馬三十疋
上中所上左所上右所
上前所上後所中後所
親軍所
各所官分管力士及軍匠其侍衛將軍千百戶總旗等
於中後所支俸食糧凡文移用中後所印信
馴象所
本所官領本衛軍奴養象以備朝會陳列及駕輦䭾寳
之用
旗手衛
國初置旗手千戶所洪武十八年陞為衛永樂中照例
開設掌大駕金鼓旗纛統領隨駕力士及宿衛等事
事例
凡聖節正旦冬至大朝會本衛官先期於御前奏請金
鼓旗纛擺列遇郊祀等項車駕出入則陳於錦衣衛鹵
簿之前每歲六月六日照例奏請晒晾
計開
肅靖旗一對金鼓旗一對
金龍畫角二十四枝鼓四十八面
金四面鉦四面
杖鼓四箇笛四管
板四串門旗四對
白澤旗一對黃旗四十面
金龍旗十二面日月旗二面
風雲雷雨旗四面五星旗五面
列宿旗二十八面北斗旗一面
五嶽旗五面四瀆旗四面
青龍旗一面白虎旗一面
朱雀旗一面玄武旗一面
天鹿旗一面天馬旗一面
鸞旗一面麟旗一面
熊旗一面羆旗一面
紅纛一面皂纛一面
紅節一對小銅角一對
大銅角一對纓頭一箇
豹尾一箇
凡每月朔望日神機營提督官請祭神旗本衛遣官軍
於午門樓上迎請導從至教場祭畢迎回仍如法置放
凡每歲仲秋祭旗纛之神本衛掌印官行禮祭畢復命
凡鐘鼓樓鐘鼓每夜遣軍人依時撞擊以憑巡警
凡宿衛分守皇城南面地方
金吾前衛
洪武間上十衛之一永樂以後照例開設掌守衛皇城
南面及巡警京城各門遇陳設鹵簿掌擎執方天戟二
十四件
金吾後衛
建置同前掌守衛皇城北面及廵警京城各門
羽林左衛
建置同前掌守衛皇城東面及巡警京城各門
羽林右衛
建置同前掌守衛皇城西面及巡警京城各門
府軍衛
建置同前掌守衛皇城南面及巡警京城各門
府軍左衛
建置同前掌守衛皇城東面
府軍右衛
建置同前掌守衛皇城西面
府軍前衛
建置同前掌輪番帶刀侍衞統領幼軍
府軍後衛
建置同前掌守衛皇城北面及巡警京城各門
虎賁左衛
建置同前掌守衛皇城南面及巡警京城各門
金吾左衛
洪武三十五年以燕山左護衛改設掌守衛皇城東面
及巡警京城各門
金吾右衛
洪武三十五年以燕山右護衛改設掌守衛皇城西面
及巡警京城各門
羽林前衛
洪武三十五年以燕山中護衛改設掌守衛皇城南面
及巡警京城各門
燕山左衛
洪武間北平屬衛永樂四年陞親軍掌守衛皇城東面
及巡警京城各門
燕山右衛
改置同前掌守衛皇城西面
燕山前衛
改置同前掌守衛皇城南面及巡警京城各門
大興左衛
改置同前掌守衛皇城北面及巡警京城各門
濟陽衛
改置同前掌守衛皇城南面
濟州衛
改置同前掌守衛皇城南面及巡警京城各門
通州衛
改置同前掌守衛皇城北面及巡警京城各門
各衛通行事例
凡旗手等二十衛指揮等官每日輪四十員懸金牌佩
刀於奉天門丹墀左右侍衛朝退巡綽各門其巡警京
城各門係各衛衛所鎮撫與五軍屬衛相兼
南京錦衣等衛
建置事例見前
明會典卷一百八十
