明會典卷六十
禮部十九
冠禮
天子冠禮
明集禮
前期太史院奉制筮日工部製冕服翰林院撰祝文辭
或用古辭或臨時修撰禮部偹儀注中書省承制命某
官攝太師某官攝太尉既筮日遣某官奏告天地宗廟
行一獻禮訖告示文武百官于皇城守宿清晨具朝服
行禮前一日内使監令陳御冠席于奉天殿正中設香
案與冕服案于御冠席之南香案又御座之南尚寳卿
設寳案于香案之南侍儀司設太師太尉起居位于文
樓之南西向設文官起居位扵太師太尉起居位之後
設武官起居位扵武樓之南設太師太尉拜位于丹墀
内道稍西北向東上設太師太尉侍立位于殿上御席
之西東向設盥洗位于丹陛西階之下東向内贊二人
位于殿上南楹之左右東西相向設文官拜位於内道
之東每等異位重行北面西上設武官拜位於丹墀内
道之西每等異位重行北面東上設使客位於文官拜
位之東北面西上殿前班諸執事起居位於武官起居
位之北東向設侍從班諸執事起居位於文官起居位
之北西向設宿衛鎮撫二人位於東西陛下東西相向
護衛百戶二十四人位扵宿衛鎮撫之南稍後東西相
向典牧所官二人位於乘馬之前東西相向知班位二
人於文武官拜位之北東西相向通贊典禮二人位于
知班之北東西相向通贊在西贊禮在東引太師太尉
二人位於太師之北西立東向引文武班四人位于文
武官拜位之北稍後東西相向引殿前班二人位于引
武班之南引使者二人位于文班之南設殿前班指揮
司官三員侍立位扵丹陛上之西東向光祿官二員位
于丹陛上之東西向拱立司官位扵殿門之左右東西
相向文官侍從班起居注給事中殿中侍御史尚寳卿
位扵殿上之東西向侍從班懸刀指揮位於殿上之西
東向護衛千戶八人位於殿東西門之左右東西相向
典儀二人位扵丹陛上之南東西相向鳴鞭四人位扵
丹陛上北向將軍二人於殿上簾前之左右將軍六人
位扵殿門之左右將軍四人位于丹陛上之四隅將軍
六人于奉天門之左右東西相向是日清晨金吾衛陳
設甲士扵午門外之東西陳五輅扵丹墀之南北向典
牧所陳仗馬扵文武樓之南東西相向陳虎豹于奉天
門外東西相向協律郎陳樂於丹墀文武官之南擊鼓
初嚴催班舍人催文武百官具朝服擊鼓次嚴引班引
文武官各依品從齊班於午門外以北為上東西相向
通班贊禮知班典儀内贊宿衛鎮衛鳴鞭殿内將軍殿
外將軍俱入就位引班引殿前班揮揮光禄卿各依品
從序立于起居位東西相向諸侍衛官俱各服其器服
及尚寳卿侍從官入詣謹身殿後迎擊鼓三嚴引班引
文武官以序入起居位引使客立於文班之後侍儀版
奏外辦御用監令奏請皇帝服空頂幘雙童髻雙玉導
絳紗袍御輿以出侍衛導從警蹕如常儀皇帝將出仗
動和郎作樂太常博士引太常導至奉天殿即御位樂
止捲簾鳴鞭雞唱報時訖拱衛司官由殿西門出降西
階引班引入起居位通班唱各供事殿前班侍從班及
諸執事各就本位引禮引太師太尉先入就拜位引班
引文武官俱入就丹墀拜位知班唱班齊典儀唱拜贊
禮唱鞠躬樂作拜興拜興拜興拜興平身太師太尉及
文武官皆鞠躬拜興拜興拜興拜興平身樂止引禮引
太師先詣盥洗位西向立引禮唱搢笏盥手太師搢笏
盥手引禮唱帨手司巾以巾進太師帨手訖引禮唱出
笏太師出笏引禮引太師由西陛升引禮退就本位本
師至殿西門接引至御席西東向立引禮復引太尉詣
盥洗位西向立引禮贊搢笏盥手太尉搢笏盥手引禮
贊帨手司巾者以巾進太尉帨手引禮贊出笏太尉出
笏引禮引太尉由西陛升引禮退復位太尉至殿西門
内贊接引入立扵太師之南侍儀跪奏請加元服退復
位太尉進就皇帝座前少右跪搢笏脫空頂幘以授内
使内使跪受幘興置巾&KR0808;畢設纚出笏興退立扵西太
師進至御前北向立内使監令就案取冕立于太師之
左太師祝曰令月吉日始加元服夀考維祺以介景福
内使監令奉冕跪授太師太師搢笏跪受冕加冠加簮
纓訖出笏興退立于西内使監令徹櫛纚箱御用監令
跪奏請皇帝着衮服皇帝興着衮服訖侍儀跪奏請就
御座内贊贊進醴樂作太師進就御座北面立光祿卿
奉酒進授太師太師搢笏受酒至御前北面祝曰甘醴
維厚嘉薦令芳承天之休夀考不忘祝訖跪授内使内
使跪受酒捧進皇帝皇帝受酒祭少許啐酒訖以虚盞
授内使樂止内使捧盞降授太師太師受盞興以授光
禄卿光禄卿受盞退太師出笏退復位内贊引太師太
尉出殿西門樂作降自西階引禮接引就丹墀拜位立
定樂止引禮退復位典儀唱拜贊禮唱鞠躬拜興拜興
拜興拜興太師太尉及文武官皆鞠躬樂作拜興拜興
拜興拜興平身樂止贊禮搢笏鞠躬三舞蹈跪三拱手
加額山呼山呼太師太尉文武百官皆鞠躬拜興拜興
拜興拜興平身再山呼出笏就拜興平身典儀唱鞠躬
樂作贊禮唱拜興拜興拜興拜興平身樂止典儀唱禮
畢侍儀奏禮畢皇帝興樂作警蹕侍從導引入宫樂止
引禮引太師太尉及文武百官以次出皇帝改服通天
冠絳紗袍入宫拜謁太后如正旦儀擇日謁太廟其儀
與時祭同見廟之明日百官具公服稱賀畢賜宴于謹
身殿並如正旦冬至朝會儀
明會典卷六十
