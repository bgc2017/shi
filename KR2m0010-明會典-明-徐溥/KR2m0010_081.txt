明會典卷八十一
禮部四十
祭祀二
時享太廟
廟號
洪武元年上高祖考尊諡曰玄皇帝廟號德祖妣曰玄
皇后曾祖考尊諡曰恒皇帝廟號懿祖妣曰恒皇后祖
考尊諡曰裕皇帝廟號熙祖妣曰裕皇后考尊諡曰淳
皇帝廟號仁祖妣陳氏曰淳皇后永樂元年上高廟尊
諡曰聖神文武欽明啓運俊德成功統天大孝高皇帝
廟號太祖后馬氏尊諡曰孝慈昭憲至仁文德承天順
聖高皇后永樂二十二年上文廟尊諡曰體天弘道高
明廣運聖武神功純仁至孝文皇帝廟號太宗后徐氏
尊諡曰仁孝慈懿誠明莊獻配天齊聖文皇后洪熙元
年上仁廟尊諡曰敬天體道純誠至德弘文欽武章聖
達孝昭皇帝廟號仁宗正綂七年上后張氏尊諡曰誠
孝恭肅明德弘仁順天啓聖昭皇后宣德十年上宣廟
尊諡曰憲天崇道英明神聖欽文昭武寬仁純孝章皇
帝廟號宣宗天順六年上后孫氏尊諡曰孝恭懿憲慈
仁莊烈齊天配聖章皇后天順八年上英廟尊諡曰法
天立道仁明誠敬昭文憲武至德廣孝睿皇帝廟號英
宗成化四年上后錢氏尊諡曰孝莊憲穆弘惠顯仁恭
天欽聖睿皇后成化二十三年上憲廟尊諡曰繼天凝
道誠明仁敬崇文肅武宏德聖孝純皇帝廟號憲宗
廟制
國初於闕左建四廟德祖廟居中懿祖居東第一廟熙
祖居西第一廟仁祖居東第二廟廟與主皆南向洪武
元年定以四時孟月及歲除凡王享二年重定時享春
以清明夏以端午秋以中元冬以冬至惟歲除如舊三
年又定時享仍用四孟月惟孟春特享于各廟各行神
奏樂餘時俱奉三祖神主合享于德祖之廟德祖仍南
向三祖以次東西向初獻時亦各奏本廟樂餘皆同奏
德廟樂洪武九年始改建太廟其制前為正殿後為寢
殿俱翼以兩廡寢殿九間以一間為一室中一室奉安
德祖帝后神主懿祖居東第一室熙祖居西第一室仁
祖居東第二室主皆南向几席床榻衾褥楎椸篋笥帷
幔器皿之屬皆如生事之儀及時享于正殿則設德祖
帝后衣冠于神座居中南向(神座俱不奉神主止設衣冠禮畢藏之)懿祖
神座列于左西向熙祖列于右東向仁祖列懿祖之次
西向又以親王配享于東壁功臣配享于西壁孟春擇
上旬吉日孟夏孟秋孟冬用朔日歲暮用除日俱行合
享之禮俱奏德廟之樂不别行特享禮奏各廟樂洪武
三十一年以後奉安高廟神主於寢殿居西第二室南
向正殿神座居熙祖之次東向此南京太廟之制及遷
都北京建廟與南京同洪熙元年奉安文廟神主於寢
殿居東第三室南向正殿神座則居仁祖之次西向宣
德元年奉安仁廟神主於寢殿居西第三室南向正殿
神座則居高廟之次東向宣德十年奉安宣廟神主於
寢殿居東第四室南向正殿神座則居文廟之次西向
天順八年奉安英廟神主於寢殿居西第四室南向正
殿神座則居仁廟之次東向而九廟已備弘治元年始
復建祧廟於寢殿後奉蔵懿祖神主及儀物於其中則
熙祖寢殿神主奉遷于東第一室正殿神座奉遷于西
向首位而仁祖以下皆以次奉遷則憲宗祔廟神主於
寢殿居西第四室正殿神座居宣廟東向之次每歲暮
則復奉懿祖神座於正殿之左居熙祖之上行祫祭之
禮
諸司職掌
一齋戒
凡齋戒前一日太常寺官宿于本司次日具本奏致齋
三日次日進銅人
一省牲(牛九羊八山羊十豕十九鹿一兔四今時享牛十四羊十三山羊十六豕三十)
(兔十二祫祭則各增其一鹿山羊如舊)
凡正祭前二日太常司官奏明日與光禄司官省牲至
次日省牲畢同復命
一正祭陳設
皇高祖前
犢一羊一豕一豋二
鉶二籩豆各十二簠簋各二
帛二(白色奉先制帛)
皇曾祖陳設同
皇祖陳設同
皇考陳設同
共設酒尊三金爵八磁爵十六
篚四于殿東設祝文案于殿西
今皇曾祖已祧太祖太宗仁宗宣宗英宗憲宗陳設並
同
通設酒尊九(祫祭加一)金爵十七(祫祭加二)
磁爵三十四(祫祭加四)篚九(祫祭加一)
親王配享四壇(共二十一位今具列位號)
夀春王妃劉氏上二位第一壇
霍丘王妃翟氏下蔡王安豐王妃趙氏南昌王上六
位第二壇
蒙城王妃田氏旴𣅿王妃唐氏臨淮王妃劉氏上六
位第三壇
寳應王六安王來安王都梁王英山王山陽王招信王
上七位第四壇
第一壇
犢一羊一豕一豋二
鉶二籩豆各十簠簋各二
帛二(展親制串)爵六
第二壇
犢一羊一豕一豋六
鉶六籩豆各十簠簋各二
帛六(展親制帛)爵十八
第三壇
陳設與二壇同
第四壇
犢一羊一豕一豋七
鉶七籩豆各十簠簋各二
帛七爵二十一
共設酒尊三于殿東南北向篚四
功臣配享十壇(今十六壇具列名爵)
中山武寧王徐達開平忠武王常遇春岐陽武靖王李
文忠寧河武順王鄧愈東甌襄武王湯和黔寧昭靖王
沐英虢國忠烈公俞通海蔡國忠毅公張德勝越國武
莊公胡大海梁國武桓公趙德勝泗國武莊公耿再成
永義侯桑世傑河間忠武王張玉東平武烈王朱能寧
國忠莊公王真榮國恭靖公贈少師姚廣孝
各壇
羊一豕一鉶一籩豆各二
簠簋各一帛一(報功制帛)爵三
篚一
共設酒尊三于殿西南北向
一儀注
典儀唱樂舞生就位執事官各司其事導引官導引皇帝
至御位内贊奏就位典儀奏迎神奏樂樂止内贊奏四
拜(百官同)典儀唱奠帛行初獻禮奏樂執事官各捧帛金
爵受酒獻于神御前讀祝官取祝跪于神御右内贊奏
跪典儀唱讀祝讀祝訖進于神御前内贊奏俯伏興平
身(百官同)樂止典儀唱行亞獻禮執事官各以磁爵受酒
獻于神御前樂止典儀唱行終獻禮(儀同亞獻)樂止太常司
卿進立殿東西向唱賜福胙光禄司官捧福酒胙自神
御前中門左出皇帝前内贊奏跪搢圭光禄司官以福
酒跪進内贊奏飲福酒光禄司官以胙跪進内贊奏受
胙出圭俯伏興平身内贊奏四拜(百官同)典儀唱徹饌奏
樂執事官徹饌樂止太常卿詣神御前跪奏禮畢請還
宫奏樂内贊奏四拜(百官同)樂止典儀唱讀祝官捧祝進
帛官捧帛各詣燎位奏樂内贊奏禮畢
一時享祝文
維洪武某年某月某日孝玄孫皇帝(今云孝曾孫嗣皇帝)敢昭告
于高曾祖考四廟太皇太后(今云)八廟太皇太后皇考
憲宗純皇帝時維孟(春夏秋冬)禮嚴祭祀謹以牲醴庶品用
伸追慕之情尚享
一歲暮祝文
時當歲暮明旦新正謹率羣臣以牲醴庶品恭詣太廟
用伸追慕之情尚享
一樂章
迎神(中和之曲)
慶源發祥世德惟崇致我眇躬(今云)助我祖宗開基建
功京都之内親廟在東維我子孫永懷祖宗氣體則同
呼吸相通來格來崇皇靈顯融
初獻(夀和之曲武功之舞)
思皇先祖燿靈于天源衍慶流繇高逮玄玄孫受命追
遠其先明禋世崇億萬斯年
亞獻(豫和之曲文德之舞)
對越至親儼然如生其氣昭明感格在庭如見其形如
聞其聲愛而敬之發乎中情
終獻(熙和之曲文德之舞)
承前人之德化家為國毋曰予小子基命成續(今云)惟
前人之功肇膺天歷延及予小子爰受方國欲報其德
昊天罔極殷勤三獻我心悦懌
徹饌(雍和之曲)
樂奏儀肅神其燕娛告成于祖亦佑皇妣敬徹不遲以
終祀禮祥光煥揚錫以嘉祉
還宫(安和之曲)
顯兮幽兮神運無迹鸞馭逍遥安其所適其靈在天其
主在室子子孫孫孝思無斁
祧廟
成化二十三年十二月憲宗純皇帝將升祔太廟懿祖
神主禮宜奉祧熙祖以下當以次奉遷先期遣官祭告
太廟每廟用犢一上親告憲宗几筵内侍官陳設酒饌
如常儀畢太常寺官同内執事官于太廟奉遷懿祖室
内神主衣冠于德祖室内之左原奉享床幔儀物及正
殿東一位神座俱暫貯于神庫奉先殿懿祖神座儀物
亦貯于内神庫至日奉祔憲宗純皇帝神主于太廟寢
殿内西第四室亦設神座于正殿西第四位東向居宣
宗章皇帝之下奉先殿内亦奉祔神位於西第四室及
新建後殿成奉安懿祖神主衣冠儀物于中南向自後
每歲暮享太廟仍奉請懿祖出臨正殿西向之位以享
祫祭之禮
祫祭
前期太常寺陳設懿祖神座于正殿之左熙祖之上前
一日用祝文酒果遣官祭告太廟云維年月
日孝曾孫嗣皇帝謹遣(某官)敢昭告于八廟
太皇太后皇考憲宗純皇帝兹者歲暮特修祫祭之
禮恭迎懿祖皇帝同臨享祀伏惟鑒知謹告
又用祝文酒果遣官祭告懿祖于祧廟云維年
月日孝曾孫嗣皇帝謹遣(某官)敢昭告于
懿祖恒皇帝兹者歲暮恭于太廟舉行祫祭之禮祗
請聖靈詣廟享祀特伸預告伏惟鑒知謹告
祫祭祝文
維年月日孝曾孫嗣皇帝敢昭告
于八廟太皇太后皇考憲宗純皇帝時當歲暮明旦
新正謹率羣臣以牲醴庶品恭詣太廟特修祫祭之禮
用伸追慕之情尚享
奉先殿
國朝以太廟時享未足展孝思之誠復於宫内建奉先
殿朝夕致敬朔望行禮時節獻新忌辰致祭
忌辰
仁祖淳皇帝(四月十六日)淳皇后(四月二十一日)太祖高皇帝(五月初十)
(日)孝慈高皇后(八月初十日)太宗文皇帝(七月十八日)仁孝文皇
后(七月初四日)仁宗昭皇帝(五月十二日)誠孝昭皇后(十月十八日)宣
宗章皇帝(正月初三日)孝恭章皇后(九月初四日)英宗睿皇帝(正月)
(十七日)孝莊睿皇后(六月二十六日)憲宗純皇帝(八月二十二日)
薦新品物
正月
韭菜四斤生菜四斤
薺菜四斤雞子二百六十箇
鴨子二百四十箇
二月
芹菜三斤薹菜五斤
冰蒌蒿五斤
子鵝二十二隻
三月
茶笋十五斤
鯉魚二十五斤
四月
櫻桃十斤杏子二十斤
青梅二十斤王瓜五十箇
雉雞十五斤猪二隻
五月
桃子十五斤李子二十斤
夏至李子二十斤紅豆一斗
沙糖一斤八兩來禽十五斤
茄子一百五十箇大麥仁三斗
小麥麵三十斤嫩雞三十五隻
六月
蓮蓬二百五十箇甜瓜三十箇
西瓜三十箇冬瓜三十箇
七月
棗子二十斤葡萄二十斤
梨二十斤鮮菱十五斤
芡實十斤雪梨二十斤
八月
藕四十枝芋苗二十斤
茭白二十斤嫩薑二十五斤
粳米三斗粟米三斗
稷米三斗鱖魚十五斤
九月
橙子二十斤栗子二十斤
小紅豆三斗沙糖一斤八兩
鯿魚十五斤
十月
柑子二十五斤橘子二十五斤
山藥二十斤兔十五隻
蜜一斤八兩
十一月
甘蔗一百三十根鹿一隻
鴈十五隻蕎麥麫三十斤
紅豆一斗沙糖一斤八兩
十二月
菠菜十斤芥菜五斤
鯽魚十五斤白魚十五斤
已上奉先殿供薦品物與南京奉先殿供薦品物同其
子鵝鮮笋梅子雪梨茭白橙子柑子橘子甘蔗至今猶
是南京太常寺預先附進太常寺收受奏送光禄寺供
薦
奉慈殿
成化二十三年九月上既即位十一月追上母妃紀氏
尊諡曰孝穆慈慧恭恪莊僖崇天承聖皇太后祔葬茂
陵遂以羣臣議於宫中别建奉慈殿奉安神主一歲五
享四序薦新及六月二十八日忌辰祭祀俱如太廟奉
先殿之儀
事例
洪武元年造太廟祭器凡銀器以金塗之酒壺盂盞每
事皆八盤盌二百四十及楎椸枕簟篋笥帷幔浴室皆
具又令太廟祭器以金塗銀者俱易以金二年孟
春享太廟以功臣七人配享設青布幃六間于太廟庭
中内設功臣位遣官分獻讀祝又詔太廟祝文止稱
孝子皇帝不稱臣凡遣太子行禮止稱命長子某勿稱
皇太子著為令又詔凡時物太常先薦宗廟然後進
御三年定每月朔望薦新品物及獻新儀皆命太常
卿供事其在月薦之外者太常卿奉旨與内使監官各
服常服捧獻不行禮禮部議准太廟每室舊止用幣
一令用二定親王從享功臣配享儀親王皆設位于
東廡西向功臣皆設位西廡東向四年罷廟庭幃設
之次於廟内設黃布幄殿其中倂設兩廡祖考神位居
中親王及功臣列於兩廡每行禮既奠獻祖考則遣大
臣各分獻兩廡不讀祝是秋又命功臣仍於廡間配
享不設布殿九年新太廟成奉安四代神主以親王
幷王妃二十一位侑于殿内東壁功臣十二位配于西
壁不分獻自是四時之祭皆行合享之禮二十五年
議定太廟時享若值國有喪事樂宜備而不作洪熙
元年行祔廟禮升功臣四人配享成化元年增造南
京太廟寳座之未備者
明會典卷八十一
