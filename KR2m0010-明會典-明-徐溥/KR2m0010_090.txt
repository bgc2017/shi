明會典卷九十
禮部四十九
喪禮一
大喪禮
洪武三十一年遺詔
一天下臣民令到出三日皆釋服嫁娶飲酒皆無禁
一母發民哭臨宫殿中當臨者皆以旦晡各十五舉哀
禮畢非旦晡臨毋得擅哭
一當給喪事及哭臨者皆毋跣絰帶毋過三寸無布車
兵器
一諸王各於本國哭臨不必赴京中外管軍戍守官員
毋得擅離信地許遣人至京
一王國所在文武衙門官民軍士今後一聽朝廷節制
護衛官軍王自處分
一諸王不在令中者皆以此令比類從事
本部議奏事宜
一在京五府六部等衙門官員聞喪次日各易素服烏
紗帽黑角帶赴内府聽宣遺詔畢於本衙門齋宿素服
朝晡詣几筵哭仍各置孝服至第四日成服朝晡哭臨
至葬畢而止仍自成服日為始服孝服二十七日而除
其命婦亦於第四日各具孝服由西華門入哭臨不許
戴金銀首飾
一諸王世子郡王王妃郡王妃郡主内使宫人等俱服
斬衰三年自聞喪第四日成服為始二十七月而除凡
臨朝視事素服烏紗帽黑角帶退朝服衰服
一官員麻布大䄂圓領衫不緝邊麻布帽就用所戴帽
以布裹之仍垂帶麻腰絰麻鞋
一命婦麻布大袖圓領長衫麻布盖頭
一明器行移工部及内府司設監等衙門成造照衣生
存所用鹵簿器物名件
一作神主用栗木為之制度依家禮
一差行人齎捧遺詔前去各布政司并直隸府州衙門開讀
一在外大小衙門文武官人等詔書到日素服烏紗帽黑
角帶行四拜禮跪聽宣訖舉哀再行四拜禮畢仍各置孝
服至第四日成服為始每旦率合屬官僚人等於本衙門
朝闕設香案哭臨三日而除
一在外大小衙門各令官一員赴京致祭所用香燭祭
物本部備辨
永樂二十二年遺詔喪服禮儀一遵太祖皇帝遺制
本部議奏事宜
一宫中自皇太子以下成服日為始服斬衰二十七月
而除親王世子郡王及王妃世子妃郡王妃公主郡主
以下聞喪皆哭盡哀行五拜三叩頭禮第四日成服斬
衰二十七月而除凡王親事素服烏紗帽黑角帶退服
衰服服内並停音樂嫁娶其祭祀止停百日
一在京文武官初聞喪素服烏紗帽黑角帶明日清晨
詣思善門外哭五拜三叩頭退各置斬衰服於本衙門
宿歇不飲酒食肉第四日成服具衰服詣思善門外朝
夕哭臨三日又朝臨十日(供熙後朝臨七日)各十五舉聲成服
日為始服衰服二十七日凡入朝及衙門視事用布裹
紗帽垂帶素服腰絰麻鞋退服衰服二十七日之外素
服烏紗帽黑角帶二十七月而除聽選辦事等官服衰
服監生吏典僧道人等素服以成服日為始皆赴順天
府朝闕設香案朝夕哭臨三日又朝臨十日(洪熙後朝臨七日)
各十五舉聲仍各素服二十七日而除文武官命婦聞
喪第四日各服麻布大䄂圓領長衫麻布盖頭清晨由
西華門入哭臨三日命婦去金銀首餙素服二十七日
凡音樂祭祀官員軍民人等停一月軍民素服婦人素
服不粧餙俱二十七日
一在外俱以聞喪日為始令到日之文武官員素服烏
紗帽黑角帶行四拜禮跪聽宣讀訖舉哀再行四拜禮
畢各置斬衰服於本衙門宿歇不飲酒食肉第四日成
服每旦率合屬官僚人等服衰服就本衙門朝闕設香
案朝夕哭臨三日又朝臨十日(洪熙後無朝臨十日禮)各十五舉
聲成服日為始服衰服二十七日衙門視事用布裹紗
帽垂帶素服腰絰麻鞋退服衰服二十七日後素服烏
紗帽黑角帶二十七月而除文武官命婦聞喪素服舉
哀三日各十五舉聲去金銀首飾素服二十七日而除
軍民男女皆素服一十三日凡音樂祭祀官員軍民人等
並停百日男女嫁娶官員停百日軍民停一月
一在京文武官孝服每員官給麻布一疋自製四裔使
臣工部造與孝服諸王公主遣官及内外文武官員人
等詣几筵祭祀者光禄寺備祭物翰林院撰祭文引赴
思善門外行禮各處進香官辭歸者諸王公主所遣臨
期司禮監請旨給賜其方面官與路費鈔二十錠餘十
錠
一京城聞喪日為始寺觀各聲鍾三萬杵禁屠宰四十
九日
一上尊謚儀前期三日齋戒前一日遣官祭告天地宗
廟社稷如常儀是日内侍官置冊寳輿于奉天門捧冊
寳置輿中皇帝具衰服詣奉天門内侍官舉冊寳輿導
引官導皇帝後随降階陞輅百官序立金水橋南北向
俟冊寳輿將至皆跪冊寳輿過畢興隨皇帝後至思善
門外序立北向皇帝降輅冊寳輿由中門入至几筵殿
丹陛上導引官導皇帝由左門入内贊唱執事官各司
其事導引官導皇帝就丹陛上拜位捧冊寳官捧冊寳
由左門入至几筵前分左右立北向導引官奏四拜皇
太孫親王皇孫陪拜丹陛上百官陪拜思善門外内贊
及鴻臚寺官同時傳贊四拜畢導引官導皇帝由殿左
門入詣大行皇帝神位前奏跪内贊及鴻臚寺官傳贊
皇太孫以下及百官皆跪奏進冊捧冊官跪進冊于皇
帝之左皇帝受冊獻畢授捧冊官置于案奏進寳捧寳
官跪進寳皇帝受寳獻畢授捧寳官置于案奏宣冊宣
冊官跪宣冊于皇帝之左畢奏宣寳如宣冊畢奏俯伏
興平身四拜傳贊亦如之奏復位導引官導皇帝由殿
左門出就拜位奏四拜傳贊同禮畢行祭禮導引官導
皇帝詣几筵前就拜位奏四拜畢奏跪獻酒畢贊讀祝讀
祝官讀畢亞獻終獻禮並如初奏四拜傳贊並同畢導
引官導皇帝由左門入詣神位前捧冊寳授内侍官捧
入導引官導皇帝入内置冊寳畢奏叩頭畢導引官導
皇帝由左門出至丹陛上奏禮畢傳贊同導引官導皇
帝還宫
一二十七日以後皇帝服素冠麻衣麻絰臨朝退仍衰
服
一葬祭等儀發引前三日行奏告禮百官預齋戒三日
遣官以葬期告天地宗廟社稷皇帝衰服告几筵皇太
子親王以下皆衰服隨班行禮是日後百官衰服朝
一臨至發引日止京師内外禁樂至祔祭日止禁屠宰
至葬畢日止發引前一日遣官祭金水橋午門端門承
天門御橋大明門德勝門清河橋沙河京都應祀神祇
并經過去處應祀神祠是夕設辭奠皇帝后妃皇太子
親王以下皆衰服以序致祭司禮監禮部錦衣衛官提
督執事者設大昇輿於午門外依圖式陳設葬儀於午
門外并大明門外發引日設啓奠内侍陳設禮饌拜位
如常儀内導引官導皇帝衰服詣拜位皇太子親王以
下各就拜位贊禮贊四拜奠帛獻酒讀祝四拜舉哀興
哀止望瘞禮畢内導引官導皇帝詣几筵殿内稍東西
向立皇太子親王以下丹陛上稍東立執事者升徹帷
幕等物拂拭梓宫畢内待徹啓奠内執事官進龍輴于
几筵殿下設真亭神帛輿謚冊寳輿于丹陛上設祖奠
如啟奠儀畢内導引官導皇帝詣梓宫前稍東西向立導
皇太子由殿左門入立于皇帝之南稍東西向親王以下俱
於丹陛上稍東西向立内侍於梓宫前跪奏請靈駕進
發内侍捧謚冊寳次捧神帛由殿中門出各置輿内次
捧銘旌由中門出執事官升捧梓宫内執事持翣左右
蔽梓宫降殿内侍官於梓宫前跪奏請梓宫升龍輴執
事官奉登龍輴訖以綵帷飾梓宫執翣仍列左右内侍
繖扇侍衛如儀列舊所御儀仗居前諡冊神帛真亭銘
旌以次而行内導引官導皇帝由殿左門出后妃皇太
子親王及宫眷後隨至午門内設遣奠如祖奠儀進帛
爵讀祝官各隨地之所宜立侍於梓宫前跪奏請靈駕
進發司禮監官率儀衛諡冊寳輿等前行皇帝后妃皇
太子親王以下皆哭盡哀内侍於皇帝前跪奏請還宫
内侍導引皇帝還宫后妃以下俱還宫執事舁梓宫由
中門出至午門外禮官跪奏請梓宫升大昇輿執事官
奉梓宫升輿訖禮官跪奏請靈駕進發司禮監禮部錦
衣衛整視葬儀以次前行皇太子親王以下哭送靈駕
出至端門外行辭祖禮執事官預設褥位于太廟中香
案前梓宫至端門外禮官跪奏請辭祖導引官導皇太
子易常服詣神帛輿前跪禮官捧神帛授皇太子皇太
子捧神帛輿由廟街左門入至太廟褥位跪置神帛于
褥興皇太子正立於神帛後贊禮贊跪皇太子跪禮官
跪于皇太子之左奏太宗文皇帝謁辭禮官興贊禮
贊俯伏興皇太子俯伏興贊五拜三叩頭禮畢皇太子
跪捧神帛興仍由廟左門出至輿前以神帛授禮官禮
官跪受神帛安奉輿中訖跪奏請靈駕進發皇太子仍
喪服親主以下隨行梓宫由承天門大明門中門出皇
太子親王以下俱由左門出步送至德勝門外騎送至
陵在途并至陵俱朝夕奠哭臨諸王皇親駙馬公侯伯
及文武百官軍民耆老四品以上命婦以序沿途設次
致祭祭畢文武官不係山陵執事及分送者并命婦耆
老悉還大昇輿行緣途每程預設校尉舁送選委内官
同錦衣衛官專一提督務在起止有節行步安徐緣途
宿頓之處預先搭盖席殿仍量盖席房以貯儀仗等物
至陵執事官先陳龍輴于獻殿門外俟大昇輿至禮官
詣大昇輿前跪奏請靈駕降輿升龍輴詣獻殿執事官
奉梓宫升龍輴由中門入皇太子親王俱由左門入詣
獻殿安奉訖諡冊寳等輿仍陳於前行安神禮執事陳
禮饌如常儀設皇太子拜位于梓宫前内侍導皇太子
詣拜位贊四拜興贊跪奠酒讀祝俯伏興贊四拜舉哀
興哀止贊禮畢親王以下陪拜如常儀遣官祀后土并
天壽山俟掩玄宫設遷奠執事官陳禮饌如常儀設皇
太子拜位于梓宫前内侍導皇太子詣拜位贊四拜興
贊跪奠帛奠酒讀祝訖俯伏興贊四拜舉哀興哀止望
瘞親王以下陪拜如常儀退將掩玄宫内侍導皇太子
親王以下詣梓宫前跪内侍奏請靈駕赴玄宫俯伏興
執事官升奉遷梓宫入皇堂安奉訖内侍捧諡冊寳置
于前陳列明器等畢行贈禮執事官陳禮饌于皇堂門
外奉玉帛安置于香案前設皇太子拜位于前内侍導
皇太子詣拜位贊四拜興贊跪贊奠酒贊進贈執事官
捧玉帛跪進于皇太子之右皇太子受玉帛獻畢以受
内執事捧入皇堂安置訖贊俯伏興皇太子俯伏興贊
四拜舉哀興哀止贊贈事畢内侍出遂掩玄宫掩畢行
享禮于玄宫前如遷奠儀遣官祀后土及祭天壽山掩
玄宫將畢内侍設香案于玄宫門外陳禮饌如儀設題
主案于香案前西向設皇太子拜位于前北向内侍盥
手出主于案上題主官盥手西向題主畢内侍奉主置
于神座藏神帛于箱中置其後内侍跪奏請太宗文皇
帝神靈上神主奏訖贊四拜興贊跪獻酒讀祝俯伏興
贊四拜舉哀興哀止内侍啓櫝受主訖跪奏請神主降
座升輿奉神主升靈輿至獻殿上内侍跪奏請神主降
輿升座奉神主即座訖行初虞禮執事官陳禮饌于神
主前設皇太子拜位于香案前内侍引皇太子就拜位
贊四拜興贊行初獻禮贊跪皇太子跪奠帛奠酒讀祝
畢俯伏興亞獻終獻贊四拜舉哀興哀止望瘞禮畢内
侍捧神帛箱埋于殿前屏處潔地焚凶器于野葬日初
虞柔日再虞剛日三虞後間日一虞至九虞止在途皇
太子行禮還京皇帝親行禮神主啓行將還内侍於神
主前跪奏請神主降座升輿還京奏訖俯伏興於靈座
上奉神主升靈輿進行儀仗侍衛如儀皇太子後隨在
途仍朝夕奠神主還京先於城外置幄次錦衣衛教坊
司備鼓吹不作百官衰服奉候城外神主至入幄次百
官序列於前行五拜三叩頭禮畢侯神主進行百官後
從至午門外儀衛等退導引官導皇帝衰服奉迎于午
門内神主至舉哀步導神主升几筵殿内皇帝立于殿
上稍東西向内侍于靈輿前跪奏請神主降輿升座奏
訖捧神主安奉于靈座訖行安神禮執事官陳設如常
儀内導引官導皇帝詣拜位奏四拜興奏跪奠湭讀祝
俯伏興奏四拜舉哀興哀止奏禮畢皇太子親王以下
陪拜如常儀百官於思善門外隨班行禮傳唱如儀明
日百官行奉慰禮虞祭内侍陳禮饌拜位于几筵前如
常祭儀内導引官導皇帝衰服詣拜位皇太子親王以
下衰服各就拜位行四拜禮初獻奠帛獻酒讀祝亞獻
終獻贊四拜舉哀興哀止望瘞禮畢卒哭用虞祭後剛日
禮同虞祭自是惟朝夕奠祔享用卒哭之明日太常寺
陳設禮饌于太廟如常享儀樂設而不作設儀衛繖扇
于午門外内侍官設皇帝拜位于几筵殿上進御輦于
殿前丹陛上内導引官導皇帝衰服詣拜位贊四拜舉
哀興哀止立於拜位之東西向内侍詣靈座前跪奏請
太宗文皇帝神主降座升輦詣太廟祔享奏訖内侍捧
神主由殿中門出安奉于御輦内侍執繖扇侍衛如儀
至思善門外皇帝易祭服升輅後隨至門外儀衛繖扇
列于太廟南門外之左右導引官導皇帝詣御輦前贊
跪皇帝跪太常卿跪奏請太宗文皇帝神主降輦詣太
廟祔享奏訖贊俯伏興皇帝俯伏興導引官導皇帝捧
神主由左門入典儀唱樂舞生就位執事官各司其事
至丹陛典儀唱太宗文皇帝謁廟内贊奏請詣神主前
至廟前内侍捧神主置褥位朝于北皇帝於神主後行
八拜禮各廟俱八拜禮畢内侍捧神主太常卿立壇東
西向唱賜座皇帝搢主内侍捧神主進于皇帝皇帝捧
神主安于座導引官導皇帝詣拜位行祭禮如時享儀
文官五品以上武官四品以上隨班行禮禮畢太常卿
於神主前跪奏請太宗文皇帝神主還几筵奏訖導引
官導皇帝捧神主由廟左門出至門外安奉于御輦儀
衛繖扇導從如來儀皇帝升輅後隨至午門外儀衛止
皇帝至思善門降輅釋祭服易衰服隨御輦至几筵殿
前内侍於輦前跪奏請神主降輦升座内侍奉神主升
座訖内導引官導皇帝由殿左門入行安禮禮如前儀
禮畢皇帝釋服還宫明日百官素服烏紗帽黑角帶行
奉慰禮
一大祥奉安神主神座儀物于太廟前一日遣官祭告太
廟至日上祭告几筵殿皇太后皇后以下各祭一壇王
府遣官共祭一壇在京文武官員共祭一壇
一禫祭遣親王詣陵行禮
洪熙元年遺詔山陵制度務從儉約喪制用日易月皆
以二十七日釋服毋禁嫁娶音樂在外親王藩屏為重
不可輙離本國各處總兵鎮守備禦重臣及文武大小
官員亦毋擅離職守聞喪之日止於本處朝夕哭臨三
日悉免赴闕行禮其本部奏議事宜自聞喪日為始不
鳴鍾鼓在京禁屠宰十三日諸王世子郡王及王妃郡
主以下並遵遺詔喪服二十七日而除既上尊諡禮畢
乃頒詔是日百官素服烏紗帽黑角帶先俟于承天門
外上翼善冠素服黑角帶御奉天門執事官入行五拜
三叩頭禮鴻臚寺官奏請陞殿嗚鞭訖序班設詔案尚
寳司用寳畢鳴讃唱請頒詔以詔授禮部官置于案序
班舉案由左門出用傘導至承天門文武百官先行四
拜禮平身贊禮稱有制百官跪聽開讀訖再行四拜禮
禮畢百官以次出祔廟後上仍素服御西角門視朝遇
時享等禮太常寺奏祭祀其日早鳴鍾鼓上始服黃袍
御奉天門視朝時享畢仍素服御西角門視朝至禫祭
後始釋素服
成化二十三年大祥以後儀前期三日齋戒前一日遣
官詣太廟行祭告禮用祝文至日侵晨設酒果於几筵殿
設神主輦一冊寳亭二于殿前丹陛上上服淺淡服行
祭告禮畢司禮監官詣几筵殿前跪奏請神主升輦詣
太廟奏訖内侍捧神主冊寳俱由殿中門出安奉于輦
及冊寳亭内侍擎執繖扇侍衛如儀上隨行至右順門
上易祭服升輅後隨至午門外儀衛繖扇導至廟街門
内儀衛繖扇分列于太廟南門外之右上降輅司禮監
官導上詣神主輦前贊跪上跪司禮監官于上左跪于
神主輦前奏請神主奉安太廟奏訖贊俯伏興上俯伏
興導引官前導内侍捧神主冊寳前行上後隨由中門
入至寢廟奉安訖上叩頭興導引官導上由殿東門轉
至丹陛上祭祀如時祭儀樂設而不作用祝文文武官
具祭服隨班行禮祭畢上仍祭服升輅詣武英殿前降輅
升几筵殿奉迎神位内侍舉神位亭前行由中門出上
升輅後隨由思善門入至奉先殿門外上降輅司禮監
官導上詣神位亭前贊跪上跪司禮監官于上左跪于
神主亭前奏請神位奉安奉先殿奏訖贊俯伏興上俯
伏興導引宮前導内侍於亭内捧神位前行上後從由
中門入至奉先殿奉安訖上叩頭興就位行祭告禮用
酒果用樂用祝文至禫祭免朝一日擇日遣官詣陵致
祭
明會典卷九十
