明會典卷九十九
禮部五十八
朝貢四
事例
土官
每三年朝覲差人進貢一次限本年十二月終到京
一貢物不等
馬象
金銀器皿降香
黃蠟
一方物及中途倒死馬匹例不給價其到京馬匹每匹
賜鈔一百錠
迤北衛喇特
永樂七年封迤北順寧賢義安樂三王賜印及誥各遣
人來貢以後貢無定期
貢物
馬駝
貂鼠皮海青
泰寧衛諾延衛
福餘衛
洪武二十一年東國遼王惠寧王諾延元帥府元帥等
各差人來朝二十二年泰寧衛指揮使等官各賜冠帶
永樂元年因泰寧衛指揮使等來朝仍設三衛以後襲
陞朝貢不絶每年聖節及正旦每衛許一百人來貢
貢物
駝馬
哈密
永樂四年封其酋長為忠順王以後襲封賜金印朝貢
不常成化元年令每年來朝一次多不過三百人八月
初旬驗放入關起送三十人到京
貢物
青金石必扎達
鐵器諸禽皮等物
哈喇喀三
噶扎爾薩里莾喀什噶爾
哈達拉薩蘭
繅林額爾巴拉
摩和勒博迪蘇
巴勒赫阿里瑪
圖沙瑪綽爾齊
斡齊爾布哈爾
保喇實喇斯
尼沙布爾和斯摩哩
塔布喇實古薩克蘇
和坦和珍
庫克新沙津哈雅
雅蘇雅爾哈
戎白
烏蘭阿克蘇
鄂端伊蘇城
坤城沙克
巴延克結
已上皆西域諸國經哈密來貢者其貢期或三年或五
年許來朝一次起送者不過三五十人
罕都齊勤蒙古
永樂二年設肅州蒙古千戶所賜印及誥
安定衛
洪武七年西域安定王遣使來朝貢鎧甲刀劒等物遣
賜織金文綺四疋仍詔其酋長立為四部各賜印曰鄂
端曰阿榮曰庫克新曰特哩八年置安定鄂端二衛指
揮使司
賽瑪爾堪
洪武二十年賽瑪爾堪等處地面回回二名為開通道
路進馬駝到京二十二年復進馬二十四年進海青以
後朝貢不常
土魯番
宣德五年遣使來貢後朝貢不常
烏思藏
洪武七年賜銀印給勘合後每三年一貢各番王差人
填寫原降勘合闡化闡教輔教三王差來人從四川布
政司比號贊善王差來人從陜西布政司比號并賫有
印信番本咨文方許入貢每貢各許一百人多不過一
百五十人大乘大寶二法王不給勘合進貢不常止許
差僧徒十人賫印信番本隨同四王進貢之人赴京
貢物
畫佛銅佛
銅塔舍利
各色珠勒瑪各色特爾默
各色氆氌珊瑚
犀角左髻
毛纓酥油
明盔明甲
刀劒
長河西魚通寧遠等處
洪武十六年置長河西等處軍民安撫使司每年一貢
給以勘合於四川比號雅州入貢每貢止許五六十人
多不過一百人方物該守關官員辨驗申送都布按三
司審實起送
貢物
各色珠勒瑪各色特爾默
各色氆氌珊瑚
舍利犀角
左髻明盔
刀畫佛
毛纓
朵甘思
洪武七年陞朵甘衛爲西安行都指揮使司給以銀印
十八年改朵甘思宣慰使司及萬戸府招討司東道萬
戸府搭爾千戸所後每年一貢給以勘合於四川比號
雅州入境每貢止許五六十人多不過一百人
貢物
各色珠勒瑪各色特爾默
各色氆氌左髻
明盔長刀
董卜韓胡
每年一貢於四川比對勘合人數照朵甘思例
貢物
各色氆氌各色珠勒瑪
各色特爾默珊瑚
明盔鐡甲
遮甲麻衣白毛纓
紅毛纓黑毛纓
黃左髻
四川威州保縣金川寺番僧
每三年一貢每貢許一百人多不過一百五十人
雜谷安撫司
每三年一貢每貢許一百人多不過一百五十人
逹蠻思長官司
舊來朝貢至正統十年以後止弘治二年復來
松潘茂州等處
本地番僧每年朝貢許三十名多不過五十人附近烏
思藏地面者亦照烏思藏例每三年許二三十人多不
五六十人
陜西洮岷等處番僧
每寺許四五人每年終遇大節一次赴京朝貢
洮岷等處番簇
每二年一貢大簇起送爲首者四五人小簇起送一二
人存留聽賞者大簇不過十五人小簇不過七八人
貢物
馬銅佛
畫佛舍利子
酥油青鹽
足力麻鐡力麻
氆氌左髻
毛纓清木香
明盔明甲
腰刀
賓客
諸司職掌
凡四夷歸化人員及朝貢使客初至會同館主客部官
隨即到彼點視正從定其高下房舍鋪陳一切處分安
妥仍加撫綏使知朝廷恩澤
一下程分豁正從人數剳付膳部五日一次照例支送
酒肉茶麫飲食之物
一管待量其來人重輕合與茶飯者定擬食品卓數劄
付膳部造辦主客部官一員或主席或分左右隨其高
下序坐以禮管待仍令教坊司供應
事例
洪武二年番王至京師令本部官於會同館禮待永
樂以後四夷來朝貢者本部奏待宴官員欽命内臣與
文武大臣或學士等官不拘員數成化初凡東北國
及西番朝貢以武職大臣待外國如朝鮮安南日本等
處并土官以本部官待而内臣皆預俱從本部奏請點
差設宴俱於會同館惟北使宴於本部本部官亦預
明會典卷九十九
