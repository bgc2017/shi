明會典卷二十三
戶部八
天下税糧有司徵收皆有定數每歲會計存留起運以供
軍國之需俱從本部定奪宣德後事例漸密今具列於後
諸司職掌
凡所在有司倉廪儲積粮斛除存留彼處衞所三年官
軍俸粮外務要會計周歲關支數目分豁見在若干不
敷若干餘剩若干每歲開報合干上司轉逹本部定奪
施行仍將次年實在糧米及該收該用之數一體分豁
舊管新收開除實在開報
事例
洪武初天下有司錢糧按季開報後以季報太繁令一
年一次將當年已支見在并下年該收該用數目盡行
開報宣德七年令浙江布政司等處逓年實徵文冊
并繳到開豁錢糧勘合等項内有埋沒并重複者查追
革後者追究奏請定奪八年令各布政司都司并直
隸府州衞所歲報稅糧等項文冊查理明白各造總冊
差該吏親齎俱限年終到部違限及數目不清者先將
差来吏送問經該官吏通行查問正統三年奏准各
處歲報錢糧文冊貴州都司陜西行都司限五月終廣
西廣東雲南都司限六月終到部景泰六年令廣東
布政司所属府州縣實徵并歲用總冊照舊年終造報
其歲支錢糧年終倉庫錢帛及戶口總冊俱限次年八
月終到部弘治三年奏准各處軍衞有司預偹倉糧
文冊俱限年終造完次年二月以裏到部違者照例問
罪
各處草料徵收折納己見諸司職掌若因時制宜措偹
收放其法不一具列於後
諸司職掌
凡各處倉場收積草料以偹軍馬往來支用草於本處
官司照田糧徵收料於秋糧内折納務要常存預偹果
係調撥軍馬及有本部印信文憑方許支給仍仰所在
官司將支過數目申逹合干上司作數
事例
洪武三年令應天寧國等六府近京師者重租田一頃
輸草十六束輕租田加倍池州安慶等十六府遠京師
者輸剉草重租田一頃十八包包各十五斤輕租田加
倍二十三年令官田每頃科草七包半民田加倍俱
起運赴京定場交納宣德七年順天府覇州東安等
州縣拖欠草束每束折納鈔五貫就本處官庫收貯偹
用正統二年令山西布政司歲徵馬草俱存留萬全
等處折米偹用七年奏准每年四月至八月綱運糧
到令各處收草官員協助有不敷者再量差官助收至
次年三月各處納草堆積亦令收糧官協助又奏准
凡南直隸各府起運馬草願納價銀者每束納銀三分
觧部送太倉銀庫收貯候用草時召商上納照時價支
給八年令山東布政司實徵馬草除定擬起運京場
外其存留本處偹用數目每束折米五升於用糧處所
交納九年令各場該用草束止許殷實軍民中納如
有内外該管官員令子弟家人伴當假托軍民出名承
納又行嘱託規從輕省者聽監收御史舉劾十年令
應天蘇松等府州該徵草束内折色米豆量為存留本
處偹用其本色起運戶部交納者每束折銀三分北直
隸真定等府州起運草内量减每束折鈔一錠類觧
十四年令浙江湖州嘉興并直隸蘇松等府該徵馬草
願納本色折色各從民便不許一槩徵銀景泰五年
令浙江嘉湖并應天直隸府州草束原納折色者照例
徵銀觧京其存留之數每包束折米豆五升於用糧處
所收積成化十九年令鎮江府寄莊與實在民田一
體均納養馬草束二十二年令各處收受糧草等官
凡納戶納完正糧正草之外不許追收餘價若有餘價
聽令部運人員追收帶回本布政司發各該州縣收貯
别用
已上徵納
正統元年令刑部都察院問完囚人以四分為率内二
分納草贖罪其斬絞罪者納草一千八百束三流并徒
三年者一千四百束徒二年半者一千二百束徒二年
者一千束徒一年半者八百束徒一年者六百束笞杖
者每一十四十束每束重一十五斤十四年令陜西
西安慶陽延安等衞府官吏舍人所犯不係贓罪笞杖
徒流及軍民人等犯該笞杖與軍犯該笞杖不該立功
者定撥各堡納草又奏准召商納草不分官員軍民
之家每榖草一百束官給價銀三兩禾草一百束二兩
二錢就於京場上納又令開中兩淮兩浙河間長蘆
運司存積四分官塩不分四品以上官員之家及軍民
人等俱於在京西城等坊草場上納草束景泰元年
令直隸真定等府儒學生員納草四千束者給與冠帶
以榮終身成化元年獨石馬營龍門所雲州四倉急
缺糧料開中淮浙長蘆河東運司官塩九十五萬二千
三百二十二引召商上納米豆至六年報中未完除兩
淮仍令照舊兩浙等運司酌量時價改中草束二年
奏准在京各衙門辦事吏典有辦事一年以下納豆一
百石二年以下八十石三年以下六十石免其考試就
便實撥當該其辦事一年以下納豆二百石二年以下
一百五十石三年以下一百石送吏部免其京考給與
冠𢃄即照資格挨次選用在京各衙門當該官吏典有
着役一年以下納豆八十石二年以下六十石給與冠
帶就便照依資格挨次選用在京各衙門辦事官有
該正從八品選用者納豆一百石就便照依資格挨次
選用十二年大同等處各城堡倉場開中長蘆運司
官塩十萬引每引納料豆四斗河東運司官塩二十萬
引每引納糓草八束十四年令遼東各邊客兵調集
去處草束不敷許於本處官庫贓罰銀内酌量給與官
軍買用如再不敷許用折糧官銀補輳又令遼東二
十五衞囚犯納草贖罪除笞罪并真犯死罪及例該充
軍等項并無力外其餘雜犯死罪納草三百五十束徒
三年納草二百五十束徒二年納草二百束徒一年納
草一百五十束杖罪每一十納草十束又令本部運
銀十萬兩分送陜西榆林給與官軍准折草料仍行山
西河南附近州縣或借撥或儧運或買辦料豆各萬石
榖草各一百五十萬束俱納榆林一帶倉場
已上措偹
洪武十五年令廣東廣西福建浙江湖廣江西布政司
淮安蘇州等衞馬草不許科收馬料不許支給永樂
七年欽定征操馬疋關支草料公六疋侯五疋伯四疋
指揮千百戶各一疋征進馬疋草料公十疋侯伯八疋
都督六匹都指揮三匹指揮二匹千百戶各一匹非征
進之數不許關支十一年令上直馬每匹日支料豆
四升草一束其下場牧放馬匹止關料豆一月十四
年令䭾豹馬日支料四升草一束自九月初一日起至
十一月止二十二年令常川上直馬每疋日支料三
升草半束餘半束折支鈔二貫騎操等項馬每疋日支
料三升草一束折支鈔四貫宣德五年令御馬監勇
士馬并逹官調習馬每疋按月原支草三十束内支本
色草一十五束餘折白綿布一疋正統二年令五軍
三千神機等营操偹官軍馬月支料豆九斗添與一斗
以後照舊關支陜西寧夏等處官軍騎操馬每歲自
九月半起關支料豆至次年四月半住支大同宣府
等處操偹廵哨馬每月原支料豆九斗添與三斗至次
年三月半住支四年令大同宣府鎮守總兵等官凡
馬匹不係官給之數不許關支草料六年令北邊使
臣馬駝初到京每匹日支草半束一月之後又添半束
每日仍支料一升甘肅操偹馬料自十一月初一日
至次年二月終日支四升其九月下半月及次年三月
四月上半月仍照舊日支三升八年令直隸真定衞
逹官自已馬草料住支其官馬照官軍例支給九年
令萬全都司廵哨操偹馬添支四月下半月料豆六斗
十年令甘肅莊凉等處官軍馬料日支四升外添支
青稞一升又令大同右玉林等衞官馬月支榖草十
束與自偹野草相兼餵飼十三年令在京各衞官軍
上直馬每疋日支料豆四升騎操馬三升按月開數及
月分大盡小盡文冊二本送部一本存留偹照一本發
倉照數放支十四年令各處馬房上直騎操并起取
等項馬草每一束折支銀二分居庸關騎操馬自十
月十五日起每馬一匹日支草一束五軍三千神機
等營騎操馬自本年十二月二十五日起至次年二月
終止每疋日加料豆一升景泰元年長陵等三陵神
官監長随内使領到御馬監馬馿行令昌平縣每馬一
疋日支料三升草一束驢一頭日支草半束料一升每
年十月初一日起三月終止如有事故截日住支二
年奏减上直馬料豆一升與五軍等营騎操馬一例關
支三升五軍等营騎操馬自十月十五日起本月終
止每馬一疋給銀一錢十一月給銀二錢買草十二月
至次年正月終止每馬關本色草一十五束三年令
减給䭾豹馬料豆一升照例自九月初一日起至三月
初一日住支又令五軍等营存操馬自五月初一日
為始大月仍支料九斗草十五束候至六月青草長茂
止關料豆草束住支至十月初一日起草束依例關支
七年令寧夏等衞馬隊旗軍照甘肅例每歲九月十
六日起至次年四月十五日止日支料豆三升又令
勇士小厮馬月支料豆九斗草三十束天順元年奏
准勇士小厮馬自本年十二月起至次年三月終月支
料豆一石待豐年有積照永樂宣德年間事例月支一
石二斗二年令新降逹官每人准馬一匹月支料七
斗草三十束成化元年奏准凡内外鎮守官員馬不
拘官私止給四疋草料五年令京营官軍草料俱編
填勘合方許支給十二年令原選聽征下場馬預先
調取来京每疋於九月一月支草二十束九月以後仍
有邊報却將十一月分該支草料移在十月分十二月
分移在十一月分接續照例秋草糓草兼支間月折與
價銀買草十三年令下場取回聽征馬八月九月每
馬一疋按月支與草價銀二錢三分十七年令聽征
官軍馬一萬五千疋每疋月給草價銀一錢日支料豆
三升續因馬匹瘦損添給草價銀一錢二十年奏准
聽征馬四月五月每月添給料豆一斗輳前九斗共支
一石草價銀輳前二錢共支二錢三分二十一年令
永平山海薊州等處三屯等营官軍騎操馬按月造冊
三月關支料豆十月折支草束弘治二年令各营騎
操馬本年十二月至春季向一月每疋月添草價銀一
錢以後該支月分仍舊議准京营存操馬每年四月
分關支料豆一半其餘下場回還馬每年關支折草銀
兩月六年令存操馬四月分料豆准與全支十二
年奏准存留下場聽征馬自五月初一日為始除料
豆照常外每馬折給草價銀二錢内存操馬先已支
過者照數扣除候聲息稍緩仍令下場牧放草料住
支
已上支給
國初官軍馬草徵自民間洪武二十五年以百姓供給
艱難令北平等處衞所官軍不支草束自採野草偹用
是後遂有秋青草事例宣德以來通命在京在外軍衞
有司量𣲖軍夫採打置場收納歲有常額與民納草相
兼支用
事例
永樂九年令天城陽和等衞所採取青草給大同都司
官馬以平陽澤潞等府州縣草納附驛站十二年令
五府各衞每歲差撥有馬官軍下場採打秋青草偹用
宣德四年令行在五府所属衞所錦衣等衞順天等
府所属州縣各起倩軍餘人夫採取秋青草運赴京場
及在外驛站收貯偹用其山西河南山東陜西四布政
司所属驛站并有操偹馬衞所行各布政司都司量𣲖
軍夫採打秋青草就本處收貯聽支正統十一年令
延綏一𢃄自定邊安邊营西抵寕夏花馬池東至府谷
縣大小营堡官軍馬皆自偹野草支用景泰元年奏
准西湖并城濠草俱令本部借撥軍民人等採取偹用
不許諸人私占又令陜西寕夏甘肅延綏山西大同
并偏頭鴈門二關遼東萬全都司所属及直隸山海永
平密雲紫荆倒馬居庸一帶沿邊關口及山東偹倭處
所馬草總兵鎮守及管糧郎中布按二司等官於秋草
長茂之時量起軍夫趁時採取每束重一十五斤設法
堆積委官看守以偹支用三年令南海子大木厰西
湖并城濠内青草本部差官督同各城兵馬司委官率
領弓兵并當坊火甲時常廵護至期行取三撥官軍採
打搬運京場天順三年令甘肅莊浪沿邊十三衞所
官軍餘丁舍人每名採草一百五十束堆積偹用不許
官豪勢要占據近地肥饒草場其平凉等府原𣲖地畒
榖草每束折收銀二分運送邊城以偹買草支用成
化二年令陜西都行二司各衞所軍士餘丁不該輪班
在营者每人採草一百二十束各於官場上納各驛及
逓運所馬牛夫甲軍每人八十束俱於本驛逓上納
三年令遼陽廣寧等軍衞趁秋青草牧放馬匹不許指
以征操為由擅支在官堆積草束九年令延綏寕夏
各堡馬步軍餘採草十一月終不完者本堡把總官住
俸年終不完者管糧參政及監收副使等官住俸弘
治二年令甘肅等處總兵官與分守守偹等官預計秋
草長茂之時將官軍舍餘名數并湖場遠近里數開報
廵撫與管糧官處照依本部奏行事例甘州等處總兵
官會廵撫與太監副總兵等官莊凉等處分守守偹等
官會布按二司并管糧等官公同查議以均𣲖運
明會典卷二十三
