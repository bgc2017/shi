明會典卷一百七十三
國子監
國初置國子學正四品衙門設博士助教學正學錄典
樂典書典膳等官後添設祭酒司業典簿改典膳為掌
饌洪武八年置中都國子學十五年改國子學為國子
監中都國子學為中都國子監從四品衙門職專教化
之事定設祭酒司業及監丞典簿博士助教學正學錄
掌饌等官二十六年革中都國子監永樂元年置國子
監於北京本監以累經車駕臨視監官不敢中廳而坐
中門出入兩京同
監規
洪武十五年定一本監正官每日侵晨升堂就坐各屬
官以次赴堂序立行揖禮正官坐受後各屬官分列東
西相向對揖禮畢就立俟各堂生員行列恭揖禮畢方
退晩亦如之一本監屬官每遇赴堂稟議事務質問經
史皆須拱立聽受取次講說不得即便坐列其正官亦
不得要求虚譽輙自起身有紊禮制務在綱紀秩然足
為矜式一本監正官職專總理一應事務須要整飭威
儀嚴立規矩表率屬官模範後進不可尸位素餐因而
怠惰一監丞之職所以參領監事凡教官怠於師訓生
員有戾規矩并課業不精廩膳不潔並從糾舉懲治務
要夙夜盡公嚴行約束毋得徇情以致廢弛一博士助
教學正學錄等官職專教誨務在嚴立課程用心講解
以臻成效如或怠惰不能自立以致生員有戾規矩者
舉覺到官各有責罰一生員在學讀書務要明體適用
以須仕進各宜遵承師訓循規蹈矩凡出入起居升堂
會饌毋得有犯學規違者痛治一掌饌職備廩食供給
師生須要恪恭乃事務在豐潔毋得通同膳夫厨役人
等因而剋減以致不充違者依律問罪一典簿職掌文
案凡一應學務并支銷錢粮季報課業文冊等項皆須
明白稽考毋得通同吏典人等侵損漏落作弊違者并
依律處治施行一每月背講書日期初一日假初二日
初三日會講初四日背書初五日初六日復講初七日
背書初八日會講初九日初十日背書十一日復講十
二日十三日背書十四日會講十五日假十六日十七
日背書十八日復講十九日二十日背書二十一日會
講二十二日二十三日背書二十四日復講二十五日
會講二十六日背書二十七日二十八日復講二十九
日背書三十日本年又定一學校之所禮義為先各堂
生員每日誦授書史並在師前立聽講解其有疑問必
須跪聽毋得傲慢有乖禮法一在學生員當以孝悌忠
信禮義廉恥為本必先隆師親友養成忠厚之心以為
他日之用敢有毁辱師長及生事告訐者即係干名犯
義有傷風化定將犯人杖一百發雲南地面充軍一開
設太學教育諸生所以講學性理務在明體適用今後
諸生止許本堂講明肄業專於為已日就月將毋得到
於别堂往來相引議論他人長短因而交結為非違者
從繩愆廳糾察嚴加治罪一師生廩膳既設掌饌以專
其職厨役人等以任其役升堂會饌已有成規今後不
許再立監饌生員每日諸生會食務要赴會饌堂公同
飲食毋得擅入厨房議論飲食美惡及鞭撻膳夫違者
笞五十發回原籍親身當差一各堂教官每班選重厚
勤敏生員一名以充齋長表率諸生每日各齋通輪齋
長四名於彛倫堂直日整點禮儀序立班次及催督各
齋工課不許仍設掌儀專總事務有妨本名肄業一堂
宇宿舍俱各整飭應用什物皆已備具務在常加潔淨
閑雜人等不許輙入其在學人員敢有毁汚作踐者從
繩愆廳糾舉懲治一本監官員及官民生不許將帶家
人僮僕輙擅入學紛擾汚雜違者從繩愆廳糾治一掌
饌職專供給飲食務在恪恭乃事毋得簡慢師生如有
病患不能行履者許令膳夫供送若無病不行隨衆會
食者不與當日飲食一除三飯之後並不許另外茶飯
及澡浴湯水敢有刁蹬索取者繩愆廳糾治仍將本名
附集愆冊紀錄之一監丞置立集愆冊一本各堂生員
凡有不遵學規即便究治仍將所犯附寫文冊以憑通
考初犯紀錄再犯決竹篦五下三犯決竹篦十下四犯
照依前例發遣安置一師生所用飯食物料一一備具
在學並無缺少若掌管之官蹈前官典簿之弊不將官
有見在物料放支却令差到市夫厨役人等日逐補辦
油塩醬醋等物今後新官典簿若有此弊許生員面奏
一在學生員或千數之廣或七八百人以為中或百人
以為下體知有等無志之徒往往不行求師問道專務
結黨恃頑故言飲食汚惡切詳此等之徒果係何人之
子其所造飲食千百人所用皆善獨爾以為不善果君
子歟小人歟是後必有此生事者具實奏聞令法司枷
鐐禁錮終身在學役使以供生徒十六年定一正官嚴
立學規六堂講誦課業定生員三等高下定六堂師範
高下一以二司業分為左右各提調三堂一博士五員
雖分五經共於彛倫堂西設座教訓六堂依本經考課
一凡生員通四書未通經者居正義崇志廣業堂一年
半之上文理條暢者許升修道誠心堂坐堂一年半之
上經史兼通文理俱優者升率性堂一生員坐堂各堂
置立勘合文簿於上橫列生員姓名於下界畫作十方
一月通作三十日坐堂一日印紅圈一箇如有事故用
黑圈記每名須至坐堂圈七百之上方許升率性堂一
凡生員日講務置講誦簿每日須於本名下書寫所講
所誦所習以憑稽考一凡生員遇有事故者須置文簿
但遇生員請假須至祭酒處呈稟批限不許於本堂擅
請離堂一凡生員升率性堂方許積分積分之法孟月
試本經義一道仲月試論一道詔誥章表内科一道季
月試經史策一道判語二條每試文理俱優與一分理
優文劣者半分文理紕繆者無分歲内積至八分者為
及格與出身不及分者仍坐堂肄業試法一如科舉之
制果有材學超越異常者取自上裁二十年定一各堂
教官所以表儀諸生必當躬脩禮節正其衣冠率先勤
謹使其有所觀瞻庶幾模範後學今後故粧闒茸怠惰
有失威儀者許監丞糾舉以憑區處若監丞故不舉覺
及懷私糾舉不當者從監官奏聞區處一諸生衣巾務
要遵依朝廷制度不許穿戴常人巾服與衆混淆違者
痛決一三日一次背書每次須讀大誥一百字本經一
百字四書一百字不但熟記文詞務要曉通義理若背
誦講解全不通者痛決十下一每月務要作課六道本
經義二道四書義二道詔誥章表策論判語内科二道
不許不及道數仍要逐月作完送改以憑類進違者痛
決一每日寫倣一幅每幅務要十六行行十六字不拘
家格或羲獻智永歐虞顔柳點畫撇捺必須端楷有體
合於書法本日寫完就於本班先生處呈改以圈改字
少為最逐月通考違者痛決一朔望行釋菜禮各班生
員務要一名名赴廟隨班行禮敢有怠惰失儀及點閘
不到者痛決一生員凡遇師長出入必當端拱立俟其
過有問即答毋得倨然輕慢有乖禮體違者痛決一生
員講解如有疑難即當再三從容請問毋得輕慢師長
置之不問蓄疑於心違者痛決一各班生員凡有一應
事務先於本堂教官處稟知令堂長率領赴堂稟覆毋
得徑行煩紊違者痛決一每班給與出恭入敬牌一面
責令各班直日生員掌管凡遇出入務要有牌若無牌
擅離本班及敢有藏匿牌面者痛決一生員果有病患
無家小者許於養病房安養不許號房内四散宿歇有
家小者止就本家若無病而稱病出外遊蕩者驗閘得
實痛決即令到班一生員於各衙門辦事者每晩必須
回監不許於外宿歇因而生事若畫酉不到及點閘不
在者痛決一凡會食務要禮義整肅敬恭飲食不許諠
譁起坐仍不許私自逼令膳夫打飯出外冒費廩膳違
者痛決一凡早晩升堂務要各人親自放牌點閘及要
衣冠嚴肅步趨中節不許攙越班次諠譁失禮違者及
點閘不到者痛決一凡坐堂生員務要禮貌端嚴恭勤
誦讀隆師親友講明道義互相觀勉為善不許燕安怠
惰脱巾解衣諠譁嬉笑往來别班談論是非違者痛決
一凡赴堂背書務要各照班次序立以憑抽籖背誦若
前後攙越諠閧雜亂者痛決一生員每夜務要在號宿
歇不許酣歌夜飲因而乘醉高聲諠閧違者及點閘不
在者各加決責一朔望假日毋得在外醉飲倒街卧巷
及因而生事互相鬭毆有傷風化違者痛決一内外號
房務要常川潔淨如是點閘各生號房前但有作穢者
痛决一内外號房各生毋得將引家人在内宿歇因而生
事引惹是非違者痛決一生員撥住號房俱已編定號
數不許私下那借他人住坐違者痛決一凡選人除授
及差使辦事等項敢有畏避躱閃不行赴堂聽選者奏
聞區處一凡生員於各衙門辦事完結務要隨即回監
肄業不許在外因而生事違者痛決一凡生員省親搬
取已有定例敢有不行遵守輙自奏啓者治罪一丁憂
成㛰人倫大節假託詐冒非惟明有定律其人不堪教
養可知今後生員如有丁憂成㛰等事許於本監告知
具呈禮部除丁憂已有定制外其成㛰者定立限期給
引回還隨即移文照勘如有詐冒就便依律施行一生
員所有一切事務合先於本監告知本監具呈禮部定
奪奏聞區處所告是實本監不准方許赴禮部陳告毋
得隔越一生員但有違犯前項學規決畢即送繩愆廳
紀過若累犯不悛者奏聞區處
事例
宣德十年奏准監生課業倣書按季送翰林院考較年
終奏繳文冊數目景泰二年令法司凡監生詞訟不預
已及因事連逮輕者送本監自治弘治十二年申明監
生生員撒潑嗜酒挾制師長不守監規者問發充吏挾
妓賭博出入官府起滅詞訟說事過錢包攬物料等項
者問發為民
生員入監事例
洪武初令品官子弟及民間俊秀能通文義者充國子
學生十年令武臣子弟入國子學讀書十五年令各按
察司選府州縣學生員年二十以上厚重端秀者送京
考留十六年令考中歲貢生員送監再考等第分堂肄
業十八年令會試下第舉人送監卒業二十六年令併
中都國子監生入監永樂元年令選順天府學并大興
宛平二縣學通經能文生員及考順天等八府原報科
舉生員俱充北京國子監生十九年令監生係南人者
送南監宣德八年令生員年四十五以上者考選送監
正統二年令副榜舉人不願就教職者入監卒業三年
令歲貢生南人願入北監者聽十年令生員年四十以
上者考選送監十四年令南直隸歲貢生俱送北監景
泰七年令雲南歲貢生改送北監天順元年詔在京三
品以上官子孫願入監讀書者聽務須科目出身四年
令三品以上官子孫不許自願入監五年令生員年四
十以上者考選送監成化三年奏准在京三品以上官
子孫許一人送監讀書照監例出身有志科目者聽十
二年奏准南直隸歲貢生仍送南監十四年令南方舉
人願入南監者聽十八年令在京三品以上官政蹟顯
著者蔭一子入監必先試能通經書大義方許弘治十
年奏准在京三品以上官經一考給誥命者許一子自
陳免考送監讀書如未一考并有過劾退及年遠者俱
不許又雜流出身者亦不許其蔭子未仕而故准令補
蔭無子者許蔭繼嗣之子若應得蔭子恩典而故未久
與奉使外國而死者皆准照例春官侍從官講讀年久
輔導有功者沒後子孫乞恩禮部奏請上裁洪武永樂
宣德間日本琉球囉囉諸國官生入監讀書成化間琉
球國官生入監
廩饌事例
洪武初定官吏師生會饌三月至十月終日食三飱每
人日支米一升十一月至次年二月終日食二飱每人
日支米八合五勺若監生有家小者三月至十月終減
支每人日支米六合九勺十一月至二月終不減支其
監生家小月支食米六斗若雲南貴州所屬并四川土
官生許帶家人一名同食廪米其會饌物料每人日支
青菜三兩醃菜則一兩五錢豆腐黃豆一合磨造鹽三
錢醬二錢花椒五分香油三分醋每四十人共一缾麫
三日一飱每人八兩造饅頭猪肉四兩作饀酵醩三錢
豆粉一兩乾粉索為湯乾魚三日一次每人二兩柴每
人日支二斤十八年𠡠師生廩膳該司年終通考原收
歲支數目僚屬不得干預永樂二年奏准北京國子監
廩饌等項俱照在京國子監例宣德三年停止會饌其
饅頭饀肉逐月照依時估於順天府都税司門攤課鈔
内折支乾魚椒塩等料仍辦本色七年令監生有家小
者照南監例月給食米六斗正統七年奏准會饌魚塩
等料俱照時估折支鈔貫其饅頭粉湯豆腐照饌米例
支給麥豆
膳夫事例(廟戶等役附)
洪武十三年令兵部歲撥皂隸内三十五名充膳夫厨
子二十七年定膳夫一百二十名以法司犯笞杖者應
充内一百名給飲饌洒掃等用二十名栽種菜蔬等用
永樂二年奏准北京國子監膳夫以北京刑部囚人撥
充每監生二十五名用膳夫一名廟戶菜戶門子就於
膳夫内撥用厨子二名於順天府撥用按季更替後膳
夫係順天保定永平河間四府民僉充一百名法司囚
徒發充一百五十名其廟戶十名庫子一名亦以四府
民僉充斗級不拘額數亦以囚徒發充又刷印匠四名
係大興宛平二縣均撥宣德三年奏准南監膳夫額設
三百名如有事故法司撥補正統三年令膳夫以粮僉
充者准諸司皂隸例一年一換以事發充者不得用竊
盜刺字之徒弘治十五年奏准博士等官每員給膳夫
一名跟用其餘膳夫雇役銀兩本監明立文簿委官收
庫以備公用年終叩算支銷存留數目呈堂立案
給賜事例
洪武二年給監生冬夏衣十三年奏准監生讀書燈油
按月申部關用十四年給監生鈔每人二錠製秋衣又
令撥菜地量畝供菜給監生用十五年令監生病故者
有司給棺具歸其喪十六年給監生讀書燈油每月人
一斤十八年令監生患病官給醫藥久病不痊者遣行
人送還其家俟愈入監經過所司供藥物死亡者給棺
歛之仍歸其喪二十一年令工部於監前别造房百餘
間具竈釡床榻以處監生疾病者撥膳夫二十名給役
二十二年給監生北平山西陜西山東廣東廣西四川
福建人在監年深者各鈔五錠年淺者各二錠製冬衣
又給雲南選貢生員鈔錠衣被靴韈撥房居住二十三
年給監生直隸人各鈔四錠製冬衣各布政司者給以
衣被又給雲南貴州四川土官生鈔錠衣被靴韈又令
本監闢射圃給監生弓矢永樂二年申明監生燈油紙
劄於順天府官錢給辦燈油無家小作課者每人日支
五錢自五月下半月至八月上半月炎暑不支課倣紙
月大每人三十一張小盡三十張十八年給貴州選貢
生員鈔照雲南例正統十年令監生之家優免二丁差
役又令順天府撥醫士二名監生患病於本府醫學給
藥療治弘治十四年奏准監生病故本監移文順天府
給銀三兩以為殯殮之具兵部應付口粮脚力逓送還
鄉
凡雲南貴州并四川土官生每年於禮部關領冬夏衣
各一套
凡日本琉球囉囉諸國官生俱賜冬夏衣鈔被靴韈及
從人衣服
給假事例
洪武十六年令監生入監三年有父母者照地遠近定
限歸省其欲搬取家小及成婚者亦如之俱不許過限
父母喪照例丁憂如同告伯叔兄長喪而無子者亦許
立限奔喪十八年令監生有父母年老無次丁者許回
原籍侍養其妻故子幼者許送還鄉給與脚力立限回
監二十二年奏准畢姻搬取照省親例亦須入監三年
者方許三十年定省親等項限期其在路往回月日直
隸限四箇月河南山東江西浙江湖廣六箇月北平兩
廣福建四川山西陜西八箇月其住家月日省親三箇
月畢姻兩箇月送幼子還鄉一箇月丁憂照官員例不
計閏二十七箇月凡過限兩箇月之上者送問復監不
及一月者患病文憑者送監其四川兩廣福建過一年
之上北平山西陜西湖廣半年之上浙江山東河南江西
五箇月之上直隸三箇月之上俱發充吏禮部引奏發
落永樂元年令監生患病許回原籍調治痊日復監四
年令北京監生省親等項照在京國子監例從行部定
限回監違限引奏發落宣德元年令監生給假還鄉久
不復監者量地遠近定限以文書到日為始雲南貴州
交趾十箇月浙江江西山東河南五箇月兩直隸四箇
月如再不到皆發充吏三年令監生省親等項違限者
免治仍行文催促成化四年令監生患病還鄉一年之
外不復監者放為民又令監生告畢姻者須本處官司
預先申部方許弘治十三年奏准監生原籍地方灾傷
查報是實照例定限送順天府給引照回原籍省灾依
限復監又令監生除三年省親照依舊例外其畢姻搬
取者務要坐監半年之上本監查勘是實取具本堂教
官及本班監生結狀呈部照例定限放回如有虛詐扶
同一體坐罪
依親事例
洪武二十六年令監生願回原籍讀書者聽正統十四
年令監生年淺者放回原學依親肄業聽取復班天順
三年令依親監生丁憂者有司隨申禮部以憑稽考若
預無申文止於起復日扶捏文書到部經該官吏并監
生一體究治成化五年令依親監生例該原學肄業者
提學官嚴加約束違者罪之六年令放回監生凡遇迎
接詔𠡠拜賀聖節等儀務服本等衣巾隨班行禮不許
戴大帽繫鸞帶及輙入公門囑託或往他處邀求又令
復班監生起送文憑務於本布政司若路不經布政司
并南北直隸俱各於本府不許止給於州縣其有隨父
兄任所讀書者俱憑本處官司保結不係任所不准十
四年令坐監舉人撥歴未及願回依親者聽提學并分
巡官及各該有司正官照例提督考校弘治六年奏准
南監自明年為始歲貢并舉人入監者暫留坐監候監
生數多之日照例放回十二年奏准自明年為始歲貢
并舉人官生入監者俱留坐監暫止依親若丁憂成婚
省親送幼子等項仍照舊例其已經依親行取未到者
各處提學官督同所屬正官查審嚴限復監如行取三
年之上無故在家延住有衰老殘疾等項不堪作養及
不願復監者取具親供并原引繳送禮部轉送吏部照
例授以有司職名冠帶閒住若已給上司明文起送而
私回延住過違批限一年之上到部者俱行送問十五
年令監生有願告依親者仍照舊例放回
凡納粟等項監生俱照例放回依親讀書其未冠者提
學并教官嚴加考較以入監日為始扣滿十年方許起
送赴部復監
撥歴事例
洪武間令監生分撥在京各衙門歴練事務三箇月考
覈引奏勤謹者送吏部附選仍令歴事遇有缺官挨次
取用平常者再歴才力不及者送監讀書奸懶者發充
吏宣德三年令在京各衙門辦事監生以半年更代正
統三年奏准監生撥歴計其坐監月日淺深給假違限
者並同虚曠五年奏准三法司寫本分巡一年出身者
於應該歴事内取用兵部戶部清軍寫誥天財庫辦事
三年出身者於入監五年内取用印綬監清黃續黃三
年仍歴事二年共五年出身者於入監三年内取用七
年令監生丁憂省祭等項俱不作坐監月日八年令丁
憂省祭等項不過限者俱作坐監月日其託故過限者
雖有文憑不准景泰二年奏准監生清匠滿日照清軍
監生例出身三年令依親監生行取文書出部為始以
各布政司遠近為限再准水程雲南貴州四川兩廣五
箇月福建七十日陜西江西湖廣兩箇月南直隸浙江
四十日山東山西河南一箇月北直隸十五日俱作實
坐堂月日四年令本監刊置格眼紅單每季給與各生
親填年甲籍貫并入監復班月日及開報實坐水程多
寡准作實數不算曠日挨次撥歴又令監生坐堂五年
者辦事歴事二年出身坐堂四年者辦事歴事三年出
身坐堂三年者辦事歴事四年出身坐堂一年二年者
止令辦事不許歴事出身又令監生正歴一年三箇月
寫本一年長差三年天順二年令監生清黃以三年為
限送吏部選用又令本監六堂各置通知簿一扇附寫
監生年甲籍貫并到監日期後遇丁憂省祭等項亦各
附寫如有患病等項事故開寫虚曠若干外實坐堂若
干憑此查考撥歴三年令丁憂復班監生坐堂或辦事
半年方許撥歴六年令歴事監生三箇月考勤後仍歴
九箇月通前一年寫本者亦以一年為滿八年令正歴
六箇月寫本八箇月長差一年半成化五年奏准監生
歴事照天順六年例其清軍寫誥及天財庫書辦等項
仍照例與歴事監生相等分撥六年奏准監生仍以實
坐堂與依親准作坐監月日其復班監生不候行取預
給本處批文托稱買書從學等項來京窺伺攙先投告
入監者查扣水程遠近月日悉作虚曠七年令監生重
歴九箇月減兩箇月十一年奏准監生歴事十箇月減
作六箇月寫本一年減作八箇月其例該一年半者通
減作一年以後仍照舊例弘治八年奏准歴事監生三
箇月考勤後仍歴一年其餘寫本一年清黃寫誥清軍
清匠三年及出巡等項俱照舊例十年令監生依親水
程俱不算實坐止循食粮月日淺深撥歴其舉人會試
水程仍舊十二年令監生内府雜差准歴事一年滿日
上選十四年奏准監生六科辦事照歴事例一年滿日
上選十五年令監生正歴一年三箇月者減三箇月長
差三年者減一年
凡納粟等項監生照例坐堂十年挨次撥歴若中鄉試
者通計先年坐監月日撥歴其未冠願坐監者亦滿十
年方作復監之數
凡歴事監生名數吏部四十一名戶部五十三名禮部
一十三名兵部二十五名刑部七十名工部二十四名
都察院六十三名大理寺二十八名通政司五名行人
司四名五軍都督府五十名謂之正歴三箇月上選滿
日增減不定又有各衙門寫本戶部十名禮部十八名
兵部二十名刑部十四名工部八名都察院十四名大
理寺四名通政司四名隨御史出巡四十二名謂之雜
歴一年滿日上選又有各項辦事清黃一百名寫誥四
十名續黃五十名清軍四十名天財庫十名初皆三年
謂之長差近俱准減一年上選承運庫十五名司禮監
六十名尚寳司六名六科四十名初作短差近亦准寫
本例一年滿日上選又有隨御史刷卷一百七十八名
工部清匠六十名俱以事完日上選此外又有禮部寫
民情條例等項七十二名光禄寺刷卷四名修齋八名
參表二十名報訃二十名賫捧十二名錦衣衛四名兵
部查馬冊三十名工部大木厰二十名後府磨算十名
御馬監四名天財庫四名正陽門四名崇文宣武朝陽
東直四門各三名阜成西直安定德勝四門各二名俱
為短差半年滿日回監
考選事例
宣德二年奏准兩京國子監生及各衙門歴事者六部
都察院通政司大理寺翰林院堂上官六科給事中公
同監官揀選凡年五十五以上及殘疾鄙陋不堪教養
任用者皆罷為民仍令錦衣衛指揮一員巡視正統七
年免揀選成化二年令兩京監生禮部都察院堂上官
公同祭酒一年一次考選其老疾鄙陋不堪作養者給
與冠帶原籍閒住五年仍免揀選
公侯駙馬伯讀書習禮事例
洪武五年令將官子弟承襲年幼者入監讀書成化十
年令侯伯并駙馬初襲授者送監讀書習禮祭酒一依
學規教之其不能背書及懶惰不律者奏聞十一年令
公侯伯初襲并駙馬年二十五以下者俱送監弘治七
年奏准公侯伯駙馬下子孫聽從專官教誨立定起止
工程置立文簿每間月引赴本監考較
南京國子監事例(見國子監)
明會典卷一百七十三
