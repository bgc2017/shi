明會典卷一百七十
詹事府
國初設東宫官屬有同知詹事院事副詹事左右詹事
詹事丞左右率府使副使同知左右率府事諭德贊善
文學中舍正字侍正洗馬庶子等官皆以勲舊大臣兼
之不别設府僚又改贊善為贊善大夫設贊讀洪武十
年置通事司設司令司丞十四年設左右司直郎十五年
置左右春坊設大學士又置司經局設洗馬校書正字
二十二年以各衙門無所統屬始置詹事院二十三年
設校書二十五年改院為府定設詹事少詹事府丞并
主簿錄事左右春坊大學士左右庶子左右諭德左右
中允左右贊善左右司直郎司經局洗馬校書正字二
十九年添設春坊左右清紀郎左右司諫通事舍人各
官皆以東宫輔導侍從為職而凡事務俱統于本府
事例
洪武初置大本堂令皇太子親王講學設官授經後皇
太子居文華殿各官分班入直并選秀才入充伴讀天
順以後止令東宫官與翰林院官分班講讀
永樂初定講讀儀春坊官與翰林院官日分二員講書
以尚書春秋通鑑大學衍義貞觀政要等書進講須要
纂其事之始終直述大義輯成篇章進呈御覽畢然後
赴文華殿講說三師三少及詹事府官鴻臚寺并每科
給事中一員侍立進講畢衆官齊出及有召問亦須前
項官員一同進出如有獨進并獨員留後者許給事中
鴻臚寺官并司直郎清紀郎紏劾
凡講讀畢每遇上位發落過五府軍政六部緊要事務
及撫諭四夷恩意其大經大法詹事府官同春坊官將
緣由於文華殿講書之後衆官未退之時一一敷陳焉
凡東宫官屬舊制與翰林院官互兼職事
凡遇正旦冬至節行慶賀禮并進歷進春等事本府例
該啓皇太子知必先奏聞俟得旨方具啓本進
凡遇皇太子千秋節行慶賀禮奏啓本同進
凡講讀纂修考試等事皆與翰林院同
凡本府官於午門内出入洪武二十六年令給牌為驗後
不給
凡本府合用紙劄每月於刑部關給筆墨印色順天府
買辦送用
南京詹事府
後不設官止設主簿一員
左春坊
右春坊
司經局
建置俱見詹事府
事例
凡正旦冬至皇太子千秋節兩坊局官二員與翰林院
官於文華殿侍班正旦冬至千秋節禮部官進箋并進
歷進春通事二員舉案
凡講讀纂修考試等事坊局官皆預詳見翰林院
凡坊局官吏俸糧舊於禮部帶支後奏准俱從詹事府
支給
凡紙劄印色等項俱於詹事府分給
南京左春坊
南京右春坊
南京司經局
後俱不設官
順天府
永樂初改北平府為順天府十年陞正三品衙門官制
印信皆如應天府
事例
凡每月朔日早朝府尹面奏老人坊廂長聽宣諭承旨
出至承天門外傳旨宣諭
凡每歲立春先一日本府官迎春於東直門外至日上
御奉天殿府尹進春次詣東宫進春皆如儀太皇太后皇
太后中宫親王春俱捧在午門外司禮監官捧進
凡親耕耤田上秉耒行三推禮府尹捧青箱隨播種于
後
凡每歲春遣祭先農春秋祭宋丞相文天祥及祭元世
祖皆府尹行禮
凡清明節七月十五日十月初一日祭厲壇合用守壇
官軍本府官先期面奏於各營官軍内差撥
凡鄉飲酒禮舊制每歲正月十五日十月初一日舉行
後以初一日時享太廟府尹府丞例該陪祭奏准移於
初二日舉行如儀
凡每三年鄉試本府奏請翰林院官為考試官先一日
府丞與考試官及各執事官早朝面辭入院三場題目
皆府尹面進事畢府丞與考試等官面見捧鄉試錄進
太皇太后皇太后中宫東宫親王鄉試錄俱在午門外
奏請司禮監官捧進仍奏各官及舉人於本府筵宴明
日引諸舉人赴御前叩頭
凡官吏監生人等告依親省祭給假患病等項各該衙
門開具手本送本府給與文引照回原籍
凡公侯駙馬伯家人給過文引本府官每季具揭帖於
御前奏進
凡各處赴京奏訴之人應遞解者法司送至本府解發
凡所屬都稅宣課等司批驗茶引等所每年收到商稅
等鈔按季解本府類解戶部交納取具批收附卷備照
凡清理軍役本府通判一員專管
凡清理匠役本府通判一員專管
凡太僕寺寄養馬匹本府通判一員專管
凡易州厰柴炭本府通判一員專管
凡漕運河道自通州抵直沽本府通判一員專管
凡光禄寺供用諸物在城兩縣給料製造或給價買辦
惟衍聖公張真人下程禮部行本府自送
凡各廟寺宫觀廟戶弘治十一年奏定除文廟城隍廟
照舊其餘六戶以上者各存留十戶增多者盡行裁革
應天府
國初改集慶路為應天府設知府同知通判及經歴知
事照磨等官後添設治中推官洪武三年陞正三品衙
門賜銀印改知府為府尹同知為府丞二十七年添設
檢校本府官本府官職專親民之事惟以京府事重品
秩體貌視在外諸府特異云
事例
凡本府每歲祭歴代忠臣府尹不具祭服用便服行禮
凡本府鄉試永樂後不進題
凡本府迎春行禮畢其春牛春花等物永樂後俱進太
廟内官收送至京
凡南京外羅城舊例俱南京工部修理景泰六年奏准
行本府屬縣暫撥人夫兼用成化九年奏准自馴象門
起八門屬本府修理滄波門起八門屬工部修理又令
鎮江寧國二府及廣德州每年各出銀六十兩送本府
收貯以備修理之用
凡太僕寺官歲終比較馬匹成化十四年奏准府尹府
丞許納米贖罪
凡南京戶兵工三部官銀俱寄收本府永豐庫成化十
八年設大使一員僉撥庫子十名
明會典卷一百七十
