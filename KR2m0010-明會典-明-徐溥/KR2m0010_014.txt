明會典卷十四
吏部十三
考功清吏司
諸司職掌
郎中員外郎主事掌文職官吏之考課
考覈官吏見於諸司職掌者若京官試職有司官遇缺
借除之類後事例多不同今備載之
諸司職掌
一凡在京六部太常司光禄司通政司太理寺國子監太
僕寺欽天監翰林院太醫院儀禮司屬官五軍都督府各
衛軍職文官應天府首領官并所屬上元江寧二縣官俱
從本衙門正官考覈應天府五品以下官監察御史從都
御史考覈給事中從都給事中考覈東宫官王府官尚寶
司中書舍人都給事中儀禮司行人司正官從本衙門將
該考官員行過事蹟并應有過犯備細開寫送本部考覈
欽天監翰林院太醫院正官都御史試職實授頒給誥勅
取自上裁其有特恩實授給與誥勅者不拘此例
一凡在京官初入仕者且令試職一年後考覈堪用者
與實授不堪用者降黜量才錄用其在任未經考覈試
職官遇有調除仍於本衙門及别衙門本等職事内用
通理月日降除及對品改除者止理見任月日俱候一
年照例考覈或有為事釋免再任除授者試職照例考
覈
一凡六部五品以下官太常司光禄司通政司大理寺
國子監太僕寺欽天監翰林院太醫院儀禮司屬官歷
任三年聽於本衙門正官察其行能驗其勤惰從公考
覈明白開寫稱職平常不稱職詞語送監察御史考覈
本部覆考其在京軍職文官俱從監察御史考覈各以
九年通考其四品以上官員任滿黜陟取自上裁其在
外有司官員三年考滿給由到京考覈平常稱職者遇
缺借除京官亦以九年通考若行人司行人以一年為
滿從本司正官考覈分豁稱職不稱職呈送禮部轉送
本部覆考稱職者於從九品内陞用不稱職者於未入
流品官内叙用有過罰差一年儀禮司序班在職一年
本司考覈堪用不堪用送禮部轉行本部覆考堪用請
旨實授不堪用黜降若三年考滿俱發監察御史考覈
送本部覆考但係一應京官三年考滿具奏俱於在京
對品内調用
一凡通政司光禄司翰林院尚寳司給事中中書舍人
東宫官俱係近侍官員監察御史係耳目風紀之司太
醫院欽天監及王府官不係常選任滿黜陟取自上裁
一凡在京五品以下官俱令試職候一年後考覈定奪
比先除授已經試職一年二年之上及已實授一年二
之上者一例考覈試職堪任用者與實授及已實授堪
任用者俱給與誥勅三年考滿許請封贈其試職及已
實授而不堪任用者一體黜降其有經考滿復任者不
必再考頒給誥勅聽請封贈已入流倉官不須試職候
一年任滿給與勅命守支未入流品官員俱與實授不
給勅命以上付發司封具奏頒給施行
事例
凡在京官洪武初三年一調用二十九年始以九年為
滿三十年定考覈署事官員等第勤慎者仍治其事實
授在任三月才力不逮者奏請黜降弘治元年令兩
京各衙門屬官考滿堂上官出與考語送都察院并吏
部覆考如原来考語得當續出考語不嫌雷同不當聽
覆考官從公考覈平常者引奏復職有贓者罷黜為民
其有前考平常後能懲艾勉於為善者亦宜書稱前考
稱職後或放肆改節者亦書平常以憑黜陟
凡在京堂上正佐官三年六年考滿不停俸在任給由
不考覈不拘員數引至御前奏請復職永樂元年奏准
太僕寺光禄寺通政司大理寺國子監鴻臚寺翰林院
五品以下堂上官照例不考五年奏准詹事府六品以
上官照太常寺等官例亦不考俟九年奏請黜陟南京
堂上官考滿日停俸赴京給由其年七十以上例應致
仕者皆不引奏特具本奏請取自上裁
凡各處巡撫都御史三年六年考滿移咨到部具奏復
職仍行本官知會
凡欽天監官考滿洪武四年奏准職司天文比與常選
人員不同不准考滿三十五年令欽天監正佐官俱不
考覈今大小官員俱照例考滿
凡各科給事中考滿正統二年奏准本科如無都給事
中許掌科給事中考覈
凡五府六部等屬官首領官行人司行人天地等壇長
陵等陵官俱咨都察院劄付河南道考覈牒回覆考
凡兵馬司兵馬考滿先赴兵部考覈咨送本部行河南
道覆考京縣管馬官亦咨兵部轉行太僕寺查馬數咨
回本部發落
凡左右春坊司經局尚寳司六科給事中中書舍人神
樂觀提點知觀考滿俱不咨都察院止本部考覈九年
考滿定該陞品級具奏取自上裁行人司司正司副亦
止本部考覈
凡順天府治中通判推官三年六年考滿咨送都察院
堂上官考覈咨回本部覆考
凡中書舍人九年考滿稱職成化四年奏准係進士舉
人出身者陞員外郎監生出身陞主事乞恩報效出身
陞寺副等官
凡在京衙門堂上官及監察御史調除外任雖品級相
等俸月不准通理其餘調外任者品級相等俱准通理
凡兩京所正所副所丞大使副使司獄等官俱例不考
覈查俸明白引奏復職九年考滿雖係事繁衙門止陞
一級
凡王府官及護衛首領官洪武三十年例不考覈
凡南京庫官周歲考滿戶部查錢糧明白送部入選
凡南京各衙門官員俱南京吏部都察院考覈停俸赴
京給由本部類引復職給憑還任成化二十二年奏准
六年考滿不赴京
凡在京官員三年六年考滿俱不停俸在任給由滿後
三月無故不給由者參問公差准理歷俸三十六箇月
或三十七箇月俱准一考多歷少歷俱參問
凡各帶俸官員本衙門查有相應員缺照該陞品級陞
授如無亦陞各衙門相應職銜仍帶俸
凡内府各衙門工匠出身官員九年考滿成化十四年
奏准俸職俱不陞
右在京官
諸司職掌
凡在外有司府州縣官三年考滿先行呈部移付選部
作缺銓注司勲開黃仍令給由其見任官將本官任内
行過事蹟功業文冊紀功文簿稱臣僉名交付本官親
賫給由如縣官給由到州州官當面察其言行辦事勤
惰從實考覈稱職平常不稱職詞語州官給由到府府
官給由到布政司考覈如之以上俱從按察司官覆考
仍將考覈覆考詞語呈部直隸府州縣官考覈如前其
府官給由送監察御史考覈本部覆考類奏以上三年
考滿給由考覈平常稱職者於對品内别用不稱職正
官佐貳官黜降首領官員充吏役俱以九年通考黜陟
其雲南有司官員任滿給由一體考覈不稱職者黜降
緣係邊方具奏復任九年通考
一凡各處布政司按察司鹽運司首領官屬官從本衙
門正官考覈按察司首領官從監察御史考覈其餘衙
門並從本道按察司覆考其茶馬司鹽課提舉司正官
至首領官并在外軍職文官任滿俱送本處布政司正
官考覈仍送本處按察司覆考布政司官四品以上按
察司鹽運司五品以上俱係正官佐貳官三年考滿由
進牌别無考覈衙門從都察院考覈本部覆考具奏黜
陟取自上裁
明令
凡各處府州縣官員任内戶口增田野闢為上所行事
蹟從監察御史按察司考覈明白開坐實蹟申聞以憑
黜陟
凡各處任滿官員須要隨即將帶家小起離任所親賫
解由到省次日引見如到来當該房分不行引見問罪
事例
凡布政司堂上官咨送都察院考覈按察司官徑赴都
察院投文考覈俱本部覆考首領等官河南道考覈本
司覆考洪武十七年令布政司按察司官年終来朝
將所屬官員考過堪用平常不堪用名數親自奏聞直
隸府州官同天順四年奏准管屯副使僉事考滿到
部將任内該管屯田數目移文該部查理如果完結考
作稱職不完考平常
凡南北直隸府州正佐官及衛首領官無上司所轄者
考滿到部俱送河南道考覈牒回本司覆考係清軍者
兵部稽考清解軍數管馬者兵部行太僕司稽考馬數
管糧及帶辦商稅者戶部稽考有無拖欠俱待移咨到
日方准引奏洪武二年詔府州縣正官三年一考課
吏部考覈黜陟佐貳及首領官在任三年所司具其政
績申達省部吏目典史在任者給由到京三年奏准
府同知一考無過者陞知府知縣二考無過者陞知州
縣丞一考無過者陞知縣十二年奏准兩廣所屬地
有瘴癘者有司俱以三年陞調雖係兩廣而無瘴癘者
仍以九年為滿福建汀漳二府湖廣郴州江西龍南安
遠二縣地亦瘴癘一體三年陞調三十五年令有司
官三年考滿到部考覈稱職平常者俱復任九年通考
不稱職者仍依例降用宣德五年奏准天下官員三
年六年考滿者俱令赴部給由所欠税糧立限追徵九
年考滿就便銓注任内錢糧完足方許給由正統三
年奏准有司親民官員考滿給由牌内開寫任前并任
内逃民數目及招撫復業多少以憑黜陟五年令在
外大小衙門官員考滿除教職隂陽醫學外俱照洪武
年間定制即便離職依限給由赴京考覈其牌冊内滿
後有開支俸管事者不准十年奏准沿海收糧官員
三年考滿俱留辦事候九年通考赴部弘治二年奏
准有司官雖不開稱職平常不稱職字樣其詞内有勤
能端謹者即以稱職論頗可者即以平常論誤事懶惰
者即以不稱論初考二考就與定稱否引奏復職三考
仍候行查定奪全無考覈詞語者行查差錯官吏俱照
例參問三年奏准雲南貴州布政司官除方面知府
外同知以下并軍職衙門首領官三年六年考滿許赴
本布政司給由其浙江等布政司并南北直隸府州縣
等衙門官員三年六年俱赴部給由驛逓等官在外者
赴本布政司南直隸者赴南京吏部俱造牌冊繳部北
直隸者赴本部給由又奏准給由官員歷俸或一百
八箇月或一百一十箇月俱准九年考滿若多歷少歷
者俱參問少歷一月以上者問罪復除補任未及一月
者若任内錢糧等項俱已完結亦照例問罪免其補輳
考覈選用如有未完事件雖少歷亦令回任完結方許
給由九年奏准凡天下司府佐貳官及州縣正佐并
衛所首領五品以下官員九年考滿到部考覈繁稱無
過陞二級有過并簡而稱職無過陞一級若繁簡平常
有徒杖罪或初次不給由者俱照例逓降定擬該陞該
降品級挨次選用若守候一年之上有願逓減選用者
比照從四品告願正五品事例除授職事仍給與該陞
服色俸級
凡行太僕寺卿丞考滿永樂三年命從都察院考覈吏
部覆考黜陟八年奏准北京遼東陜西甘肅等處苑
馬寺卿丞等官依行太僕寺官例考覈主簿從本寺考
仍送都察院河南道考覈本部覆考其屬官監正監副
錄事止於各寺考本部覆考圉長三年考滿從本監本
寺官考覈闒茸不稱者送部黜降稱職平常者仍令在
任六年再考九年通考仍行兵部稽其所養馬數陞降
其九年考滿者先以缺申部候代官至方許給由
凡鹽運司判官永樂八年奏准依本司堂上官例考覈
凡考滿官吏在途病故正統五年奏准所在官司據其
隨行親人具告即便差人相視明白給與堪信文憑遺
下原賫牌冊批文就與轉繳
凡都察院理刑推官黜改知縣者雖品級相等不准通
理刑部都察院司獄税課司大使改除千戶所吏目亦
不准通理
凡給由例限南直隸并浙江等布政司俱一年零二箇
月北直隸八箇月
凡在外起送考滿官俱要合干上司查勘明白一一具
結如無一處印信保結者行查
凡紙牌内不填小日不僉書不稱臣該吏背書不畫字
稽勲司駁送本司紀錄年終類奏
凡公文批牌内不開除授到任考滿年月日期增减十
歲以上戶口無新增俸月多歷少歷不開前任事蹟隠
匿過名及紙牌不填字號漏用印信批咨申結内洗改
為事丁憂患病痊可年月緊關字樣者俱參問少歷者
復除補輳若增减不及十歲差錯籍貫出身除授復任
年月日不署職背書該吏名缺不開報及丁憂起復復
除共輳九年不開前後備細俸月者俱准改正
凡患病二年之上雖有文憑不准不及二年患帖無告
官痊可月日亦不准
凡中途聞喪不將牌冊赴所在官司告繳及至起復之
日方告繳者送問若中途被水火盗賊失落公文者行
查
凡丁憂起復更調改除官員前後兩任以十八箇月為
半如前任日少許通理多則再歷三年不得以後任輳
滿其歷過俸月於後考内通理
凡三年六年雖有專責差占必須一次給由違者送問
仍照例考察繁稱有過者止陞一級簡稱及繁平常有
過者俱本等用簡平常有過者降一級若有例前納米
曾經繳報牌冊到部者不在此限其雲南所屬官三年
六年不行赴本布政司給由不繳牌冊到部亦同此例
凡歷任六年止具三年事蹟給由者舊例參問今准作
三年考滿亦不補造六年牌冊候九年考滿以六年事
蹟再造牌冊給由弘治十五年令考察行太僕寺苑
馬寺官不必會同布按二司各寺官果有才行超卓者
一體推舉陞用又奏准在外衙門七品以上官有三年
或六年曾經到部考稱及任内曾有旌異例該陞擢自
願致仕者本部擬陞職銜或加散官服色令其致仕如
左右布政使無官可陞另行奏請定奪
右在外有司官
諸司職掌
一凡内外雜職官三年給由無私過未入流陞從九品
從九品陞正九品税課司局及河洎所倉庫官先於戶
部查理歲課軍器織染雜造等局官送工部查理造作
花銷明白送部通類具奏其倉官收糧不及千石者本
等用虧折陪納足備者照依品級降用其有私笞者本
等用但犯贓私并私罪曾經杖斷未入流降邊遠從九
品降未入流不識字者本等用如有學無成效及罷閒
生員除授雜職者犯贓私杖罪發在京衙門書寫
事例
凡倉庫司局等官俱行戶部查勘經收錢糧河洎所官
行戶工二部查勘魚課織染局官行工部查勘叚疋鹽
課税課司局官行戶部查勘鹽課商税在南京者俱由
南京查勘明白起送赴部洪武九年令倉庫司局管
錢榖官以歷俸周歲為滿收受少者以數付交代官給
由多者以半俸守支畢日給由雖經改除亦以九年通
論十四年令各處倉官周歲考滿守支俸給三分内
支一分守支畢日未入流陞從九品已入流陞正九品
二十八年奏准内外倉官歷過全俸雖未周歲所收
糧數已滿千石遇有父母喪守制服滿後照起復官員
本等改用又令内庫官一年為滿就將原收物件盤
與新官接管給由對品改用永樂八年奏准順天府
廣備庫大使副使照内府庫官事例周歲為滿給由
正統元年奏准在京居賢等坊草場大使副使收草十
萬束以上者陞一級不及數者本等用又奏准山東
都司所屬沿海倉官考滿守支盡絶給由布政司查理
明白仍送原衙門照例給由五年奏准司府州縣衛
所考滿丁憂起復倉庫税課司河泊所官將任内收過
課程等項備開納獲通關字號及倉庫錢糧支銷明白
餘剰物件交與見任官攅收掌支銷取具各該府州縣
衛所官吏保結轉達布政司都司就令考滿官員親賫
赴京丁憂回還原籍者將首尾交盤明白亦將緣由申
報本部候各官起復以憑查考弘治五年奏准大同
宣府遼東甘肅等處各草場官俱以九年為期或八年
前後遇例差官經盤堆垜如法數目不少准令起送
凡倉場官收糧千石草十萬束以上無過陞一級有笞
杖罪本等用徒罪降用收糧不及千石草不及十萬束
本等用有過降用係雜職降邊遠雜職内用若收糧不
及千石草不及十萬束者歷俸週歲許交盤給由其在
大司宣府者守支盡絶其盤收前官糧草該减俸如支
盡絶給由到任半年無糧收受者起送赴部行戶部查
勘明白付文選司别用若初到之時雖曾盤收不係經
收者亦起送其正糧守支盡絶即當减俸若守候二年
之上放支不盡絶者仍聽全支本等俸給不及二年不
許仍支全俸或守支間奉上司委署别衙門印信亦不
許遷延過違年限丁憂復除或改除河泊所官千戶所
吏目俸月不准通理違者皆送問
凡在京長安四門倉副使不係經收糧斛官員本等入
選南京者具奏入選
凡在外河泊庫官鹽税局織染局鹽倉茶鹽批驗所等
官三年六年考滿係北直隸者赴本部考覈引奏復職
係南直隸者赴南京吏部係布政司者赴各布政司查
理明白就令復職各布政司仍將各官牌冊具本差人
類繳候九年通考以憑查考若丁憂起復改除者前任
少許通理多則不許通理違者俱送問多歷少歷違限
錯歷亦俱送問九年無過陞一級有過本等用
凡内外收糧經歷州判官吏目俱以三年為滿守支盡
絶給由到部送河南道考覈本司覆考具奏入選南京
所屬俱由南京河南道吏部考覈其有丁憂起復未經
南京衙門考覈者行查各衛倉經歷每衛止留一員收
糧斛其餘三年一替起送赴部俱以原職改除補輳九
年照依繁簡事例考覈黜陟任内收糧十萬石以上無
過考稱或平常俱陞一級不稱者本等用收糧不及十
萬石有過考稱或平常不稱俱本等用其守支年深與
守支間丁憂起復例同
凡在京各衞倉經歷宣德四年奏准三年考滿者給半
俸守支若糧不及千石照依倉官例交盤給由調用仍
候九年黜陟
凡巡檢洪武初考滿給由無私過者陞正九品犯私笞
者本等用杖罪降雜職二十五年奏定考滿捕獲軍
囚盗賊等項二百名之上無私杖者陞一級有私杖對
品用一百名之上無私杖者對品用有私杖降雜職三
十名之上無私杖者降雜職有私杖者降邊遠雜職不
滿三十名者發邊遠充軍若有強賊及逃軍聚衆劫掠
能擒獲以除民害者二十名之上無私杖者陞一級有
私杖者對品用有私杖者降雜職九名之上無私杖者
降雜職有私杖者降邊遠雜職若擒強賊逃軍六十名
之上或止二十名而又能獲軍囚二百名之上及擒偽
造寳鈔及偽印者具奏陞用永樂元年巡檢考滿應
陞自陳不堪别用乞仍舊職者聽正統六年奏准土
官巡檢三年六年攅造牌冊赴本布政司給由復職九
年通考赴部黜陟
凡沿海及土官巡檢俱不論軍囚無過本等用有過降
用盧溝橋張家灣白溝河通州北關漷縣楊村河西務
單家橋巨河小直沽河陽興濟緊要地方軍囚強盗俱
二名折一名成化間定巡檢考滿事例獲強盗三名至
九名軍囚不及一百名者無過降雜職有過降邊遠雜
職強盗十名之上軍囚百名之上無過對品用有笞杖
過降雜職徒罪降邊遠雜職軍囚二百名之上強盗二
十名之上有招或不及二十名或無強盗無過陞一級
有笞杖過對品用徒罪降雜職若獲成羣強盗二十名
之上或六十名之上又有招由軍囚二百名之上有事
由或不及無過陞一級有笞杖過對品用徒罪降雜職
若獲偽印一顆或二顆有覆造招由軍囚不論有無無
過陞一級有笞杖過對品用徒罪降雜職
凡巡檢三年考滿以新官更替日扣算例限府州縣掌
印正官將任内捉獲軍囚等項從實查勘具結起送其
沿海巡檢亦要畫圖貼說以憑查考若起送無府縣巡
司保結軍囚公文止開起數不開花名或止開花名無
籍貫并所犯事由強竊盗抄招無縣印鈐縫偽印不開
是何衙門印信及令犯人當官覆造相同丁憂起復無
本司關文及洗改軍囚姓名者俱行勘若公文不開事
蹟洗改更替日月強竊盗軍囚總數者送問若考滿丁
憂起復前任歷少通理至一十八箇月之上另歷三年
凡驛逓閘壩官舊制俱三年赴部給由惟雲南驛丞各
以三年一次赴布政司考覈九年通考然後赴部宣
德四年奏准貴州所屬驛丞照雲南事例考覈正統
元年奏准廣東所屬雜職衙門三年六年考滿照廣西
雲南例驛丞逓運所大使赴布政司考覈河泊税課等
官仍舊又奏准各處水馬驛丞及逓運所大使九年
將滿吏部預選官交代住俸管事新官至日方許給由
三年奏准驛逓閘壩官直隸府州縣所轄三年赴部
其有布政司所轄三年赴布政司并按察司考察稱職
平常復職仍將各官牌冊年終類進九年赴部通考
五年奏准南北直隸驛逓閘壩司獄等官三年赴巡按
御史考覈定與稱職不稱職考語連牌冊發有司收候
年終類繳九年赴部通考景泰元年奏准南北直隸
驛逓閘壩司獄等官三年六年考滿南直隸者赴南京
吏部北直隸者赴本部
凡驛丞九年考滿公文牌册内事蹟不開報應付過使
客備細花名起數者送問
凡驛逓等官丁憂改除前任日少許通理多則不許通
理多歷少歷違限錯歷俱送問丁憂起復無印信關文
者行查無過陞一級有過本等用弘治十四年令天
下有司儒學巡檢倉庫驛逓等官考滿到部功蹟不足
或有過名有願告退者照有司不稱職例各仍原職致仕
右雜職官入流倉官(收糧經歷附)
諸司職掌
一凡各處府州縣學訓導與教官一體歷俸九年考滿
給由其訓導給由到部出題考試將所試文字送翰林
院批考通經者於縣學教諭内叙用若不通經旨本處
復充訓導自来不通經者量才别用教官考覈稱職陞
一等平常者本等用不稱職者黜降不通經者别用若
承差考滿無私過於行人内用其犯私笞杖罪發行人
司聽差一年無過陞用有贓私者發在京衙門充吏其
五軍都督府知印三年考滿於從八品内陞用六部知
印三年考滿於九品内陞用
事例
洪武二十六年奏定考滿教官訓導以九年之内科舉
取中生員名數為則定擬陞降縣學額設生員二十名
教諭九年之内科舉取中生員三名又考通經者為稱
職陞用若科舉取中生員二名又考通經者為平常本
等用若科舉取中生員不及二名又考不通經者為
不稱職降黜别用州學額設生員三十名學正九年之
内科舉取中生員六名又考通經為稱職陞用若科舉
取中生員三名又考通經者為平常本等用若科舉取
中生員不及三名又考不通經者為不稱職黜降别用
府學額設生員四十名教授九年之内科舉取中生員
九名又考通經者為稱職陞用若科舉取中生員四名
又考通經者為平常本等用若科舉取中生員不及四
名又考不通經者為不稱職黜降别用府州縣學訓導
分數生員一十名九年之内科舉取中生員三名又考
通經者陞教諭若科舉取中生員二名或一名又考通
經仍充訓導若科舉生員全無又考不通經降黜别用
又奏准教諭科舉及數考不通經有司内用科舉不
及數通經降訓導三十五年命教授考通經任内止
有舉人三名者降學正永樂元年欽定舉人署教諭
事者任内有科舉中式一名又有歲貢中式一名署訓
導事者有科舉中式一名或有歲貢中式一名俱與實
授六年令教官考滿吏部同六科都給事中選其有
才識者留六科理事一年後從本科都給事中考其高
下用之宣德五年重定舉人名數教授五名為稱職
三名為平常不及三名為不稱學正三名為稱職二名
為平常不及二名為不稱教諭二名為稱職一名為平
常訓導一名為稱職不及者皆為不稱稱職者陞平常
者本等用不稱者降正統九年奏准教官九年任滿
無舉人者試其學問果優仍任教官教授學正教諭俱
降訓導訓導調邊遠其不中者仍降雜職弘治二年
奏准九年考滿教官考通經府州縣學舉人及數方陞
衛學并選貢衙門雖無舉人亦陞若丁憂復除者論前
後任多少若任府州縣學日多從府州縣學論任衛學
并選貢衙門學日多從衛學并選貢衙門論
凡教官考滿初場考四書本經義各一篇貳場論策各
一道教授學正教諭俱本部定中否訓導送翰林院定
中否考不通經係舉人出身者教授改吏目學正等官
改典史監生儒士出身者教授改税課司大使學正等
官降河泊所官衞學并選貢衙門學官考不通經亦同
前例冐報舉人者送問無府州縣委官保結者行查雲
南各處教官從選貢衙門例亦不論舉人十四年令
公侯駙馬伯家教書訓導九年考滿者比在外府州縣
學訓導例九年教無成效考中者於邊遠學校降用考
不中者於雜職内降用行國子監查無功蹟者革職為
民
右教官
諸司職掌
一凡内外入流并雜職應考官員任滿給由赴京本部
從實考校才能優劣依例黜陟果有殊功異能超邁等
倫者取自上裁
繁而稱職無過陞二等有私笞公過陞一等有紀錄徒
流罪一次本等用二次降一等三次降二等四次降三
等五次以上雜職内用
繁而平常無過陞一等有私笞公過本等用有紀錄徒
流罪一次降一等二次降二等三次降三等四次以上
雜職内用
簡而稱職與繁而平常同
簡而平常無過本等用有私笞公過降一等有紀錄徒
流罪一次降二等二次雜職内用三次以上黜降
考覈不稱職初考繁處降二等簡處降三等若有紀錄
徒流罪者俱於雜職内用
凡九年之内二考稱職一考平常從稱職二考稱職一
考不稱職或二考平常一考稱職或稱職平常不稱職
各一考者俱從平常二考平常一考不稱職從不稱職
一繁簡則例
在外府以田糧十五萬石以上州以七萬石以上縣三
萬石以上或親臨王府都司布政司按察司并有軍馬
守禦路當驛道邊方衝要供給去處俱為事繁府州縣
田糧在十五萬七萬三萬石之下僻静去處俱為事簡
在京衙門俱從繁例
事例
凡九年考滿官員永樂四年奏准各都司衛所布政司
按察司行太僕寺鹽運司鹽課提舉司煎鹽提舉司市
舶提舉司茶馬司考覈俱從繁例宣慰宣撫安撫招討
長官司俱係土官衙門從簡例八年令官員九年考
滿給由初考稱職次考未經考覈今考稱職者初考次
考不給由三考稱職者俱從稱職初考不給由次考稱
三考平常者初考平常次考不給由後考稱者俱從平
常初考不給由次考平常三考不稱職者從不稱職
凡考滿官患病不滿三箇月及非緣事住俸月日不作
實歷者參問增减十歲以上考滿後非因公差摘占歷
俸半年以上及不報前任事蹟并隠匿過名者俱送問
弘治十三年令在外大小文職若九年已滿托故在
任久住不行赴部及不申缺者參提究問就彼放回原
籍冠帶閒住
明會典卷十四
