明會典卷一百二十一
兵部十六
驛傳三
遞運所
諸司職掌
凡遞運所設置船隻不等如六百料者每隻水夫十三
名五百料者每隻水夫十二名四百料者每隻水夫十
一名三百料者每隻水夫十名其水夫皆於五石以下
糧戶内點差
一每所設置車輛不等如大車一輛載米十石者人夫
三名牛三頭布袋十條小車一輛載米三石者人夫一
名牛一頭每夫一名辦牛一頭於十五石糧戶内點充
如無相應人戶許衆戶凑糧共當
一遞運船隻俱用紅油刷飾每船置牌一面開寫本船
字號料數及水夫姓名檣柁篙櫓篷索鐵猫篾纜等項
一應浮動什物數目常川懸掛務要牌不離船以憑點
視如是船隻什物損壞缺少即申合干有司委官計料
修補
一遞到官物所官驗實物件斤重擔數多寡隨即計筭
船隻料數差撥裝運不許將前路運船越過遞送其長
押人員不許索要過料船隻及多取水夫夾帶私己物
貨所官亦不許徇情應付
事例
洪武二十四年令各處逃軍囚徒及補役軍丁遞運所
接交防送二十七年議准驛遞水馬夫更不免糧止
令有司總計地方合備牛馬船車等物以所管人戶田
糧照舊額加數均派分年應役如舊一百石者加至五
百石其餘倣此遞加其兩浙税戶市民囚充及湖廣山
西原額站戶已免垜集充軍者仍舊應當不在均派之
例永樂十年令立遞運所夫頭於船戶内選丁糧多
者為之常川在所應役其單丁糧少者令津貼夫頭
天順五年議准各處驛遞有豪強軍民包攬夫役者軍
發邊衛民及餘丁發附近充軍
計天下遞運所
北直隸
順天府大興遞運所
良鄉縣良鄉遞運所
涿州涿鹿遞運所
涿州遞運所
通州北關遞運所
本州遞運所
三河縣東關遞運所
武清縣楊青遞運所
漷縣楊村遞運所
薊州南關遞運所
豐潤縣東關遞運所
玉田縣藍田遞運所
大名府
濬縣李家道口遞運所
大名縣艾家口遞運所
順德府
邢臺縣邢臺遞運所
内丘縣内丘遞運所
廣平府
永年縣臨洺遞運所
邯鄲縣邯鄲遞運所
河間府
任丘縣鄚城遞運所
滄州長蘆遞運所
吳橋縣連窩遞運所
真定府
真定縣真定遞運所
井陘縣井陘遞運所
欒城縣欒城遞運所
獲鹿縣鹿泉遞運所
定州定州遞運所
新樂縣新樂遞運所
趙州趙州遞運所
柏鄉縣柏鄉遞運所
保定府
清苑縣清苑遞運所
安肅縣安肅遞運所
慶都縣慶都遞運所
定興縣定興遞運所
永平府東關遞運所
新店遞運所
撫寧縣西關遞運所
南直隸
應天府龍江遞運所
鎮江府通津遞運所
常州府奔牛壩遞運所
蘇州府胥門遞運所
松江府雲間遞運所
太平府采石遞運所
池州府大通遞運所
鳳陽府遞運所
穎州遞運所
穎上縣遞運所
太和縣界溝遞運所
泗州遞運所
壽州遞運所
揚州府邵伯遞運所
界首遞運所
儀真縣遞運所
淮安府遞運所
山陽縣淮北下關遞運所
清河縣小村坊遞運所
清河遞運所
桃源縣遞運所
沭陽縣桑墟莊遞運所
郭家莊遞運所
海州駝峯遞運所
盧家莊遞運所
贑榆縣下分水嶺遞運所
中崗遞運所
邳州遞運所
睢寧縣新安遞運所
安慶府本府遞運所
徐州遞運所
沛縣遞運所
浙江
杭州府遞運所
嚴州府
桐廬縣遞運所
金華府遞運所
蘭溪縣遞運所
衢州府
常山縣新站遞運所
嘉興府嘉禾遞運所
江西
南昌府南浦遞運所
臨江府清江遞運所
吉安府螺川遞運所
五雲遞運所
贑州府水西遞運所
南安府横浦遞運所
建昌府旴江遞運所
撫州府臨川遞運所
廣信府遞運所
玉山縣玉山遞運所
鉛山縣車盤遞運所
鉛山遞運所
貴溪縣薌溪遞運所
饒州府鄱陽遞運所
南康府遞運所
九江府九江遞運所
湖廣
武昌府遞運所
黃州府蘄州遞運所
荆州府遞運所
歸州遞運所
夷陵州本州遞運所
常德府栗店遞運所
永州府遞運所
辰州府
沅陵縣沅陵遞運所
辰溪縣辰溪遞運所(添設)
沅州城南遞運所
黔陽縣安江遞運所
長沙府遞運所
衡州府遞運所
岳州府
巴陵縣城陵遞運所
澧州水東遞運所
福建
福州府遞運所
懷安縣遞運所
古田縣水口遞運所
建寧府建寧遞運所
崇安縣大安遞運所
崇安遞運所
建陽縣建陽遞運所
延平府遞運所
嵢峽遞運所
廣東
廣州府遞運所
清遠縣横石遞運所
新會縣新會遞運所
惠州府
龍川縣遞運所
韶州府曲江遞運所
南雄府小嶺中站遞運所
潮州府
海陽縣三河遞運所
黃崗遞運所
雷州府
海康縣雷陽遞運所
遂溪縣桐油遞運所
徐聞縣呇磊遞運所
廉州府
欽州寧越遞運所
靈山縣格木遞運所
安河遞運所
瓊州府
瓊山縣海口遞運所
高州府三合遞運所
廣西
桂林府遞運所
全州遞運所
柳州府柳州遞運所
梧州府梧州遞運所
藤縣雙競遞運所
欝林州陸川大洞遞運所
北流遞運所
潯州府遞運所
平樂府遞運所
昭平遞運所
南寧府南寧遞運所
横州海棠橋遞運所
太平府遞運所
四川
成都府遞運所
重慶府遞運所
忠州雲根遞運所
叙州府遞運所
䕫州府遞運所
萬縣遞運所
瀘州遞運所
嘉定州遞運所
烏撒軍民府黑章遞運所
在城遞運所
永寧宣撫司永寧遞運所
赤水河遞運所
貴州
貴州宣慰使司畢節遞運所
安南衛尾洒遞運所
河南
開封府祥符遞運所
祥符縣時和遞運所
扶溝縣崔橋遞運所
中牟縣中牟遞運所
延津縣廩延遞運所
鈞州遞運所
新鄭縣新鄭遞運所
襄城縣襄城遞運所(添設)
鄭州遞運所
榮澤縣遞運所
榮陽縣榮陽遞運所
氾水縣成臯遞運所
河南府
洛陽縣洛陽遞運所
偃師縣偃師遞運所
新安縣新安遞運所
磁澗遞運所
鞏縣遞運所
沔池縣義昌遞運所
沔池遞運所
陜州硤石遞運所
七星店遞運所
横渠遞運所
張茅遞運所
閿鄉縣遞運所
靈寳縣靈寳遞運所
彰德府
安陽縣安陽遞運所
湯隂縣宜溝遞運所
塌河遞運所
磁州磁州遞運所
衛輝府河平遞運所
北關閘遞運所
新鄉縣新鄉遞運所
獲嘉縣獲嘉遞運所
亢村遞運所
淇縣淇縣遞運所
懷慶府
河内縣河内遞運所
萬善遞運所
武陟縣寧郭遞運所
脩武縣脩武遞運所
孟縣孟縣遞運所
南陽府
南陽縣林水遞運所
裕州裕州遞運所(添設)
葉縣遞運所
保安遞運所(添設)
新野縣新野遞運所(添設)
陜西
西安府西安遞運所
灞橋遞運所
咸陽縣咸陽遞運所
興平縣底張村遞運所
臨潼縣新豐遞運所
乾州遞運所
永壽縣蒿店遞運所
底窖鋪遞運所
華州羅汶橋遞運所
華隂縣華隂遞運所
潼關遞運所
渭南縣渭南遞運所
邠州遞運所
停口遞運所
宜祿遞運所
鞏昌府
隴西縣北關遞運所
錦布谷遞運所
漳縣三岔遞運所
安定縣秤鈎灣遞運所
西鞏鎮遞運所
好池掌遞運所
甸子川遞運所
安定遞運所
會寧縣會寧遞運所
翟蒙觜遞運所
青家驛遞運所
臨洮府
狄道縣柳林遞運所
石井遞運所
金縣定遠鎮遞運所
遞運所
蘭州本州遞運所
大通河遞運所
鑼鍋泉遞運所
莊浪遞運所
火燒城遞運所
古浪城遞運所
紅城子遞運所
沙井兒遞運所
永寧遞運所
大通口遞運所
潜麻灣遞運所
安遠遞運所
武勝遞運所
鎮羌遞運所
河州河州遞運所(添設)
平凉府
平凉縣安國鎮遞運所
平凉遞運所
花家莊遞運所
上郿現遞運所
華亭縣瓦亭遞運所
静寧州遞運所
高家堡遞運所
隆德縣神林堡遞運所
隆德遞運所
涇州遞運所
高家凹遞運所
漢中府
鳳縣安山遞運所(添設)
河州衛軍民指揮使司
三岔遞運所
寧河遞運所
定羌城遞運所(已上三所改屬河州)
岷州衛軍民指揮使司
梅川遞運所
酒店子遞運所
野狐橋遞運所
寧夏衛大沙井遞運所
白塔兒遞運所
西寧衛軍民指揮使司
老鴉城遞運所
嘉順遞運所
平戎遞運所
西寧遞運所
水溝遞運所
凉州衛靖邊遞運所
武威遞運所
山東
濟南府西關遞運所
歷城縣龍山鎮遞運所
長山縣白山遞運所
鄒平縣青陽店遞運所
肥城縣廣里遞運所
德州遞運所
兖州府沙河鎮遞運所
濟寧州遞運所
魯橋遞運所
東平州金線閘遞運所
平隂縣陳弘遞運所
萊州府
掖縣沙河店遞運所
城南遞運所
諸橋店遞運所
昌邑縣新河遞運所
王耨店遞運所
濰縣城東遞運所
登州府
蓬萊縣城北河口遞運所
黃縣城西遞運所
黃山館遞運所
東昌府東昌遞運所
臨清遞運所
館陶縣南館陶遞運所
武成縣甲馬營遞運所
青州府
益都縣青社遞運所
金嶺鎮遞運所
壽光縣莘店遞運所
昌樂縣小丹河店遞運所
山西
太原府
陽曲縣臨汾遞運所
壽陽縣壽陽遞運所
徐溝縣同戈遞運所
祁縣盤陀遞運所
忻州九原遞運所
代州雁門遞運所
定邊遞運所
平定州平定遞運所
平陽府建雄遞運所
曲沃縣候馬遞運所
蒲州河東遞運所
安邑縣運司遞運所
霍州霍山遞運所
靈石縣瑞石遞運所
大同府
應州安銀子遞運所
澤州星軺遞運所
太行遞運所
高平縣長平遞運所
汾州
平遥縣洪善遞運所
潞州
襄垣縣褫亭遞運所
長子縣固益遞運所
沁州
武鄉縣權店遞運所
開設驛所
諸司職掌
凡新開地方堪設驛分遞運所或舊設驛所相離窵遠
往復不便可以添設須要差人踏勘明白取勘彼處鄉
村市鎮畫圖貼說回報驗其里路遠近同應設驛所船
車馬驢數目具奏移咨工部蓋造衙門吏部銓官禮部
鑄印合用人夫行移有司照例僉點
市民馬戶
諸司職掌
凡市民馬戶俱係浙江并直隸蘇松等府市居人民編
發鳳陽河南陕西北平等處緊要驛分當站每上馬一
匹一百三十八戶中馬一匹一百十八戶下馬一匹九
十八戶每馬各就原定戶内選丁多者四五充馬頭在
驛走遞如馬頭戶絶體勘明白仍於本馬原編戶内僉補
事例
洪武二十六年令市民馬戶有為事發遣起取赴京者
並許歸併船居人戶除軍匠竈丁外每三千料以上編
馬一匹市民有故令補缺應當
囚充站戶(軍充站戶并館夫附)
諸司職掌
凡囚充水馬人夫俱係為事免罪發充前役正身病故
須要戶丁補役不在消乏之例
事例
洪武二十三年命刑部都察院於徒囚内審有丁糧者
每二名買馬一匹杖囚一名充水夫一名十名造船一
隻常川走遞其用車去處徒流囚四名共辦一輛永
樂元年令徒充站戶年限滿日就彼為民種田十五
年奏准雜犯死罪囚審有力者每二人買馬一匹并隨
馬鋪陳什物終身走遞事故行法司照例撥補正統
六年奏准囚充站戶役滿所司先期三月申請撥人將
該滿囚夫依期釋放
凡遼東大寧雲南四川及陜西山東山西等處驛分俱
有問發恩軍囚軍或官給馬匹或令自備與民夫相兼
走遞其邊衛無有司處馬驛俱係摘撥官軍應役逃亡
事故照例清勾
凡各驛館夫有司於丁糧相應人戶内僉點應當專為
使客治造飲食遇有支到廩給隨即炊㸑供應不許頃
刻稽留
應合給驛
諸司職掌
一齎擎詔旨制諭
一飛報軍務重事
一奉特旨差遣給驛者
一親王進賀表箋及差官齎王奏本赴京奏事
一欽差各部官監察御史往各處追問等項并帶去問
事人監生書吏人等水路驛船陸路驢匹
一公侯駙馬都督將帶從人一名
明令
凡出使人員關支分例應合將帶從人名數一品十從
二品八從三品四品六從五品六品七品三從八品九
品二從掾史令史書吏知印宣使奏差一從軍官不在
此限其水站乘船正官一名許帶行李二百斤從人一
名許帶行李五十斤馬站馳驅每馬一匹帶行李不過
一十斤駝䭾者一匹不過六十斤多餘夾帶者俱以不
應論罪
事例
洪武二十年榜諭凡公侯駙馬出使其傔從及諸藩府
使人無符驗者不得擅乘驛傳船馬二十四年議准
在外諸司有不守成法泛濫給驛者依變亂成法律治
罪其公差人員除應合給驛外其餘常事不許應付廩
給二十八年令王府公差人員但係尋常事務及各
王禮節往來並不許馳驛有擅應付及假以軍情為由
馳驛者處死永樂元年令雲南三司貴州都司進表
官俱許馳驛四年令封盤番貨官員許馳驛宣德
四年奏准齎送勅書例給雙馬人員回還止給驛驢及
遞運船六年令南京府部等衙門堂上官以公事赴
京及衍聖公朝覲往來俱許馳驛八年令三司官按
行所部許乘驛南京部院公差官赴京回還與遞運船
正統二年奏准總兵鎮守官征哨出入各乘原關馬
匹其驛傳馬驢車輛俱不許應付四年令太僕寺官
出巡許支廩給七年令巡按直隸御史奏刑名重事
所差人許給驛驢紅船常事不許各處鎮守等官差人
奏事應攴廩給者回日本部於勘合内批限到彼住支
天順元年令各王府及總兵鎮守等官有乞恩等項
事干己私者不許給驛止令入遞具奏成化四年奏
准貴州布按二司進表官依都司例往還並許給驛
五年令南京守備及各邊鎮守巡撫等官遇軍情重事
會議既定各自具本共差一人馳奏常行事理三五起
併差一人各王府進貢等項許差内外官一二人護扛
軍校一二名扛多者不過五名六年奏准親王乞恩
等項事情每歲春秋各一次差人馳驛類奏郡王將軍
中尉等有應奏事理即於春秋具啟本府親王轉奏其
緊急事務仍依舊制十二年奏准南京三法司奏請
重刑待報及提問軍職者差來人並許乘驛其兩京抽
分巡街等官不出百里外者不許弘治五年奏准天
下驛分各於巡按御史處給簿一扇遇應付過夫馬車
船等項及過客職名逐一填註年終類冊繳報以憑查
考
應付脚力
諸司職掌
一在京差辦事官行人舍人往各處催攝公事水路應
付順便船隻陸路遠者應付脚力或車輛驢匹
一四夷番使各處土官來朝并回還水路遞運船陸路
脚力
一力士校尉差去雲南四川兩廣福建水路應付巡檢
司船裝送
一文武官員到任一千五百里之外
一老疾軍人軍屬寡婦并病故官員遺下家小還鄉
一為事編發差試百戶管領前去雲南遼東大寧等處
充軍并撥守雲南大寧遼東等處補役軍人水路應付
船隻
事例
洪武二十五年奏准為事發雲南兩廣福建遼東充吏
安置者應付船隻與充軍者同天順八年令文武官
公差病故者所在棺歛護送還鄉成化五年奏准凡
公差監生有病故者照依故官家屬例應付口糧人夫
脚力
驛遞應付總例
凡五府六部都察院遣人馳驛公幹而有三司委官同
事者許同驛船若三司自委官或承差人等赴所屬公
幹者都司委官水乘軍衛快船陸行自備布按二司委
官承差水乘遞運船陸路官乘官馬承差人等自備
凡齎擎詔勅飛報軍情及特旨差遣者陸給雙馬水給
站船公侯駙馬伯都督從人與驢匹隨從巡撫風憲巡
河等官者與中等馬水給站船
凡各王及各處鎮巡三司官差官進奉表箋繳勅謝恩
者陸給雙馬水給站船者貢物者遞運夫護送其尋常
奏事與驢匹紅船若順齎旨意公文者水給站船陸與
下等馬南京各衙門及各邊副参遊擊等官留守三司
行太僕寺苑馬寺差人入奏並同
凡南京進表官馳驛者許乘馬船原起驛船憑以到關
不許重坐
凡南京太常寺委官及孝陵鳳陽陵戶墳戶社長領香
帛等物往來俱給驛船陸起驛驢俱撥遞運人夫護送
其陵戶等驛驢每二人共與一匹
凡衍聖公朝覲往還陸起上馬驛車水給站船或馬快
船應付人夫皂隸顔孟二博士與中等馬衍聖公掌書
與驛驢廟戶家人醫獸每二人給驢一匹
凡嗣教張真人來朝自貴溪至南京陸路上等馬一水
給驛船三遞運船二隨行法師與驛驢南京至北京水
給驛船一馬快船二陸起車輛并應付皂隸人夫
凡巡視倉場等官不及百里者不與脚力
凡錦衣衛官齎勅旨出外應馳驛者量地遠近於關文
定限回程違者參奏
凡外官領勅赴任如提學兵備之類陸起雙馬水起站
船無支給
凡清軍文冊付應得脚力之人順齎
凡故官家口還鄉應得脚力者陸路驛驢車輛水路紅
船雲南赴任官同無支給
凡差往山西陕西甘肅寧夏等處公幹及彼處赴京者
並給馬驢往還不許勒要應付船隻違者參奏若果係
患病勘實方許
凡公差到京人員半月外不回還者革去應得脚力果
患病者不拘
凡朝鮮國使臣與下等馬添撥驛車安南琉球占城等
國使臣與驛驢站船凡諸國從人俱與驛驢水路紅船
無支給
凡諾延泰寧等衛都督都指揮哈密竒木嘉色稜齊勤蒙
古等衛使臣俱與下等馬添撥驛車哈密等處從人仍
與驛驢
凡烏思藏董卜韓胡土官通事番僧洮岷西寧番僧人
等俱與驛驢車輛水起紅船内齎勅者與下等馬水起
驛船其貴州湖廣土官舍人土民人等二人俱驢一匹
凡來降夷人陸與下等馬添撥車輛水起驛船人衆者
給遞運馬快船口外走回人口不堪充勇士與婦女願
回原管官司者俱與脚力
凡前項應給驛船之人係官者兩人同載非官者四人
同載共關文一紙應給紅船之人係官者四人同載非
官者六人同載共關文一紙前途遇應分路處方許分
關如一時偶無同載官員而有役人附載者依兩官共
船之例若公差人員有文卷旗牌火印火藥之類須護
送者許量撥遞運人夫
陳告消乏
諸司職掌
凡糧僉水馬遞運人戶陳告消乏驛所即申有司體勘
是實就便僉替不許刁蹬靠損
事例
天順間奏准天下驛遞夫役每十年一次磨勘重編丁
糧相應者作正消乏者作貼應僉替者即與僉替
成化間奏准市民馬戶有告消乏者並許勘實僉替
符驗
諸司職掌
凡在内公差人員係軍情重務及奉特旨差遣給驛本
部填給勘合所差人員轉赴内府關領符驗給驛前去
事完就便銷繳
事例
洪武二十三年重造符驗給在外官司凡各王府及山
西北平山東陜西廣東福建遼東貴州等都司布政司
各給六道雲南都司布政司陜西凉州衛各給十道浙
江江西湖廣四川廣西布政司及金齒衛各給五道都
司不與如有軍務以多槳快船飛報中都留守司各道
按察司陜西寧夏衛各給四道山海密雲永平河州岷
州洮州大理臨安普安松潘建昌茂州諸衛各給三道
畢節烏撒永寧普定平越楚雄曲靖洱海五開鎮遠興
隆諸衛各處宣慰使司及衍聖公張真人各給二道其
餘衙門及腹裏軍衛運司俱不給二十四年令各處
布按二司符驗各减一道雲南布政司及凉州衛减二
道四川都司給起馬符驗三道瀘州衛原領仍許存留
衍聖公張真人停給永樂以後增給浙江寧波衛宣
府都司符驗各一道陜西綏德衛二道宣德四年奏
准在外有符驗官司歲終具給驛起數及所幹事造冊
繳部以憑稽考成化十四年奏准各處分守協守副
參遊擊等官所領符驗止許用於本境傳報聲息及謝
恩等項餘事不許弘治九年申明舊例凡欽命文武
大臣出外公幹該請符驗者本部具手本赴尚寳司轉
行印綬監於寳簿内填註所領官員職名親領應用還
日徑自奏繳本部仍用手本赴監註銷其填巡等官在
外更調陞用者本部即於原擬本内將該用符驗奏准
行令就彼交收俟其回奏復用手本赴監對號轉註
急遞舖
諸司職掌
凡十里設一鋪每鋪設鋪長一名鋪兵要路十名僻路
或五名或四名於附近有丁力田糧一石五斗之上二
石之下點充須要少壯正身每鋪設十二時日晷一箇
以驗時刻鋪門首置立牌門一座并牌額全常明燈燭
一副簿歷二本鋪兵每名各置夾版一副鈴襻一副纓
鎗一把棍一條回歷一本
一遞送公文照依古法一晝夜通一百刻每三刻行一
鋪晝夜須行三百里但遇公文到鋪不問角數多少須
要隨即遞送無分晝夜鳴鈴走遞前鋪聞鈴鋪司預先
出鋪交收隨即於封皮格眼内填寫時刻該遞鋪兵姓
名速令鋪兵用袱包裹夾板拴繫齎小回歷一本急遞
至前鋪交收於回歷上附寫到鋪時刻以憑稽考毋致
停滯差迷如是公文到來不即遞送停積等待因而失
悞事機者問罪
一各州縣於額設司吏内選充鋪長一名專一巡點所
轄鋪分督令各鋪司兵如法走遞親臨府州縣提調官
常加檢點鋪長失於整點隨即問罪每月置立文簿當
該提調官署押附寫遞過公文時刻角數以憑稽考
一無印信文字不許入遞其各衙門但有入遞公文須
要堅厚好紙封裹轉遞各鋪明白附歷於上開寫並無
破損並不曾折動原封但有磨擦破壞及折動原封者
就將來文封皮上寫記原遞鋪兵姓名遞發及將遞來
鋪兵拘捉解官有司即為追究
一鋪舍損壞什物不完鋪兵數少及有老弱之人在鋪
當役者有司提調官吏即便修理僉點補替
事例
洪武二十五年令急遞鋪接送公文必須辨認果是前
鋪鋪兵方許交領但有詐冐押解赴京凡在外衙門
有應遞公文令鋪兵當官交領其差使人員遇有公文
亦須經由所在官司辨驗方許入遞凡有人於中途
鋪分投下公文不係知識者許本鋪司兵挐解赴京
凡有司官吏鋪長司兵有公文不行明白辨驗輕易接
遞致令别生事端者治罪正統三年奏准各鋪添設
鋪司一名兩京總鋪添設三名各布政司總鋪添設二
名專一齎送旨意公文如有稽違依律問罪七年議
准各鋪遞送簿歷該管官司每月一次巡視刷勘有將
公文毁壞增改沉匿者問擬明白發口外充軍弘治
十三年奏准各鋪司兵若有無籍之徒不容正身應當
用強包攬多取工錢致將公文稽遲沉匿等項問罪旗
軍發邊衛民并軍丁人等發附近俱充軍其提調官該
吏鋪長各治以罪
馬快船
事例
洪武初置江淮濟川二衛馬快船及南京錦衣等衛風
快船以備水軍征進之用既建北京遂專以運送郊廟
香幣上供品物軍需器仗及聽候差遣俱屬南京兵部
掌管輪流差撥遇有損壞及夫甲在逃行移各該衙門
勾補修造正統六年令編排南京馬快船以五十號
為一班輪赴北京聽用半年一替合用口糧於南京總
領凡該班馬快船前班以四月初到後班以十月初到
本部拘收勘合轉付通州守備官收掌點視限滿得替
或遇差撥仍齎勘合赴本部批迴景泰元年議准南
京錦衣等衛風快船改屬南京兵部七年添設南京
兵部主事一員專管快船天順元年令馬快船裝運
官物除本船軍夫外合用添撥人夫並於關文開寫上
水二十名下水五名軍衛三分有司七分違者及應付
者治罪凡私載及求索之物盡數入官八年令馬快
船例該聽候半年外其餘運物到京者並將勘合投部
以聽差撥成化六年奏准馬快船附載私貨者本船
小甲并附船之人俱發口外充軍其空身附搭者以違
制論十六年令馬快船回還順帶官物者上水夫八
名下水夫四名
應付馬快船
事例
一凡欽差内臣公侯伯出外公幹如操江鎮守之類應
從水路者
一每年欽差公侯伯郎中等官赴各王府冊封者
一在京大臣以禮致仕有旨馳驛還鄉及丁憂病故者
一襲封衍聖公嗣教張真人朝覲回還
一南京内外官進貢回還
一安南日本等國使臣朝貢回還
明會典卷一百二十一
