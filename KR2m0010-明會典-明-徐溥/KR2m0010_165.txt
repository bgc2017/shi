明會典卷一百六十五
都察院二
出巡
國初命監察御史巡按刷卷等項諸司職掌所載法制
甚詳其後若清軍提學巡城巡關巡茶馬巡鹽巡河捕
盗盤糧等項添差漸廣各有勑諭并合行事宜則散見
於各部本事之下今各項事例僅舉其略云
諸司職掌
凡分巡按治州郡必須遍歷不拘限期風憲官吏務要
同行不許先後相離其經過去處除差撥弓兵防護依
律關支廪給應付脚力買辦心紅紙劄之外不許擅令
所司和買物貨私役夫匠多用鋪陳等項亦不得縱容
官吏出郭迎送其分巡地面果係原籍及按臨之人設
有讐嫌並宜迴避毋得沽恩報讐䑃朧舉問
凡至按臨處所先將罪囚審錄卷宗弔刷外稍有餘暇
首先親詣各處祭祀壇場點其祭器牆宇有無完缺其
次存䘏孤老審問衣糧曾無支給巡視倉庫查筭錢糧
有無虧欠勉勵學校考課生員有無成效中間但有欺
弊即便究問如律
凡受軍民訴訟審係戶婚田宅闘毆等事必湏置立文
簿抄寫告詞編成字號用印關防立限發與所在有司
追問明白就便發落具由回報若告本縣官吏則發該
府若告本府官吏則發布政司若告布政司官吏則發
按察司若告按察司官吏及伸訴各司官吏枉問刑名
等項不許轉委必湏親問干碍軍民官員隨即奏聞請
旨亦不得擅自提取
凡至所在體知有司等官守法奉公廉能昭著者隨即
舉奏其姦貪廢事蠧政害民者究問如律
凡至地方所有合行事件著令首領官吏抄案施行
一科差賦役仰本府凡有一應差役湏於黃冊丁糧相
應人戶内周而復始從公點差毋得放富差貧那移作
弊重擾於民先具見役里長姓名同重甘結罪文狀并
依准回報
一圩岸壩堰陂塘仰行府縣提調官吏查勘槩管地面
應有圩岸壩堰坍缺陂塘溝渠湧塞務要趁時修築堅
完䟽洗流通以備旱潦毋致失時及因而擾害於民先
具依准回報
一荒閒田土仰本府正官多方設法召民開墾趁時布
種其合納秋糧湏侯年限滿日科徵毋致抛荒仍將任
内開過田畝數目同依准繳報
一跕驛仰行提調官常川整點各驛船馬鋪陳什物一
切完備仍鈐束慣熟稍水人夫常川在驛聽候逓送使
客毋得失誤先具跕船人夫什物馬騾頭匹數目并不
致違誤結罪文狀繳報
一急逓鋪仰行提調官常川點視鋪舍合用什物完備
嚴督鋪長司兵常川在鋪走逓公文毋致磨擦及稽遲
沉匿仍禁約往來差使人員不得役使鋪兵損壞鋪舍
如有缺壞即便修理具各鋪司兵姓名田糧什物數目
回報
一橋梁道路仰令提調官常加點視但有損壞去處即
於農閒時月併工修理務要堅完毋致阻碍經行具依
准回報
一税糧課程仰本府即將歲辦税糧諸色課程各各數
目保結開報
一戶口仰本府取勘籍定戶口分豁城市鄉都舊管收
除實在增減數目開坐回報
一學校仰提調官凡遇廟學損壞即為修理完備敦請
明師教訓生徒務要作養成材以備擢用毋致因循弛
廢仍將見在師生員名繳報
一收買軍需等項仰本府照依按月時估兩平收買隨
即給價毋致虧官損民及縱令吏胥里甲鋪戶人等因
而剋落作弊違錯具依准回報
一額造叚匹等物仰本府即將織染局見在各色人匠
機張歲辦數目關支顔料等物開坐回報
一升斗秤尺仰行提調官照依原降樣式較勘均平毋
容嗜利之徒私自造置欺詐小民具依准回報
一詞訟仰本府應有詞訟疾早從公依律歸結毋得淹
延妨廢民生及聽吏胥增減情詞出入人罪仍將見問
應有囚數分豁已未完結盡實開報母得隠漏自取罪
愆具依准回報
一皂隸弓兵仰行本府并合属取勘額設名數籍貫田
糧數目開坐毋得多餘濫設有害於民具依准回報
一節義仰本府取勘境内應有孝子順孫義夫節婦果
有志能卓異明著實蹟結罪舉保毋得舉富遺貧影蔽
差徭扶同作弊具依准回報
一原設申明旌善亭但有損壞仰本府嚴督所属即便
併工修理條列榜示使善惡知所勸懲毋得視為文具
因而廢弛先將都隅處所同善惡人數回報
一印信衙門仰照勘本府并所属應有印信大小衙門
保結回報
一上年分巡官有無寄收贓罰仰本府取勘見數開坐
已未起解數目回報
一取勘仰本府將所屬去處四至八到畫圖貼說繳報
一講讀律令仰本府并合屬官吏湏要熟讀詳玩講明
律意取依准回報
一鰥寡孤獨仰本府將所屬養濟院合支衣糧依期按
月關給存䘏養贍母使失所仍具孤貧名數同依准狀呈
一倉庫房屋仰行本府提調官常川點視若有損壞即
便修理及設法關防斗級人等作弊仍將見在錢糧等
物分豁上年舊管今歲收除實在備細數目同官吏結
罪文状繳報
一官吏脚色仰取勘本府并合屬見在官吏姓名年甲
籍貫歷仕脚色到任月日回報
憲綱
凡監察御史各道按察司官每出巡審囚刷卷必湏徧
歴不拘限期
凡監察御史巡按許帶書吏一名照刷文卷許帶人吏
二名若應用監生臨期奏請按察司官分巡許帶吏典
二名承差一名皆湏官吏監生承差同行不許相離御
史及按察司官陸路給驛馬水路應付站船監生吏典
承差陸路並騎驛驢水路應付逓運船俱支廪給經過
去處量撥弓兵防送不許别帶吏典皂隸人等
凡分巡地面果係原籍并先曾歷仕寓居處所並湏迴
避
凡在京及各布政司并巡歷地方倉庫局務等衙門但
係錢糧出納去處從監察御史按察司并分司官不時
巡視若有作弊就便䆒治
凡監察御史按察司官巡歴去處若有官吏犯罪畏避
追問故將財物婦女潜入公廨設計装誣沮壞風憲者
並許取問實封奏聞犯人處重財物沒官婦女發有司
收問其出巡官吏仍不得自生嫌疑迴避致妨巡歴
凡監察御史按察司官巡歴去處所問公事有擬斷不
當者都察院按察總司隨即改正當該吏典罪之如律
仍將原問御史及分司官擬斷不當事理具奏得旨方
許取問
凡監察御史按察司官巡歴去處但知有司等官守法
奉公廉能昭著者隨即舉聞若奸貪廢事蠧政害民者
即便挐問其應請旨者具實奏聞若知善不舉見惡不
挐杖一百發烟瘴地面安置有贓者從重論
凡孝子順孫義夫節婦忠臣烈女志行卓異可勵民風
者所在有司舉申監察御史按察司覆實移文所司以
憑奏聞旌表
凡監察御史按察司官巡歴去處各衙門官吏不許出
郭迎送違者舉問如律若容令迎送不行舉問者罪同
如有規避者從重論都司布政司府州官所至亦同
凡國家律令并續降條例事理有司官吏湏要熟讀詳
玩明曉其義監察御史按察司官所至之處令其講讀
或有不能通暁者依律究治
凡都察院合用筆墨心紅具奏劄付京府按察司合用
筆墨心紅紙劄行移附廓府分監察御史按察分司巡
歷去處合用紙筆硃墨燈油柴炭行移所在有司並支
給官鈔收買應用具實銷筭
事例
洪武六年令御史察舉各處有司官員永樂元年命巡
按御史及按察司凡府州縣官到任半年之上察其廉貪
具實奏聞宣德十年奏准凡在外都司衛所首領官并
斷事等官從巡按御史按察司考察闒茸無能者起送赴
部正統元年議准各處衛所官員聽巡按御史按察司
照依文職事例一體考察四年奏定憲體及出巡禮儀
一風憲為朝廷耳目宣上德達下情乃其職任所至之處
湏訪問軍民休戚及利所當興害所當革者隨即舉行或
有水旱災傷當奏者即具奏不可因循苟且曠廢其職一
風憲存心湏用明白正大不可任一己之私昧衆人之公凡
考察官吏廉貪賢否必於民間廣詢密訪務循公義以協
衆情毋得偏聽及輙憑里老吏胥人等之言顛倒是非亦
毋得搜求細事羅織人過使姦人得志善人遭屈一風憲
之官當存心忠厚其於刑獄尤湏詳慎若刻薄不仁專行
酷虐不思罪有大小罰有重輕而一槩毒刑以逞動輙箠
人至死不惟有失朝廷欽恤之意抑且禍及身家雖悔無
及一居風憲者湏用持身端肅公勤詳慎毋得褻慢怠惰
凡飲食供帳只宜從儉不得踰分一風憲之職其任至重
行止語默必湏循理守法若纖毫有違則人人得而非議
之為風憲之累矣故所至州縣取假分毫之物即自玷溷
在我無瑕方可律人一所至之處湏用防閑未行事之先
不得接見閒雜人凡官吏禀事除公務外不得問此地出産
何物以防下人窺伺作弊一分巡所至不許令有司和買物
貨及盛張筵宴邀請親識并私役夫匠多用導從以張聲勢
自招罪愆一巡按之處不得令親戚人等於各府州縣等
衙門囑託公事及營充勾當一出巡同事之人湏相協
和若有所見不同而行事乖舛者可於無人之處從容
陳說利害以開導之彼心既悟必能從正凡人有言湏
虚心以聽不可偏執已見若聽者能從則言者亦不可
矜為已功大抵同僚同事當如兄弟相親相愛積誠相
與未有不相契者凡有善相讓有過相規相規之言只
兩人自知切不可對衆發之庶其能從凡處同僚不可
推惡避勞不可妨彼利己不可揚己抑人必務協和以
相助益不但憲司如此諸司處同僚者亦皆當然一學
校者禮讓之地凡監察御史按察司官所至下學先詣
大成殿拜謁禮畢退詣明倫堂生員講說經史監察御
史按察司官中坐本處提調七品以上正佐官序坐於
左教授學正教諭訓導序坐於右聽講餘皆立聽布政
司官下學亦同若布政司按察司官與御史一同下學
御史左邊正面坐布政司按察司官依品級右邊正面
坐問答之際教官生員不許行跪禮一總兵鎮守官受
朝廷委任以防奸禦侮凡調度軍馬區畫邊務風憲官
皆無得干預其相見相待之禮尤湏謙敬如總兵鎮守
官有犯違法重事湏用體覆明白指陳實跡具奏請旨
不許擅自辱慢其軍職有犯具奏請旨已有定例風憲
官巡歴去處亦湏以禮待之並不得輕易陵辱一在外
鄉試自有布政司官提調按察司官監試其巡按及公
差問理等項監察御史毋得干預及列名於鄉試小錄
甚失大體其所試生徒若有情弊聽行糾舉亦不得生
事誣執其在京鄉試及會試合用監察御史監試如有
兄弟子姪之類在内應舉者亦湏迴避一初到按臨之
處其都司布政司按察司及衛所府州縣官相見之後
各回衙門辦事每日不許伺候作揖及早晩聽事遇有
事務許喚首領官吏抄案或佐貳官一員前來發落不
許輙喚正官或有合令正佐官計議事務及正佐官自
來禀白者不在此例按察司官分巡同都司布政司官
所至亦同違者從風憲官舉劾一各衙門問過罪囚或
有合斷事理干礙計禀者先令有司定擬罪名然後參
考事例明白方可發落不可輙自與决恐有别例議論
不同宜從所長一方面官與御史初相見左右對拜方
面官來見御史前門外下馬由正道入御史延至後堂
方面官坐左御史坐右及御史回望司前下馬由正道
入方面官延至後堂御史坐左方面官坐右首領官初
見行拜禮御史中立還拜一中都留守司官各處按察
司官相見並如前儀一各衛指揮鹽運司運使同知各
府知府初見御史按察司官上手立對拜鹽運司副使
判官各府同知通判推官各州知州同知判官各縣知
縣及守禦千戶初見御史按察司官中立答拜各衛并
鹽運司各府州首領官各縣縣丞主簿初見行拜禮御
史按察司官起身舉手各縣典史及倉場庫務陰陽醫
學僧道等官初見行拜禮御史按察司官坐受舉手其
指揮運使運同知府知州問答之際不許行跪禮一府
州縣儒學教官生員初見行拜禮御史按察司官出位
中立還拜教官生員相見之後不許每日伺候作揖有
妨肄業一古聖帝明王先師先賢陵墓山川社稷祀典
祠壇仰本府州縣提調所屬常湏潔淨有損壞者即為
修理仍禁牧放樵採一山林隠逸懷材秉義之士仰本
府州縣官究心搜訪舉送赴京以備擢用一鄉飲酒禮
仰本府州縣行屬照依原降圖式舉行毋得尊卑失序
其城市鄉村所司宜一體申明遵行無為文貝一本府
州縣及所屬但有急缺官員隨即徑申吏部以憑除授
不許稽遲一境内盗賊仰衛府州縣嚴督所屬捕盗官
及應捕之人令晝夜用心巡察擒獲務要盡絶無遺民
患仍將捕盗官及應捕之人職名開報一巡檢司及關
津把隘官兵仰衛府州縣督令用心守把凡經過之人
驗引明白即便放行不許縱放逃軍逃囚及奸細之人
仍嚴禁約官兵人等不許生事刁蹬取財害民一獄禁
所當矜恤仰本府州縣官并司獄司官常加點視督令
獄卒將見禁囚人如法收禁冬設煖柙夏備凉漿合得
囚糧依數支養若有疾病令醫治療不許縱令獄卒人
等尅落衣糧非理凌虐因而瘦死及將平民枉禁違錯
仍具獄官吏卒名數及見監囚數開報一指揮千百戶
鎮撫總小旗並要撫䘏軍士各令得所不許生事虐害
勒取財物及尅減月糧一凡係衛所去處務要高城深
濠門堞堅壯如有損壞即撥軍餘修理不許怠慢常常
嚴督軍士各遵紀律守禦地方不許擅離信地擾害人
民仍於門禁關津守把盤詰奸細但有鄉村人民挑擔
物貨柴薪等項入城貨賣不許指以盤詰為由生事刁
蹬因而勒要財物一不許縱容潑皮軍餘出入府縣把
持官府欺虐良善一管軍官不得縱令軍人離役虚申
逃亡冒名代替及私占用營運買賣或作佃戶等項役
使景泰元年令在外鄉試仍聽巡按御史監臨天
順元年奏准今後每年巡按御史將司府州縣見任官
員從公詰察除貪汚不法者就便拿問其老疾罷輭等
項起送吏部查例定奪如有奉公守法廉能超卓者更
替回京之日指實舉奏吏部記其姓名候考滿到部查
考陞用若御史考察不公顛倒是非者參問如律成
化三年奏准各處布按司分巡分守官員遇有陳告違
法事情并奉到勘合應該勘問事理俱要親自勘問及
訪問軍民休戚官吏賢否并舉行興利除害等事周歲
滿日交替接管方許回司仍備將問過囚犯完過事件
開報本司轉呈巡撫巡按等官稽考若有奸慢悞事者
徑自參奏拏問弘治十五年奏准各道分巡分守官
有缺該司掌印官從公將應委職名呈禀監臨衙門查
無違碍依擬施行毋致久缺誤事其有推奸不法者許
巡按御史指實劾奏
刷卷
諸司職掌
凡監察御史并按察司分司巡歷去處先行立案令各
該軍民衙門抄案從實取勘本衙門并所屬有印信衙
門合刷卷宗分豁已未照刷已未結絶號計張縫依式
粘連刷尾同具點檢單目并官吏不致隠漏結罪文狀
責令該吏親賫赴院以憑逐宗照刷如出卷内事無違
枉俱已完結則批以照過若事已施行别無違枉未可
完結則批以通照若事已行可完而不完則批以稽遲
若事已行已完雖有違枉而無規避則批以失錯若事
當行不行當舉不舉有所規避如錢糧不追人贓不照
之類則批以埋沒各卷内有文案不立月日顛倒又在
乎推究得實隨其情而擬其罪其曰照過曰通照曰遲
錯曰埋沒此皆照駁之總名而照刷之方又各有其法
今將六房照刷事例各略舉於後
一照刷吏房起取罷閒官吏文卷假如應天府某年月
日承奉吏部劄付仰行所屬應有為事罷閒官員取勘
見數一名起送聽用當日立案行移上元等幾縣取
勘花名先申到府案催各縣陸續照依原報名數申解
完絶取獲實收明白卷内行移又無遲錯事理則刷尾
批云照過設若起解未盡行催不絶則批通照其或各
縣開稱事故文書到後或半月或數日不行催問則批
云事屬稽遲及有先申某今解某本作某却作某之類
則批云事屬差錯如是原申十名已解六名外四名未
解經年歇案不催中間情弊不無則駁之曰埋沒照刷
州縣吏房卷同
一照刷戶房開墾荒田卷假如揚州府承奉戶部劄付
仰行所屬應有荒閒田土召人開墾合納税糧三年後
依例科徵據江都等縣申報人戶姓名開過田畝數目
立案候至年限滿日具將起科則例花名田糧數目移
付徵收秋糧卷收科了當卷内别無稽遲差錯事件則
批刷尾云照過設若年限未滿申報未絶則批通照其
或各縣申稱見行開墾先具人戶花名到府遷延三五
日或數十日不行立案行催開過田數則批云事屬稽
遲其有原開頃畝該科秋糧十石却作千石之類則批
差錯至於原申開過田土比候年限已滿或逾年不行
收科或將原報頃畝減多作少其弊顯然則當駁之以
埋沒照刷州縣戶房卷同
一照刷禮房買辦祭祀猪羊果品香燭等項文卷先看
何年月日承奉禮部劄付開到本府合該祭祀社稷先
聖先賢及風雲雷雨山川無祀鬼神等壇若干處每壇
計用猪若干羊若干果品香燭等項若干其價照依本
處時估對物收買仰於官鈔内放支當日立案定限行
移所屬州縣收買要見回報是何行人物戶時估及差
委何官眼同收買送官應用仍查筭原估與收買價鈔
相同已用與原買之數無異俱有行人物戶領狀在卷祭
祀已畢事無施行則批以照過若或已買在官祭祀日
期未臨雖皆有發付收領明白事無施行則批以通照
其或經違日久纔方立案行移祭期將臨其收買猪羊
等項尚有未備顯是怠慢則批以事屬稽遲若或分派
各行人物戶所買品數皆同而價鈔不一且如春丁祭
先師孔子該猪六口每口價鈔二百貫却共作一千二
百五十貫附卷及查行人物戶領状實領一千二百貫
并查放支官錢卷内亦止一千二百貫既已明白别無
規避則批以事屬差錯其或猪羊等項已備祭祀已畢
但不見所用過鈔貫花銷不見是何行人物戶收領價
鈔及有無餘下物件未用責付何人收領䑃朧不明顯
有規避則批以事屬埋沒照刷州縣禮房卷同
一照刷兵房勾補軍役文卷先看本府何年月日承奉
兵部劄付或都司布政司各衛公文坐勾補役軍丁若
干名若當日立案行移各該州縣立定限期解府各該
州縣照依坐下名數隨即解到卷内見有原獲合干上
司實收事無施行則於刷尾批以照過若或當日立案
照依名數行下各該州縣或全不解到已經節次移文
催併差人坐守起解雖已盡絶而無實收則批以通照
又或經違三五日甚至十數日纔方立案行移雖各該
州縣依數起解未見實收則批事屬稽遲若行移不遲
名數不缺中間原坐張某今解李某案内不見審實緣
由及駁問所司官吏雖有實收則亦批事屬不明其或
已承上司明文雖已立案經年不見催舉間或行移如
勾十名止解到五六名已解者不見實收未到者又不
舉問顯有窺避則批曰事屬埋沒照刷州縣兵房卷同
一照刷刑房貪贓壞法文卷先看本府何年月日據某
人所告詞状當日曾無立案將本人引審或監或保若
監收原告要見為何緣故明白立案取具司獄司收管
在卷若或保在原告要見立案批差皂隸取獲保状附
卷其状内合問人數查照曾無立案分豁被告干連著
落所司提解又當看本府何年月日據所司依限解到
坐提人數要見當日立案將各人引問責與原告對理
且如甲告乙受丙贓五十貫乙招如告又告丁贓四十
貫丁供明白甲自招虚又當看甲乙丙之招詞丁之供
状同甲乙丙之服辨曾無題押入卷乙招贓鈔曾無立
案追徵既已追徵曾無納足有無該庫收貯領状又看
有無立案引律擬罪發落又於發落案内先看原發事
由中間曾無增減原状緊關情節查批解到月日有無
淹禁次於問擬招罪項下詳看乙所招受贓情節比甲
所告是否同異却於前件議得項下參詳甲乙丙之罪
名比律允當並無招涉依例疎放又於照行事理要見
准工者差人起解的决者立案摘斷免科者疎放寧家
追足乙名下招受贓鈔責令該庫收貯取獲領状在卷
如原發事由内無增減原状緊關情節問擬招罪内無
故失出入人罪前件議得下比照律條所擬允當照行
事理内無人贓埋沒之弊俱已完結事無施行則批以
照過若或已提未到人數累催不到原追贓鈔催促未
足則批以通照其或受状不即立案已經數日方纔施
行以致提人未到則批曰事屬稽遲若案内字樣不同
粘連顛倒以致月日參差官不題押吏不書名之類事
已完結而無窺避則批事屬差錯若或囚人招出人贓
照行事理内不照追提以致經年不行顯有窺避則批
曰事屬埋沒照刷州縣刑房卷同
一照刷工房成造船隻文卷先看何年月日承奉工部
劄付坐下本府該造船若干隻每隻計用丁線大小不
等若干斤桐油若干斤麻穰若干斤其價照依時值對
物收買仰於官錢内放支合用木植著落人夫採所當
日立案定限行移所屬州縣起集人夫採辦木植要見
回報起解人夫若干名并所詣處所及已收買丁線等
物時價差委何人帶領各匠若干名前來場所興造次
將引各行具領状支鈔依數收買物料成造船隻查筭
原估與收買價鈔相同已用與原計物料無異船隻已
起限期不違事無施行俱有各行收買物料領状在卷
則批以照過若或行移不遲興工不後物料不缺人匠
不少支用物料未盡原定限期不違舡隻未起事有施
行則批以通照其或經違數日纔方立案行移其所屬
州縣合辦物料人匠雖已不缺而船隻亦起終是怠慢
則批云事屬稽遲若或派料或多或少用工或衆或寡
且如每船合辦五寸丁線二百斤却買二百五十斤合
辦三寸丁線三百斤却買二百五十斤之類以致船隻
未起又違限期中間收買價鈔並無尅落查考各行領
状在卷文案明白别無窺避則批事屬差錯其或船隻
已完不見各船已用物料花銷餘下丁線等物不見責
令是何庫分收貯原計料數多已收買數少顯有窺避
則批云事屬埋沒照刷州縣工房卷同
憲綱
凡在京大小有印信衙門并直隸衛所府州縣等衙門
在外各都司布政司按察司文卷除干碍軍機重事不
刷外其餘卷宗從監察御史每歲一次或二歲三歲一
次照刷五軍都督府六部大理寺令該吏具報事目太
常寺通政司太僕寺光禄寺鴻臚寺國子監翰林院各
衛令首領官吏具報其餘衙門正官首領官通署呈報
以憑查刷都察院堂上及各道文卷俱照例送刷中間
干碍追究改正事理照依已定行移體式施行如有遲
錯其經該官員應請旨者奏請取問其餘官吏就便依
照刷文卷律治罪其各都司布政司按察司所屬衛所
府州縣等衙門文卷從本處按察分司照刷若有遲錯
一體依例施行其照刷之際務要盡心若有獄訟淹滯
刑名違錯錢糧埋沒賦役不均等項依律究問遲者舉
行錯者改正合追理者即與追理務要明白立案催督
結絶不能盡職者監察御史從都察院按察分司從總
司體察奏聞究治
計各處按察司并分司
浙江按察司
浙東道(寧紹台金衢温處)浙西道(杭嚴嘉湖)
江西按察司
南昌道湖東道
湖西道九江道
嶺北道
福建按察司
福寧道建寧道
武平道漳南道
廣東按察司
嶺南道嶺東道
嶺西道海南道
海北道
廣西按察司
桂林道蒼梧道
左江道右江道
四川按察司
川東道川西道
川南道川北道
湖廣按察司
武昌道湖南道(上下二道)
湖北道荆南道(上下二道)
山東按察司
濟南道東兖道
海右道遼海東寧道
河南按察司
河南道河北道
大梁道汝南道
陜西按察司
關内道關南道
關西道隴右道
西寧道河西道
山西按察司
冀寧道冀南道
冀北道河東道
口北道
雲南按察司
普安道臨元道
金滄道洱海道
貴州按察司
貴寧道新鎮道
安平道思仁道
明會典卷一百六十五
