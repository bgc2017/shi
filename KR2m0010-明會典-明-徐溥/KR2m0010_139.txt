明會典卷一百三十九
刑部十四
軍政
明律
擅調官軍
凡將帥部領軍馬守禦城池及屯駐邊鎮若所管地方
遇有報到草賊生發即時差人體探緩急聲息須先申
報本管上司轉達朝廷奏聞給降御寳聖旨調遣官軍
征討若無警急不先申上司雖已申上司不待回報輙
於所屬擅調軍馬及所屬擅發與者各杖一百罷職發
邊遠充軍其暴兵卒至欲來攻襲及城鎮屯聚軍馬
之處或有反叛或賊有内應事有警急及路程遥遠者
並聽從便火速調撥軍馬乘機勦捕若寇賊滋蔓應合
會捕者隣近衛所雖非所屬亦得調發策應並即申報
本管上司轉達朝廷知會若不即調遣會合或不即申
報上司及隣近衛所不即發兵策應者並與擅調發罪
同若親王所封地面有警調兵已有定制其餘上司
及大臣將文書調遣將士提撥軍馬者非奉御寳聖旨
不得擅離信地若軍官有改除别職或犯罪取發如無
奏奉聖旨亦不許擅動違者罪亦如之
申報軍務
凡將帥參隨總兵官征進如總兵官分調攻取城寨克
平之後隨將捷音差人飛報一申總兵官一申五軍都
督府一行兵部另具奏本實封御前若賊人數多出
没不常如所領軍人不敷須要速申總兵官添撥軍馬
設策勦捕不速飛申者從總兵官量事輕重治罪若
有來降之人即便送赴總兵官轉達朝廷區處其貪取
來降人財物因而殺傷人及中途逼勒逃竄者斬
飛報軍情
凡飛報軍情在外府州差人一申布政司一申都指揮
使司及行移本道按察司其守禦官差人行移都指揮
使司都指揮使司差人一行本管都督府一具實封布
政司一差人行移兵部一具實封俱至御前開拆按察
司差人具實封直奏在内直隸軍民官司並差人申本
管都督府及兵部另具實封各自奏聞若互相知會隱
匿不速奏聞者杖一百罷職不叙因而失誤軍機者斬
邊境申索軍需
凡守邊將帥但有取索軍器錢粮等物須要差人一行
布政司一行都指揮使司再差人一行五軍都督府一
行合干部分及具奏本實封御前其公文若到該部五
軍都督府須要隨即奏聞區處發遣差來人回還若稽
緩不即奏聞及各處不行依式申報者並杖一百罷職
不叙因而失誤軍機者斬
失誤軍事
凡臨軍征討應合供給軍器行粮草料違期不完者當
該官吏各杖一百罪坐所由若臨敵缺乏及領兵官
已承調遣不依期進兵策應若承差告報軍期而違限
因而失誤軍機者並斬
從征違期
凡軍官軍人臨當征討已有起程日期而稽留不進者
一日杖七十每三日加一等若故自傷殘及詐為疾患
之𩔖以避征役者各加一等並罪止杖一百仍發出征
若軍臨敵境托故違期一日不至者杖一百三日不
至者斬若能立功贖罪者從總兵官區處
軍人替役
凡軍人不親出征雇倩人冒名代替者替身杖八十收
籍充軍正身杖一百依舊充軍若守禦軍人雇人冒名
代替者各減二等其子孫弟姪及同居少壯親屬自願
代替者聽若果有老弱殘疾赴本管官司陳告騐實與
免軍身若醫工承差關領官藥隨軍征進轉雇庸醫
冒名代替者各杖八十雇工錢入官
主將不固守
凡守邊將帥被賊攻圍城寨不行固守而輙棄去及守
備不設為賊所掩襲因而失䧟城寨者斬若與賊臨境
其望高巡哨之人失於飛報以致䧟城損軍者亦斬若
被賊侵入境内擄掠人民者杖一百發邊遠充軍其
官軍臨陣先退及圍困敵城而逃者斬
縱軍擄掠
凡守邊將帥非奉調遣私自使令軍人於外境擄掠人
口財物者杖一百罷職充軍所部聽使軍官及總旗逓
減一等並罪坐所由小旗軍人不坐若軍人不曾經
由本管頭目私出外境擄掠者為首杖一百為從杖九
十傷人為首者斬為從杖一百俱發邊遠充軍若本管
頭目鈐束不嚴杖六十附過還職其邊境城邑有賊
出沒乘機領兵攻取者不在此限若於已附地面擄
掠者不分首從皆斬本管頭目鈐束不嚴各杖八十附
過還職知情故縱者各與犯人同罪
不操練軍士
凡各處守禦官不守紀律不操練軍士及城池不完衣
甲器仗不整者初犯杖八十附過還職再犯杖一百指
揮使降充同知同知降充僉事僉事降充千戶千戶降
充百戶百戶降充總旗總旗降充小旗小旗降充軍役
並發邊遠守禦若隄備不嚴撫馭無方致有所部軍
人反叛者親管指揮千戶百戶鎮撫各杖一百追奪發
邊遠充軍若棄城而逃者斬
激變良民
凡牧民之官失於撫字非法行事激變良民因而聚衆
反叛失陷城池者斬
私賣戰馬
凡軍人出征獲到馬匹須要盡數報官若私下貨賣者
杖一百軍官賣者罪同罷職充軍買者笞四十馬匹價
錢並入官軍官軍人買者勿論
私賣軍器
凡軍人關給衣甲鎗刀旗幟一應軍器私下貨賣者杖
一百發邊遠充軍軍官賣者罪同罷職充軍買者笞四
十應禁者以私有論軍器價錢並入官軍官軍人買者
勿論
毁棄軍器
凡將帥關撥一應軍器征守事訖停留不回納還官者
十日杖六十每十日加一等罪止杖一百若輙棄毁
者一件杖八十每一件加一等二十件以上斬遺失及
誤毁者各減三等軍人各又減一等並驗數追陪其曾
經戰陣而有損失者不坐不陪
私藏應禁軍器
凡民間私有人馬甲傍牌火筒火砲旗纛號帶之𩔖應
禁軍器者一件杖八十每一件加一等私造者加私有
罪一等各罪止杖一百流三千里非全成者並勿論許
令納官其弓箭鎗刀弩及魚义禾义不在禁限
縱放軍人歇役
凡管軍百戶及總旗小旗軍吏縱放軍人出百里之外
買賣或私種田土或隱占在已使喚空歇軍役者一名
杖八十每三名加一等罪止杖一百罷職充軍若受財
賣放者以枉法從重論所隱軍人並杖八十若私使出
境因而致死或被賊拘執者杖一百罷職發邊遠充軍
至三名者絞本管官吏知情容隱不行舉問及虛作逃
亡符同報官者與犯人同罪若小旗總旗百戶縱放軍
人其本管指揮千戶鎮撫當該首領官吏知情故縱或
容隱不行舉問及指揮千戶鎮撫故縱軍人其百戶總
旗小旗知而不首告者罪亦如之若鈐束不嚴致有
違犯及失於覺舉者小旗名下一名總旗名下五名百
戶名下十名千戶名下五十名各笞四十小旗名下二
名總旗名下十名百戶名下二十名千戶名下一百名
者各笞五十並附過還職不及數者不坐若軍官私
家役使軍人不曾隱占歇役者一名笞四十每五名加
一等罪止杖八十並每名計一日追雇工錢六十文
入官若有吉凶借使者勿論
公侯私役官軍
凡公侯非奉特旨不得私自呼喚各衛軍官軍人前去
役使違者初犯再犯免罪附過三犯准免死一次其軍
官軍人聽從及不出征時輙於公侯之家門首伺立者
軍官各杖一百罷職發邊遠充軍軍人罪同
從征守禦官軍逃
凡軍官軍人從軍征討私逃還家及逃往他所者初犯
杖一百仍發出征再犯者絞知情窩藏者杖一百充軍
里長知而不首者杖一百若軍還而先歸者減五等因
而在逃者杖八十若在京各衛軍人在逃者初犯杖九
十發附近衛分充軍各處守禦城池軍人在逃者初犯
杖八十仍發本衛充軍再犯並杖一百俱發邊遠充軍
三犯者絞知情窩藏者與犯人同罪罪止杖一百充軍
里長知而不首者各減二等本管頭目知情故縱者各
與同罪罪止杖一百罷職充軍其在逃官軍一百日内
能自出官首告者免罪若在限外自首者減罪二等但
於隨處官司首告者皆得准理若各衛軍人轉投别
衛充軍者同逃軍論其親管頭目不行用心鈐束致
有軍人在逃小旗名下逃去五名者降充軍人總旗名
下逃去二十五名者降充小旗百戶名下逃去一十名
者減俸一石二十名者減俸二石三十名者減俸三石
四十名者減俸四石逃至五十名者追奪降充總旗千
戶名下逃去一百名者減俸一石二百名者減俸二石
三百名者減俸三石四百名者減俸四石逃至五百名
者降充百戶其管軍多者驗數拆算減降不及數者不
坐若有病亡殘疾提撥等項事故者不在此限
優恤軍屬
凡陣亡病故官軍回鄉家屬行粮脚力有司不即應付
者遲一日笞二十每三日加一等罪止笞五十
夜禁
凡京城夜禁一更三點鐘聲已靜五更三點鐘聲未動
犯者笞三十二更三更四更犯者笞五十外郡城鎮各
減一等其公務急速疾病生産死喪不在禁限其暮
鐘未靜曉鐘已動巡夜人等故將行人拘留誣執犯夜
者抵罪若犯夜拒捕及打奪者杖一百因而歐人至
折傷以上者絞死者斬
廏牧
明律
牧養畜産不如法
凡牧養馬牛駝騾驢羊並以一百頭為率若死者損者
失者各從實開報死者即時將皮張鬃尾入官牛觔角
皮張亦入官其群頭群副每一頭各笞三十每三頭加
一等過杖一百每十頭加一等罪止杖一百徒三年羊
減馬三等驢騾減馬牛駝二等若胎生不及日時而死
者灰醃看視明白不坐若失去陪償損傷不堪用減死
者一等坐罪其死損數目並不准除
孳生馬匹
凡群頭管領騍馬一百匹為一羣每年孳生駒一百匹
若一年之内止有駒八十匹者笞五十七十匹者杖六
十都羣所官不為用心提調者各減三等太僕寺官又
減都羣所官罪二等
驗畜産不以實
凡相驗分揀官馬牛駝騾驢不以實者一頭笞四十每
三頭加一等罪止杖一百驗羊不以實減三等若因而
價有增減者計所增減價坐贓論入已者以監守自盗
論各從重科斷
養療瘦病畜産不如法
凡養療瘦病馬牛駝驢騾不如法笞三十因而致死者
一頭笞四十每三頭加一等罪止杖一百羊減三等
乘官畜脊破領穿
凡官馬牛駝騾驢乘駕不如法而脊破領穿瘡圍繞三
寸者笞二十五寸以上笞五十若牧養瘦者計百頭為
率十頭瘦者牧養人及羣頭羣副各笞二十每十頭加
一等罪止杖一百羊減三等典牧所官各隨所管羣頭
多少通計科罪太僕寺官各減典牧所官罪三等
官馬不調習
凡牧馬之官聽乘官馬而不調習者一匹笞二十每五
匹加一等罪止杖八十
宰殺馬牛
凡私宰自已馬牛者杖一百駝騾驢杖八十誤殺者不
坐若病死而不申官開剥者笞四十觔角皮張入官
若故殺他人馬牛者杖七十徒一年半駝騾驢杖一百
若計贓重於本罪者准盗論若傷而不死不堪乘用及
殺猪羊等畜者計減價亦准盗論各追陪所減價錢價
不減者笞三十其誤殺傷者不坐罪但追陪減價為
從者各減一等若故殺緦麻以上親馬牛駝騾驢者
與本主私宰罪同殺猪羊等畜者計減價坐贓論罪止
杖八十其誤殺及故傷者俱不坐但各追陪減價若
官私畜産毁食官私之物因而殺傷者各減故殺傷三
等追陪所減價畜主陪償所毁食之物若放官私畜
産損食官私物者笞三十贓重者坐贓論失者減二等
各陪所損物若官畜産毁食官物者止坐其罪不在
陪償之限若畜産欲觸觝踢咬人登時殺傷者不坐
罪亦不陪償
畜産咬踢人
凡馬牛及犬有觸觝踢咬人而記號拴繫不如法若有
狂犬不殺者笞四十因而殺傷人者以過失論若故放
令殺傷人者減鬭殺傷一等其受雇醫療畜産及無
故觸之而被殺傷者不坐罪若故放犬令殺傷他人
畜産者各笞四十追陪所減價錢
隱匿孳生官畜産
凡牧養係官馬騾驢等畜所得孳生限十日内報官若
限外隱匿不報計贓准竊盗論因而盗賣或抵換者並
以監守自盗論罪其都羣所太僕寺官知情不舉與犯
人同罪不知者俱不坐
私借官畜産
凡監臨主守將係官馬牛駝騾驢私自借用或轉借與
人及借之者各笞五十驗日追雇賃錢入官若計雇賃
錢重者各坐贓論加一等
公使人等索借馬匹
凡公使人等承差經過去處索借有司官馬匹騎坐者
杖六十驢騾笞五十官吏應付者各減一等罪坐所由
營造
明律
擅造作
凡軍民官司有所營造應申上而不申上應待報而不
待報而擅起差人工者各計所役人雇工錢坐贓論
若非法營造及非時起差人工營造者罪亦如之其
城垣坍倒倉庫公廨損壊一時起差丁夫軍人脩理者
不在此限若營造計料申請財物及人工多少不實
者笞五十若已損財物或已費人工各併記所損物價
及所費雇工錢重者坐贓論
虛費功力採取不堪用
凡役使人工採取木石材料及燒造磚瓦之𩔖虛費功
力而不堪用者計所費雇工錢坐贓論若有所造作及
有所毁壊備慮不謹而誤殺人者以過失殺人論工匠
提調官各以所由為罪
造作不如法
凡造作不如法者笞四十若成造軍器不如法及織造
叚匹麄糙紕薄者各笞五十若不堪用及應改造者各
併計所損財物及所費雇工錢重者坐贓論其應供奉
御用之物加二等工匠各以所由為罪局官減工匠一
等提調官吏又減局官一等並均償物價工錢還官
冒破物料
凡造作局院頭目工匠多破物料入己者計贓以監守
自盗論追物還官局官并覆實官吏知情符同者與
同罪失覺察者減三等罪止杖一百
帶造叚疋
凡監臨主守官吏將自已物料輙於官局帶造叚疋者
杖六十叚疋入官工匠笞五十局官知而不舉者與同
罪失覺察者減三等
織造違禁龍鳳文叚疋
凡民間織造違禁龍鳳文紵絲紗羅貨賣者杖一百叚
疋入官機戶及挑花挽花工匠同罪連當房家小起
發赴京籍充局匠
造作過限
凡各處額造常課叚疋軍器過限不納齊足者以十分
為率一分工匠笞二十每一分加一等罪止笞五十局
官減工匠一等提調官吏又減局官一等若不依期
計撥物料者局官笞四十提調官吏減一等
修理倉庫
凡各處公𪠘倉庫局院係官房舍但有損壊當該官吏
隨即移文有司修理違者笞四十若因而損壊官物者
依律科罪陪償所損之物若已移文有司而失誤者罪
坐有司
有司官吏不住公𪠘
凡有司官吏不住公𪠘内官房而住街市民房者杖八
十若埋没公用器物者以毁失官物論
河防
明律
盗决河防
凡盗决河防者杖一百盗决圩岸陂塘者杖八十若毁
害人家及漂失財物渰没田禾計物價重者坐贓論因
而殺傷人者各減鬭殺傷罪一等若故决河防者杖
一百徒三年故决圩岸陂塘減二等漂失贓重者准竊
盗論免刺因而殺傷人者以故殺傷論
失時不修隄防
凡不修河防及修而失時者提調官吏各笞五十若毁
害人家漂失財物者杖六十因而致傷人命者杖八十
若不修圩岸及修而失時者笞三十因而渰没田禾
者笞五十其暴水連雨損壊隄防非人力所制者勿
論
侵占街道
凡侵占街巷道路而起盖房屋及為園圃者杖六十各
令復舊其穿牆而出穢汚之物於街巷者笞四十出水
者勿論
修理橋梁道路
凡橋梁道路府州縣佐貳官提調於農隙之時常加點
視修理務要堅完平坦若損壊失於修理阻礙經行者
提調官吏笞三十若津渡之處應造橋梁而不造應
置渡船而不置者笞四十
明會典卷一百三十九
