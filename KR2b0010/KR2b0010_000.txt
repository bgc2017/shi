資治通鑑目錄編年類
提要
(臣)等謹按資治通鑑目錄三十卷宋司馬
光撰此書亦與通鑑同奏上即進書表所謂
略舉事目以備檢閱者也其法年經國緯著
其歲陽歲名於上而各標通鑑卷數於下又
以劉義叟長歷氣朔閏月及史所載七政之
變著於上方復撮書中精要之語散於間次
第釐然具有條理蓋通鑑一書包括宏富而
篇帙浩繁光恐讀者倦於披尋故於編纂之
時提綱挈要併成斯編使相輔而行端緒易
於循覧其體全仿年表用史漢書之舊例其
標明卷數使知某事在某年某年在某卷兼
用目錄之體則光之創例通鑑為紀志𫝊之
總會此書又通鑑之總會矣至五星凌犯之
類見於各史天文志者通鑑例不偹書皆列
上方亦足補本書所未及書錄觧題稱光患
本書浩大難領略而目錄無首尾晩著通鑑
舉要歷八十卷其稿在晁說之以道家紹興
初謝克家任伯得而上之今其本不𫝊讀書
志又别載通鑑節文六十卷亦稱光所自鈔
今亦不𫝊惟此書以附通鑑得存尚足為全
書之綱領云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
