直齋書錄解題卷二十一宋陳振孫撰
歌詞類
花間集十卷
蜀歐陽炯作序稱衛尉少卿字宏基者所集未詳何
人其詞自温飛卿而下十八人凡五百首此近世倚
聲填詞之祖也詩至晚唐五季氣格卑陋千人一律
而長短句獨精巧高麗後世莫及此事之不可曉者
放翁陸務觀之言云爾
南唐二主詞一卷
中主李璟後主李煜撰卷首四闋應天長望遠行各
一浣溪沙二中主所作重光嘗書之墨迹在盱江晁
氏題云先皇御製歌詞余嘗見之於麥光紙上作撥
鐙書有晁景迂題字今不知何在矣餘詞皆重光作
陽春錄一卷
南唐馮延巳撰高郵崔公度伯易題其後稱其家所
藏最為詳確而尊前花間諸集往往謬其姓氏近傳
歐陽永叔詞亦多有之皆失其眞也世言風乍起為
延已所作或云成幼文也今此集無有當是幼文作
長沙本以寘此集中殆非也
家宴集五卷
序稱子起失其姓氏雍熙丙戌歲也所集皆唐末五
代人樂府視花間不及也末有清和樂十八章為其
可以侑觴故名家宴也
珠玉集一卷
晏元獻公殊撰其子幾道嘗言先公為詞未嘗作婦
人語以今攷之信然
張子野詞一卷
都官郎中吳興張先子野撰李常公擇為六客堂子
野與焉所賦詞卒章云也應傍有老人星蓋以自謂
是時年八十餘矣東坡倅杭數與唱酬聞其買妾為
之賦詩首末皆用張姓事吳興志稱其晚年漁釣自
適至今號張釣魚灣死葬弁山下在今多寳寺案歐
陽集有張子野墓誌死於寳元中者乃博州人名姓
字偶皆同非吳中之子野也
杜壽域詞一卷
京兆杜安世壽域撰未詳其人詞亦不工
六一詞一卷
歐陽文忠公修撰其間多有與花間陽春相混者亦
有鄙䙝之語一二厠其中當是仇人無名子所為也
樂章集九卷
柳三變耆卿撰景祐元年進士官至屯田員外郎世
號柳屯田初磨勘及格昭陵以其浮薄罷之後乃更
名永其詞格固不高而音律諧婉語意妥帖承平氣
象形容曲盡尤工於羈旅行役若其人則不足道也
東坡詞二卷
蘇文忠公軾撰集中戚氏叙穆天子西王母事世不
知所謂李端叔跋詳之蓋在中山燕席間有歌此闋
者坐客言調美而詞不典以請於公公方觀山海經
即叙其事為題使妓再歌之隨其聲填寫歌竟篇就
纔點定五六字而已端叔時在幕府目擊必不誣或
言非坡作豈不見此跋耶今坡詞多有刊去此篇者
山谷詞一卷
黃太史庭堅撰
淮海集一卷
秦觀撰
晁无咎詞一卷
晁補之撰晁嘗云今代詞手惟秦七黃九他人不能
及也然二公之詞亦自有不同者若晁无咎佳者固
未多遜也
后山詞一卷
陳師道撰
閒適集一卷
晁端禮次膺撰熙寧六年進士兩為縣令忤上官坐
保甲事中以危法廢徙晚乃以承事郎為大晟府協
律三閱月而卒其從姪說之志其墓
晁叔用詞一卷
晁沖之撰壓卷漢宫春梅詞行於世或云李漢老作
非也
小山集一卷
晏幾道叔原撰其詞在諸名勝中獨可追逼花間高
處或過之其為人雖縱弛不羈而不苟求進尚氣磊
落未可貶也
清眞詞二卷後集一卷
周邦彦美成撰多用唐人詩語櫽括入律渾然天成
長調尤善鋪叙富豔精工詞人之甲乙也
東山寓聲樂府三卷
賀鑄方回撰以舊譜填新詞而别為名以易之故曰
寓聲
東堂詞一卷
毛滂澤民撰本以斷魂分付潮回去見賞東坡得名
而他詞雖工未有能及此者
溪堂詞一卷
謝逸無逸撰
竹友詞一卷
謝薖幼槃撰
冠柳集一卷
王觀通叟撰號王逐客世傳霜瓦鴛鴦其作也詞格
不高以冠柳自名則可見矣
姑溪集一卷
李之儀端叔撰
聊復集一卷
安定郡王趙令畤德麟撰
後湖詞一卷
蘇庠養直撰
大聲集五卷
万俟雅言撰嘗遊上庠不第後為大晟府製撰周美
成田不伐皆為作序
石林詞一卷
葉夢得少藴撰
蘆川詞一卷
三山張元幹仲宗撰坐送胡邦衡詞得罪秦相者也
赤城詞一卷
陳克子高撰詞格頗高麗晏周之流亞也
簡齋詞一卷
陳與義撰
劉行簡詞一卷
劉一止撰嘗為曉行詞盛傳於京師號劉曉行
順庵樂府五卷
康與之伯可撰與之父倬惟章詭誕不檢事見揮麈
錄與之又甚焉嘗挾吳下妓趙芷以遁與蘇師德仁
仲有隙遂與蘇玭訓直之獄玭仁仲之子而常同子
正之壻也與之受知於子正一朝背之士論不齒周
南仲嘗為作傳道其實如此世所傳康伯可詞鄙䙝
之甚此集頗多佳語陶定安世為之序王性之蘇養
直皆稱之而其人不自愛如此不足道也
樵歌一卷
朱敦儒希眞撰
初寮詞一卷
王安中撰
丹陽詞一卷
葛勝仲撰
酒邊集一卷
戸部侍郎向子諲伯恭撰自號薌林
潄玉集一卷
易安居士李氏清照撰元祐名士格非文叔之女嫁
東武趙明誠德甫晚歲頗失節别本分五卷
得全詞一卷
趙忠簡鼎元鎮撰
焦尾集一卷
韓元吉撰
放翁詞一卷
陸游撰
石湖詞一卷
范成大撰
友古詞一卷
左中大夫莆田蔡伸伸道撰自號友古居士君謨之
孫
相山詞一卷
王之道彦猷撰
浩歌集一卷
蔡柟堅老撰
于湖詞一卷
張孝祥安國撰
稼軒詞四卷
寳謨閣待制濟南辛棄疾幼安撰信州本十二卷卷
視長沙為多金亮之殞朝廷乘勝取四十郡未幾班
師復棄數郡京東義士耿京據東平府遣掌書記辛
棄疾赴行在京後為禆將張安國所殺棄疾擒安國
以歸斬之詳見朝野雜記
可軒曲林一卷
盱江黃人傑叔萬撰
王武子詞一卷
未詳其名字
樂齋詞一卷
向滈豐之撰
鳳城詞一卷
三山黃定泰之撰乾道壬辰牓首
竹坡詞一卷
周紫芝撰
介庵詞一卷
趙彦端撰
竹齋詞一卷
吳興沈瀛子夀撰
書丹詞一卷
眉山程垓正伯撰王稱季平為作序
燕喜集一卷
曹冠宗臣撰
退圃詞一卷
鎮洮馬寧祖奉先撰
省齋詩餘一卷
衡陽廖行之天民撰
克齋詞一卷
苕溪沈端節約之撰
敬齋詞一卷
臨川吳鎰仲權撰
逃禪集一卷
清江楊无咎補之撰世所傳江西墨梅即其人也
袁去華詞一卷
豫章袁去華宣卿撰
樵隱詞一卷
毛幵平仲撰
盧溪詞一卷
王庭珪民瞻撰
知稼翁集一卷
考功郎官莆田黃公度師憲撰紹興戊午大魁坐與
趙忠簡往來得罪秦檜流落嶺表更化召對為郎未
幾死年財四十八
呂聖求詞一卷
檇李呂渭老聖求撰宣和末人嘗為朝士
退齋詞一卷
長沙侯延慶季長撰壓卷為天寧節萬年歡又有庚
寅京師作水調則大觀元年也
金石遺音一卷
石孝文次仲撰
歸愚詞一卷
葛立方常之撰
信齋詞一卷
葛郯謙問撰
澗壑詞一卷
雙井黃談子默撰
嬾窟詞一卷
東武侯寘彦周撰其曰母舅晁留守者謙之也紹興
中以直學士知建康
王周士詞一卷
長沙王以寧周士撰
哄堂集一卷(案文獻通攷作哄堂原本作烘今改正)
盧炳叔易撰
定齋詩餘一卷
三山林淳太沖撰
漫堂集一卷
豐城鄧元南秀撰
養拙堂詞集一卷
董鑑明仲撰
坦庵長短句一卷
趙師俠介之撰
晦庵詞一卷
李處全粹伯撰淳熙中侍御史
近情集一卷
鄱陽王大受仲可撰
野逸堂詞一卷
歴陽張孝忠正臣撰
松坡詞一卷
京鏜仲遠撰
默軒詞一卷
豫章劉德秀仲洪撰(案劉德秀字仲洪原本作沖洪誤今改正)慶元中為
簽樞
岫雲詞一卷
長沙鍾將之仲山撰嘗為編修官
西樵語業一卷
廬陵楊炎止濟翁撰
雲谿樂府四卷
魏子敬撰未詳何處人
西園鼓吹二卷
徐得之思叔撰
李東老詞一卷
李叔獻東老撰
東浦詞一卷
韓玉温甫撰
李氏花萼集五卷
廬陵李氏兄弟五人洪子大漳子清泳子永洤子召
淛子秀皆有官閥
好庵遊戲一卷
莆田方信孺孚若撰開禧中使入金國後至廣西漕
鶴林詞一卷
簡池劉光祖德修撰紹熙名臣為御史起居郎晚以
雜學士終蜀之耆德有文集未見
笑笑詞集一卷
臨江郭應祥承禧撰嘉定間人自南唐二主詞而下
皆長沙書坊所刻號百家詞其前數十家皆名公之
作其末亦多有濫吹者市人射利欲富其部帙不暇
擇也
蕭閒集六卷
蔡伯堅撰靖之子陷金者
吳彦高詞一卷
吳激彦高撰米元章之壻亦陷金二人皆貴顯
白石詞五卷
姜夔堯章撰
西溪樂府一卷
姚寬令威撰
洮湖詞一卷
金壇陳從古晞顔撰
審齋詞一卷
東平王千秋錫老撰
海野詞一卷
曾覿撰孝宗潛邸人怙寵依勢世號曾龍者也龍名
大淵
蓮社詞一卷(案張掄詞名蓮社原本作蓮杜今改正)
張掄才甫撰
梅溪詞一卷
汴人史達祖邦卿撰張約齋磁為作序不詳何人
竹屋詞一卷
高觀國賓王撰亦不詳何人高郵陳造併與史二家
序之
劉改之詞一卷
襄陽劉過改之撰
泠然齋詩餘一卷
蘇泂召叟撰
蒲江集一卷
永嘉盧祖臯申之撰
欸乃集八卷
昭武嚴次山撰欵音曖乃如字余嘗辨之甚詳
花翁詞一卷
孫惟信季蕃撰
蕭閒詞一卷
韓疁子耕撰
注坡詞二卷
僊谿傅榦撰
注琴趣外篇三卷
江陰曹鴻注葉石林詞
注清眞詞二卷
曹杓季中注自稱一壺居士
樂府雅詞三卷拾遺二卷(案文獻通攷樂府雅詞作十二卷)
曾慥編
復雅歌詞五十卷
題鮦陽居士序不著姓名末卷言宫詞音律頗詳然
多有詞而無曲
草堂詩餘二卷
類分樂章二十卷
羣公詩餘前後編二十二卷
五十大曲十六卷
萬曲類編十卷
皆書坊編集者
陽春白雪五卷
趙稡夫編取草堂詩餘所遺以及近人之詞(案此條原本脱)
(漏今據文獻通攷補入)
直齋書錄解題卷二十一
