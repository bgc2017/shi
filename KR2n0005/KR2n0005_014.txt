直齋書錄解題卷十四宋陳振孫撰
音樂類
劉歆班固雖以禮樂著之六藝略要皆非孔氏
之舊也然三禮至今行於世猶是先秦舊傳而
所謂樂六家者影響不復存矣竇公之大司樂
章既已見於周禮河間獻王之樂記亦已錄於
小戴則古樂已不復有書而前志相承迺取樂
府教坊琵琶羯鼓之類以充樂類與聖經並列
不亦悖乎晚得鄭子敬氏書目獨不然其為說
曰儀注編年各自為類不得附於禮春秋則後
之樂書固不得列於六藝今從之而著於子錄
雜藝之前
琴說一卷
唐工部尚書李勉撰
琴書三卷
唐待詔趙惟暕撰稱前進士滁州全椒尉
琴經一卷
托名諸葛亮淺俚之甚
琴說一卷
唐待詔薛易簡撰衡州耒陽尉
琴義一卷
稱野人劉籍撰
琴三訣一卷
稱天台白雲先生
指訣一卷
唐道士趙邪利撰一名彈琴古手法
琴操一卷
不著名氏中興書目云晉廣陵守孔衍以琴調周詩
五篇古操引共五十篇述所以命題之意今周詩篇
同而操引財二十一篇似非全書也
琴曲詞一卷
不知作者凡十一曲辭皆鄙俚
琴史六卷
吳郡朱長文伯原撰唐虞以來迄於本朝琴之人與
事備矣
製琴法一卷
不知何人撰
大胡笳十九拍一卷
題隴西董庭蘭撰連劉商辭又云祝家聲沈家譜不
可曉也(案文獻通攷又有小胡笳子十九拍一卷引崇文總目云琴曲有大小胡笳大胡笳十八)
(拍沈遼集世名沈家聲小胡笳又有契聲一拍共十九拍謂之祝家聲此題曰大胡笳十九拍疑有誤)
琴譜八卷
鄞學魏邸舊書有之己卯分教傳錄亦益以他所得
譜
琴操譜十五卷調譜四卷
參政歴陽張巖肖翁以善鼓琴聞一時余從其子佖
得此譜
琴譜十六卷
新昌石孝隆君大所錄
羯鼔錄一卷
唐婺州刺史南卓撰
琵琶故事一卷
段安節撰(案以上二條文獻通攷引陳氏之言原本脱漏今補入)
景祐樂府奏議一卷
殿中丞致仕胡瑗翼之撰
皇祐樂府奏議一卷
胡瑗撰
三聖樂書一卷
宋祁子京撰
景祐廣樂記八十卷
翰林院侍講學士馮元等撰闕八卷景祐元年判太
常寺燕肅建言鐘律不調欲以王朴律凖更加攷詳
詔宋祁與集賢校理李照共領其事照言朴律太高
比之古樂約高五律遂欲改定大樂制管鑄鐘并引
校理聶冠卿為檢討官又詔元等修撰樂書為一代
之典三年七月書成然未幾照樂廢不用
皇祐新樂圖記三卷
屯田員外郎阮逸光禄寺丞胡瑗撰凡十二篇首載
詔旨次及律度量衡鐘磬鼔鼎鸞刀圖其形製刊校
頒之天下虎丘寺有本當時所頒藏之名山者也其
末志頒降歲月實皇祐五年十二月二十一日用蘇
州觀察使印長貳押字余平生每見承平故物未嘗
不起敬因錄藏之一切依元本摹寫不少異
大樂演義三卷(案文獻通攷大樂演義上有補亡樂書三卷)
成都房審權撰皇祐中宋祁田况薦益州進士房庶
曉音律上其樂書補亡三卷庶自言得古本漢書云
度起於黃鍾之長以子穀秬黍中者一黍之起積一
千二百黍之廣度之九十分黃鍾之長一為一分今
本脱之起積一千二百黍八字故前世累黍為尺以
制律是律生於尺非尺生於律也且一為一分者盖
九十分之一也後世誤以一黍為一分非是當以秬
黍中者一千二百實管中黍盡得九十分為黃鍾之
長九寸加一以為尺則律定矣惟范鎮是之時胡瑗
阮逸制樂已有定議遂格不行詳見國史律歴志審
權庶之子也元豐四年為此書以述父之意其後元
祐初范蜀公老矣自為新樂奏之於朝盖用其說云
樂書二百卷
祕書省正字三山陳暘晉之撰建中靖國元年進之
為禮書陳祥道者其兄也其書雅俗胡部音器歌舞
下及優伶雜戲無不備載博則博矣未免於蕪穢也
𤾉紹聖元年制科終禮部侍郎
大晟樂書二十卷
大中大夫開封劉炳子蒙撰大晟者本方士魏漢津
妄出新意以祐陵指節定尺律傅會身為度之說炳
為大司樂精為緣飾又有圖譜一卷
隆韶導和集一卷(案文獻通攷題隆韶道百和集誤)
保義郎大晟府案協律姚公立撰以律吕節氣隂陽
為說凡四十九條
雜藝類
九鏡射經一卷(案文獻通攷九鏡作几鏡)
唐檢校太子詹事韋韞撰制弓矢法三篇射法九篇
射訣一卷
韋韞撰叙其學射之初有張宗者授之訣遂著於篇
射評要略一卷
稱李廣撰固依托也而亦鄙淺亡奇
射訓一卷
監察御史張仲殷撰中興書目云本朝人果也不應
名犯廟諱
射議一卷
元城王越石仲寳撰凡七條
增廣射譜七卷
淳熙中詔進士習射書坊為此以射利末二卷為盧
宗邁射法亦簡要可觀
書品七卷
梁度支尚書庾肩吾撰
書評一卷
梁侍中袁昂撰
藥石論一卷
唐昇州司馬張懷瓘撰
六體論一卷
書斷三卷
書估一卷
論書一卷
以上四種亦皆張懷瓘撰
翰林禁書三卷
無名氏(案文獻通攷有翰林禁經八卷引晁公武讀書志曰唐李陽冰撰論書勢筆法所禁故以)
(名書疑即此書也)
書後品一卷
唐御史中丞李嗣真撰
墨藪一卷(案文獻通攷作十卷)
不知何人所集凡十八篇又一本二十一篇
古今法書苑十卷
主客郎中臨淄周越撰越與兄起皆有書名起書未
見越書間有之俗甚(案越書二句原本脱去今據文獻通攷補入)
金壺記一卷
僧適之撰集書家故事以二字為題而注所出於其
下凡三百餘條
書史一卷
禮部員外郎米芾元章撰
秘閣法帖跋一卷
米芾撰
翰墨志一卷
高宗皇帝御製
法帖刊誤二卷
黃伯思長睿撰淳化法帖出於待詔王著去取時祕
府墨跡真贋雜居著不能辨也但欲備晉宋間名跡
遂至以江南人一手偽帖竄入其間鄙惡之甚米南
宫辨之十已得七八至長睿益精詳矣
籀史二卷
翟耆年伯夀撰裒諸家鐘鼎圖說為一編頗有考究
續書譜一卷
鄱陽姜䕫堯章撰
絳帖評一卷
姜䕫撰
法帖要錄十卷
唐大理卿河東張彦遠愛賓撰彦遠宏靖之孫三世
相門其父文規嘗刺湖州著吳興雜錄
飛白叙錄一卷
錢惟演希聖撰天聖四年序進
蘭亭博議十五卷
淮海桑世昌澤卿撰世昌居天台放翁陸氏諸甥也
博雅能詩又嘗為西湖紀逸考林逋遺事甚詳
蘭亭考十二卷
即前書浙東庾司所刻視初本頗有刪改初十五篇
今存十三篇去其集字篇後人集蘭亭字作書帖詩
銘之類者又附見篇兼及右軍他書蹟於樂毅論尤
詳其書始成本名博議高内翰文虎炳如為之序及
其刊也其子似孫主為刪改去此二篇固當而其他
務從省文多失事實或戾本意其最甚者序文本亦
條達可觀亦竄改無完篇首末闕漏文理斷續於其
父猶然深可怪也此書累十餘卷不過為晉人一遺
帖自是作無益玩物喪志本無足云其中所錄諸家
跋語有昭然偽妄而不能辨者未暇疏舉
法書撮要十卷
吳興蔡耑山父撰以書家事實分門條類亦無所發
明淳熙中人云紹聖御史之孫吾鄉不聞有此人也
當攷然其名耑而字山父耑者物之初生從屮不從
山也(案屮原本作而誤文獻通攷自紹聖御史以下俱刪去今據文義改正)偏旁之未
審何取其為法書余於小學家黜書法於雜藝有以
也
武岡法帖釋文二十卷(案文獻通攷作十卷)
劉次莊元祐中為官帖釋文刻石於臨江而武岡又
嘗傳刻絳州民潘氏帖嘉定中汪立中取劉本分入
二十卷中官帖所無者增附之
書苑菁華二十卷
臨安書肆陳思者集
齊梁畫目錄一卷
唐竇蒙子泉錄(案此條原本脱去今據文獻通攷補入)
古今畫人名一卷
唐李嗣真錄
唐朝畫斷一卷
唐翰林學士朱景元撰一名唐朝名畫錄前有目錄
後有天聖三年商宗儒後序與畫斷大同小異(案一名唐)
(朝名畫錄以下原本刪去今據文獻通攷補入)
歴代名畫記十卷
唐張彦遠撰彦遠家世藏法書名畫收藏鑒識自謂
有一日之長既作法書要錄又為此記且曰有好事
者傳余二書書畫之事畢矣
五代名畫記
大梁劉道醇撰嘉祐四年陳洵直序(案洵文獻通攷作詢)
聖朝名畫評一卷(案文獻通攷作三卷)
劉道醇撰
益州名畫錄三卷
黃休復撰中興書目以為李略撰而謂休復書今亡
案此書有景祐三年序不著名氏其為休復所錄明
甚又有休復自為後序則固未嘗亡也未知題李略
者與此同異(案文獻通攷有益州名畫錄三卷載陳氏之言此本脱去今補入)
山水受筆法一卷
唐沁水荆浩浩然撰
圖畫見聞志六卷
太原郭若虛撰元豐中自序稱大父司徒公未知何
人郭氏在國初無顯人但有郭承祐耳其書欲繼張
彦遠之後
畫史一卷
米芾撰
德隅堂畫品一卷
李廌方叔撰趙今畤德麟官襄陽行橐中諸畫方叔
皆為評品之元符元年也
林泉高致集一卷
直徽猷閣待制河陽郭思撰其父熙字淳夫善畫思
元豐五年進士既貴追述其父遺迹事實待制許光
疑為之序曰畫訓畫意畫題畫訣(案文獻通攷畫訓上多畫記二字)
而序又稱詩歌贊記詔誥銘誌今本闕
廣川畫跋五卷
董逌撰
畫繼十卷
鄧椿公夀撰以繼郭若虛之後張彦遠記止會昌元
年若虛志止熙寧七年今書止乾道三年
文房四譜五卷
參政梓潼蘇易簡太簡撰
歙硯圖譜一卷
太子中舍知婺源縣唐積撰治平丙午歲(案歙硯圖譜以下三)
(種俱係洪适撰其弟邁有跋可證此以歙硯圖譜為唐積撰而下二種俱不知名氏文獻通攷宋史藝文)
(志及說郛遂因之然适本有譜無圖或圖係唐積所補邪)
歙硯說一卷又辨歙石說一卷
皆不著名氏
墨苑三卷
趙郡李孝美伯揚撰曰圖曰式曰法元符中馬涓李
元膺為之序
硯史一卷
米芾撰
閑堂雜記四卷
不著名氏述文房四譜而首載唐氏硯錄
硯箋一卷
高似孫撰
續文房四譜五卷
司農卿李洪秀穎撰(案文獻通攷馬端臨曰晁陳二家書錄以醫相牛馬茶經酒譜)
(之屬俱入雜藝術門盖仍諸史之舊原本自論畫以下至博戲酒令皆附音樂之末與馬氏所言互異盖)
(係誤編今以評畫及文房之類次於書法而香譜以下俱附算學之後庶有次第)
算經三卷(案文獻通攷作一卷)
夏侯陽撰大扺乘除法隋志二卷唐志一卷甄鸞注
今本無注元豐京監本
算經三卷
張邱建撰有序首言算者不患乘除之為難而患分
之為難是以序列諸分之本原宣明約通之要法案
唐志作一卷甄鸞注今本稱漢中郡守前司隸甄鸞
注太史令李淳風等注釋算學博士劉孝孫撰細草
細草者乘除法實之詳悉也
應用算法一卷
夷門叟郭京元豐三年序稱平陽奇士蔣舜元撰凡
八篇曰釋數田畝粟米端匹斤秤修築差分雜法總
為百五十七門前志在歴算類案射御書數均一藝
也不專為歴算設故列於此
香譜一卷
不知名氏
萱堂香譜一卷
稱侯氏萱堂而不著名
香嚴三昧一卷(案文獻通攷作十卷)
不知名氏
茶經一卷(案文獻通攷作三卷)
唐陸羽鴻漸撰羽自號竟陵子又號桑苧翁
煎茶水記一卷
唐涪州刺史張又新撰(案館閣書目作江州刺史)本刑部侍郎劉
伯芻稱水之與茶宜者凡七等又新復言得李季卿
所筆錄陸鴻漸水品凡二十歐公大明水記嘗辨之
今亦載卷末余足跡所至不廣於水品僅嘗三四若
惠山泉甘美置之第二不沗特未知康王谷水何如
爾其次吳松第四橋水亦不惡虎丘劍池殊未佳而
在第四已不可曉至於雪水清甘絶佳而居其末尤
不可曉也大扺水活而後宜茶活而不清潔猶不宜
故乳泉石池漫流者為上(案乳文獻通攷作浮)為其活且潔也
若夫天一生水烝為雲雨水之活且潔者何以過此
余嘗用淨器承雨水試以烹煎不減雪水故知又新
之說妄也
茶譜一卷
後蜀毛文錫撰
北苑拾遺一卷
劉昇撰(案昇文獻通攷及宋史藝文志俱作异)慶歴元年序
補茶經一卷
知建州周絳撰當大中祥符間
茶山節對一卷
攝衢州長史蔡宗顔撰
宣和北苑貢茶錄一卷
建陽熊蕃叔茂撰其子克又益寫其形製而傳之
酒譜一卷
汶上竇苹叔野撰其人即著唐書音訓者
北山酒經三卷
大隠翁撰
泉志十五卷
洪遵景伯撰記歴代錢貨
浸銅要略一卷
張甲撰稱德興草澤紹聖元年序蓋膽水浸鐵成銅
之始甲參政子公之祖
治金錄(原闕)卷
泉司吏所為也(案此條原本脱去今據文獻通攷增入又卷數通攷原闕)
彈棋經一卷
題張柬之撰
五木經一卷并圖例
唐李翺撰元革注蓋古樗蒱之戲也
三象戲圖一卷
汲陽成師仲編
打馬格局一卷
無名氏
打馬圖式一卷
鄭寅子敬撰用五十馬
打馬賦一卷
易安李氏撰用二十馬以上三者各不同今世打馬
大約與古之樗蒱相類
譜雙十卷
洪遵集此戲今人不復為
進士采選一卷
趙明遠景昭撰此元豐未改官制時遷轉格例也
希古集一卷
括蒼何宗姚取投壺新舊式及馮氏射法為一編
忘憂清樂集一卷
棋待詔李逸民撰集
通遠集一卷
無名氏視清樂為略
象棋神機集一卷
稱於陽葉茂卿撰(案文獻通攷於陽作杉陽)
釣鰲圖一卷
採珠格局一卷
勸酒玉燭詩一卷
皆無名氏
捉卧甕人事數一卷
李庭中撰以上四種皆酒邊雅戲
類書類
語麗十卷
梁湘東王功曹參軍朱澹遠撰採摭書語之麗者為
四十門案前志但有雜家而無類書新唐書志始别
出為一類此書乃猶列雜家要之實類書也但其分
門類無倫理澹遠又有語對一卷不傳
修文殿御覽三百六十卷
北齊尚書左僕射范陽祖珽孝徵等撰案唐志類書
在前者有皇覽類苑華林遍略等六家今皆不存則
此書當為古今類書之首珽之行事姦貪凶險盜賊
小人之尤無良者言之則汙口舌而其所編集乃獨
至今傳於世然珽嘗以他人所賣遍略質錢受杖又
嘗盜官遍略一部坐獄論罪今書毋乃亦盜遍略之
舊以為已功耶遍略者梁徐僧權所為也又案隋志
作聖夀堂御覽卷數同聖夀者寔齊後主所居
北堂書鈔一百六十卷(案文獻通攷作一百七十三卷)
唐秘書監餘姚虞世南伯施撰其書成於隋世
藝文類聚一百卷
唐宏文館學士長沙歐陽詢信本撰案唐志令狐德
棻趙宏智等同修其所載詩文賦頌之屬多今世所
無之文集
初學記三十卷
唐集賢院學士長城徐堅元固撰
六帖三十卷
唐太子少傅太原白居易撰唐志作白氏經史事類
一名六帖醉吟先生墓誌云又著事類集要三十部
時人目為白氏六帖
金鑰二卷
唐太學博士河内李商隠義山撰分四部曰帝室職
官歲時州府大略為牋啓應用之備
玉屑十五卷
無名氏
蒙求三卷
唐李翰撰本無義例信手肆意雜襲成章取其韻語
易於訓誦而已遂至舉世誦之以為小學發蒙之首
事有甚不可曉者余家諸子在褓未嘗令誦此也
戚苑纂要十卷(案原本作戚畹文獻通攷作戚英俱誤今據唐書藝文志改正)
唐劉揚名撰皆集内外宗族姻親故事
戚苑英華十卷
唐仙居令袁悦撰唐志云重修蓋因揚名之舊而廣
之
太平御覽一千卷
翰林學士李昉扈蒙等撰以前代修文御覽藝文類
聚文思博要及諸書參詳條次修纂本號太平編類
太平興國二年受詔八年書成改名御覽或言國初
古書多未亡以御覽所引用書名故也其實不然特
因前諸家類書之舊爾以三朝國史攷之館閣及禁
中書總三萬六千餘卷而御覽所引書多不著錄蓋
可見矣
鹿門家鈔詩詠五十卷
鴻臚少卿襄陽皮文璨撰以羣書分類事為詩而注
釋之其祖日休有書名鹿門家鈔故今述其名
冊府元龜一千卷
景德二年命資政殿學士王欽若知制誥楊億修歴
代君臣事迹八年而成總五十部部有總序一千一
百四門(案文獻通攷作一千二百四門)門有小序賜名製序所采正
經史之外惟取戰國策國語韓詩外傳吕氏春秋管
晏韓子孟子淮南子及修文殿御覽每門具進上親
覽摘其舛誤多出手書或召對指示商略
天和殿御覽四十卷
侍讀學士臨川晏殊等天聖中受詔取冊府元龜掇
其要者分類為二百十五門(案文獻通攷作一百十五門)天和者
禁中便殿也
類要七十六卷
晏殊撰曾鞏為序案中興書目七十七卷比曾序七
十四篇多三篇今此本七十六卷豈併目錄為七十
七耶
事類賦三十卷
校理丹陽吳淑正儀撰進并注
韻類題選一百卷
朝奉大夫知處州鄞袁轂容直撰以韻類事纂集頗
精要世所行書林韻會蓋依倣而附益之者也轂嘉
祐六年進士東坡守杭時為倅風月平分之詞為轂
作也其後累世登科絜齋燮其四世孫也
本朝蒙求三卷(案文獻通攷作二卷)
端明殿學士成都范鎮景仁撰
十七史蒙求一卷(案文獻通攷作二卷)
題王先生不著名氏或云王令也
書叙指南二十卷
任廣撰(案文獻通攷作任浚)崇寧中人皆經傳四字語備尺牘
應用者也
史韻四十九卷
嘉禾錢諷正初撰附韻類事頗便檢閱
後六帖三十卷
知撫州孔傳世文撰以續白氏之後也傳襲封衍聖
公
海錄碎事三十三卷
知泉州建安葉廷珪撰
皇朝事實類苑二十六卷
知吉州江少虞撰紹興中人其書亦可入小說類
兩漢蒙求十卷
樞密吳興劉珏希范撰紹聖中所序
補注蒙求八卷
徐子光撰以李翰蒙求句為之注本句之外兼及其
人他事
羣書類句十四卷
三山葉鳳撰以羣書新語增廣自五字以至九字為
七百五十一門各以平仄聲為偶對
書林韻會一百卷
無名氏蜀書坊所刻規模韻類題選而加詳焉
幼學須知五卷
餘姚孫應符仲潛撰次此書本書坊所為以教小學
應符從而增廣之
兩漢博聞二十卷
無名氏或云楊侃
班左誨蒙三卷
程俱致道撰
左氏摘奇十三卷(案文獻通攷作十二卷)
給事中吳郡胡元質長文撰
諸史提要十五卷
參政吳越錢端禮處和撰泛然鈔錄無義類
漢雋十卷
括蒼林越撰以西漢書分類為十五篇(案文獻通攷作五十篇)
皆句字之古雅者雋者取雋永之義也
文選雙字類要三卷
蘇易簡撰摘取雙字以類編集
選腴五卷
天台王若撰以五聲韻編集文選中字淳熙元年序
晉史屬辭三卷
永嘉戴迅簡之撰用蒙求體以類晉事元祐癸酉歲
也
觀史類編六卷
吕祖謙撰初輯此篇為六門曰擇善曰儆戒曰閫範
曰治體曰論議曰處事而閫範最先成既别行今惟
五門而論議分上下卷
帝王經世圖譜十卷
著作佐郎金華唐仲友與正撰凡天文地理禮樂刑
政隂陽度數兵農王覇本之經典兼采傳注類聚羣
分凡百二十二篇
經子法語二十四卷
左傳法語六卷
史記法語十八卷
西漢法語二十卷
後漢精語十六卷
三國精語六卷
晉書精語五卷
南史精語十卷
洪邁撰自博聞誨蒙漢雋摘奇提要及此法語諸書
皆所以備遺忘而洪氏多取句法漢雋類例有倫餘
皆隨筆信意鈔錄者也
遷史刪改古書異辭十二卷
倪思撰以遷史多易經語更簡嚴為平易體當然也
然易辭而失其義書事而與經異者多不可以無攷
故為是編經之外與他書異者亦并載焉(案原本更字以下俱)
(闕注云元本闕今據文獻通攷補入)
馬班異辭三十五卷
倪思撰以班史仍史記之舊而多刪改大扺務趨簡
嚴然或刪而遺其事實或改而失其本意因其異則
可以知其筆力之優劣而又知作史述史之法矣
杜詩六帖十八卷
建安陳應行季陵撰用白氏門類編類杜詩語
錦繡萬花谷四十卷續四十卷
序稱淳熙十五年作而不著名氏門類無倫理序文
亦拙
趙氏家塾蒙求二十五卷宗室蒙求三卷
趙彦絟撰
直齋書錄解題卷十四
