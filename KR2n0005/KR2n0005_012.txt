直齋書錄解題卷十二宋陳振孫撰
神仙類
列仙傳二卷
漢劉向撰凡七十二人每傳有贊似非向本書西漢
人文章不爾也館閣書目三卷六十二人崇文總目
作二卷七十二人與此合
周易參同契三卷
後漢上虞魏伯陽撰其書因易以言養生後世言修
鍊者祖之
參同契分章通真義三卷明鏡圖訣一卷
真一子彭曉秀川撰蜀永康人也序稱廣政丁未以
參同契分十九章而為之注且為圖八環謂之眀鏡
圖曩在麻姑山傳錄其末有秀川傳汪綱會稽所刻
本其前題祠部員外郎彭曉蓋據秘閣本云爾麻姑
本附傳亦言仕蜀為此官
參同契攷異一卷
朱熹撰以其詞韻皆古奥雅難通讀者淺聞妄輙更
改比他書尤多舛誤合諸本更相讎正其諸同異皆
並存之
金碧古文龍虎上經一卷
不著名氏麻姑所錄本無金碧字
黃庭内景經一卷外景經一卷(案文獻通攷作三卷)
務成子注是南嶽魏夫人所受者魏舒之女也
真誥十卷
梁華陽隠居陶宏景撰述楊羲許邁許玉斧遇仙真
傳受經文等事
參同契解一卷
題紫陽先生不知何人
内景中黃經一卷(案文獻通攷作二卷)
題九仙君撰中黃真人注亦名胎蔵論
靈樞金鏡神景内經十卷
稱扁鵲注
上清天地宫府圖經二卷
唐司馬子微撰
中誡經一卷
稱黃帝赤松子問答蓋假託也
幽傳福善論一卷
唐孫思邈撰
元綱論一卷
唐中岳道士吳筠撰
續仙傳三卷
唐溧水令沈汾撰或作玢
道教靈驗記二十卷
蜀道士杜光庭撰
王氏神仙傳一卷(案文獻通攷作四卷)
杜光庭撰當王氏有國時為此書以媚之謂光庭有
道吾不信也
西山羣仙會真記五卷
九江施肩吾希聖撰唐有施肩吾能詩元和中進士
也而曾慥集仙傳稱吕巖之後有施肩吾者撰會真
記蓋别是一人也
鍾吕傳道記三卷
施肩吾撰叙鍾離權雲房吕巖洞賓傳授論議
養生真訣一卷
虞部員外郎耿肱撰大中祥符時人
雲笈七籖一百二十四卷(案文獻通攷作一百二十卷)
集賢校理張君房撰凡經法符籙修養服食以及傳
記無不畢錄祥符中君房貶官會推崇聖祖朝廷以
祕閣道書付杭州俾戚綸等校正王欽若薦君房專
其事銓次為此書頃於莆中傳錄纔二冊蓋略本也
後於平江天慶道蔵得其全錄之
靈樞道言發微二卷
朝議大夫致仕傅燮撰進專言火候
金液還丹圖論一卷
不著名氏自稱元真蓋宣和中道流也
悟真篇集注五卷
天台張伯端平叔撰一名用成熙寧中遇異人於成
都所著五七言詩及西江月百篇末卷為禪宗歌頌
以謂學道之人不通性理獨修金丹則性命之道未
全有葉士表袁公輔者各為之注
還丹復命篇一卷
毗陵僧道光撰亦擬悟真詩篇靖康丙午序
道樞二十卷
曾慥端伯撰慥自號至游子采諸家金丹大藥修鍊
般運之術為百二十二篇初無所發明獨黜採御之
法以為殘生害道云
集仙傳十二卷
曾慥撰自岑道願而下一百六十二人
肘後三成篇一卷
稱純陽子謂吕洞賓也其言小成七中成六大成五
皆導引吐納修鍊之事
日月元樞篇一卷
稱劉知古唐明皇時緜州昌眀縣令
太白還丹篇一卷
稱清虚子太白山人唐貞元時人
太清養生上下篇二卷
稱赤松子甯先生
上清金碧篇一卷
稱煙蘿子
金虎鉛汞篇一卷
稱元君
鉛汞五行篇一卷
稱探元子已上七種共為一集
玉芝書三卷
朝元子陳舉撰上卷論五篇中為詩八十一首下為
賦九道
純陽真人金丹訣一卷
即前所謂三成篇微不同
華陽真人祕訣一卷
稱施肩吾
吕真人血脉論一卷
稱傅婁景先生
遠山崔公入藥鏡三卷
不知何人
四象論一卷
稱老子
真仙傳道集三卷(案此條疑脫解題)
參同契三卷
即魏伯陽書題九華子編
巨勝歌一卷
道士柳冲用撰
逍遥子通元書三卷
不知姓名但曰逍遥子
百章集一卷
稱魏伯陽(案此條原本脱去今據文獻通攷補入與後條所云已上十八種其數乃符)
許先生十二時歌一卷
不知其名
黃帝丹訣玉函秘文一卷
文林郎蒲庚進
吕公窑頭坯歌一卷
以陶器為喻也
太上金碧經一卷
題魏伯陽注
金鏡九真玉書一卷
無名氏
龍虎金液還丹通元論一卷
稱羅浮山蘇真人撰
金碧上經古文龍虎傳
長白山人元陽子注皆莫知何人已上十八種共為
一集其中有龍牙頌及天隠子各已見釋氏道家類
羣仙珠玉集一卷
其序曰西華真人以金丹刀圭之訣傳張平叔作悟
真篇以傳石得之薛道光陳泥丸至白玉蟾玉蟾者
葛其姓福之閩清人嘗得罪亡命蓋姦妄流也余宰
南城有寓公稱其人云近嘗過此識之否余言不識
也此輩何可使及吾門李士寧張懷素之徒皆殷監
也是以君子惡異端
釋氏類
金剛般若經一卷
姚秦三蔵鳩摩羅什譯
石本金剛經一卷
南唐保大五年夀春所刻乾道中劉岑季高再刻於
建昌軍不分三十二分相傳以為最善
六譯金剛經一卷
此經前後六譯各有異同有弘農楊䫧者集為此本
太和中中貴人楊永和集右軍書(案文獻通攷作承和)刻之興
唐寺
圓覺了義經十卷
唐罽賓佛陀多羅譯
華嚴經八十一卷
唐于闐實义難陀譯
萬行首楞嚴經十卷
唐天竺般刺密諦烏長國彌迦釋迦譯語宰相房融
筆受所謂譯經潤文者也
維摩詰所說經一卷(案文獻通攷作十卷)
鳩摩羅什譯
維摩經一卷
蘇轍所書
楞伽經四卷
有宋魏唐三譯宋譯四卷唐譯七卷正平張戒集注
蓋以三譯參校研究得舊注本莫知誰氏頗有倫理
亦多可取句讀遂明白其八卷者分上下也
四十二章經一卷
後漢竺法蘭譯佛書到中國此其首也所謂經來白
馬寺者其後千經萬論一大藏教乘要不出於此中
國之士往往取老莊之遺說以附益之者多矣
遺教經一卷
佛湼槃時所說唐碑本以下三種同
阿彌陁經一卷
唐陳仁稜所書刻於襄陽
金剛經一卷
唐武敏之所書在長安
金剛經一卷
唐鄔彤所書在吳興墨妙亭
羅漢因果識見頌一卷
天竺闍那多迦譯首有范仲淹序言宣撫河東得於
傳舍蔵經所未錄者十六羅漢為比丘摩挐羅等說
六祖壇經一卷(案文獻通攷作三卷)
僧法海集
宗門統要十卷
建谿僧宗永集
法蔵碎金十卷
太子少傅晁迥撰
景祐天竺字源七卷
僧惟淨等集進(案文獻通攷惟淨作相淨)以華梵對翻有十二轉
聲三十四字母各有齒牙舌喉脣五音仁宗御製序
鏤板頒行吳郡虎丘寺有賜本如新己亥借錄
金園集三卷
錢塘天竺僧遵式撰
天竺别集三卷
遵式撰世所謂式懴主者也
華嚴合論法相撮要一卷
青谷真際禪師(案真際原本作真除今據文獻通攷改正)以唐李長者通
元合論撮其要義手藁為圖
僧寳傳三十卷(案文獻通攷作三十二卷)
僧惠洪撰
道院集要三卷
戶部尚書三槐王右敏仲撰以晁迥法蔵碎金耄智
餘書刪重集粹别為此編
禪宗頌古聯珠集一卷
僧法應編
嘉泰普燈錄三十卷
僧正受編三錄大抵與傳燈相出入接續機緣語句
前後一律先儒所謂遁辭也然本初自謂直指人心
不立文字今四燈總一百二十卷數千萬言乃正不
離文字耳
雪峯廣錄二卷
唐真覺大師義存語丞相王隨序之隨及楊大年皆
號參禪有得者也
大慧語錄四卷
僧宗杲語其徒道謙所錄張魏公序之
兵書類
六韜六卷
武王太公問答其辭鄙俚世俗依託也
司馬法一卷
齊司馬穰苴撰
孫子三卷
吳孫武撰漢志八十一篇魏武帝削其繁冗定為十
三篇世之言兵者祖孫氏然孫武事吳闔廬而不見
於左氏傳未知其果何時人也
吳子三卷
魏吳起撰
尉繚子五卷
六國時人案漢志雜家有二十九篇兵形勢家又有
三十一篇今書二十三篇未知果當時本書否
黃石公三略三卷
世傳張子房受書圯上老人曰濟北穀城山下得黃
石即我也故遂以黃石為圯上老人然皆傅會依託
也
黃石公素書一卷
亦依託也
李衛公問對三卷
唐李靖對太宗亦假託也文辭淺鄙尤甚今武舉以
七書試士謂之武經其間孫吳司馬法或是古書三
略尉繚子亦有可疑六韜問對偽妄眀白而立之學
官置師弟子伏而讀之未有言其非者何也何薳春
渚紀聞言其父去非為武學博士受詔校七書以六
韜問對為疑白司業朱服服言此書行之已久未易
遽廢遂止後為徐州教授與陳師道為代師道言聞
之東坡世所傳王通元經關子眀易傳及李靖問對
皆阮逸偽撰逸嘗以草示奉常公云奉常公者老蘇
也
注孫子二卷
唐中書舍人杜牧之撰
閫外春秋十卷
唐少室山布衣李筌撰起周武王勝殷止唐太宗擒
竇建德明君良將戰争攻取之事天寳二年上之
風后握竒經一卷
永嘉薛士龍季宣校定自晉馬隆三百八十四字續
圖三百十五字合標題七百字又有馬隆讚述多所
發眀并寫陣圖於後馬隆本竒作機
三略素書解一卷
吕惠卿吉甫撰
三朝經武聖略十五卷
天章閣侍講王洙撰(案文獻通攷載晁氏說稱曾公亮丁度撰下文又有是時洙奉)
(詔云云未知何據)寳元中上進凡十七門後五卷為奏議中
興書目云十卷李淑書目十五卷今本與邯鄲卷數
同
武經總要四十卷
天章閣待制曾公亮等撰制度故事各十五卷邊防
占候各五卷昭陵御製序慶歷四年也
百將傳十卷
清河張預集進凡百人每傳必以孫子兵法斷之
熙寧收復熙河陣法三卷
觀文殿學士九江王韶子純撰
武經龜鑑二十卷
保平軍節度使王彦撰隆興御製序其書以孫子十
三篇為主而用歷代事證之
渭南秘訣一卷
昭武謝淵得之於瀘州蓋武侯八陣圖法也為之注
釋而傳於世
補漢兵制一卷
錢文子撰
隂符元機一卷
即隂符經也監察御史新安朱安國注此書本出於
李筌云得於驪山老姥舊志皆列於道家安國以為
兵書之祖要之非古書也
兩漢兵制一卷
建安王珨器之撰
制勝方略三十卷
修武郎楊肅德欽撰自左氏傳而下迄於陳隋用兵
事迹慶元丁巳序
漢兵編二卷辨疑一卷
姑蘇潘夢旂天錫撰
歴象類
周髀算經二卷音義一卷
題趙君卿注甄鸞重述李淳風等注釋周髀者蓋天
之書也稱周公受之商高而以句股為術故曰周髀
唐志有趙嬰甄鸞注各一卷李淳風釋二卷今曰君
卿者豈嬰之字耶中興書目又云君卿名爽蓋本崇
文總目然皆莫詳時代甄鸞者後周司隸也音義者
假承務郎李籍撰
星簿讚歷一卷
唐志稱石氏星經簿讚館閣書目以其有徐潁婺台
等州名疑後人附益今此書明言依甘石巫咸氏則
非專申石書也
乙巳占十卷
唐太史令岐陽李淳風撰起算上元乙巳故以名焉
玉歷通政經三卷
李淳風撰亦天文占也唐志無之
乾坤變異錄一卷
不著名氏雜占變異凡十七篇
古今通占三十卷
唐嵩高潛夫沛國武密撰纂集黃帝巫咸而下諸家
及隋以前諸史天文志為此書景祐乾象新書間取
其說中興館閣書目作古今通占鏡本唐志云爾
景祐乾象新書三十卷
司天春官正楊惟德等撰(按文獻通攷惟作雄)以歷代占書及
春秋至五代諸史采摭撰集元年七月書成賜名仍
御製序
大宋天文書十五卷
不著名氏館閣書目亦無之意其為太史局見今施
用之書蓋供報占驗大抵出此
天經十九卷
同州進士王及甫撰進(案文獻通攷撰字下無進字)不知何人其
書定是非協同異由博而約儒者之善言天者也
天象法要二卷(原註天象當作儀象)
丞相溫陵蘇頌子容撰元祐三年新造渾天成記其
法要而圖其形象進之
歷代星史一卷
不著名氏鈔集諸史天文志
天文攷異二十五卷
昭武布衣鄒淮撰大抵襲景祐新書之舊淮後入太
史局
二十四氣中星日月㝛度一卷
此書傳之程文簡家云得於荆判局荆名大聲太史
局官也
天象義府九卷
宜黃布衣應垕撰其書攷究精詳論議新竒而多穿
鑿傅會象垂於天其曰某星主某事者人實名之也
開闢之初神聖在御地天之通未絶其必有得於仰
觀俯察之妙者故曰天垂象聖人則之夫天豈諄諄
然命之乎如必一切巧為之說而以為天意實然則
幾於矯誣矣
官歷刻漏圖一卷蓮花漏圖一卷
太常博士王普伯照撰
唐大衍歴議十卷
唐僧一行作新歷草成而卒詔張說與官歷陳元景
等次為歷術七篇略例一篇歴議十篇新史志略見
之十議者一歷本二日度三中氣四合朔五卦候六
九道七日晷八分野九五星十日食大抵皆以攷正
古今得失也歷志略取其要著於篇者十有二曰歴
本曰中氣曰合朔曰卦候曰卦議曰日度曰九道曰
日食曰五星蓋歷議之八篇而分卦候為二故共為
九條其沒滅盈縮晷漏中星三條則皆取之略例餘
歴議日晷分野二篇則具之天文志嘉定辛未辭科
用為序題有劉澹如者嘗得其書自詭必在選中而
攷官但据史文初不知此書尚存於世也以其篇次
與史文不合黜之要之史官因此書以述志攷官因
史志以命題當以此書為本而參攷志之所載乃為
全善
郭雍撰集古歷通議論諸家歷云一行作歷上自劉
洪之斗分下及淳風之總法前後五百餘年諸家所
得歷術精微之法集其大成以作開元歷此其所以
前無古人後無來者可謂盡善盡美矣是以自寳應
之後以迄於今幾五百年皆宗之而不能易語以上
古聖人之術則又有間矣(隨齋批注)
崇天歷一卷
司天夏官正權判監宋行古等撰天聖二年上學士
晏殊序國初有建隆應天歷次有乾元歴儀天歷詳
見三朝史志太祖建隆應天太宗太平興國乾元
真宗咸平儀天仁宗天聖崇天
紀元歷三卷立成一卷(案原本脱去立成一卷今據文獻通攷補入)
姚舜輔撰崇寧五年成自崇天之後有眀天歷熙寧
奉元歷元祐觀天歷至崇寧三年舜輔造新歷曰占
天未幾蔡京又令舜輔更造用帝受命之年即位之
日元起庚辰日命己夘上親製序頒之天下賜名紀
元本朝承平諸歷略具正史志不見全書此二歷近
得之蜀人秦九韶道古故存之英宗治平眀天熙
寧元年復崇天熙寧七年奉元哲宗元祐觀天徽宗
崇寧紀元
統元歷一卷
常州布衣陳得一更造祕書少監朱震監視紹興五
年上歷家不以為工高宗紹興統元二十二年以
後用紀元
會元歷一卷
夏官正劉孝榮造禮部尚書李瓛序(案文獻通攷瓛作巘)紹熙
元年也孝榮判太史局凡造三歷此其最後者勝前
遠矣孝宗乾道歷淳熙歷光宗紹熙會元歷
統天歷一卷(案統天歷卷數原本闕今據文獻通攷補入)
冬官正楊忠輔撰丞相京鏜表進其歷議甚詳至於
星度明言不曾測驗無候簿可以立術最為不欺紹
熙五年也其末有神殺一篇流於隂陽拘忌則為俚
俗寧宗慶元統天
開禧歷三卷立成一卷
大理評事鮑澣之撰進時開禧三年詔附統天歷推
算至今頒歷用統天之名而實用此歷當時緣金人
閏月與本朝不同故於此歷加五刻天道有常而造
術以就之非也大抵中興以來雖屢改歷而日官淺
鄙不知歷象之本但模襲前歷而於氣朔皆一時遷
就爾
金大明歷一卷
金大定十三年所為也其術疎淺無足取積年三億
以上其拙可知然統天開禧改歷皆緣朝論以北歷
得天為疑貴耳賤目由來久矣實不然也
數術大略九卷
魯郡秦九韶道古撰前世算術自漢志皆屬歷譜家
要之數居六藝之一故今解題列之雜藝類惟周髀
經為蓋天遺書以為歷象之冠此書本名數術而前
二卷大衍天時二類於治歷測天為詳故亦置之於
此秦博學多能尤邃歷法凡近世諸歷皆傳於秦所
言得失亦悉著其語云
隂陽家類
自司馬氏論九流其後劉歆七略班固藝文志
皆著隂陽家而天文歷譜五行卜筮形法之屬
别為數術略其論隂陽家者流蓋出於羲和之
官欽若昊天歷象日月星辰拘者為之則牽於
禁忌泥於小數至其論數術則又以為羲和卜
史之流而所謂司星子韋三篇不列於天文而
著之隂陽家之首然則隂陽之與數術亦未有
以大異也不知當時何以别之豈此論其理彼
具其術耶今志所載二十一家之書皆不存無
所攷究而隋唐以來子部遂闕隂陽一家至董
逌蔵書志始以星占五行書為隂陽類今稍增
損之以時日禄命遁甲等備隂陽一家之闕而
其他數術各自為類
景祐遁甲玉函符應經二卷
司天春官正楊惟德撰御製序
景祐太一福應集要十卷
楊惟德撰御製序末題紹興元年嵩陽潛士魏郡劉
箕其積算自建炎三年己酉推之者其所附益也九
宫八門與遁甲相表裏字多訛未有他本可校
隂陽二遁圖局一卷并雜訣
三元立成圖局二卷
遁甲八門機要一卷
太一淘金歌一卷
以上四種皆無名氏得之旴江吳炎
遁甲選時圖二卷
紹興府所刻本亦無名氏
廣濟隂陽百忌歷二卷
稱唐吕才撰有序案才序隂陽書其三篇見於本傳
曰禄命曰卜宅曰葬(案吕才傳其叙隂陽書見於本傳者三篇曰卜宅曰禄命曰葬)
(此云一篇誤今改正)盡掃世俗拘滯之論安得復有此歷本初
固已假託後人附益尤不經
三歷會同十卷
不知作者集百忌總聖集正三書
萬歷會同三卷(案文獻通攷作三十卷)
陳從古撰以前書推廣之書坊售利之具也
彈冠必用一卷
周渭撰(案文獻通攷渭作謂)專為宦游擇日設
三歷撮要一卷
無名氏又一本名擇日撮要歷大略皆同建安徐清
叟宜翁云(案文獻通攷宜作真)其尊人尚書公應龍所輯不欲
著名
隂陽備用十二卷
通判舒州新安胡舜申汝嘉撰此書本為地理形法
而諸家選時日法要皆在焉故附於此
珞琭子一卷
此書禄命家以為本經其言鄙俚閭巷賣卜之所為
也
壺中賦一卷
稱紫雲溪壺中子莫知何人
源髓歌六卷後集三卷
唐沈芝撰後集妄也
太一命訣一卷
稱袁天綱妄人假託
五星命書一卷
不著名氏歌訣頗詳然未必驗也
五星三命指南十四卷
亦不知名氏大抵書坊售利求俗師為之
聿斯歌一卷(案文獻通攷有聿斯歌一卷原本作聿欺誤今改正)
青羅山布衣王希明撰不知何人
靈臺三十六歌一卷
稱武平先生亦不知何人
五星六曜約法一卷
洞微歌一卷
紫宙經一卷
以上三種皆無名氏
四門經一卷
唐待詔陳周輔撰
青羅立成歷一卷
司天監朱奉奏據其歷起貞元十年甲戌入歷至今
乾寧四年丁巳則是唐末人
羅計二隠曜立成歷一卷
稱大中大夫曹士蒍亦莫知何人但云起元和元年
入歷
諸家五星書一卷
雜錄五星禄命之說前數家亦多在焉
遁甲八門命訣一卷
不知名氏
信齋百中經一卷
不著名氏安慶府本術士言最善
怡齋百中經一卷
東陽術士曹東野自言今世言五星者皆用唐顯慶
歷歷法更本朝前後無慮十餘變而百中經猶守舊
歷安得不差於是用見行歷法推算其說如此未之
能質也
五行精紀三十四卷
清江鄉貢進士廖中撰周益公為之序集諸家三命
說
三辰通載三十四卷
嘉禾錢如璧編集五星命術
卜筮類
易林十六卷
漢小黃令梁焦延夀贛撰又名大易通變唐會昌丙
寅越五雲谿王俞序凡四千九十六卦其辭假出於
經史其意雅通於神祇盖一卦可以變六十四也舊
見沙隨程迥所記南渡諸人以易林筮國事多竒驗
求之累年寳慶丁亥始得之莆田皆韻語古雅頗類
左氏所載繇辭或時援引古事間嘗筮之亦驗頗恨
多脱誤嘉熙庚子從湖守王寺丞侑借本兩相校十
得八九其中亦多重複或諸卦數爻共一繇莫可攷
也
易傳積算法雜占條例一卷
漢京房撰詳已見易類世所傳京氏遺學不過如此
而已今世卜者世應飛伏納甲之類皆出京氏
周易版詞一卷
不知名氏當是漢魏以前人所為其間官名皆東京
制也
周易元悟一卷
題李淳風撰
火珠林一卷
無名氏今賣卜者擲錢占卦盡用此書
揲蓍古法一卷
開封鄭克武子撰
蓍卦辨疑序三卷
郭雍撰自序略言學者相傳謂九為老陽七為少陽
六為老隂八為少隂及觀乾爻稱九坤爻稱六則九
六為隂陽蓋無疑也而六子皆稱九六不言七八則
少隂少陽未有所據及攷乾坤之策曰乾之策二百
一十有六坤之策百四十有四六之一則乾爻得三
十六坤爻得二十四是則老隂老陽之數也又攷二
篇之策陽爻百九十有二以三十六乘之積六千九
百十有二隂爻百九十有二以二十四乘之積四千
六百八合之為萬有一千五百二十則二篇之策亦
皆老隂老陽之數也而少隂少陽之數又無所見再
置陽爻百九十有二以少陽二十八乘之積五千三
百七十六再置隂爻百九十有二以少隂三十二乘
之積六千一百四十四合之亦為萬有一千五百二
十以是知少隂少陽之數隠於老隂老陽之中如是
則七九皆為陽六八皆為隂其畫為竒為耦皆同聖
人畫卦初未必以隂陽老少為異然卜史之家欲取
動爻之後卦故分别老少之象與聖人畫卦之道已
不同矣然七九為陽六八為隂蓋謂隂陽各有二道
與說卦言立天之道曰隂與陽立地之道曰柔與剛
其義皆同是道也以聖人不明載之繋辭後世紛紛
互相矛盾至有大失聖人之意者大率多主卜史之
論不知所謂策數遂妄為臆說也
六壬翠羽歌一卷
後唐長興中僧令岑撰錯誤極多未有他本可校
京氏參同契律歷志一卷
虞翻注專言占象而不可盡通字亦多誤未有别本
校
京氏易式一卷
晁說之以道撰
六壬洞微賦一卷
不知名氏瞽卜劉松年所傳
形法類
八五經一卷
序稱大將軍記室郭璞後序言余受郭公囊書數篇
此居一公戒以祕之丞相王公盡索余書余以公言
告之得免末稱太興元年六月蓋晉元帝時王公謂
導也然皆依託爾其書為相墓作八五者其五行八
卦之謂歟
狐首經一卷
不著名氏稱郭景純序亦依託也胡汝嘉始序而傳
之其文亦雅馴言頗有理隂陽備用中全載
續葬書一卷
稱郭景純鄙俗依託
地理小(原本缺)一卷
稱李淳風亦未必然
洞林照膽一卷
范越鳳撰又名洞林别訣相傳為縉雲人家於將樂
地理口訣一卷
不知何人所集曰楊筠松曾楊乙黃禪師左仙朱仙
桃范越鳳劉公賴太素張師姑王吉凡十家
楊公遺訣曜金歌并三十六象圖一卷
楊即筠松也人號楊救貧
神龍鬼砂一卷
羅星妙論一卷
皆不知作者
九星賦一卷
題范公
龍髓經一卷
疑龍經一卷
辨龍經一卷
龍髓别旨一卷
九星祖局圖一卷
五星龍祖一卷
二十八禽星圖一卷
以上七種皆無名氏并前諸家多吳炎錄以見遺江
西有風水之學往往人能道之
雜相書一卷
凡二十三種(案文獻通攷作三十二卷)又有拾遺亦吳晦父所錄
成和子觀妙經一卷
不著名氏
希夷先生風鑑一卷(按文獻通攷風作龜)
逸人亳社陳摶圖南撰劉康國注館閣書目作人倫
風鑑
諸家相書五卷
知莆田縣昭武黃唐毅夫撰集(案文獻通攷黃唐作黃庚)
玉管神照一卷
無名氏
集馬相書一卷
光禄少卿孫珪撰
相鶴經一卷
稱浮丘公撰
相貝經一卷
不知作者
師曠禽經一卷
稱張華注
直齋書錄解題卷十二
