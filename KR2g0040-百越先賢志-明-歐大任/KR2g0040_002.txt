百越先賢志卷二明歐大任撰
嚴光
嚴光字子陵一名遵會稽餘姚人也少有高名同光武
遊學光武即位乃變名姓隐身不見帝思其賢令物色
訪之齊國上言有一男子披羊裘釣澤中帝疑光也遣
安車玄纁聘之三反而後至舍於北軍給牀褥太官朝
夕進膳司徒侯霸與光素舊使西曹屬侯子道奉書願
屈語言光不起牀上箕踞抱膝發書問子道曰君房素
癡今為三公寧小差否子道曰位已鼎足不癡也光曰
遣卿來何言道傳霸言光曰卿言不癡是非癡詔耶天
子徵我三乃來人主尚不見當見人臣乎子道求報光
曰我手不能書乃投札口授曰君房足下位至鼎足甚
善懷仁輔義天下悅阿䛕順旨要領絶霸封奏其書帝
笑曰狂奴故態也車駕即日幸其館光卧不起帝即卧
所撫其腹曰咄咄子陵不可相助為理耶光又眠不應
良久乃張目熟視曰昔唐堯著德巢父洗耳士故有志
何至相廹乎帝曰我竟不能下汝耶於是升輿歎息而
去復引光入道舊故從容問光曰朕何如昔時對曰陛
下差增於往因共偃卧光以足加帝腹明日太史奏客
星犯御坐甚急帝笑曰朕故人嚴子陵共卧耳除為諫
議大夫不屈乃耕於富春山後人名其釣處為嚴陵瀨
焉建武十七年復特徵不至年八十終於家帝傷之詔
下郡縣賜錢百萬糓千斛(據後漢書皇甫謐高士傳恭修)
陳元
陳元字長孫蒼梧廣信人父欽習左氏春秋事黎陽賈
護與劉歆同時而别自名家王莽從欽受左氏學以欽
為厭難將軍元少傳父業為之訓詁銳精覃思至不與
鄉里通以父任為郎建武初元與桓譚杜林鄭興俱為
學者所宗時議欲立左氏傳博士范升奏以為左氏淺
末不宜立元聞之詣闕上䟽曰陛下撥亂反正文武並
用深愍經萟謬雜每臨朝輙延羣臣講論聖道知丘明
至賢親受孔子而公羊糓梁傳聞於後世故詔立左氏
博詢可否盡之羣下也今論者沈溺所習翫守舊聞固
執虛言傳授之辭以非親見實事之道左氏孤學少與
遂為異家之所覆冐夫至音不合衆聽故伯牙絶弦至
寳不同衆好故卞和泣血仲尼聖德而不容於世况於
竹帛餘文其為雷同者所排固其宜也非陛下至明孰
能察之臣元竊見升等又曰先帝不以左氏為經故不
置博士後主所宜因襲臣愚以為若先帝所存而後主
必行者則盤庚不當遷於殷周公不當營洛邑陛下不
當都山東也往者孝武皇帝好公羊衛太子好糓梁有
詔詔太子受公羊不得受糓梁孝宣皇帝在人間時衛
太子好糓梁於是獨學之及即位為石渠論而糓梁氏
興至今與公羊並存此先帝後帝各有所立不必其相
因也方今干戈少弭戎事略輯留思聖藝眷顧儒雅分
明白黑建立左氏解釋先聖之積結洮汰學者之累惑
使基業垂於萬世後進無復狐疑則天下幸甚書奏下
其議范升復與元辨難凡十餘上帝卒立左氏學元以
才高著名辟司空李通府時大司農江馮上言宜令司
隸校尉督察三公事下三府元䟽論不宜使有司察公
輔帝從之李通罷元復辟司徒歐陽歙府數陳當世事
郊廟之禮帝不能用以病去年老卒於家(據後漢書漢文選恭修)
沈豐
沈豐字聖通會稽烏程人永平中為郡主簿遷零陵太
守為政慎刑重法罪人詞訟初不歴獄嫌疑不决一斷
於口鞭朴不舉市無刑戮僚友有過亦不暴揚有善必
述曰太守所不及也在官七年建初間有紫芝甘露之
瑞論者以為皆豐治化之應也(據會稽典錄楚紀恭修)
顧奉公孫松(董子儀朱俊附)
顧奉公孫松俱會稽處士有行誼蜀郡張霸永元中為
會稽太守表用之奉為穎川太守松為司隸校尉並有
名稱其諸有行業者皆見擢用郡中争厲志節習經者
以千數道路但聞誦聲先是郡有高士董子儀會稽都
尉任延敬待以師友之禮是以郡中賢士大夫争往官
焉上虞朱俊亦明經舉孝廉蓋與奉松先後表著者也
(據東觀漢記後漢書恭修)
陳囂
陳囂字子公山隂人囂與紀伯為隣伯竊囂藩地自益
囂不校益徙地與之伯慚懼歸所侵地囂辭不受遂為
大路鄉里上其事刺史行部異囂問之囂曰隣自有地
囂無所讓路也刺史表其里曰風義鄉(據英賢傳會稽典錄恭修)
鄭弘
鄭弘字巨君會稽山隂人也少為鄉嗇夫太守第五倫
行春見而深竒之召署督郵舉孝廉弘師同郡河東太
守焦貺楚王英謀反發覺䟽引及貺貺被收捕疾病道
亡妻子閉繫詔獄考掠連年諸生故人懼相連及皆變
姓名以逃禍弘獨髠頭負鈇鑕詣闕上章為貺訟罪顯
宗覺悟赦其家屬弘躬送貺喪及妻子還鄉里由是顯
名拜為騶令遷淮陽太守消息繇賦政不煩苛行春大
旱随車而雨白鹿方道夾轂而行建初初四遷為尚書
令舊制尚書郎限滿補縣長令史丞尉弘奏以為臺職
雖尊而酬賞甚薄至於開選多無樂者請使郎補千石
令史為長帝從其議弘前後所陳有補益王政者皆著
之南宮以為故事出為平原相徵拜侍中建初八年代
鄭衆為大司農舊交趾七郡貢獻轉運皆從東冶汎海
而至風波艱阻沉溺相係弘奏開零陵桂陽嶠道於是
夷通遂為常路在職二年省三億萬計元和元年代鄧
彪為太尉奏尚書張林阿附竇憲帝詰讓弘因乞骸骨
病卒勅褐巾布衣素棺殯歛以還鄉里(據袁弘漢紀謝承范曄漢書恭)
(修)
蔡倫
蔡倫字敬仲桂陽人也永平末給事宮掖建初中為小
黃門和帝即位轉中常侍豫參帷幄倫有才學盡心敦
慎數犯嚴顔匡弼得失每休沐輙閉門絶賓暴體田野
後加尚方令永元九年監作祕劍及諸器械莫不精工
堅密為後世法自古書契多編竹簡其用縑帛者謂之
紙縑貴而簡重不便於人倫乃造意用樹膚麻頭及敝
布魚網以為紙元興初奏上帝善其能天下咸稱蔡侯
紙元初元年鄧太后以倫久在宿衛封為龍亭侯邑五
百戶後為長樂太僕四年帝以經傳之文多不正定乃
選通儒謁者劉珍及博士良史詣東觀各讎校漢家法
令倫監典其事(據東觀漢紀後漢書水經注恭修)
王充
王充字仲任會稽上虞人師事班彪好博覧而不守章
句家貧無書嘗遊洛陽書肆閱所賣書一見輙能記憶
肅宗時詔公車徵病不行嘗著論衡八十五篇二十餘
萬言釋物𩔖同異正時俗嫌疑蔡邕入吳得其書帳中
祕玩以為談助王朗守會稽持還許下人稱其才進充
年漸七十志力衰耗乃造養性書十六篇裁節嗜欲頥
神自守永元中卒(據袁崧謝承後漢書抱朴子恭修)
楊孚
楊孚字孝元南海人章帝朝舉賢良對策上第拜議郎
和帝即位用兵匈奴孚奏言創造用武守業尚文故周
勝殷則有載戢干戈之頌太宗息兵嘗言自勝衣冠念
不及兵先帝繼述虜來則應未嘗先伐故孝章之謚追
配孝文詩曰允文文王克開厥後又曰倬彼雲漢為章
于天三帝之謂也願陛下䋲美祖宗毋輕用武永元十
二年旱災令在廷議政令得失孚曰漢制郡國之士肄
誦孝經察其志行選舉孝廉故帝謚必稱孝者躬行化
率也王莽不服母喪天下誅之然今時公卿大夫罹父
母憂不得去位而黎萌孝弟力田反得爵級非所以為
民表儀也且郡邑侵漁不知紀極貨賂通于上下治道
衰矣宜詔中外臣民均行三年通喪而吏治必務廉平
以勸選舉之士庶幾克諴小民副承天意帝從其議詔
禁有司假勢行邪其巧法析律餙文增辭貨行於言罪
成乎手者重罪之賜天下男子為後者爵二級三老孝
悌力田三級鰥寡孤獨篤疾不能自存者粟人三斛時
南海屬交趾郡刺史夏則廵行封部冬則還奏天府舉
刺不法其後競事珍獻孚乃枚舉物性靈悟指為異品
以諷切之著為南裔異物志自後羅浮瑇瑁之屬日絶
時謂能通神明孚家江滸北岸嘗移洛陽松栢種植宅
前隆冬蜚雪盈樹人因目其所嚮為河南或問其故孚
曰偶然耳草木豈能動天哉後為臨海太守復著臨海
水土記世服孚高識不徒博雅(據范曄袁宏後漢書黃恭交廣記藝文𩔖聚初)
(學記吳銃三才廣記恭修)
張重
張重字仲篤合浦人篤學善言嶺表望士刺史推擇為
日南郡從事上計入洛明帝訝其么麽問之曰何郡小
吏重抗聲對曰臣日南計吏非小吏也陛下欲得其才
抑將稱骨度肉也帝善其對正旦大會帝問曰日南郡
北向視日耶重對曰郡有雲中金城不必皆有其寔日
南日亦俱出於東爾至於風氣暄暖日影仰當官民居
止随情面向東西南北廻背無定所謂日域在南者也
帝益善之賜以金帛自此上計召對皆有賞焉(據范泰古今善)
(言太平御覧水經注恭修)
養奮
養奮字叔高鬱林人博通墳籍以布衣舉方正和帝策
問隂陽不和或水或旱奮對曰天有隂陽隂陽有四時
四時有正令春夏則予惠布施寬仁秋冬則剛盛威行
刑賞罰殺生各應其時則隂陽和四時調風雨時五糓
升今則不然長吏多不奉行時令為政舉事干逆天氣
上不恤下下不忠上百姓困乏而不䘏衆怨欝積故隂
陽不和風雨不時災害緣𩔖水者隂盛小人居位依公
營私䜛言誦上雨漫溢者五糓有不升而賦稅不為減
百姓虛竭家有愁心也奮蓋一時名儒云(據姓纂風俗通氏族博考)
(通志略恭修)
(闕)
(闕)師(闕)
詩論語光武(闕)署(闕)
郎中(闕)武中入授皇(闕)
中郎將永平五年遷大鴻臚(闕)几
(闕)有疑輙遣(闕)舍郎(闕)以(闕)
恩(闕)帛(闕)增於(闕)咸皆散與
諸生(闕)臨(闕)於(闕)福拜郎(闕)亦(闕)論
(闕)入授和帝(據袁崧謝承後漢書恭修)
鄧盛
鄧盛字伯直蒼梧人仕為秭(闕)聞母病(闕)印綬去及
歸母果亡居喪盡孝(闕)行履服竟即辟
之初(闕)府(闕)尉諸曹掾時彭城相左尚(闕)
贓(闕)拷騐踰年不竟更選盛覆拷盛至(闕)
洗沐尚(闕)械賜(闕)盛謂尚曰君受(闕)如(闕)
命遇君(闕)不可以小人相(闕)尚曰今使君相
待以禮尚獨何心不以死相歸乎即引筆具對時人語
曰淑問得竟臯陶鄧盛公卿而下皆禮重之(據交廣記萬姓譜恭)
(修)
楊扶(子喬璇附)
楊扶字聖儀會稽烏傷人其先河東人也和帝永元中
扶以薦辟為武源令遷交趾刺史有理能名洞民羣黨
刦略督郵往捕反為所傷扶益兵縛之縱使就粟南海
行二日盡投江中有瞽嫗市物泉刀盡失訟諸扶扶密
詗得所遺予嫗州人為之謠曰楊聖儀政多竒蓋此𩔖
也生二子長喬為尚書容儀偉麗數上言政事桓帝愛
其才貎詔妻以公主喬固辭不聽遂不食死次子舉孝
廉靈帝時為零陵太守時蒼梧桂陽賊攻郡縣璇制馬
車囊灰繫布馬尾順風鼓灰以火燒布馬驚奔突弓弩
亂發鉦鼓鳴震賊駭破散梟其渠帥郡境以清詔拜議
郎三遷為南海太守所在有異政尚書令張温特表薦
之徵拜尚書僕射乞骸卒於家(據後漢書浦江人物記恭修)
鍾離意
鍾離意字子阿會稽山隂人也少為郡督郵舉孝廉辟
大司徒侯覇府詔部送徒詣河南冬寒徒病過弘農意
輙移屬縣使作徒衣縣不得已與之而上書言狀意亦
具以聞光武得奏以見霸曰君所使掾何乃仁於用心
誠良吏也意於道解徒桎梏剋期俱至除瑕丘令吏有
檀建者盗竊縣内意問狀服罪不忍加刑遣建長休建
父設酒令建進藥而死遷堂邑令縣人防廣為父報讐
繫獄母死廣哭泣不食意憐傷之聽廣歸家殯歛訖入
獄意密以狀聞廣減死論顯宗徵為尚書交趾太守張
恢坐贓伏法資物簿入大司農詔班賜羣臣意得珠璣
悉委地而不拜賜帝怪問故對曰臣聞孔子忍渴于盜
泉之水曾参回車于勝母之閭惡其名也此贓穢之寳
誠不敢拜帝嗟嘆曰清乎尚書之言乃更賜庫錢三十
萬轉尚書僕射車駕數幸廣成苑意當車乘諫般樂遊
畋之事天子即時還宮永平三年夏旱而大起北宮意
詣闕免冠上䟽帝策詔意冠履分布禱雨勅大匠止作
諸宮減省不急遂應時㴻雨焉時詔賜降胡子縑尚書
案事誤十為百帝見司農上簿大怒召郎將笞之意入
叩頭曰過誤之失常人所容若以懈慢為愆則臣位大
罪重郎位小罪輕咎皆在臣乃解衣就格帝意解使復
冠而貰郎會連有變異意復上䟽切諫帝雖不能用然
知其至誠亦以此不得久留出為魯相到官出私錢萬
三千付戶曹孔訢修夫子車身入廟拭几席劒履後德
陽殿成百官大會帝謂公卿曰鍾離尚書若在此殿不
立意令瑕丘堂邑及魯相五年愛利為化輕刑慎罰拊
循百姓人多殷富以久病卒官詔賜錢二十萬(據東觀紀後漢)
(書孔庭纂要恭修)
許荆
許荆字少張會稽陽羡人少為郡掾嘗拯兄子世於難
太守黃兢舉孝廉和帝時遷桂陽太守郡濱南州風俗
脆薄荆為設喪紀婚姻制度使知禮禁嘗行春耒陽蔣
均兄弟争財互相言訟荆對之嘆曰吾荷國重任而教
化不行咎在太守顧使吏上書陳狀欲詣廷尉均兄弟
咸悔各求受罪郴人謝弘等不養父母兄弟分析因此
皆還供養者千餘人在事十二年父老稱歌以病上徵
拜諫議大夫卒於官桂陽人為立廟樹碑(據謝承袁宏後漢書恭修)
招猛
招猛南海人舉茂才為郎元初中官大鴻臚卿掌諸侯
及四方歸義蠻夷與郡國上計而諸王入朝拜諸王嗣
子禮儀皆屬焉猛善於其職動無違禮四夷重譯若高
句麗馬韓玄莵南夷初附及就封入覲者至容臺肄儀
行事猛舉制詔示之悉㥦其情云(據東觀記玉海姓苑恭修)
綦毋俊
綦毋俊會稽上虞人也少治左氏春秋永初中舉孝廉
拜左校令出為交趾刺史元初三年合浦蠻夷反叛遣
侍御史任連督州郡兵討之俊(闕)蒼梧乃往戎行所
向摧靡功當封賞上(闕)命使自謂致寇當誅安(闕)
下詔美之其後(闕)郡虞翻稱俊拔濟一郡讓爵土之封
謂此也(據交廣記會稽典錄志恭修)
陳(闕)
陳(闕)南海人也家居海上蠻俗荒陋學覧經典行誼卓
然郡舉孝廉永建中官至蒼梧太守推誠(闕)導(闕)
悌民有遺腹子為父報讐殺人吏役捕獲因念其無嗣
令其妻侍獄中後產一男郡人歌(闕)恩廣(闕)
能令死囚有後代德參(闕)安中(闕)為廷尉
郡每以五(闕)臨(闕)門上令小童㓗服舞之(據太)
(平御覧)
李進
李進(闕)高興人世(闕)家進獨明悟誦通(闕)
時嘗(闕)彩(闕)及(闕)知所(闕)
反叛遣進為武陵太守帥兵往
討大破之進簡選將吏得其情和在郡九年梁太后臨
朝下詔增進秩二千石賜錢二十萬中平間代賈琮為
交趾刺史奏請依中州例貢士後阮琴以茂才仕至司
隸校尉交趾人材得與中州同選實自進始其子孫蕃
衍布在交廣多仕至大官高興人遂以客雞為祥比至
陳寳焉(據黃恭交廣記後漢書太平御覧恭修)
龍丘萇
龍丘萇太末人隐居山中志不降辱王莽時連辟不至
更始初任延為會稽都尉掾吏白請召萇延曰龍丘先
生躬德履義有伯夷原憲之節遣功曹奉謁修書記致
醫葯使者相望於道歲餘乃詣府拜議曹祭酒其隐居
九石特秀林木色丹如蓮花復有巖穴如窗牖中有石
牀因萇曰龍丘山云(據後漢書風俗通東陽記恭修)
百越先賢志卷二
