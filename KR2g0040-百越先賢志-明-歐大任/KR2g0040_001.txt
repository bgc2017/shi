百越先賢志卷一明歐大任撰
歐冶子
歐冶子越人與吳人干將同師俱能為劍越王允常使
造五劍五金之英太陽之精寄氣托靈出之有神服之
有威可以折衝拒敵楚王召風胡子問之曰寡人聞吳
有干將越有歐冶子此二人甲世而生寡人願齎邦之
重寳因吳王請此二人作劍可乎風胡子曰善於是之
吳見歐冶子干將鑿茨山洩其溪取鐵作劍三枚一曰
龍淵二曰泰阿三曰工布風胡子奏之楚王見而大悅
問曰此三劍何物所象其名為何風胡子曰欲知龍淵
觀其狀如登高山臨深淵欲知泰阿觀其鈲巍巍翼翼
如流水之波欲知工布鈲從文起至脊而止如珠不可
袵文若流水不絶晉鄭聞而求之不得興師圍楚三年
不解楚王引泰阿登城麾之三軍破敗流血千里晉鄭
之頭畢白楚王曰劍威耶寡人力耶風胡子曰劍之威
也因大王之神軒轅神農赫胥之時以石為兵黃帝之
時以玉為兵各有使然當此之時鐵兵神也大王有聖
德楚王曰寡人聞命矣(據吳越春秋越絶書恭修)
疇無餘謳陽
疇無餘謳陽越二大夫也越伐吳為二隊先及郊吳太
子友王子地王孫彌庸夀於姚自泓上觀之彌庸見姑
蔑之旗曰吾父之旗也不可以見讐而弗殺也太子曰
戰而不克將亡國請待之彌庸不可屬徒五千王子地
助之戰彌庸獲疇無餘地獲謳陽越兵至王子地守復
戰大敗吳師獲太子友王孫彌庸壽於姚遂入吳吳王
方會諸侯于黃池欲覇中國以全周室吳人告敗惡其
聞也斬七人于幕下(據左傳史記參修)
大夫種
文種字子禽官大夫吳敗越於夫椒越王勾踐以餘兵
五千人保棲會稽令三軍曰凡我父兄昆弟及國子姓
有能助寡人謀而退吳者與之共知越國之政種對曰
臣聞之賈人夏則資皮冬則資絺旱則資舟水則資車
以待乏也譬如蓑笠時雨既至必求之今君王既棲於
會稽之上然後乃求謀臣不亦晚乎勾踐曰苟得聞子
大夫之言何後之有執其手而與之謀遂使之行成于
吳與宦士三百人卑事夫差勾踐請為臣妻為妾夫差
用太宰嚭之言赦越句踐反國苦身焦思坐卧飲食嘗
膽也問於種曰伐吳何能有功乎種曰伐吳有九術尊
天地事鬼神一重財幣以遺其君二貴糴粟稁以空其
邦三遺之美好以勞其志四遺之巧匠使起宮室高臺
榭以盡其財疲其力五遺其諛臣使之易伐六彊其諫
臣使之自殺七邦家富而備器八堅厲甲兵以承其弊
九句踐曰善種行貸粟以卜其事子胥諫不聽再修下
吏之獻夫差受殿材而起姑胥之臺樂美女而納西施
鄭旦嚭復䜛子胥夫差大怒曰伍員託子鮑氏果欺寡
人反明矣使人賜屬鏤劍以死因任嚭政越乃興師伐
吳大敗之於秦餘杭山滅吳禽夫差而戮嚭與其妻子
(據國語史記吳越春秋越絶書參修)
計倪
計倪者先葵丘濮上人姓辛氏字文子其先晉國亡公
子也南游於越范蠡師事之越王句踐既反國欲圖吳
乃召計倪而問焉計倪曰君人尊其仁義者治之門也
士民者君之根也開門固根莫如正身正身之道謹左
右左右者君之所以盛衰者也願王選左右得賢而已
昔太公磻溪之餓人也西伯任之而王管仲魯之亡囚
有貧分之毁齊桓得之而霸故曰失士者亡得士者昌
越王曰反國五年豈不使賢任能各殊其事孤冀聞報
復之謀計倪曰興師者必先蓄積食錢布帛不先蓄積
士卒數飢不可以戰越王曰孤聞先生明于治歲欲聞
其術以為教常計倪曰省賦歛勸農桑因熟積以備四
方毋如會稽之饑不可再更臣聞王自耕夫人自織此
竭於庸力而不斷時與智也時斷則循智斷則備知此
二者形于體萬物之情短長逆順可觀而已越王曰請
問其要計倪曰太隂三歲處金則穣三歲處水則毁三
歲處木則康三歲處火則旱故□有時積糴有時領則
决萬物不過三歲而發矣天下六歲一穰六歲一康十
二歲一饑是以民相離也故聖人為之豫備湯七年旱
而民不饑禹九年水而民不流越王曰善大夫佚同苦
成嘗與孤議于石室孤非其言也今先生言獨與孤比
請受教焉計倪曰糴石二十則傷農九十則病末農傷
則草木不辟末病則貨不出故糴高不過八十下不過
三十農末俱利矣越王又曰善計倪乃傳其教而圖之
曰審金木水火别隂陽之明用此不患無功越王著此
法治牧江南七年而禽吳也(據史記吳越春秋越絶書恭修)
范蠡
范蠡字少伯越之上將軍也其始居楚宛五戶之墟倜
儻負俗時人盡以為狂文種為宛令笑曰士有賢俊之
姿必有佯狂之譏内懷獨見之明外有不知之毁此固
非二三子之所知也從官屬駕車往終日而語疾陳霸
王之道越王句踐即位三年欲伐吳范蠡進諫曰夫國
家之事持盈者與天定傾者與人節事者與地王無蚤
圖夫吳君王之吳也王若蚤圖之其事將未可知也居
三年越王三問謀吳三曰王姑待之其後四年越王復
問范蠡曰可矣句踐乃發習流三千教士四萬人君子
六千人諸御千人伐吳吳師敗越遂復棲吳於姑蘇之
山范蠡為書辭越王請從會稽之誅乃裝其輕寳珠玉
與其徒屬乘舟浮海出齊變姓名自謂鴟夷子皮耕于
海畔齊人聞其賢以為相間行止於陶稱陶朱公後莫
知其所終越王命工以良金寫其狀而朝禮之表會稽
山三百里以為奉邑曰後世子孫有敢侵蠡之地者使
無終沒於越國皇天后土四鄉地主正之(據國語史記越絶書會稽)
(典錄恭修)
薛燭
薛燭越王客也善相劍王示之豪曹燭曰豪曹非寳劍
也夫寳劍五色並見莫能相勝今豪曹擅名矣非寳劍
也王示之巨闕燭曰非寳劍也寳劍者金錫和銅而不
雜今巨闕已雜矣非寳劍也王取純鈎示之燭瞿然望
之曰沈沈如芙蓉始生于湖觀其文如列星之行觀其
光如水之溢塘觀其斷巖巖如𤨏石觀其色煥煥如冰
釋此所謂純鉤耶王曰是也客有市之鄉三十駿馬千
疋千戶之都二其可與乎燭曰不可夫魚腸湛盧盤郢
皆在吳矣赤堇之山已合若邪之溪深而不測歐冶子
已死雖有傾城量金珠玉竭河猶不可與鄉三十駿馬
千疋千戶之都二何足言哉王曰善(據吳越春秋越絶書古劍錄參修)
陳音(秦伊附)
陳音楚人也范蠡進于越王為越射卒越王問曰孤聞
子善射道何所生音曰臣聞弩生于弓弓生于弹弹起
于古之孝子越王曰孝子弹者柰何音曰古者人民朴
質饑食鳥獸渴飲霧露死則裹以白茅投于中野孝子
不忍見父母為禽獸所食故作弹以守之絶鳥獸之害
故歌曰斷竹續竹飛土逐肉於是黃帝弦木為弧剡木
為矢黃帝之後楚有弧父射傳于羿羿傳逄蒙逄蒙傳
琴氏當是時諸侯相伐兵刅交錯弓矢之威不能制服
琴氏乃横弓着臂施機設樞加之以力然後諸侯可服
琴氏傳之楚三侯所謂勾亶鄂章人號麋侯翼侯魏侯
也三傳至靈王桃弓棘矢以備鄰國臣先人受之於楚
五世矣越王曰願聞正射之道音曰射之道身若戴板
頭若激卵左□右足横左手若附枝右手若抱兒舉弩
望敵翕心咽煙與氣俱𤼵得其和平神定思去去止分
離右手發機左手不知一身異教豈况雄雌此正射持
弩之道也越王曰善願悉教吾國人音教射三月軍士
皆能用弓弩之巧音死越王傷之葬國西五里射浦曰
陳音山越王又有客秦伊善灼龜戰必得龜食乃陣民
山西大冡為秦伊山善灼龜者冡也(據越絶書吳越春秋恭修)
諸稽郢(扶同苦成臯如舌庸皓進附)
諸稽郢越大夫也吳王夫差起師伐越以報檇李越王
勾踐逆之江吳大敗之于夫椒越命諸稽郢行成于吳
曰寡君句踐使下臣郢私告於下執事曰昔越得罪於
君王親舉玉趾以心孤句踐而宥赦之君王之於越也
繄起死人而肉白骨也孤不敢忘天災其敢忘君王之
大賜乎今句踐申禍無良以重得罪於下執事匍匐率
二三之老親委重罪頓顙於邊越固貢獻之邑也句踐
請盟一介嫡女執箕帚以賅姓於王宮一介嫡男奉槃
匜以随諸御春秋貢獻不解於王府君王豈厚裁之亦
征諸侯之禮也諺曰狐埋之而狐搰之是以無成功君
王既封殖越國明聞於天下而又刈亡之是天王之無
成勞也四方之諸侯則何實以事吳敢使下臣盡辭唯
君王秉利度義焉吳王許之將盟越又使諸稽郢辭曰
以盟為有益乎前盟口血未乾足以結信矣以盟為無
益乎君王舍甲兵之威以臨使之而胡重於鬼神而自
輕也吳王乃許之荒成不盟於是越王以甲楯五千保
棲會稽之上謂諸大夫曰何以教寡人大夫扶同曰昔
湯繫於夏臺伊尹不離其側文王囚於石室太公不棄
其國興衰在天存亡在人夏殷恃力而虐二聖两君屈
已以得天道故湯不以窮自傷文不以困為病大夫苦
成曰天有歷數德有薄厚黃帝不譲堯傳天子三王臣
弑其君五霸子弑其父今世猶市置貨以設詐抱謀以
待敵不幸陷厄求伸而已大夫臯如曰臣聞大夫種忠
而善慮民親其知士樂為用委國一人其道必守何順
心佛命羣臣大夫舌庸曰大夫文種國之梁棟君之爪
牙夫驥不可與匹馳日月不可並照君誠委國於種則
千綱萬紀無不舉者越王曰大夫之論是也大夫皓進
曰一心齊志上與等之下不違令動從君命修德履義
守信温故臨非决疑君誤臣諫直心不撓舉過列平不
阿親戚不私於外推身致君終始一分臣之事也諸稽
郢再拜曰君苦身焦思卧蓼嘗膽拊循士民與百姓同
其勞宗廟社稷之主是在君矣越王曰寡人為吳窮虜
有諸大夫以保社稷寡人何憂焉居七年吳方會諸侯
於黃池越發兵伐吳大敗之於沒又郊敗之三戰三北
遂入吳圍王宮吳王使公孫雄肉袒膝行請成曰孤臣
夫差敢布腹心異日嘗得罪於會稽夫差不敢逆命得
與君王成以歸意者今亦欲如會稽之赦孤臣之罪乎
越王曰昔天以越賜吳而吳不受今天以吳賜越孤敢
不聽天之命而聽君之令乎乃不許成越既平吳以兵
渡淮與齊晉會於徐州致貢於周周元王賜胙命為霸
宋鄭魯衛陳蔡執玉之君皆朝夫唯能下其羣臣以集
其謀故也(據國語史記吳越春秋越絶書恭修)
高固
高固越人也世在越稱齊高傒之族楚熊商滅越而臣
服之是為楚威王固歸楚為威王相時魯左丘明因孔
子史記具論其語成左氏春秋鐸椒傳威王以王不能
盡觀春秋采取成敗卒四十章為鐸氏微由固進之楚
以故文教日興五羊銜糓萃於楚庭後南海繪諸郡廳
稱五羊城自固始(據史記装淵廣州記黃恭交廣記恭修)
史禄
史禄其先越人贅壻咸陽禄仕秦以史監郡時始皇帝
伐百越使尉屠睢發卒五十萬為五軍遣禄轉餉鑿渠
而通糧道禄乃自陽山道水源以湘水北流入於楚瀜
江為牂牁下流南入于海轉餉為勞乃量為磯以激水
於沙磕中叠石作鏵沠湘之流而注之瀜激行六十里
置陡然三十有六舟入一陡則閘一陡使水積漸進故
能循崖而上建瓴而下通舟楫又利灌田號為靈渠于
是殺西甌君譯吁宋越人皆入叢薄中與禽獸處莫肯
為秦夜攻殺睢秦乃𤼵適戍以備之禄留揭嶺長子孫
揭陽令定其後也(據史記漢書水經注黃恭交廣記恭修)
梅鋗(合傅胡害搖毋餘附)
梅鋗越人其先越王子孫也避楚在丹陽臯鄉更姓梅
居梅里周末散居沅湘秦併六國越後稱王者隃零陵
往南海鋗從之至臺嶺家焉乃築城湞水上奉王居之
謂之梅將軍城姓其臺嶺曰梅嶺秦之亂番陽令吳芮
甚得江湖間民心號番君江中羣盗數千人皆歸之百
越已皆畔秦推雄傑為長遂長鋗下令舉兵戶出壯士
一人領以戶將使合傅胡害將之戰則編為什伍領以
隊將使搖毋餘將之統其衆歸芮留其將庾勝兄弟守
臺嶺行見芮勸從沛公伐秦芮遣鋗將百越兵應諸侯
至南陽遇沛公與攻析酈降之胡害毋餘二人者皆為
沛公都尉從破秦及楚漢相王以芮率百越佐諸侯入
關故立芮為衡山王都邾而鋗為芮將功最多封十萬
戶為列侯食臺以南諸邑謂之臺侯項籍死高帝以鋗
有功從入武關二都尉又皆擊項籍有功比臺侯胡害
封貰侯毋餘海陽侯(據史記漢書越絶書恭修)
公師隅
公師隅者粤人也越王無彊為楚所敗其子孫避處江
南海上周赧王時有自立為王者隅以無彊初避楚居
東武有怪山浮來鎮壓其地因名東武山乃往相度南
海將依山築南武城以擬之而越王不果遷時三晉惟
魏最強越王與魏通好使隅復往南海求犀角象齒以
修獻久在嶠外乃得諸琛併吳江樓船會稽竹箭獻之
魏魏王乃起師送越王往荆栖之沅湘於是南武疆土
為越貢奉邑稱雄交廣矣(據竹書紀年黃恭交廣記盛弘之荆州記恭修)
張買
張買粤人也父戊以越騎將軍與華無害從高帝起留
入漢定三秦有功未及封而死買少善射知書拜中大
夫孝惠帝時侍遊苑池鼓櫂能為越謳時切規諷不自
言父戰勲高后稱制丞相審食其乃言買父戊從軍時
勞勩與終陵侯華無害同而身死子未有食邑於是封
買為南宮侯傳其子生遂家長安建元初有罪奪爵光
和中粤人祠買祠曰秉正云(據漢書年表廣州舊志恭修)
鄭嚴田甲
鄭嚴田甲武帝伐南越時首以越人歸漢帝令越人善
射馳馬者為越騎俱二人將之並封歸義侯號其衆為
越侯兵元鼎五年秋蛙與蝦蟆羣闘占者謂南方兵兆
會呂嘉作亂遂命四將軍衆十萬征南越嚴為戈船將
軍出零陵下灕水甲為下瀨將軍下蒼梧嚴善將兵而
甲苛急衆未得前伏波將軍路博德樓船將軍楊僕已
平南越開九郡當是時東越亦反詔嚴與甲卽以越侯
兵出若邪白沙元封元年冬咸入東越東越平二人不
加封以前逗遛故先是韓安國坐法抵罪蒙田甲獄吏
也奉使蒙讞辱安國安國曰死灰獨不復然乎甲曰然
即溺之居無幾梁内史缺漢使使者拜安國為梁内史
起徒中為二千石甲亡安國曰甲不就官我滅而宗甲
肉袒謝安國笑曰可溺矣公等足與治乎卒善遇之(據史)
(記漢書顔師古五行志注荀悅漢紀恭修)
何遺
何遺越人歸漢者也為馳義侯元鼎五年秋伐呂嘉時
受詔别將巴蜀罪人發夜郎下牂牁江會番禺因犍為
發南夷兵為且蘭夷酋隔滇道故兵未下南粤已平帝
便令遺征西南夷中郎將郭昌衛廣引兵誅且蘭平之
開置五郡亦以前稽不封(據史記漢書恭修)
畢取(史定居翁黃同轅終古多軍韓說劉福附)
畢取粤人南粤建德時為郎相呂嘉以建德反漢令江
淮以南十萬師討之樓船將軍楊僕師至番禺東南伏
波將軍路博德師居城西北取將粤兵出戰會暮樓船
力攻燒敵伏波縱令相招于是取以軍降封為膫侯食
五百一十戶同時降者揭陽史定為安道侯粤桂林監
居翁諭下甌駱四十餘萬為湘城侯又元封初漢師入
東粤故甌駱左將黃同斬西于王為下酈侯軍卒轅終
古斬栒北將軍為蓹兒侯東粤將多軍為無錫侯横海
將軍韓說為案道侯横海校尉劉福為繚嫈侯皆粤人
(據史記漢書恭修)
都稽
都稽粤郎也元封六年冬伏波樓船二將軍討南粤縱
火燒城伏波為營以待降者樓船力攻反敺而入伏波
營遲旦城中皆降呂嘉建德夜與其屬數百人亡入海
伏波問降者知嘉所之遣人追稽知嘉必東走高昌得
之為臨蔡侯伏波校司馬蘇弘得建德封海常侯云(據史)
(記漢書恭修)
嚴助
嚴助會稽人嚴忌夫子子也郡舉賢良對策百餘人武
帝善助對繇是獨擇助為中大夫是時征伐西夷開寘
邊郡軍旅數𤼵内改制度朝廷多事屢舉賢良文學公
孫弘起徒步至丞相開東閣延賢人與謀議朝覲奏事
因言國家便宜上令助等與大臣辨論中外相應以義
理之文大臣數詘其尤親幸者東方朔枚臯嚴助吾丘
壽王司馬相如相如常稱疾避事朔臯不根持論上頗
俳優畜之惟助與壽王見任用而助最先進閩越兵圍
東甌東甌告急于漢太尉田蚡以為越人相攻擊其常
事不足煩中國救也於是助詰蚡曰特患力不能救德
不能覆誠能何故棄之且秦舉咸陽而棄何但越今小
國以窮困來告急天子不振又何以子萬國乎上曰太
尉不足與計吾新即位不欲出虎符𤼵兵郡國廼遣助
以節𤼵會稽兵會稽守距不欲發助乃斬一司馬諭意
旨遂發兵浮海救東甌未至閩越引兵罷後三歲閩越
復興兵擊南越南越守天子約不敢擅𤼵兵上書以聞
上多其義遣两將將軍大𤼵兵誅閩越淮南王安書請
止兵而漢兵已出踰嶺會閩越王弟餘善殺王降漢兵
罷上嘉淮南之意令助諭風指於南越南越王遣太子
随助入侍助還又令諭淮南王告越事助由是與淮南
王相結而還上大說助欲守會稽上拜為會稽太守數
年不聞問賜書曰制詔會稽太守君厭承明之廬勞侍
從之事懷故土出為郡吏會稽東接於海南近諸越北
枕大江間者闊焉久不聞問具以春秋對毋以蘇秦縱
横助皇恐上書謝願奉三年計最詔許因留侍中有竒
異輙使為文及作賦頌數十篇及淮南王反與助相連
廷尉張湯論誅之竟棄市(據史記漢書恭修)
朱買臣
朱買臣字翁子會稽吳人也家貧讀書不治產業常刈
薪樵賣以給食擔束薪行且誦書妻亦負戴相随數止
買臣毋歌謳道中買臣愈益疾歌妻羞之求去買臣不
能留即聽去買臣獨行歌道中負薪墓間故妻與夫家
俱上冡見買臣飢寒呼飯飲之數歲買臣随上計吏為
卒將重車至長安詣闕上書書久不報待詔公車糧用
乏上計吏卒更乞匄之會邑子嚴助貴幸薦買臣召見
說春秋言楚辭帝甚說之拜買臣為中大夫與嚴助俱
侍中後坐事免久之召待詔時東越數反覆買臣因言
東越王居保泉山更徙處大澤中今發兵浮海直指泉
山陳舟列兵席卷南行可破滅也上拜買臣會稽太守
謂買臣曰富貴不歸故鄉如衣繡夜行今子何如買臣
頓首辭謝遂乘傳去會稽聞太守且至發民除道縣吏
送迎車百餘乘入吳界見其故妻妻夫治道買臣呼令
後車載其夫妻太守舍置園中給食一月妻自經死買
臣於郡治樓船備粮食水戰具湏詔書到軍與俱進居
歲餘買臣受詔將兵與横海將軍韓說等俱擊破東粤
有功徵入為主爵都尉列於九卿坐法免復為丞相長
史始買臣與嚴助俱侍中貴用事張湯尚為小吏趨走
買臣等前迨湯以廷尉治淮南獄排陷嚴助買臣怨湯
及買臣為長史湯為御史大夫行丞相事知買臣素貴
故陵折之買臣見湯坐牀上弗為禮買臣深怨常欲死
之遂𤼵湯隂事湯自殺上亦誅買臣買臣子山拊官至
郡守右扶風(據漢書宋會稽志恭修)
鄧宓
鄧宓粤之番禺人有謀略權勇武帝元狩末交趾部刺
史羅弘舉宓茂才為屬國都尉尋為南海郡丞至日南
太守善於柔遠民夷懷之卒葬馬鞍山後建武中馬援
南征交趾徵側徵貳駐兵南海開拓土宇至此每風雨
晦冥聞人馬之聲跡之得宓墓(據黃恭交廣記廣州舊志恭修)
孫豹
孫豹會稽人父幸武帝末為珠厓太守調廣幅布獻之
蠻不堪役攻郡殺幸豹合率善人還復破之自領郡事
討擊餘黨連年乃平豹遣使封還印綬上書言狀制詔
即以豹為珠厓太守威政大行獻命歲至(據後漢書南蠻傳瓊臺志)
(恭修)
吳霸
吳霸字公山陽山人少以材勇為兵率中宿洭浦關嘗
禦侮至湞陽招徠流徙民感其仁姓所駐山曰吳山云
後徙廣鬱都尉威聞夜郎遷牂牁太守為夜郎竹王立
後天子從其請由是蠻裔畢服昭帝元鳳五年秋罷象
郡分屬鬱林牂牁霸族在桂陽者欲往廣鬱就腴田霸
不許惟令墾近土廬居番禺之西有江浦焉民服其不
私五世孫雄官光禄勲桓帝元嘉元年為司徒永興元
年罷(據沈懷遠南越志湟川志參修)
鄭吉
鄭吉會稽人也以卒伍從軍數出西域由是為郎吉彊
執習外國事自張騫通西域李廣利征伐之後初置校
尉屯田渠黎至宣帝時吉以侍郎屯田渠黎積榖因𤼵
諸國兵攻破車師遷衛司馬使護鄯善以西南道神爵
中匈奴乖亂日逐王先賢撣欲降漢使人與吉相聞吉
𤼵渠黎龜兹諸國五萬人迎日逐王口萬二千人小王
將十二人随吉至河曲頗有亡者吉追斬之遂將詣京
師漢封日逐王為歸德侯吉既破車師降日逐威震西
域遂并護車師以西北道故號都護都護之置自吉始
焉上嘉其功效下詔封吉為安遠侯食邑千戶吉於是
中西域而立幕府治烏壘城鎮撫諸國漢之號令班西
域矣(據張璠漢記班固漢書西域傳恭修)
何丹
何丹字伯張湞陽人成帝鴻嘉初鄉里舉茂才為含洭
長累遷中散大夫以言忤王莽出為松滋令慈祥豈弟
愛民如子有嘉禾連穎之瑞及卒於官邑人哀慟擇河
西勝地葬之歲六月二日民酹奠不絶(據湘州記楚記韶州圖經恭修)
梅福
梅福字子真九江夀春人也少學長安明尚書糓梁春
秋為郡文學補南昌尉後歸夀春數因縣道上言變事
求假軺傳詣行在所條對急政成帝時大將軍王鳳專
勢擅朝京兆尹王章素忠直譏刺鳳為鳳所誅王氏浸
盛災異數見羣臣莫敢正言福上書不納帝久亡繼嗣
福以為宜建三統封孔子之世以為殷後又上書言之
綏和二年立二王後推迹古文以左氏糓梁世本禮記
相明遂下詔封孔子世為殷紹嘉公語在成紀是時福
居家常以讀書養性為事至元始中王莽專政福一朝
棄妻子去九江至今傳以為仙其後人有見福於會稽
變名姓為吳市門卒云(據荀悅漢紀班固漢書恭修)
百越先賢志卷一
