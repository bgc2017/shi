百越先賢志卷三明歐大任撰
徐栩
徐栩字敬卿會稽由拳人少為獄吏執法詳明遷小黃
令時陳留遭蝗野無遺草小黃飛逝不集刺史行部奏
栩他事栩去官蝗即日至刺史媿謝令還邑蝗即去後
為長沙太守(據孔曄會稽紀恭修)
澹臺敬伯(高彪附)
澹臺敬伯會稽人受韓氏詩於淮陽薛漢當時言詩者
推漢為長敬伯與犍為杜橅鉅鹿韓伯高為弟子最知
名又無錫高彪常訪馬融覆刺遺書及餞督軍御史第
五永作箴一篇議郎蔡邕等美其文以為莫尚也(據范曄後)
(漢書漢雜事世說新語恭修)
劉熙
劉熙字成國交州人先北海人也博覧多識名重一時
薦辟不就避地交州人謂之徵士往來蒼梧南海客授
生徒數百人乃即名物以釋義惟揆事源致意精微作
釋名二十七篇自為之序又著謚法三卷皆行於世建
安末卒於交州崇山下有劉熙墓云(據交廣春秋文獻通考恭修)
孟嘗
孟嘗字伯周會稽上虞人也少修操行仕郡為戶曹史
上虞有寡婦至孝養姑姑夀終夫女弟先懷嫌忌誣婦
厭苦供養加鴆其母列訟縣庭郡不加察結竟其罪嘗
先知枉狀言之太守太守不為理嘗謝病去婦竟冤死
自是郡中連旱二年太守殷丹到官訪問其故嘗詣府
具陳寡婦冤誣之事因曰昔東海孝婦感天致旱于公
一言甘澤時降宜戮訟者以謝冤魂庶幽枉獲伸時雨
可期丹從之刑訟女而祭婦墓天果雨糓稼以登嘗後
策孝廉舉茂才拜徐令遷合浦太守郡不產榖而海出
珠與交趾比境通商販貿粮食先時守宰並貪穢詭人
採求珠漸徙於交趾郡界行旅不至貧者死餓于道嘗
革易前弊求民病利不踰歲去珠復還商貨流通百姓
頼焉被徵當還吏民攀請車不得進乃載民船夜遁去
隐窮澤身自耕傭隣縣士人慕其德就居止者百餘家
桓帝時尚書同郡楊喬上書薦之竟不見用卒於家(據謝)
(承范曄後漢書恭修)
黃昌
黃昌字聖真會稽餘姚人家本孤微居近學宮數見諸
生修庠序之禮因就經學又曉習文法仕郡為決曹刺
史行部見昌竒之辟從事後拜宛令好𤼵姦伏人有盜
其車蓋者密遣親客至門下賊曹家掩得之悉收其家
一時殺戮大姓戰懼皆稱神明朝廷舉能遷蜀郡太守
先太守李根老多悖政百姓侵冤及昌到吏人訟者七
百悉為斷理莫不得所密捕盜帥一人脅使條諸縣強
暴之人姓名居處乃分遣掩討無有遺脫宿惡大姦皆
奔走他境視事四年遷陳相遷河内太守再遷穎川太
守永和五年徵拜將作大匠漢安元年補大司農左轉
太中大夫卒(據後漢書蜀大紀恭修)
彭脩
彭脩字子陽會稽毗陵人年十五父為郡吏得休與脩
俱歸道為盜所刦脩拔佩刀前持盜帥曰父辱子死卿
不顧死耶盜相謂曰此童子義士也辭謝而去鄉黨稱
其名後仕郡為功曹西部都尉宰鼌行太守事以微過
收吳縣獄吏將殺之主簿鍾離意争諫甚切鼌怒縛意
欲案之掾史莫敢諫脩排闥入拜於庭曰昔任座面折
文侯朱雲攀毁欄檻自非賢君安得忠臣今慶明府有
任座朱雲也鼌遂原意罰貰獄吏罪州因辟從事時賊
張子林等作亂郡請脩守吳令脩與太守出討賊賊飛
矢雨集脩障扞太守而為流矢所中死太守得全賊素
聞其恩信即殺弩中脩者餘即降散曰自為彭君故降
不為太守服也(據後漢書萬姓譜恭修)
魏朗
魏朗字少英會稽上虞人少為縣吏兄為鄉人所殺朗
白日操刃報讐於縣中遂亡命到陳國從博士郤仲信
學春秋圖緯又詣太學受五經京師長者李膺之徒争
從之初辟司徒府遷彭城令會九真賊起以薦為九真
都尉討破羣賊桓帝美其功徵拜議郎遷尚書屢陳便
宜有所補益出為河内太守政為三河表尚書令陳蕃
薦朗公忠亮直宜在機密復為尚書被黨議免歸家後
竇武誅朗以黨被急徵行至牛渚自殺著書數篇號魏
子云(據後漢書修)
徐徵
徐徵字君求荔浦人少有方直之行持守不撓通書傳
尤明律令延熹四年由中郎為郡督郵時常侍唐衡豪
横京師無所與校遣賓客至蒼梧不循法度徵便收客
郡市髠笞已乃白太守太守大怒收徵付獄主簿守閣
懇白曰此人恃強買賣既侵百姓又汚婦女徵上念明
政據刑申耻今不使治郡便無爪牙之吏後督郵當徒
跣膝行奉諸貴戚賓客耳太守不得已釋之徵短小而
果世謂智過其軀居常以日南張重自儗云(據交廣記姓苑恭修)
申朔
申朔字元游蒼梧人性廉慎常着布𥜗布袴不事綺紈
鄉邑歎慕之舉孝廉為九眞都尉後擊狂賊有功民頌
其德(據陸胤先賢傳修)
張武
張武者會稽由拳人也父業郡門下掾送太守妻子還
鄉里至河内亭盜夜刦之業與賊戰死亡失屍骸武年
幼不及識父後之太學受業每節常持父遺劎至亡處
祭醊號泣而還太守第五倫嘉其行舉孝廉遭母喪過
毁傷父䰟靈不返哀慟絶命(據後漢書修)
陸續(子稠逄褒孫康曾孫績)
陸續字智初會稽吳人也幼孤仕郡戶曹史歲荒民困
太守尹興使續於都亭賦民饘粥事畢興問所食幾何
續口說六百餘人皆分别姓名無一差謬興異之刺史
行部見續辟為别駕從事病還為郡門下掾是時楚王
英謀反隂䟽天下善士楚事覺顯宗得其錄有尹興名
徵興詣廷尉獄續與主簿梁宏功曹史駟勲及掾史五
百餘人詣洛陽詔獄就考諸不堪苦楚死者大半唯續
宏勲掠考五毒肌肉消爛終無異詞續母至京師覘候
消息獄事持急無緣相聞但作饋食付門卒以進續對
食悲泣不能自勝使者怪問其故續曰母來不得相見
故泣耳使者怒召門卒將案之續曰因食餉羹識母所
自調和故知來耳非人告也使者問何以知母所作續
曰母截肉未嘗不方斷葱以寸為度是以知之使者問
諸謁舍續母果來於是上書說續行狀帝即赦興等事
還鄉里禁錮續老病終長子稠廣陵太守中子逄樂安
太守少子褒連徵不就褒子康武陵太守轉桂陽樂安
徵拜議郎出為廬江太守獻帝時天下大亂臨終屈指
庚子歲天下鼎分謂少子績曰從今以後六十年車同
軌書同文晉太康平吳蓋其家傳象數云(據後漢書水經注恭修)
戴就
戴就會稽上虞人仕郡倉曹掾揚州刺史歐陽參奏太
守成公浮贓罪遣部從事薛安案倉庫簿領收就於錢
塘縣獄幽囚考掠五毒參至就慷慨直辭色不變容又
燒鋘斧使挾於肘腋覆船下薰以馬通以大鍼刺指爪
爪悉墮落主者以狀白安安呼見就謂曰太守罪穢狼
藉受命考寔君何故以骨肉拒扞耶就據地答言太守
剖符大臣當以死報國卿雖銜命固宜申斷冤毒奈何
誣枉忠良強相掠理令臣謗其君子證其父薛安庸騃
忸行無義就考死之日當白之於天與羣鬼殺汝於亭
中如蒙生全當手刃相裂安深竒其壯節解械美談表
其言詞解釋郡事徵浮還京師免歸鄉里太守劉寵舉
就孝廉光禄主事(據後漢書風俗通恭修)
唐珍
唐珍字惠伯桂陽人幼聞讀書即能記誦天性恬漠寡
欲荆州刺史度尚甚稱重之及就辟召累官太常熹平
二年代楊賜為司空嘗奏請沿海立堠戍以防夷寇天
子不從自言先世家本穎川大父南徙已居三世同族
有中常侍衡與左琯等竊弄威福衡常呼珍為弟珍耻
之然衡有弟方為京兆虎牙都尉珍謂所親曰彼已有
虎牙弟又奚用弟我為耶自是陽瘖不復出言遂以久
病罷歸素師事郴人成武丁得黃老養性之術閉戶呼
吸玄牝人罕接焉光和二年卒鄉人屢見其出入山水
間立廟祀之號唐司空廟(據太平御覧人代紀要穎川志湟州志參修)
朱儁
朱儁字公偉會稽上虞人也少孤以孝養名好義輕財
用母繒帛為友人償債母責之儁跪對曰小損當大益
初貧後富必然理也縣長度尚見而竒之薦於太守韋
毅後太守尹端以儁為主簿熹平初端坐討賊失利罪
應棄市儁羸服到京師賂主章吏遂得刊定州奏免死
輸作端喜降免而不知其由儁亦終無所言舉孝廉除
蘭陵令政有異能為東海相所表會交趾部羣賊並起
牧守輭弱不能禁又交趾賊梁龍等萬餘人與南海太
守孔芝反叛攻破郡縣光和元年拜儁交趾刺史令過
本郡簡募家兵及所調合五千人分两道而入既到州
界按甲不前先遣使觀賊虛實宣揚威德以震動其心
既而與七郡兵俱進逼之遂斬梁龍降者數萬人旬月
盡定以功封都亭侯千五百戶賜黃金五十斤徵為諫
議大夫及黃巾起公卿多薦儁有才略拜為右中郎將
與左中郎將皇甫嵩討賊破之進封西鄉侯董卓忌之
初平四年為太尉錄尚書事以日食策免持節鎮關東
長安中亂留拜大司農氾遂質儁等儁素剛即日𤼵病
卒子皓亦有才行官至豫章太守(據袁宏後漢紀范曄後漢書人代紀要恭)
(修)
謝夷吾
謝夷吾字堯卿會稽山隂人也少為郡吏學風角占候
太守第五倫擢為督郵舉孝廉為夀張令稍遷荆州刺
史遷鉅鹿太守所在愛育人物有善績及倫作司徒令
班固為文薦夷吾曰臣聞堯登稷契政隆太平舜用臯
陶政致雍熙殷周雖有殷周昌發之君猶賴傅說呂望
之策故能克崇其業允恊大中竊見鉅鹿太守會稽謝
夷吾出自中州厥土塗泥而英賢挺特竒偉秀出才兼
四科行包九德仁足濟時知周萬物加以少膺儒雅韜
含六籍推考星度綜校圖錄探賾聖祕觀變歴徵占天
知地與神合契據其道德以經王務昔為陪隸與臣從
事奮忠毅之操躬史魚之節董臣嚴綱勖臣懦弱得以
免戾實賴厥勲及其應選作宰惠敷百里降福彌異流
化若神爰牧荆州威行邦國奉法作政有周召之風居
儉履約紹公儀之操尋功簡能為外臺之表聽聲察實
為九伯之冠遷守鉅鹿政合時雍德量績謀有伊呂管
晏之任闡弘道奥同史蘇京房之倫雖密勿在公而身
出心隐不殉名以求譽不馳&KR1405;以要寵念存遜遁演志
箕山方之古賢實有倫序採之于今超然絶俗誠社稷
之元龜大漢之棟甍宜當拔擢使登鼎司上令三辰順
軌於歴象下使五品咸訓於嘉時必致休徵克昌之慶
非徒循法奉職而已臣以頑駑器非其儔尸禄負乘夕
惕若厲願乞骸骨更授夷吾上以光七曜之明下以厭
率土之望庶令微臣塞咎免悔夷吾先在荆州能决斷
罪疑行部到南陽遇孝章皇帝廵狩駕幸魯賜有詔勅
荆州刺史入傳錄見囚徒戒長吏勿廢舊儀朕將覧焉
所決正一縣三百餘事事與上合而朝廷歎息曰諸州
刺史盡如此者朕不憂天下常以勵羣臣其善績著於
州郡有如此(據謝承范曄後漢書恭修)
賀純
賀純字仲真會稽人先慶氏也少即博極羣藝十辟公
府三舉賢良不至後徵拜議郎侍中時避安帝父諱改
姓為賀數陳灾異上便宜數十事多見省納遷江夏太
守徐州牧齊中書令邵皆其後也(據會稽典錄元和姓纂恭修)
董正
董正字伯和番禺人也少有令姿躭意術籍年十五通
毛詩三禮春秋以學行知名公府以其有用世才常詣
其廬疇咨理道數被辟命皆不就熹平末張角袁術起
難天下亂正每觀天象知漢歷之不長輙掩涕太息或
勸使出仕歎曰潛龍以不見為德君子以藏寳自完吾
惟竢時何廼相廹耶賦性高潔貧寒不戚志在規俗躬
耕以足衣食暇即講詩書陳禮法遠近多從之游鄉閭
或少為不善必相戒曰吾伯和得無入於其耳否有不
平者多詣正直之隐士南陽車遂聞正令名不遠千里
徑來投正正與同志恩如兄弟數年中遂得病正為傾
家救䘏病篤正呼遂曰德陽君更有以見屬否遂瞪目
曰以死累君言訖而絶正為停柩於堂殯殮之禮一視
兄弟之喪躬送喪於南陽而返越產素多竒瑰之貨番
禺為都會商賈凑集貿遷易以致富加以夷獠叢雜習
尚輕悍鬭争射利未嘗知學感正清白偷俗自爾日變
建安中正卒葬番禺之東衆為刻碑表曰有漢徵士董
君之墓過者必式晉隆和中南海太守袁宏追想風采
乃訪求世族條列行誼聞於朝有詔旌表門閭墓禁樵
牧(據南越志廣州先賢傳太平御覧淵穎文集一統志恭修)
疎源
疎源字元流南海人出給郡役為戶曹佐源性廉潔家
貧餉晏不至同舍人餉先至呼之共食源未嘗聽由是
知名後為尚書郎習練故事為九卿所重故人有詣源
欲通苞苴者源絶口不答臨别便與訣曰子以言汚我
從此與君絶矣儤直遇隆寒擁敗絮震掉戰憟吏獻裘
堅却之從司徒上書言事忤權貴得罪廢于家而卒(據藝)
(文𩔖聚太平御覧廣州先賢傳恭修)
趙曄
趙曄字長君會稽山隂人嘗為縣吏奉檄迎督郵曄耻
於厮役遂棄車馬去到犍為資中詣杜撫受韓詩究竟
其術積二十年絶問不還家為發喪制服曄卒業乃歸
州召補從事不就舉有道卒于家曄著吳越春秋詩細
歴神淵蔡邕至會稽讀詩細而歎息以為長于論衡邕
還京師傳之學者咸誦習焉(據謝承范曄後漢書隋唐經籍志恭修)
韓說
韓說字叔儒會稽山隂人博通五經尤善圖緯之學舉
孝廉與議郎蔡邕友善數陳灾𤯝及奏賦頌連珠稍遷
侍中光和元年說言于靈帝云晦日必食乞百官嚴裝
帝從之果如所言中平二年又上封事尅期宮中有災
至日南宮大火遷說江夏太守公事免年七十卒于家
(據謝承范曄後漢書恭修)
百越先賢志卷三
