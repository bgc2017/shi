欽定四庫全書
太平寰宇記卷一百九十四
宋樂史撰
四夷二十三
北狄六
軻比能
軻比能一本小種鮮卑以勇健斷法平端不貪財物衆
推以為大人部落近塞自袁紹據河北中國人多亡叛
歸之教作兵器鎧□頗學文字故其勒御部衆御則中
國出入弋獵建旂麾以鼓節為進退比能遂強盛控弦
十萬餘騎餘部大人皆敬憚之然猶未能及檀石槐也
至青龍元年比能誘說步度根使叛并州其後幽州刺
史王雄遣勇士韓龍刺殺比能更立其弟素利彌加厥
機皆為大人在遼西右北平漁陽塞外道遠初不為邊
患然其種衆多於比能也其後諸子孫争立國衆離散
諸部大人慕容托跋更盛焉
四至
在遼西右北平漁陽塞中以道遠不知里數
土俗物産
與鮮卑同
宇文莫槐
宇文莫槐出於遼東塞外也為東部大人(注)晉史謂之
鮮卑魏書云其先匈奴南單于之遠屬又按後周書云
出自元帝所滅子孫逃漠北鮮卑奉以為主今者所說
其鮮卑之别部耳後妷孫莫瘣立部衆強盛自稱單
于塞外諸部咸畏憚之先得玉璽三紐自言為天所相
俗謂天曰宇故自號宇文至孫乞得龜為慕容瘣所敗
别人逸豆歸殺乞得龜而自立又為慕容皝所敗皝徙
其部五千餘落于昌黎自是滅散矣後周宇文氏源出
於此
土俗
人皆剪髮而留其頂上以為首飾長過數寸則截之
令短婦人披長褐及足而無裳言語並與鮮卑同
徒阿段
徒阿段一名日陸眷出於遼西因亂被賣為漁陽烏丸
大庫辱官家奴諸大人集會幽州皆持唾壺惟庫辱官
獨無乃吐日陸眷口中日陸眷因咽之西向拜曰願更
主之智慧禄相盡移入我腹中後漁陽大饑庫辱官以
日陸眷為建使將人衆詣遼西逐食詔誘亡叛遂至強
盛日陸眷死至姪務勿塵據有遼西之地而臣於晉其
所據三萬餘家控弦四五萬騎封勿塵為遼西公假大
單于印綬就陸眷立務勿塵之子與弟匹殫徒弟末波
等率騎圍石勒于㐮國為勒所破擒末波而舍之就陸
眷遂攝軍而遠歸矣遼西就陸眷死末波自稱幽州刺
史末波死國人立日陸眷弟護遼為主後為慕容皝所
殺其弟鬱蘭奔石季龍以所徙鮮卑五千人配之使皝
令之(注)今北平郡盧龍縣即其地也及冉閔之亂叚
龕(注)鬱蘭之子率衆南移遂據齊地慕容雋使弟恪
率衆伐龕于廣固(注)今北海郡城執龕殺之坑其徒
三年餘人遂滅
慕容氏
慕容氏亦胡末之後别郡鮮卑也晉史云有熊氏之苖
裔因山為號魏初渠帥有慕護跋率諸郡人居邊西後
從司馬宣王討公孫淵有功拜率義王始建國棘城之北
即柳郡之土時燕代多冠步搖冠護跋見而好之乃歛
緩襲冠諸部因呼之為步搖其後因訛遂為慕容焉或
云慕二儀之德繼三光之容遂以慕容為氏至孫涉歸
魏封為鮮卑單于遷居遼東于是漸慕華夏之風矣涉
歸有子二人長曰吐谷渾西遷湟河之間今安鄉郡西
平縣也次曰瘣有命世才略晉太康十年又遷於徒河
之青山今柳城郡界瘣以大棘城即帝顓頊之墟元康
四年乃移居之教以農桑法制同於中國永嘉初瘣自
稱鮮卑大單于晉亂招撫華夷刑政修明流亡歸之其
衆乃置郡綂之冀州人為冀陽郡荆河州人為成州郡
青州人為營立郡并州人為唐國郡徵辟儒生以為參
佐而奉晉室朝貢臣禮不闕至皝(注)瘣之子推毅多
勇略日以強盛遂自稱燕王遣使於東晉請受朝命許
之後遷都於柳城雋暐即其子孫也後國號燕具晉史
載記
高車
高車蓋古赤狄之種也初號為狄歷北方以為勅勒諸
夏以為高車零丁焉其語略與匈奴同而時有小異或
因其先匈奴之甥也其種有狄氏表紇氏斛律氏解批
護骨氏異其斤氏其俗氏匈奴單于生二女其姿容甚
美單于曰此女安可配人將以與天乃於國北無人之
地築高臺置二女於其上曰乃天自迎之乃有一老狼
晝夜守臺嗥呼因穿臺下為穴經時不去其小女曰吾
父以我與天而今狼来或是神物將下就之其姊大驚
曰此是畜無乃辱父母妹不從乃下為狼妻而産子後
遂滋繁成國故其人好引聳長歌有似狼嗥本無都統
大帥黨種各有君長為性粗猛黨𩔖同心至於寇難翕
然相依鬭無依陣頭别衝突乍出乍入不能堅戰後徙之鹿渾
海西北百餘里部落強大常與蠕蠕為敵亦每侵盗于
魏後魏道武帝度弱水西行至鹿渾海襲破之後討餘
種于狼山又大破之又於駮髯水西北徇略其部破其
雜種三十餘種虜服男女五萬口馬牛羊百餘萬高車
二十餘萬乘而還其後大武帝征蠕蠕還至漠南聞高
車東部在己尼陂相去千餘里遣騎襲破之降者數十
萬皆徙置漠南千里之地後又相率北叛高車之族又
有十二姓一曰泣伏利氏二曰吐盧氏三曰乙旃氏四
曰大連氏五曰窋賀氏六曰達薄干氏七曰阿崙氏八
曰莫允氏九曰俟分氏十曰副伏羅氏十一曰乞袁氏
十二曰又叔沛氏先是副伏羅部為蠕蠕所役屬魏孝
明帝太和十一年蠕蠕立杜崙犯塞其酋阿伏至羅固
諫不從怒率所部之衆西叛阿伏至羅死於弟彌突立
遣使朝貢宣武詔之曰蠕蠕嚈噠與吞谷渾所以交通
者皆路由高昌國(注)交河郡犄角相接今高昌内務
遣使迎引蠕蠕既與吞谷渾路絶姦勢亦危于鄉披蕃
便有所益行途經由宜得供俟不得令羣小壅塞王人
彌俄突又被蠕蠕主伏國戰于蒲𩔖海北大敗明帝初
彌俄突又被蠕蠕主醜奴大敗殺之弟越居静帝時為
兄子北適所殺越居子去賓自蠕蠕奔後魏封為高車
王拜肆州刺史死於鄴至隋有突厥失國即後魏之高
車國焉
土俗物産
其俗蹲居䙝瀆無所避忌婚婣用牛馬納聘以多為
榮俗無穀稻不作酒迎婦之日男女相將持馬駱熱
肉節觧主人延賓亦行無位穹廬前叢坐飲宴終日
復留其宿明日將婦歸既而夫黨還入其家馬羣極
多良馬俗不潔净喜致震霆每震則呌呼射天而棄
之移去及歲秋馬肥復相率集於震所埋羖羊然火
拔刀女巫祝說似乎中國祓除而羣隊徐馬旋繞百
匝乃止人持一束柳桋回豎之以乳酪灌焉婦人以
皮裹羊骸戴之首上縈屈髮鬚而綴之有似軒冕其
死亡葬送掘地作坎坐尸於中張臂引弓佩刀挟矟
無異於生而露坎不掩走馬遠旋多者數百匝男女
無大小皆集會之其遷徙隨水草衣皮食肉牛羊畜
産盡與蠕蠕同惟車輪高大輻數至多
稽胡
稽胡一曰步落稽蓋晉時匈奴别種劉元海五部之苖
裔也或云山戎赤狄之後自離石以西(注)離石今昌化
郡安定以東(注)今安定郡是也方七八百里居山
谷間種落繁熾雖分統郡縣列於編戶然輕其徭賦有
異齊人山谷阻深者未盡役屬而凶悍恃險數為寇亂
後魏明帝孝昌中有劉蠡升者居雲陽谷(注)今縣界
自稱天子立年號署百官後為齊神武所滅後周明帝
武成初延州稽胡郝阿保郝狼皮(注)今延州延安郡
率其種人附以齊氏并與其别部劉素德為影響周柱
國豆盧寧督諸軍與延州刺史高琳擊破之建德五年
武帝敗齊師于晉州(注)今平陽郡乘勝逐北齊人所
棄甲仗末服收歛稽胡乘間竊出并盗而為之乃立蠡
升孫沒鐸為主號聖武皇帝後齊王憲為行軍元帥討
破之自是盗寇頗息矣
四至
離石以西安定以東始為所居約地方七八百里山
谷之間種落繁熾其後漸散漫處於邠晉鄜延地每
為邊患周齊之代迭攻而滅
土俗物産
其俗土著亦知種田地少桑蠶多衣麻布其丈夫服
及死殯葬與中夏略同婦人多貫珠貝以為耳頸飾
又與華人錯居其渠帥頗識文字然語不能曉因譯
乃通蹲踞無禮貪而忍害俗好淫穢
突厥上
突厥之先平凉(注)今平凉郡雜胡也蓋匈奴之别種
姓阿史那後魏太武滅祖渠氏祖渠處都姑藏謂之北
京為魏所滅阿史那以五百家奔蠕蠕代居金山工于
鐵作金山状如兜鍪鍪為突厥因以為號或云其先國
于西海之上為隣國所滅男女無少長盡殺之有一兒
年且十歲以其小不忍殺之乃刖足斷背棄于大澤中
有牝狼每啣肉至其所此兒因食之得以不死其後遂
與狼交狼有孕焉因負置於西海之東止於山上其山
在高昌西北(注)高昌今西河郡下有洞穴狼入其中
遇得平壌茂草地方三百餘里後狼生十男長大外託
妻孕其後各為一姓阿史那其一也子孫蕃育漸至數
百家經世相與出穴臣于蠕蠕又云先出於索國在匈
奴之北其部落大人曰阿謗步兄弟十七人其一曰伊
質尼師都狼所生也謗步等性並愚痴國遂破滅尼師
都既别感異氣能徵召風雨娶二妻云是夏神夏神之
女一孕而生四男其大兒訥都六設衆奉為主號為突
厥訥都六所生子皆以母族為姓阿史那其一也號阿
賢設此說雖殊然終狼種也後魏末其酋帥土門部落
稍盛始至塞上通中國至西魏大統十二年乃求婚於
蠕蠕主阿那大怒辱罵之曰爾是我鍜奴何敢發是言
也土門發兵擊蠕蠕大破之於懷荒北阿那環自殺土
門遂自號伊利可汗後魏太武帝時蠕蠕主杜崙已自
號可汗突厥因之猶古之單于也號其妻為可賀敦亦
猶之閼氏也其子弟謂之特勒别部領兵者謂之設其
大官屈律啜次阿波次頡利發次吐屯次俟斤其國初
貴官號凡有十等或以形體或以老少或以顔色鬚髮
或以酒肉或以獸名其勇健者謂之始婆波羅亦服之
為英賢服肥粗者謂之大羅大羅便酒器也似角而貎
短體□似之故以為號此官特貴唯其子弟為之又謂
老為哥利故有哥利達官謂馬為賀蘭蘇尼闕蘇尼掌
兵之官也謂黑色者為阿羅使故有阿羅啜官甚高耆
年者謂之為髮為索葛土屯如州郡官也謂酒為匐你
熱汗熱汗掌監察非違釐整班次謂肉為安禪具泥掌
家事如國官也有時置附隣可汗隣狼名也取其貪殺
為稱亦有可汗位在葉護下者可有居家大姓大呼為
遺可汗者突厥呼屋為遺言屋可汗也木扞可汗(注)土
門之子名俟斤一名燕都是状貎竒異面廣尺餘其
色甚赤眼若琉璃性剛暴而多智西破蠕蠕嚈噠東走
契丹威服塞外諸國俟斤既盛使於西魏請誅蠕蠕之
主(注)事具蠕蠕篇後周武帝納其女為后至他鉢可
汗(注)木扞之弟以聶圖為爾伏可汗乙息記可汗之
子乙息記將死捨其子聶國而立俟斤即木扞可汗也
統其東南又以其弟但耨可汗子為步離可汗居西方
(注)爾伏與步離皆小可汗名耨勺天切也控弦數十
萬中國憚之周齊争結婚姻傾所藏事之仍歲給繒綵
十萬叚突厥在京師者待以優禮衣帛食肉者常以千
數他鉢益驕曰使我在南兩箇兒孝順何患貧也後攝
圖立為大可汗號伊利俱盧設莫阿始波羅可汗一號
沙鉢略理都斤山以他鉢之子菴羅降居獨落水稱第
二可汗木扞之子大邏乃謂鈔鉢略曰我與爾俱可汗
子各承父後爾今極尊我獨無位何也沙鉢略患之以
為阿波可汗還領所部沙鉢略勇而得衆北狄皆歸附
之周武帝之婚于本扞也突厥錦衣食肉在長安者且
以萬數至隋初並遣之突厥大怨俟斤賀敦周趙王招
之女千金公主聞周滅故悉衆為寇控弦四十萬威天
水安定使金城上郡(注)並今郡也六畜咸盡文帝以
河間王弘高熲虞塵則出塞擊之沙鉢略敗走時皆饑甚
不得食于是粉骨為粉又多疫死者而沙鉢略襲擊阿
波大破之阿波西奔達頭可汗達頭者多玷厥沙鉢略
之從父也舊為西面可汗達頭郡西突厥步迦可汗既
而大怒遣阿波率兵而東與沙鉢略相攻於是分為東
西部自北分為二國迭相侵掠沙鉢略因擊阿波為阿
拔國部落乘虚掠其妻子遣隋軍為擊阿波敗之所護
悉與沙鉢略沙鉢略大喜乃立約以磧為界因上奏曰
大突厥伊利俱盧設莫阿始波羅可汗臣攝言突厥自
天置以来五十餘載地過萬里士馬億數恒力兼諸國
抗禮華夏在于北狄莫之與大今被霑德義仁禮所及
禮讓之風自朝滿野竊以天無二日民無二王豈敢阻
兵偷竊名號今便歸心有道永為藩附謹遣男臣窋舍
真奉表以聞後卒帝為廢朝三日後葉護可汗沙鉢略之
弟也西征阿波生擒之既而尚書請阿波死生之命高
熲進曰骨肉相殘教之蠧也宜存養以示寬大帝曰善
頡伽施多那都藍可汗沙鉢之子多雍盧其間后與西
面泥利可汗連結阿波可汗既為處羅候可汗所擒其
國乃立鞅素特勒之子時突利可汗居北方沙鉢略可
汗羅侯之子名染汗遣使求婚開皇中帝妻以宗女安
義公主帝欲離間北狄故特厚禮遣牛弘蘇威斛律孝
卿相繼為使突厥前後遣使入朝三百七十輩突利本
居北方以尚主之故南徙度斤舊鎮錫𩔖優厚雍虞閭
怒曰我大可汗也反不如染汗朝貢遂絶數為邊患雍
虞閭與玷厥奉兵攻染汗盡殺其兄弟子姪遂入尉州
今安邊郡染汗夜以五騎與隋使長孫晟歸朝拜為意
利殄豆啟民可汗華言意智健也上於朔州今馬邑郡
築大利城以居之安義公主死之又以宗女義成公主
妻之部落歸之甚衆雍虞閭又擊之帝復令入塞逐遷
于河南在夏勝二州之間今朔方榆林郡發役掘塹數
百里東西拒河盡為啟民畜牧之地詔楊素史萬歲等
擊雍虞閭熲破之旋為部下所殺仁夀元年泥利可汗
及葉護俱被鐵勒所敗并奚霫五部内徙霫元立功啟
民遂有其衆煬帝大業三年幸榆林啟民来朝帝大悦
詔贊拜不名位在諸侯王上享其部落酋長三千五百
人賜物二十萬段帝親巡雲中沂水自今榆林郡東北
而行而東北幸啟民所居在今馬邑郡啟民奉觴上夀
跪伏甚恭明年朝於東都禮賜益厚始畢可汗染汗之
子名出吉甚十一年来朝於東都其年煬帝避暑汾陽
宫八月始畢率其種落入寇圍帝于雁門今郡是也詔
諸部發兵赴援始畢引去此後隋亂中國人歸之者甚
衆又更強盛勢凌中夏迎蕭皇后置于定㐮今定㐮縣
薛舉竇建德王世充劉武周梁師都李軌高開道之徒
雖僭尊號皆北面稱臣並受可汗之號東自契丹窒韋
西盡吐谷渾高昌諸國皆臣之控弦百萬邊塞之盛近
代未之有唐起義太原遣劉文静聘其國引以為援始
畢遣其特勒康稍利等獻馬千匹會于絳都又遣二千
馳助軍從平京城及高祖受隋禪以後賞賜不可勝計
武德元年始畢使骨咄祿特来朝賜宴于太極殿奏九
部落錫賚甚厚二年春始畢帥兵渡河至夏州賊帥梁
師都出兵會之謀入掠抄四月援馬邑賊帥劉武周兵五
百餘騎遣人句注又追兵大集欲侵太原是月始畢卒
其子什鉢苾(注)毗質切以年幼不堪嗣位立為泥步
設使居東偽直幽州之北立其弟侯利弗說是為處羅
可汗始畢之弟又以隋義成公主為妻遣使入朝告喪
高祖為之舉哀廢朝三日詔百官就館弔其死者遣内
使舍人鄭德挺往弔處羅賻物三萬段先是隋煬帝蕭
后及齊王凍之子政道䧟于竇建德三年春處羅迎之
至牙所立政道為隋主隋末中國人在北庭者悉隸之
行隋正朔置百官居于定襄城有徒萬餘
太平寰宇記卷一百九十四
