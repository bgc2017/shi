欽定四庫全書
太平寰宇記卷二十七
宋樂史撰
關西道三
興平昭應武功乾祐
興平縣西九十里舊二十鄉今六鄉本周犬邱之地也
按漢地里志周曰犬邱秦曰廢邱項羽封章邯為王都
於此漢高帝改為槐里今縣北故城是也武帝又割置
茂陵縣以茂陵在此邑昭帝又割其地置平陵縣以平陵
之故也屬右扶風魏黃初元年改為始平國因原以建
名歴晉至苻堅移於茂陵城后魏永安元年移於今縣
東北十五里魏恭帝元年又移于東北二十五里大象
二年移于今縣東南十五里文學城隋大業九年自文
學城移于今所唐景龍四年車駕送金城公主置縣因
改為金城縣置於馬嵬故城即姚萇時扶風王駢以數
千人保馬嵬故城是此處也至德二年復為興平縣後
又復為金城今改為興平渭水南去縣二十九里
馬牧澤在縣東南二十里南北廣四里東西二十一里
百頃澤在縣西二十五里周廻十六里多蒲魚之利
始平原三秦記云長安城北有始平原數百里其人
井汲巢居井深可五十丈即此原也犬邱城一名槐
里城一名廢邱城今在縣東南一十里秦仲之子茂公
伐西戎復其地為西垂大夫即此周懿王所都項羽封
章邯爲雍王都廢邱亦此城魏黃初元年于故城置扶
風郡至晉太始中郡徙理郿改為始平國領槐里縣后
魏真君七年自此城徙槐里于今縣理西二十五里槐
里故城北城遂廢茂陵故城在今縣東北一十九里
漢武帝陵在槐里之茂鄉因以為名守陵溉樹掃除凡
五千丈至宣帝始為縣晉併入始平縣后魏曾于此置
始平郡領始平縣真君七年廢郡莊帝永安元年又移
于今縣東北十五里始平故城此城遂廢馬嵬故城
一名馬嵬坡又於此築城以避難未詳何代人唐天寳
末元宗西幸次馬嵬驛為禁軍不發殺楊妃於此復有
端正樹存焉劉禹鍚經馬嵬坡詩綠野扶風道黃塵馬
嵬驛路邊楊貴人墳高三四尺乃問里中兒皆言幸蜀
時軍家誅侫倖天子捨妖姬羣吏伏門屏貴人牽帝衣
低徊轉美目風日為無暉貴人飲金屑倏忽蕣英暮平
生服杏丹顔色真如故屬車塵已遠里巷來窺覷共愛
宿粉妍君王畫眉處履綦無復有履組光未滅不見岩
畔人空見凌波韈郵童愛蹤跡私手結槃結傳看千萬
眼縷絶香不歇指環照骨明首飾敵連城將入咸陽市
猶得賈胡驚漢龍泉廟在縣東北二十四里武帝廟
號也漢黃山宫在縣西南三十里武帝微行西至漢
山宫即此也章邯臺在縣東南十里漢公孫弘墓
在縣東北一十八里衛青墓在縣東北十九里起冡
象廬山霍去病墓在縣東北一十九里起冢象祁連
山李夫人陵在縣北一十六里俗謂之英陵李延
年墓在縣東北一十八里董仲舒墓在縣東北二十
里
昭應縣東五十八里舊十八鄉今二鄉縣即漢新豐之
地本驪戎國晉獻公伐驪戎是此城秦滅之爲驪邑漢
高帝七年以太上皇思彭城之豐欲東歸於是高帝築
此爲新豐縣屬京兆今縣東十二里故城即漢縣之所
后漢靈帝末移安定郡隂盤縣寄理於此城人亦謂之
隂盤城后魏太和九年自此移隂盤縣於今昭應縣東
三十二里冷水西戲水東司馬村故城也其新豐縣自
隂盤縣寄理之后又移理於故城三十里蓋在靈水側
周閔帝元年又徙於天寳廢新豐縣東南七里隋大業
六年又移於天寳中廢縣所治垂拱二年以新豐縣東
南三十里有山踊出因改爲慶山縣天授二年於縣界
靈口置鴻州取慶山渭南兩縣十二鄉於郭下置鴻門
縣與慶山高陵櫟陽渭南五縣並屬焉至久視元年廢
州并廢鴻門縣神龍元年復為新豐縣天寳末元宗每
歲十月幸温湯歲盡而歸以縣去湯泉稍遠四年廢新
豐改爲會昌縣后以太宗昭陵之故數有應徵事宰臣
稱賀至七載十二月改爲昭應驪山在縣東南二里
即藍田山也温湯出山下其陽多寳玉其隂多黃金三
秦記始皇作閣道至驪山八十里人行橋上車行橋下
今石柱猶存山上立祠名曰露臺浮胏山水經注云
蓋驪山之别麓而有異名也鳳凰原后漢書延光二
年鳳凰集新豐即此原也亦驪山之别麓佷石在縣
東十里初始皇之葬遠採此石將致之驪山在此不復
動石高一丈八尺周廻十八步坑儒谷在縣東南五
里始皇以驪山温處令人冬月種瓜招天下儒者議之
各說不同因發機陷害之元宗改爲旌儒鄉立旌儒廟
賈至爲碑文鴻門坂續漢書沛公見項羽處在縣一
十七里舊大道北坂口按關中記鴻門在始皇陵北十
里新豐縣漢書云文帝登覇陵指新豐路示慎夫人
曰此是北走邯鄲道也又亭尉呵李廣處温泉在驪
山之西北按三秦記云入湯須以三牲祭之不爾即爛
人肉張衡賦序云余適驪山觀温泉浴神井嘉洪澤之
普施乃爲之賦今按泉有三其一所有皇堂石井周武
帝天和四年大冡宰宇文護所造隋文帝列樹松栢唐
開元十年置温泉宫於驪山至天寳六年改為華清宫
始移於岳南又造長生殿以祠神元帝歲常幸焉杜牧
過華清宫三絶句云長安廻望綉成堆山頂千門次第
開一騎紅塵妃子笑無人知是荔枝來又新豐綠樹起
黃埃數騎漁陽探使回霓裳一曲千峰上舞破中原始
下來又萬國笙歌醉太平倚天樓殿月分明雲中亂拍
禄山舞風過重巒下笑聲戲水在縣東二十七里水
經注云冷水出浮胏山戲水出驪山鴻谷又北歴戲亭
東即周章軍西至戲秦將軍即拒破之亦此地也百
丈水即冷泉之别名歷隂盤新豐兩原之間北流于渭
隂盤故城漢舊縣屬安定縣后遇亂徙於此屬京兆
是后魏文帝太和九年移此額於泠水西戲水東以城
之是此也步昌亭三輔黃圖云成帝於覇陵北步昌
亭起昌陵即成帝之廢陵也曲郵亭張良追漢高祖
處也露臺祠即始皇祠也按辛氏三秦記云驪山頂
有始皇祠不齋戒而往即風雨迷道幽王城一名幽
王壘國語幽王滅于戲史記幽王以申侯女爲后王愛
褒氏之子伯服立為太子申侯怒乃與犬戎共攻幽王殺
之驪山之下虜褒姒取周賂而去潘岳西征賦曰履犬
戎之侵地疾幽王之詭惑舉偽烽以沮衆滛嬖褒而縱
匿軍敗戲水之上身死驪山之北赫赫宗周滅為亡國
驪戎故城在縣東二十四里殷周時驪戎國地也
新豐故城在縣東一十八里漢新豐縣也漢七年高祖
以太上皇思東歸於此置縣徙豐人以實之故曰新豐
並移枌榆舊社街衢棟宇一如舊制士女老幼各知其
室雖鷄犬混亦識其家焉周幽王陵在縣東北二十
五里秦始皇陵在縣東八里始皇即位治驪山陵廢
徒七十萬今按其陵高大亦不足七十萬人積年之功
蓋以驪山水泉本北流者皆陂障使東西流又此山無
石取於渭北諸山其費工力由此也漢成帝陵廢昌
邑王陵已上二陵俱在邑界馮衍墓后漢人在縣西
四里叚太尉墓在縣西四十五里即叚秀實也
武功縣西北一百四十里舊十四鄉今四鄉漢舊縣古
有邵國堯封后稷之地周平王東遷以錫秦襄公孝公
作四十一縣斄美陽武功各其一也斄與邰音同字異
蓋在渭水南今郿縣地是也按舊縣境有武功山斜谷
水亦曰武功水故諸葛亮表云遣孟琰據武功水又杜
彦達云太白山南連武功山則是縣本以山水立名也
唐武德三年分雍州之武功好畤盩厔扶風郿四縣於
今理置稷州因后稷所封爲名貞觀元年廢州以縣屬
京兆武后天授二年又為稷州以奉天始平盩厔好畤
等五縣屬焉至大足元年廢州縣及隸府后唐同光中
割屬鳳翔長興元年却復京兆三畤原在縣西南二
十里高五十丈西入扶風縣界敦物山即華山之别
名也自華州華隂縣東接潼關連亘經於是邑莫谷
水注水經云莫谷水南經美陽縣與中亭川水相合
雍水俗名别水亦曰圉州水西北自扶風界流入斄
城一名武功城周爲邰國后稷所封之地漢為斄縣也
在今縣西南二十二里後漢省復自渭水南移武功縣
於斄故城因謂之武功城后魏太和十一年改武功爲
美陽縣仍於此置武功郡周武天和四年美陽還舊理
建德三年省郡别立武功縣於中亭川即今縣理也晉
地道記云省斄以併郡蓋取斄之南境渭之南以併郿
非省縣也唐武德三年於此置稷州貞觀元年廢斜
谷其斜谷水出衙嶺山北至郿入渭周城一名美陽
城漢志美陽縣西北中水鄉周太王所居邑即此也詩
云古公亶父來朝走馬率西水滸至於岐下又曰周原
膴膴堇荼如飴爰契我龜築室於兹帝王世紀周太王
避狄循漆水踰梁山徙邑于岐山之陽今扶風美陽西
北有岐陽城舊周地也小槐里李竒曰槐里之西城
也東已有槐里城以此城爲小槐也魏志太祖以陽阜
爲武都太守以武都孤遠欲移之人多戀土然阜威信
素著前後徙人居京兆扶風天水界者萬餘戶於是徙
郡于小槐里百姓襁負從之此城也六門堰魏文帝
大綂十三年置六斗門節水因名之斄亭後漢王忳
除郿令之官至斄亭亭長曰亭有鬼數殺過客不可宿
也忳曰仁勝兇邪德除不祥何鬼之避即入亭正宿夜
中間有女子稱冤之聲忳叱曰有何枉狀可前來理乎
女子曰無衣不敢進忳便投衣與之女子乃前訴曰妾
夫爲涪令之官過宿此亭亭長無狀枉殺妾家十餘口
埋在樓下悉盗取財貨忳問亭長姓名女子曰即今門
下遊徼者也忳曰汝何故數殺過客對曰妾不得白日
自訴每夜陳冤客輙眠不見應不勝感恚故殺之忳曰
當爲爾理此冤勿復殺良善也因解衣於地忽然不見
明旦召遊徼詰問懼伏罪即收繫得同謀十餘人悉伏
罪遣吏送其喪歸鄉里於是亭遂清安美陽城漢縣
在今縣西七里南有周原後魏太和十一年移廢縣於
古斄城中武帝復改為美陽縣周天和四年武功復還
舊理建德三年省此邑今縣餘址殆盡漢書注岐山在
美陽西北五泉渠西自岐州扶風縣界流入經三畤
原隋文葬此原上水入城國渠合亦有六堰門西魏大
綂十三年築以節水后稷祠在縣西南二十里郊祀
志周興于邰邑至今血食姜嫄祠在縣西南二十里
關中記姜嫄祠在邰城東隋文帝泰陵在縣西南二
十里三畤原上慶善宫在縣南十八里唐家舊宅南
臨渭水武德元年置貞觀六年鑾駕親幸醼羣臣賦詩
焉蘇許公墓在縣西一十里蘇村神道碑存
乾祐縣西南三百五十里舊三鄉今四鄉本漢洵陽縣
地唐通天二年分豐陽縣及招喻左綿等谷逃戶以置
安業縣景龍三年改屬雍州景雲元年復隸商州乾元
三年改乾元縣仍屬京兆府尋又歸商州漢乾祐二年
又屬京兆便以年號名縣藴谷在縣西南七里
太平寰宇記卷二十七
