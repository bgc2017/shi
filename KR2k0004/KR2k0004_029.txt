欽定四庫全書
太平寰宇記卷二十九
宋樂史撰
關西道五
華州
華州華隂郡今理鄭縣禹貢雍州之域今州境兼有豫
州之域周禮職方氏云豫州其山鎮曰華山地理志華
山古為敦物在華隂縣南周時為畿内之國鄭桓公友
所封采邑一名咸林故國語曰鄭桓公為周司徒采地
咸林也春秋時為秦晉地左氏傳曰晉侯許奉秦伯以
河外列城五南及華山按華山記云此山分秦晉之境
鄙晉之西則曰隂晉邊秦之東則曰寧秦戰國時自高
陵以東皆魏之分史記云魏築長城自鄭洛濱今州東
南三里魏長城是也按郭緣生述征記云長城或說秦
晉分境祠華岳故築此城秦并天下為内史之地兩漢
及晉為京兆弘農二郡之地按后魏書云太平真君元
年置華山郡至孝明帝分華山郡又置武山郡孝昌二
年又改為東雍州仍領華山郡以西有雍州故曰東雍
至西魏廢帝三年改東雍州為華州今馮翊郡隋開皇
三年郡廢而華州如故大業二年省華州其地属京兆
馮翊郡至義寧元年割京兆之鄭縣華隂二縣置華山
郡因后魏郡名武德二年改為華州割雍州之渭南来
屬五年渭南還雍州垂拱元年割同州之下邽来屬二
年改為太州避武后諱神龍元年復舊名天寶元年改
為華隂縣乾元元年復為華州寶歷中肅宗不豫又為
太州寶應二年復為華州兼京城防禦使又為鎮國軍
節度梁為感化軍后唐同光元年改為鎮國軍周顯德
元年降為刺史皇朝升為鎮國軍節度
元領縣三
鄭縣下邽華隂渭南京兆府割到
州境
東西一百四十三里南北一百三十五里
四至八到
東至東京約九百八十里東至西京約六百一十里
西至長安一百五十里東至陕州二百六十里
南至商州二百八十里北至同州六十里東南
至虢州一百六十里西南至金州一千八百里
東北至河中府一百五里西北至耀州一百五十
里
戶
唐開元戶三萬七百八十七皇朝管戶主一萬一百
六十九客六千九百四十六
風俗與長安同
姓氏
武功郡二姓蘇韓
始平郡四姓馮龐隂宣
人物
楊震弘農華隂人號關中夫子曾孫彪難董卓不欲
遷都劉寬華隂人有人認牛下車與之唐嚴挺
之華隂人為左丞子武劍南節度楊綰華州人為
相十日天下望風而懼姚仲下邽人多諫疏官至
右僕射楊炯華隂人
土産
茯苓茯神細辛(以上今貢)綿絹朱柿子
出豐原鄉董侯里石踏爐出將相鄉獼猴谷此二
物元貢今停鶻采于金氏陂唐時貢五粧松一
名乳毛松十二月探出蒲谷元不貢
鄭縣舊二十四鄉今九鄉本秦舊縣漢屬京兆即鄭桓
公封邑今郡北故鄭城是其故城按郡國縣道記云古
城連接今州城齊天保中官路經其中東西相連有三小
城至宇文朝縣移於西南九里故鄭城隋開皇三年又
移理於州北故鄭城四年又移於廢華州城唐武德四
年又自州城移於州東一里興元元年新築羅城共古
鄭城並在羅城内仍移鄭縣於州西三里宫路南周智
先生所居即今縣是也少華山在縣東南十里山海
經曰大華之西八十里曰少華之山其木多荆杞其獸
多㸲牛其隂多磬石其陽多㻬琈鳥多赤鷩爾雅云西
南之美者有華山之金石焉五部祠按水經云鄭縣
南山有五部神廟東南向華岳其廟有碑后漢光和四
年鄭縣令裴畢字君光所立今按碑文有石隄樹谷御
史大夫將軍牧伯其廟中題署有五部者謂石隄西戍
樹谷明神五婁先生東臺御史王翦王喬谷俗謂太
公谷即王喬所隠之處谷有喬祠堂歲常祠之英山
在縣西南一百三十里山海經云英山其上多扭橿
竹水亦曰大赤水又名箭谷水注水經曰竹水南出竹
山經媚加谷歷廣鄉原北流注於渭灌水一名小赤水
今名高谷水按山海經云出石脆山孤栢原水經云
孤栢愚水出焉亦合灌水沈水按漢書地理志沈縣
陽屬左馮翊注水經云沈水又北經沈城之西聖山
在縣西南去州二十五里舊圖經云垂拱四年十一月
飛土掩石雍水為池羣峯競起其月十二日忽踊四峯
高二百餘丈有白龜黃龍紫雲其山蓋地東西五百里
南北七里后立聖山廟竹山在縣西南一百四十里
一千二百六十丈山海經云竹山其上多喬木其隂多
鐵細腰原在縣西南一十六里原中狭因名之
符愚山在縣西南一百里高一百丈山海經云其陽多
銅其隂多鐵符愚之水出焉北注於渭沈陽故城在
州東北十五里驛路南石橋東有沈陽城按此城與故
武城二縣並后漢省按漢京兆尹渭南郡所管諸縣多
在渭水之南北二縣並是馮翊縣屬據三輔地界言之
皆合在渭北當在同州及高陵涇陽之北界蓋因後漢
安順間西羌擾亂關中縣人移於渭水南鄭縣界權修
璧壘以居年代綿遠因而稱為漢焉
下邽縣東北隔渭水八十里舊二十八鄉今七鄉本秦
舊縣地漢書地理志下邽屬京兆尹以邽戎之人而来
為此縣秦有上邽此故加下也魏志云董卓遷都長安
華歆求出欲為下邽令即此邑后魏改邽為封以下為
夏避道武帝諱也隋開皇三年以夏封縣屬華州十七
年屬同州置在雄覇故城大業二年復舊名按四夷縣
道記云下邽縣東南二十五里有下邽古城在渭水之
北即大業十一年自此城移入西魏廢延夀郡城即今
縣理是也唐垂拱元年十二月自同州来屬故甘泉
城在縣東南四十里以此地水多鹹苦城中井泉美遂
名甘泉城在縣東南四十里亦謂之夏王城俗傳赫連
勃勃所築廢下邽縣城在縣東南三十五里地志云秦
下邽城也自漢及晉不改魏初移於雄霸城注水經云
渭水注下邽故城南即此也古蓮勺城在今縣北二
十二里蓮(音輦)勺(音酌)以草為名晉地道記云蓮勺縣屬馮
翊后秦姚萇廢后魏大和三年改馮翊為延夀郡蓮芍
縣仍舊隋開皇十年罷郡以蓮勺屬華州今縣城是也
大業二年省蓮勺入下邽漢張禹自河内徙家於此城
也金氏陂在縣東二十里按地輿志云漢昭帝時車
騎將軍金日磾有功賜其地虞摯三輔決錄云金氏本
下邽人也今陂久廢即渠西廢陂是也唐武德二年引
白渠入陂復曰金氏陂貞觀三年陂側置金監十二年
此監廢其田賜王公古云此陂水滿即關内豐熟西又
有金氏陂俗號曰東陂南有月陂形似月也亦名金氏
陂金日磾冡在縣城東南三百步高二丈年多不見
墳關地勢猶存史記金翁叔名日磾以匃奴休屠王太
子從渾邪王將衆五萬降漢位至將軍賜田於此歸葬
因家焉非下邽人也翟公冡在縣東三十五里高九
尺漢廷尉翟公之冡萬夀涡在縣南四十里古来此
涡或興霧起雲時有牛馬猪羊變見形狀遨遊沙渚之
上還入其渦村坊往往見之今乾無水六石人元在
縣東南七里同在一處前趙石勒所造置在石人村西
魏入關遂移石人於府門外經宿還歸本處往往夜行
晝則在本處今縣東南十五里有二枚縣東北一里有
二枚東南七里有二枚村人禱祭
華隂縣東六十里舊二十三鄉今七鄉尚書禹貢曰導
河積石南至於華隂戰國屬魏為隂晉地今縣東南五
里有古城即是六國時隂晉地也魏納於秦秦得改為
寧秦漢書高帝八年更寧秦為華隂縣以在大華山之
隂故名之隋大業五年移於今理唐龍朔三年廢潼津
縣入華隂垂拱元年改為仙掌縣神龍中復為華隂寳
歷中為大隂縣寶應二年復舊太華山在縣南八里
山海經云太華之山削成而四方其高五千仞廣十里鳥獸
莫居有蛇焉名肥&KR1414;六足四翼見則天下大旱遠而望
之若有華狀故名華山按名山記華岳有三峯直上數
千仞基廣而峯峻叠秀迄於嶺表有如削成今博山香
爐形實象之又華山與首陽本一山河神巨靈擘開以
足踏離其下分為兩山以通河流故掌與脚跡存焉曹
植述征賦云表神掌於巖首又張衡西京賦云紹以二
華巨靈贔屭高掌遠蹠以疏河曲厥跡猶存又水經云
華山頂上靈泉曰蒲又按華山記云頂有池生千葉蓮
花服之羽化因名華山白虎通西方華山少隂用事萬
物生華故曰華山以西有少華故曰太華在昔有太元
真人茅盈内記始皇三十年九月庚子盈曾祖父蒙於
華山乘雲駕龍白日昇天先是邑人謠曰神仙得者茅
初成駕龍上昇入太清時下元洲戲赤城繼業而往在
我盈帝若學之臘嘉平又漢武内傳魯生女長樂人初
餌胡麻乃永絶榖八十餘年少壯色如桃花一日與知
故人别入華山后五十年先識者逢生女於廟前乘白
鹿從王母人因識之謝其親里鄉故而去又神仙傳中
山衛叔卿嘗乘雲車駕白鹿見漢武將臣之叔卿不言
而去武帝悔求得其子度世令還追其父度世登華岳
見父與數人傳於石上勅度世令還許含神霧華山上
有明皇玉女手持玉漿得服之則仙矣集靈宫存
仙殿望仙臺集仙宫望仙觀皆漢帝宫觀名也
漢書云華隂縣有集靈宫三輔黃圖云望仙觀在華隂
縣餘出華山記及三輔故事又華山記云弘農鄭紹八
月曉入華山見童子執五綵囊盛栢葉露食之石鼔
華山記云北有石鼓左太沖西京賦云神鉦追逓於高
岡是也南北二廟北廟有古碑九所其一是漢振遠
將軍段煨更修之碑黃門侍郎張昶書魏文帝與鍾繇
各於碑隂刻二十字此碑垂名海内南廟是華北君祠
今有北君靈臺上仙下仙四神童院其廟外栢樹二十
餘株即后周文帝所植潼關有潼水焉按三輔記云
關因水得名水去關一里即左傳云晉侯使詹嘉守桃
林之塞是此按今潼關是自函谷至於潼關高出雲表
幽谷秘邃深林茂木白日成昏又云潼關本名衝關河
水自龍門衝激至華山東故以名也信神明之奥區帝
宅之戶牖有百二之固又按今關即隋大業七年移於
南北鎮城門坑檻谷以置去舊關四里餘至唐朝天授
二年移近向北臨河為路元宗開元十三年於華岳祠
南通衢立碑御製其文并書即此是新關南路也舊路
在岳北是后牧是州者多帶防禦潼關軍使瓊岳宫
在縣西十八里隋大業四年置本名敷水宫改為華隂宫
義寧二年移宫置長監貞觀六年改為華隂宫顯慶三年為
瓊宫今廢雲臺觀在縣南山下六里圖經云為嶮峻難登
置下方於山下天寶元年勅於熊牢嶺置中方號曰大清
宫松果山在縣東南二十七里山海經云華山首曰錢来
山其上多銅有鳥名曰䳋渠狀如山雞黑身赤足與松
果山相連餘糧山在縣西南三十里酈道元注水經云
餘山出糧餘山潼石水在縣東四十五里注水經云南自
松果山北入黃河神靈經云馮夷者恒農華隂潼鄉人也食
水入石得仙王猛冡在縣東八十里按晉書云猛北海
人家貧鬻畚於洛陽與華隂神遇苻堅之時為僕射卒
葬華隂唐貞觀十一年致祭禁樵牧車箱谷一名車水
渦在縣西南二十五里去敷水谷七里深不可測祈雨
者以石投之其中有一鳥飛出應時獲雨好女泉在永豐原
下其水微細鎬泉在縣東十九里其水或涌或止深不可
測括地圖云是河眼亦謂之鎬池敷西城郭緣生述征
記云敷西縣五代所置謂苻堅姚萇時有敷西縣尋省
之在縣西南定城郭緣生述征記云或云段煨所造
未詳夾道各一城城下有泥泉水出焉按煨在漢為鎮
遠將軍后魏孝武帝永熙三年於城中置定城驛平
舒城史記云秦始皇三十六年秋使者從關東夜過華
隂平舒道有人持壁遮使者曰為我遺鎬池君春秋后
傳華山君托書致鎬池君云子過郭池見大梓下有文
穎石取以叩梓當有應者以書與之書入讙聲言祖龍死
按注水經云渭水又東經平舒城北昔始皇之將亡江
神返壁於華隂平舒道即此是也在縣西南長城在
今縣西二里即春秋時秦晉分界處楊震墓按三輔故
事云震改葬華隂潼亭先葬十餘日有鳥高丈餘集喪
前悲鳴葬畢始飛去時人刻石象鳥立於墓前與苻秦
丞相王猛墓相近二冡並在今潼西道北有楊震碑現
存周文帝破東魏殺大將竇泰於此貞觀十一年太宗
因幸墓所傷其忠赤非命親為文以祭之漕河唐天
寶三年以韋堅為左常侍兼陕州刺史開漕河自西苑
引渭水因古渠自華隂入渭引永豐及龍門倉米以給
京師名曰廣運潭以堅為天下轉運使㶚滻亦會於渠
天寶中每年運米二百五十萬石後以漸損大歷之後纔
可及四十萬石也永豐倉在今縣東北四十里即韋
堅所置在渭水南號渭渠廢潼津縣唐則天割仙掌
縣置属虢州蓋因潼川為名按潼水名灌水潘岳西征
賦云泝黃卷以濟潼是也按唐歷云聖歷二年割虢州
潼津縣入太州神龍三年廢巨靈廟在縣北一百里
渭南縣西三十五里舊十九鄉今八鄉本漢新豐縣地
蓋苻堅新置漢初有渭南郡因以取名郭緣生述征記
云渭南縣晉後所置則謂苻姚也后魏孝昌三年於今
縣東四里明光原上置渭南郡及南新豐縣西魏廢帝
三年改南新豐為渭南縣周建德二年省郡以縣屬京
兆割隸華州三門水按溝洫志云秦始皇引渭水灌
都以象天漢新豐原一名責原注水經云泠水歷隂
盤新豐二原之間是也又郡國縣道記云渭水在縣北
十四里漕河在縣北一里鳳凰原三秦記云新豐
界有鳳凰原以鳳集得名半日村此村山高蔽虧陽
影常照其半風門三秦記云風門在新豐縣東南兩
阜相對其所多風倒獸山一名元象山在縣東南五
十里十六國春秋曰王昭字子年隠於東陽谷鑿穴而
居弟子受業者百人亦皆穴處石季龍兵亂棄其徒衆
遷於倒獸山即此山也隋崇業故宫在縣東十五里
步夀宫三輔黃圖步夀宫在新豐縣水經注首水經秦
步夀宫西步高宫三輔黃圖步高宫在新豐縣水經
注首水經秦步高宫亦名市邱城首水出縣南石樓山
北京二宫過渭之東陽谷水而合渭
太平寰宇記卷二十九
