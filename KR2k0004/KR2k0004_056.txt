欽定四庫全書
太平寰宇記卷五十六
宋樂史撰
河北道五
衛州
衛州汲郡今理今縣禹貢冀州之域後為殷都在今州
東北七十三里衛縣界朝歌故城是今州理即殷牧之
地周武王末殷分其畿内為三國弼紂子武庚尹之鄘管叔
尹之衛蔡叔尹之以監殷人謂之三監武王崩三監及
淮夷叛成王即伐管叔蔡叔以殷餘民封康叔為衛侯
今東郡之黎陽河内之野王朝歌皆衛之分其後十五
葉懿公為狄所滅齊桓公更封於楚丘今滑州衛南縣
是也其河内殷墟更屬於晉後又屬齊戰國時屬魏秦
屬河東郡漢為汲縣地屬河内郡魏黃初中置朝歌屬
冀州晉武帝改朝歌為汲郡仍屬冀州後魏帝移汲郡
理枋頭城按枋頭城今在魏縣界又於汲州置義州以
處歸附之人周武帝改魏州為義州大業三年改為汲
郡唐武德元年改為衛州二年陷竇建德四年賊平仍
舊領衛清淇湯隂三縣其年廢義州以汲縣来屬六年
以湯隂屬相州貞觀元年州移治於汲縣又廢殷州以
共城新鄊博望三縣来屬六年廢博望縣十七年廢清
淇縣其年又以廢黎州之黎陽縣来屬天寶元年改為
汲郡乾元元年復為衛州
元領縣四
汲縣新鄊衛縣共城
州境
東西二百三十六里南北一百四十四里
四至八到
東南至東京一百三十五里西至西京三百九十
里西至長安(闕)東至(闕)
西至懷州三百五十里南至(闕)
北至(闕)東北至澶州二百
五十里東南至滑州一百三十二里西北逾山
至澤州陵川縣二百四十里正南渡河至鄭州二
百三十里
戶
唐開元戶三萬六百皇朝戶主八千五百一十四客
一千九百六十八
風俗
十三州志云朝歌紂都其俗歌謠男女淫縱猶有紂
之餘風存焉
姓氏
黎陽郡四姓蘧桑衙柘
人物
卜商衛人杜詩河内汲人為南陽太守方之召信
臣號杜母也向長字子平朝歌人隠居不仕讀易
至損益卦喟然嘆曰吾已知富不如貧貴不如賤但
未知死何如生耳孫登汲郡共人張彌字巨泰
汲人聚衆據武德城石勒攻得之彌曰當活健兒何
以殺也勒拔為牙門將
土産
絲布絹
汲縣舊十六鄊今三鄊本紂之都近郊十三里乃武王
戰於牧野即其地漢為縣屬河内郡魏立郡於此後魏
於此置義州及五城郡五城縣周改義州為衛州廢五
城郡其五城縣屬衛州隋開皇三年改五城縣為汲縣
大業三年改屬汲郡唐武德元年重置義州汲縣屬焉
四年廢義州縣屬衛州貞觀六年衛州自衛縣徙治所
於汲縣蒼山在縣北十五里酈元注水經云山西蒼
谷有蒼玉珉石故為名焉博望岡在縣東北五十里
接内黃西界上有石墳云是張騫冡非也有二石柱俗
云故原武典農高府君之神道呼為石柱岡鐡丘春
秋衛太子登鐡丘是也清水在縣北三里入河黃
河西自新鄊縣界流入經縣南去縣七里謂之棘津亦
謂之石濟津故南津也春秋僖二十八年晉伐曹曹在
衛東假道於衛衛人不許還自南河濟宋元嘉中遣宣
威將軍垣護之以水軍守石濟即此也老子祠後魏
書云鎮西將軍廉侯事道於汲縣置立堂宇鐫石為老
子像而祠之太公廟在縣西南二十五里水經云汲
城東門北側有太公廟廟前碑云太公望者河内汲人
又有太公泉鳳臺因鳳所集為名襄王陵魏襄王
之陵也漢初有人於冡中盜金得竹簡書十萬餘言今
號為汲縣冡書是此陵所得比干墓在縣北十里餘
有石題銘云殷大夫比干之墓魏太和中孝文皇帝南
廵親幸其墳弔焉刊石於墓鄘城三監之鄘城今在
縣東北十三里霖落泉在縣界
新鄊縣西四十八里舊十九鄊今四鄊本漢汲縣獲嘉
二縣之地漢書武帝將幸猴氏至汲縣之新中鄊即此處
也隋開皇六年於西縣地古新樂城中置新鄊縣属衛
州取新中鄊以為名新樂城本晉太和五年燕慕容臧
所築唐武德四年屬殷州貞觀元年廢殷州縣還衛州
清水去縣北一里西自懷州獲嘉縣界流入與淇水
河東入白溝酈元注水經云里山縣在北白鹿山東清
水所出大河西從絳郡界入懷州東又入當縣界南
入洛陽即龍門也清淇西自魏郡朝歌縣界入分為
二派一在郡東一在郡西俱南流入河酈元注水經云
淇水南與清水合而入白溝石會宿胥皆故瀆之名
古汲城在縣東北四十八里鄘城在縣西南三十
二里即鄘國也故獲嘉城冀州圖云漢武元鼎六年
上幸汲郡新中鄊至此聞得吕嘉首因以獲嘉名縣即
此處在今縣西南十里古城存高齊天保七年移獲嘉
于今共城西此城遂廢臨清關在縣東北四十八里
自河内入汲郡大驛路延津關在縣東南三十五里
東南過河入滑州大路延津城左氏傳鄭伯弟叔叚
侵鄭至於廩延杜預注云汲郡南城有延津城魏志太
祖使于禁將守延津以拒袁紹即此城也萬戈城在
縣界
衛縣東北六十八里舊十九鄊今四鄊本古朝歌地即
紂之都焉有故城在今縣西二十二里史記謂之殷墟
淮南子云墨子不入朝歌是也漢為朝歌縣屬河内郡
魏黃初中朝歌縣又屬朝歌郡晉武帝改為汲郡隋開
皇三年罷郡縣入衛州大業中改朝歌縣為衛縣仍置汲郡
於縣治延津在枋頭桓温焚舟退步慕容垂以八千騎追
之温戰敗於襄邑亦謂此也後苻氏克鄴改枋頭為永昌縣
十六國春秋曰晉劉牢之救苻丕慕容垂帥師至枋頭
以拒之知晉軍盛乃退後魏嘗移汲郡理此鹿臺在
縣西二十里帝王世紀云紂造飾以美玉七年乃成大
三里高千仞餘址宛然在城内即紂自投火處紀年曰
武王擒紂于南單之臺蓋鹿臺之異名耳苑城在縣
北四十里有沙丘臺俗稱妲己臺又東二里南臨淇水
有上宫臺詩云要我於上宫即此也頓丘縣在今縣
西北二里即古頓丘今置通靈臺永昌故城隋初置
永昌縣大業中廢故城在今縣之西朝歌故城在今
縣西二十二里紂之所都漢以為縣後魏移朝歌於今
衛縣東一里此城因廢糟丘酒池冀州圖云在朝歌
南一里土人依約識之陽河水在縣西北平地即紂
斮朝涉之脛處也
共城縣東北六十二里舊十二鄊本共伯國也故城在
縣東一百十步尚存魯連子云共伯名和好行仁義諸
侯賢之周厲王無道國人作難流王於彘諸侯奉和以
行天子事至十四年厲王崩於彘共伯使諸侯奉王子
靖為宣王而共伯復歸於國漢以為縣屬河内郡魏屬
朝歌汲郡後又屬林慮郡高齊天保七年省共縣仍移
就獲嘉縣古城以處之復為獲嘉縣焉隋開皇四年移
獲嘉縣於修武故城於此又置共城縣因此添城字以
屬魏州白鹿山在縣西北五十三里西與太山連接
上有天門谷百家岩盧思道西征記云孤巖秀出上有
石自然為鹿形遠視皎然獨立厥状明淨有𩔖人工故
此山以白鹿為稱又水經云長泉水源出白鹿山共
山在縣北十里闞駰十三州記云昔共伯復歸於國逍
遙得意於共山之首尖山向長字子平得仙之處長
嘗讀易至損益卦曰吾知貴不如賤富不如貧未知死
何如生耳老子山在縣東南二十里天門山在縣
西五十里酈元注水經云石門山石自空状若門焉又
九州要記天門山有三水嵇康採藥逢孫登彈一弦琴
即此山百門陂在縣西北五里方五百步許百姓引
之以灌稻田此米明白香潔異於他稻魏齊以来嘗以
薦御陂南通漳水五穴水水經云苑水上承淇水東
流歴五軍東北得舊石浢故五水分流世號五穴口
故凡城古周公子凡伯國也左氏傳曰凡蒋邢茅胙祭
周公之胤在今縣西南二十二里羅門按郡國縣道
記云共城縣理西北六十里大山中有羅門即山峽陘
東之所也内有南羅中羅北羅三城俱相去六七里其
川南北約二十里東西約十五里兩面並高山可為栖
遁之地隤城蘇忿生十二邑此其一也王莽城後
漢王莽築之在今縣西北八十五里凡有三城如鼎足
尚存焉沮洳山在縣西淇水出此山共叔叚墓九
龍泉並在邑界
磁州
磁州滏陽郡今理滏陽縣本漢魏郡武安縣地周武帝
於此别置滏陽縣及成安郡隋開皇十年廢郡於縣置
磁州以昭義縣界有磁石山出磁石因取為名大業二
年廢州以縣屬相州唐武德元年復置磁州領滏陽臨
水武安三縣四年割洺州之臨洺武安邯鄲肥鄊来屬
六年置磁州總管府領磁邢洺黎相衛六州其年廢總
管府以臨洺武安肥鄊三縣屬洺州磁州領滏陽武安
邯鄲三縣貞觀元年廢磁州以滏陽武安屬相州以邯
鄲入洺州永泰元年六月昭義節度使薛嵩請於滏陽
復磁州領滏陽武安昭義邯鄲四縣天祐三年勅以
與西慈州同名改為惠州天祐十三年却復為舊磁字
元領縣四
滏陽邯鄲武安昭義
州境
東西一百七十里南北一百一十五里
四至八到
南至東京四百里西南至西京七百里西南至
長安一千五百里東至魏府一百八十里西至
潞州三百八十里南至相州六十里北至洺州
一百一十里東南至相州鄴縣二十七里西南
至相州鄴縣界七十五里東北至洺州一百一十
里西北至遼州四百三十三里
戶
舊無戶籍皇朝戸主一萬三百客八千三百二
風俗
與洺州同
土産
磁石磁毛
滏陽縣舊六鄊今五鄊本漢武安縣地屬魏郡魏黃初
三年分武安立臨水縣屬廣平郡以城臨滏水故曰臨
水又以城在滏水之陽亦曰滏陽周武帝於此别置滏
陽縣屬成安郡隋開皇三年廢郡縣屬相州十年於此
置磁州滏陽屬焉大業二年廢磁州縣屬相州唐武德
元年重立磁州縣又屬焉鼓山亦名滏山宋永初古
今山川記云鼓山有石鼓形二所南北相當俗語云南
鼓北鼓相去十五里冀州圖云鄴城西有石鼓鼓自鳴
即有兵魏都賦云神鉦迢逓於高蠻是也高齊末鼓鳴
未幾鄴城有兵而齊滅隋文季年又鳴聞數百里也
隋圖經云滏口山磁石山本草云磁石鐡之碓今有出
石鼓山者又魏地記云滏口山即魏帝邀擊袁尚於此
八陘第四曰滏口陘山嶺高深實為險阨漳水自林慮
縣流入有石漳渠焉滏水源出縣西北鼓山南岸下
泉源奮湧若釜之揚湯故以釜口名之其水冬温夏冷
山海經云滏水出神菌之山也九侯城亦名鬼侯城
在縣西南五十里蓋紂時鬼侯為紂所殺也禮記曰脯
鬼侯謂此也按隋圖經云臨水縣分侯城即司馬彪注
云鄴西有九侯城蓋鬼侯國是也一作鬼口東魏二
陵即大司馬孝靜帝父亶與靜帝二陵也隋圖經云在
縣東即武城西北大岡高齊天保末誅諸元子孫欲平
元氏二陵壓殺數十人遂止高齊神武陵在東魏二
陵之側去縣三里今有天鹿石關尚存岐安冡隋圖
經云岐安冡在魏陵東三里安死後鬼每語其子逸云
吾冡近武帝陵見攻伐為吾辭逸等即以碑碣勒石謝
乃止季龍墓在縣西南十四里佛圖澄墓在縣西
南十七里廢安州城在縣東北六里周建武六年置
州隋開皇三年廢
武安縣西北九十五里元二鄊本漢縣地七國時趙地
趙將李牧封武安君即今縣也漢屬魏郡魏屬廣平郡
隋開皇三年屬相州十年割屬磁州大業二年廢磁州
屬洺州唐隸磁州武安故城在縣西南五里六國時
趙邑也史記趙奢之救閼與秦軍鼓譟武安屋瓦皆振
即此也錫山山海經曰錫山其上多玉牛首之水出
焉三門山縣西北八十里山有三足峻峙如門百
尖山在縣西四十里四見山在縣西二十里赭山
在縣東四十八里出赭土紫山在縣東三十里唐天
寶六年改為朱衣山山下有水北流中有鮒魚石朱衣
鮒鱗色若金腸似朱洺水本名漳水源出縣西北三
門山山下去縣八十三里水經云洺水出易陽縣西山
按隋圖經云晉惠帝敗於湯隂之歲烏桓鮮卑掠鄴城
婦女悉沈於洺水即此河也白鴻水在縣西北八十
五里
邯鄲縣東北七十里元三鄊本衛地後屬晉七國時為
趙郡趙敬侯自章晉陽始都邯鄲至幽王遷降秦遂滅
趙以為邯鄲郡山名鄲盡也邯山至此而盡城郭從邑
故鄲字加邑魏以為縣屬廣平郡隋開皇十年置磁州
邯鄲屬焉大業二年廢磁州縣入洺州唐重置磁州縣
還来屬邯山在縣東南五里靈山隋圖經云趙武
靈王登靈山因以石鑿人馬之形其下有井以石覆之
俗呼靈井牛首水在縣西北三十里又名曲河源出
縣西前南平地漢書地里志云堵山牛首水所出温
明殿漢趙王如意所造其處即世祖晝卧此殿耿弇入
造牀下勸帝即位於此叢臺在縣内東北隅冡墓記
云在小城内洪波臺在縣西三里亦漢縣名也韓詩
外傳云周舍死後簡子與諸大夫飲於洪波臺酒酣泣
曰吾聞千羊之皮不如一狐之腋衆人之唯唯不如周
舍之諤諤阮籍詩云朝登洪波臺日夕望西山石子
岡隋圖經云歴陵城西十里有石子岡實山也而高大
有冡如硯子世謂之研子冡是趙簡子冡石虎令人發
之初得炭深一丈得連木板厚一丈又高八尺次得泉
水清冷非常合牛皮為囊作絞車以汲之一月而水無
極乃止築城繞之氣成樓閣厨宰城隋圖經云叢臺
在内干將城在縣東二十二里洺州記云城南門外
有干將劔罏及淬劔池趙簡子臺在縣西十二里
公孫杵臼程嬰墓在縣西十五里趙奢墓在縣西北
七里樂毅墓在縣西南十八里藺相如墓在縣西
南二十二里
昭義縣西三十五里二鄊魏黃初三年於今滏陽縣置
臨水縣北齊天保元年移理松谷周武建德六年移理
故涉城即今涉縣是也隋開皇七年移於西戍十年移
於今理唐武德六年廢永樂元年再置仍改名昭義
滏口泉在縣西一里半出鼓山南脚流至漳河在縣
西南四十里從潞州涉縣界至
太平寰宇記卷五十六
