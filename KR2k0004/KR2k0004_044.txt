欽定四庫全書
太平寰宇記卷四十四
宋樂史撰
河東道五
澤州遼州
澤州高平郡今理晉陽縣禹貢冀州之域虞舜冀州
亦為冀州之地春秋時屬晉戰國時屬韓後趙屬上
黨本韓之别郡遠韓近趙後卒降趙秦使白起破趙
于常平即今州北高平縣北二十一里長平故城是
也秦兼天下今州即上黨郡高都縣之地也二漢至
晉因之後魏道武帝置建興郡理高都城孝莊改為
建州北齊亦為建州及置平陽高都二郡後周并
二郡為高平郡隋初郡廢置澤州蓋取濩澤為名
(註)濩烏虢反隋為長平郡武德元年改為蓋州領
高平丹川陵川又置蓋城四縣又濩澤縣置澤州
領濩澤沁水端氏三縣三年于今理置晉城縣六
年廢建州自高平移蓋州治之八年移澤州治端氏
九年省丹川蓋城貞觀元年廢蓋州自端氏縣移理
澤于今治天寶元年改澤州為高平郡乾元元年復
為澤州會昌四年九月中書門下奏河陽雖近制置土
宇猶偏澤州全有太行之險固實為東路之藩垣將務
遠圖所宜從便望以澤州隸河陽府詔從之
元領縣六
晉城高平陽城端氏陵川沁水
州境
東西三百三十里南北一百五十里
四至八到
東南至東京四百六十二里西南至西京二百二
十五里西南至長安一千里東踰山至衞州四
百一十里南至懷州一百四十里西至絳州四
百五十里北至潞州一百九十里東南至懷州武
德縣二百六十五里西南至孟州濟源縣一百五
十里西北至晉州四百十六里東北至相州六
百里
戶
唐開元戶二萬二千二百三十皇朝戶主一萬三
千一百八客一萬一百三十一
風俗
與上黨同
姓氏
高平郡六姓米范巴翟過獨孤
人物無
土物
人參紫草白石英貢石雄茯苓蜜蠟
晉城縣舊十四鄉今八鄉本漢高都縣屬上黨郡後魏
改屬建興郡孝莊帝改属高都郡周改属高平隋開皇
三年改属澤州八年改為丹川縣因縣東丹水為名唐
貞觀三年改置晉城以三國分晉地後封晉君于此故
曰晉城太行山縣南三十六里禹貢曰太行恒山至
于碣石五門山在縣西北八里其山五似門丹山
在縣北一十二里司馬山俗傳秦坑趙衆流血丹州故
名丹山斯為不經也司馬山在縣北一十二里昔
晉帝巡狩北山因以帝姓為名石人山在縣東南八
十八里有䨇石高標𩔖人形白水在縣南二里源出
河引水穿大行過與丹水合莞谷水在縣東四十八
里地理志云丹水不出莞唯流在張黑水浹石山在
縣東南三十里上有青蓮寺下有擲筆臺即遠大師置
湼槃經䟽藏之所天井泉在天井關之南泉有三所
極大至深莫測天井關一名太行關在太行山上漢
書成帝陽朔二年秋門東大水流民欲入函谷天井壺
口五院關者勿苛留也午璧亭注經云午璧在晉城
縣界
高平縣北八十里舊十六鄉今八鄉本漢泫氏縣屬上
黨郡西北在泫水之側故名之竹書紀年謂梁惠王九
年晉取泫氏縣即此也漢為縣属上黨郡後魏改泫為
立氏属建興郡莊帝永安二年属長平郡高齊天保元
年省泫氏縣自長平高城移理之仍改高平縣属高都
郡周改為高平郡隋開皇三年改隸澤州米山在縣
東一十里趙將廉頗積糧此處髑髅山在縣西五里
永嘉中晉道陵遲劉聰舉兵積屍為髑髅山羊頭山
在縣北三十五里山海經云神農嘗五榖之所山形象
羊頭金門山在縣北五里其山崖土赤如金當趙壘
門因號金門山懸瓠山在縣西南一十五里山形似
懸瓠焉泫水一名丹水在縣西北四十里源出傘蓋
山穿太行入河内縣沁源水漢書地理志云泫水出上
黨縣唐貞元中有縣令决開丹河通縣城澤人謂泫水
泉絶水在縣西北二十里源出髑髅山陽谷漢書地
理志云陽谷出絶水又俗云秦軍築絶不令趙飲省
冤谷東西南北各十六步在縣西北二十五里秦壘西
面一百步即括被殺餘衆四十萬降白起之處起懼趙
變盡坑之露骸千步積血三尺地名煞谷唐開元十年
正月元宗行幸親祭改名為省冤谷炎帝廟在縣北
三十五里羊頭山頭顱山一名白起臺在縣西北五
里上黨記云秦坑趙衆收頭顱築臺于壘中因山為臺
丹水一名長平水水出長平故也關山在縣北三
十五里秦立關於此光狼城史記云秦昭王二十一
年白起攻趙拔光狼城即此也長平關冀州圖云長
平關在縣北五十里秦趙二壁對距數里趙括白起
相攻之所又冀州圖云都向二城在今縣西三十五里
秦據西城趙守東城秦坑趙卒在此
陽城縣西一百二十里舊九鄉今六鄉本漢濩澤縣地
屬河東郡因濩澤以為名今縣西三十里故城即漢理
墨子云濩澤舜漁於此又郡國志云今邑西有地云舜
田是也後魏興安二年自故城移於今理唐武德元年
於此置澤州因後周之舊名也八年移澤州於端氏縣
仍属不改天寶元年改濩州為陽城縣析城山在縣
西南七十五里禹貢曰底柱析城至于王屋應劭注漢
書云析山在陽城西南即此也山領有湯王池俗傳旱
祈雨於此今池四岸生龍鬚綠草無林木王屋在縣
南五十里仙經云王屋山有仙宫洞天廣三千步號小
有清虚洞天山高八千丈廣數百里太行析山為佐命
中條古鍾為輔翼三十六洞小有為羣洞之尊四十九
山王屋為衆山之最實不死之靈鄉真人之洞境也
嶕嶢山在縣西三十里水經云鹿臺經嶕嶢山東南即
此百眼泉在縣東二十里其泉鼎沸百流爭騰沁
水在縣東二十三里南入濩州
端氏縣西北一百四十四里舊八鄉今四鄉本漢舊縣
也屬河東郡史記趙成侯十六年與韓魏分晉封晉君以端
氏肅侯元年復奪晉君端氏徙處屯留漢以為縣故城
在今縣西北三十里即漢理晉属平陽郡後魏属安平郡
隋開皇三年罷郡自故城移于今理按郡國縣道記云
今端氏所理即後魏文帝置安平郡故城之所傘蓋
山在縣東北九十里沁水在縣南一里石門山在今
縣西四十一里安平故城後魏於此立郡廢城在今縣
西北三十里秦河源出縣北西榆村谷南流入縣合
水河紇鬛山在縣西一十里
陵川縣東北一百三十里舊管八鄉今四鄉本漢泫氏
縣地隋開皇十六年於此置陵川縣唐武德元年属蓋
州貞觀元年改蓋州為澤州仍隸焉析城山冀州圖
云析城接陵川縣九仙臺縣西六十五里古賢村壁
立萬仞三面泉流古老相傳昔九仙曾會於此石勒
陵高四十尺在縣西南四十里天河内太行山在縣
西南一百里
沁水縣西北二百里舊管六鄉今二鄉本漢端氏縣地
後魏莊帝於此置泰寧郡及東永安縣高齊省郡而縣
在開皇十八年改為沁水縣仍属澤州黑領山在縣西
五十里贊皇公詩烏嶺全坑䟦扈臣是也周宇文諱黑
改為烏嶺按春秋後語魯公七年晉侯蒐于黃公杜氏
注黑壤晉地也在綘之東鹿臺山在縣南三十里
山海經云有鹿臺之山者即此也東輔山在縣西南
九十二里其山及西輔山與析山相連有若相輔之勢
沁水在縣西東北五十六里其水出沁州綿山縣界
覆甑嶺經晉州冀氏縣界當州端氏縣害水在縣南
八十里出西輔山水經云害水在縣南八十里出垣曲
縣界馬邑城置在山上縣東二十里史記白起與趙
括相戰於長平之時築此城養馬其處峻險南臨小澗
北拒大川王離城在縣東北五十六里史記秦將王
離擊趙築此城阻險臨岸四面懸絶
遼州
遼州樂平郡今理遼山縣禹貢冀州之域春秋時其地
屬晉戰國屬韓秦為上黨郡地今州即漢上黨郡之湼
縣地也後漢於此置陽阿縣屬上黨郡晉改為轑陽屬
樂平郡後魏太武時併入武鄉明帝改轑陽為遼陽隋
開皇十年置遼山縣屬并州十六年屬遼州即今州理
唐武德三年分并州之樂平和順平城石艾四縣置遼
州治樂平其年置義興縣六年自樂平移於遼山仍以
石艾樂平二郡屬受州省義興縣以廢榆州之榆社平
城二縣来屬八年改遼州為箕州因遼山縣界箕山為
名先天元年以與元宗諱同聲改為儀州因州東夷儀
領為名天寳元年改為樂平郡乾元元年復為儀州梁
開平三年以兖州管内有沂州儀州復為遼州
元領縣四
遼山榆社平城和順
州境
東西一百五十里南北一百五十九里
四至八到
東南至東京七百里西南至西京七百八十里
西南至長安一千六百四十里東至磁州三百四
里西至并州三百四十五里南至潞州三百三
十一里北至平定軍樂平縣一百七十里東至
潞州黎城縣一百九十五里東北至邢州三百四
十二里
戶
唐開元戶七千九百九十五皇朝戶主二千七百
一十七客四千七百五十四
風俗
蕃漢相雜好武少士
人物無
土産
人參
遼山縣依舊五鄉河東圖云和順縣晉大夫梁餘子養
邑秦伐閼與趙奢救之曰譬如兩鼠闘穴中將勇者勝
是此地也在漢湼縣之地後魏於此置陽阿縣俱屬上
黨郡晉改為轑陽縣屬樂平郡後魏太武併入武鄉明
帝改轑陽為遼陽隋初改置遼山縣屬并州因縣西北
轑山為名箕山在縣西四十五里上有許由塜按伯
夷列傳曰余登箕山上有許由冡後魏風土記云太原
郡箕山有許由冡别說又云在今洛州洛陽縣不當在
此其山有石室方四丈壁中文字篆書人莫能識又有
鬼谷屋騋嶝郡國志云高齊之初鐫山腹寫一切釋
經於此也五指山在縣東五十里李穆叔趙記云遼
陽東北有五指山巖石孤聳上有一手一足之跡其大
如箕指數俱全又郡國志云北齊宣王遣人量之長七
尺又十六國春秋云石勒當生時北山上草木皆為鐵
騎之形矣三臺廟後魏書云武鄉有三臺廟清谷
水水經注云清谷口水源出東北長山清谷亦云遼山
縣西南黃巖山畛出也晉大夫先軫祠在縣南二里
遼陽山在縣東三里南入潞州黎城縣界遼陽水
從平城縣西北八賦嶺下出名八賦水東南流經古遼
陽城南過謂之遼陽水又東過合清涪水號漳水清
漳水出太原郡樂平縣界沾嶺下地理志前漢上黨郡
有沾縣注水經云漢分沾縣為樂平郡治沾縣龍泉
水在縣東三十里山側有穴闊一丈去地一百尺流水
不絶如龍之吐故曰龍泉遼陽川在遼陽城西東過
至山東西二十里中間遼陽通流千畆源在縣東南
三十二里地方千畝平原膏腴人頼其利祝融祠在
縣北二里
和順縣北八十五里依舊五鄉本漢沾縣地即春秋閼
與邑也一名榆城史記曰秦伐韓閼與趙惠文王使
趙奢救之大破秦師即此地也後魏孝昌二年於此置
樂平郡及樂平縣隋開皇五年復移於今所屬并州十
年又移於沾城仍於今所置和順縣因縣界内東北古
和順城以為名也九原山在縣西十一里國語趙孟
與叔向遊於九原即此也梁榆水注水經云榆水出
梁榆城西大嵰山盧諶征難賦云方梁榆之虚郭乃閼
與之舊都是也首陽山在縣東四十里按論語鄭元
注首陽山在河中蒲坂城南今陽區山俗號為首陽山
南萬水在縣西南十八里出黃嶺下又有南松子水
北松嶺水九經川在九京山北東西二十里故趙
奢壘在縣東五十里清漳水在縣北
榆社縣西一百一十里依舊管七鄉本漢湼縣地晉於
今縣西北三十五里置五鄉屬上黨十六國前趙石勒
即此邑人後魏改屬武鄉移於今理南韓州武鄉縣隋
開皇十六年於此置榆社縣屬韓州今潞州之襄垣縣
理是也因今縣西北榆社故城為名大業二年省義寧
元年又置唐武德三年於縣置榆州縣仍屬焉六年廢
榆州以縣屬遼州武鄉水在縣西一里源從平城縣
西南八賦嶺下出西入武鄉縣石公泉在縣東四十
里源發武鄉嶺下是石勒飲馬之泉漚麻池在縣北
三十里即石勒布衣時漚麻於此與李陽所争處今枯
涸不知處古榆社城在縣北三十五里魏地形志云
武鄉縣北有榆社縣城古箕城在縣東南三十里地
形志云太原二百一十里有箕城春秋僖公三十三年
晉人敗狄於箕即此也縣城即古武鄉也石勒時築
前趙錄曰石勒上黨武鄉人僭號後還令曰武鄉吾之
豐沛其復之三葉
平城縣西北九十里依舊三鄉本漢湼縣地晉置武鄉
縣地屬焉隋開皇十六年於趙簡子所立平都故城置
平城縣屬遼州大業二年改屬并州唐武德三年改屬
榆州六年省榆州改屬遼州貞觀八年改屬箕州先天
元年改屬儀州斷孤山在縣南一十五里其山南高
於衆山西面孤絶有斷谷水出焉北八賦水在縣西
北一十四里出北八賦嶺東流遼山縣界南八賦水
在縣西三十里出南八賦嶺東流入榆社縣界困悶
城在縣南一十五里舊圖經云趙簡子至此病篤遂築
此城由此為名又有困悶川
太平寰宇記卷四十四
