欽定四庫全書
太平寰宇記卷八十二
宋樂史撰
劍南東道一
梓州富順監
梓州梓潼郡今治棲縣禹貢梁州之域秦為蜀國塩亭
之地二漢屬廣漢巴二郡三國時其為東廣漢郡按蜀
志云先主入蜀攻劉璋遣諸葛亮等分定州郡略地至
郪百姓以牛酒犒師于會軍堂山是此地東廣漢郡即
後主置也晉宋齊並為廣漢郡至梁初武陵王蕭紀於
郡置新州西魏又于此立昌城郡至隋開皇十八年廢
郡改新州為梓州取梓潼江為郡名煬帝初廢州改為
新城郡唐武德元年改為梓州領郪射洪鹽亭飛鳥通
泉五縣三年又以益州元武來屬四年又置永泰縣調
露元年置銅山縣天寳元年改為梓潼郡乾元元年復
為梓州乾元後分蜀為東西州梓州恒為東川節度使
治所也皇朝改為安静軍節度
元領縣九
郪縣玄武涪城(綿州割到)射洪通泉飛鳥
鹽亭銅山永泰東關偽蜀置
州境
東西三百六十五里東北三百六十三里
四至八到
東北取綿州路至東京三千六百里東北至西京
二千九百三十里東北至長安二千里東至果
州三百五十里正南微東普州三百四十六里
西至漢州二百三十里正北微東至劍州三百六
十八里東南遂州一百八十五里西南至簡州
一百八十五里西北至綿州一百三十里東南
至閬州三百一十五里正東微南至果州二百五
十里
戸
唐開元戶六萬一千九百皇朝戸主三萬七千六
百五十四客二萬六千二百二十一
風俗
與益州同
人物
馮信字季誠郪人凡十舉孝廉科十辟公府皆不就
王堂字敬伯廣漢郪人曾孫商為蜀郡太守馮
顥郪人為成都令鄭純郪人為南郡都尉鐔顯
為長樂衛尉唐李義府陳子昂射洪人
土物
綾綿銀空青曾青石碌地黃紅花
沙糖甘橘枇杷
十道記云廣漢之地有塩井銅山之富本南夷周末
秦并為郡有蔬食果實之饒
水名
梓潼塩亭水涪江郪江合江
地名
郪道郪郎新城武都巴西南充
郪縣舊二十六鄉今九鄉按常璩國志云漢高帝六年
置漢廣郡管縣六郪縣是其一也舊縣在今縣南九里
臨江郪王城基址見存又云以郪江為縣名蜀志姜維
等聞諸葛瞻破乃引軍由廣漢郪道以審虚實即此地
後魏置新城縣於此恭帝三年改為昌城縣隋開皇三
年罷郡縣屬新州十年改新州為梓州縣屬不改縣有
鹽井四十三眼二十二眼見煎餘廢中江水在縣西
南三里源從元武縣東界流入當縣西南八十餘里入
涪江桃花溪在三十里源從涪城縣南流入當縣東
又六十里入射洪縣石谷縣在縣東南二里源出當
縣杜山下遶牛頭山入中江牛頭山在縣西南二里
高一里形似牛頭四面孤絶俯臨州郭下有長樂寺樓
閣烟花為一方之勝概涪江在縣西二百里自涪城
縣東南流入縣界合中東流入射洪縣屈曲二十里通
遂州郪道漢郪道縣城在今縣西
元城縣州西一百十五里四十三鄉今十里本漢五十
縣地華陽國志漢時立倉發五城縣人尉部主之後因
以為縣晉武改為五城縣屬東唐郡在五城山隋開皇
三年置武元縣隸益州唐貞觀元年割入梓州要記鹽
井二近江水淡煎鹽不成元武山九州要記云元武
山一名赤雀山一名宜君山山有鹿尾入貢又華陽國
志云元武山一名三嵎山在縣東二里其山六屈三起
山出龍骨傳云龍升其山值天門閉龍升不逹死墜於
此後殁地中民掘取其骨入藥用覆舡山改名泊山
高五里按十道錄云堯遭洪水維舟泊此舡覆於樹下
因此名焉又益州記覆舡山中十五里有七里坂一名
羊腸坂屈曲有壁立難昇之路犂刃山在縣北十里
按李膺蜀記云犂刃山長八里高出羣峰形如華刃
廢華縣歸西北二十里李膺蜀記云宋元嘉九年置後
周明帝初併入元武縣廢武城縣在縣東二里李膺
蜀記云五城山在三隅山之東
涪城縣西北六十里舊二十鄉今五鄉本漢縣屬巴西
郡後漢初吳漢入蜀禆將臧宫拔涪城縣以隸巴西郡
大歷十三年又自綿州却隸梓州管鹽井五十五所一
十眼煎四十五眼塞涪城水在縣北從綿州巴西郡
界流入縣界却入萋縣香積山在縣東南三里北枕
涪江五層山在縣北二十五里天柱山高二里四
面平二有重山高一百餘步孤秀如柱故名天柱山
射洪縣東南六十里舊十三鄉今四鄉本漢廣漢郡知
縣地後魏恭帝於此分置射洪縣李膺蜀記妻僂灘東
六里有射江土人語訛以江為洪涪江從郪縣界流
入當縣北界梓潼水從鹽亭縣南界流入當縣又東
流入涪江獨坐山在縣東南二十五里周迴一里高
一百丈卓然孤峻南枕涪梓二水懸岩在縣南一十
五里遠望懸岩皎如白雪舊名岩山天寳三年敕改為
懸岩山射江注水經云涪江水又東南流合射江即
今射洪縣縣南有此水
通泉縣東南百四十四里舊十二鄉今五鄉故西南渠
郡湧泉縣地名黃滸川隋開皇三年于此置通泉縣通
泉取其流通之名管鹽石七十四所通泉山在縣西
北二十里東臨涪江絶壁二百餘丈水從山頂湧出下
注於涪江絶壁湧泉郡故城在此涪江在射洪縣東
南流入縣界又南流入遂州黃滸水源從鹽亭縣東
南流入當縣合涪江萬頃澤田在東北二十三里澤
内方萬頃
鹽亭縣東北九十二里舊十三鄉今六鄉按李膺蜀記
云靈江東鹽井亭古方安縣也周地記梁大同元年於
此置亭今之縣也因井為名管塩井三一井見煎負
戴山在縣西一里高二里自劍門來南過劍州入當縣
山其山龍盤虎踞起伏四百餘里至此却蹲山有龍飛
泉噴下南流入此潼江水色清冷其味甘美時以為瓊
漿水龍固山在縣西北七十里高四里四面懸絶可以
固守董叔山在縣東九十步高一里隔淅江水孤峯
絶島峭壁千仞舊名潺高山隋開皇四年縣令董叔封
嘗遊宴於此後人思其德政號曰董叔山梓潼水源
出劍州隂平縣豆圖山石穴東南經綿州鹽泉縣流入
當縣鹽亭水源出閬州西水縣西南流入當縣鹽亭
井故名鹽亭水去合梓潼江廢高渠郡城在縣西十
六里北臨梓潼水周保定初置隋開皇三年廢為縣大
業三年縣亦廢廢宕渠在縣西北三十二里安樂村
李膺蜀記宋元嘉十九年置西宕渠郡今縣四宕渠宣
城漢初東關於宕渠是其一也梁天監中廢嚴震墓
唐德宗朝為山南西道節度移興元尹礪震之地元和
中自山南西道移東川節度已上二墓在負戴山下去
縣西一里
銅山縣西南一百二十里舊七鄉今三鄉本蜀道銅山
之治昔漢文帝時鄧通鑄錢即此也唐貞觀二十三年
置監上元元年廢監為縣以銅山為名私鎔山在縣
西二十四里高一里出銅昔時任百姓採鑄俗呼私鎔
山可蒙山在縣西北三十里高一里出銅賴應山
在縣北三十里周迴二里出銅及空青出銅山甚多此
略書三所郪江水源出元武縣東南流入縣界會
軍山山高三里蜀主劉備入蜀遣諸葛亮張飛等分定
州界略地至此百姓以牛酒犒師亮因會軍士于此後
傳云會軍堂山銅官山在縣西南五十八里長二里
李膺蜀記云縣西南有銅官山闊八丈出衆峰鄧通卓
王孫冶鑄之所也景龍二年採銅利害使西臺侍御史
奏稱梓州元武縣簡州金水縣競銅官坑按兩縣圖經
其銅官山合屬元武縣謂從銅官於山南二里
飛鳥縣西南一百四十里四十鄉今三鄉本漢郪縣地
之故城在縣北三十五里故郪王城也隋開皇十年置
飛鳥鎮十三年改鎮為縣取飛鳥山為名貞觀二十二
年以舊縣山重峻險移就今縣治管鹽井七三井見煎
四井塞大飛鳥山高二里周迴二里又有小飛鳥山
周迴二里高一里又山在縣東重巒峻峭二山相向如
飛鳥之狀小郪江水源出當縣西南蓮池鄉小山下
東流入縣郭又七十里合郪江
永泰縣東北一百二十七里元三鄉本漢充國縣地唐
武德四年巡檢皇甫無逸以四境遥遥人多草寇遂於
當州鹽亭縣劍州普安縣閬州西水縣三縣界村置此
縣因以永泰為名管塩井五徒女山在東二十五里
其山從閬州新井縣界來故老相傳昔有女徒千人於
通泉縣康督井配役遇賊於此山乃於山頂置柵禦捍
遂破其賊俗為之置祠今富順鹽井皆婦人推車汲水
由此而論則女徒之山可錄云李義府碑在縣北三
十步義府本此郡人武后朝為中書令後人立其碑以
旌餘烈
東關縣東南一百四十里元三鄉本鹽亭縣雍江草市
也偽蜀明德四年以地去縣遠徵輸稍難盗寇盤泊之
所因割樂平等三鄉立招葺院計徵二稅錢一萬三千
貫碩至皇朝乾德四年平蜀昇為縣取古東關地之名
從本州知州張儋之所請也管鹽井四三井有煎一井
廢富國監者本梓州郪縣富國鎮新井煎鹽之場也
皇朝置監以董其事兼領通泉飛鳥等鹽井地去梓
州九十里
太平寰宇記卷八十二
