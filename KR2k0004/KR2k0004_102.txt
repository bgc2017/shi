欽定四庫全書
太平寰宇記卷一百二
宋樂史撰
江南東道十四
泉州
泉州清源郡今理晉江縣秦漢土地以長樂郡同東晉
南渡衣冠士族多萃其地以求安堵因立晉安郡宋齊
因之隋為泉州舊理閩縣後移於南安縣唐聖歷二年
分泉州之南安莆田龍溪三縣置武榮州三年州廢三
縣還泉州久視元年又以三縣置武榮州景雲二年改
為泉州開元二十九年割龍溪之漳州天寳元年改為
清源郡乾元元年復為泉州皇朝為平海軍節度
元領縣四今七
晉江南安同安(自同安以下新置)永春清溪
德化惠安
三縣割出
莆田仙遊(已上二縣入興化軍)長秦(新置入漳州)
州境
東西三百四十七里南北三百五十里
四至八到
西北至東京五千四百二十里西北至西京五千
八百三十五里西北至長安六千六百九十五里
東至大海一百八十里貞元略云一百里西至
錦田村即漳州龍岩縣略二百八十五里北至仙
遊縣一百五十里東南至海四十里西南至漳
州六百里貞元略云三百五十里西北至皂洋村
一百里東北至福州五百里
戶
唐開元戶三萬一千六百皇朝戶主三萬二千五
十六客四萬四千五百二十五
風俗
泉郎即州之夷戶亦曰遊艇子即盧循之餘晉末盧
循寇暴爲劉裕所滅遺種逃叛散居山海至今種𩔖
尚繁唐武德八年都督王義童遣使招撫得其首領
周造夌細陵等並受騎都尉令相統攝不爲寇盗貞
觀十年始輸半課其居止常在船上結兼廬海畔隨
時移徙不常厥所船頭尾尖高當中平闊衝波逆浪
都無畏懼名曰了鳥船
姓氏
南安郡五姓黃林單戚仇
人物
自唐設舉場此州之才子間生登科者甚衆黃璞纂
爲名士錄
土産
貢蠲符紙生蕉白藤箱蚺蛇膽紅花
茜緋海舶香藥再熟稻春夏收訖其株又苗生
至秋薄熟即吳都賦所云再熟稻
晉江縣舊八鄉今五鄉地本長樂郡之屬邑晉立郡又
爲晉安郡地焉隋廢郡爲邑唐景雲二年分豐州之地
又於此立州泉山在州北五里因此爲名晉江在
州南一里自安南縣來流五十里入海尚書塘唐貞
觀五年檢校戶部尚書趙昌爲刺史置塘以溉田人蒙
其利元和二年刺史馬總美趙公之留惠名爲尚書塘
龍湖在縣南一百里有廟存焉
南安縣舊十九鄉今九鄉吳置東安縣晉置安郡於此
陳立南安縣唐武德五年置豐州貞觀初州廢來屬
桃林溪在縣西二十里自尤溪縣來灌田三百二十畆
與綿田溪合入晉江縣界九日山在縣西一里山連
晉江縣金鷄山在縣西南六里
同安縣西南一百六十二里唐貞元十九年析南安縣
南界四鄉置大同場福州僞命己亥歲升爲同安縣
煮海里一邊在海中有島嶼四所計四百餘家居焉無
田疇人以釣魚拾螺爲業
永春縣西一百五十九里二鄉唐長慶二年析南安縣
西界兩鄉置桃林場福州僞命壬寅歲改爲永春縣
清溪縣西一百五十二里二鄉唐咸通五年析南安縣
界西向兩鄉西桃林場江南僞命乙夘歲升爲清溪縣
德化縣北二百一十里元二鄉元屬福州僞命日置庚
戌年歸當州
惠安縣去州四十五里三鄉本晉江縣北鄉也皇朝太
平興國六年析置惠安縣
漳州
漳州漳浦郡今理漳浦縣歷代與長樂郡同郡國志梁
山有漳浦水一云漳溪水唐垂拱二年析長樂郡西南
之地置漳州立漳浦縣以隸焉舊屬嶺南道天寳中割
屬江南東道仍爲漳浦郡乾元元年復爲漳州
元領縣二今三
龍溪漳浦(即龍岩)長泰(泉州割到)
州境
西東四百里南北五百里
四至八到
西北至西京六千九百八十五里西北至東京六
千五百七十里西北至長安七千四十五里東
至大海一百五十里南至大海一百六十二里
西至大海二百八十里西至潮州五百六十里
西北至汀州九百里北至建州二千四百里東
南至黃如江一百里西南至廢懷恩縣界一百里
西南至潮州四百八十里西北至召塍溪一百
五十里東北至泉州六里
戶
唐開元年一萬五千皇朝戶主一萬九千七百三十
客四千二百七十七
風俗
同泉州
人物無
土産
甲香魛魚皮蠟茶海舶香藥
龍溪縣四鄉舊屬泉州因龍溪爲名唐開元二十九年
割屬漳州九龍山山下有水名九龍水按郡國志云
一名思侯山皆有金溪水山中多山魈一名羊化子
赤嶼嶼有石朝色如丹晚色如霞因名亦云丹霞嶼
蜡湖郡國志云在中洲有水豹水人荆嶼嶼上多荆
草因名之
漳浦縣西北析流五日約三百里三鄉唐武德以前爲
雜羅縣天寳元年改爲龍岩縣隸漳州
長泰縣西北五十里三鄉本屬泉州唐乾符三年析大
同場西界六里置武德場江南僞唐乙夘歲升爲長泰
縣皇朝太平興國五年割屬漳州從轉運司之請也
汀州
汀州臨汀郡今理長汀縣按地理志歷代土地舊與長
樂郡同唐開元二十四年開福撫二州山洞置汀州天
寳年改爲臨汀郡乾元元年復爲汀州按州初置在雜
羅以其地瘴居民多死大歷十四年移理長汀白石村
去舊州理三百里福州觀察使承昭所奏移也
元領縣三今二
長汀寧化
一縣割出
沙縣(入劍州)
州境
東西五百里南北四百里
四至八到
東北至東京五千七百里西北至西京五千三百
里西北至長安六千一百九十五里東至龍溪
縣二千四百五十里南至潮州一千三百里若至
潮中營下程鄉縣界一千里西至虔州雩都縣界
九百里虔州一千二百里東南至漳州廢懷恩縣
界一千五百里北至撫州南豐縣一千六十里
西南至潮州程鄉縣界八百里西北至撫州南豐
縣一千六十里東北至福州水陸相兼共一千三
百六十里東北至建州一千五百里
戶
唐開元戶四千六百八十皇朝戶主一萬九千七
百三十客四千二百七十七
風俗
與福州同
人物無
土産
鼹鼠茶龜
古圖經云進黃蠟蠲紙出銅并銀長汀縣有黃焙場
安豐場并寧化縣有龍門場俱出銅銀
長汀縣五鄉地即長樂郡屬邑唐開元中立郡舊治在
九龍水源長汀村大歷中移在白鄉地名金沙水即今
治也雜羅故城牛肅記聞云開元末雜羅縣令孫奉
先晝日坐廳事有神見庭中披戈執殳狀甚惡可畏奉
先見之驚起神曰吾雜羅山神也今從府主求一牛爲
食能見祭乎祭吾當祐汝奉先對曰神既有請誠不敢
違然格令有文殺牛事大請以羊豕代牛可乎神怒曰
惜一牛不以祭我不祐汝其能宰乎因滅於是瘴癘大
起月餘不息奉先疾死其家二十口亡盡靈蛇山在
州南三百八十里溪水在州東四十里地名石涵内
流出從城過直至廣南潮州通小船
寧化東北六百里二鄉武德初爲黃連以地爲黃連洞
因以爲名至天寳元年改爲寧化縣鐵石山在縣一
百五十里
上杭場州南去八日程接漳州界
武平場州西南去計五日程連循州界
興化軍
興化軍本泉州莆田縣地也皇朝太平興國四年於
泉州遊洋鎮置興化縣并割莆田仙遊等縣以屬焉至
八年以遊洋鎮地不當衝移於莆田縣爲軍理從轉運
司楊克之所請也
今領縣三
莆田仙遊興化
軍境
東西二百一十五里南北一百四十五里
四至八到
新置軍未有至西京里數
西北至東京六千五百四十二里東至海七十里
南至海四十里東南至莆田縣奉國里大海一
百里北至福州福清縣一百五十里西北至泉
州一百八十里東北至福州三百八十里西北
至福州永泰縣一百里西南至泉州德化縣界一
百四十五里
戶
舊戶載在泉州籍皇一朝戶主一萬三千一百七客
二萬六百
風俗
與泉州同
土産
與泉州同
莆田縣舊五鄉今六鄉唐武德五年分安南縣置莆田
縣屬豐州州廢屬泉州今興化軍之理所至孝闕唐
貞元十三年居人林攅廬於父墳至孝上感甘露下降
勅旌表門閭置在縣北三里
仙遊縣西八十五里元四鄉唐聖歷三年分莆田縣置
清源縣天寳元年八月改爲仙遊縣大飛山前五里
九仙山在縣北五里瀑布山在縣東北五里其山峭
峻懸崖有瀑布泉千尺而下者
興化縣北八十里今三鄉隨軍所置廨在軍叙中百
丈溪東去縣七十里有山巖百丈水流入福州福清縣
游洋溪從縣前流西入永泰縣舊鎮因此爲名
太平寰宇記卷一百二
