欽定四庫全書
太平寰宇記卷三十二
宋樂史撰
關西道八
隴州涇州
隴州渭陽郡今汧源縣周為岐隴之地春秋時屬秦國
文公曾都於此今郡南三里汧水南故汧城是也秦併
天下屬内史漢為汧縣屬右扶風自魏至晉亦然永嘉
后廢魏初於今汧源縣界置隴東郡今州即隴東郡故
郡也孝明正光三年分涇州岐州之地兼置東秦州於
故汧城領隴東安夷汧縣三郡至孝昌三年為万俟醜
奴所破孝武永熙元年於今州東南八里復置東秦州
仍於州所理置汧隂縣西魏大統十七年改東秦州為
隴州因山為名周明帝二年移州於今所武帝天和五
年省入岐州宣帝大象二年復置隋開皇五年改汧隂
為汧源縣仍廢而隴州如故煬帝二年州廢以屬縣併
入扶風郡義寧二年又於縣理置隴東郡唐武德元年
復為隴州以南由縣置舍州領南由一縣四年廢舍州
復以南由来屬天寶元年改為汧陽郡乾元元年復為
隴州至德宗升為奉義軍節度以旌韋皋殺朱泚偽使
之故也今為防禦州
元領縣五今四
汧源汧陽吳山隴安新置
二縣廢
華亭入汧源南由入吳山
州境
東西二百里南北四百五十九里
四至八到
東至東京一千七百五十里東至西京一千三百
二十五里東至長安四百五十五里東至鳳翔
府一百五十九里南至鳳州山路四百三十六里
西至秦州三百四十里北至涇州一百六十五
里西南至秦州界一百一十里東南至鳳翔府
界一百六十里西北至原州界一百八十里東
北至涇州一百六十里
戶
唐開元戶六千八百五皇朝管戶主一萬九百七
十一客八千六百六
風俗與鳳翔小異尤類秦州
人物
唐段秀實汧陽人以笏擊朱泚德宗贈太尉
土産
龍鬚蓆鸚鵡山丹雉尾羊馬狨
汧源縣舊八鄉今七鄉漢汧縣之地屬右扶風晉地道
記云汧縣屬秦國故城在今縣南漢置隴關西當戎翟
今名大震關在今縣西后魏廢帝改為汧隂縣周明帝
移州并縣於今理隋改為汧源縣唐元和三年併華亭
縣入隴山在縣西六十二里說文隴山天水大坂也
辛氏三秦記引俗歌云隴頭流水鳴聲幽咽遥望秦州
肝腸斷絶又云震關遥望秦川如帶酈道元注水經云
一水出汧縣西山謂之小隴山巖嶂高峻不通車轍故張
衡四愁詩云我所思兮在漢陽欲往從之隴坂長周地
圖云其山高處可容百餘家三秦記隴謂西關也其坂
九廻不知高幾許欲上者七日乃得越絶高處可容百
餘家下處容十萬戶山頂有泉清水四注東望秦川如
四五里人上隴者想還故鄉悲思而歌有絶死者又秦
州記登隴東望秦川四五百里極目泯然墟宇桑梓與
雲霞一色其上有慂溜吐於山中&KR1672;為澄潭名曰萬石
潭流溢散下皆注於渭山東人行役升此而顧瞻者莫
不悲思其歌曰隴頭之水分離四下念我行役飄然曠野
登高遠望涕零雙墮是此也汧山在縣西六十里禹貢
導汧及岐至於荆山魚龍川酈道元注水經云有一
水出汧縣西山人謂之小隴山其水東北流歷澗注以
成淵出五色魚俗以為靈而莫敢採捕因謂是水為魚
㡣水自下亦通謂之魚龍川弦蒲藪周禮職方氏雍
州其澤藪曰弦蒲晉太康地志云汧縣有蒲谷鄉弦中
谷乃雍州之蒲也按漢書地理志雍州有弦蒲藪汭
水周禮職方氏雍州有弦蒲藪汭水周禮職方氏雍
州其川涇汭大震關在縣西六十里後周武帝天和
元年置今為隴山關在縣西六十一里漢武帝至此遇
雷震因名張女郎祠故老相傳云漢張魯女死於此
時人為立祠民禱有騐秦城在州東二十五里秦非
子養馬汧渭之間有功周孝王命為大夫郁夷故城
漢為縣后漢省按漢志注云郁夷有汧水祠又詩云四
牡騑騑周道倭遲韓書作郁夷字蓋在今州西五十里
大寧關側近汧水源今騐諸處因水置祠多在源下又
自關上隴盤紆屈曲逶迤而進與縣名相符晉大康中
曾於此置隴關縣又地道記郁夷省併郿蓋因王莽之
亂郁夷之人權寄理郿界因倂於郿廢華亭縣在州
西北一百里本漢涇陽縣地今原州平涼縣界涇陽故
城是也后魏為長地縣隋大業元年於此置華亭縣在
白馬華亭三川口蓋因水為名三年改為亭水縣屬安
郡唐元和三年三月廢入汧源縣小隴山在廢縣西
四十里水經注芮水出小隴山其川名汭秦王廟秦
穆西征至此廻軍因之立廟
汧陽縣東八十里舊八鄉今十一鄉本漢喻麋縣地以
縣東八里喻麋澤為名屬右扶風闞澤縣道記云喻麋
縣因原以為名今縣東古城是漢理之所晉省后周天
和五年於今縣西四十里馬牢故城置汧陽縣及汧陽
郡以在汧山之陽為名尋廢郡以縣屬隴州建德四年
移於今理汧水經縣南一里段太尉冡在縣西北
四十里萬善鄉黑草僻川西秦王鑄劍爐在縣東南
二十里石上有人馬蹤跡又有秦王馬跡泉在節義鄉
真珠泉在三泉鄉縣西二十五里
吳山縣東南一百一十里舊二鄉今四鄉漢喻麋縣地
后魏孝昌二年於今南由界長蛇川置長蛇縣屬東秦
州隋開皇十三年自長蛇川故地置長蛇移於今縣十
八年改長蛇為吳山縣西吳山以稱邑唐元和三年併
南由縣入吳山在古縣西南五十里周禮雍州其山
鎮曰嶽山孫炎曰雍州鎮有吳嶽山也郭璞曰吳岳别
名開石漢志吳山在汧縣西古文以為汧山國謂之西
吳秦都咸陽以為西岳注水經云汧水發南山西側俗
以此山為吳山三峯霞舉疊秀雲天崩巒傾返山
頂相捍望之恒有落勢山下石穴廣四尺高七尺水溢
石空懸波側注漰&KR1071;震盪發源宂川北注於汧龍盤
山在縣東南七里涇水經縣南東流白環谷注水經
云南由縣有白環水源出白環谷廢南由縣在縣西
南一百二十里在今縣東南十里漢之汧縣地也後魏
明帝孝昌年於縣西南由谷口置縣因谷為名隋開皇
三年屬岐州唐貞觀四年割入隴州元和三年倂入吳
山縣故安夷關在廢縣西一百四十六里長蛇川
在廢縣西一百步渭水在廢縣南四十里
隴安縣去州八十五里四鄉本縣由鎮即古南由縣之
地國朝開寶二年割汧陽縣之四鄉於隴州界置隴安
縣從轉運使李守信之所奏也秦嶺山在縣西南過
渭河接鳳川界西秦山在縣北二十里山内有秦王
試劍崖渭河在縣西南四十五里自秦州隴城縣流
入馬頰社在孝感鄉社内有古時鑄錢監基㳂山有
溪出九節菖蒲
涇州
涇州安定郡今理保定縣禹貢雍州之域秦始皇併天
下屬北地郡漢武帝又分北地郡置安定郡漢書云以
六郡良家子補羽林郎安定即六郡之一焉宋永初山
川記安定昆戎壤也其郡在今原州高平縣後漢永初
五年徙其人於美陽以避羌郡寄理美陽即今雍州武
功界美陽故城是也永建四年移於今所按晉太康地
記云安定郡領臨涇朝那烏氏鶉觚隂密西川六縣屬
雍魏晉亦為安定郡及魏神䴥三年於此置涇州蓋因
涇水為名隋大業三年改為定安郡大業末金城賊帥
薛舉侵擾豳涇唐武德元年太宗西討會舉死因平舉
子仁果遂改安定郡為涇州皇朝為彰化軍節度
元領縣五今三
保定靈臺良原
二縣割出
潘原唐末割置行渭州臨涇唐末割置行原州
州境
東西七十里南北一百三十五里
四至八到
東南至東京一千七百里東南至西京一千二百
五十里東南至長安四百五十里東至鳳翔府
麟縣長武鎮界四十里西至渭州潘原縣界三十
里南至鳳翔府普潤縣界一百里西北至原州
臨涇縣界三十里西南至隴州汧陽縣界七十里
東北至寧州豐義縣界四十里
戶
唐開元戶一萬五千九百五十三皇朝管戶主一萬
二千一百七十一客五千二百九
風俗
水土雜於河西人烟接於此地故安定處山谷之間
其實昆戎舊壤迫近邊外修習武備士則高尚氣略
人以騎射為先蓋與邠隴之俗同爾
姓氏
安定郡四姓梁席安皇甫
人物
梁統安定烏氏人為酒泉太守子竦常登高而嘆
李恂安定臨涇人為兖州刺史張耽安定人好學
程卓孝友著名皇甫謐安定人
土産
龍鬚蓆羊馬駞毛紅花麻布黃耆
氊麝香秦膠
保定縣舊三鄉今十一鄉本漢安定縣也後漢省後魏
文帝大統元年自高平城移於今理屬安定郡隋開皇
三年罷以縣屬涇州唐至德二年改為保定縣笄頭
山一名崆峒山昔皇帝學道於廣城子是此彈筝峽
自原州百泉縣界都盧山涇水所出南流山谷之間水
聲清響有如彈筝振履堆故老云夸父追日振履於
此阜上胡盧河本名尉茹水源出原州西南類沙山
下入涇烏亭史記云秦惠王取其地置烏氏縣屬安
定郡莾曰烏亭有烏水出西北入河都盧山在其西今
亭即漢為縣所也瓦亭續漢志云烏氏縣有瓦亭一
名薄洛亭三水故城漢書地理志三水縣屬安定郡
有監官後漢末盧芳據三水在山谷間魏攻三水即此
也晉太康地志云西川屬安定郡西王母祠周地圖
記云王母乘五色雲降於漢武其后帝廵郡國望彩雲
以祠之而雲五色屢見於此因立祠焉每水旱百姓禱
祈時有騐焉左右谷城在今縣南烏氏故城即烏
亭也廢城在今縣東焉涇川水在縣南十里從潘
原来入邠州宜禄閣川水在縣西南三里從潘原縣
来入涇水
靈臺縣南一百里元七鄉按梁氏志即漢鶉觚縣地屬
北地郡后魏大統中自鶉觚故城移今所周地圖記云
鶉觚縣屬平涼郡天寶元年八月改為靈臺縣理即古
密國之地蒲川酈道元注水經云蒲水出南山蒲谷
東北合細川水又東北流合且氏川水焉隂密城詩
曰密人不恭春秋左傳昭公十五年晉荀躒如周葬穆
后王曰叔父唐叔成王之母弟也密須之鼓與其大路
文所以大蒐也杜預云密須姞姓國也在安定隂密縣
史記周共王遊於涇上密康公從有三女奔之其母曰
必致之於王夫獸三為羣人三為衆女三為粲王田不
取羣公行不下衆王御不參一族夫粲美之物也衆以
美物歸汝而何德以堪之王猶不堪況爾小醜乎小醜
備物終必亡康公不獻一年共王滅密密即此城也
三交川水在縣東南五里亦名三香水源從麟遊縣
卧龍原在縣東十里左邱明廟在縣東北三十里
牛仙客祖墓在縣西一里蒲川水西石關前有石碑存
祖贈涇州刺史父贈戶部尚書
良原縣西南六十里舊三鄉今七鄉本漢三水縣地屬
安定郡隋大業元年分安定鶉觚二縣之地置縣縣西
南三十里有良原因以為名白石原其原自起縣西
南三十里東下三十里分為兩原南三十里更名良原
一原東北四十里更名梁杜原漢書地理志屬安定縣
朝那城后魏大統元年置原州百泉縣朝那城於此
其地今割入臨涇縣界望兒原在縣東三十里
太平寰宇記卷三十二
