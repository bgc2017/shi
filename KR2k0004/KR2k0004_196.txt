欽定四庫全書
太平寰宇記卷一百九十六
宋樂史撰
四夷二十五
北狄八
突厥下
先是貞觀中突厥别部車鼻可汗亦阿史那之族也代
為小可汗牙在金山之北頡利可汗之敗北荒諸部將
推為可汗遇薛延陀為可汗車鼻不敢當遂率所部歸
於延陀為人勇烈有謀略頗為衆所附延陀惡而將誅
之車鼻知其謀竄歸於舊所去京師尚萬里勝兵三萬
人自稱乙注車鼻可汗西有葛邏禄北有結骨皆附隸
之遣其子沙鉢羅特勒來朝且請身自入朝太宗遣使
徵之竟不至太宗大怒貞觀二十三年遣右驍衛郎將
高偘潛引回紇僕骨等聚兵襲擊之其酋長葛邏禄泥熟
闕俟利發及拔塞匐處本昆莫賀咄俟斤等率部落背
車鼻相繼來降永徽元年偘軍次阿息山車鼻聞之召
所部兵皆不赴遂攜其妻子從數百騎而遁其衆盡降
偘率精騎追車鼻獲之送于京師乃獻于社廟又獻于
昭陵高宗數其罪既而赦之拜左衛將軍賜宅于長安
處其餘衆于鬱督軍山置狼山都督以統之車鼻未敗
前遣其子庵鑠入朝太宗嘉之拜左屯衛將軍更置新
黎州以統其衆車鼻既破之後突厥盡為封疆之臣于
是分置單于瀚海二都護府單于領狼山雲中桑乾三
郡督蘇農等二十四州瀚海都護府領金微新黎等七
郡督仙萼賀蘭等八州各以其首領為都督刺史高宗
東封泰山狼山都督葛邏禄叱利等首領三十餘人並
扈從至泰山勒名于封禪之碑自永徽以後二十餘年
北鄙無事調露元年單于管内突厥首領阿史德温傳
奉職二部落相率反叛立泥熟匐為可汗二十四州並
應之高宗遣鴻臚卿蕭嗣業右千牛將軍李景嘉率衆
討之反為温傳所敗兵士死者萬餘人又詔禮部尚書
裴行儉為定襄道行軍大總管率太僕少卿李思文營
州大都督周道務等統衆三十餘萬討擊温傳大破之
泥熟匐為其下所殺并擒奉職而還永隆元年突厥又
迎頡利從兄之子阿史那伏念于夏州走渡河立為可
汗諸部落復響應從之又令裴行儉李思文討之伏念
窘急詣行儉請降行儉遂虜伏念詣京師斬于東市永
淳二年突厥阿史那骨咄禄復反叛骨咄禄者頡利之
疎屬其父本是單于右廂雲中都督舍利元英下首領
代襲吐屯伏念既破骨咄禄鳩集亡散入總材山聚為
羣盗有衆五千餘又抄掠九姓得羊馬甚多漸至強盛
乃自立為可汗以其弟默啜為設咄悉匐為葉護其時
因温彦博議處河南部落分為六州後漸滋繁至阿史
德元珍習中國風俗知邊塞虚實在單于檢校降戸部
落嘗坐事為單于長史王本立所拘縶會骨咄禄入寇
元珍依舊請檢校部落本立許之因而便投骨咄禄得
之甚喜立為阿波達干令專統兵馬事進寇尉州豐州
都督崔智辨擊之反為所殺文明元年又寇朔州殺掠
人吏垂拱二年骨咄禄又寇朔代等州左玉鈐衛中郎
將淳于處平為陽曲道總管與副中郎將蒲英節率兵
赴援至忻州與之大戰敗死者五千餘人三年骨咄禄
又寇昌平詔左鷹揚衛大將軍黑齒常之擊却之其年
八月又寇朔州復以常之為燕然道大總管擊之于黃
花堆大破之追奔四十餘里羣衆遂散走磧北右監門
衛中郎將爨寳璧又率精兵萬三千人出塞窮追及為
骨咄禄所敗全軍盡没寳璧輕騎遁歸初寳璧見常之
破敵遽表請窮其餘黨武太后令常之與寳璧計議遥
為聲援寳璧貪功先行又令人出塞二千餘里覘候見
元珍等部落皆不設備遂率衆掩襲之既至又遣人報
白令得設備出戰遂為敵所覆寳璧坐此伏誅武太后
大怒因改骨咄禄為不卒禄元珍等後帥兵討突騎施
臨陣戰死骨咄禄天授中病卒默啜者骨咄禄之弟也
骨咄禄死時其子尚幼默啜簒位自立為可汗長夀三
年率衆寇靈州殺掠人吏武太后遣白馬寺僧薛懷義
為代北道行軍大總管領十八將軍以討之既不相值
尋班師焉默啜俄遣使來朝武太后大悦冊授左衛大
將軍封歸國公賜物五千段明年復遣使請和又加授
遷善可汗萬歲通天元年契丹首領李盡忠孫萬榮反
叛攻䧟營府默啜遣使上言請還河西降戸即率部落
為國家討契丹制許之默啜遂攻討契丹部衆大潰盡
獲其家口默啜自此兵衆漸盛武太后隨遣使冊立默
啜為特進頡跌利施大單于立功報國可汗聖歷元年
默啜表請與武后為子并言有女請和親初咸亨中突
厥諸部來降附多處之豐勝靈夏朔代等六州謂之降
戸默啜至是又索此降戸及單于都護府之地兼請農
器種子武太后初不許默啜大怒怨言辭甚慢拘我使
人司賓卿田歸道將害之時朝廷懼其兵勢納言姚璹
建議請許其和遂盡驅六州降戸數千帳並種子四萬
餘石農器三千事以與之默啜侵疆由此也其年武太
后令魏王武承嗣男淮陽王延秀就納其女為妃遣右
豹韜衛大將軍閻知微攝春官尚書大齎金帛送赴邊
庭行至黑沙南庭默啜謂知微等曰我女擬嫁與李家
天子兒你今將武家兒來我突厥積代已來降附李家
今聞李家天子種末殆盡唯有兩兒在我今將兵助立
遂收延秀拘之别所偽號知微為可汗與之率衆十餘
萬襲我静難及平狄清夷等軍静難軍使左玉鈐衛將
軍慕容□則以兵五千人降之俄進寇媯檀等州武太
后令司農卿武仲規為天兵中道大總管右武威衛將
軍沙吒忠義為天兵西道前軍總管幽州都督張仁亶
為天兵東道總管率兵三十萬擊之右羽林衛大將軍
閻敬容為天兵西道後軍總管統兵十萬以為後援默
啜又出恒岳道寇尉州陷飛狐縣俄進攻定州殺刺史
孫彦高焚燒百姓廬舍擄掠男女無少長皆殺之武太
后大怒改默啜為斬啜尋又圍逼趙州長史唐波若翻
城應之刺史高叡抗節不從遂遇害武太后乃立盧陵
王為太子令充河北道行軍大元帥軍未發而默啜盡
殺所掠趙定等州男女八九萬人從五回道而去所過
殘殺不可勝計沙吒忠義及後軍總管李多祚等皆持
重兵不敢戰河北道元帥納言狄仁傑統兵十萬追之
無所及二年默啜立其弟咄悉匐為左廂察骨咄禄子
默矩為右廂察各主兵馬二萬餘人又立其子匐俱為
小可汗位在兩察之上仍立處木昆等十姓兵馬四萬
餘人又號為招西可汗自是連歲寇邊久視元年掠隴
右諸監馬萬餘匹長安三年默啜遣使莫賀達干請以
女妻皇太子之子武太后令太子男平恩王重俊義興
王重明廷立見之默啜遣大臣移力貪汗入朝獻馬千
匹及方物以謝許親之意武太后燕之于宿羽亭太子
相王及朝集使三品以上並會重賜以遣之中宗即位
默啜又寇靈州鳴沙縣靈武軍大總管沙吒忠義拒戰
敗績死者六千餘人尋復進寇原會等州掠隴右郡牧
馬千餘匹而去忠義坐免中宗制内外各進破突厥之
策右補闕盧俌上疏曰遠荒之地凶悖之俗難以德綏
可以威制而降自三代無聞上策昔方叔帥師功歌周
雅去病耀武勲勒燕山萬里折衝在于擇將春秋謀元
帥取其說禮樂敦詩書晉臣元凱射不穿扎而建平吳
之勲是知在權謀不在一夫之勇其番將沙吒忠義等
身雖驍悍志無遠圖此乃騎將之材本不可以當大任
且師出以律將軍死綏師敗棄軍古有常典近者鳴沙
之役主將先逃輕挫國威須正邦憲又其中軍既敗陣
亂矢窮義勇之士猶能死戰功合紀錄以勸戎行賞罰
既明將士盡節此擒敵之術也臣又聞以蕃戎而攻蕃
戎中國之長算故陳湯統西域而郅支滅常惠用烏孫
而匈奴敗請購辯勇之士班傅之儔旁結諸番與圖攻
取此又犄角之勢也臣又聞建置新城以實塞下宜因
古法募人徙邊選其勝兵免其行役次廬伍明教令則
狃習戎事究識夷情就其所虜因而賞之近戰則守家
遠戰則利貨趨赴鋒鏑不勞訓誓朝賦楊柳夕歌枤杜
十年之後可以久安上覽而善之默啜于是殺我行人
假鴻臚卿臧思言上以思言對賊不屈節特授鴻臚卿
仍下詔左屯衛大將軍張仁愿攝右御史大夫充朔方
道大總管以禦之景龍二年三月張仁愿于河北築三
受降城先是朔方軍北與突厥以河為界河北岸有拂
雲祠突厥將入寇必先詣祠祭酧求福因牧馬料兵候
冰合渡河時默啜盡衆西擊娑葛仁愿乘虚奪取漠南
之地築三城首尾相應絶其南寇之路留年滿兵助成
其功以拂雲祠為中城與東西去各四百里皆據津要
遥相應接拓三百餘里于牛頭朝郡山北置烽候千八
百所自是突厥不得度山放牧朔方更無寇掠減鎮兵
數萬人初羣議不同中宗從仁愿計時咸陽兵二百餘
人逃歸仁愿牒知咸陽盡擒斬于城下軍中股栗盡力
六旬而三城俱就不置壅門及曲敵或問之仁愿曰兵
貴决志攻取不宜退守寇若至此即當併力出戰回顧
望城猶須斬之何用守備以生退怯之心其後常原措
為朔方總管始築壅門默啜景龍中西擊娑葛破滅之
契丹及奚自神功之後常受其徵役其地東西萬餘里
控弦四十萬自頡利之後最為強盛由是自恃兵威虐
用其衆默啜既老部落漸多逃散開元二年遣其子移
湼可汗及同俄特勒妺壻火拔頡利發石阿失畢率精
騎圍逼北庭右驍衛將軍郭虔瓘嬰城固守俄而出兵
擒同俄特勒于城下斬之乃漸退縮火拔懼不敢歸
其妻來奔制授左衛大將軍封燕北郡王封其妻為金
山公主賜宅一區奴婢十人馬十匹物千段明年十姓
部落左廂五咄陸啜右廂五弩失畢五俟斤及子壻高
麗莫離支高文簡&KR0932;跌都督&KR0932;跌思泰等各率其衆相
繼來降前後總萬餘帳令居河南之地授高文簡左衛
員外大將軍封遼西郡王&KR0932;跌思泰為特進右衛員外
大將軍兼&KR0932;跌都督封樓煩郡公自餘皆封拜賜物各
有差默啜女壻阿史德胡禄俄又歸朝授以特進其秋
默啜與九姓首領阿布思等戰於磧北九姓大潰人畜
多死阿布思率衆來降四年默啜又北討九姓拔曳固
戰于獨樂河拔曳固大敗默啜負勝輕歸而不設備遇
拔曳固遺卒頡質略于柳林中突出擊默啜斬之仍與
入蕃使郝靈佺傳默啜首至京師骨咄禄之子闕特勒
鳩合舊部殺默啜子小可汗及諸弟并親信略盡立其兄左
賢王默棘連是為毗伽可汗以開元四年即位本蕃號小
殺性仁友以得國是闕特勒之功固讓之闕特勒不受遂
以為左賢王專掌兵馬是時契丹相率欵塞突騎施蘇禄
自立為可汗突厥部落頗多攜貳乃召默啜時衙門官
暾欲谷為謀主初默啜下衙官盡為闕特勒所殺暾欲
谷以女為小殺可敦遂免死廢歸部落及復用年已七
十餘蕃人甚敬服之俄而降戶阿悉爛&KR0932;跌思泰等復
自河曲叛歸初降戸南至單于左衛大將軍單于副都
護張知運盡收其器仗令渡河而南蕃人怨怒御史中
丞姜晦為巡邊使蕃人訴無弓矢不得射獵晦悉給還
之故有抗敵之具張知運既不設備與降戸戰有青剛嶺
為降戸所敗臨陣生擒知運擬將送與突厥朔方總管
薛訥率兵討之及至大斌縣又為將軍郭知運所擊徒
衆大潰投黑山呼延谷釋張知運而去上以張知運喪
師斬之以徇法小殺既得降戶欲南入為寇暾欲谷曰
唐主英武人和年豐未有間隙不可動也我衆新集猶
尚疲羸須且息養之數年始可觀變而舉小殺又欲修
築城壁造立寺觀暾欲谷曰不可突厥人戶寡少不敵
中國百分之一所以常能抗拒者正以隨逐水草居處
無常射獵為業人皆習武強則進兵抄掠弱則竄伏山
林唐兵雖多無所施用若築城而居改變舊俗一朝失
利必將為唐所併且寺觀之法教人仁弱本非用武争
強之道不可置也小殺等深然其計八年冬御史大夫
王晙為朔方大總管奏請西徵拔悉密東發奚契丹兩
蕃期以明年秋引朔方兵數道俱入掩突厥牙帳於
稽落河上小殺聞之大恐暾欲谷曰拔悉密今在北庭
與兩蕃東西相去極遠勢必不合王晙兵馬計亦無能
至此必若能來候其臨到即移牙帳向北去唐兵糧盡
自然去矣且拔悉密輕而好利聞命必是先來王晙與
張嘉貞互相奏請有所不惬必不敢動若王晙兵馬不
來拔悉密獨至須擊取之勢亦易為也拔悉密果臨突
厥牙帳而王晙兵及兩蕃不至拔悉密懼而引退突厥
欲擊之暾欲谷曰此衆去家千里必將死戰未可擊也
不如以兵躡之去北庭二百里暾欲谷分兵間道先掩
北庭因縦卒擊拔悉密之還衆盡為突厥所擒并虜其
男女而還暾欲谷回兵還出赤亭掠涼州羊馬時楊敬
述為涼州都督遣副將盧公利及判官元澄出兵邀擊
之暾欲谷曰敬述若守城即與連和若出兵相當即須
决戰我今乘勝必有功矣公利等兵至刪丹遇之元澄
令兵士揎臂持滿仍急結其袖會風雪凍裂盡墮弓矢
由是官軍大敗元澄脱身而走敬述坐削除爵白衣檢
校涼州事小殺由是大振盡有默啜之衆俄又遣使請
和乞與玄宗為子許之仍請尚公主上但厚賜而遣之
十三年上將東巡中書令張說謀欲加兵以備突厥兵
部郎中裴光庭曰封禪告成之事忽此徵發豈非名實
相乖說曰突厥比雖請和其心難測且小殺者仁而愛
人衆為之用闕特勒驍武善戰所向無前暾欲谷深沈
有謀老而益智李靖徐勣之流也彼皆協心動無遺策
知我舉國東巡萬一窺邊何以禦之光庭請遣使徵其
大臣扈從即突厥不敢不從又且難為舉動說然其言
乃遣中書直省袁振攝鴻臚卿往突厥以告其意小殺
與其妻及闕特勒暾欲谷等環坐帳中謂振曰吐蕃何
人尚與為婚及奚契丹舊是突厥之奴亦尚公主突厥
前後請和親獨不蒙許何也袁振曰可汗既與皇帝為
子父子豈合為婚婣小殺曰兩蕃亦蒙賜姓猶得尚公
主但依此例有何不可且聞入蕃公主皆非天子之女
今之所求豈問真假頻請不得實亦羞見諸蕃振許為
奏請小殺乃遣大臣阿史德頡利發入朝貢獻因扈從
東巡發都至嘉會頻引頡利發及諸蕃酋長入仗仍與
之弓箭時有兔起於御馬前上引弓旁射獲之頡利發
便下馬捧兔蹈舞曰聖人神武超絶若天上則不知人
間無也自是常令突厥入仗馳射起居舍人吕尚上疏
曰臣聞鴟梟不鳴未為瑞鳥猛虎雖㐲豈齊仁獸是由
醜性毒行久務常積故也今夫突厥者情性無常安忍
殘賊莫顧君親陛下以武義臨之文德来之既慴威靈
又沐聲教以力以勢不得不庭故稽顙稱臣奔命遣使
陛下乃能收其輕效雜以從官赴封禪之禮參玉帛之
會此德業之盛固不可名焉因復許其從遊召入禁仗
仰英姿之四照覩神藝之百發恩意俱極誠無得踰焉
乃更賜以馳逐使操弓矢競飛簇于前同獲獸之樂是
屑略太過未敢取也雖聖胸豁達與物無猜而愚心徘
佪與時加慄倘此等各懷異心交肆盜憎荆卿詭動何
羅竊生暫逼嚴蹕稍冒清塵縦即殪元方墟幽土單于
為醢穹廬為洿何塞過責特願無復親近使知分限行
不失常歸於得所以謂迴兩曜之鑒袪九宇之憂孰不
幸甚上納其言遂令諸蕃先發東封迴駕設宴厚賜而
遣之竟不許其和親十五年小殺使其大臣梅錄啜来
朝獻名馬三十匹時吐蕃與小殺書將計議同時入寇
小殺并獻其書上嘉其誠引梅錄啜宴于紫宸殿厚加
賞賜仍許于朔方軍西受降城為互市之所每年齎縑
帛數十萬疋就以遺之二十年闕特勒死詔金吾將軍
張去逸都官郎中吕向齎璽書入蕃弔祭并為立碑上
自製碑文仍立祠廟刻石為像四壁畫其戰陣之狀二
十二年小殺為其大臣梅錄啜所毒藥發而卒國人立
其子為伊然可汗詔宗正卿李佺往弔祭令史官起居
舍人李融為其碑文無幾伊然病卒又立其弟為登利
可汗登利者猶華言果報也登利年幼其母即暾欲谷
之女與其小臣飲斯達干姦通干預國政不為蕃人所
服登利從叔父二人分掌兵馬在東者號為左殺在西
者號為右殺精銳皆分屬之二十八年上使右金吾衛
將軍李質齎璽書入蕃册立登利為可汗俄而登利與
其母誘斬西殺盡併其衆左殺懼禍及已勒兵攻登利
殺之自立號為烏蘇米施可汗左殺又不為國人所附
扷悉密部落起兵擊之左殺大敗脱身逃走國中大亂
西殺妻子及默啜之孫勃德支特勒毘伽可汗女大洛
公主伊然可汗小妻余塞匐登利可汗女余燭公主及
阿布思頡利發等並率其部衆相次来降天寳元年八
月降衆至京師上令先謁太廟仍于殿庭引見御花萼
樓以燕之上賦書以紀其事
四至
其地東自遼海以西西至西海一萬餘里南自沙漠
北至北海五十里皆屬焉
土俗物産
其俗如古之匈奴其主初立近侍重臣等舁之以氊
隨日轉九迴每一迴臣下皆拜拜訖乃扶令乘馬以
帛絞其頭使纔不至絶然後釋而急問之曰你能作
幾年可汗既神情瞀亂不能詳定多少臣下等随其
所言以騐修短之數其大官有葉護次設次特勒次
俟利發次吐屯發餘小官凡二十八人等皆世襲焉
兵器有角弓鳴鏑甲盾刀劍其佩飾則兼有伏突旗
纛之上施金狼頭侍衛之士謂之附離夏言亦狼也
族本狼生志不忘舊其徵發兵馬税雜畜輒刻木為
數并一金鏃箭蠟封印之以為信契候月將滿輒為
寇抄其刑法反叛殺人者皆死淫者割勢而腰斬之
鬭傷人目者償之以女無女則輸婦折肢體者輸為
奴隸盜者償贓十倍有死者停尸於帳子孫及諸親
屬男女各殺羊馬陳于帳前以刀劃面且哭血淚俱
流七度乃止春夏死者候艸木落秋冬死者候華葉
榮然後坎而瘞之于墓所立石建標其石多少依平
生所殺人數是日也男女咸盛服飾會於葬所男有
悦愛於女者歸即遣人聘問父母多不違也雖遷徙
無常而各有地方可汗常處于都斤山每歲率諸貴
人祭其先窟又以五月中旬集他人水拜祭天地(注)
他人水名又於都斤西五百里有高山迥出無艸
樹謂為勃登凝棃夏言他人也其書自𩔖胡而不知
年歴草青為記男好摴蒱女人好踏鞠飲馬酪為酒
沈醉歌呼相對敬鬼神侯山隂山雞扶山
賀鶻山三彌山勾慮劍山蜀薛許山乞真
蜀山監山天羊勾山兜御山越笳輔哥山
跋辭處折施山匈奴遽山千秋山千璉山
達羅河勾慮劍山三彌水渌塗壘汗城東
北有小城一名可賀敦城麻彈城鷰木城達
督城屈律城北諸城旁有美水豐草皆前代突
厥移徙不常處
太平寰宇記卷一百九十六
