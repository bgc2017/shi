欽定四庫全書
太平寰宇記卷一百六十
宋樂史撰
嶺南道四
湞州(註)改為惠州
惠州理歸善縣本循州之舊理地廣南偽漢劉龔乾亨
元年移循州于雷鄉縣于此置湞州仍割循州之歸善
博羅海豐河源四縣以屬之
今領縣四
歸善博羅海豐河源
州境
東西一千六十二里南北七百七十二里
四至八到
西北至東京水陸四千九百七十里西北至西京
水陸五千七百七十八里東至梅州九百五十七里
西至廣州四百二十五里南至大海一百一十二
里北至虔州一千四百九十二里東南至潮州
八百三十四里西南至廣州東莞縣三百五十五
里東北至虔州一千四百九十一里西北至廣
州增城縣一百七十七里
戶
舊戶在循州籍
風俗
與廣州同
姓氏
(闕)
土産
舊貢羅浮山柑子籐花箱珠母大甲香
歸善縣依舊二鄉秦漢龍川縣地屬南海郡昔趙佗為
龍川尉所涖于此宋置歸善縣唐貞觀九年省龍川縣
入寅山南越志云攸業縣有北寅山青松紫幹四衝
皆疎其下多茯苓焉歲山趙王祠俱在邑界鱷魚
池池中多鱷魚因以為名
海豐縣東南四百九十三里二鄉漢舊縣屬東官郡南
海在海豐縣南五十里唐武德五年分置六安縣貞觀
初併入龍山在縣南大海之上常有黑龍潜於山穴
時興雲雨翔騰海水故曰龍山南海側海寓連雲多
鯨鯢其大可吞舟大者數千里小者亦千里去海門猶
一二望漁人往往見之又馬援伐林邑于海嶼上得鯨
頭骨如數百斛頂上一孔大於甕俗以為珠穴又云多
决明石又有醋魚南越謂為壊雷魚其大一丈子朝出
食暮則宿其母腹常從臍中入口中出腹裡有兩洞貯
水以養其子一腹容兩子兩腹則四子居焉風驚浪涌
亦還又有鋸魚南越謂之狼籍魚身長二丈口長六尺
廣三寸左右生齒如鐡鋸又鐶魚大指長八寸惟有脊
美滑羹如湯餅也又黃雀魚嘗八月化為黃雀至十月
之後入海化為魚又有巨龜其大不知幾千里今渡海
往往見巨龜在沙嶼間背上生樹木如洲島昔有商者
或依以採薪及作食龜既熱便入海於是死者輒數千
人然後知其龜也又越王算如笄大正白長尺餘生於
海邊沙中有穴附外如蒲藜狀如去外穴骨便中為笄
也又有魚色正黑如小兒臂長四五寸中有腹無口目
有三十足如笄簮之形南山勞梗溪靈泉溪
博羅縣西北四十五里四鄉漢舊縣按南越志云博羅
縣去浮山接境于羅山故曰博羅東接龍川南接西平
接增城縣界羅浮山南越志云增城縣有羅浮山羅
水出焉是為浮山與羅山並體故曰羅浮非羽化莫有
登其極者嶮尖之峯四百三十有二因歸于羅山上則
三峯爭竦各五六千仞其穴溟水莫測其極北通句曲
之山即茅君内傳云第七洞名朱明耀真之天璿房瑶
室七十有二&KR3058;崿穹窿自然雲搆第三十一嶺半是巨
竹皆七八圍節長二丈謂之龍鍾竹鳳凰食其實沙門釋
智元遊此山得卭竹以為杖泉源之府九百八十有三
飛泉引鏡懸波委渌窮極幽響百籟虚鳴徐道覆羅山
記云山在增城博羅二縣之界仙客羽人是焉遊幸有七八
十二長溪山上有洞中有白鵝羅山有浮山西南合於
博羅山是兹境舊云浮山從會稽流來今浮山上猶有
東方草木又有翁翠五距越王山鷄又有瑁珊山山下
有池池中出玳瑁因以名之又有石樓峩峩渺然在雲
中一曰石樓峯又袁彦伯羅浮記云嘗有沙門詣南
海太守袁伯彦云當還羅浮山請一小吏提錫鉢袁乃
給之小吏既云恍惚不覺有舟車但聞足下有波浪聲
奄忽便至一山見數道士設食飯皆青色如珠屑食畢
以餘與之雖無甚美殊有香潤又云葛洪字稚川句容
人也譙國人稽舍常為廣州乃請洪參廣州事軍事洪
允先行到廣州而舍于此遇害洪還留廣州乃憩于此
山咸和初司徒王導補州主簿轉司徒椽遷諮議參軍
干寳薦洪才器宜掌國史當選大著作洪因固辭不就
以年老欲煉丹自衛聞交趾出丹砂乃求勾漏縣于是
選焉遂將子侄俱行至廣州刺史鄧岱以丹砂可致請
留之洪遂復入此山鍊神丹于此山積年忽與岱書云
當遠行尋師藥尅期當去岱疑其異便狼狽往别既至
而洪已亡時年六十一視其顔色如平生體亦柔軟舉
屍入棺甚輕如空衣然也
河源縣北水陸三百五十里依舊二鄉也漢龍川縣地
循江一名河源水自虔州雩都縣入龍川在河源縣云有
㡣穿地而出即水流也漢因置龍川縣隋置河源縣唐
貞觀元年省西城縣入穴山口南越志云河源縣北
有龍穴山連巖亘地黑障分天嘗有五色龍乘雲出入
此穴漢書龍川縣有龍穴是也牛嶺山南越志羅浮
左帶牛嶺山右據尾山牛鼻山南越志牛鼻山去赤
岸四十里西有夫盧山有湖冬夏常盈每至甲戌日嘗
聞歌管鞞鼓之音霍山山有靈龕寺興寧寺山有鳥
大如燕似鷦鷯啣泥點石為巢蜂随後為房結焉黑
龍山山有獺窖淡溪南越志云西有淡溪溪有竦石
號曰石亭北古遼岡石溪之鄉有山號曰營岡岡之間
常有銅弩牙流出父老云昔趙佗弩營在此也若有人
收此弩牙即風雨敗之舟船淪沒石溪鄉有介然孤
石名越王闕下有石鑊可容數十斛恒有懸注而竟不
溢三合樹投荒錄云相思亭有木葳樹橄㰖樹黃支
樹此樹獨根大十圍去地二丈為三支號曰三合樹
梅州
梅州理程鄉縣本漢州程鄉縣廣南偽漢乾和三年昇
為敬州仍領程鄉縣皇朝開寳四年平廣南以名犯
國諱改為梅州
元領縣一
程鄉
州境
東西二百三十八里南北二百十里
四至圖經無八到
北至東京七千里北至西京七千四百里東至
潮州三百里西至循州二百三十九里北至虔
州七百二十里北至廣州九百九十八里
戶
舊戶屬潮州籍皇朝戶主一千二百一十客三百六
十七
風俗
與南海同
土産
山蕉竹布
程鄉縣依舊三鄉隋縣在程江之口以江為名惡水
即州前大江東流至潮州出海其水嶮惡多損舟船水
中鱷魚遇江水泛漲之時随水至舟前嶺表異錄云能
食鹿者即此也
英州
英州理湞陽縣本廣州湞縣地有湞陽之水注于湞陽
峽漢舊縣梁改為東衡州隋開皇十五年廢州為湞陽
縣屬廣州廣南偽漢乾和五年于此置英州
今領縣二
湞陽滄光
皇朝開寶六年割滄光縣來屬
州境
東西四百七十里南北三百八十里
四至八到
新置州圖經上未有至東京里數也
東至湞州河源縣分水嶺三百里東至(闕)
西至連州陽山縣界七百七十里西南至(闕)
南至(闕)北至韶州銀岡驛八十五里
東北至韶州翁源縣一百四十五里
東南八十里大驛路下至廣州上至韶州其路有風門
嶺險不通鞍馬
戶
舊戶在廣州籍皇朝戶主四千三百八十七客五百
九十二
風俗土産
並與廣州同
湞陽縣依舊四鄉本漢舊縣屬桂陽郡隋為真陽縣五
年屬洭州唐貞觀初州廢改真陽為湞陽屬廣州以湞
山為名貞子山在縣北三十里
滄光縣依舊四鄉漢縣屬桂陽郡地有洭浦唐武德五
年置洭州領滄洭翁源真陽三縣貞觀元年廢以翁源
屬韶州滄洭真陽屬廣州堯山在縣東四十五里四
面有瀑布泉傾瀉萬丈古衡州城在崇善鄉界縣西
一百步梁天監七年置隋開皇十年廢
南雄州
南雄州理湞昌縣本始興郡湞昌縣地廣南偽漢乾和
四年于此置雄州仍割湞昌縣始昌縣以屬焉皇朝
以北有雄州此加南字
領縣二
湞昌始興
州境
東西一百一十五里南北九十里
四至八到
西北至東京三千五百三十里西北至長安圖經
上未有里數東至虔州信豐縣界一百二十八里
西至韶州曲江縣界七十五里南至翁源縣桂
嶺界一百七十五里北至虔州大庾嶺八十二里
東南至虔州界一百二十八里西南至韶州曲
江縣界一百二十里
戶
縣戶舊屬韶州皇朝戶主七千七百三十八客六百
二十五
風俗
與韶州同
姓氏
(闕)
土産
出嫩石可以為鍋釡單竹練為麻可以為布
湞昌縣舊四鄉今三鄉本韶州始興縣地唐文明元年
割始興化南横山二鄉為湞昌縣在庾嶺下以水為名
廣州偽命建雄州此縣屬焉湞水源從黔州信豐縣
分流東合大庾嶺銀㟠水流入縣界至韶州合始興樂
昌水入海大庾嶺在縣北九十里鰱水在縣西十
里源出上陵江春多鰱魚因名鰱水樓船水在縣北
五十里源出庾嶺之西傍嶺横流因名樓船
始興縣東北一百里依舊四鄉本漢南漢縣地吳置始
興縣梁于此置安遠郡隋平陳郡廢縣仍隸韶州西七
里有蕭齊正階故城存大庾嶺在縣北五十六里按
南越志云始興縣去州二百里東接番禺南接永熙初
亭西接高要北接始興中宿等縣界牛鼻之山去赤岸
四十里西有夫盧山有湖冬夏恒盈每至甲戌日嘗聞
歌管鼙鼓之聲鼻天子故城鼻天子未聞也鼻天
子墓相傳云昔有人開之見銅人數十擁笏列侍器悉
是金銀寳石俄聞塜内擊鼓大呌震動山谷竟無所取
惧而返間日重往已自復矣地出鉛銅銅有毒鉛可以
為藥修仁水源出始興縣東北東橋山西面入鰱水
此水北有三楓亭又有五渡水齊時范雲為始興守至
修仁酌水而飲之因賦詩曰三楓何習習五渡宜悠悠
且飲修仁水不挹邪渚流又有邪渚正渚二水源出始
興郡
太平寰宇記卷一百六十
