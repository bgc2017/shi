欽定四庫全書
太平寰宇記卷一百七十五
宋樂史撰
四夷四
東夷四
東沃沮國
東沃沮國後漢通焉初衛滿王朝鮮時沃沮屬焉至漢
武帝平朝鮮分其地為四郡以沃沮城為玄莵郡後為
夷貊所侵徙郡於高勾麗西北至光武以其渠率為縣
侯不耐華麗沃沮諸縣皆為侯國後漢末猶置功曹主
簿諸曹皆濊人作之其諸邑落渠帥皆自稱三老則故
縣國之制也后以國小迫於大國之間遂臣屬勾麗後
以其中大人為使者使相為主領義使大加統之大加
高麗官號所謂馬加牛加狗加其所部有大小也責其
税租貂布魚鹽海中食物千里擔負致之又發其美女
以為婢妾焉魏齊王正始五年幽州刺史毌丘儉討勾
麗王宮奔沃沮遂進師擊沃沮邑落皆破之宮又奔北
沃沮一名置溝婁去南沃沮八百餘里其俗皆與南同
界與挹婁接挹婁喜乘船寇鈔北沃沮畏之夏月藏在
山巖深穴中為守備冬月冰凍船道不通乃下居邑毌
丘儉遣玄菟太守王頎追位宮盡其東界其耆老言國
人嘗乘船捕魚遭風吹數十日東到一島上有人言語
不相曉其俗嘗以七月取童女沈海又言有一國亦在
海中純女無男人或傳其國有神井闚之輒有孕又說
得一布衣從海中浮出其形如中國人衣其兩袖長三
尺又得一破船隨波出海岸邊有一人項中復有面生
得之與語不相通不食而死其城皆在沃沮東大海中
也
四至
其國在勾麗蓋馬火山之東東濱大海北與挹婁夫
餘接南與濊貊接其地東西狹南北長可折方千里
土俗物産
戶五千土肥美背山向海宜五穀善種田無大君主
有邑落長其人性質直強勇便持矛步戰言語飲食
居處衣服有似勾麗其葬作大木槨長十餘丈開一
頭為戶新死者先假埋之令皮肉盡乃取骨置槨中
家人皆共一槨刻木為主隨死者為數又有瓦䥶置
米於中編懸之於槨戶邊
挹婁國
挹婁國魏時通焉即古肅慎之國也周武王及成王時
皆貢楛矢石砮爾後千餘年雖秦漢之盛莫能致也常
道鄉公景元末方來貢獻矢石砮弓甲貂皮之屬晉元
帝初又詣江左貢石砮成帝時貢十石季龍四年方達
季龍問之答曰每候牛馬向南西卧者三年矣是知大
國所在故來焉
四至
其國不在咸山北在夫餘北千餘里濱大海南與北
沃沮接不知其北所極廣袤數千里
土俗物産
土地多山險車馬不通人形似夫餘其言語各異有
五榖牛馬麻布出赤玉好貂所謂挹婁貂是也無君
長其邑落各有大人處於山林之間土氣極寒嘗為
穴居以深為貴大家至接九梯好養豕食其肉衣其
皮冬以豕膏塗身厚數分以禦風寒夏則裸袒以尺
布蔽其前後其人臭穢不潔作厠於中圜之而居無
文墨以言語為約坐則箕踞以匙挾肉啖之得凍肉
坐其上令温煖土無鹽鐵燒木作炭灌之取汁而食
也其俗將嫁娶男以毛羽插女頭女和則將歸然後
致禮聘之婦貞而女淫貴壯而賤老初死之日即葬
之於野交木作小槨殺猪積其土以為死者之糧性
凶捍以無憂哀相尚父母死男女不哭泣有哭者謂
之不壯相竊盜無多少皆殺之雖野處而不相犯有
石砮皮骨之甲國東有山出石其利入鐵將取之必
先祈神其人衆雖少而多勇力處山險又善射弓長
四尺力弩矢用楛長尺八寸青石為鏃皆施毒中人
即死隣國畏其弓矢卒不能服也便乘船好寇盜隣
國患之東夷飲食之器皆用俎豆唯挹婁獨無法俗
最無綱紀
勿吉國
勿吉後漢通焉亦謂之靺鞨在高勾麗北亦古肅慎國
地邑落各自有長不相總一凡有七種其一號栗末部
與高麗相接二曰泪咄部在栗末之北三曰安車骨部
在泪咄部東北四曰拂湟部在泪咄東五曰號室部在
拂湟東六曰黑水部在安車骨西北七曰白山部在栗
末東南勝兵各數千而黑水部尤為勁健自拂湟以東
矢皆石鏃長二寸所居多依山水渠帥曰大莫弗腦咄
東夷中為強國皆患之孝文延興中其王遣乙力支朝
獻乙力支穪初發其國乘船遡灘河西上至太沴河沉
舡於水南出陸行渡洛孤水從契丹西界達和龍乙力
支還從其來道取得本沉舡達其國隋初靺鞨國有使
來獻謂勿吉國也西北與契丹接每相劫掠與中國懸
隔唯栗末白山為近煬帝初其渠帥度地稽率其部來
降居於柳城及遼東之役度地稽率其徒以從每有戰
功從帝幸江都尋放歸柳城唐武德三年其部落酋長
突地稽遣使朝貢以其部落置燕州拜突地稽為總管
劉黑達之叛也以戰功封晉國公又徙其部落於幽州
之昌平城會高開道引突厥來攻幽州突地稽率兵邀
擊大破之貞觀初拜右衛將軍賜姓李氏尋卒子謹行
武力絶人麟德中累遷營州都督右領軍大將軍為積
石道經略大使至上元三年大破吐蕃數萬衆於清海
之上璽書勞之乃封燕國公永淳元年卒贈幽州都督
附葬乾陵自後或有酋長自來或遣使朝貢每歲不絶
其白山部素附於高麗因牧平壤後部衆入於中國汨
咄安車骨入號室等部亦因高麗破後奔散微弱今無
聞焉縱有遣人並於渤海編戶唯黑水部全盛分為十
六部落以南北為棡地開元十三年安東護薛泰又請
於黑水靺鞨内置黑水軍續更以最大部落為黑水府
仍以首領為都督諸郡刺史隸屬焉中國置長史就其
部落監領之十六年其部落都督賜姓李氏賜名獻誠
授雲麾將軍兼黑水經略使仍以幽州都督為其押使
自此朝貢不絶舊說黑水西北有思慕靺鞨正北微東
十日程有郡利靺鞨東北十日程有窋說靺鞨亦謂之
屈設東南十日程有莫曳皆靺鞨今黑水靺鞨界至渤
海德府北至小海南至大海西至室韋南北約二千里
東西約一千里其國少馬國人步戰國多貂鼠皮尾骨
咄角白兔白鷹等初太宗謂侍臣靺鞨遠來蓋突厥降
朕之所致也昔周宣之獫狁孔熾出兵驅逐比之蚊蚋
議者以為中策漢武北事匈奴中國虛竭議者以為下
策秦始皇北築長城神人怨怒議者以為無策然則自
古以來其無上策乎朕承隋之弊而四夷歸服無為而
治得非上策乎禮部侍郎李百藥進曰陛下以武功定
四方以文德綏萬物至道所感格於天地斯蓋二儀降
福以祚聖人豈與夫周漢設策校其長短哉太宗大悦
其拂湟鐵利等諸部落自唐初天寳末亦嘗朝貢或隨
渤海使而來惟郡利莫曳皆三兩部未至及渤海寖強
黑水亦為其役至元和十一年渤海靺鞨遣使朝貢焉
土俗物産
其國有大水闊三里餘名速末水其地下濕築堤鑿
穴以居屋形家開口於上以梯出入無牛有車馬田
則耦耕車則步推有粟及麥穄則有葵水氣鹹凝鹽
生樹上亦有鹽池多猪無羊嚼米醖酒飲能致醉婦
人則布裙男子則衣猪犬皮裘頭插虎豹尾善射獵
其父母春夏死立埋之冢上作屋不令雨濕若秋冬
死以其屍捕貂貂食其肉則多獲之俗以溺洗手面
於諸國最不為潔
扶桑國
扶桑國南齊時通焉廢帝永和初其國有沙門慧深來
至荆門說云扶桑在大漢國東二萬餘里亦在中國之
東作板屋無城郭有文字以扶桑皮為紙無甲兵不攻
戰名國王為乙祁貴人第一者為大對盧第二為小對
盧第三為納咄沙國主行有鼓角導從其衣隨年改易
甲乙年青丙丁年赤戊巳年黃庚辛年白壬癸年黑嗣
王立三年不視國事自宋孝文武帝大明二年罽賓國
有比丘五人遊行至其國始通佛法像教焉
風俗物産
其土多扶桑木葉似桐初生如笋國人食之實如棃
亦績其皮為布以為衣亦以為錦有牛角甚長以角
載物至勝二十斛車有馬車牛車鹿車國人養鹿如
牛以乳為酪有赤棃經年不壊多葡萄其地有銅無
鐵不貴金銀市無租估其婚姻法大抵與中國同親
喪七日不食祖父母喪五日不食兄弟伯叔姊妹喪
三日不食設座為神像朝夕拜奠不制衰經嗣王立
三年不視國事
女國
女國惠深云在扶桑東千餘里其人容貎端正色甚潔
白身體有毛髮長委地至二三月競入水則孕娠六七
月産子女人胸前無乳項後生毛根白毛中有汁乳子
百日能行三四年則成人矣見人驚避偏畏丈夫食鹹
草如獸禽鹹草葉似邪蒿而氣香味鹹梁武帝天監六年
有晉安人渡海為風所飄至一島登山岸有人居女則
如中國人而言語不可曉男則人身狗頭其聲如犬吠
其食有小豆其衣如布築土為墻其形圓其戶如竇
文身國
文身國梁時聞焉在倭國東北七千餘里體有文如獸
其額上有三文文大直者貴文小曲者賤土俗歡樂物
豐而賤行客不齎糧有屋宇無城郭國王所居飾以金
銀珍麗繞屋為整廣一丈實以水銀雨則流於水銀之
上市用珍寳
大漢國
大漢國梁時聞焉在文身國東五千餘里無兵戈不攻
戰風俗並與文身國同而言語異
流求國
流求國自隋聞焉居海島之中當建安郡之東水行五
日而至土多山洞其王姓歡斯名渴剌兜不知其由來
有國代數也彼土人呼之為可老羊妻曰多拔茶所居
曰波羅檀塹柵三重環以流水樹棗為籓王所居其大
十六間雕刻禽獸國有四五帥統諸洞洞有小王往往
有村村有鳥了帥帥並以善戰者為之自相樹立理一
村之事男女皆以白紵繩纏頭髮從後盤繞至額婦人
以羅紋白布為帽織鬭鏤皮并雜色紵及雜毛以為衣
製裁不一織籐為笠飾以毛羽兵有兵□箭劒鼓之屬
編紵為甲或用熊豹之皮王乘木獸令人轝之而行導
從不過數十人國中好相攻擊人皆驍健善走難死而
耐瘡諸洞各為部隊不相救助兩陣相當勇者三五人
相擊射如有不勝一軍皆走遣人致謝即共和諧收其
鬭死者共聚而食之隋煬帝大業初海帥何蠻等云春
秋二時天清風靜東望依稀似有烟霧之氣亦不知其
幾千里三年帝命羽騎尉朱寬入海求訪異俗遂與何
蠻俱往因到流求國言語不通掠人并取其布甲而還
時倭國使來朝見之曰此夷邪久國人所用也帝遣武
賁郎將陳稜朝議大夫張鎮州率兵自義安浮海擊之
至流求初稜將南方諸國人從軍有崑崙人頗解其語
遣人慰諭之流求不從拒逆官軍稜擊走之追至其郡
頻戰皆敗焚其宮室虜其男女數千人而還自爾而絶
風俗物産
其人食用平無賦歛有事則均税無文字視月虧盈
而以紀時節候草枯以為年歲人深目長鼻頗類於
胡人縱年老髮多不白無君臣上下之節拜伏之禮
父子同床而寢婦人産乳必食子衣以木槽中曝海
水為鹽木汁為醋釀朱麴為酒其味甚薄遇得異味
先進尊者凡有燕會執酒必待呼名而後飲上王酒
者亦呼王名御杯同飲頗同突厥歌呼蹋蹄一人唱
衆皆和音頗哀怨扶女子上膊搖首而舞其死者氣
將絶舉於庭浴其屍以布纏之裹以葦草襯土而殯
上不起墳子為父喪數月不食肉有熊羆豺狼尤多
猪鷄無牛羊驢馬厥田良沃先以火燒而引水灌之
持一插以石為刃長尺餘闊數寸而墾之土宜播種
樹木同江表多闊鏤樹似橘而葉密條織如髮紛然
垂下氣侯與嶺南相類俗事山海之神祀以酒殽閗
戰殺人便將所殺人祭其神王之所居壁下多聚髑
髏以為佳
太平寰宇記卷一百七十五
