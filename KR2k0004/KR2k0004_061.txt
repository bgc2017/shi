欽定四庫全書
太平寰宇記卷六十一
宋樂史撰
河北道十
鎮州
鎮州常山郡今理真定縣禹貢冀州之域星分昴宿五
度周之九州蓋并州地也春秋時鮮虞國地左氏傳曰
晉荀吳假道于鮮虞杜預注云中山新市縣也戰國時
屬趙即東垣邑也又曰河北本殷之舊都也秦并天下
即秦之鉅鹿郡地漢高祖分鉅鹿置恒山郡因山為名
也吕后封惠帝子義為恒山王文帝廢義封趙幽王子
遂為趙王后改曰常山郡張晏注云恒山在西避文帝
諱改曰常山郡屬真定國后漢屬常山國魏如晉為常
山郡后魏因之后周建德六年于此置恒州領常山郡
因舊名也隋初廢郡而州存大業初州廢復立郡唐高
祖義旗初復置恒山領真定石邑行唐九門滋陽五縣
州治石邑武德元年陷竇建德四年賊平徙治所于真
定省滋陽又割廉州之藁城来屬天寶元年改為常山
郡乾元元年改為都督府元和十五年避穆宗諱改為
鎮州梁因唐置為成德軍節度使唐同光初改為北都
其年復為成德軍晉天福七年改為恒州順德軍以安
重榮叛命初平故也漢天福十二年復為成德軍皇朝
因之
元領縣十今十三
真定藁城石邑獲鹿井陘平山靈夀
行唐九門鼔城
元氏趙州割出欒城趙州割出束鹿深
州割出
州境
東西二百一十里南北二百七十里
四至八到
西南至東京九百五十里西南至西京一千一百
三十里西南至長安一千九百九十里東至定
州一百二十四里南至趙州一百里西至太原
府五百一十六里北至蔚州四百九十里南北
至定州鼓城縣一百九十里西至太原樂平縣屈
曲三百二十四里西北至代州五百四十里東
北至定州五百四十里
戶
唐開元戶四萬二千六百九十四皇朝戶三萬八千
四百七客一萬五百七十
風俗
通典云山東之人性緩尚儒仗氣任俠漢書曰燕趙
之人敢於急難是也冀部天下上國聖賢之藪澤其
人剛狠無賓序之禮丈夫相聚遊戲悲歌慷慨起則
椎剽掘塜作姦巧多弄物為倡優女子彈絃遊媚富
貴又云邯鄲北通燕涿土廣俗襍大率情急高氣勢
輕為奸嫁娶送死奢靡不事農商患其剽悍故冀州
之部盜賊常為他郡劇又云仕宦不偶值冀州部言
人剽悍
姓氏
中山郡五姓旻甄焦楊藺
人物
樂毅其先樂羊人為魏文侯將封靈夀子孫因家焉
毅使子燕委質為臣以為亞卿後奔趙為望諸君
李康字蕭遠中山人撰運命論入文選
土産
恒山瓜子羅孔雀羅春羅
隋圖經真定縣棃味為天下最
真定縣舊二十一鄊本漢中山國之東垣邑也十三州
志云真定本名東垣河東有垣縣故此加東高帝紀曰
高帝十年代相陳豨反十一年豨將趙利守東垣高祖
攻之不下卒罵上奴城降卒罵者斬因改曰真定屬恒
山郡武帝以為真定國后漢復為縣屬常山郡后燕慕
容垂都之後徙盧奴隋開皇三年縣屬恒州唐朝改為
中山縣今復為真定大茂山隋圖經云大茂山恒山
之異名也山南俗謂之太白山是蒲澤酈元注水經
云滹沱河水又東經常山城北又東南為蒲澤濟水有
梁焉俗謂之蒲澤口滋水去縣三十里水經云滋水
縣東又至新市縣入滹沲河新市故城漢立新市縣
故城在今縣東北飛彭城隋圖經云飛彭城黃岸水
經其内常山大龜晉長沙王封常山至國穿井四尺
魏太武出關登常山北望安樂壘嘉其美名遂移都於
壘今郡是也三將宅謂藺相如廉頗李牧皆為趙襄
王將今郡宅皆存故權城即古之捷鄊也在縣北二
十里后漢建武元年賈復破青犢于射犬又北與五校
戰於真定大破之即此地也滹沱河在縣北一里
藁城縣東南五十八里元十五鄊本漢舊縣屬真定國
后漢改屬鉅鹿郡晉省后魏重置高齊改為高城縣隋
開皇十八年改為槀城縣兼立廉州以所管藁城鼓城
二縣屬欒州后州廢仍移藁城入廢州城今縣是也
廢舊縣城在今縣西西壘城古之肥子國白狄别種
也漢立西壘城故城在今縣西南滹沱水在縣東二
十九里
石邑縣西南三十里舊十五鄊本戰國時中山國之石
邑也史記武靈二十一年改中山取石邑縣屬常山郡
故城在今縣西北謂之人文城隋開皇三年移定州之
石邑縣于方夏村置改屬恒州韓信山隋圖經云山
團俗呼為韓信臺又呼為土門口西入井陘即向太原
路是也汶水一名童水注水經云汶水出常山郡即
石邑縣也韓信城韓信破趙駐軍於此鹿泉水一
名井陘水南去縣十里趙佗墓在縣北十三里南越
王趙佗真定人僭號南越漢文帝為其先人置守冡昆
弟在者存問之佗遂黃屋左纛而稱臣
獲鹿縣東南九十五里舊七鄊本漢石邑縣地屬常山
郡隋開皇十六年置鹿泉縣於此有鹿泉水屬并州大
業二年省義寧初重置還并州至德二年改名獲鹿
飛龍山在縣西南四十五里一名封龍山十六國春秋
前趙錄云王浚遣祁弘率鮮卑討石勒戰於飛龍山下
勒兵大敗酈元注水經云汶水東經飛龍山北是井陘
口今又名土門趙記云每歲疾風電雹雨東南而行俗
傳此山神女為東海神兒妻故歲一往来今祠林盡壊
而三石人猶存衣冠全具其北即張耳故墟耳山上有
水周迴四十步俗呼為龍泉大翮山隋圖經云鹿泉
縣有大翮山昔有二書生得道化為二鶴冲天墮二翮
于此山故得名□山今名抱犢山韓信伐趙使輕騎
二千人持赤幟從間道萆山而望后遂呼為萆山后魏
葛榮之亂百姓抱犢而上故以為名井陘口今名土
門口在縣西南十里即太行八陘之第五陘也四面高
中央下似井故名之韓信擊趙欲下井陘成安君陳餘
聚兵井陘口號二十萬李左車說餘曰臣聞千里饋糧
士有饑色今井陘之道車不得方軌騎不得成列師行
數百里其勢糧食必在後願足下&KR1421;臣兵三萬人從間
道絶其輜重足下深溝高壘勿與戰彼前不得還吾兵
絶其后野無可掠不至十日兩將之頭可致麾下成安
君儒者不從故敗鹿井出井陘口南山下
井陘縣西北九十里舊五鄊穆天子傳曰天子獵于鉶
山即此注云燕趙謂山脊為陘本漢縣屬常山郡史記
云秦始皇十八年大興兵攻趙王翦將上地下井陘韓
信張耳東下井陘擒成安君即此地井陘山在縣東南
八十里四面高中央下如井故曰井陘漢屬常山郡隋
開皇三年罷郡以縣屬恒州十六年于縣置井州大業
二年廢州復為縣唐武德初重立井州貞觀十七年州
廢改為井陘縣屬恒州今縣城當控扼之要也錦蔓
水在縣西南八十里韓信擊趙使萬人先行背水為陣
信曰陷之死地而后生謂此水也
平山縣西北八十里舊七鄊本漢蒲吾縣北屬常山郡
后漢於此立房山縣魏以来廢開皇十六年又置房山
縣以縣西北山為名其城内實外險一名嘉陽城義寧
元年置房山郡唐武德元年置嶽州房山縣一四年州
廢縣屬恒州至德元年改為平山仍以恒州為平山郡
房山隋圖經云嶺山有王母祠甚靈俗號為王母山
后漢章帝元和三年幸趙祠房山即謂此也在縣西北
五十里濊水出焉亦謂石臼水又謂之鹿水出行唐東
入博陵謂水刁溝一謂之架□水又從此過石潼山南
流入滹沱河前慕容雋時房山王母祠前大樹自拔根
下得玉圭璧八十三顆光色精竒雋以為神嶽之命遣
尚書叚勤以太牢祭之每祀有一虎往来祠側性頗馴
狎不害於物在縣東二十里
靈夀縣西南五十里舊一十五鄊本中山國土地十三
州志云靈夀中山桓公新都系本又云中山武公居顧
桓公徙靈夀按中山武公本周之同姓其后桓公不恤
國政晉太史餘見周王王問之諸侯孰先亡對曰中山
之俗以晝為夜滛昏康樂以臣觀之中山之君其先亡
乎其后魏樂羊為文侯將攻拔中山封之靈夀史記趙
武靈王以惠文王三年滅中山遷其君尚於膚施是也
漢於此置靈夀縣屬常山郡義寧元年置燕州武德四
年州廢縣屬井州七年州廢屬恒州舊縣城在今縣
西北即古邑城晉移於此今廢城尚存滹沱水在縣
西南二十里石潼山小而峻三面削絶一謂五岳山
又為五臺之稱五峯在縣西北形𩔖臺觀學道者多
居之有精舍即文殊行道之所也又有袈裟水出焉云
五臺峻峙唯南面粗可躋陟衛水禹貢曰恒衛既從
大陸既作水經云衛水出常山靈夀縣西東北入於滹沱
河派水經白羊山山之下有白石如羊頭角身足粲
然逼真從行唐縣東過温水入房山界也牛飲山莬
臺岡在邑界
行唐縣北七十里舊八鄊本趙南行唐邑史記云趙惠文
王八年城南行唐秦為真定地漢初割真定地置為縣
因舊名后漢因之屬常山郡后魏去南字為行唐縣太
和十四年置唐郡於此孝昌四年復行唐縣於舊城即今理
是也唐長夀二年改為章武縣神龍初仍舊為行唐縣
至大歷三年於此置恒州以界内洹水為名割恒州靈
夀定州恒陽二縣以隸焉至九年廢洹州縣復舊梁開
平二年改為章武縣后唐同光初復舊晉改為永昌縣
漢復舊名滋水在縣北十六里隋圖經云行唐縣滋
水經其境鹿水隋圖經云行唐縣鹿水東入謂之水
刁溝經石潼山仙人巖晉太康地志記云故行唐縣
西北有仙人巖滹沲水出州西至忻口而東出房山
縣界其源自派山下理所湁潗兩渠至下博非方舟不
濟矣井水經注云行唐城上西南隅有大井若輪水
深不測王山祠水經云行唐城内北門東側祠後有
神女廟前有碑其文曰王山將軍故燕冀之神童後為
城神聖女者此土華放石神夫人之元女趙武靈王初
營斯邑城彌載不立聖女發嘆應與人俱遂妃神童潛
刊真石百堵皆興不日而成故祀此神后之靈應不冺
焉夫人城晉太康記曰行唐縣北二十里有夫人城
即王神女所築
九門縣東三十里舊八鄊本戰國時趙邑戰國策云本
有九室而居趙武靈王改為九門縣史記云趙惠文王
二十八年藺相如城九大城是也漢於此置九門縣屬
常山郡高齊省隋開皇六年重置唐義旗初舉於此置
九門郡后廢以縣屬恒州抱犢山隋圖經云九門縣
有抱犢山在新市城西通藺相如故宅故屈而避之
望風臺趙武靈王築以望齊及中山亦曰寒臺是也
滹沲水在縣北四十九里滋水北去縣二十里
元氏縣本趙公子元之封邑也史記云趙孝成王十一
年滅元氏漢於此置元氏縣漢書地理志元氏縣屬常
山郡后漢光武北征彭寵隂后從行生明帝於元氏傳
世章帝幸元氏祠光武顯宗於始生堂皆奏樂用新詩
復元氏租賦晉書地道志改屬趙國其常山郡移理於
真定府常山故城漢為郡其廢成在今縣西黃石山
水經云槐水出黃石山山連邑界贊皇山别阜飛龍
州在縣西北五十里
欒城縣西十五里元十三鄊本漢關縣屬常山郡後漢
省后魏太和十一年於漢關縣故城置欒城縣取平棘
縣舊欒城為名屬趙郡隋屬欒城又改屬趙州唐大歷
三年與定州鼓城同隸恒州新汲水在縣西北二十
里
束鹿縣舊二十二鄊本漢西梁縣地屬鉅鹿郡按今縣
南六十里有西梁城尚存又郡國縣道記西梁故城一
名五梁城城有二重后漢并入扶柳縣隋開皇三年於
此置安定縣屬定州十八年置鹿城郡取縣束鹿城為
名屬冀州唐貞觀元年改隸深州至德二年改為束鹿
今屬鎮州衡漳水在縣北十里今名衡水亦名苦水
西南自趙州寧晉縣界流入滹沱水在縣西北四十
五里大陸澤在縣南十里貫城漢為縣廢城在今
縣西南(註)貫音古亂切鄗縣漢邑名廢城在縣東
鄔(註)鄗音若堯切
鼓城縣東北九十五里舊十二鄊本春秋鼓子之國蓋
白狄别種也漢下曲陽縣之地春秋左氏傳曰晉荀吳
圍鼓杜預注云鉅鹿下曲陽縣有鼓聚是也十三州志
云中山有上曲陽故此加下隋開皇六年分藁城地於
下曲陽故城東五里置昔陽縣屬定州即今縣是也十
年改屬廉州十八年改昔陽縣為鼓城蓋取古鼓國以
為名唐貞觀元年廢廉州改屬定州大歷三年又與趙
州欒城縣同割以隸恒州雷源中山記雷河溝水源
出鼓城縣臨平故城漢為縣廢城在今縣東南下
曲陽城亦漢廢縣城今在縣西滹沱水在縣北十三
里魏收墓在縣北七里后漢京觀在縣北七里后
漢皇甫嵩攻黃巾賊張角弟寶於下曲陽斬首十餘萬
築為京觀
太平寰宇記卷六十一
