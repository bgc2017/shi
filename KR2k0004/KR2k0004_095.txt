欽定四庫全書
太平寰宇記卷九十五
宋樂史撰
江南東道七
睦州
睦州新定郡今理延德縣禹貢揚州之域春秋時屬吳
後屬越尋復屬楚至秦為鄣郡之地漢又為丹陽郡地
後漢後並屬吳郡吳志漢建安十三年大帝使威武中
郎將賀齊討丹陽黟歙縣賊平定之分歙為始新新定
黎陽休陽四縣與黟歙凡六縣因立新都郡理始新縣
屬揚州晉太康元年改新都為新安郡新定縣為遂安
縣隋平陳廢郡為新安縣省遂安縣仁壽三年割杭州
桐廬并復立遂安縣仍改新安為雉山以三縣置睦州
取俗阜人和内外輯睦為義輿地志云郡城即賀齊所
築煬帝廢州為遂安郡唐武德四年又置睦州領雉山
遂安二縣七年廢嚴州之桐廬縣來屬又改為東睦州
八年去東字舊管縣三治雉山萬歲登封移治建德天
寶元年改為新定郡乾元元年復為睦州皇朝因之
元領縣六
建德桐廬壽昌遂安分水清溪
州境
東西三百九十里南北三百二十里
四至八到
東北至東京二千四百三十五里北至西京二千
八百五十五里西北至長安三千九百一十五里
東至杭州三百一十五里南至婺州陸路一百
一十五里水路一百八十里西至歙州三百六十
三里北至杭州界二百七十里東北至婺州界
一百八十里西南至衢州三百一十里西北至
歙州三百一十里東北至杭州三百一十里
戸
唐開元戸二萬二千七百皇朝管戶主客都一萬
二千二百五十一
風俗
同歙州
人物
嚴子陵戴顒
土産
交梭紗竹簟絲布鳩坑團茶麥門冬
建德縣舊十六鄉今九鄉吳黃武四年分富春縣之地
置吳郡以封孫皓為侯甘露元年孫皓于水濱得大鼎
進之吳後主因改寳鼎元年封孫皓為建德侯隋末立
郡于此三雄山郡國志云山有顯庭石門故關多牛
馬跡在石上是也都督山郡國志云山極高峻臨江
以占吉凶石若崩墜水内者死半山而止者去住消散
至水際者免又有承金山相次以占焉七里灘即富
春渚是也界山郡國志云山欲雨則聞鐘鼓聲與人
擊之聲無異公山江水郡國志云有橘從水自然泛
來行人噉之恣飽則可將去則病
桐廬縣東北一百五里舊管二十一鄉今十八鄉漢為
富春縣地吳黃武四年分富春縣置此耆舊相傳云桐
溪有大猗桐樹垂條偃蓋蔭數畝遠望似廬遂謂為桐
廬縣也白石山山有印渚渚多巉石嚴陵山輿地
志云桐廬有嚴陵山境尤勝麗來岸是錦峯繡嶺即子
陵所隱之地因名戴山宋徵士戴顒所隱處也嚴
子陵釣壇縣南大江側壇下連七里瀨按東觀漢記云
光武與子陵友善及登位忘之陵隠於孤亭山垂釣為
業時主天文者奏每日出帝星有客星同流帝曰嚴子
陵耳訪得之陵不受封今郡有臺并壇亦謂嚴陵瀨謝
靈運過七里瀨詩云石淺水潺湲日落山照耀杜牧詩
云州在釣臺邊也桐溪一名紫溪水木泉石相映自
桐溪至於潛有九十六瀨第二即嚴陵瀨也
壽昌縣西南一百一十里舊十鄉今五鄉秦歙縣地漢
為富春之境屬丹陽郡隋仁夀三年改新安為雉山縣
以桐廬遂安三縣置睦州是也唐永昌元年改為壽昌
縣載初元年廢神龍初又置之雉山在縣西三里
天井山輿地志云壽昌縣有天井山將降雨頂上輒有
鐘鼓之聲
遂安縣西南一百九十里舊十五鄉今八鄉漢建安十
三年分歙縣南鄉安定里為新定晉太康元年改新定
為遂安隋平陳廢仁夀中復
分水縣北一百八十五里舊十四鄉今六鄉本桐廬縣
之西鄉也唐武德四年析桐廬縣以置之至如意元年
改為武縣因界内武盛山以為名神龍元年又改為分
水縣取桐廬江水中分為名
清溪縣西一百六十五里舊二十四鄉今十六鄉在梁
陳之代為新安縣地唐開元二十年改為還淳縣至永
眞元年十二月改為清溪縣避憲宗名也錦沙村按
新安記云錦村傍山依壑素波澄映錦石舒文冠軍吳
喜聞之而造焉鼓枻遊泛彌旬忘返嘆曰名山美石故
不虚賞使人喪朱門之志
秀州
秀州理嘉興縣本蘇州嘉興縣地晉天福四年于此置
秀州從兩浙錢元瓘之所請也仍割嘉興海鹽華亭三
縣并置崇德縣以屬焉
領縣四
嘉興華亭海鹽崇德
州境
東西三百一十八里南北九十一里
四至八到
圖經上未有至東西京里數東至大海二百一十
里南至杭州硤石鎮為界六十里西至杭州二
百一十九里北至蘇州一百四十二里圖經上未
有四至八到
戶
舊戶載蘇州籍皇朝戸主客二萬三千五十二
風俗
與蘇州同
人物
與蘇州同
土産
與蘇州同
嘉興縣舊五十鄉今三十二鄉地本秦由拳縣吳錄地
理志吳王時地名長水秦改曰由拳漢書地理志屬會
稽續漢書郡國志屬吳郡吳大帝黃龍三年嘉禾生於
由拳改縣曰禾興後以太子名禾改為嘉興隋廢唐武
德七年復置九年省入吳縣貞觀八年復置蘇州府皇
朝割屬秀州禦兒按吳越分境越國西北置禦兒與
吳分為界通典注云在嘉興縣南有地名禦兒也國語
曰吾用禦兒臨之今俗作語字蘇小小墓在縣前晉
朝歌姬蘇小小死亭灣縣北七里有死亭灣即朱買
臣為内史衣錦還鄉其妻羞死于此故號曰死亭灣
朱買臣冢在縣東九州要記云此收魂葬處極高大其
真冢在洛陽北市東南天街中有碑云是朱買臣冢
秦望山九州要記始皇登此山望海因以名始皇碑在
嘉興縣吳主立于長水縣土人謠曰水市出天子始皇
東遊從此過見人乘舟水中交易應其謠遂改由拳縣
故由拳縣在今縣南五里秦始皇見其山有王氣出
使諸囚合死者來鑿此山其囚倦並逃走因號為囚倦
山因置囚倦縣後人語訛便名為由拳山其處出好紙
縣廢後唯一嚴磯在東會骸山九州要記古有金牛
入此山皋伯通兄弟鑿山取牛山崩二人同死此穴中
因曰會骸山
海鹽縣南九十里十鄉本吳縣武原鄉秦置海鹽縣漢
因之屬會稽又按吳郡記云海濱廣斥鹽田相望即海
鹽與鹽官之地同也隋初置唐武德七年廢景雲二年
又置先天元年廢開元五年又置治在吳禦城
華亭縣東一百二十里舊十鄉今一十七鄉本嘉興縣
地唐天寶十載置因華亭谷以為名華亭谷輿地志
云吳大帝以漢建安中封陸遜華亭侯即以其所居為
封谷出佳魚蓴菜又多白鶴清唳故陸機嘆曰華亭鶴
唳不可復聞二陸宅吳地記云宅在長谷谷在吳縣
東北二百里谷周迴二十餘里谷名華亭陸機嘆鶴唳
處谷水下通松江昔陸遜陸凱居此谷吳志云漢廬江
太守陸康與袁術有隙使侄遜與其子績率宗族避難
於是谷谷東二十里有崐山父祖墓焉故陸機思鄉詩
曰彷彿谷水陽婉孌崐山陰崐山有吳相江陵昭侯陸
遜墓
崇德縣西南一百八十里元九鄉置州之時析嘉興之
崇德等九鄉于義和市置縣以鄉為縣名
嘉興監
嘉興監本秀州嘉興縣煎鹽之所皇朝升為監
太平寰宇記卷九十五
