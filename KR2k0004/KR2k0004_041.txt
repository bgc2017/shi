欽定四庫全書
太平寰宇記卷四十一
宋樂史撰
河東道二
汾州嵐州
汾州
汾州西河郡今理西河縣禹貢雍州之域其在虞舜至
周之代皆屬并州春秋時為晉地昔金天氏之後臺駘
能業其官宣汾洮也又高陽之後封為晉國六國時屬
趙趙世家云秦侵我西河中陽是也秦并為太原郡之
地兩漢至晉為西河國漢文帝為代王都於中故介休
縣東南中都城是也後漢晉陽魏黃初三年於漢兹氏
縣置西河郡後魏於西河郡兼置汾州取汾河為名北
齊又改為南朔州後周改曰介州隋初亦如之大業中
廢州後為西河郡義旗初依舊領隰城介休孝義平遥
四縣後割介休平遥二縣為介休郡武德元年以介休
郡為介州西河郡為浩州三年改浩州為汾州仍割并
州之文水來屬貞觀元年省介州以介休平遥二縣來
屬文水還并州十七年以廢呂州之靈石來屬天寳元
年改為西河郡乾元元年復為汾州
元領縣五
西河平遥介休孝義靈石
州境
東西一百六十里南北二百八十六里
四至八到
東南至東京九百里東南至西京九百三十里
西南至長安一千九百里東至潞州四百四十里
南至晉州三百九十里西至石州一百六十里
北至交城七十四里東南至管下孝義縣四十
里西至隰州二百七十里西北至嵐州中間有
界相隔山路險隘未詳里數東至太原府一百七
十里
戶
唐開元戶五萬三千七十六皇朝戶主一萬五千一百
八十九客二千三十九
風俗
與并州同
姓氏
西河郡出四姓任臨欒相里
人物
唐叚文昌西河人宰相
土産
龍鬚席石膏賦麻布
西河縣舊二十七鄉今八鄉本漢兹氏縣也曹魏於此
置西河郡晉改為國仍改兹氏為隰城縣今有美稷鄉
漢美稷縣地唐貞觀二年改隰城縣為西縣今城内有
西河王斌碑文字殘缺謁泉山在縣東北四十里一
名隠泉山上有石室去地五十餘丈頂上平地可十頃
相傳以為子夏石室文水西南自并州文城縣界流
入文湖一名西河泊在縣東十里水經云文水經兹
氏故城東南為文湖多蒲魚之利八門城在縣十
五里十六國春秋云劉元海遣將喬崧攻西河縣因築
此城以自固高九丈有八門俗亦名八門城臨汾宮隋
大業十四年帝北巡至五原夏四月勅於汾州北四十
里於臨汾水起汾陽宮即管涔山汾河源所出之處當
盛暑之時臨河盥潄即凉風凛然八九月其地多雨經
夏罕晴一日之中倏忽而晴晴雨未曾經日雖高嶺千
仞嶺山居人掘地二三尺深即清泉用之比干山在
縣北一百一十里卜商祠在縣四十里
孝義縣東南三十五里舊二十鄉今八鄉本漢兹氏縣
地曹氏移西河郡中陽縣於今理永嘉後省入隰城後
魏又分隰城於今靈石縣東三十里置永安縣唐貞觀
元年以縣名涪州同改為孝義因縣人鄭興有孝義故
以為名勝水在縣南一里團城在縣西北十八里
後魏築以防稽胡其城紆曲故名團城魏文侯墳在
縣西五里段干木墓在縣東北二十五里雀鼠谷
冀州圖云在縣南二十里長一百一十里至臨汾郡霍
邑縣界汾水出於谷内南流入河即周書調鑒谷板
谷在縣東北三十八里虞虢二城相傳晉滅虞虢遷
其人於此築城以居之左部城在縣南二十五里
辰城在縣北十里此本虢城也六壁府後魏書曰太
平真君五年討胡人於六壁即此城也俗以城有六面
因以為名在縣西八里
平遥縣東南八十里舊三十鄉今四鄉本漢平陶縣地
屬太原郡晉改隸太原國後魏以大武帝名燾改平陶
為平遥隋屬西河郡義寧元年於介休郡平遥縣屬焉
唐武德元年於此置介州縣不改貞觀二年省州縣入
汾州中都故縣在縣西四十二里屬太原郡漢文帝
為代王都於此謁戾山在縣東南四十五里一名麓
臺山山海經云謁戾之山嬰侯之水出於其隂侯甲
水按冀州圖云侯甲水起北遥北流入太原界是京
陵在縣東北七里禮記趙文子與叔譽觀於九泉即此
處也注云九原卿大夫之墓地有城即周宣王所築漢
曾立京陵縣焉
介休縣東南二十里舊二十六鄉今十二鄉本秦漢之
舊縣在介山西北因以名之後魏明帝時為胡人所破
至静帝更修築遷朔州軍人鎮之因為立南朔州仍屬
汾州高齊省介休入永安縣周武帝省南朔州復置介
休縣宣帝改介休為平昌縣隋開皇末又改平昌縣為
介休縣義寧元年于縣置介休郡唐武德元年改郡為
州貞觀元年州廢縣歸汾州汾水在縣北十二里
介山一名横嶺地名綿上左傳晉侯賞從亡者介子推
不言禄禄亦不及遂與母偕隠而死晉侯求之不獲以
綿上為之田曰以志吾過且旌善人杜注介休縣南有
地名綿上此山即綿上田之故地漢以為縣郡國志云
介山上有子推冡并祠存雀鼠谷在縣西十二里
昭餘祁呂氏春秋云大昭又名漚澤周禮并州藪俗名
鄔城泊是按藪自太原祁縣連延西接至此板橋城
郡國志云劉淵擊劉琨於此中都城冀州圖云中都
縣城東北五里春秋昭公二年晉侯執齊無宇於中都
是此郭林宗冡在縣東南二十里周武帝時除天下
碑詔特留
靈石縣南一百二十里舊六鄉今八鄉本漢介休縣地
隋開皇十年因巡幸傍汾開道取其平直得石文曰大
道好吉因分置靈石縣以今縣西獲瑞石為名今縣東
南有高壁嶺雀鼠谷汾水關皆汾西險固之所静巖
山在東北二十里即太岳也下有五龍泉即文公封介
推綿上之田是也介山在縣東北三十里汾水在
縣北十步深一丈闊三丈北自汾州介休縣界流入經
絳郡西南流入河水經云汾水又南過冠爵津與桐水
合按注云汾水關名也在雀谷一名爵津谷俗謂之雀
鼠谷靈泉郡國志云嶽廟下有靈泉即五龍水是也
以供祭祀鼓動即泉流聲絶即水竭嶽廟冀州圖云
綿上田岳廟甚靈鳥鵲不栖其林猛獸常守其庭賈
河堡在縣南三十五里義寧元年師次霍邑隋將宋金
剛拒不得進屯軍賈胡堡會林神語曰若向霍邑當東
傍山取路八日兩止我當助力破之高祖使人視之果
有微路笑曰此神不欺趙襄子豈負吾哉後如其言
嵐州
嵐州樓煩縣今理宜芳縣禹貢冀州之域歴代所屬與
并州同春秋時晉國之分晉滅後為胡樓煩王所居趙
惠文王滅樓煩而有其地以為縣其後北境屬燕秦為
太原郡地在漢即汾陽縣漢末其地無郡邑曹魏遂立
新興郡於此西晉末為劉元海之趙地石勒為後趙永
和六年冉閔滅之即為魏地尋屬前燕後為苻堅併之
堅敗後魏道武帝克并州圍中山遂有其地後魏末於
此置嵐州因界内岢嵐山以立名隋大業中於静樂縣
界置樓煩郡唐武德四年平劉武周置東會州領嵐城
縣又以北和州之太和縣來屬其年分嵐州城置會合
豐潤二縣仍自故郡城移嵐州於廢東會州置嵐州舊
領岢嵐一縣移舊嵐州其年又以北管州之静樂縣來
屬七年置臨津縣九年省合會岢嵐太和三縣貞觀元
年改臨津縣為合河三年又置太和縣八年又省天寳
元年復為樓煩郡乾元元年復為嵐州
元領縣四今三
宜芳静樂合河
一縣割出
嵐谷入岢嵐軍
州境
東西三百二十里南北二百七十八里
四至八到
東南至西京一千二百二十里東南至東京一千
一百里南至長安取太原路一千五百八十里
東至忻州二百四十里南至石州二百三十里
西至勝州界一百八十里西至麟州三百里北
至朔州三百里東南至太原府二百五十里西
南至銀州三百里西北至勝州一百九十里東
北至代州三百里東北至朔州三百七十四里
戶
唐開元戶一萬七百二十六皇朝戶主二千七百三
十客一千四百七十二
風俗
與忻州同又與代州同
人物無
土産
智母五色龍骨术松栢木熊皮貢食蜜
麻
宜芳縣舊一十三鄉今六鄉本漢汾陽縣地屬太原郡
後魏宋於今縣北置岢嵐縣隋開皇十八年改為汾源
縣大業四年改汾源為静樂縣八年分静樂縣置嵐城
縣屬樓煩郡唐武德四年改為宜芳縣屬會州六年省
會州改屬嵐州故郡城即魏置於此武德中改為岢
嵐鎮大定中加兵三千其後李迥秀又加兵六千號為
岢嵐軍開元後廢論者以此為突厥之要衝不可廢鎮
故有河北之亂秀容城即漢汾陽縣城劉元海所築
元海感神而生姿容秀美故自目其城在郡西南三十
里羊腸坂石凳縈委羊腸又古積粟之所也岢嵐
山後魏以山名邑在縣九十八里高二千餘丈與雪山
相接岢嵐鎮在縣西北九十八里
静樂縣東四十五里舊十鄉今三鄉本漢汾陽縣地城
内有堆阜三俗名三堆城後漢末屬九原縣開皇三年
自今宜芳縣北移岢嵐鎮於三堆城十八年改為汾源
縣大業三年改為静樂縣唐武德四年於縣置管州五
年改為北管州因管涔山為名六年縣屬嵐州聖人
山有古仙之跡故有此號繋舟山在古秀容界堯遭
洪水繋舟於此山因以名之管涔山在縣北一百三
十里一名菅涔山山海經云汾水所出涔音岑菅音姦
土人云其山多菅草或以為名又為管字前趙緣劉元
海族子曜嘗隠於管涔山夜有二童子入跪曰管涔王
使小臣奉謁趙皇帝獻劍一口置在前拜而去以燭視
之劍長二尺光澤非常背有名曰神劍服御除衆毒曜
遂服之劍隨變為五色壺口山禹貢曰壺口治梁及
岐漢書曰山在北屈東南水經云在北屈縣故城北十
里燕京山水經桑乾水潛通太原汾陽縣北燕京山
之天池也風山水經注云風山其上有穴如輪風氣
蕭瑟冬夏長不止按九州志云馬邑之地風多寒沍水
長深二丈白鳥山山海經云白鳥山其陽出玉其隂
出鐵樓煩城冀州圖云樓煩城在縣東北七十里史
記云樓煩匈奴國趙武靈王有鹽官是也三堆城在
縣南八十里故縣城於此置城内有堆阜三因以為名
長城隋圖經云因古跡修築長城起合河縣北四十
里東經幽州延袤千里汾陽宮大業四年置末年廢
在縣北三十里大河河水北從馬邑界南流至臨泉
入離石郡界天池俗名祁連泊在東北一百四十里
周廻八里水經注桑乾水潜通太原汾陽縣北燕京山
之天池池在京山之上俗謂之天池陽旱不耗隂霖不
溢常有人乘車大風飄之於水有人獲其輪於桑乾泉
其水澄停鏡静潭而不流若安定朝那之湫淵池中常
無片草或風籜淪水輒有小鳥翠色投池啣出若會稽
之松鳥也隋煬帝常於池南立宮每至夜風雨輒吹破
宮竟不成今池側有祠謂之天池祠也汾水周禮職
方冀州其浸汾按水出縣北管涔山東流入太原郡界
合河縣西一百八十里舊五鄉今四鄉本漢汾陽縣地
後魏於蔚汾谷置蔚汾縣屬神郡隋開皇三年罷郡屬
石州大業二年改為臨泉縣四年屬樓煩郡唐武德四年
改為臨津縣屬嵐州貞觀元年改為合河縣以城下有
蔚汾水西與黃河合故曰合河黃河在縣西二里
合河圖經云蔚汾水與黃河合故曰合河在縣城下
合河關在縣北三十五里蔚汾關在縣東七十里
隋長城在縣北四十里東經幽州延袤千里開皇十六
年因古跡修築
太平寰宇記卷四十一
