欽定四庫全書
太平寰宇記卷一百八十四
宋樂史撰
四夷十三
西戎五
高附國
高附國後漢時通焉在大月氐西南亦大國也其俗似
天竺而弱亦善服賈販富於財所屬無常天竺罽賓安
息三國強即得之弱則失之(註)後漢史云先未嘗屬月
氏前漢書以為五歙侯數誤矣
大秦國
大秦國一名犁鞬(註)居言切一云漢時犁靬國又名
拂菻國後漢時始通焉其國在西海之西亦云海西國
其王理安都城宫室柱梲皆以水晶琉璃為之貴臣十
二共理國事其王無常人簡賢者立之國有異災及風
雨不時即共廢之有鳥似鵝其毛綠色常在王邊倚枕
上坐每進食有毒其鳥輒鳴戶十餘萬南臨大海城東
面有一大門高二十丈飾以黃金凡有大門三重第二
門之樓懸一大秤以金丸十二枚屬於衡端以候日之
十二時為一金人其大如人立於側每至一時其金丸
輒落鏗然有聲金人即應聲引唱以記日時毫釐無失
其殿以瑟瑟為柱黃金為地象牙為門扇香木為棟梁
無瓦以白石塗屋上如白玉焉其地平正人居星布東西
南北各數千里有四百餘城小國役屬者數十西有大
海海西有遲散城王城有官曹部領而文字習胡人皆
髦頭而衣文綉亦有白盖小車旌旂之屬及十里一亭
三十里為一置一如中土州邑地多獅子遮害行旅不
百餘人持兵器輒為所食其國常欲通使於漢塗經大
海商客往来皆齎三歲糧是以至者稀桓帝延熹初大
秦王安敦遣使自日南徼外獻象牙犀角瑇瑁始乃一
通焉其所表貢並無珍異疑傳者過焉至晉武帝太康
中其王遣使貢獻或云其國西有弱水流沙近西王母
所居處幾於日所入也隋煬帝欲通之竟不能致貞觀十
七年其王波多力遣使貢赤頗黎綠頗黎石綠金精等物
後臣屬大食國焉乾封二年其國遣使貢底乜伽開元
七年遣吐火羅大首領貢獅子羚羊二遣僧来朝貢(註)
外國圖云從隅臣北有國亦名大秦其種長大身丈五
六又杜還經行記云拂菻國在婼國西隔山數千里亦
曰大秦其人顔色紅白男子悉着素衣婦人皆服珠錦
好飲酒尚乾餅名工乃善織絡或有俘在諸國守死不
改鄉風琉璃妙者天下莫比王城方八十里四面境土
各數千里勝兵約有百萬常與大食相禦西枕西海南
枕南海北接可薩突厥西海中有市客主同和我往則
彼去彼来則我歸賣者陳之於前買者酬之於後皆以
其直置諸物旁待領直然後收物者曰鬼市又聞西有
女國因感水而生之云摩隣國在婆薩羅國西南渡大
積行二千里至其國其人黑俗獷少米麥無木草馬食
乾魚人食骨莽即波斯棗也瘴癘特甚諸陸行之所經
也戎則一種法有數般有大食法有大秦法有尋尋法
其尋尋蒸報於諸國之中最甚當食不語其大食法者
以子弟親戚而作判典從有微國不至相累不食狗猪
驢馬等肉不拜國王父母之尊不信鬼神祀天而已其
俗每七日一假不買賣不納飲酒謔浪終日其大秦善
醫目及痢或未病而先見或開腦出蟲
四至
從條支西渡海曲近萬里約去長安四萬里東南與
波斯接地方萬里
土俗物産
其人長大平正𩔖中國故謂之大秦或云國本中土人
也駭鷄犀(註)抱朴子云通天犀有一白理如綖以
盛米置羣鷄中鷄若欲啄米輒驚去故南人名為駭
鷄犀合會諸香煎汁以為蘇合土多金銀其寳夜
光璧明月珠琥珀琉璃神龜白馬朱鬛瑇瑁元熊赤
螭辟毒鼠大貝車渠(註)廣雅云車渠石次玉瑪
瑙(註)廣雅云瑪瑙石次玉贙(註)平犬切出西海有
有養者似狗多力獷惡(註)獷古猛切北附庸邑有羊
羔自然生於土中候其欲萌築墻院之恐獸所食也
其臍與地連之割絶則死擊物驚之乃驚鳴遂絶逐
水草無羣又有木難金翅鳥口中結沫成碧色珠也
土人珍之曹子建詩云珊瑚間木難是也有幻人能
額上為炎燼手中作江湖舉足而珠玉自隨開口則
旛眊亂出(註)前漢武帝遣使至安息安息獻犁靬幻
人二皆蹙眉削鼻亂髮拳鬚長四尺五寸眊音入志
切有織成細布言用水羊毛名海西布出細布作
氍㲣罽帳之屬為東海諸國所作也常利得中國縑
素解以為胡綾紺紋數與安息諸國交市於海中西南
漲海中數可七八百里行到珊瑚洲水底有磐石珊
瑚生其上大秦人常乘其大舶載鐵網令水工没先
入視之可下網乃下初生白漸漸似苗坼甲歴一歲
許出網目間變作黃色支條交錯高極三四尺大者
圍尺餘三年色乃赤好後没視之知可採便以鐵鈔
發其根乃以索繫網使人於舶上絞車舉出還國理
截恣意所若失時不舉便蠧敗
小人國
小人國在大秦之南軀纔三尺其耕稼之時懼為鸖所食
大秦國每衛助之小人竭其珍以酬報
烏弋山離國
烏弋山離國漢時通焉去長安萬二千二百里不屬都
護戶口至多亦大國也東北至都護理所六十里行東
與罽賓北與朴桃西與犁靬條支接(註)樸布木切犁靬
即大秦也行可百餘日乃至條支按魏書其國一名
排持也
條支國
條支國漢時通焉人衆甚多往往有小君長安息役屬
之以為外國(註)安息以條支為外國也以地絶遠漢
使稀至自玉門陽關出南道歴鄯善而南行至烏弋山
離南道極矣轉北而東復馬行六十餘日至安息按後
漢書和帝永元中班超掾甘英使大秦抵條支臨大海
欲渡而安息西界舡人謂英曰海水廣闊往来者逄善
風三月乃得渡若遇惡風雨亦有三歲者又曰海中善
使人思鄊漢使若不顧父母妻子者則可往矣英聞而
止西海到玉門陽關四萬里
四至
去陽關二萬二千一百里在葱嶺之西城在山上周
回四十餘里臨西海海水曲環其南及東北三面路
絶惟西北通六道
土俗物産
土地暑濕舊宜稻出犁牛孔雀有大鳥卵如甕(註)甕
汲水瓶其草木畜産五榖果菜食飲宫室市列錢
貨兵器金珠之屬皆與罽賓同而獸有桃拔獅子犀
羊(註)桃拔一名符拔似鹿長尾一角者或為天鹿兩
角者或為辟邪獅子如大䖝正黃有冉耏尾端葺毛
大如斗爾雅所謂狻猊也狻音峻猊音倪拔音步葛
切耏亦頻傍毛也其人錢文為人頭幕為騎馬
安息國
安息國漢時通焉王理蕃兜城(註)蕃音盤其屬大小
數百城池方數十里最大國也地臨媿水(註)今為烏滸
河是商賈車舡行旁國書革傍行為書契(註)今西方
胡書皆横行不直下也革為皮之不柔者也武帝始
遣使去安息其王令騎迎於東界木鹿城號為小安息
去其王都又數千里行北至過數十城人戶相屬因發
使隨漢使以鳥卵及犁靬眩人獻至後漢章帝時理合
犢城遣使獻師子符拔(註)符拔形似麟而無角按西域
記自安息西行三千四百里去阿蠻國從阿蠻西行三
千六百里去斯賓國從斯賓南行渡河又西至干羅國
九十里安息西界極矣自此南乘海乃通大秦其土多
海西珍竒異物焉至後周天和二年安息王理蔚搜城
遣使貢獻至隨大業五年安息又朝貢隋書云王姓昭
武與康國同族都在那密水南城有五重環流水宫殿
皆為平頭王坐金駝座高七八尺
四至
去長安一萬一千六百里在葱嶺之西大宛西可數
千里不屬都護北與康居東與烏弋山離西與條支
接焉
土俗物産
土地風氣物𩔖人俗與康居烏弋罽賓同亦以銀為
錢又獨為王面幕為夫人面王死則更鑄大鳥爵頸
及膺身蹄似槖馳色蒼舉頭高八九尺張翅丈餘食
大麥
小安息國
小安息國一名渴汗國治喝汗城後漢小安息國也西
域傳云安息東界木鹿城為小安息西域道里記云本
康國王之先兄弟十人分居王國其一即喝汗國也城
可十餘里有戶二萬志誠山滴水
大夏國
大夏國漢時通焉在大宛西南二千餘里媯水南其俗
土著有城室與大宛同俗去漢萬二千里居漢西南本
無大君長城邑往往置小長甚弱畏戰善賈市及大月
氏西徒攻敗之皆臣畜共禀漢使同受節度按大夏人
多可萬餘有市販賈諸物東南接身毒國皆屬大月氏
大月氏國
大月氏國(註)月氏音肉支漢時通焉理藍氏城一名
薄羅城在大宛西可二三千里居媯水之側不屬都護
戶十萬其國本行國也隨畜遷徙與匈奴同控弦十餘
萬故恃強輕匈奴本居燉煌祁連間(註)祁連山在今張
掖郡之西北也至冐頓單于攻破月氐而老上單于
殺月氐以其頭為飲器乃遠去過大宛西擊大夏而臣
之都媯水北為王庭其餘小衆不能去者保南山羌號
小月氐於大夏分其國五部翎侯後百餘歲貴霜翎候
攻滅西翎侯(註)翎音翕自立為王因號貴霜王又滅
濮達罽賓悉有其國復滅天竺月氏自此之後最為富
盛至后魏北伐與蠕蠕接數為所侵遂西徙都薄羅城
去佛敵沙二千一百里(註)佛敵沙在藍氏城東後其
王寄多羅勇武遂興師越大山南侵北天竺自乾陁羅
以北五國盡役屬之國人乘四輪車或四牛八牛九牛
輓之在大小而已后魏書云太武時其國人商販至京
師自云能鑄石為五色琉璃於是採礦山中於京師鑄
之既成光澤美於西方来者乃詔為行殿可容百人克
映色徹觀者驚駭以為神明自此所作琉璃遂賤人不
復珍之
四至
其南則大夏西接安息四十九日行北則康居去長
安一萬一千六百里
土俗物産
其土俗氣候物𩔖風俗錢貨與安息同出一封槖駝
元中記云瑪瑙出大月氐又有牛名為日及今日割
其肉明日瘡愈又朱膺異物志云月氏國有羊尾重
十斤割之供食尋生如故
小月氏國
小月氏國理富樓沙城其王本大月氏寄多羅子也寄
多羅為蠕蠕所逐徙後令其子守此城因號小月氏焉
在波羅西角後魏書云去代一萬六千六百里其先或
居西平張掖之間被服頗與羌同其俗以金銀為貨隨
畜牧遷徙亦𩔖北狄
党項
党項羌在古析支之地漢西羌之别種魏晉已降西羌
微弱周滅宕昌鄧至之後党項始強南雜眷桑迷桑等
羌北連吐谷渾其種每姓自别為部落一姓之中復分
為一小部落大者萬餘騎小者數千騎不相統一有細
封氏費聽氏往利氏頗超氏野辭氏房當氏米禽氏拓
拔氏最為強族唐貞觀五年詔遣使開其河曲地為六
十州内附者三十萬口有羌酋拓拔亦詞者甚為渾主
伏允所暱與之結婚屢抗官軍后與其從孫子頭並率
服與諸首領歸欵列其地為懿嵯麟可等三十二州以
松州為都督府羈縻存撫之拜亦詞為西戎州都督賜
姓李氏自是從河首積石山以来並無中國之境后吐
蕃強盛拓拔氏漸為所逼遂請内徙始移部落於慶州
因置静邊等州以處之故地陷於吐蕃其處者為其役
吐蕃謂之藥餌又有黑党項在赤水之西李靖之擊吐
谷渾也渾至允奔於黑党項居以空閒之地及吐谷渾
舉國内屬其黑黨項首領號熟善王亦貢方物其雪山
党項姓破丑氏居雪山之下貞觀初亦嘗朝貢又有白
狗舂桑白蘭等諸羌自龍朔以後並為吐蕃所破而服
屬焉在西北邊者天授三年内附凡二十萬口分其地
置朝吳浮歸等一十一州仍散居靈夏界内自至德已
後常為吐蕃所誘密以官誥授之以為之偵導故時或
侵叛尋亦底定寧至寳應初其首領来助國共靈州軍
食優詔褒美其在涇龍州界者後上元元年率其衆十
餘萬人詣鳳翔節度使崔光遠乞降寳應元年十二月
歸順州部落乾封州部落歸義州部落順化州部落和
州部落和義州部落保善州部落寧定州部落羅雲州
部落朝鳳州部落並詣山南西道都防禦使梁州刺史
臧希讓請州印希讓奏聞制旨允許之貞元三年十二
月初禁商賈以牛馬器械于党項部領貿易事十五年
六州党項自石州奔過河西党項有六府部落曰野利
越詩野利龍兒野利厥利律兒黃野海野窣等居慶州
者號為東山部落居夏州者號為半夏部落永泰大歷
後居石州依於水草至永安城鎮將阿史州思□擾其
部落求取駞馬無厭中使又贊成其事党項不堪其弊遂
率部落奔去過河元和元年七月宰臣杜佑上疏曰伏
見近者党項與西戎潛通屢有降人指陳事跡而公卿
廷議以為誠當謹甲兵備戎寇之侵軼益發士卒邀其
寇暴此盖未達事機匹夫之常論耳夫蠻夷猾夏唐虞
已然周宣中興獫狁為害但命南仲往域朔方驅之太
原之境而止誠不欲弊中國啟邊釁也秦并六國恃其
兵力北築長城以拒匈奴西逐諸羌出於塞外勞力擾
人結怨階亂中國烽烟未静賊徒蜂起海内雲擾實生
謫戍漢武因文景之富命將興師遂至戶口减半竟下
哀痛之制罷田輪臺前史嘉美其先迷而後復盖聖人
之理天下也雖務綏静蒸人西至流沙東漸於海在南
與北亦存聲教不以遠物為珍不求遐方入貢豈疲内
而事外得少而失多故前代納忠之臣并有匡君之議
淮南王請息師於閩越賈捐之願棄地於珠崖安危利
害高懸前史昔馮奉世矯漢帝之詔擊莎車傳其王首
於京城威振西域宣帝大悦議加爵土之封蕭望之獨
以為矯制違命雖有功效不可為法恐後之奉使者爭
功起兵為國生事述理明白其言遂行國朝自天后以
来突厥默啜兵氣強勇屢寇邊城為患頗甚開元初邊
將郝靈佺親捕斬之傳首闕下自以為功莫與二坐望
寵爵宋璟為相慮武臣邀功為國生事止授以郎將由是
訖開元中無人復議開邊中國遂寧圍烽亦静此皆成
敗可徵鑒戒非遠且党項小蕃雜處中國本懷我德當
示撫綏間者邊將非廉亟有侵刻或利其善馬或取其子
女便賄方物徵𤼵徒役嗟怨既多叛亡遂起或與北狄
通使或與西戎寇邊有為使然固當懲革傳曰遠人不
服則修文德以来之管子曰國家無使勇猛為邊境此
皆聖哲識微知著之遠略也今戎衆方強邊備未謹誠
宜慎擇良將誠之完葺使保誠信絶其求取用示懷柔
来則懲禦去則謹備自然彼懷我德革其奸謀何必遽
圖興師坐致勞費陛下上聖仁慈育覆羣類動必師古
謀無不臧伏望堅保永圖置兵袵席則天下幸甚上嘉
奬至九年五月復置宥州以獲党項也十五年七月鹽
州送到刦烏白池鹽賊女子拓拔三娘并婢二人召入
内親詰之赦死送歸本處十一月命太子中允李寮為
宣撫党項使以部落繁富至今遠近商賈齎雜綵諸貨
入其部落易羊牛太和開成之際其蕃鎮統領無緒恣
其貪惏不顧危亡或強市羊馬者以是部落苦之遂相
率為盗靈鹽之路小梗會昌初上頻命使安撫之兼命
憲臣為使分三印以統之在邠寧鄜延者以侍御史内
供奉官崔彦曾主之在鹽夏長澤者以侍御史内供奉
李鄠主之在靈武麟勝者以侍御史内供奉鄭賀主
之仍各賜緋魚袋以重其事久而無狀尋皆罷之
土俗物産
俗皆土著有棟宇織氂牛及羊毛覆之俗尚武無法
令賦役其人多壽年至一百五六十歲不事生産好
為竊盗常相陵刦尤重復讐仇人未得必蓬頭垢面
跣足疏食要斬仇人而後復常男女並衣裘褐披大
氊不知耕稼土無五榖氣候多風寒以氂牛馬驢羊
豕為食五月草生八月霜雪降求大麥於他郡界醖
以為酒妻其庶母及伯叔母嫂子弟之婦滛穢蒸報
諸夷中最為甚然不婚同姓老死者以為盡天年親
疾不哭少死者則云天枉而悲哭之死則焚屍名為
火葬無文字但候草木以紀歲時
白蘭國
白蘭國亦西羌之别種名後周時興焉東北接吐谷渾
西北至村模徙南界那鄂風俗物産與巖昌同武帝保
定元年朝獻使至
白狗國
白狗國亦西羌之别名與勝兵一千與會州連接白蘭
羌亦西羌别種以上二國唐武德六年俱有使朝貢貞
觀五年十一月其渠帥並来朝貢永徽二年十一月特
浪生羌卜樓莫各率衆三萬人詣茂州歸附三年正月
生羌大首領凍各使部落内附以其地置劔州顯慶中
白蘭為吐蕃所并收其兵以為軍鋒開元二十九年益
州長史章仇葉瓊奏其國及索等諸州寵官三百餘人
出至奉川望准女國等例㨂擇許令入奏餘並就奉川
宴賜放迴制曰可十月白狗國四品寵官蘇唐封及狗
冉川五品寵官薩阿封等至各賜金紫玉帛以遣之貞
元九年七月王陁羅護又與女國等詣劔南西川節度
使韋臯内附詔授職為太常卿兼保州司馬今子孫承
襲爵也
太平寰宇記卷一百八十四
