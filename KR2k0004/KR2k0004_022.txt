欽定四庫全書
太平寰宇記卷二十二
宋樂史撰
河南道二十二
海州
海州東海郡今理朐山縣禹貢徐州之域書曰海岱及
淮惟徐州東至海北至岱南及淮虞舜亦為徐州之境
周無徐州併入于青兖州則為青州之域境周官職方
氏青州浸曰沂沐按沐在今沐陽縣界春秋魯國之東
界詩魯頌太山巖巖魯邦所瞻遂荒大東至于海邦淮
夷來同海邦即今海州之地七國屬楚秦兼六國以為
薛郡后改為郯郡漢為東海郡后漢至晉改為東海國
后魏改東海為郯郡高齊郡縣俱廢宋明帝失淮北地
于鬱州更置冀州梁改東海郡為北海郡武帝末年大
江以北並附于魏武帝七年罷青冀二州為海州移理
于舊州南龍沮故城隋開皇三年自瑯琊城移州于今
理大業三年罷州為郡唐武德四年臧君相以郡歸順
復為海州置總管府領海璉環東州四州海州領朐山
龍沮新樂曲陽沐陽厚丘懷仁城東海九縣六年改新
樂為祝其七年以東楚州屬楊府又以沂州來屬八年
廢環州又龍沮祝其曲陽厚丘利城五縣仍以廢環州之
東海來屬九年廢璉州貞觀元年罷都督府天寶元年
改為東海郡乾元元年復為海州
元領縣四
朐山東海懷仁沐陽
州境
東西一百九十八里南北二百九十里
四至八到
西北至東京一千四百六十里西北至西京一千
八百八十五里西北至長安二千七百四十五里
東至東海縣水道九十里南至泗州五百四十
里南至楊州七百里西至下邳縣五百五里至
徐州五百六十里北至密州三百八十四里西
南至沐陽取宿遷經泗州五百里東南至璉水軍
取官河水路三百四十里陸路二百五十里東南
至楚四百一十里西北至沂州二百七十里東
北至東海縣界八十里
戶
唐開元戶二萬三千七百二十八皇朝戶主六千八
十八
風俗與沂州同
姓氏
東莞郡四姓臧闕何公孫
人物
蕭望之東海蘭陵人王肅東海郯人朗之子繆
斐東海朐人也其先楚元王大夫繆生謝病去遂居
此鮑照東海人詩入文選何無忌東海郯人桓
玄曰何無忌劉牢之甥酷似其舅何承天東海郯
人曾孫遜八歲能詩蕭惠開蘭陵人明識過人常
有三千沙門一閱其名退無所失徐勉東海郯人
六歲能屬文為吏部尚書徐擒梁朝為左衛率
鮑泉東海人撰新儀二十卷唐徐有功東海人則
天時人官至司刑卿凡活者五百家盧黃門曰當雷
霆震怒之下能全仁恕千載未見其儔吳通玄通州人
與弟通微德宗時同為翰林學士
土産
綾絹海味鹽楚布以其地當楚分其布精
好因名紫萊産在郡東北七十五里海畔石上舊
貢也
朐山縣舊二鄉今四鄉本漢胊縣也屬東海郡秦始皇
立石海上以為秦門東闕有鐵柱後漢屬東海國晉不
改宋志無朐縣按此係前朐縣今縣西九十里故朐城
是也梁于今縣北二里瑯琊城置招遠縣屬瑯琊郡后
屬魏改為朐縣高齊不改周武帝建德六年改瑯琊為
朐山郡改胊縣為朐山縣取界内朐山為名也隋開皇
三年廢郡縣屬海州大業三年以海州為東郡縣仍屬
焉碩護湖在縣一百四十二里神異傳曰秦始皇時
童謠曰城門有血城當陷没有一老母聞之憂懼每旦
往窺城門門傳兵縛之母言其故門傳兵乃殺犬以血
塗門母往見血便走須臾大水至郡縣陷老母牽狗北
走六十里至移伊萊山得免西南隅今乃有石室名為神
母廟廟前石上狗跡猶存高齊天統中此湖遂竭西南
隅有一小城餘址猶存繞城故井有數十處又銅鐵瓦
器殆㕓肆之所乃知縣没非虚龍沮故城在縣南六
十里鍾離昧故城在縣南百里項羽將鍾離昧所築
昧即此縣人也植石廟在縣北四里史記曰始皇三
十五年立石東海上朐界中以為秦東門今門石猶存
頃倒為數段在廟北百步許今尚可識其文曰漢桓帝
永壽元年東海相任恭修理此廟盧石山在縣東南
六十里按漢書云韓信為楚王都下邳又云韓信鎮于
三盧石伊等盧三山石色黑因以為名伊盧山一名
大伊萊山在縣南七十五里按史記云項王亡將鍾離
昧家在伊盧徐廣曰東海胊縣又按續郡國志云東海
朐縣有伊盧鄉又云中盧盧石在東句盧在西故曰中
盧又名伊萊者盧萊二字相近流俗音訛爾實伊盧也
句盧山一名馬鞍山在縣西南一百二里縣在山東
史記所傳縣有三盧之山形句曲狀似馬鞍孔子望
山在縣西南一百六十里春秋云此山與郯城相近當
是孔子之郯問禮之時因登此山遂以名之其山上有
嵌石其下方平可坐十餘人山前石上有二盆故老傳
秦始皇洗頭盆盆髮隱隱并山上馬跡猶存蠣山在
縣東南二百里其山在海中四面平坦湖上半没潮落
方見故其上多蠣即螺蚌之類也朐山在縣南二里
按舊經云秦始皇東巡至朐山界此時已有朐山名
南墮星山在縣南六十里古老相傳云商時星墜于此
又有北墜星山在縣東五十里並高一里羽山在
縣西北九十里按志東海郡祝其縣羽山在縣南所殛
羽潭在縣西九十里去羽山一百步一名羽池左傳鯀
化為黃熊入于羽淵淵東有羽山池上多生細柳野獸
不敢踐又郡國志鍾離昧城南有羽泉亦殛鯀之處其
水恒清牛羊不飲沐水在縣西一百四十里按水經
云沐水出瑯琊東莞縣西北大弁山流經沂州沂水縣
西南入泗州下邳縣永安隄在縣東二里唐開元十
四年七月三日海潮暴漲百姓漂溺刺史杜令詔課築
此隄北按山南環郭連綿七里韓信堰在縣西十里
相傳云韓信為楚王時以地洿下遂立此堰今為大路
廢沂州城在縣西北百四十步按輿地志云宋太始三
年失舊沂州至五年于胊山東北僑置沂州至泰豫元
年移胊縣就沂州后周建德六年改沂州為胊州隋開
皇四年省今城墓存曲陽故城漢縣故城在今郡西
南一百一十里后漢省唐武德四年復置八年又省
平曲故城漢縣莽曰端平即漢書以此封公孫渾邪之
所又宣帝封廣陵厲王子曾為侯後漢省在今郡界
故朐城漢為縣令廢城在縣西南古盧王城在縣西
九里按地輿志云漢舊朐縣今海州是也宋泰豫元年
移朐山縣于廢沂州又梁典云天監十年三月盜殺朐
山戍主劉晰引魏徐州刺史盧昶據朐山縣詔遣振遠
將軍馬仙琕討之盧昶自徐州以兵来援朐山屯兵據
守此城權假王號自稱盧王因名盧王城古摩坡城
在縣南按梁典云天監十年遣振遠將軍馬仙琕来討
陶山至十二月尅之盧昶挺身走仙琕遣張惠紹追之
斬首十萬造此城牛欄村郡國志云糜竺放牧之所
今民祭酒猶呼云糜堆東安故城在縣西八十三里
漢縣后漢省糜竺冡郡國志云刻石為人馬禽獸之
狀名之為鬼神市
東海縣東水路九十里依舊一鄉本秦末田横所保鬱
州亦曰郁州亦謂之四横島為贑榆縣之地宋泰始三
年失淮北于鬱州土橋立青州郡即此也仍于州北一
里置東郡並縣焉即今縣又改為北海后入于魏魏改
青州為海州仍移理龍沮城復于此置臨海鎮尋移東
海入鎮城仍領廣饒一縣後周建德四年又增置東海
縣隋開皇三年廢東海郡及東海縣因移廣饒縣于廢
郡界仁壽元年改廣饒為東海縣唐武德四年于此置
環州以水環繞為郡名領東海青山石城贑榆四縣八
年州廢仍廢青山石城贑榆三縣入東海縣移縣于廢
州城即此理也謝禄山在縣城西一里按漢書王莽
時東海徐宣謝禄等擊王莽將田況大破之曾屯兵于
山故名蒼梧山在縣東北二里古老相傳此元在海
中后飛至此栖雲山在縣東北四十一里即巨平山
之東嶺按州縣記梁國子祭酒明山賓父僧紹當齊武
帝時以國子博士徵不就道遁跡于此此山高𦕈故號
栖雲山朱紫山在縣北五十二里山有紅壁丹崖自
相煇映遠而望之若朱紫因名嚶游山在縣東北一
百三里海中去岸二十里高二里其山周迴浮海中羣
鳥翔集嚶嚶然自相喧咶西捍海堰在縣北三里南
接謝禄山北至石域山南北長六十三里高五尺隋開皇
九年縣令張孝徵造東捍海堰在縣東北三里西南
接蒼梧山東北至巨平山長三十九里隋開皇十五年
縣令元曖造外足以捍海潮内足以貯山水大獲澆溉
廢艾不城在縣北二十四里今古相傳田横避難漢
使艾不追横而築后晉移贑榆縣于此北齊天保元年
省贑榆故城在縣東北五十里青山之隂故城猶存
郡國縣道記云贑榆縣在懷仁縣東北三十里一名鹽
倉城后漢改屬東海國曹魏時晉太康中復立尋又省
隋大業末臧君相竊據海州以先有贑榆縣遂築此城
因取舊名更置贑榆縣唐武德八年省吕母固在縣
北三十七里巨平山南領上高二里按后漢書云瑯琊
海曲有吕母者子為縣吏犯小罪宰論殺之母密募客得
數十百人入海中招合亡命至數千執縣宰斬之復還
海中因此為固遂號吕母固田横固在縣東北六十
一里小鬲山孤峯特秀三面壁立俯臨深溪惟有東隅
纔近人行累石為城漢書齊王田廣既死田横代為王
與灌嬰戰于羸下横敗及漢定天下横懼誅與其徒屬
五百餘人入海居島中此固即横所營處也謝禄廟
在縣西一里謝禄山南嶺上本名海祠後人改之因名
謝禄堯廟在縣西北三里謝禄山上舊州記宋泰始
七年刺史劉崇智每稱劉氏本承堯后遂造此廟以時
饗祀由吾大夫廟在縣北四十里巨平山南按州舊
記有道士由吾道營本沭陽人精心好道學窮祕籙天
意人事無不通隋文帝時特徵之至都拜諫議大夫卒
因葬焉孝婦廟在縣東三十三里巨平村北按前漢書
孝婦少寡無子養姑甚謹其後姑自縊死姑女誣告吏
婦殺我母吏捕孝婦孝婦辭不殺姑吏騐治孝婦自誣
服其獄上府于公以為此婦養姑十餘年以孝聞必不
殺太守不聽竟論殺之婦郡中枯旱三年後太守至于
公曰孝婦不當死前太守強斷之咎當在是乎于是太
守殺牛自祭孝婦冡天立大雨歲熟因立祠焉大海
在縣東二十八里南接朐山縣界北接懷仁縣界西趣
州往来所渡廣二十餘里今按由此渡者每年七月内
不得渡犯者多逢風沉溺惟溺所犯之人餘人皆得免
必公事迫急先祭請者亦不為災莊子曰夫海千里之
遠不足以舉其大千仞之高不足以極其深禹之時十
年九潦而水弗加益湯之時八年七旱而崖不加損玄
中記天下之強者東海之惡焦焉惡焦山名也在縣東
面方三萬里海水灌之而即消故水東南流布不盈也
縣理城在鬱州上山海經水郁州在海中鬱音郁水
經注曰朐縣東北海中有大州謂之郁州昔有道者學
徒十人遊于蒼梧鬱州之上數百年皆得至道其山自
蒼梧徙至東海之上今猶有南方草木生焉故崔琰述
初賦曰郁州者故蒼梧山也故老傳言此島上人皆先
是糜家之隸今有牛欄村云舊有糜家莊牧者猶祭之
呼曰糜郎臨祭之日著犁靽執鞭耕又言初取婦者必
先見糜郎否則為祟宋泰始三年于島南垂築城置青
州即今縣理城也二疏墓疏廣疏受東海蘭陵人也
于定國墓定國東海郯人也
懷仁縣西南九十里依舊一鄉本漢贑榆縣地按漢贑
榆縣東北三十里贑榆縣舊城是也無定屬梁于此置
黃郭戍后魏改置義塘郡理黃郭郡領義塘歸義懷仁
等三縣並理密州莒縣界隋開皇三年廢郡移懷仁縣
理于此改屬海州懷仁山在縣北四十里其山無草
木生夾山在縣西三十八里左氏傳秋公會齊侯于
夾谷註云齊地名劒水在西南八十五里原從沂州
臨沂縣界三□山號弱馬溝東流入縣界堯水在縣
西南七十里源從沂州臨沂縣東經縣八十里入海
故祝其城在縣南四十二里平地太康志云在郯東九
十里春秋定公十八年會齊侯于祝其實夾谷地漢以
為祝其縣宋省懷仁故城在縣西二十三里按后魏
地形志云武定七年置屬義塘郡郡縣俱移就高密郡
莒縣界内置在古辟陽城后此城為義塘鎮歸義城
在縣北二十五里按后魏武定七年置縣屬義塘郡隋
廢武陵郡城在縣南五十九里按后魏志云武定七
年置為武陵郡隋初廢紀鄣城在縣東北七十五里
平地近海周一里餘按春秋昭公十九年齊師伐莒傳
云莒子奔紀鄣即此地也故利城漢縣故城在今縣
西六十里後漢獻帝曾于此立郡宋省海曲按郡國
縣道記云漢縣後割屬瑯琊郡十三州志云海曲在開
陽一百三十里蓋在縣西界與臨沂接境漢故利城側
近是也
沭陽縣西南一百六十里元三鄉本後漢厚丘縣地今
縣北四十五里厚丘故城是也宋省文帝元嘉四年于
此立僮縣屬南彭城郡梁武帝天監五年復置僮陽郡
領僮縣至太清三年地入魏孝靜帝改僮陽郡為沭陽
以在沭水之陽為名仍于郡東置懷文縣周武帝建德
七年改懷文為沭陽縣隋開皇三年廢郡移沭陽縣入
廢郡城中屬海州即今理大業十三年土人臧君相反
于沭陽縣置沭州唐武德四年復為沭陽縣屬海州總
章元年隸泗州按縣地雖近海州塗出陜澤水陸路艱
險春冬則水路乾涸秋夏則霖潦陸路瀰漫百姓患之
咸亨元年又屬海州韓山在縣東北五十里按州舊
記韓信為楚王講武之所建陵山在縣西北一百五里
按漢書地理志東海有建陵景帝封魏綰為侯王莽改
曰付亭其縣緣此名按山南北狹長有陵阜緣此名建
陵句盧山在縣東六十八里碩護湖在縣西八十里
與朐山璉水三縣分湖為界沭水故城東南七十里
步引東流七十里入車路湖水經註云沭水又南經東
海厚丘縣梁天監二年三月土人張高等五百餘人相
率開鑿此谿引水溉田二百餘頃俗名為紅花水東流
入泗州漣水界厚丘城在縣北六十里按地理志厚
丘漢舊縣在郯城東一百里宋省併入褒貢縣隂平
城在縣西北六十里按漢書地理志稱隂平縣屬東海
郡帝封楚孝王子為隂平侯又晉武帝封魯芝皆此城
也下城在縣南三里后魏地形志稱梁武帝置僮陽
郡領下城等縣后郡縣皆廢今城猶存
太平寰宇記卷二十二
