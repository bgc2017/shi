欽定四庫全書
太平寰宇記卷一百五
宋樂史撰
江南西道三
太平州
太平州理當塗縣本宣州當塗縣周世宗畫江為界之
後偽唐改立新和州又為雄遠軍皇朝開寶八年平
江南改為平南軍太平興國二年升為太平州割當塗
蕪湖繁昌三縣以隸焉
今領縣三
當塗繁昌蕪湖
州境
東西一百四十三里南北二百五十七里
四至八到
東至東京陸路一千七百里水路二千三十里
西至西京陸路二千二百里水路二千八百五十里
西至長安三千一百二十里東至昇州二百九十
七里西至和州五十二里江浙二里南至宣州
一百九十三里北至揚州四百里江浙八十里
東南至宣州丹陽湖口與宣州分界一百五十里
西南至池州四百一十里東北至溧水一百二十
里西北至和州界以采石江心為界二十八里
戶
舊戶載宣州籍皇朝管戶主一萬二千二百一十
九客二千八百四十一
風俗
與宣州同
人物無
土産無
當塗縣舊二十四鄉今十六鄉本漢丹陽縣地漢己末
為侯國即漢書劉聖公為當塗侯是也按漢書地理志
當塗屬九江郡應劭注云禹所娶塗山侯國也有禹壚
春秋左氏傳云禹會諸侯於塗山在夀春楚之分隸揚
州晉太康二年分丹陽置于湖縣成帝時以江北之當
塗縣流民過江在于湖者僑立當塗縣屬淮南郡故晉
書郡國志云西晉愍懷之後胡人仍侵中原不守琅琊
王睿出鎮揚州因渡江南卜金陵建大業衣冠禮樂州
郡名號並隨渡江改制則從北地當塗來江南自東晉
之始也金陵記云姑熟之南淮曲之陽置豫州六代英
雄遂居於此以斯地為上游廣屯兵甲建築牆壘基址
猶存至隋平陳改南豫州為宣州因廢于湖縣徙當塗
於姑熟大業二年以姑熟立蔣州至五年廢蔣州屬丹
陽武德七年趙郡王孝恭平輔公祏之後百姓凋零萬
中無一至八年四月以當塗縣仍舊屬宣州牛渚山
在北三十五里突出江中謂為牛渚古所津渡處也江
表傳云司馬徽論運命歷數云黃旗紫盖見於東南終
有天下者荆揚之君乎又夀春謠言天子當西上孫皓
大喜即載妻子及後宫數十從牛渚陸道而上云青盖
入洛陽適遇大雪寒凍殆死輿地志云牛渚山首有人
潛行去處連洞庭傍通無底見有金牛狀異乃驚而出
牛渚山此謂之採石按今對採石渡口上謝將軍祠又
按江源記云商旅於此取石至都輸造石渚因名採石
淮南記吳初以周瑜屯牛渚晉鎮西將軍謝尚亦鎮此
城袁宏時寄運船泊牛渚賞月夜泛江聞運船中諷詠
遣問之即宏誦其自作詠史詩於是大相歎賞慈母
山在縣北七十里臨江亦謂之慈姥山丹陽記山生簫
管竹王褒洞簫賦云原夫簫榦之所生於江南之邱墟
即此處也其竹圓緻異於衆處自伶倫採竹嶰谷後惟
此簳見珍歷代嘗給樂府而俗呼為鼓吹山上有慈母
祠採石戍名也在城西北牛渚山之上最狹亦侯景
東渡路由於此隋平陳置赭沂鎮貞觀初於此置戍
連&KR1105;山山邊大江磯石相連謝朓常於此賦詩琵琶
山以山形似琵琶故以為名銅山山在縣南出好銅
古謂丹陽穴也翰辟山梁大同起居注云九年鴻臚
卿上表傳詔往姑熟翰辟山採石墨於大石之内獲錢
四枚蘇屯山昔蘇峻屯兵於此山因以名之蒲山
在縣六里按宋書孝武帝大眀七年巡于湖縣至蒲山
獨赦南豫州郡此也九井山在縣南十里按伏滔北
征記云九井山在丹陽山有九井五井乾四井通大江
昔有人墮馬鞍乃從牛渚得之即知通江姑熟記云殷
仲文從桓公九日遊九井賦詩即此山黃山在縣西
北五里上有宋凌歊臺週迴五里一百步高四十丈石
碑見存望夫山在縣北四十七里昔人往楚累歲不
還其妻登此山望夫乃化為石周迴五十里高一百丈
臨江龍山在縣南一十二里桓温常以九月九日與
僚佐登此周廻十五里天門山在縣西南三十里有
二山夾大江東曰博望西曰天門按郡國志云天門山
亦曰峨眉山楚獲吳艅艎即此處按其山相對時人呼
為東梁西梁山據縣圖為天門山輿地志云博望梁山
東西相對隔江如門相去數里謂之天門山亦曰峨眉
山宋孝武詔曰梁山層岫雲峙流間海岳天表象魏以
旌國形仍以二山為立闕故曰天門焉謝公山在縣
東三十五里齊宣城太守謝朓築室及池於山南其宅
階址見存路南磚井二口天寳十二年改名謝公山周
迴八十里金牛渚在縣西北十里東方朔神異記云
有銅與金相似又云昔有金牛起於此山入牛渚坎穴
猶存白紵山在縣東五里本名楚山桓温領妓遊山
奏樂好為白紵歌因改為白紵山鼉浦在縣南一里
三百五十步李聿任歙刺史經此浦有鼉魅領聿妻子
往新安就任幽聿本身於潭中三年聿從潭出往尋妻
子不復識乃往山東學法後斬其鼉魅妻子乃識之
姑熟溪在縣南二里姑熟即縣名此水經縣市中過按
溪即因地以名之也又按江源記姑浦口南岸立津關
譏行旅謝朓宅在縣二十五里司馬井在城南一
十里九井皆晉司馬桓公所鑿彭城昔楚吳交軍於
此彭王所築因名焉白紵亭圖注云昔宋帝與羣臣
會於此山遊唱白紵歌因以為名在縣東七十五里司
馬陵晉司馬桓元簒立偽尊為陵今里人猶呼之碑
闕俱在去縣一十一里青陽東北隅又南史齊宜都王
鏗為南豫州刺史鎮姑熟於時人𤼵桓温女冡得金巾
箱織金篾為嚴器又有金蠶銀璽等物甚多條以啟
聞鬱林王勅以賜之鏗曰今取往物後取今物如此循
環豈可熟念使長史蔡約自往修復纖毫不犯陵墓在
邑界
蕪湖縣東北六十五里元七鄉本漢縣地理志屬丹陽
在蕪湖側以其地卑畜水濘深而生蕪藻故曰蕪湖因
此名縣晉為重鎮謝尚王敦皆鎮於此陳平縣廢地入
當塗其實為江津之要自唐武德已來為鎮隸姑熟偽
唐割宣城當塗二邑之地復置隸昇州國破隸宣州皇
朝隸太平州蕪湖長七里在縣界春秋楚子伐吳尅
鳩兹杜注云在蕪湖今謂之高臯夾也鱉州按江表
記云江中鱉州長三里與蕪湖相接楚干將坟在縣
東北九里楚干將鏌鎁之子復父讐三人以三人頭共
葬在宣城縣即蕪湖也
繁昌縣東北六百六十五里元七鄉本宣州南陵縣地
在南陵之西南大江西對盧州江口以地出石綠兼鐵
由是置治自唐開元以來立為石綠場其地理枕江舟
航往來實津要之地以南陵地遠民乞輸税於場唐析
南陵之五鄉立為繁昌縣靈山在縣十里山半有龍
堂每亢旱禱祈有應磕山在縣南大江中有石石上
有寺舊名孤圻山亦曰蜃居山在顧冶山上去縣十五
里
池州
池州池陽郡今理貴池縣禹貢揚州之域春秋及秦漢
為今宣州之西偏古鄣郡之地三國志云吳黃武三年
封韓當為石城侯乃置石城縣於此輿地志云梁昭眀
太子以其水出魚美故名為貴池隋開皇九年廢石城
縣入南陵縣至十九年於廢石城置秋浦縣屬宣城郡
大業末為賊汪華所居唐武德四年猷州總管左難當
奏於秋浦别置池州以秋浦屬宣州永泰元年侍御史
李芄巡撫至此時宣饒二郡人方清陳莊聚兵據鳥石
山并太平等古城爲亂遂絶江路劫掠行旅日久芄乃
請於秋浦仍舊置州守其要地以破其謀觀察使洪州
都督李勉以聞代宗嘉之乃以宣州之秋浦青陽饒州
之至德三縣以隸之兼徙宣饒歙三郡戶以實之又析
三邑之地復於東南置石埭縣俾四邑以成都皇朝割
銅陵東流二縣來屬
元領縣四今六
貴池青陽石埭建德銅陵宣州割到東
流宣州割到
州境
東西三百三十里南北二百四十二里
四至八到
西北至東京二千一百一十里西北至西京二千
五百一十里西北至長安二千四百一十里東
至宣州三百四十里西至江州五百里東至宣
州南陵縣界一百五十里東南至歙州四百六十
里西南至饒州五百八十里西至古潭中流與
江州彭澤縣為界一百八十里正西微北渡江至
舒州四百二十里南至歙州黟縣界二百十五里
北至大江中流二十里與舒州桐城縣分界
戶
唐開元戶二萬四千六百皇朝戶主一萬八千三
百八十一客一萬五千四十三
風俗
與宣州同
人物
唐費冠卿池州人及第歸恨禄不及養三徵拾遺不
起
土産
銅銀鉛鑛茶苧
貴池縣元十一鄉本漢石城縣地屬丹陽郡後漢至陳
不改隋開皇十九年分南陵縣置秋浦縣盖以秋浦之
水為名至偽吳順義六年改為貴池因舊地名(闕)
山在縣南五十里山下有穴穴有魚似鯢二月出遊八
月復入城山在縣西七十五里其山周迴如城有水
名待月溪故此山獨秀異又有桂柏森聳齊山在縣
東南六里有齊山祠復有九頂山洞西自江州彭澤
縣界與石水合有連石入江名石碑又有大孤石生於
江中俗謂羅刹洲舟船上下為之險艱貴池在縣北
七里按輿地志云梁昭眀太子食此水魚美遂立名焉
其水源出秀山南陵故城在縣西南一十二里按輿
地志南陵縣有舊地置戍郡即普通六年置南陵郡城
也隋平陳廢武林城在縣東北二十五里按輿地志
吳大帝所築三國志孫權封子休為瑯琊王鎮武林城諸
葛恪執政不欲諸王在江濱戎馬之地徙於丹陽其後
陸允孫休何遜並為武林城都督即此地高獲墓在
縣七十里按范曄後漢書獲字敬公汝南新息人也遊
學京師與光武有舊三公争辟不應遂循江南卒於石
城石城人思之共為立祠孝娥廟在縣北四十里吳
大帝時孝娥父為鐵官冶遇穢鐵不流女憂父刑遂投
爐中鐵乃湧溢流注入江娥所躡履浮出於鐵時人號
聖姑遂立廟焉(闕)在縣西南八十里隋開皇十九
年刺史楊榮奏南流五縣偏遠乃於古石城置楊葉
州在縣西北二十里大江中長五里闊三里狀如楊葉
青陽縣東九十五里元十二鄉本吳臨城縣赤舄中置
又按與地志云吳帝南渡之初於古丹陽城置定陵縣
屬淮南郡即此地隋平陳廢臨城縣唐地里志云天寳
元年割秋浦南陵陘三縣置在青山之陽故號青陽屬
宣州永泰元年隸池州九華山在縣二十里舊名九
子山李白以有九峯如蓮花削成改為九華山因有詩
云天河溢綠水秀出九芙蓉今山有李白書堂基址存
焉又費冠卿及第歸後以不及榮養遂絶迹不仕隠此
中長慶中三徵拾遺不起又按顧野王輿地志云其山
面有峯千仞壁立周迴二百里高一丈出碧鷄之𩔖
冠幘山在縣三十里五山北連接九華其山層峰若冠
幘之狀因名(闕)在縣西二十五里源出九華山合大
江
建德縣西南二百九十里元六鄉本鄱陽秋浦二邑地
唐至德二年採訪使宣城郡太守宋若思奏以此地山
川遥遠因置縣邑以遏寇攘仍以年號為名屬潯陽郡
至乾元元年屬饒州永泰二年來隸池州偽吳順義初
改為建德今復舊名(闕)在縣北五十五里山上有
石泉深十餘丈中有雲母可餌石門山在縣東南八
十里雙壁聳峙望之如門舜井城在縣南四里舊傳
帝舜南巡至此城梁武於此城立太原府隋廢今府中
有舜井焉印石在縣西北五里歷水岸石壁峻拔舊
傳許旌陽逐蛟至此岸崩其石崩處屹然成壁印石而
去其石印篆文圓若馬蹄跡
石埭縣東南一百里元五鄉本吳石城縣地吳志云韓
當為石城侯遂置石埭場晉太康三年廢入宣城縣梁
又置故輿地志云梁大同二年置石埭縣因貴池源有
兩小石埭堰溪水遂以為名陳為隋滅廢遂以石埭併
入南陵至唐永泰元年復置池州又析涇縣貴池界五
鄉以置之陵陽山在縣北三里按輿地志陵陽令竇
子眀於溪側釣魚偶一日約得白龍子眀憐而放之後
數年又釣得白魚割其腹中乃有教書子眀燒煉食餌
之三年後白龍來迎子眀遂得上昇其溪環繞山足今
有仙壇醮祭不絶澄池在縣西一百六十里其山四
面險峻上有澄水澈如鏡高五百尺埭其水在縣西
一百七十里源從櫟山東流北三里至管口合流入石
埭鄉與大其嶺水合流埭其水從石下流過往來舟船
至此並載拽船於埭上過故鄣郡在縣東北二里輿
地記云吳帝時屬丹陽景帝時改為古鄣郡晉太康三
年置州城時帝杜皇后諱楊遂改為南陵縣綠山為名
故城在縣西一百四十里隋開皇九年廢
銅陵縣北一百里元五鄉本漢南陵縣自齊梁之代為
梅根冶以烹銅鐵庾子山枯樹賦云東南以梅根作冶
地元管指法門石埭兩所隋升法門為義安縣又廢入
銅官冶後改為銅官縣屬宣州皇朝割屬池州梅
根山吳錄地理志云晉立梅塘冶今作鐵冶出青鐵其
色特妙於廣州縣南十里山出銅以供梅根監兼出
銅礬礦逐年取掘送納縣西南即古監之所
東流縣南一百里三鄉本彭澤縣之黃菊鄉控帶江山
唐會昌初建為東流場在古廢和城縣側大中四年移
於今理偽唐保大十一年升為東流縣至皇朝太平
興國三年割屬池州歷山在縣東三十里西枕歷池
上有堯舜二廟
太平寰宇記卷一百五
