欽定四庫全書
太平寰宇記卷四十
宋樂史撰
河東道一
并州
并州太原郡舊理太原晉陽二縣今理陽曲縣禹貢冀州
之域禹貢曰既修太原注曰高平曰原今以為郡名舜典
曰肇十有二州王肅注曰舜為冀州之北太廣分置并州
至夏復為九州省并州合於九州周之九州復置并州職
方曰正北曰并州其山鎮曰恒山藪曰照餘祁川曰虖池
嘔夷浸曰淶易釋名曰并兼也言其州或并或設因以為
名春秋晉荀吳敗狄於大鹵即太原晉陽縣也中國曰太
原夷狄曰大鹵按晉大鹵太原大夏夏墟平陽晉陽六名
其實一也太康地記曰并州不以衛水為號又不以恒山
為名而言并者以其在兩谷之間乎按今州本高辛氏之
子實沈又金天氏之子臺駘之所居也左傳曰高辛氏有
二子伯曰閼伯季曰實沈居於曠林不相能也日尋干戈后
帝不臧遷實沈大夏主參金天氏有裔子曰昩為元冥師生
允格臺駘以處太原注曰大夏太原晉陽縣也太原臺駘
之所居按今州又為唐國帝堯為唐侯所封又為夏禹之
所都也帝堯始封於唐又徙晉陽及為天子都平陽平陽
即今晉州晉陽即今太原也又曰禹自安邑都晉陽至桀
徙都安邑至周成王以封弟叔虞是為晉侯史記曰成王
與叔虞戲削桐葉為珪曰以是封汝周公請封之於唐成
王曰戱耳周公曰天子無戱言遂以封之今州春秋時
為晉戰國時為趙左傳曰晉趙鞅入晉陽以叛穎客曰
趙簡子居晉陽至成公居邯鄲史記曰智伯率韓魏攻
趙襄子奔保晉陽後智伯復為韓趙魏所滅故其地屬
趙地里志曰趙西有太原秦本紀曰莊襄王二年蒙驁
攻趙定太原四年初置太原郡始皇置三十六郡仍為
太原郡漢二年魏豹反為楚盡有太原上黨之地九月
韓信虜魏豹定魏地置河東上黨太原六年以太原二
十一縣為韓國徙封韓王信都太原七年信反走入匈
奴十一年封王子恒為代王都晉陽文帝元年皇子參
為太原王都晉陽地里志曰太原郡領二十一縣屬并
州後漢末省并州入冀州魏文帝黃初元年復置并州
改太原郡為太原國初曹公圍袁尚於鄴時袁紹為主
高幹為并州刺史牽招說幹曰并州左有恒山之險右
有大河之固北有強胡宜速迎尚并力觀變幹不能用
故敗晉惠帝時并州之地盡為劉元海所有其後劉曜
徙都長安自平陽以東盡入石勒至苻堅姚興赫連勃
勃並於河東郡置并州後苻丕為慕容垂所迫奔於晉
陽稱帝一年為慕容永所滅後魏復為太原郡周武帝
建德六年平齊置六府於并州為省六府置并州總
管開皇三年廢總管置河北道行臺尚書省今州理是
也九年廢行臺復置并州總管大業元年廢總管三年
罷州為太原郡隋季陵斥寇盗充拓煬帝以唐高祖為
山西河東道撫慰大使太原郡留守仍遣虎賁中郎將
王成高君雅為副時賊帥歴山飛衆號十萬來寇郡境
劉武周又教太守王仁基舉兵馬邑俄又攻汾陽宮晉
陽宮監裴寂晉陽劉文静勸高祖舉兵旬月間衆至數
萬成君雅有疑心高祖斬之以徇時大業十三年也其
年入關尅定京邑高祖輔政義寧元年太原郡仍舊不
改唐武德元年改為并州總管并州領晉陽太原榆次
太谷祁陽直夀陽盂樂平交城石艾文水遼山平城烏
河榆社十六縣其年置清源縣仍以榆社屬韓州三年
廢總管其年置沁陽仍以盂夀陽二縣置受州治盂縣樂
平平遼山平城石艾四縣置遼州治樂平太谷祁二縣
置太州治太谷仍以文水屬沁州四年又置總管管并
介受遼太榆沁七州其年改為上總管五年又改代石
二總管其年改上總管為大總管六年又改朔州總管
仍割汾州之汶水來屬其年廢太州以太谷祁二縣來
屬七年改為大都督府其年置羅隂縣省陽直縣改汾
陽為陽曲縣又以文水置汾州貞觀元年省烏河羅隂
二縣又以文水來屬八年以廢受州之夀陽盂樂平石
艾又割順州之燕然凡五縣來屬督并汾箕嵐四州十
四年廢燕然縣龍朔二年進為大都督府天授元年置
北都兼都督府開元十三年元宗行幸至此以此州王
業所興又建北都仍改并州為太原府立起義堂碑以
紀其事二十二年分天下州郡為十五道置採訪使以
檢察非法太原為河東道又於邊境置節度使以式遏
四夷河東最為天下雄鎮後唐同光元年莊宗即位於
魏州改太原為西京以鎮州為北都三年改太原為北
京後為偽漢所據至皇朝太平興國四年平晉移州於
三交塞陽曲縣界太原舊城並從毁廢仍改晉陽縣為
平晉縣
元領縣十三
陽曲平晉新置清源祁縣榆次太谷
文水夀陽盂縣
二縣廢
太原入平晉晉陽入平晉
三縣割出
交城入大通監樂平入廣陽軍
唐明建軍
州境
東西南北
四至八到
東至東京一千二百里西至西京八百九十里
西南至長安一千六百里東至趙州五百八十九
里南至潞州四百五十里西至石州三百九十
五里北至沂州一百八十里東南至遼州三百
八十三里西南至汾州二百里西北取乾州燭
谷路至嵐州二百二十里東北至代州五百里
戶
唐開元戶六萬二千八百皇朝戶主二萬六千八百二
十客二千五百二
風俗
其人有堯之遺教君子深思小人儉陋又多晉公族
子孫以詐力相傾矜誇功名嫁娶送死皆侈靡於他
邦隋圖經云并州其氣勇抗誠信韓魏趙謂之三晉
剽捍盗賊常為他邦劇漢書云韓信謂陳豨曰太原
為天下精兵處後漢末天下擾亂高幹為并州刺史
牽招說幹曰并州左有恒山之險右有大河之固北
有強胡之援可以守焉又風俗介之推焚身民咸言
神靈忌燒火由是人至冬中輒一月寒食不復烟㸑
老少不堪多因而死周舉為并州刺史乃作書置子
推廟言盛寒去火殘損人民非賢者之意使温食衆
惑稍解風俗頗革今有祠焉
姓氏
太原十一姓王武郭霍廖郝
温閻昝令狐尉遲
晉郡三姓魚儀景
人物
衛綰大陵人戲車為郎常惠太原人使匈奴為長
罷侯閔仲叔晉陽人温序字次房太原為護羌
校尉郭泰字林宗太原介休人王濟字武子
温嶠字太真孫綽並太原人孫楚太原人王僧
辨太原祁人平侯景加侍中尚書令唐温大雅太
原祁人王珪太原祁縣人侍中永寧公王縉太
原人為相十四年封齊國公王涯太原人為相甘
露事族誅李憕太原文水人為洛京留守禄山反
憕守皇城不降被殺贈司徒忠烈公少子源至孝
温庭筠太原人喬林太原人拜相八十日張楚
金太原人秋官尚書
土産
煎梨貢馬鞍貢甘草龍骨人參栢子仁
牲生石礬石葡萄貢鐵鏡黃石礦
隋圖經云榆次龍骨交城礬石並充貢
陽曲縣舊十六鄊今十四鄊本漢舊縣屬太原郡晉城
地史記云黃河千里一曲此當其陽故曰陽曲按舊陽
曲今忻州定襄縣是也後魏末移於太原縣北四十五
里曲陽故城是也後魏書地形志陽曲屬永安郡仍移
今縣南四里陽直故城隋開皇六年改為陽直縣十六
年又移於今縣東北四十里汾陽故縣十六年改陽直
縣為汾陽縣因漢舊縣也煬帝又改為陽直縣移理木
井城今縣屬并州七年省陽直縣改汾陽為陽曲縣因
漢舊名也至皇朝為郭下縣方山在縣東六十里
汾水西自交城縣流入經縣西南去縣三十里又東南
入太原縣界狼孟在故縣東北三十六里史記曰始
皇十五年大興兵至太原取狼孟是也漢以為縣屬太
原郡末省按城左右狹澗幽深南面大壑謂之狼馬澗
舊斷澗為城今餘壁猶存故盂城漢盂縣也本春秋
時晉大夫祁氏邑在縣東北八十里左傳曰晉殺祁盈
遂滅祁氏分為七縣以孟丙為盂大夫漢以為縣石
嶺鎮在縣東北七十里乾燭谷即羊腸坂也
平晉縣北三十里舊二十五鄊今十四鄊本漢舊縣也
屬太原郡至後魏並不改按此前晉陽縣理州城中高
齊武成河清四年移晉陽縣於汾水東今太原縣理是
也武平六年於今縣理置㡣山以為名開皇三年罷郡
置并州十六年廢龍山縣移晉陽縣理之大業三年罷
州為太原郡仍屬焉皇朝平偽漢其太原城中晉陽太
原二縣並廢毁為平晉縣懸甕山一名龍山亦名結
絀山在縣十二里山海經曰懸甕山晉水出焉東南流
注於汾水又郡國志云懸甕山多鮆魚食之不驕又有
子推祠在山西象山在縣西北十里十六國春秋曰
前趙聰征劉琨不克略晉陽之人踰象山而歸即謂此
也今山上有楊忠碑忠為周將討齊戰勝隋文開皇二
年追給功烈始建此碑忠即文帝之考謚曰武元皇帝
石室山後魏興國土地記云太原郡山有石室方丈
四尺四壁有篆字人莫之識嬰山隋圖經云嬰山為
并州之主介山有子推廟甚靈汾水在陽曲縣界
流入注水經云汾水南過晉陽縣東晉水從縣南東流
合注又隋圖經云澤在縣西南六里隋開皇六年引
晉水漑稻田周圍四十一里護中水滹沱河皆并
水名晉水在縣西南水經注云晉水出懸甕山東過
其縣南昔智伯遏晉水以灌晉陽城不沒者三板後人
踵其遺跡蓄以為沼沼水分為二派北瀆即智氏故渠
也其瀆乘高東北注入晉陽城以周灌漑東南出城注
於汾水其南瀆於石塘下伏流東南出晉陽城又東南
入於汾按今晉水所出處砌石為塘東分為三派其北
一派名智伯渠東北流入州城中出城入汾水其次派
東流經晉澤南又東流入汾水此一派即酈元所言分
為二派者也其南派隋開皇四年開東流入汾水洞
渦水自東太原縣界流入西入於汾晉水下口也水經
注云劉琨為并州劉元海與之合戰於洞渦即是此水
今按此水出沾縣北山沾即今樂平也水經縣東南二
十五里入汾水舊府城故老傳晉并州刺史劉琨築
今按城高四丈周廽二十七里又有三城其一曰大明
城即古晉陽城也故左傳言董安于所築史記曰智伯
率韓魏攻趙襄子於晉陽引汾水灌其城城不沒者三
板春秋後語云智伯攻晉陽决晉水灌之城中懸釜而
炊今按城東有汾水南流城西又有晉水入城而史記
云引汾水後語云决晉水二家不同未詳孰是高齊後
帝於此置大明宮因名大明城姚最序行記曰晉陽宮
西南又有小城城内有殿號大眀宮即此城高四丈周
廻四里又一城南面因大明城西面連城北面因州城
東魏静帝於此置晉陽宮隋文帝更名新城煬帝更置
晉陽宮城高四丈周廻七里又一城東北連新城西面
北面因州城開皇十六年築今名倉高四丈周廻八里
故唐城在縣北二里堯所築唐叔虞之子爕父徙都
之所也三角城在縣北十九里一名徒人城一名捍
胡城一名看胡城在縣北二十二里受瑞壇在州理
倉城中唐義旗初高祖受瑞石於此壇文曰李淵萬吉
晉陽故宮一名大明宮在州城内今在大明城後語
云智伯攻趙襄子謂張孟談曰無箭奈何對曰臣聞董
安于簡主之才臣也理晉陽公宮之垣皆以荻蒿楉其
墻之蒿至於丈於是發而試之其堅則菌簵之勁不能
過也公曰矢足矣銅少對曰臣聞董安于理晉陽公宮
之室皆以銅為柱質請發而用之則有餘銅矣高齊文
宣又於城中置大明宮竹馬府在州城中汾橋架
汾水在縣東一里即豫讓欲刺趙襄子伏於橋下襄子
解衣之處橋長七十五步廣六丈四尺晉祠一名王
祠晉唐叔虞祠也在縣西南十二里水經注云昔智伯
遏晉水以灌晉陽其川上源後人蓄以為沼沼西際山
枕水有唐虞叔祠水側有凉堂結飛橋於梁水上晉川
之中最為勝處姚最序行記曰高齊天保中大起樓觀
穿渠築池塘飛橋跨水自高陽以下皆遊集焉至今為
北都之勝槩介子推祠在縣東南五里唐叔虞墓
在縣西南十六里斛律金墓在縣南十七里即高齊
相國咸陽王斛金晉祠碑唐貞觀二十年太宗幸并
州所製御序并書起義堂碑在乾陽門街開元十一年
元宗幸太原所立御製并書講武臺在縣西北一十
五里顯慶五年置夏禹祠郡國志云禹初受禪平陽
後遷安邑都晉陽故城北有城存風伯雨師祠隋圖
經云二祠晉劉琨所立
廢太原縣管十三鄊本漢晉陽地高齊河清四年今自
州城中移晉陽縣於汾水東隋文帝開皇十年移晉陽
縣於州城中仍於其處置太原縣屬并州大業三年罷
州置太原郡仍屬焉隋末移入州城唐貞觀十二年還
移於舊理在州東二百里六十步皇朝平魏後魏入平
晉縣洞渦水東自榆次縣界流入西去縣三十里入
晉陽縣界陽曲故城在縣北四十五里陽曲故城在
縣北二十里隋開皇十六年改曲陽縣此理晉渠在
縣西一里自晉陽縣界流入汾東地多鹹鹵井不堪食
貞觀十三年長史英國公李勣乃於汾河之上引决晉
渠歴縣經鄽又西流入汾水牢山在縣東北四十五
里後魏書曰劉聰遺子粲襲據晉陽猗盧救之遂獵於
受陽牢山陳閱皮肉山為之赤其山出金□潜邱在
縣東南三里爾雅天下有名邱五晉有潜邱是其一開
皇二年置大興國觀晉水在其傍左傳謂智伯遏晉水
以攻晉陽城王陵城有晉太原王司馬輔冢存
文水縣南一百一十里舊二十五鄊今二十七鄊本漢大
陵縣地屬太原郡后魏省大陵仍於今處置受陽縣屬
太原郡隋開皇十年改受陽縣為文水縣因縣西文水
為名天后朝以枌榆故邑又改為武興縣神龍元年復
為文水縣城甚寬大約有三十里百姓於城中種水田
文水西北自交城縣界流入水經云文水東到大陵
縣西南到平陶縣東北神福泉在故縣西北平地俗
云此水先有靈異土人每祈禱之泌水酈元注水經
云泌水出大陵縣西南山下武氏穿井給養井至幽深
一朝水溢平流東南注於文水大陵城漢大陵縣也
在今縣北十三里史記曰趙武靈王遊大陵夢處女鼓
琴而歌異日數言所夢想見其状吳廣聞之因進孟姚
焉平陶城漢平陶縣也在西南二十五里屬太原郡
後魏改為平遥縣後西湖内侵遷居京陵按在今汾州
界大于城在縣西南一十一里本劉元海築令兄延
年鎮之蕃語長兄為大于因以為名太原王墓在縣
西北十五里即唐則天氏武士彠也䨇闕與碑石存
祁縣南九十里舊四十鄉今三十鄉本漢舊縣即春秋
時晉大夫祁奚之邑左傳晉殺祁盈遂滅祁氏分為七
縣以賈辛為祁大夫注曰太原祁縣也按祁縣在東南
五里故祁城是也後漢與後魏並不改高齊天保七年
省隋開皇十年重置屬并州唐武德三年改屬太州還屬
并州幘山在縣東南六十里胡甲水一名太谷水
東南自潞州武鄉縣界流入又南入汾州平遥縣界
故祁城漢祁縣城也在縣東南五里晉大夫賈辛邑水
經注云賈辛以貎醜妻不為言與之如臯射雉中之妻
乃笑按左傳魏獻子謂賈辛曰昔賈大夫惡娶而美三
年不言笑御以如臯射雉獲之其妻始笑而言注云賈
國之大夫如以此而言則非辛射雉者酈元所引為謬
趙襄子城在縣六里雲州故城後魏雲州城也在
縣西二十里孝武帝永熙中寄理并州界謂此也祁
奚墓在縣東南七里後漢温序墓在縣西北四十里
序本祁人也為隗囂將所殺死葬洛陽其子夢序曰久
客思鄉乃反葬焉周黨墓在縣東南十四里黨後漢
廣武人世祖引見伏而不謁高齊唐邕墓在縣東南
七十里碑云齊尚書令晉昌王温大雅墓在縣五里
唐禮部尚書
榆次縣南七十里舊三十鄉今三十鄉本漢舊縣即春
秋晉魏榆地也左傳曰石言於晉魏注曰魏晉邑即榆
次漢以為縣屬太原郡魏太武帝併入晉陽縣宣武帝
復置榆次縣高齊文宣省自今縣東十里移中都縣理
之屬太原郡十年改中都縣又為榆次縣麓臺山俗
名鑿臺在縣東南三十里上有祠號智伯祠洞渦水
東自壽陽縣界流入經縣南四里又西南入太原界
中都故城在縣東十里高齊移於廢榆次城即今縣理
是也鑿臺在縣四里水經注曰洞過水西榆次縣南
水側有鑿池智伯瑶刳腹絶腸折頸摺頥之處史記曰
智氏信韓魏從而伐趙攻晉陽韓魏殺之於鑿臺之下
說苑曰智氏見伐趙之利不知榆次之禍皆謂此也今
按其臺為洞渦水所侵無復餘跡原過祠俗名原公
祠在縣東九里史記曰智伯率韓魏攻趙襄子奔保晉
陽原過後至於王澤遇三人自帶以上可見帶以下不
見與原過竹二節曰為我遺趙毋䘏原受以告襄子三
曰親自剖竹有朱書曰余霍太山山陽侯天使也三月
丙戌予將使女反滅智氏汝亦立我百邑襄子拜受遂
滅智氏祠三人於百邑使原過主之一升泉隋圖經
云治嶺上有泉名曰一升泉水旱無增減臺壁谷在
縣南六十里出産美棗
太谷縣東南七十八里舊四十鄉今十一鄉本漢陽邑
縣屬太原郡今縣東十五里陽邑故城是也後漢明帝
以馮魴為陽邑侯後魏太武帝省景明二年復置陽邑
縣高齊及周同隋開皇三年罷郡屬并州十八年改陽
邑為太谷縣因縣西大谷為名唐武德三年分大谷祁
二縣置太州六年省太州縣復舊白壁嶺在縣北七
十五里蔣谷水今名象谷水源出縣東南象谷經縣
北四十里北入清源縣界陽邑故城在縣東南十五
里咸陽故城在縣西南十里秦伐趙築之以咸陽兵
戍因名咸陽蘿䕷城俗名落漠城在縣西北十九里
大谷山山海經云少山有玉清漳水出焉又晉地記
云少山即太谷水出經祁縣界
清源縣西南三十九里舊十七鄉今十鄉本漢榆次縣
地地理志曰榆次有梗陽鄉魏戍邑按梗陽在今縣南
百二十步梗陽故城是也自漢至晉皆為榆次縣地後
魏省榆次縣屬晉陽隋開皇十六年於梗陽故城置清
源縣屬并州因縣清源水為名大業二年又為晉陽縣
唐武德元年重置汾水經縣東去縣九里又東南入
文水縣界梗陽故城春秋晉大夫祁氏邑也在縣南
北二十步左傳曰晉殺祁盈遂滅祁氏分為七縣以魏
戊為梗陽大夫也隋開皇十六年於其城内置清源縣
鵝城在縣東南二十二里晉陽秋曰永嘉元年洛陽
步廣里地䧟有鵝二色蒼者飛冲天白者不能飛蒼離
邑胡人之象劉曜以為已瑞築此城以應之閻沒墓
在縣西南三里左傳曰梗陽有獄魏戊不能斷以獄上其
宗賂以文樂魏子將受之魏戊謂閻沒女寬必諫皆許
諾退朝待於庭饋入召之比置三嘆魏子問對曰或賜
小人酒不夕食饋始至恐其不足中置自咎曰豈將軍
食之而有不足及饋之畢願以小人之腹為君子之心
屬厭而已獻子辭梗陽人清源水出縣西北平地東
流經縣北又東南入汾水
壽陽縣東一百五十里舊十鄉今八鄉本漢榆次縣地
晉於此置夀陽縣屬樂平郡盧諶征難賦云歴夀陽而
總轡即謂此晉末省後魏風土記云晉末山戎内侵徙
夀陽之民於大陵城南置夀縣屬太原郡隋開皇十年
改夀陽縣為文水縣又於夀陽縣故城置夀陽縣屬并
州即今縣是也大業三年罷州為太原縣仍屬焉唐武
德三年置受州縣改屬焉貞觀八年廢受州縣屬并州
也馬首故城在縣東南十五里左傳曰晉分祁氏之
田為七縣韓固為馬首大夫即此地也洞渦水東自
樂平縣界流入在縣南五十里又西南入榆次縣界
石姥祠郡國志云石形似姥今有祠焉神武故城後
魏神武郡也在縣北四十里故大陵城隋圖經云趙
武靈王遊大陵夢處女鼓琴而歌是此城鷰嶺隋圖
經云嶺多鷙鷰以名在縣西三十里方山在縣北四
十里
盂縣東北二百二十里舊十一鄉今八鄉本晉大夫盂
丙之邑漢舊縣屬太原郡後漢及今不改按此前盂縣
在今縣西南陽曲縣東北八十五里故盂縣城是也後
魏省地屬石艾縣隋開皇十六年分石艾縣置原仇縣
屬遼州因原仇故城為名即今縣也大業二年改原仇
縣為盂縣從漢舊名屬并州唐武德三年割并州之盂
壽陽二縣於此置受州貞觀八年省受州盂縣復屬并
州原仇縣山在縣北三十里出人參鐵□縣取此山
為名滹沱水西自代州五臺縣界流入南去縣百里
白馬山在縣東北六十里山海經云白馬之山其陽
多玉石其隂多鐵赤銅木馬之水出焉有白馬關俗傳
是後魏置仇猶城即縣之外城也俗名原仇城韓子
曰智伯欲伐仇猶國道不通鑄大鐘遺之仇猶大悅除
塗將内之赤單曼伯諫之不聽斷轂而馳仇猶因亡蓋其
地也
太平寰宇記卷四十
