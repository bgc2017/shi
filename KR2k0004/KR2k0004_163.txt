欽定四庫全書
太平寰宇記卷一百六十三
宋樂史撰
嶺南道七
南儀州
南儀州連城郡今理岑溪縣土地所屬自秦以前與潘
州同漢置蒼梧郡今州即蒼梧郡之猛陵縣地也猛陵
縣今梧州界隋為永熙郡之永業縣唐武德五年江表
底定於此置南義州及四縣貞觀元年州廢以所領縣
入南建州二年復置義州又割故縣來屬天寳元年改
為連城郡乾元元年復為義州皇朝開寳四年南越廢
入竇州至六年復置從民之便其三縣仍併為一縣太
平興國初改為南儀州
元領縣三今一
岑溪
二縣廢
連城永業
州境
東西八十里南北九十里
四至八到
西北至東京約七千餘里西北至西京約七千餘
里東北至長安取康州路七千五百里東至梧
州嶂嶺一百七十里西至容州六十五里東北
至藤州二百里北至廣州水路一千九百里南
至容州普寧縣界二十里西南至容州九十五里
東北至梧州三百里
戶
唐開元戶九百二十九皇朝戶主客六百三十八丁
本州只供丁不供戶
風俗
俗不知歲惟取用八月酉日為臘長幼相慰賀以為
年初每月中旬年少女兒盛服吹笙相召明月下以
相調弄號曰夜泊以為娛二更後匹耦兩兩相携隨
處相合至曉則散男兒以白布為頭巾女兒以布為
衫
土産
(闕)
四至八到
東北至東京水路五千四十一里西北至西京五
千四百十一里西北至長安取端州路五千二里
東至康州悦城山為界一百三十里東至廣州二
百七里南至恩州三百八十里北至端州一百
三十五里東南至廣州義寧縣五十四里東北
至端州一百十里西北至舊勤州一百五里西
南至春州六百六十里
戶
唐開元戶二百五十皇朝戶主六千八十七客一百
二十一
風俗
俗以鷄骨占吉凶漢書云越巫以鷄卜此也衣服即
都落古貝焦布豪渠之家喪則鳴鑼鼓召衆則鳴舂
堂巧作木罍籐帽五色籐箱席
土産
金(舊貢)牛黃紵布都落布
銀山出銀爾雅云白金謂之銀其美者謂之鐐盧循
採之山多木香謂之密香辟惡氣殺鬼精
新興縣舊十二鄉今四鄉漢臨允縣屬合浦郡晉置新
寧郡梁置新州廢永順縣在州北四十五里唐武德
四年析新興縣置皇朝併入新興廢索盧縣唐武德
四年析新興縣置廢桂山在新會縣西南三十四里
南越志云此山鳥則翡翠孔雀獸則元猿鼷利山在
新會縣東一百七里南越志云此山多沉香木南海
在新會縣南一百五十里有穿洲襟帶甚遠山挺方木
水含珠母海人以為酢醬秘之而餌其肉又州有大齊
雲母又云有浮石又云海昌郡威寧縣有穿洲其上多
綸木注云似穀皮可以為綿但獠緝以為絮三章溪
南越志云允吾縣南有三章溪溪有三源也
竇州
竇州懷德郡今理信宜縣古越地秦屬海南郡漢屬蒼
梧郡隋為永熙郡武德四年置南扶州及五縣以獠反
寄治㡣州貞觀元年廢以所縣並屬瀧州二年獠平復
置南扶自瀧州還其故縣五年復廢縣隸瀧州六年置
復以故縣來屬其年改南扶州為竇州以羅竇洞為名
天寳元年改為懷德郡乾元元年復為竇州
元領縣四今一
元領縣四
信宜
三縣廢
懷德澤峩特亮并入信宜
州境
東西一百三十里南北一百六十里
四至八到
西北至東京五千里西北至西京五千三百五十
五里西北至長安取瀧康東路六千二百二十一
里東至高州一百里西至舊潘州一百六十里
西至舊禺州二百五十里北至南儀州二百二十
里東北至舊瀧州二百四十里西北至容州一
百二十里正北微西至南儀州二百二十里西
南至舊潘州八十里東南至本州長樂里連接高
州良德縣界
戶
唐開元戶三百八十八皇朝戶主六百二十八只言
戶主
風俗
榖熟時里閈同取戍日為臘男女盛服椎髻徒跣聚
會作歌悉以高欄為居號曰干欄三日一市
土産
苔□香樹生冬時採葉煎之氣甚芳澤尤宜洗皂衣
信宜縣舊三鄉今四鄉漢端溪縣地屬蒼梧郡隋為懷
德縣唐武德四年析懷德縣置信宜縣仍置南扶州貞
觀中改為竇州取州界羅竇為名皇朝太平興國二年
改為信宜廢懷德縣在州東六十里本屬瀧州後來
屬廢澤峩縣在州西南八十里唐武德四年分信義
縣置廢特亮縣在州西北七十里唐武德四年分信
義縣置已上三縣皇朝開寳廢入信宜潭峩山在水
中峩峩焉特亮山在河洞水北昔有白牛夜出光彩
影照村村人以牛光影為特亮河洞水
昭州
昭州平樂郡今理平樂縣秦為桂林郡地本平縣地漢
屬蒼梧郡宋屬始建國齊屬始安郡梁置樂州隋為始
安郡之平樂縣唐武德四年蕭銑置樂州領平樂永豊
恭城沙亭四縣貞觀七年省沙亭縣八年改為昭州取
昭潭為名按湘南記云長沙郡本潭州亦取昭潭為名
則彼此皆有昭潭郡北有昭岡潭尺在江中潭蓋因岡
為名天寳元年改為樂平郡乾元元年復為昭州皇朝
開寳五年併永平縣入永平仍廢富州之思勤馬江二
縣入龍平一縣來屬
昭州元領縣三今二
平樂恭城
一縣廢
永平併入平樂
廢富州元領縣三今一
龍平
二縣廢
思勤馬江併入龍平
州境
東西一百九里南北二百一十里
四至八到
東北至東京四千二百里西北至西京四千九
百三十五里東至賀州三百里南至龔州
三百五十里北渡嶺至永州六百里西至水
脚村三十三里接桂州陽朔縣界東南至賀州富
川縣八十六里東南至象州三百五十里西北
至桂州荔浦縣八十里東至度嶺至道州四百三
十里
戶
昭州唐開元戶二千三百三十四
廢富州唐開元戶一千二百九十皇朝都管戸主三
千七百八十五客一千三百四十
風俗
與竇州同
土産
壽竹紅蕉
平樂縣一鄉州所理漢荔浦縣地屬蒼梧郡晉置平樂
縣唐貞觀二年省沙亭縣併入木客郭仲産湘州記
平樂縣多曲竹有木客形似小兒歌哭行坐衣服不異
於人而能隱形山居崖宿至精巧時出市昜作器人亦
無别就人換借皆有信義言語亦可解精别木理也
目巖山在縣北三十五里盛弘之荆州記平樂縣西南
數十里有山其巖間有兩目如人眼極大瞳子黑白分
明因為目巖山平樂江在縣東八十里江中有懸籐
灘犁壁湍荔浦江在縣西五里桂州荔浦縣流入當
州廢沙亭縣在州西三十五里唐澄聖元年置聖歷
二年廢廢水平縣在州東九十里隋縣舊屬藤州唐
屬昭州皇朝開寳元年併入平樂縣沙亭水在舊縣
西北出陽海山
恭城縣東北九十里元二鄉唐武德四年析平樂置
龍平縣一百六十二里元二鄉漢臨賀縣地吳置臨賀
郡梁分臨賀唐武德九年廢安樂傅勞歸化三縣入至
皇朝開寳五年廢富州以思勤馬江二縣併入龍平縣
隸昭州廢富州城本開江郡理龍平縣秦桂林郡地
漢屬蒼梧郡之臨賀縣吳大帝權置臨賀郡梁武分臨
賀置南静郡陳為靜尉郡隋始安郡之龍平縣唐武德
四年平蕭銑置靜州領龍平溥勞歸化開江豪靜蒼梧
七縣尋又以蒼梧豪静開江三縣置富州九年省安樂
縣貞觀八年改為富州以富川水為名天寳元年改為
開江郡乾元元年復為富州移於古武城郡為理所
彈圓溪溪中石如彈圓鰕魚有足四含水仰天不動小
鳥就飲因而吞之盧耽廟在邑界齕鼠山多□竹
(註)音匯箴竹(註)音刺池澤中多鼠齕食之一名竹
鼠白土坑嶺表錄云白土坑在富州城北隅其土白
膩郡人取以為貨終古不竭今五嶺婦女率皆用之又
名鉛粉也廢安樂縣在縣東北五里廢歸化縣在
縣北三十里廢博勞縣在縣北三十二里已上三縣
唐武德九年廢廢馬江縣在縣東南一百里隋開江縣唐
長慶三年桂管觀察使殷侑奏以開州有開江縣名同
按圖經云其江是後漢伏波將軍馬援所開請改為馬
江縣從之廢思勤縣在縣北一百四十里漢臨賀縣
也已上二縣皇朝開寳五年併入龍平
蒙州
蒙州蒙山郡今理邱山縣土地所屬與桂州同漢武帝
平南越置蒼梧郡今州即蒼梧之郡荔浦縣地隋開皇
十年置始安郡隋化縣唐武德四年置南秦州割荔州
之立山東區純義三縣分置領政縣貞觀八年改為蒙
州取州東蒙山為名十二年省領政入立山天寳元年
改為蒙山郡乾元元年復為蒙州州東蒙山下有泉源
流為蒙水山下人多姓蒙
元領縣三
立山正義東區
州境
東西南北
四至八到
西北至東京五千六百七十五里西北至西京五
千七百九十二里西北至長安五千五百一十二
里東至舊富州九十里南至龔州陸路三百五
十里西至桂州九十里北至桂州三百三十里
西南至龔州三百五十里東南至梧州嶺九十里
西北至桂州荔浦縣八十里東北至舊賀州富川
縣北郁洞二百里
戶
唐開元戶一千五十九皇朝戶主二千五百七十七
客八百十二
立山縣二鄉州所理漢荔浦縣屬蒼梧郡隋分荔浦置
隋化縣武德四年改為立山縣於縣置荔州尋改為恭
州貞觀八年改蒙州理此邑
正義縣西北二十三里有二鄉唐貞觀五年置純義縣
屬荔州永貞元年改為正義避憲宗之諱
東區縣東南八十里元二鄉唐武德五年分立山置屬
荔州貞觀六年屬鷰州十年改屬蒙州郡國志云有蚺
蛇大數丈圍可一丈吞鹿食之鹿爛則撓樹腹中骨穿
鱗出又有大魚如鰌有鳥名山鸐毛羽朱紫素鮮明皎
可愛禮謂鸐雉是也
潯州
潯州潯江郡今理桂平縣秦屬桂林郡漢以後並屬鬱
林郡隋為鬱林郡之桂平縣唐貞觀七年置潯州領桂
平陵江大賓暨皇化四縣十二年廢潯州四縣屬龔州
尋復置潯州以桂平大賓皇化來屬省陵江入桂平縣
天寳元年改為潯江郡乾元元年復為潯州
元領縣三今一
桂平
二縣廢
皇化大賓已上二縣併入桂平
州境
東西五百里南北(闕)
四至八到
東北至東京四千八百里東北至西京五千七百
里北至長安取梧桂路五千九百六十里取象州
路四千四百四百三十五里東至龔州一百二十
里至廣州水路九百二十五里西至邕州七百二
十里南至容州四百二十五里北至象州二百
一十里東北至龔州大同縣界二百二十里西
南沂流至貴州二百二十五里西北至象州陸路
二百一十里東南至廢繡州八十里又至所阿林
縣一百二十里
戶
唐開元戶一千九百三十皇朝戶主三百三十二客
八百八十一
風俗無
土産
不出絲𧖟
桂平縣舊一鄉今二鄉漢布山縣鬱林郡所治隋為桂
平縣唐武德(闕)年屬貴州貞觀初屬鷰州七年屬潯州
十二年潯州廢屬龔州后復置潯州於此廢皇化縣
在州東三十里漢阿林縣屬鬱林郡隋置皇化縣后廢
貞觀七年復置屬龔州又復屬潯州潯江在縣北二
十步過州東五里合鬱江廢大賓縣在州東四十里
漢布山縣地已上皇化大賓二縣皇朝開寳五年併入
桂林縣堂牛布山故縣有堂牛嘗與蛇同穴角如玉
光瑩堪作酒罇其牛嗜鹽民以皮褁手塗鹽入穴探之
舌澁者是牛稍稍引出舌滑者是蛇出則殺人
太平寰宇記卷一百六十三
