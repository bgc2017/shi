欽定四庫全書
太平寰宇記卷一百四十八
宋樂史撰
山南東道七
夔州
夔州雲安郡今理奉節縣春秋時為夔子國其後為楚
滅故其地歸楚後秦滅楚置三十六郡此地為巴郡西
漢十三州皆益州部漢書地理志江關都尉理魚復有
橘官即今郡也三國時蜀先主為吳將陸遜敗於夷陵
退屯白帝城因改為永安即此地又按郡國記白帝城
即公孫述至魚復有白龍出井中因號魚復為白帝城
劉先主改魚復為永安仍於州西七里别置永安宫城
在平地其後吳將全琮來襲不尅又羅獻為領軍守永
安聞魏軍平蜀三日哭於都亭是也晉大康中復永安
為魚復有故江關在江南岸北對州城即劉先主於此
置故陵郡後主改為巴東郡宋泰始三年山峽嶮隘多
山蠻據峙以為寇賊立三巴校尉以鎮之宋末廢三巴
校尉齊建元二年以荆州之巴東建平二縣即益州之
巴郡梁州之涪陵四郡立巴州永明元年省巴州梁大
同三年於郡理立信州後魏廢帝三年移巴東郡於梁
置陽口縣理其縣蓋今州西陽水口今無餘址周明帝
二年又於州理置永安郡以魚復巫山縣屬焉巴東郡
唯領雲安一縣武帝天和元年自白帝城移理於永安
宫南五十步宣政元年州復還白帝城仍置總管府隋
開皇二年罷郡郡所領縣並屬信州大業元年廢總管
三年罷州為巴東郡唐武德七年改為信州領魚復巫
山雲安南浦梁山大昌武寧七縣二年以武寧南浦梁
山屬浦州又改信州為夔州仍置總管管夔峽施業浦
涪渝谷南智務黔兖思巫平十九州八年以夔州之南
浦梁山來屬九年又以南浦梁山屬浦州貞觀十四年
為都督府督歸夔忠萬涪渝南七州后罷都督府天寶
元年改為雲安郡至德元年於雲安置七州防禦使乾
元元年復為夔州二年刺史唐論請外為都督府尋罷
之按郡城臨江而險蓋據三峽之上
元領縣四今三
奉節巫山大昌
一縣割出
雲安置軍
州境
東西南北
四至八到
東取江陵府至長安二千四百一十五里東至歸
州三百三里南至施州山路五百里西至萬州
水路三百里北至金州九百五十一里東南至
歸州四百四十二里西南至西州六百六十二
里東北至達州五百二十六里西北至開州四
百五十六里
戶
唐開元戶一萬五千九百皇朝戶主三千八百五十
七客三千二百三十
風俗
同峽州
姓氏
(闕)
人物無
土產
蠟今貢紵布巴戟黃蘖
瓜疇芋區區似薯蕷疇似貫瓜皆伏根草也
吐綬鳥大如翟而五色可愛天和淑景即吐綬長一
尺須臾還吞之巫山多鵬
奉節縣去州四里舊十三鄉今十一鄉本漢魚復縣也
今縣北三十里有赤甲城是舊魚復縣基漢書地理志
魚復縣江關都尉所居有橘官蜀先主改為奉節縣
白帝城盛弘之荆州記云巴東郡峽上北岸有一山孤
峙甚峭巴東郡據以為城注水經云白帝山北緣馬嶺
按赤甲山其間平處南北相去八十五丈東西七十丈
東旁讓溪即以為隍西南臨大江瞰之甚眩目惟馬嶺
小差逶迤猶斬山為路羊腸數轉然後得上記云寒山
九坂最為險峻按後漢初公孫述據蜀自以承漢土運
故號曰白帝城南鄉峽在縣西四十七里盛弘之荆
州記云南鄉峽西八十里有巴鄉村蓋善釀酒故俗稱
巴鄉酒也村旁有溪溪中多靈夀木三峽山謂西峽
巫峽歸峽俗云巴東三峽長清猿聲淚沾裳即禹疏以
導江也絶峻萬仞瞥見陽光不分雲雨八陣圖在縣
西南七里荆州圖記云永安宫南一里渚下平磧上週
迴四百十八丈中有諸葛孔明八陣圖聚細石為之各
高五尺廣十圍歴然棋布縱橫相當中間相去九尺正
中開南北巷廣悉五尺凡六十四聚或為人散亂及為
夏水所沒冬水退復依然如故八陣圖下東西三里有
一磧東西一百步南北廣四十步磧上有鹽泉井五口
以木為桶昔常取鹽即時沙壅冬出夏沒盛弘之荆州
記云壘西聚石為八行行八聚聚間相去二丈許謂之
八陣圖因曰八陣既成自今行師更不復敗八陣及壘
皆圖兵勢行藏之權變自後深識者所不能了桓温伐蜀經
之以為常山蛇勢此蓋臆言也黃龍灘荆州記云三
峽之首北岸有白鹽峯下有黃龍灘水最急㳂泝所忌
赤甲城公孫述築不生樹木土石悉赤如人肘臂故
曰赤甲城與舊白帝城相連皆在縣北即楚地江關之
要焉鄧芝從先主入蜀為江關都尉城即芝鎮於此
永安宫漢末公孫述所築蜀先主崩於此城中故號永
安宫古魚復縣在縣西一十五里蜀先主改為永安
縣今無城壁也灧澦堆周圍二十丈在州西南二百
步蜀江中心瞿唐峽口冬水淺屹然露百餘尺夏水漲
沒數十丈其狀如馬舟人不敢進又曰猶與言舟子取
途不決水脈故曰猶與諺曰灧澦大如朴瞿唐不可觸
灧澦大如馬瞿唐不可下灧澦如大鱉瞿唐行舟絶灧
澦大如龜瞿唐不可窺三鈎鎮在州東三里鐵鎖斷
江山橫江逗張西岸造舟為梁拖戟戰牀於上以禦寇
為鎮居數溪之會故曰三鈎唐武德二年廢瞿唐峽
在州東一里古西陵峽也連崖千丈奔流電激舟人為
之恐懼龍洞溪在州西一百里輿地志云永安宫西
有南鄉硤硤西八十里有溪溪中有靈壽木此即是龍
洞溪即善釀酒之村也白鹽山在州城澗東山半有
龍池天旱燒石投池鳴鼓其上即雨左思蜀都賦云潛
龍蟠於沮澤應鳴鼓而興雨即此也栢柱巴郡有栢
柱大可十圍高二十丈餘乃公孫時樓柱所砍之處忽
生枝而不朽
巫山縣東南七十二里舊八鄉今八鄉本楚巫郡地史
記云秦昭王三十年伐楚取黔中巫郡漢改為巫縣屬
南郡故城在今縣北晉移於此立建平郡梁武帝廢郡
隋加山字係夔子熊摯所治縣今多姓熊者巫山盛
弘之荆州記云㳂江峽三十里有新奔灘至巫峽因山
名也首尾一百六十里舊云自三峽取蜀數千里恒是
一山此蓋好大之言也唯三峽七百里兩岸連山略無
闕處重巖壘嶂隠天蔽日自非亭午夜分不見日月所
謂高山尋雲怒湍流水絶非人境神女廟在峽之岸
高都山江源記云楚辭所謂巫山之陽高丘之阻高
丘蓋高都也大江水經云江水又東經巫峽注云夏
水襄陵沿泝阻絶王命急宣有時朝發白帝暮到江陵
其間千二百里雖乘雲御風不加疾也復有嘉魚春出
丙穴楚宫在縣西北二百步在陽臺古城内即襄王
所遊之地陽雲臺高一百二十丈南枕長江楚宋玉
賦云遊陽雲之臺望高堂之觀即此鳥飛山在縣西
南六十里言山高鳥飛不能越也
大昌縣東北六十四里依舊四鄉本漢巫秭歸二縣地
輿地志云晉太康元年分巫秭歸縣置建平縣後改為
大昌縣屬建平郡千頃池在縣西三百六十里波瀾
浩渺莫知涯際分為三道一道東流當縣為井源一道
西流為雲安縣陽溪一道南流為奉節縣西瀼水
大寧監
大寧監本夔州大昌縣前鎮煎鹽之所也在縣西六十九
里溪南山嶺峭壁之中有鹹泉湧出土人以竹引泉置
鑊煮鹽皇朝開寶六年置監以收課利
歸州
歸州巴東郡今理秭歸縣土地所屬與雲安郡同周夔
子之國戰國時其地屬楚秦為南郡之地漢於此置秭
歸縣袁山松云屈原此縣人也既被流放忽然暫歸其
姊亦來因名其地為秭歸秭與姊同按三國志云吳置建
平郡宜郡之西部也甚為重鎮其地險固孫皓末晉將
王濬自蜀沿流伐吳守將吳彥表皓曰請增建平兵若
建平不可下晉師終不過皓不從旋見亡國即東晉宋齊
皆因之隋屬巴東郡之秭歸縣唐武德二年割夔州之
秭歸巴東二縣置歸州三年分秭歸置興山縣治白帝
城天寶元年改為巴東郡乾元元年復為歸州
元領縣三
秭歸巴東興山
州境
東西一百八十一里南北二百四十八里
四至八到
東北至東京一千九百里東北至西京一千八百四
十五里東取江陵府路至長安二千九百一里
東至峽州二百里南至施州山路五百五十里
北至房州山路五百里東南至峽州界一百三十
二里西南至夔州一百三十二里西北至䕫州
界一百三十六里東北至峽州界二百一十七里
戶
唐開元戶四千八百四十五皇朝戶主一千一百二
十七客一千四百三十五
風俗
同峽州
姓氏
(闕)
人物
戰國有屈原
土產
今貢黃蠟白茶椒馬鞭紵麻亭歴子
秭歸縣(闕)
也魏為臨江郡吳為建平郡晉不改隋屬巴東郡唐武
德二年置歸州來屬空舲硤山在縣東一百二里荆
州圖記云此峽絶崖壁立數百丈飛鳥所不能栖有一
火燼插石崖間望見可長數尺相傳云堯洪水時行者
泊舟崖側爨於此餘燼插之至今猶曰插竈夔子城
在縣東二十里春秋夔子之都熊摯所治而此城亦稱
為夔子所都蓋初封於彼而滅於此故郡國志云昔周
成王封楚熊繹初都丹陽後移校江即此地亦曰丹陽
後又移都郢吳置建平郡在此太清鎮在縣東南八
十五里吳置以備蜀居三峽要衝之會塞山蠻之路絶
寇略之經屈大夫宅有女須廟在宅東女須即大夫
姊也有擣衣石猶存麝香山在縣南一百一十里多
麝紫極宫黃魔神廟其記云咸通壬辰歲令翰林蘭
陵公自右吏竄黔南秋八月二十七日夕泝三峽次秭
歸時蜀水方漲橫波蔽日公積悸而寢夢神人赤髮碧
眸且云險不足懼公異之再寐又夢云詰其所自則云
我黃魔神居紫極宫之西北隅將祐助公明出此境公
曰吾斥去荒徼危殆已甚神能惠我何止朝夕所幸與
我俱遊我不忘矣神許諾自是抵於黔又遷于羅每每
陟險難神恍然如在逮公遷於朝夢神告歸公因為設
廟列塑於宫之傍丁酉歲公從弟侁自澧陽尹亞西蜀
路出祠下以囊金致公意謂前制不專請别修敞太守
清河崔公承命感異躬親營之心匠既陳層軒以新神
樂來斯靈儀蹲蹲按靈寶經五方有大魔其中央曰黃
天魔王橫天擔力謂能扶是蒼旻同復萬有天其或者
以公有引濟之業將扶危定傾作鎮天步俾黃魔降監
為公之兆朕乎噫天之功必藉於大賢神之靈故輔於
有德必鴻獻盛績萃於公之心未可知也循於學官謫
秭歸奉太守命勿敢讓所紀乾符丁酉歲仲春九日司
戶參軍袁循記蘭陵公即唐朝蕭遘尋為宰相此異事
故編於寰宇記
巴東縣西六十里舊二鄉今七鄉本漢巫縣地三國時
屬吳後周天和三年於巴陵故城置樂鄉縣隋開皇十
八年改樂鄉為巴東縣在巴之東因以為名石門山
在縣東北三十五里山有石逕深若重門先主為陸遜
所破退經此門追之既急先主乃燒鎧斷道然後得免
也
興山縣北八十五里舊五鄉今七鄉本漢秭歸縣地三
國時其地屬吳至景帝永安三年分秭歸縣之北界立
為興山縣屬建寧郡隋廢之唐武德三年又置香溪在
邑界即王昭君所遊處王昭君宅漢王嬙即此邑之
人故曰昭君之縣村連巫峽是此地玉虚洞在縣南
五十里唐天寶五載其洞忽開可容千人
太平寰宇記卷一百四十八
