欽定四庫全書
太平寰宇記卷七十七
宋樂史撰
劔南西道六
雅州領投降吐蕃部落七羈縻吐蕃四十六州
雅州盧山郡今理嚴通縣禹貢梁州之域漢武帝置十
三州在益州部今州即秦嚴道縣也李膺記曰晉永嘉
分崩李雄竊據此地蕪廢將二十紀夷人侵軼獠又間
之公私路絶無可推訪後魏廢帝二年始更招移民漸
墾植因僑立蒙山郡於此領始陽蒙山二縣属卭州自
後人戸稍繁田賦有叙隋開皇十三年廢郡乃立雅州
煬帝初州廢以其地併入臨卭郡唐武德元年復為雅
州領嚴道名山盧山依政臨卭蒲江臨溪濛陽漢源火
井長松靈關陽啟嘉良大利陽山十六縣其年割依政
臨溪蒲江臨卭火井五縣置卭州漢源陽山二縣置登
州二年置榮經縣六年省嘉良陽啟大利靈關濛陽長
松六縣九年廢登州還以陽山漢源來属貞觀二年又
以陽山漢源屬嶲州八年又置百夫縣永微五年以嶲
州漢源來属儀鳳四年置飛越文堤二縣大定元年又
割漢源飛越二縣置黎州神龍三年廢黎州又置都督
府天寳元年改為盧山郡乾元元年復為雅州都督羈
縻十九州按郡國志漢源縣有離崖即蜀守李冰所鑿
離即古為雅字也州以此為名
元領縣五
嚴道盧山名山百丈榮經
州境
東西一百八十里南北二百三十九里
四至八到
東北至東京三千六百二十里東北至西京三千
二百里東北至長安三千三百四十里東至卭
州二百里南至郡管嚴道縣界一百五十里西
至羈縻羅巖州界三百八十里北至卭州二百
七十九里東南至眉州三百四十九里西南至
黎州二百四十里正北至吐蕃野城縣界五百七
十六里正東微南至嘉州三百二十里西北至
吐蕃偏松城九日程約五百里
戸
唐開元戸一萬八百九十皇朝戶主八萬七百三
十五客三千八百二十六
風俗
同卭州卭雅之夷獠婦人娠七月而産産畢置兒向
水中浮者取養沉者棄之千百無一沉者長則拔去
上齒如狗牙各以為華飾今有四牙長於諸牙而唇
高者别是一種能食人無長齒者不能食俗信妖巫
擊銅鼓以祈禱至今盧山縣新安鄉五百餘戸即其
遺人也
人物
衛繼字子萊蜀為左尚書
土産
麩金石菖蒲升麻黃連蠲紙客雁木
茶茶譜云雅州百丈名山二者尤佳
嚴道縣元六鄉秦始皇二十五年滅楚徙嚴王之族以
實此地故曰嚴道漢為縣属蜀郡至文帝又徙淮南王
之族於此九折坂即嚴道山王陽迴車之所與鄧通
所賜銅山相連即卭崍山之西臂也山有獸名豹似熊
而斑能食銅鐡自九折之嶺望蜀中衆山累累如平地
常多風雨雲霧少有晴明首夏猶冰初秋即雪本自卭
莋而來故名卭崍周公山在縣東南畔山勢屹然有
龍穴常多隂雲耆老傳云昔諸葛亮在南於此薨周公
遂立廟州縣以靈騐聞偽蜀乾德六年顯聖王之廟
嚴道山在縣南五里本名鹿角山唐天寳六年勅改為
嚴道山和川路在縣西界去吐蕃大渡河五日程從
大渡河西郭至吐蕃松城四日程羌蠻混雜連山接野
鳥路沿空不知里數
盧山縣西北七十里舊六鄉今四鄉亦嚴道縣地晉書
地理姜維於此置城隋仁夀元年重開此地遂於姜維
古城置盧山縣属雅州以界内盧奴山為邑之名靈
關鎮在縣北八十二里四面險峻控𢃄蕃蠻一夫守之
可以禦百蜀都賦云廓靈關而為門注云關為西南漢
嘉郡界也始陽山在縣東七里本名蒙山唐天寳六
年勅改為始陽山高八里來道控川歴嚴道縣横亘入
卭州火井縣界盧奴山在縣東五里與始陽山相接
靈關山在縣北二十里峯嶺嵯峨山聳十里傍夾大
路下有山峽口闊三丈長二百步俗呼為重關通蠻貊
之鄉入白狼夷之界浮圖水在縣五里從生羌界來
水中有孤崖狀如浮圖出貢金大水渡從生羌界來
流入浮圖水靈關路在縣界去蕃界八日程從界去
吐蕃野城三日程其險也以繩為橋其外不知里數
厓缽山在縣西三百里其山上聳雲漢莫測其高
名山縣東四十五里元六鄉秦嚴道縣地魏置蒙山縣
於此隋開皇十三年改蒙山為名山以縣界内有名山
為稱唐貞觀初改為漢源縣取漢江以為名今復為名
山縣離崖秦蜀守李冰所鑿以道江是此崖音雅
羅繩山在縣西五里徙蒙山西入盧山縣又北接卭州
火井縣蒙山縣西七十里北連羅繩山接連嚴道縣
尚書云蔡蒙旅平即此山也九州記云蒙山者沐也言
雨露常蒙因以為名山頂受全陽氣其茶芳香按茶譜
云山有五嶺有茶園中嶺曰上清峯所謂蒙嶺茶也為
天下之稱大□山在縣東四十里南接河羅戍北入
卭州高七十里上聳天際靈怪錯雜之所名山鷄棟
山在縣西南十七里地理志云蜀有鷄鳴山俗傳云金
鷄鳴而天下太平則古之名山因為名山戍又云唐垂
拱(闕)年中廢戍為縣平羌水上源曰卭來水又名平
鄉西北自嚴道縣流入至眉州洪雅縣界又名青衣水
百丈縣東北八十里舊七鄉今四鄉本嚴道縣地李膺
記臨卭縣南百二十里至百丈即其地圖經云有一穴
口方圓一百尺深百丈即漢王陽為益州刺史行部至
此興嘆因之棄官唐武德元年置百丈鎮貞觀八年改
鎮為縣泉池山在縣東四十里四面懸絶山有泉池
因為名
榮經縣西南一百二十里元二鄉本嚴道縣地東西連
接大山並無州縣巖蠻阻絶不辨疆界唐武德二年置
榮經縣因界内有榮經水口戍為名榮經水在縣東
一里出嚴道縣青山下入縣界邛崍關在縣西南七
十里隋大業十年置約山據險當雲南大路以扼蕃夷
之要害唐亦因之不改自由山在縣東十里高三十
里傍亘黎州下接嚴道界入長墳嶺鷄心山南北相連
二百餘里和川水在縣九十里從羅䋲嚴古蠻州東
流來邛來山山海經崍山江水出焉多雨少晴華陽
國志卭來山本名卭莋
舊管投降吐蕃部落七
吐蕃龍官楊矣逢費東君部落六十人在蠻宿州安
置吐蕃業城首領籠官劉矣本等部落在本部安
置吐蕃會野首領籠官高萬唐等部落在本部安
置吐蕃逋租城首領籠官馬東煎等部落在夏陽
路安置吐蕃國師馬定德并籠官馬德唐等部落
在欠馬州安置吐蕃嘉靖州降戸首領籠官劉定
等部落在夏陽路安置吐蕃嵬龍城首領鑠羅莽
等部落在和州路安置
已上吐蕃七部落其主帥等皆當時之雄者貞元
年中投降
管和川夏陽等羈縻州四十六
一和州三十七州
羅巖州去當道四百八十里當馬州去羅巖州二
百里去州四百七十八里三井州去羅巖州五里
至州四百七十五里東鋒州去羅巖州二里至州
四百七十八里名配州去羅巖州二里至州四百
七十八里甘恭州去羅巖州二里至州四百七十
八里斜恭州去羅巖州五里至州四百七十五里
畫重州去羅巖州二里至州四百七十八里羅
林州去羅巖州三里至州四百七十八里龍羊州
去羅巖州一里至州四百七十九里林波州去羅
巖州六十里至州四百四十里林燒州去羅巖州
四十里至州四百四十里龍蓬州去羅巖州四十
里至州四百四十里索古州去羅巖州五十里至
州四百三十里敢州去羅巖州四十里至州四百
四十里驚州去羅巖州五十里至州四百三十里
禍眉州去羅巖州七十里至州四百一十里木
燭州去羅巖州四十里至州四百四十里百坡州
去羅巖州四十里至州四百四十里當品州去百
坡州五里至州三百七十五里巖城州去百坡州
二十里至州二百六十里中川州去百坡州五里
至州三百七十五里鉗矣州去百坡州二十五里
至州三百五十五里昌磊州去百坡州二十里至
州三百六十里鉗并州去百坡州二十五里至州
三百七十七里百頻州去百坡州三里至州三百
七十七里會野州去百坡州六十里至州六百三
十里當仁州去會野州三里至州六百二十五里
推梅州去會野州一十里至州六百二十里作
重州去會野州二十里至州六百一十里禍林州
去會野州一十里至州六百二十里諾祚州去會
野州四十里至州五百九十里金林州去會
野州四十里至州六百一十里二恭州去會
野州五十里至州五百八十里布嵐州去會野州
六十里至州五百七十里欠馬州去會野州五里
至州六百二十五里羅逢州去欠馬州一十里至
州六百二十里
已上併管羅巖會野等路
一夏陽路九州
論川州去當道五百八十里譲川州去論川州五
里至州五百七十里遠南州去讓川州二十五里
至州五百六十里卑盧州去䕫龍州二十里至州
五百六十里耀川州去金川州十五里至州五百
六十里金川州去耀川州十五里至州五百六十
里東嘉梁州去金川州二十里至州五百六十里
西嘉梁州去東嘉梁州十五里至州五百六十五
里
已上並管夏陽路
黎州
黎州漢源郡今理漢源縣漢為沉黎郡之地宋齊以來
並於此為沉黎郡後周破羌盡得此土因立黎州隋初
改為登州煬帝初廢州併其地入臨卭郡大定元年割
漢源飛越二縣及嶲州之陽山置黎州取蜀南沈黎地
為州名神龍三年廢開元三年又置天寳元年改為洪
源郡乾元元年復為黎州領羈縻五十五州
元領縣三今二
漢源通望
一縣廢飛越併入漢源
四至八到
東北至東京五千里東南至西京四千五百里
東北至長安三千五百八十里東南至嶲州六百
五十里東南至戍州無路以山遠近測之可七百
五十五里西至廓清縣一百八十里其城西臨大
渡河河西則生羌蠻界北至盧山郡二百四十里
東南至粟蠻部落二百里郡之四向州三五里
皆是高山萬重
戸
開元無戶籍長慶戶六千八百五十皇朝戶主三
百三十二客戶一百八十六
風俗
蕃部蠻夷混雜之地元無市肆每漢人與蕃人博易
不使見錢漢用紬絹茶布蕃部用紅椒鹽馬之𩔖
人物無
土産
胡椒
漢源縣南三十里舊三鄉今一鄉漢沉黎縣地宋立郡
於此隋仁夀四年置漢源縣以大川之源為名長安四
年巡察使殷祚奏置黎州後刺史宋乾微奏廢入雅州開
元三年又黎州來属諸葛武侯祠在州北城外三里漢
水在縣西一百二十里從和姑鎮山谷中經界通望縣入
大渡河不通舟船每至春冬有瘴氣生中人為瘧疾廢
飛越縣本沉黎之地唐儀鳳四年分漢源於飛越水置縣
屬雅州天定元年屬黎州今廢入漢源夜义穴博物志
云蜀南沈黎高山中有物似猴長七尺能人行名曰玃路
見婦人輙盜之入穴俗呼為夜义穴西蕃部落輙畏之
通望縣東南九十里舊二鄉今一鄉本漢旄牛縣地在
大渡河北河水西今有古旄牛城在俗呼為牛頭城語
訛也即古沉黎之鎮隋為大渡戍大業二年改為陽山
縣因山為名元隸嶲州則天定元年属黎州神龍二年
又歸嶲州開元元年却還黎州天寳元年改為通望縣
大渡河在縣南十五里自吐蕃界經雅州諸部落至
當州東流入縣界朝陽山在縣南與衆山接連至大
渡河絶通望山自大渡河南與衆山入嶲山廢通
望軍在大渡河南三十里唐至德元年置今廢廢銅山
城在縣東二百里唐貞元元年西州節度使韋皋築廢
定蕃城在縣東二百十里唐貞元五年韋皋築廢要
衝城在縣東十三里貞元元年韋皋築城下有龍泉水
廢璃琉城在大渡河南太和五年節度使李德裕築
已上諸城皆禦西蕃之所致也
舊綂制五十四州皆徼外生獠無州縣羈縻而已
羅巖州索古州秦上州輙榮州劇川州
合欽州下蓬州栢坡州傳盧州明川州
肥䏢州蓬矢州大度州米川州木屬州
河東州諾莋州甫嵐州昌明州德化州
象川州藂夏州和良州和都州附樹州
東川州上貴州滑川州北川州古川州
甫萼州北地州蒼榮州野川州卬陳州
貴林州護川州牒琮州浪彌州郞廓州
上欽州時蓬州儼馬州橛查州卬川州
護卬州脚川州開望州上蓬州比蓬州
剥重州久護州瑤劔州明昌州
太平寰宇記卷七十七
