欽定四庫全書
太平寰宇記卷一百二十五
宋樂史撰
淮南道三
舒州
舒州固安郡今理懷寧縣禹貢揚州之域春秋晥國也
史記曰晥□姓咎繇之後春秋時楚滅之為楚東鄙戰
國時屬楚秦置三十六郡為九江郡自舒縣徙居晥縣
建安中編戶皆東渡江江西遂虚在漢即晥縣今州是
也屬廬江郡續漢書郡國至廬江郡合肥以南唯有晥
城後為吳所尅遂為重鎮赤烏四年諸葛恪屯之晉太
康地記廬江郡徙晥更移居于舒宋書州郡志云晉安
帝後于舊晥縣城置懷寧縣仍分廬江郡置晉熙郡宋
齊皆因之梁置南豫州後改為晉州北齊改曰江州陳
又為晉州隋初又為熙州煬帝三年廢州為同安郡唐
武德四年改為舒州領懷寧宿松太湖望江同安五縣
其年割宿松縣置嚴州五年割望江置高州又改高州
為智州六年舒州置總𬋩府𬋩舒嚴智三州七年廢智
州望江屬嚴州八年又廢嚴州以望江宿松二縣来屬貞
觀元年罷府天寳元年改為同安郡至德二年改為盛
唐郡乾元元年復為舒州
元領縣五
懷寧桐城望江宿松太湖
州境
東西五百八十三里南北三百三十五里
四至八到
西北至東京一千三百三十里西北至西京一千
七百五十五里西北取廬州路至長安二千六百
一十五里取蘄黃路二千八百八十里東至宣州
八百五十里南至江州水陸相兼共五百七十里
西至蘄州一百里北至廬州四百里北渡大
山至夀州八百里東南至江州八百里東南水
路二百四十里至皖口入大江處又沿流宋一百里
至石州碑大江中與池州分界首東南七十里至池
州都四百里令一十里西南至蘄州三百七十里
西北至夀州三百七十里東北至廬州三百八
十里
戶
唐開元戶二萬五千六百皇朝戶主一萬二千八百
四十二客一萬九千三百八十三
風俗
揚州之域婚嫁喪祀與諸夏同率性真直賤商務農
姓氏
(闕)
人物
周瑜字公瑾廬江舒人事吳獨破曹公于赤壁瑜精
音律有誤必顧諺曰曲有誤周郎顧
土産
白苧布開火茶酒器鐵器蠟
懷柔縣舊二十五鄉今十六鄉本漢晥縣魏正始二年
孫權請諸葛恪屯晥縣城以伺邊隙四年司馬懿攻晥
恪退屯柴桑永嘉亂後遂廢晉安帝復于舊縣改置懷
寧縣潛山在縣西北二十里其山有三峯一天柱山
一潛山一晥山三山峯巒相去隔越天柱即同立洞府
九天司命真君所主魏時左慈居潛山有鍊丹房金丹
竈基存唐天寳年中元宗夢九天司命真君現于天柱
山置祠宇有二白鹿現號曰白鹿洞洞中有香土色入
金號香泥洞金殿基在洞之上也皇朝就修真君祠
為靈僊觀山有孔真人左真人壇按地理志山高三千
七百丈周迴二百五十里山東面有激水冬夏懸流如
瀑布下有九井一石床容百人井其若逢亢旱殺投井
中既降雷雨大亦流出橋公亭在縣北隔晥水一里
既漢末橋公有二女孫策與周瑜各納其一女亭基為
雙溪寺多智山在縣西北三百里山高九百八十丈
自夀州霍山縣西南入懷寧太湖界西接蘄州其山兩
岸相去十里地有水一道流入霍山縣界一山迤邐一
百里連太湖縣山南有水一道流入太湖縣界其山有
茶及蠟每年民得採掇為歲貢秋夏有毒蛇沙虱人不
敢登獸有熊猴木多松梓工巧所用諺謂之多智山
玉鏡山在縣北二十里唐貞觀二年從晥山東面忽然
爆烈皎然如玉形路遠如鏡懸焉其年刺史吕渭聞奏
因山改萬歲鄉為玉鏡鄉晥水在縣西北自夀州霍
山縣流入經縣北二里又東南流二百四八十里入大
江謂之晥口吳塘陂在縣西二十里晥水所注曹公
遣朱光烏廬江大守晥屯大開稻田吕蒙上言曰晥地
肥美若一收彼衆必增如是數歲操態見矣宜早除之
于是權親征晥破之此塘即朱光所開也大江水在
縣一百八十里與望江縣分界至晥口村南對江州半
中流與彭澤縣分界東對石碑大江中流又與汜州分
界長風沙在縣東一百九十里置在江界以防寇盜
元和四年入圖經李白張千行去相迎不遠道直至長
沙即此處也山谷寺在縣西二十里梁大同二年以
山谷為名寺東北隅有第三祖塔大歷七年敕改為覺
寂塔吳陵堰在縣西二十里梁大同二年以魏志揚
州刺史劉馥開芍陂及茹陂七門以溉稻田又云吕蒙
鑿石通水注稻田三百餘頃開皇十八年刺史梁慈更
廣溝渠又加稻田一百餘頃自貞元二年洪水湧潰疇
阜成洲古之良田半為沙鹵西溪館在城西一里前
刺史吕渭所置以招嘉客□山夾沼為舒州之勝境
晥山寺在縣西按地輿志晥公山神在縣西北二十里
云周大夫晥伯之神也漢書地理志云灊縣天柱山南
面有祠其神聰亮百姓歸誠歲崇奠祭至隋大業八年
懷寧縣令辛公義移就晥水之隂吳陂堰側里人號為
吳陂神前刺史張萬福奏加金紫光禄大夫吳陂神
祠按魏志揚州刺史劉馥開吳陂以漑田稻又云名吕
蒙鑿石通水注稻田三百餘頃功利及人先未立廟里
人以灊山廟在吳陂之側因指名以祀焉廣開成武年
刺史鄭榖又以神不得與神僊雜處遂于廟垣之東别
建祠宇伍員祠在縣北二里按史記云伍員楚人也
為父復仇將兵伐楚人思志烈遂為立祠周瑜祠在
縣東南二里吳書云周瑜廬江舒人也有功于吳鄉人
仰其德威因為立祠鐵牛漢書地理志云晥有鐵官
鑄鐵作牛埋于城北十步以鎮此地至北齊皇建二年
刺史王洪乃遣掘牛遂轝入城未鎔鑄時城中人馬俱
死因問巫覡咸曰鐵精為祟遂使人送牛本處當埋之
地時土沒牛六寸自(闕)以来牛見出地一尺五寸廢
晥城唐武德五年大使王弘讓祈置在古峯龍城内按
魏志臧霸討吳將韓當當引兵逆戰于逢龍郡此地其
城居晥水之北遂號晥城至七年使人蕭儼併入懷寧
縣舊城濠塹今尚依然廢安樂城在縣二十里唐武
德七年大使王弘讓祈置在古城内按梁天監七年大
將武會置號武功其年使人蕭儼以所居僻隘隸入懷
寧縣遂省廢梅縣城在縣北七十里武德五年王弘
讓置在古龍鳴城内其城齊天統三年行臺右丞盧潛
屯兵于此時龍鳴城内潛以為不祥移軍在外乃號鳴
城至七年使人蕭儼以兵數少割入懷寧縣遂省廢
晥陽城在縣北二十二里唐武德五年大使王弘讓所置
以城在水北故曰晥陽至七年使人蕭儼廢入懷寧縣
廢石潭鎮在縣東八十里北齊皇建二年立齊梁二
國兩界相鄰梁數稱兵互相侵逼乃立鎮以相防禦陳
大建五年廢至唐武德五年王弘讓置八年又廢合
江亭前刺史裴靖置以求陂晥水二派合流亭下遂因
名之
桐城縣東北一百四十里舊十九鄉今五鄉左傳魯定
公二年桐叛楚桐實小國楚人附庸本漢樅陽縣地屬
廬江郡武帝元封五年南巡狩自潯陽浮江射蛟江
中獲之舳艫千里簿樅陽而出作盛唐樅陽之歌梁于
此置樅陽郡隋文帝開皇十八年改為同安縣内有同
安故城因以為名今為桐城縣取同鄉為名吕亭山
在縣北十七里按吳置吳將吕蒙伐魯肅督西陵屯軍
于此因名符度山在縣東九十里其山頂三岩下約
容三五十人及天井一所泉常脉霖下通深潭又有金
穴村人採金入穴見大蛇嚇其口自此不敢入西南獨山
一所號為創山直上數千仞三岩及此山内古跡不可勝
紀其三岩懸泉常流枕帶江湖樗蒲山在東南一百
一十里山有二石各高六丈自然如人相對樗博之狀
攎揭指形頗遺此像五峴山在縣西一百里其山五
重岩巘交映因名五峴益塘山在縣南一里按漢書
武帝紀元封五年巡狩過盛唐作樅陽盛唐之歌酈元
注水經云此水東南盛流唐戍俗訛謂之小益唐即此
地圍亭港在縣東六十里按括地志云其水發源于
界内南峽縣東南一百五十里入圍湖樅陽湖在
縣東一百五十里按漢書武帝本紀元封五年南巡狩
至盛唐望祀南岳霍山自尋陽浮江射蛟泊樅陽岸作
盛唐樅陽之歌水遶圍亭與江水而東流巢湖水在
縣東二百一十里按酈元水經注云施水又東經湖口
戍即此湖也其水發源于廬江郡界三公山下入縣界
團亭湖與白石湖相連在縣六十里湖水發源已具
團亭序出兩小山亭亭峻崙白石交焉二水相連遂為
團亭白石之號南破戍在縣西北四十七里按吳志
云吕蒙與甘寧伐晥張遼將軍救之至硤石聞城已拔
乃退峽石築南峽戍是古南廬州因名南朱邑祠堂
漢書云邑為桐鄉嗇夫後為大司農卒屬其子葬於
此後人思之遂立祠宇迄今祭祀縣山舊城按開元
二十年移縣出山前置其城内藂篠深密猛獸窟其中
兼出毒蛇邑人久為之患元和八年縣韓震焚燒草木
栽植杉松今亦荒廢同安故城在縣郭東門外隋大
業九年築十三年被賊李子通攻陷因此廢城人因以
為名古巢城俗號為古重城在縣南六十五里按史
記成湯放桀於南巢即此城城三重故號重城南北川
澤左右陂湖樅陽故城在縣東南二百里按地理志
云武帝元封五年置樅陽縣屬廬江郡梁天監年改縣
為樅陽郡太建中亦為樅陽縣割屬熙州隋開皇十八
年停廢隂安故城在縣東南一百八十里按宋書州郡
志云晉熙郡隂安縣也又云梁以隂安改屬樅陽郡隋
開皇三年罷郡縣遂省
望江縣南二百十六里舊五鄉今三鄉本漢晥縣地宋
書州郡志云晉安於此立新冶縣屬晉熙郡亦為大雷
戍按宋書注云西岸有大雷江自尋陽柴桑沿流三百
里入江即新冶縣也歴宋齊梁不改至陳於新冶置大
雷郡隋開皇初郡廢十一年改為義鄉縣屬熙州十八
年又改為望江縣大雷池水西自宿松縣界流入自
發源入縣界東南積而為池謂之雷池又東流經南去
縣百里又東入於海江行百里為大雷口又有小雷口
晉成帝咸和二年蘇峻反温嶠欲下衛京師庾亮素忌
陶侃報嶠書曰吳憂西垂迴於歴陽足下無過雷池一
步宋鮑明遠有登大雷岸與妹書乃此地又孝子傳曰
孟宗為雷池監作鮓一器以遺母母不納周瑜廟水
經云江水對雷水之地側有周瑜廟亦呼為大雷神
何無忌廟為宋鎮軍尋陽太守與徐覆戰于南昌以兵
寡戰沒因共立廟焉王祥池在縣西南二十里即卧
冰取魚處也孟宗宅在縣北一里即哭竹生笋之處
麴令祠堂在縣北三里五十步按唐登科記麴信陵
貞元中進士擢第本縣圖經云為兹邑令時亢旱精誠
祈禱刊文於石沉於江中神明立降甘雨貞元五年百
姓感其惠立祠祭祀白居易詩云我聞望江縣麴令撫
惸嫠在官有二政名不聞京師身殁欲歸葬百姓遮路
岐攀轅不得去留葬此江湄至今道其名男女涕皆垂
宿松縣西南一百六十里元九鄉本漢晥縣地元始
中為松滋縣屬廬江晉武平吳以荆州有松滋縣遂改
為宿松縣唐武德四年置嚴州七年州廢来屬桑落
洲在縣西南一百九十四里江水始自鄂陵分為派九
於此合流謂之九江口初廬循反劉毅自往征之廢自
姑熟時循欲先寇江陵循得道覆使告循曰劉毅兵重
宜併力平之既尅建康江陵可傳檄而定循乃来與毅
戰于桑落洲為循所敗衆皆沒按此洲與江洲尋陽縣
分中流為界烽火山在縣東北六十里按郡國圖云
齊陳二國割江為界征伐不息烽候頻驚此山高敞可
以瞻望齊永明八年因置烽火于山鹹湖在縣西南
八十里湖水廣闊常有鰔魚甚大
太湖縣西南一百里舊十二鄉今三鄉本漢縣地在宋
武帝初置元嘉二十五年廢至秦始二年復至龍山太
湖水之側因為縣名元嘉末年以縣居山嶮移就平原
去舊縣三十八里至齊建元二年行臺在丞盧潛更修
故太湖城立為龍安郡以太湖東陳立縣屬焉陳太建
五年郡及東陳縣並廢唯太湖縣獨在隋初又為晉熙
縣至隋大業十三年賊李通破沒唐武德四年大使鮑
安仁還立為縣司空山在縣東北一百三十里嵯
峨山在縣南七十里太湖水源出縣西稻積山東南
流入大江廢青城縣在縣東南四十里按魏書武帝
遣將軍曹仁修築至隋太初元年廢又唐武德四年大
使鮑安仁復置為青城縣至七年廢屬青陽縣廢荆
陽縣在縣東五十里唐武德四年大使鮑安仁於此立
縣至八年廢入太湖縣其城依據山險廢東陳縣在
縣東四十里齊高帝建元二年行臺在丞盧潛置至陳
太建五年廢
太平寰宇記卷一百二十五
