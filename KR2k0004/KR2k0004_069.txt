欽定四庫全書
太平寰宇記卷六十九
宋樂史撰
河北道十八
幽州
幽州范陽郡今理薊幽都二縣禹貢冀州之域星分尾
箕虞舜為幽州晉地道記云舜以冀州南北廣大分燕
地北為幽州夏殷省幽併冀又為冀州之域周復置幽
州禮職方東北曰幽州釋名曰幽州在北幽昧之地故
曰幽晉地道記云幽州因幽都以為名山海經有幽都
之山今列于北荒矣史記曰顓頊都於帝邱其地北至
幽陵又曰周武王定商封召公奭於燕春秋襄二十八
年北燕伯朝于晉世本云南有燕此故言北按北燕姬
姓南燕姞姓后稷之妃家也國都城記云燕地北過山
戎莊三十年公及齊侯遇于魯濟謀山戎以其病燕故
也
按山戎今州東二百一十三里漁陽縣國也其後
寖大自召公後三十六葉與七國並稱王分置漁
陽上谷右北平遼西遼東五郡也
戰國策蘇秦說燕文侯曰燕東有朝鮮遼東北有林
胡樓煩西有雲中九原南有滹河易水地方二千里
帶甲數十萬車七百乘騎六千匹粟支南有碣石鴈
門之饒北有棗栗之利民不佃作而足於棗栗矣史
記貨殖傳曰燕秦千樹栗以比封侯燕稱王十葉至
始皇滅燕置三十六郡以燕都及燕之西陲為上谷
郡楚漢之際項羽封臧荼為燕王都薊韓信徇河北
荼降漢五年反誅之因立盧綰為王十二年綰降匈
奴復封皇子建為王薨呂后誅建子尋又分燕國之
地置涿郡及廣陽國文帝元年徙瑯琊王劉澤於燕
傳國至孫定國免武帝元狩六年又封皇子旦為王
旦誅國除後置十三州改為幽州領郡國十治于此
尋開拓東邊又置方菟樂浪二郡昭帝元鳳元年改
燕國為廣陽郡宣帝本始元年更為國以封燕刺王
太子建為王領縣四都薊建曾孫嘉王莽時絶後漢
光武二年封叔父良為廣陽王十五年徙王趙省廣
陽合上谷和帝永元元年復立為廣陽郡幽州刺史
與郡同治至獻帝又廢郡復立幽州治于薊即今郡
是尋遼東人公孫度以中國擾攘保據燕地分遼東
郡為遼西中遼郡魏明帝景初元年公孫淵自立為
王於燕二年司馬宣王征燕斬淵父子遼東悉機薨
無子國除尋改范陽郡曰范陽國分上谷置廣甯郡
乃隸范陽國改右北平曰北平而幽州屬焉領郡國
七而治於涿今范陽縣是也晉永嘉後陷于石勒勒
僭號襄國於薊置幽州於州置燕郡石氏敗歴慕容
雋都之雋為苻堅所滅堅亂慕容垂得其地州郡之
名如故至後魏道武破慕容寳復於薊立燕郡領縣
又於郡治置幽州領郡三至北齊於州至東北道行
臺後周改置燕范陽二郡兼立總管府於州隋開皇
三年廢郡所領五縣復屬州總管如故煬帝初廢總
管三年罷州以其地併入涿郡唐武德元年改為幽
州總管府管幽易平檀燕營遼八州領薊良鄉潞涿
固安雍奴安次昌平八縣又分潞縣置元州領一縣
隸總管四年竇建德平以固安縣屬北易州六年改
總管為大總管管三十九州七年改為大都督府改
涿縣為范陽九年改大都督幽易景瀛東鹽滄滿蠡
北義燕營遼平檀元北燕等十七州貞觀元年廢元
州以漁陽潞二縣來屬又廢北易州以固安來屬八
年又置歸義縣督幽易燕北燕平檀六州乾封五年
置無終縣如意元年分置武隆縣景隆三年分置三
河縣開元十三年升為大都督府十八年割漁陽玉
田三河三縣置薊州天寳元年改為范陽郡都范陽
上谷媯州密雲歸德漁陽順義歸化八郡乾元元年
復為幽州
元領縣八
薊幽都良鄉永清安次
武清潞縣昌平
州境
東西(缺)南北(缺)
四至八到
南至東京一千二百八十五里西南至西京一千
六百八十五里西南至長安二千五百四十五里
東至薊州二百一十里南至莫州二百八十里
西至易州二百一十四里北至媯州二百一十
里東南至滄州五百五十里西南至涿州一百
二十里西北至媯州二百里東北至順州八十
里
戶
唐天寳戶六萬七千二百四十二
風俗
郡國志云箕星散為幽州分為燕國其氣躁急南通
齊趙渤海之間一都會也又漢書云愚悍少慮輕薄
無威儀亦有所長敢於赴人之急難此燕丹之遺風
燕之為言燕也其氣内盛燕俗貪得隂性也又曰幽
州在北幽昧之地故曰幽也燕太子丹愛賓客養勇
士不愛後宮美人化為風俗賓客相遇以婦人侍宿
又曰幽冀之人鈍如錐
人物
蔡澤郭隗徐樂韓嬰寇恂
盧植酈炎張飛方成人張華
盧思道范陽人盧諶唐盧承慶范陽人相
高宗孫蔵用盧照鄰范陽人盧鴻范
陽人徙家洛陽隠嵩山徵至不拜元宗
土産
綿絹人參瓜子貢范陽綾
史記燕秦千樹栗與千戶侯等士馬所生魚鹽桑棗
之利又銀錫二穴密雲郡都管筋角是勁又有水精
是寳出昌平縣
薊縣本漢舊縣也注水經云薊城北隅有薊邱故以為
名猶魯之曲阜齊之營邱也禮記云武王克商封黃帝
之後于薊漢書地理志云薊故燕國名召公所封之地
垣牆山一名萬安山在縣西五十里山有鐵鼎其下有
舊置治處笄頭山隋圖經云笄頭山有溫泉可治百
病千延水隋圖經云千延水經馬城高都俗謂為阿
頭河又於大甯北注鴈門水隋圖經云鴈門水出鴈門
山又北入羊門水神泉隋圖經云神泉經北連羊門
泉水一名䚰台水高梁河在縣東四里南流合桑乾
水桑乾水自西北平昌縣界來南流經府西又東流
經府南又東南與高梁河合州郡圖云薊縣北有鴈上
里又水經云桑乾水東與洗馬溝水合澤水按隋圖
經云即桑乾河也至馬陘山為落馬河出山謂之清泉
河亦曰千泉非也至雍奴入笥溝俗謂之合口高梁水
渤海碣石皆郡界歷室戰國策曰樂毅與燕惠
王書云大呂陳於元英故鼎反於歴室郡國志云在薊
縣界歴石宮接平石界史記云鄒子之燕昭王擁篲前
驅請列弟子之坐而受業築碣石宮以處鄒子親往師
之薊城郡國志云薊城南北九里東西七里開十門
慕容雋鑄銅為馬因名銅馬門今大&KR0550;前石函長二尺
高一尺歴代不敢開銘曰泰建元年造銅虎符幽都
山北方大隂故曰幽都爾雅謂北方之美者幽都之筋
角焉督亢亭即荆軻以地圖獻秦王處紫淵水幽
都記云紫水其泥亦紫燕昭王冢九州要記云古漁
陽北有無終山上有昭王冢前有千歲狐化為書生謁
張華華識之因以昭王冢前華表木照之遂變蜀先
主宅幽都記云劉備郡人幼時宅中有桑樹如車蓋曰
我當乘此寳蓋後果王蜀盧植冢植事馬季長為弟
子仕至北中郎將邑人有冢存係祀典薛琡夢三國
典略云東魏張亮先與薛琡善夢亮山上掛絲寤而告
亮占之曰山上絲是幽字君必為幽州後果如之隂
鄉漢縣名後漢有舊地理書並失其所在蓋薊縣南界
良鄉縣東界固安之地北界三縣交入之地君子城
郡國志云箕子城石勒每破一州必簡别衣冠號為君
子城洎平幽州擢荀綽裴憲等還襄國經此後俗訛為
箕子城雍奴縣故城郡國志云雍奴縣即漢執金吾
寇恂侯雍奴亦澤藪之名四面有水曰雍澄而不流曰
奴張華冢華郡人也有宅墓郡國志云今有張華村
臨桑乾河
幽都縣十二鄉舊縣即薊縣地今邑治薊西界按郡國
縣道記云建中二年於羅城内廢燕州廨置在府北一
里其燕州本國因栗末靺羯首領突地稽當隋開皇中
領部落歸化處之於營州界煬帝八年為置遼西郡以
突地稽為太守治營州東二百里汝羅城後遭邊寇侵
抄又寄治于營州城内唐武德二年改遼西郡為燕州
仍置總管六年自營幽徙居幽州城内歴代襲燕州刺
史建中初為朱滔所破滅尋州廢立此縣于故城
良鄉縣西南八十里十三鄉在燕為中都漢為良鄉縣
屬涿郡北齊天寳七年省入薊縣武平六年復置唐聖
歷元年改為國節縣神龍元年復舊為良鄉大防山
在縣西北三十五里山下有石穴注水經云聖水東南
流經大防領下又有小防山亦與大防山連其水冬煖夏
冷出美魚防水隋圖經云防水在良鄉縣界有石穴
東北洞開春秋有白魚珍美非常味東經羊頭阜俗謂
羊頭阜是也聖水郡國志云俗名迴城水源出縣西
北玉石東流經縣北四里又南流入范陽縣界又有清
定水出迴安界東注聖水謂之劉公口廣陽故城在
今縣東北三十七里漢為縣高齊天保七年省入薊縣
永清縣東南一百五十里本漢益昌縣地隋大業七年
於今縣西五里置通澤縣隋末廢唐如意元年於今治
置武隆縣景雲元年改為會昌縣天寳初為永清縣以
邊境永清為名桑乾水在縣北十里東南流
安次縣東南一百里十六鄉本漢舊縣縣東枕永清渠
漢武帝以屬燕王旦有罪削以屬渤海郡續漢書郡國
志安次屬漁陽唐武德四年移於城東南五十里石梁
城置貞觀八年又自石梁城移治於今縣西五里魏常
道城置開元二十三年又自常通城移就耿橋行市南
置即今縣治也樓桑村郡國志云安次縣樓桑村即
蜀先主劉備宅於此村今有廟存
武清縣東南一百五十里十鄉本漢雍奴縣也注水經
云雍奴藪澤之名四面有水曰雍水不流曰奴漢書地
志雍奴縣屬漁陽郡魏志張郃從擊袁譚於渤海圍雍
奴大破之謂此邑也唐天保初改為武清縣
潞縣東六十里十鄉本漢舊縣也屬漁陽郡唐武德二
年於此置元州仍置臨泃縣元州領潞臨泃漁陽無終
四縣貞觀元年廢元州省臨泃無終二縣以潞漁陽歸
幽州洶河水東自漁陽縣界流入潞河一名沽河
一名鮑邱水北自檀州密雲縣界流入水經云鮑邱水
東歴夏溓澤後魏諸州記云城西三十里有潞河源出
北山南流謂此水也平谷故城漢縣故城在今縣北
安樂故城漢縣廢城在今縣西北
昌平縣西北九十三里今四鄉本漢軍都縣屬上谷郡
後漢改屬廣陽郡晉太康地理志云軍都縣屬燕國後魏移
軍都縣於今縣東北二十里即故城在其南也更于今
縣郭城置東燕州及平昌郡昌平縣後郡廢而縣隸幽
州軍都山又名居庸山在縣西北十里後漢書曰尚
書盧植隠居上谷軍都山立黌肆教授好學者自遠方
而至居庸關在今縣西北北齊改為納欵淮南子云
天下九塞居庸是其一七度水隋圖經云七度水在
昌平界接虎眼泉俗諺曰高梁泉無上源清水泉無下
尾蓋以梁高微流憑藉泉所在分流散漫芹城隋圖
經云昌平有芹城
太平寰宇記卷六十九
