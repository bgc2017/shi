欽定四庫全書
太平寰宇記卷一百九
宋樂史撰
江南西道七
袁州
袁州宜春郡今理宜春縣春秋時其地属吳國秦并天
下其地属九江郡漢為宜春縣属豫章郡晉太康元年
平吳改宜春為宜陽避太后諱仍属安成郡隸荆州元
帝過江以中流襟帶分桂陽武昌安成三郡置江州陳
貞明三載安成宜陽縣皆属江州隋平陳後土人文甚
擁衆自守開皇十年洪州都督楊武通平之十一年置
袁州因袁山為名大業三年改為宜春郡十四年城陷
林士弘等賊唐武四年平蕭銑置袁州天寳元年改為
宜春郡乾元元年復為袁州
元領縣三今五
宜春分宜新置新喻萍鄊萬載
州境
東西五百二十六里東北二百二十五里
四至八到
東北至東京二千五百八十里西北至西京三千
七百一十一里西北至長安三千九百七十一里
東至洪州水路七百四十里南至吉州三百一十
里西至潭州五百二十六里北至洪州五百二
十里東南至吉州三百二十里西南至潭州界
二百三十里西北至潭州界五百二十六里東
北至洪州界四百八十里
戶
唐開元戶二萬三千一百皇朝戶主四萬四千八百
客三萬四千九百三
風俗
與洪吉等州同
人物
宜春山水秀麗鍾於詞人自唐有舉場登科者實繁
江南諸郡俱不及之有宜陽集以載其名
土産
白紵布葛紙竹鞋酒按王烈之云宜春
酒隨歲舉上供
宜春縣舊二十二鄊今十七鄉本漢舊縣也属豫章郡
高帝六年灌嬰於此築城置宜春縣武帝封長沙定王
子成為宜城侯王莽改為脩曉縣光武初改為宜春吳
寳鼎二年以宜春属安城郡晉太康元年以太后諱春
改為宜陽縣隋開皇十一年廢安城併於宜陽縣置陽
州移縣於州東五年十七年改宜陽為宜春大業三年
罷袁州為宜春郡縣側有煖泉從地湧出夏冷冬暖清
澄若鏡瑩媚如春飲之宜人故名宜春縣鍾山在州
東九十里裴子野宋略云永嘉元年此山因洪水有大
鍾從山流出時人得之送上騐銘云是秦時樂噐因以
為名又按安城記云鍾山臨水阻峻春夏則湍洑沸湧
噴上白沙如米兩岸石上各九十餘里名曰米沙以之
辨歲若一岸徧饒則其方豐穰民以為凖袁山在縣
東北五里昔𨼆士袁京居於此山死葬其側名乃為袁
山仰山在州南八十五里周迴連延一千里高聳萬
仞夏有雲氣覆其嶺上雨即立降冬若微隂即停積雪
峻險不可登陟但可仰觀以此為名昌山在州東六
十里舊名傷山袁江流其間巨石枕岸潺激舟人上下
多傾覆故名傷山按顧野王輿地記晉永嘉四年羅子
魯於山峽堰斷為陂從此灌田四百餘頃梁大同二年
廢時人以傷非善徵乃改為昌山甘井山在州北二
十里高一里出甘泉夢水在州東八十五里源出袁
水昔鍾儀於此村欲立縣夜乞夢果符所祝及寤名為
思古跡現存其水因為名宜春水出縣西四里其水
甘美堪作酒晉書地道記云縣出美酒隨歲舉上供刺
史親付計吏李渠刺史李將順於州西南十里修堰
引仰山水州城通船自亂後口開溝引水入市周流通
逹置渠長一丈温泉按郡國志云南鄉有温泉以生
鷄卵投之即熟水中猶有魚焉又州圖云去州南三十
五里冬夏長熱湧出以冷水相合以去風疾石室宜
春記云郡有石室山數石相連高十餘丈皆相似素壁
若雪萬象森羅於其所仰山祠在州南廟居東北六
十里昔有古廟地曰瀨近龍潭古老相傳昔有邑人徐
璠在縣東十里浦村從揚州行船還至彭蠡湖大孤石
見一人稱蕭大分一人稱蕭陸云居宜春縣仰山石橋
南求與同載徐璠許之至浦村東一百步告别而去期
後相尋至石必大呼叔季相見往來既數宴會之次大
分告曰君欲雨即為雨晴亦如之徐璠因言欲得田土
信宿之間發大水推山蕩竹俄而平高就下出田五頃
今浦村西徐田是也璠怪之默識其處乃見二龍自此
遂絶石橋亦斷後亢陽潔齋祈禱必應會昌三年大洪
水移廟拔樹駐在文明鄉嘉猷都白村去郡三十里與
建嚴祠近今盛焉前進士黃頗撰碑龍姥廟郡國志
云在州東六十里其廟宇在泰州悦城縣唐開咸中縣
令盧㠋嘗遊官南越假康州錄事參軍至是祠姥見夢
曰子當為此官今且北矣且占之得見龍之貞遂祠其
形像大和六年㠋理縣有令政郡守關攝司馬知州歲
大旱遂祈焉以響應置祠宇昌山渡往來祠之甚騐
定王冢按史記漢長沙王子成封宜陽侯卒葬在州東
南一里洪陽洞在州東昌山北岸去州六十里按神
仙傳洪陽先生所居洞府洞門去地高四十丈峻險巉
巖寒泉清冷杉櫓千尋亦縣之勝境也
分宜縣東八十里新割十鄊本宜春縣地皇朝雍熙元
年八月析宜春神龍等十一鄉置分宜縣以便民欲當
宜春新喻兩縣界之中也
萍鄉縣西一百二十五里今七鄉本漢宜春縣地属豫
章郡吳寳鼎二年分立萍鄊先隸吉州隋開皇十一年
属袁州楚昭王渡江獲萍實於此今縣北有萍實里楚
王臺因以名縣按郡國記云萍鄉多蟲毒其家絶滅則
飛遊值之者斃羅霄山王孚安城記云羅霄山澤水
所出傍出石乳天旱吏人祝之因以大木長三四丈投
井即雨水懸井温輙令木出湧而雨止蓋潛龍之穴宅
以陽居陰精神上通故扣之必有玄感若蜀都賦所謂
鳴鼓應而興雨者也玉女岡按顧野王輿地記云玉
女岡去州西陸路九十里東六十里其塾天氣若雨即
有五色雲氣湧出石間百姓咸云玉女披衣又名玉
女塾煬岐山在縣北六十里煬帝曾經此山因此為
名有煬帝壇見劉禹錫文石姥山在縣西五十里側
有石狀如姥因以為名萍鄉縣故城在縣東四十里
晉大興元年陳敏自王江東與杜弢相應作逆晉遣鎮
南將軍陶侃水陸二道來伐甘卓領兵於縣東築壘連
接五所號為卓壘龍鳴寺在縣西南六里額即則天
證聖中宋之問所書有迴鸞返鵲之文今在
新喻縣東北一百五十里今十二鄉本漢宜春縣之地
属豫章郡吳孫皓分宜春立新喻縣属安城縣隋開皇
元年平陳廢為吳平縣又属洪州至大業年廢吳平其
年置袁州再立新喻縣在龍池之墅其創縣之初采喻
水為名武德初安撫使李大亮析置西吳州至七年廢
還為新喻縣百丈山在縣南七十二里頂闊百丈因以
為名頂上有葛仙翁井井畔有廟袁水在縣南五十
步西至一灘灘長二里其地險峻號曰五浪灘其側立
為五浪館廢吳平縣在縣東一百一里後漢時置為
漢平縣隋改為吳平縣開皇十三年廢入新喻縣廢
廣平縣在縣北八十四里武德五年置七年廢入新喻
縣
萬載縣去州一百里舊五鄉今四鄉本高安縣地偽吳
順義元年分為高安進城康樂高侯等四鄊置萬載場
為縣以属焉今割隸袁州康樂水在縣東北水口去
縣三十五里自謝山源出南流即康樂侯謝靈運嘗遊
處也古城在縣東北四里宋武帝封臨川内史謝靈
運為康樂侯以侯就第即此地也其城周迴山水謝公
無日不宴遊有書室石硯猶存焉
吉州
吉州廬陵郡今理廬陵縣春秋時為吳地戰國属楚秦
并天下属九江江南部都尉理漢為廬陵縣豫章郡又
項羽立吳芮為衡山王盡有其地漢高祖徙吳芮於長
沙廬陵郡即豫章之属邑王莽改曰栢亭又雷次宗豫
章記云靈帝末揚州刺史劉遵上書請置廬陵鄱陽二
郡獻帝興平元年始立郡吳志云孫策所分立又按地
理志云吳分豫章之新喻宜春廬陵之平都永新長沙
之安成萍鄉六縣為安成都即今安福縣理也又晉地
記云太康中以雩都贑南野等縣割為南康郡而廬陵
百姓去管遥遠乃移郡於石陽縣今舊州東北故城是
也六代皆因之不改隋平陳改廬陵郡置吉州於今郡
城西南築今城即舊州城是也以界内吉陽為郡名仍
改石陽為廬陵縣并廢吉陽郡之永豊興平高昌三縣
入廬陵又廢東昌安豊西昌廣遂永新合五縣置太和
縣又割巴山郡之新淦縣廢安成郡立安福縣並置吉
州吉州抵管廬陵太和新淦安福四縣大業三年又改
為廬陵郡唐武德五年江左平復置吉州領廬陵新淦
二縣又析為太和縣置南平州以州人劉乾宗為刺史
於安福縣立穎州武德七年廢穎州依舊為縣八年又
廢南平州及永豊廣興東昌三縣入太和縣來属後以
永新百姓去太和阻遠請依舊置顯慶四年復置永新
今領五縣開耀元年州人劉智以州逼贑水通逹大山
戸口殷繁土地湫隘陳移郡之利永淳元年移於今理
天寳年改為廬陵郡乾元元年復為吉州
元領縣五今七
廬陵新淦太和安福永新吉水龍泉
州境
東西四百二十里南北六百九十三里
四至八到
北至東京二千八百四十三里水路四千七百十二
里西北至西京一千七百九十五里西北至長
安三千六百五里取隨州路三千二百二十五里
東至撫州五百二十五里南至處州五百三十里
西至柳州一千二百五十里北至洪州五百三十
里東南至處州八百八十四里西至衢州九百
一十里西北至撫州四百五十里西北至袁州
三百二十里
戶
唐開元戶四萬一千皇朝戶主五萬八千六百七
十三客六萬七千七百八十
風俗
與洪州同
人物
陶侃毋諶氏新淦人家貧以紡績資給侃令交結勝
已者
土産
碁子竹紙絲布白紵布茶籐貢
廬陵縣舊十八鄊今七鄉漢陽縣属豫章郡後漢獻帝
興平元年孫策分立廬陵鄉改縣東昌為石陽縣隋平
陳廢郡復為廬陵王笥山道書福地記云此山土肥
地美宜糓避兵也又天監起居注云五年廬陵太守王
希𣆀於高昌縣仙山獲龍泉銅劍二口虎口石在縣
北一百三十里臨贑水高三丈出一穴如虎口梁侯景
亂時交州刺史陳覇先將兵三萬越海赴南至此為景
將立栅以邀之覇先使其將拒之而潛軍出其不意及
覺已至栅下遂敗方舟北濟即此處也贑水亦曰廬
陵江南自太和縣流入落亭石王烈之安城記云郡
渚江川發源同會落亭石上有芝草下有紫金廬陵
故城在縣南一里晉咸康末太守孔倫所築宋永初山
川記云城中有井井水色有二半青半黃黃者如灰汁
作飲粥並金色而甚芬香曹叔雅廬陵異物記云人呼
灰汁為金水吉陽故城在縣北六十里輿地記云後
漢和帝分新淦縣為石陽縣属豫章獻帝割属廬陵郡
隋開皇十年改廬陵郡為吉州改石陽為廬陵移於金
郡理此故城存山都曹叔權廬陵異物志云廬陵太
山之門有山都似人常裸身見人便走自有男女可長
四五尺能嘯相呼常在幽昧之中亦鬼物也
新淦縣北二百五十里舊十五鄉今十三鄉本漢舊縣
属豫章郡南有子淦山因以為名王莽改曰偶亭晉復
為新淦歴代不改陳属巴山郡隋開皇十年廢以縣属
州縣令李子樂以去州縣遠請移市南村置即今縣理
玉笥山在縣南六十里道書云玉笥山福地山也有
水東流山數十里地宜稻糓肥美陶弘景玉匱書云山
有玉笥巴山在縣西四十里有廢清居觀即梁公杜
流于南迴而𨼆於此山因置觀焉梁司徒左長史蕭子
雲為作銘也閣龜山在縣北六十里淦山南一里為
神仙之遊館伏泉山在縣東北一百七十里山上有
泉懸空皎然如素舊名泉山天寳六年勅改為伏泉山
淦水在縣北一百里西流達於贑水子淦山有水
流出其下如金色因以為名在於淦縣北六十里泥
溪水在縣六十里其水從撫州崇仁縣流入贑水金
水在縣北四十里其水從小廬山西流入贑水故巴
山縣按輿地志云後主分新淦石陽兩縣置巴邱郡吳
志云周瑜進潯陽破劉勲討江定豫章廬留鎮巴邱周
瑜堞今在縣南故縣城去縣六十里漢之理也隋開
皇十年移於今理此城遂廢泥溪城在縣南四十里
陳書云梁天監元年南海郡刺史蕭斆舉兵入遣將軍
歐顔屯軍苦行灘用拒官軍即此城也陶侃母墓諶
氏邑人墓在縣北一百步廢新淦縣城按輿地志云
漢時南昌郡都尉此理之城王莽改曰偶亭隋開皇十
年隸廬陵郡移于今理此城今廢在縣北一百二十里
太和縣南一百里舊十二鄉今七鄉漢為廬陵縣地屬
豫章隋平陳改為安豊尋改為太和縣按縣記云隋拓
定江表大使韋沈廢安豊太和二縣至大業八年以舊
安豊非水路之要遂移就故西昌縣西三里古城是齊
明帝初封西昌侯於此貞觀元年縣人以西昌曾被寇
䧟後移歸故地貞元三年又移歸白下驛西置即今理
是贑石山廬陵異物志云有木客鳥大如鵲千百為
羣飛集有度不與衆鳥相厠俗人云是木客化為此鳥
也又按郡國志木客鳥左翼後有文飛特高謂之五馬
前正黑翎下霜色而頳者謂之功曹右脅下有毛狀貎
似盤囊者謂之主是五曹官局土人次第呼之凡飛不
過百步餘又有山都獸似人形異物志云大山窮谷之
間有山都人不知其流緒所出髮長五寸而不能結裸
身見人便走避之種𩔖疎少曠時一見然自有男女焉
王山在縣東八十里周迴三百里其山峯巒秀異昔
王子喬曾控鶴於此故以王為名旱則祈雨必應按山
川記云禱祈之時有人誤喚奴者則隨其所犯鄉境雨
至必見雲開卒無霑潤相傳云王喬既去奴墮於此因
為神至今操烈不可犯民為之諱鐡山在縣西北二
百八十七里周迴五百里東昌故縣在縣西六十里
輿地志云吳後主置隋平陳廢木山廟郡國志云太
和縣有木山廟民祈禱雨旱頗有應後有道士燒之歲
為之大熟遂興故縣在縣一百七里輿地志云後漢
獻帝立遂興縣吳大帝改曰新興晉武帝復為遂興以
在遂水口故為名隋平陳廢西昌故城在縣西三里
按輿地志云漢時為廬陵縣属豫章后改為西昌縣隋
開皇十年廢西昌置太和移於今所此故基也白口
城在縣東南二里按陳書梁天監三年高州刺史李遷
仕據大臯城陳武帝先屯軍於南康遣杜僧明將兵二
萬人築城於白口以禦之李遷仕亦築城相對其年僧
明遂拔城生擒遷仕送於南康今兩舊城跡猶存近白
下驛廬陵故城在縣西北三十里按輿地志云從後
漢興平元年分豫章郡置廬陵郡晉太康中移都於石
陽故城尚在太臯城在縣北八十三里臨贑水梁天
監二年陳武帝先領兵赴難高州刺史李遷仕築城於
太臯以拒之為陳武帝將周文所破棄城而潰
安福縣西一百二十里舊十五鄉今十鄊漢安城縣新
茨亭属長沙國今縣六十里有安城故城存即漢安城
侯張普所理也后漢永元中改安平縣為平都縣吳寶
鼎二年置安城郡而縣属焉按王烈之安城記云縣本
有二鄉漢縣理西鄉張普所理之地吳又移於東鄉置
郡縣亦移焉至晉武改為安福城晉書云元康元年朱
居為安城太守築郡城郭内有雙闕高數丈後殷仲堪
為安城太守即此又按安城記云宋明帝封皇太子凖
齊高帝封皇太子暠梁武帝封皇弟秀陳文帝封皇弟
項俱為安城王皆此城也隋平陳廢郡為縣唐武德五
年又置穎州七年州廢以縣來属浮岡山按郡國志
云浮岡山石壁光明五色迭相照曜望之如龍虎之狀
更生山在縣南百五十里古老相傳云山有豫章樹
伐而更生長嶺山在縣南山有石黑可以種火是為
不灰石蹲山在縣南一百里顧野王輿地志云上有
風窟繚繞百餘步無草木每有風出飛揚砂塵王水
在縣東南百里輿地志云掣村没於龍陂即其水也平
都水縣漢時在此水口以地險徙之舊城猶存更生
水輿地志云平都四鄉水源出青山會於王溪下有龍
陂昔有女子以樟樹花沈陂後出更生水大泉在縣
南六十里泉有兩穴中有石室窄不通船闊三尺自然
磐石為人坐傍泉巖穴狀如削成竹樹交陰冬夏常茂
有石潭水入王溪密湖按輿地志云湖中有絲蓴鯽
魚并有石窟容百人坐其魚味甘如密在縣東二十里
浮墩在縣西七里今號四望墩按輿地志云其墩下
有古人作石羊獅子尚存又王烈之安城記有落亭與
浮墩相近縣曹童翔得仙之所龍陂水郡國志云即
樟樹木倒此沒水引之不出即此陂新茨山王烈之
安城記云豫章太守曹萌與安城侯張普争戰於新茨
之野今縣側有新茨亭封溪郡國志云溪有大樟樹
即聶支繫樟舸處今邑有聶支祠墓存廢安城郡輿
地志云晉惠帝元年太守朱居所築凡闊八里而置入
門即此城安城郡池按安城記云晉殷仲堪為安城
太守於郡西太池之上築室讀書今遺址尚存頗有勝
境司馬道子墓王烈之安城記云桓元徙司馬道子
於安城元興元年九月至平都十二月晦鴆之墓在縣
東苻表墓按輿地志云是即朗兄子徙於安郡太元
中表年十六毋姜氏疾數年表不忍見將盡一痛而絶
太守為邱墓於四望墩之南彭城王墓即義康也宋
略云文帝元嘉二十四年免康為庶人絶属籍幽於安
城郡御史監之至二十八年徙康南海康私謂使者曰
人生會死吾豈愛生惜死恥為遷客後有中詔殺之以
諸侯葬於縣南桓脩墓晉元興中桓元簒位以弟脩
為安城郡王及元敗脩亦卒於郡墓在縣南五十里
歐寳墓在縣南七里後漢人居父喪隣人格虎投其廬
中寳以穰衣覆之隣人問寳曰虎豈可舍而蔵之乎後
虎每月送鹿以助時祭人以為孝慈通於神明廢平
都縣在縣南一百步按輿地志前漢為安平縣属豫章
王莽改曰安寧和帝更名平都以属廬陵郡吳属安城
今故縣猶在廢安福縣按輿地志漢時為安城縣本
新茨属長沙豫章太守賈萌與安城侯張普興兵誅王
莽晉乃背約詣莽自陳萌遂伐普於新茨之野新茨今
在安城郡安福縣是也故縣城郭門有雙闕高四丈王
孚安城記云張普所造也有人撤塼而用者虎用加害
時以為張普之靈縣今廢在縣東六十七里枕王江之
口
永新縣西二百二十里舊十五鄉今十三鄉漢廬陵縣
地吳寳鼎中立永新縣属安城縣郡隋廢郡而縣併入
太和唐武德五年析太和之地置南平州復立永新縣
以隸焉八年州廢縣入太和顯慶四年永新之民以太
和道阻遠請别置縣於和山東南六十七里即今理也
永新山在縣西北九十里周迴三百里連峰巉巖叠
嶂相附有若龍勢舊名龍頭山天寳中勅改為永新山
姚公石室按縣圖云縣西北一百二十里禾山足有
石室豁然洞開有大澗闊數丈内有泉湧可以行舟前
不知極人不敢進獸不敢窺今古以為精靈蛇龍之所
居故開元宰相姚崇布衣之時曾至其處愛此殊狀
卜居於側讀書數載業成而去位登臺輔今遺址松竹
猶存復山王烈之安城記復山有石室虚間幽深又
一石室水流乎其中所謂石室相距聰明泉在縣北
二十里下自山湧出古今學者飲之多成事土人謂之
聰明泉鄱陽侯墓在縣北三里晉平南將軍鄱陽侯
黃州刺史尹濯墓今永新尹氏則其後也為松栢之主
吉水縣東北四十五里元十二鄉本吉陽縣地縣東古
城是也隋開皇十年廢吉陽縣廬陵縣大業末分廬陵
水東十一鄉置吉水縣仁山在縣東三十里按十三
州記云仁水源出廢石陽縣側吉水在縣東北十里
源出永新鄉里北會於贑水故老傳云此水流出有波
文成吉字亦如巴峽之水屈曲成巴字也懸潭古來
舡過者鑿山為路避之後有方士許遜入水與蛟龍閗
三日三夜後出於嶺上立一鐡柱為誓今春夏亦有渦
洑不為人害舊郡城在縣東北二十五里隋大業三
年置永淳元年移州於舊石陽縣其城遂廢吉陽城
在縣東一百二十里按輿地志云吳後主二年立隋開
皇十年廢石陽故城在縣東北三十里按輿地志云
漢和帝分新淦立為石陽縣属豫章郡漢獻帝割為廬
陵郡隋開皇十年改廬陵為吉州石陽廬陵縣今在舊
州東北故城是也廢興平縣按輿地志云孫策立開
皇十年廢焉
龍泉縣東南一百八十里元六鄉本吉州太和縣龍泉
鄉什善鎮地偽唐保大元年析龍泉光化遂興和属等
四鄉置龍泉鄉場以鄉為名採擇材木之故也顯德五
年昇為縣開寳元年析龍泉等四鄉為六鄉在龍泉懷
德永興永樂四鄉之地水源周匝八百里
太平寰宇記卷一百九
