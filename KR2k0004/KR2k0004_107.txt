欽定四庫全書
太平寰宇記卷一百七
宋樂史撰
江南西道五
饒州
饒州理鄱陽縣先是鄱陽郡禹貢揚州之域春秋時為
楚境後迭屬吳楚史記楚昭王時吳伐楚取番是也秦併
天下為鄱陽縣地屬九江郡漢為鄱陽縣屬豫章郡郡
即吳芮為番君時所築淮南王安陳伐閩越之利上書
云越人欲為變必先由餘干界中積食糧乃入伐材治
船餘干今屬邑也後漢建安十五年吳張昭孫韶吕範
顧雍等議以鄱陽土廣人殷請分置鄱陽廬陵二郡按
初理於鄱陽故縣後徙理吳芮故城即今州也歷晉宋
齊不改梁天監中置吳州陳初又廢之復為郡隋平陳
罷郡為饒州從江州總管千金公權璋所請也按徐湛
鄱陽記云北有堯山嘗以堯為號又以饒衍遂加食為
饒今郡國志又云以山川藴物珍竒故名饒隋大業三
年州廢復為郡唐武德四年平江左置饒州領鄱陽新
平廣晉餘干樂平長城玉亭弋陽上饒九縣七年省上
饒入弋陽省玉亭入長城餘干二縣八年又併長城入
餘干并新平廣晉入鄱陽天寳元年改為鄱陽郡乾元
元年復為饒州
元領縣五
鄱陽餘干浮梁樂平德興
州境
東西四百五十里南北三百三十里
四至八到
西北至東京三千里北至西京三千三百二十里
西北至長安三千一百三十里取随州路二千七百
里東至衢州九百九十二里西至洪州擔石湖
中流為界一百七十里北至江州三百七十里
南至撫州四百二十里東南至衢州須山縣青草
洲七百八十五里西南至洪州南昌縣城子橋為
界一百六十里西北至江州三百七十四里東
北至歙州七百九十五里
戶
唐天寳戶四萬八百九十九皇朝戶主二萬二千
八百五客二萬三千一百一十三
風俗
與江州同
人物
賈義豫章鄱陽人為侍御史
土産
麩金銀銅茶簟
按郡國志云鄱陽之上出金坡沙淘之粒大者如豆
小者如麩亦生銀苗於山中
鄱陽縣元十九鄉本番陽也漢書英布敗於會稽遂南
走渡江為長沙哀王所誘至鄱陽鄱陽人殺之于兹鄉
又云漢遣别將追殺之鄱陽漢書地里志云番陽屬豫
章郡莽曰鄉亭後漢加邑作鄱陽字石印山吳志云
大璽元年鄱陽言歷陵山石文理成字凡二十云楚九
洲渚吳九年都揚州士作天子四世治太平始按江表
傳云歷陽有石山臨水高百丈其三十丈所有七穿駢
羅穿中色黃赤俗相傳謂之石印又云石印封𤼵天下
當太平下有祠屋巫祝言石印神有三郎詔遣使以太
牢祭封以印綬拜三郎為王龍虎山二山相對連信
州界乃張天師得道之所敷淺山一名博陽山禹貢
曰過九江至於敷淺原仙鶴山在縣南八十里其山
上有三峰峰有湖春冬不竭衆鳥翔集中峰古觀壇地
高三丈松竹森聳古老相承是張道陵學道處其山今
立仙鶴壇舊曰鵠鳴山天寳六年改名仙鶴山堯山
在縣西路三十里鄱陽記云堯山堯九年大水人居避水
因以名或遇大水此不沒時人云此山浮閣山在縣
南一十里鄱陽記云山上有祠堂舊傳云昔太守毛祐
之巡境宿於山下夢見一人自稱楚王陳涉遂興造樓
閣因以此為名其山有仙人白子高壇兼祠宇云曾有
猛獸一睅目恒依此祠不為人害仙閣山有投龍壇
仙人白子高舊址南對北溪水天寳元年制曰古來得
道昇仙遺跡尚存迄今祭祀不絶大雷岡在縣東七
十里鄱陽記云後漢雷義字仲公所居小雷岡在大雷
岡側鄱陽記云晉雷煥所居之處清潔灣在縣東南
七里鄱陽記云隋開皇中太守梁文謙莅官清潔取此
水灣以自供後人思其德號為清潔白沙在縣西水
路一百二十里白沙如雪因以為名蠙州在縣南二
十五里溪中有蚌出珠鄱陽記云貞觀年中因雨雹乃
有蚌出珠百姓採之不空其水平淺可涉懷蛟水在
縣南二百步江中流石際有潭往往有蛟浮出時傷人
馬每至五月五日鄉人於此江水以船競渡俗云為屈
原禳灾郡守懸綵以賞之刺史張栖貞以人之行莫大
於孝懸孝經標竿上賞之而人知勸俗競謂懷蛟水或
曰孝經潭鄱江水自當縣浮梁樂平餘干等城三縣
合為鄱江經郡城南東過都昌縣入彭蠡湖黥布墳
在縣北一百六十里按漢書漢高祖殺布於此其墳高
三丈八尺螺洲一名鼈洲在舊縣東三里鄱陽記云
吳太平二載大饑猛獸害人孫權使趙達占之曰天地
山川如人四體患衂灸脚其疾即愈而鄱陽水口暴起
一洲形如鼈可食此郡風氣宜祀以太牢掘其背掘處
今猶存焉文翁宅在縣東一百五十里基址具存東
帶鄱陽北連溪水西接望夫岡有井清澄隴前栽桐樹
文翁少好學景帝中除蜀郡太守其教化大行自此蜀
人好文柳公樓在城西北角即梁柳渾為鄱陽守創
凭眺顯豁實江國之勝景唐大歷中第五琦以為望歸
樓貞元十九年李吉甫復其名曰柳公樓循舊跡也
觀魚臺在州西門外鄱陽記云番君至此觀魚下有池
闊九十步内有步馬埒又名落照池吳臣廟在郡郭
内縣北一里有廟神與閩越王無諸同坐梅鋗配享漢
書云臣即吳芮子成王也鄱陽記云有長沙王芮之孫
二廟梅鋗配享此廟近代來芮廟久遠遂祭其子故
鄱陽縣即吳芮所居之城也在彭蠡湖東鄱水之北廢
廣晉縣在縣北一百五十里武德五年安撫使李大
亮析鄱陽北界隸入江州至八年安撫使韋季武并入
鄱陽廢鄡陽縣在縣西北一百二十里按鄱陽記云
漢高祖六年置宋永初二年廢
餘干縣東南一百六十里舊二十鄉今十二鄉本越勾
踐之西界漢為餘干縣漢書貨殖傳譬猶戎狄之與於
越不相入矣韋昭曰於越今餘干縣勾踐之别名也古
謂越地曰餘干餘干山按舊經其山曲轉相向狀如
羊角天寳六年勅改為餘干山玉馬山自撫州南城
縣入臨川縣凡歷三邑分一支入當縣山下有白石如
馬俗號白馬山天寳六年改為玉馬山族亭湖在縣
西水路八十里湖中流分當縣及南昌縣二界按鄱陽
記云後漢張琦封亭侯因此為名鄔子港在縣西北
二十里餘干江水之一支水口即為擔石湖也餘干
水漢書地里志云餘水北至鄱陽入湖漢也本自信州
貴溪縣流入興業水一名安仁港在縣南一百二十
里發源自貴溪縣西漏石村經縣過合餘干江水港中
有崩崖横石縣水千仞湍走浪激聲合風雷其舟檝所
歷少有章程或篙工失手差以毫釐則人墜諸泉舟破
於石然其居人賴其膏澤之利首冠一境焉溉田一百
二十頃干越渡在縣西南二十步置津吏主守四時
不絶太中元年縣令倪衍置浮橋干越亭越絶書云
餘大越故界即謂平越也在縣東南三十步屹然孤挺
古之遊者多留題章句焉白雲亭在縣西南八十步
旁對干越亭而峙焉跨古城之危瞷長江之深隨州刺
史劉長卿題詩曰孤城上與白雲齊因以白雲為號
仙人城在縣東南二百里其城皆峭壁危石亭上宫殿
倉廩歷歷可見琵琶洲盖江山抱迴積沙而形狀如
琵琶焉安仁故城在縣東南一百五十里按鄱陽記
云晉永嘉七年分餘干置興安縣尋廢焉陳天嘉中復
於興安故地置安仁縣至隋開皇九年復廢併入餘干
今故城猶存越女墓在縣東北一里鄱陽記云越王
女葬於此也
浮梁縣東北二百十里舊十二鄉今十二鄉本漢鄱陽
縣地今置在昌水之北號曰新昌武德二年析鄱陽東
界置新平鄉其後廢以新昌為縣因鄉名焉其年二月
又移置在新昌江口西岸正東臨江有齊安平王祠地
當江衝前後縣宰多不得終秩開元二十四年以鄧□
為新昌縣令州縣有不穏者任其便改因移於舊縣城
正北一百步天寳元年改為浮梁縣按郡國志云斯邑
産茶賦無别物石藏山在縣西六十里徐諶鄱陽縣
記云中有鍾乳十數穴吳芮舊居今有廟在縣東北
六十里鄱陽記云鄱陽源水吳芮所居之處人祭之立
其祠堂東有石澗深三尺鄉人將牲牢告啟擊鼓三通
其水衡出大流隨用並足因名一堆沙在縣東北五
十里其形狀如覆船鮮淨特異鄱陽記云每年豐稔其
沙即如舊若沙移向岸即年歉古來相傳以為驗新
昌廟在縣東一百八十步四面連山淮川合流入新昌
鄱陽記水口有廟百姓祭之有興元道士屈蘭子擬燒
此木人遂棄於急水曰逆流上吾為立廟其木人流上
遂立廟為平安王祭之廢新平縣在州東三百三十
里李大亮析鄱陽置常季武併入鄱陽至開元四年刺
史韋玢於其縣置新平縣今廢
樂平縣東一百四十九里舊十九鄉今十七鄉後漢東
安縣也雷次宗豫章記云漢永元中置縣在銀城即今
邑之東水路三百二十里按顧野王輿地志陳天嘉元
年嘗廢唐朝建立亦在銀城後因歙寇程海亮剽掠兼
山勢險峻壠地高下權以常平水口置為樂平縣樂
安江源出縣北扶餘嶺合餘干水入又有明溪銀溪石
吳溪並流合樂安江吳溪山在縣西北山有石室東
西七十步有石鼠石人等現在樂平山在縣西三十
八里按鄱陽記云其山有石似墨山天寳六年勅改為
樂平山乳泉山在縣北六十六里内有石如硯山西
出乳泉舊石硯山天寳六年勅改為乳泉山汰金洲
在縣西十五里平沙臨水先有麩金開元以後廢又有
五里水口亦出麩金
德興縣一百八十里三鄉本饒州樂平之地有銀山出
銀及銅總章二年鄧遠上列取銀之利上元二年因置
場監令百姓任便採取官司什二税之其場即以鄧公
為名隸江西鹽鐵都院至偽唐昇為德興四面皆水
鄧公山在縣北六里本名銀山因鄧遠為鄧公場儀鳳
二年祭山山頽陷焉按開元記云總章二年邑人鄧遠
經刺史盧元儼陳開山之便尋為山陷後人立鄧公廟
石虹山鄱陽記云山石室中有石砥平如牀可容數
百人旁列石障如屏風篆書為八十三字有横石跨水
而渡文彩青若虹霓焉因名石虹山洪崖山按舊經
云古老相傳昔有洪崖先生居此山列仙(闕)
洪崖子也山之陽有洪崖寺山中有洪崖壇每旱祈
於此焉
永平監
永平監本饒州鑄錢之所偽唐立為監皇朝平江南因
之不改
信州
信州上饒郡今理上饒縣禹貢揚州之域歷春秋戰國
迭為吳楚之地秦并天下為番縣地漢為豫章郡之鄱
陽縣歷代不改上元元年正月江淮轉運使元載奏以
此地邑州夐遠關防襟帶宜置州州東南五十里即饒
州弋陽縣進賢鄉永豐里可置一縣以永豐為名兼割
饒州又弋陽置衢州之常山玉山建州之三鄉撫州之
三鄉固當迤邏相望自然無虞制曰可賜名信州以信
義所稱為郡之名
元領縣五今四
上饒弋陽玉山貴溪
一縣直屬朝廷
鉛山
州境
東西五百四十里南北四百五十里
四至八到
西北至東京二千四百里西北至西京二千八百
二十里西北至長安三千六百三十四里取隨州
路三千二百五十里東至衢州二百五十里南
至撫州三百二十里西北至饒州陸路五百里
西北至建州五百四十里
戶
唐元和十道要略戶二千三百五十皇朝戶主二
萬八千一百九十九客一萬二千四百八十六
風俗
與饒州同
人物無
土産
貢金銅青碌空青鉛銀
上饒縣十六鄉本秦番縣界兩漢為鄱陽縣漢書地理
志云屬豫章建安中吳立為鄱陽郡隋開皇九年罷郡
置饒州梁載言十道志云以其山鬱珍竒故名也漢書
地理志云鍾陵出黃金又云鄱陽縣武陽鄉有黃金采
顔師古曰采者採取金之處也按鄱陽記云界内之山
出銅及鉛鐵者有玉山及懷玉山梁氏所謂山鬱竒珍
盖此𩔖也今州古縣城跡開皇中所廢上饒城也所謂
上饒者以其旁下饒州之故也乾元元年始置縣銅
山在永豐故縣南四十五里其舊銅山西連鶴山下有
天井廣一丈餘井有倒懸石可四五丈如蓮花覆蓋其
水碧色莫測深淺春夏不增減天欲雨即有白霧上騰
鄉人以為驗鐵山在縣東南七十里又名丁溪山先
任百姓開採官收什一之税後屬永平監今廢靈山
在縣西北九十里亦曰靈鷲山盤亘十餘里絶頂有葛
仙壇丹灶石臼石硯石几在焉天寳中勅投龍於此溪
中雙門嶺在永豐故縣東北二十五里雙峰如門號
為雙門連延入衢州須江縣界南巖在縣西南一十
里巖傍巨石儼然北向其下寬平可坐千餘人本名盧
家巖時人呼為南巖士女遊賞之地呌石在州西九
十里巨石枕江有數十穴亦如口古老相傳云織女失
纓九石不能上石呌大琛山其勢似遏流其纓乃上元
和十年觀察推官許堯佐往來過此因為文叙之名曰
走石說刊之於石置於呌石之側纓績石在州西九
十里孤石圓聳獨在潭中高十餘丈如績麻纓焉上
饒江出懷玉山分流兩道一東入衢州常山縣入浙江
一西南流從玉山縣過合淪溪石黃山在縣東南三
十五里出燻黃石人或採之煉為丹藥石橋山一名
月巖在縣西三十五里山中壑穴猶虹矯然外窺如晝
遠望如月雖天台石橋不足以比昔有人見白鹿遊其
上至亢陽橋上雲生靄然而雨廢永豐故城本饒州
弋陽縣進賢鄉永豐里也乾元元年正月與州同時置
永豐縣故路通閩川越客擔荷麏至元和六年廢縣併
入上饒靈山石人先無廟貌自貞元六年禮部侍郎
劉太真典郡其年亢旱禱雨足因出俸錢立廟陸鴻
漸宅在縣東五里郡國記云陸羽字鴻漸居吳興號竟
陵子居此號東岡子
弋陽縣西一百里十二鄉本餘干縣地屬豫章郡後漢
建武十六年車騎將軍李愔封為赭亭侯食邑於此築
城立亭焉建安十五年孫權分鍾陵置鄱陽郡又置葛
陽縣於赭亭之地以城在葛水之北故名隋開皇九年
廢上饒入葛陽逾年縣失印風俗以為不便表請移於
弋陽縣以地居弋江之北為名九子石在弋陽水岸
間相去數十步石形如卵蓮鑊鄱陽記云弋陽嶺上
多穴巖宋元嘉中有人見其巖内有三鐵鑊可容百斛
中生蓮花他日往尋不知所在錢倉鄱陽東大山有
一石臨水如廪高數丈號曰錢倉戶如六尺牀晉太和
中有釣人從戶過遇石開其錢自出因收得四錢葛
仙觀在縣東二十里梁大同三年置隋末廢按鄱陽記
云葛元得道弋陽縣北黃石山古壇是也葛仙公在
縣東十五里葛元居此求仙山有石橋長二十步有𢷬
藥石臼旁有石井水甚美天寳七年勅置壇灑掃仙
人城在縣東四十里山峰壁立高五十丈形如層城羣
仙之室上有池水清冷與𢷬藥山相對仙人石橋在
縣西南三十里按鄱陽記云寳豐山有石亭高七十餘
丈傍有石榜橋長五十丈廣二丈其山平正古老云是
仙人鑿石搆橋之處隠士石室在縣南六十里按鄱
陽記云有隠士張氏琢石為室形如囷時郡守鄢陵庾
翼欲表薦之𨼆而不見故號𨼆士石室葛溪水源出
上饒縣靈山過當縣李誠鄉在縣西二里昔歐冶子居
其側以此水淬劍又有葛元家焉因曰葛水弋溪水
源出上饒縣靈山西南從當縣太平鄉過在縣東二十
里水口有大石面如鐫為弋字信義水源出建州邵
武縣從當縣太平鄉過其水出礦石鍛者求之
玉山縣東北九十里十八鄉按縣圖云本漢鄱陽縣界
衢山之西鄙也以其懷玉山故為稱然他山合沓峻嶺
横亘溪谷皆邃牙分其流雖步通三衢而水絶干越千
峰萬擁隈隠不可得而虞也自陳隋以來此為巨奥證
聖三年分衢州常山須江二縣饒州弋陽縣共二十鄉
為玉山至乾元元年隸信州上干溪水出縣東五里
源出懷玉山舊記云溪元乾淺秋冬不通舟船故名乾
溪或謂干字誤也又漢書地理志云餘干縣以水為名
本越勾踐之西界也韋昭云干越今餘干之别名也謂
此為上干或以餘干之號即因此是也懷玉山在縣
東北三十里玉山溪流𤼵源於此西流上下淪溪沙溪
三水合流名曰上饒江
貴溪縣東二百里元十鄉本漢豫章郡餘干之地今在
弋陽餘干兩縣之間自北以西地相去闊遠山水迴合
羣盜潛藏舟行船泝人不自保寖以成俗久而逾遠元
嘉元年就貴溪口置貴溪縣即今理也王表巖在縣
南二里昔有王表率村閭數十家於此巖避亂竟免難
洞穴竒絶可容一百餘人曾有僧道開創林穴栖泊巖
中佛寺已毁今有招真觀存馨香巖在縣東五里舊
名腥臊巖鄱陽記云昔術士許旌陽斬蛟於此巖下緣
此名焉又以板塞巖口尋蛟潜通洪州横泉井每至天
景澄霽見水底板木存焉後惡其名遂改焉五面石
在縣西南七里山東面連接弋陽縣鐵山南屹然却立
最為孤峰削成五面凡有登臨者泛貴溪而入至懸
處扳蘿而上可坐數百人貴溪山在縣南二十里傳
云鬼谷先生學道之所有五花磚遶壇存焉四面孤懸
積翠巖在縣西南六十里昔有羽客張鎮棲止此山
每與仙人接麻姑為期竚望於此故號望姑山象樓
山在縣西南八十里兀然獨聳如樓閣之狀古名石樓
山天寳六年勅改為象樓山能興雲雨其山四面懸絶
龍虎山在縣西南一百二十里兩山相峙山峰屹然
狀如龍虎當溪中流石鼔在縣西五十里有石狀如
鼔聳出山嶺耆舊傳云鼓輙自鳴兵氣之兆也石堂
在縣南一百六十里有石堂中可坐數百人臨貴溪水
源古老傳云是鬼谷先生石堂竹溪水在縣西二十里
自縣北從歸化南流出縣西上源數十里皆生苔竹苔
痕點暈狀如篆琢玉幹直可為杖水旁山嶺幽映堪為
賞玩溪岸竹樹蒙密因為名焉水入餘干縣貴水在
縣南二里源發於據嶺西流入安仁港
鉛山縣西南一百三十里今三鄉按上饒記云出銅鉛
青碌本置鉛場以收其利舊在寳山偽唐昇元二年遷
置鵝湖山郭水西鄧田坂即廨署也至四年於上饒弋
陽二縣析以為場後升為縣皇朝平江南後直屬朝
廷鉛山在縣西北七里又名桂陽山舊經云山出鉛
先置信州之時鑄錢百姓開採得鉛什而税一建中元
年封禁貞元間置永平監其山又出銅及青碌又有寳
山連桂陽山出銅
太平寰宇記卷一百七
