欽定四庫全書
太平寰宇記卷十四
宋樂史撰
河南道十四
濮州
濟州
單州
濮州
濮州濮陽郡今理鄄城縣禹貢兖州之域古昆吾舊壤
顓頊遺墟故曰帝邱亦曰高邱春秋時為衛地春秋齊
桓公會諸侯于鄄注云鄄衛地今東郡鄄城也按鄄城
即今縣理是也戰國時屬齊威王九年趙伐我取鄄衛
獨有濮陽秦滅濮陽并天下置三十六郡今州即秦之
東郡地在漢為濟隂郡之鄄城縣也後漢獻帝於此置
兖州晉分置濮陽郡後改為濮陽國封皇子允為王後
魏為濮陽郡後周因之隋開皇二年以濮陽屬東郡以
鄄城屬鄆州十六年於此置濮州大業二年廢濮州分
入東郡東平濟北三郡唐武德四年平王充復置州領
鄄城廩城雷澤臨濮昆吾濮陽永定安邱長城九縣五
年廢安邱長城二縣八年廢昆吾永定廩城三縣貞觀
八年割濟州之范縣來屬元寶元年改為濮陽郡乾元
元年復為濮州
元領縣五今四
鄄城雷澤臨濮范縣
一縣割出
濮陽入澶州
州境
東西二百二十五里南北一百四十五里
四至八到
西南至東京三百一十二里西南至西京七百九
十五里西南至長安一千六百五十五里東至
鄆州一百八十里南至曹州二百一十里西至
滑州二百一十五里北隔黃河二十里渡河
至魏府一百六十三里東南至兖州三百六
十九里西北至相州三百三十三里東至
齊州二百四十八里東南至曹州二百二十
四里
戶
唐開元戶萬七千七百八十二皇朝戶主一萬一千
七百二十六客四千二百八十三
風俗
與鄆州同
姓氏
濮陽郡七姓吳徐房慶黃袁扶
人物
蘧伯玉史鰌卜商居西河為文侯師端木賜
汲黯皆為濮陽人吳質鄄城人吳隠之濮陽鄄
城人為廣州刺史酌貪泉而飲因為詩曰古人云此
水一㰱懷千金試復夷齊飲終當不易心唐杜暹
濮陽人為相
土産
綿絹貢
鄄城縣舊八鄉本漢書舊縣屬濟陰郡後漢獻帝於此
置兖州魏又自此移兖州移東郡之廩邱晉時屬濮陽
國宋無鄄城後魏重置屬濮陽郡隋開皇三年罷郡縣
改屬鄆州十六年於此置濮州以縣屬焉大業二年廢
濮州縣屬東平郡唐武德四年重置州縣又隸焉黃
河西自濮陽縣界流入北去縣二十一里又東流入范
縣界州理城在故鄄城中魏文帝以臨侯植為鄄城
侯晉武帝以皇子允為濮陽王皆理於此述征記曰魏
武征徐州陳宮說東郡太守張邈迎呂布于時縣悉叛
荀彧等保阿鄄范三城而已堯城在城東北五里竹
書紀年云昔堯之末年德衰為舜所囚蓋此城偃朱
城在縣西北十五里竹書紀年云舜囚堯偃塞丹朱使
不得與父堯相見蓋此城也十道志已錄今不欲去之
新臺在縣北十七里詩云衞宣公納伋之妻作新臺
于河上北去河四里陳留王臺在縣西二里曹植為
鄄城侯因築臺於此
臨濮縣南六十里舊五鄉本漢郕陽縣城屬濟陰郡按
漢郕陽縣今雷澤縣是也隋開皇十六年分鄄城南界
雷澤西界置臨濮縣濮州南臨濮水故以名焉大業二
年廢濮州縣幷其地入雷州鄄城二縣唐武德四年重
置屬濮州瓠子河西北自濮州界流入北去縣二十一
里又東流入雷澤縣界清邱在縣西三十五里高五
丈春秋晉人宋人衛人曹人同盟于清邱杜預注云清
邱衞地在今濮陽東陽垂亭左傳宋公衛侯遇于垂
雷澤縣東南九十里依舊五鄉本漢郕陽縣也古姬伯
姬姓之國史記曰周武王封弟季載於郕今縣北三十里
郕都故城是也漢以為縣屬濟陰郡晉氏南遷之後濟
陰縣移理于此隋開皇十六年於此置雷澤縣因縣北
雷夏澤以為名屬濮州大業二年省濮州縣屬鄆州唐
武德四年重置濮州縣又屬焉歷山在縣西北十六
里史記曰舜耕歷山耕者讓畔鄭玄曰歷山在河東應
劭以為即雷澤之中皇甫謐以為在濟陽與雷澤相次
三說不同未詳孰是灉水沮水二源俱出縣西北平
地尚書曰雷夏既澤灉沮會同去縣十四里雷夏澤
在縣北郭外灉沮二水會同此澤河圖曰大跡出雷澤
華胥履之而生伏羲山海經曰雷澤有雷神龍首人頰
鼓其腹則雷史記曰舜漁於雷澤漁者讓澤郕都故
城在縣北三十里即郕伯初封之國也說苑曰昔孔子
遊於太山行於郕之野見榮啟期歌三樂即此城也
姚城在縣東十三里按神契曰帝舜生於姚墟應劭曰
姚墟與雷澤相近堯母廟在縣西南四里述征記云
郕陽城東南有堯母慶都之墓上有祠廟繞墓有池池
中有魚頭間有印謂之印頰魚中山夫人廟在縣西五
十步夫人即堯之四妃也堯陵在縣西三百里自堯
即位永嘉三年二千七百二十一年記于碑唐貞觀
十一年有詔禁人芻牧春秋奠酧仲山甫墓在縣西
北一里墓前有祠堂石室儼然若新南北濮水水經
云濮水又東分為三瀆昔師延為紂作靡靡之樂紂滅
延投此衞靈公將之晉聞而寫之廩邱左氏傳云齊
烏餘以廩邱奔晉是此地漢置縣今有故城存在今縣
北重璧臺穆天子傳云天子遊於河濟盛君獻女天
子為造重璧臺以處之
范縣東北六十里舊六鄉今四鄉本漢舊縣也屬東郡
春秋時晉大夫士會之邑也後漢同晉屬東平郡宋及
後魏同高齊廢隋開皇六年又置范縣屬濟州十六年
改屬濮州大業二年廢濮州唐武德二年於此置范州
領范一縣五年廢范州以縣屬濟州貞觀八年改屬濮
州故顧城在縣東南二十八里夏之顧國也詩曰韋
顧既伐昆吾夏桀注曰三國黨於桀皆為湯所誅秦
亭左氏傳曰魯築臺于秦杜預注云范縣西北有秦亭
是也閔子騫墓在縣東南二十里孟村高一丈左
伯桃墓在縣東南五十里新安村高一丈
濟州
濟州濟陽郡今理鉅野縣禹貢兖州之域春秋時其地
屬齊亦齊衛二國之境今郡理即碻磝城按地理志注
云碻磝古津也城名因字之秦為東郡茌平縣地漢地
理志云茌平屬東郡後亦屬東郡及濟北國宋元嘉七
年到彦之北伐拔此城後又失之至二十七年以王玄
謨為寧朔將軍前鋒入河北拔之因以固守於此又置
碻磝戍或為濟北郡後漢太武八年於此立濟州又為
濟北郡其外城即後魏正光中刺史刁宣所築按郡國
志云後漢魏置濟州於單于城中即石勒于耕處聞鼓
角之聲此其地也至周建德七年又置肥城郡隋初置
濟州煬帝復為濟北郡武德四年平王充改為濟州或
為濟陽郡皆此天寶十三年廢郡以所隸五縣并歸鄆
州至大歷中復立濟州唐末又廢入鄆州周高祖廣順
二年平兖州迴至鉅野因詔於此復置濟州仍割兖州
之任城中都軍州之金鄉等縣隸之其年十二月又割
鄆州城縣隸之中都却入鄆州
今領縣四
鉅野鄆州割到鄆城鄆州割到金鄉兖州割到
任城兖州割到
州境
東西一百五里南北一百五十五里
四至八到
西南至西京八百七十里西南至長安一千七百
二十里東至兖州鄒縣一百三十五里西至濮
州雷澤縣八十五里南至單州成武縣一百一十里
北至鄆州一百一十五里東南至徐州豐縣二
百二十五里西南至曹州一百五十里東北至
兖州一百三十五里西北至濮州一百四十五里
戶
唐開元戶在鄆州長慶戶三萬八千五百一十皇朝戶
主一萬四千一百九十一客二千八百四十三孤老女
戶六千二百一十七
風俗
同鄆州
人物
程昱東阿人少時夢上泰山捧日本名立太祖加上
日字為昱江淹濟陽人
土産
同鄆州尤出荻蒹
鉅野縣舊四鄉今五鄉漢舊縣屬山陽郡後魏屬任城
郡隋於此置麟州尋廢縣屬戴州唐貞觀十七年戴州
廢屬鄆州周高祖於此置濟州金山西征記金鄉山
有穿石為冢獲麟堆春秋魯哀公十四年西狩獲麟
注麟仁獸聖王之嘉瑞也時無明王出而遇獲傳曰西
狩于大野叔孫氏之車子鉏商獲麟以為不祥以賜虞
人鉅野澤在縣東五里南北三百里東西百餘里一
名大野澤爾雅十藪魯有大野西狩獲麟於此澤也
蚩尤墓在縣東北九里今山陽鉅野縣有蚩尤肩髀冢
黃帝殺蚩尤于涿鹿之野身體異處故别葬焉冢高三
丈四時民祭多赤氣直貫衝天號曰蚩尤旗
鄆城縣北五十里元四鄉左傳曰晉人執季文子於苕
邱還公待於鄆即此地漢魏皆為夀張縣地後周置高
平郡後併入廩邱縣隋開皇四年改為萬安縣為鄆城
貞觀八年移鄆州於須昌縣此復改為鄆城縣屬不改
黎邱在縣西四十五里黎侯寓於衛故黎臣諷衛侯
詩曰胡為乎泥中蓋惡其卑濕也青陵臺郡國志云
宋王納韓憑之妻使憑連土築青陵臺至今臺迹依約
單父城宓子賤為宰之地韓憑冢搜神記宋大夫韓
憑取妻美宋康王奪之憑怨王自殺妻腐其衣與王登
臺自投臺下左右攬之着手化為蝶又云與妻合葬冢
樹自然交柯
任城縣東七十五里舊七鄉古之任國太皥之後風姓
也漢縣屬東平國左氏謂任宿須句皆風姓也實司太
皥與有濟之祀故也魏至文帝封鄢陵侯彰為任城王
高齊天保七年移高平郡於此任城屬焉隋開皇三年
罷高平郡縣屬兖州承厈山在縣東南七十五里云
女媧生處今山下有女媧廟桓公溝源出縣西四十
里萌下山宋武北征記桓宣武以太和四年率衆平趙
魏時遣冠軍將軍毛彪生鑿此溝因號桓公溝於今四
十九年矣溝已填塞公追朱超石更鑿通之女媧陵
在縣東南三十九里魏王粲墓在縣南五十二里亢
父城漢為縣廢在今縣南五十里邾婁城在縣南二
十里春秋哀公六年城邾瑕杜注任城亢父縣北邾婁
城也邾婁語訛
金鄉縣東南八十五里舊八鄉今七鄉本漢緍縣屬山
陽郡即古緍國城陳留風俗傳云東緍者故陽武戶牖
鄉漢丞相陳平即此鄉人也後漢於今兖州任城縣西
南七十五里置金鄉縣蓋因穿山得金故曰金鄉屬山
陽郡唐武德四年於此置金州五年改金州為戴州
貞觀十七年廢戴州以金鄉屬兖州桓元子河東
晉桓溫字元子領平北將軍徐兖二州刺史率弟南中
郎袁真步騎五萬北伐慕容暐於鄴軍次金鄉時亢旱
水道不通乃鑿鉅野三百餘里以通舟運自清水入河
暐將慕容垂傅末波等率衆八萬拒溫戰于林渚溫擊
破之遂至枋頭先使袁真伐譙梁開石門以通運真討
譙梁皆平之而不能開石門軍糧竭盡溫焚燒舟步退
自東燕山倉垣經陳留鑿井而飲行七百餘里垂以八
千騎追之戰于襄邑溫軍敗績死者三萬人溫行役既
久又疾癘死者十四五百姓怨嗟溫名實頓減昌邑
故城漢為縣高齊天寶七年省廢城在今縣北四十二
里又按郡國志云城内有鐵柱五圍出地五六尺曾有
人掘之及泉未見其本其中城周十餘里外城周三十
餘里漢景帝三年吳楚趙膠西濟南菑川膠東七國俱
反天子命條侯周亞夫將三十六軍擊吳楚亞夫至淮
陽問客鄧都尉策安出答曰莫若引兵東北壁昌邑以
梁委吳將軍深溝高壘使徑兵絶滙泗口塞吳饋道吳
梁相弊乃以全兵制其後破吳必矣條侯從之吳王以
正月起兵三月皆敗即此城司馬城在邑界郡國志
云城内有鐵碑云漢浮陽侯司馬耀所封邑即謂此城
也
單州
單州今理單父縣本宋州之單父縣續漢書云單父侯
國也屬濟陽郡後魏濟北濟陰郡隋開皇六年廢郡還
置單父縣屬戴州唐貞觀十七年廢戴州縣入宋州朱
梁開平初單父縣置鄆州後唐同光二年改輝州為單州
元領縣四
單州宋州割到碭山宋州割到成武曹州割到
魚臺兖州割到
州境
東西一百四十五里南北八十五里
四至八到
西至東京三百五十里西至西京七百七十里
西至長安一千六百八十里東至徐州二百六十
里西至曹州一百三十里南至亳州二百七十
里西南至宋州一百五十里東南至宿州三
百七十里北至濟州一百四十五里東北至兖
州二百七十里西北至濮州二百五十里
戶
唐開元戶宋州皇朝管戶主一萬九千四百四十三
客四千三百三十九
風俗
與曹州同
土産
碣山縣枸杞賦紬絹
單父縣元十鄉古魯邑漢以為縣屬山陽郡即子賤為
宰身不下堂彈琴而理後漢以為侯國屬濟陰郡後魏
置北濟陰理單父城隋開皇六年廢郡又置單父縣屬
濟陰郡十六年於成武置戴州縣屬焉大業二年廢州
屬曹州唐武德五年重置戴州縣又屬焉貞觀十七年
廢州改屬朱州今隸單州西防故城在縣北四十九
里漢為防置兵戍於此故城在今縣北猶存宓子賤
廟在縣東南城外一里唐大中九年置漢平城在縣
東有呂后村琴臺在縣北一里高三丈即子賤彈琴
之所子賤碑在縣廳巫馬期碑在縣西一百步聽
訟臺上
碭山縣東南九十里元十鄉漢碭縣屬梁國後漢不改
晉以其地併入下邑宋復置碭縣屬梁郡後魏置曰安
陽屬碭郡高齊文宣帝並廢以安陽縣屬彭城郡隋開
皇十八年改安陽縣為碭山縣大業二年改屬宋州碭
文石也以其山出文石故以名縣梁升為輝州仍以為
赤縣又併入單父縣移此後唐同開光二年復舊故
麻城漢為麻鄉今故城在縣西北也香城水經云碭
陂中香城在泗水之中趙人有琴高者以善鼓琴為康
王舍人行彭涓之術浮遊碭郡間二百餘年後入碭水
中取龍子乘赤鯉魚出也
成武縣西北五十里舊十五鄉今七鄉漢舊縣屬山陽
郡莽曰成安續漢志云成武縣屬濟陰郡隋屬戴州州
廢屬曹州今隸單州梁邱山左傳齊侯宋公遇于梁
邱杜注宋地高平昌邑縣西南有梁邱南北兩郜國
都城記文王庶子所封左傳取郜大鼎于宋戊申納于
太廟杜注成武東南有郜城宋邑也漢置郜城縣於此
以北有郜城故以此為南郜實郜城縣也唐樂朋龜
墓在縣西二十里路南一百步
魚臺縣東北九十里舊五鄉漢方與縣漢書謂高祖取
胡陵方與是也屬山陽郡晉屬高平國高齊天寶七年
廢隋開皇十六年復置唐寶應元年改為魚臺縣以城
北有魯公觀魚臺因以名縣元和四年八月淄青李詩
道請移縣置於黃臺市從之志十四年正月權隸徐州
尋復隸兖州焉今隸單州湖陵故城秦漢為縣今廢
城在今縣東南一里湖陵蓋字偏傍誤爾菏水即濟
水一名五丈溝西自金鄉縣界流入去縣十里又東南
流合泗水水經云濟水又東過方與縣北為菏水也
泗水東北自任城縣界流入今縣東與菏水合又東流
入徐州沛縣界觀魚臺在縣北十三里高一丈五尺
週迴一里左傳云公將如棠觀魚臧僖伯諫曰夫物不
足以講大事其才不足以備器用則君不舉焉君所以
納民於軌物者也不軌不物謂之亂政亂政亟行所以
敗也公遂往陳魚而觀之僖伯稱疾不從書曰公矢魚
于棠非禮也注云今方與縣北有武唐亭魯侯觀魚臺
太平寰宇記卷十四
