欽定四庫全書
太平寰宇記卷一百二十四
宋樂史撰
淮南道二
和州
和州歴陽郡今理歴陽縣禹貢揚州之域春秋時楚地
左氏傳云吳取楚太子建之母于巢又云楚囊師于棠
杜預楚地和州蓋分為二邑皆楚境戰國時猶為楚地
秦屬九江郡漢為歴陽縣屬郡不改土地十三州志云揚
州後徙于隂陵今按濠州定遠縣界隂陵故地是也即
知漢末兼為揚州在吳時為重鎮晉為淮南郡東晉改
為歴陽郡又按郡國志云歴陽西通胡城即晉王遵築
以禦石虎宋因之兼立南豫州齊梁因之不改梁末侯景
亂江北之地盡屬高齊高齊立為和州改臨江為齊江
以和州領歴陽齊江二郡及後又省齊江并烏江并入
歴陽為一郡隋開皇十三年罷郡省齊江之譙縣入歷陽
縣以為和州煬帝初州廢復立歴陽郡武德三年杜伏
威歸順因改為和州天寶元年改為歴陽郡乾元元年
復為和州
元領縣三
歴陽烏江含山
州境
東西七十九里南北一百八十五里
四至八到
南至宣州三百二十六里南至廬州二百二十里
北至滁州一百六十二里東南至横江西岸一
千五百里大江中心為界與宣州當塗縣相接
東北至東京一千四百八十里西北至西京一千
九百里西北至長安二千七百四十里東渡
江至宣州二百二十六里西南至廬州巢縣界
一百四十五里東北至揚州六合縣界一百五
十里西北至廬州鎮縣界一百一十五里
戶
唐開元戶二萬一千皇朝管戶主四千七百八十九
客四千九百六十一
風俗
(闕)
姓氏
(闕)
人物無
土産
貢紵布茶魚稻
歴陽縣元十二鄉今八鄉本漢舊縣也南有歴水故曰
歴陽九江都尉居之屬九江郡後漢為揚州刺史所理
之地雞籠山在縣西北三十五里淮南子云麻湖初
陷之時有老母提一雞籠以登此山因化為石今山石
狀如雞籠因名之六合山梁武登此山以望六合故
名梁山在縣南七十里俯臨江水南對江南之博望山宋
書云孝武帝大明七年祀梁山大閱水軍于中江是日有
白雀二集華蓋有司奏請改元為神雀帝不許因立雙
闕于梁山又侯景之亂梁將王僧辯軍次蕪湖與景將
侯子鑒戰于梁山大破之江東岸有博望山屬姑熟二
山隔江相對望之如門南朝謂之天門山兩岸山頂各
有城並將軍王元謨所築自六代為都皆于此屯兵扞
禦横江浦在縣東南二十六里建安初孫策自夀春
欲經略江東揚州刺史劉繇遣將樊能于縻屯横江孫
策破之于此對江南岸之采石往來濟處隋將韓擒虎
平陳自横江濟亦此處也當利浦在州城東十二里
本名揚浦晉龍驤將軍王濬平吳水軍揚帆順流于此
而下王渾以旗招不住濬報云風利不得泊遂先入石
頭山後因以當利為名沸井和州圖云郡有沸井一
所在郡西一百步古城内洞口浦魏將曺休張遼伐
吳至此吳軍相望注水經云江水左列洞口巢湖東
石梁禹為理水之門故置之今又俗名項口是也麻
湖亦古歴陽城之城地在縣西三十里源出桑山淮南
子云歴陽之郡一夕反而為湖晉地理志云漢明帝時
歴陽淪為麻亦古歴陽城之城地在縣西三十里源出
桑山淮南子云歴陽一夕反而為湖在明帝時謬矣麻
湖與皇后潭包為一湖分而自殊矣歴陽湖郡國志
云昔有一書生過一姥姥待之甚厚生語姥曰此縣門
前石龜眼赤血出此地當䧟為湖母后數往候之門吏
問姥姥具以對吏因以朱點龜眼姥見遂走之西山顧
城遂陷為湖今湖中有明府魚婢魚奴魚濡須塢在
縣西南一百八十里南臨須水狀如偃月漢建安十七
年吳聞曺公將來因築此塢吳錄云初欲夾水立塢詣
軍皆曰上岸擊賊洗足入舟何用塢為吕蒙曰兵有利
鈍戰無百勝如有邂逅步騎蹙入不暇及水豈得入船
乎權曰善遂築塢曺公不能下而退陸士衡辯論曰濡
須之戰臨川擁銳即此處也平疴湯在州北四十五
里此湯能愈疾故曰平疴有碑存彭祖宅按列仙傳
云歴陽有彭祖宅禱祈風雨應期而至
烏江縣東北四十里舊十五鄉今四鄉本秦烏江亭漢東
城縣地項羽敗于垓下東走至烏江亭艤船待羽處也
魏黃初三年曺仁據烏江以討吳晉太康六年始于東
城界至烏江縣隋為烏江郡四隤山在縣西北七十
五里項羽既敗垓下東走至東城所從惟二十八騎漢
兵追者數千羽乃引騎回四隤山而為圓陣即此山也
項亭漢書云漢軍追羽至東城烏江亭長艤船待之
即此今有廟在縣南三里史記云身死東城是也江
水經州城北下五里與上元縣分中流為界烏江浦
在縣東四里安陽渡在縣東北八十一里與上元縣
對界包浦與隂塘水同入皇后湖湖即東連包浦西
翼潭湖
含山縣西南五十五里元十二鄉今四鄉本晉龍元
縣也晉太興二年元帝置今縣南有龍元村建元初又
立蒙縣周天和元年併入歴陽至唐武德六年改置含
山縣八年廢焉長安四年又置改為武夀縣神龍元年改
為含山縣以縣境衆山為名曰含山縣大峴山在縣
西北一十三里按酈道元注水經云滁水東經大峴山西
北流大峴亭即此山也齊東昏之末裴叔業據夀春
叛附元氏東昏遣蕭慤往大峴拒之是其所也禱
應山本名白石山在縣西南八十里列仙傳云歴陽有
彭祖石室今山下有洞口初俯僂而入約十步乃漸高
廣莫知遠近又有二石龍鱗皆成即彭祖所居之室洞
出鍾乳常有石燕飛集唐開元二十年敇禁採樵賜名
禱應山大歷中有道士商棲霞歴陽人也居此絶粒三
十年餘身輕若飛新婦港在縣南一百七十里源從東
關來經當塗界二十里入大江昔有人居此江口新婦至
孝故以為名斗米逕水在縣西南八十里按舊經歴
陽豪傑李子建當隋末杜伏威之起從伏威守城伏威
兵戍柵口欲開路運粮以救軍食時子建請于東關下
開溝通黃港陂入歴湖率都下人各齎米一斗就功米
盡徑成饋運無闕故謂之斗米徑廢龍元縣在縣東南
四十里輿地志云舊屬譙國周大象元年拓定江淮併
入歴陽依舊為龍元縣陳平後以其地還歴陽唐分歴
陽為含山縣比屬焉東關在縣西九十里按輿地記
云南譙郡鄲縣界有巢湖湖東南有石梁鑿開渡水名
東關古老相傳夏禹所鑿高峻嶮狭實守扼之所吳魏
相持于此南岸吳築城北岸魏置柵魏武帝祠在縣
西南九十里按魏志建安十八年曺公侵吳樓船東泛
巢湖將逼歷陽至濡須口登東關以望江山後人因立祠
焉江水在縣南一百七十里
楚州
楚州淮隂郡今理山陽縣禹貢揚州之域春秋時屬吳
越春秋云吳將伐齊自高陵掘江通淮即是此處戰
國屬楚史記云越已滅吳而不能正江淮北楚乃東侵
廣地至于泗上今泗州是也秦併楚置三十六郡蓋屬
九江郡即射陽縣之地漢書地理志云射陽屬臨淮郡下
邳國自魏至西晉俱為臨淮廣陵二郡地東晉為重鎮
元帝以劉隗屯守穆帝時中郎將荀羡北討云舊淮隂
鎮帝形都要水陸皆通易以觀釁沃野有開殖之利方
舟運漕無他屯阻乃營立城池焉宋書郡國志并記云
安帝義熙元年省射陽縣分廣陵之鹽城地立山陽東
城東城在鄉三縣為山陽郡屬南徐州宋因之郡國云
此對清泅臨淮守險有平陽石龜田稻豐饒義熙中僑
立兖州為重鎮梁初得之尋入後魏又為山陽郡隋初
郡廢為楚州煬帝初州廢以地併入江都郡唐武德四
年臧君相歸附平立為東楚州領山陽安置鹽城三縣
八年廢西楚州以盱眙來屬仍去東字天寶元年改為
淮隂郡乾元元年復為楚州後唐天成三年升為州化
軍節度州顯德五年平淮南降為防禦州皇朝為圑
練州
元領縣五
山陽淮隂寶應鹽城
一縣割出
旴𣅿(入泗州)
州境
東西四百七十六里南北二百七十里
四至八到
西北至東京二千二百五十五里西北至西京一
千六百七十里西北至長安二千五百三十里
東至海二百一十五里東至(闕)
南至揚州三百里西至泗州傍淮路二百二十里
北至連水運路至海四百一十五里北至淮七
十里東南至泰州界八十里海陵縣是也西南
至招義四百二十里西北至泗州二百六十二里
東北至(闕)
東北至淮口入海水路一百八十里
戶
唐開元戶一萬四千七百四十八皇朝戶主一萬五
百七十八客一萬一千八百三十九
風俗
漢書地理志楚俗同揚州
姓氏
(闕)
人物
韓信淮隂人
土産
絲絹貲布淮白魚
山陽縣元九鄉今四鄉本漢射陽縣地在射水之陽故曰
射陽漢高祖封劉纏為射陽侯晉熙元年省射陽縣置
山陽郡屬滁州又立陽縣以隸焉以境内有地名山陽
因名郡戴延之西征記云山陽津名山陽漢吳王濞
反于廣陵山陽王率衆于此拒之因名山陽以旌忠也
石龜山郡國志云山有石龜游因名之今山下有鄧
艾築城存茶陂按淮隂圖經云縣南二十里有茶陂
淮水酈元注水經云淮水之會即城角也左右兩川
翼夾之二水入之即謂泗口也䢴溝水南自安宜縣
界流入吳越春秋云吳將伐齊北霸中國自廣陵掘江
通淮運粮之水路也南昌亭在縣西三十里史記云
韓信布衣時從南昌亭長寄食亭長妻患之乃晨炊蓐
食餐時不為具食信竟絶之信為楚王都下邳信至國
召亭長賜錢百萬曰公小人也為德不卒都梁宫煬
帝置以避暑公路浦淮口是也昔袁術向九江將奔
袁譚路出斯浦因名之淮陽城故城注水經云淮水
又東經淮隂縣故城北臨淮水漢書高帝六年封韓信
為淮隂侯者韓信去下邳而釣于此處今城東二塜西
塚漂母墓也昔漂母食于淮隂信為楚王于下坯立塜
增墳以報母也東塜郡信母墓巴漢高祖廟在縣西四
十五里惠帝元年令郡諸侯正立高祖廟至今尤存射
陽湖在縣東南八十里漢書廣陵王胥有罪其相勝
之奏奪王射陂即此也今謂之射陽湖與鹽城寶應三
縣分湖為界大歷三年與洪澤並置官屯自後所收歲
減今並亭廢故倉城東南接州城隋文帝初將伐
陳因舊城新築儲蓋軍糧有逾百萬迄于大業末年恒
有積榖隋亂荒廢
淮隂縣西五十里舊七鄉今四鄉本漢舊縣屬臨淮郡
宋于此置北兗州後廢隋開皇三年又置淮隂縣濁
水今謂之山陽濁東南州郭西北流經縣地流入淮即
古之䢴溝昔吳王夫差將伐吳北霸中國自廣陵
掘江連淮以通糧運舊水道屈曲多諸梁埭隋文
帝重加修掘通利焉韓信城信本此縣人其家
宅處所並存後受為侯因築此城淮水在縣西
二百步枚乘宅墓在縣南二百步趙嘏詩云家
在枚皐舊宅邊即此也白塘水在縣南九十五里
故老云鄧文平吳時修此塘置屯四十九所灌田
以充軍儲淮陽娑羅樹碑在縣南二百步海州
刺史李邕文并書鹽瀆漢書淮隂鹽瀆屬臨淮
郡
寶應縣南九十里舊十四鄉今六鄉本安宜縣梁氏志
云本漢安平縣屬陵郡唐武德四年于此立倉州領安宜
一縣七年州廢縣隸楚州肅宗末以獲天寶因改為寶
應縣宜溪在縣界古安宜邑因此溪為名白水陂
在縣西八十五里鄧艾所立與旴眙縣破釡塘相連開
八水門立屯溉田一萬二千頃大業末破釡塘壊水北
入淮白水塘因亦竭涸今時雨調通尤得灌田射陽
湖在縣界六十里中流與鹽城分界箕山在縣東六
十里得寶記按楚州刺史鄭輅撰記云開元中有李
氏女子嫁賀若氏既寡為尼名真如家于鞏縣天寶元
年七月七日有五色雲自東方而來雲中有人引手援
以一囊令寶之及天寶末真如流寓安宣縣肅宗元年
建子月十八日夜真如忽見皂衣二人引去東南淹至
一城樓觀嚴飾見天帝謂曰下界喪亂殺氣腥穢逹于
諸天莫若以神寶壓之乃授以第二寶復謂真如曰前
所授汝小囊有寶五段人臣可得見之今者八寶惟王
者所宜見真如具以聞官建己月上達肅宗方疾視寶
促召代宗謂曰汝自楚王為太子今上天寶賜于楚天
祚汝已自改號寶應元年升楚州為上州縣為望縣改
安宜縣為寶應真如所居之地得寶河壖高厰境物潤
茂為六合縣尉崔珵所居兩堂之間西域湖人過嘗望
而瞻禮也八寶一曰如意寶珠二曰紅靺鞨三曰琅玕
珠四曰玉印五曰皇后採桑鈎二枚六曰雷公石二枚
其五曰寶一曰元黃天符二曰玉雞三曰榖璧四曰王
母玉環二枚
鹽城縣東南二百里元四鄉本漢鹽瀆縣屬臨淮郡晉
安帝更名鹽城縣偽唐割屬泰州皇朝太平興國三
年却割還楚州海水阮昇之南兖州記云上有南兖州
鹽亭一百二十三所縣人以魚鹽為業略不耕種擅利
巨海用致饒沃公私商運充實四遠舳艫往來恒以千
許此吳王所以富國強兵而抗漢室也射陽湖在縣
西北一百二十里闊三十丈通海三百里預五湖之數
也
鹽城監
鹽城監古之鹽亭也歴代海岸煎鹽之所元𬋩九場偽
唐以為鹽城周顯德三年平江淮之後因之不改焉鹽
場九所在縣南北五十里至三十里俱臨海岸
五祐紫莊南八遊北八遊丁溪
竹子新興七惠四海
太平寰宇記卷一百二十四
