欽定四庫全書
太平寰宇記卷一百三十二
宋樂史撰
淮南道十
安州
安州安陸縣今理安郡禹貢謂至於陪尾即此地也春
秋時為鄖子國后楚滅鄖封鬭辛為鄖公即其地按郡
城今在隕水之濱一名石僮故城雲夢之澤在焉按漢
水入三百里得隕口又入三百里得隕城即楚邑也秦
并天下置此即南郡之地漢為安陸縣屬江夏郡歴三
國兩晉亦然咸和中分置安陸郡故輿地志云安陸東
南有新城即桓元子征石季龍所築南臨溳水即今城
是也宋齊因之故宋志云孝建元年分江夏置安陸郡
則郡縣名之差也梁天監七年于此置南司州後廢州
復為安陸縣西魏置安州總管府后州改為鄖州及安
陸郡隋文帝初郡廢而州存煬帝初州廢復為郡唐武德
四年王世充改為安州領安縣雲夢應陽孝昌吉陽應
山京山富水八縣其年于應山縣置應州領應山一縣
于孝昌縣置環州領孝昌一縣以富水京山二縣屬温
州改應陽為應城縣安州置總管管還應二州七年廢
還應二州屬安州大都督府安中陽温復沔光黃□九
州六年罷都督府七年又置督安隨温沔復五州十二
年罷都督府天寶元年改為安陸郡依舊為都督府
督安隨郢沔四州乾元元年復為安州梁為節鎮唐
同光元年改為安遠軍節度晉天福五年以安州自為
藩鎮繼有兵戍宜降為防禦州以李金全叛入偽唐初
平定故也天福十二年復為安遠軍周顯德元年又降
為防禦州皇朝因之為安遠軍節度
元領縣七今六
安陸孝感雲夢應城應山
汊川(鄂州割到)
一縣廢
吉陽
州境
東西三百里南北二百七十里
四至八到
東北至東京一千一百里西北至西京一千二百
里西北至長安二千二百里取隨州路一千五百
九十里東至黃州三百一十里南至漢陽軍三
百一十里西至郢州三百二十里北至信陽軍
二百五十七里西南至復州三百四十里西北
至隨州一百五十一里東北至光州四百四十三
里
戶
唐開元戶二萬二千二百二十一皇朝戶主四千二
百七十六客八千三百一十一
風俗
與復州同
姓氏
(闕)
人物
黃香字文彊江夏安陸人號為黃童天下無雙
唐郝處俊安陸州人為相諫高祖不可以國事付天
后也
土産
青紵布唐笋茶
晉劉昆為并州刺史與兄子南兗州刺史演書云前
得安州乾茶二斤皆所需也汝可信信致之
安陸縣舊十二鄉今四鄉本漢舊縣屬江夏郡宋孝武
帝孝建元年分江夏置安陸郡劉澄之宋永初山川志
云安六縣居鄭城橫山古陪尾山也尚書禹貢熊耳外
方桐柏至于陪尾石岩山荆州記云安六縣南十五
里有石岩山下臨鄭水張昌作亂織竹為籠衣以五采
著此山上置肉其下而集百鳥以惑其衆即此山也
溳水古清𤼵水左傳吳敗楚于柏舉從之及清𤼵是也
南流注于沔謂溳口雲夢澤在縣東南闊數十里
南接荆湖白兆山在縣南三十里大安山在縣西
六十里
孝感縣東南一百里舊六鄉今四鄉本漢安六縣地宋于
此置孝昌縣属江夏郡后魏于此置楚州後周武帝二
年改為岳州及為岳州郡隋廢之唐武德四年置環州
秦廢州縣屬安州元和三年與應城二縣併入雲夢咸
通中再置後改為孝感縣皇朝天寳三年併吉陽入
焉大伍山小伍山並在縣東北一百二十里兩山
疊嶂遠望如行伍俗以為名環水在縣一十五里源
出應山縣西鷄頭山初流一百步遶山環流因名環水
南流吉陽城東過下通雲夢汊川縣界鳳凰岡盛詧
荆州記云安陸縣東四十里南有鳳凰岡昔有鳳凰産
乳其上又晉穆帝永和四年鳳凰將九子栖集其上山
下有黃瓊宅即魏郡太守黃香墓焉胭脂石廟在縣
北六十里有自昇石屋古老相傳胭脂石廟未詳其由
廢吉陽縣在縣北六十里本安陸縣地梁于此置平
陽縣屬汝南郡后魏大通十六年改汝南郡為重城郡
又改平陽縣為京池縣保定九年于此置環州隋大業
二年改京池縣為吉陽縣在吉陽山下因以為名元和
三年併其地入應山縣復置焉皇朝開寳二年併入
孝感九宗山劉澄之宋永初山川記吉陽縣西有九
宗山東㵳水西㵳水二水皆出邑界新市郡國志
云后漢書謂王鳳王常起新甫平林之兵是此浮城
郡國志云吉陽縣東有蒲騷城今俗名浮城即左傳謂
鄖人軍于蒲騷即此也
雲夢縣東南七十里舊六鄉本漢安陸縣地後魏大統
十六年于雲夢古城置雲夢縣因以為名屬陽城郡隋
罷郡以雲夢屬安州江夏故城漢為郡城在今縣東
南是也䢵城郡國志云春秋為䢵國尚書云雲土夢
作乂又有烏徒村即楚鬭伯比外家處生鬭榖于莬為
楚令尹子文是也楚襄王廟在縣東子城内相傳祭
祀焉
應城縣西南八十里五鄉本安陸縣地宋于此置應城
縣后魏大統十七年改屬河南郡其年又改為祁水郡
隋大業二年改為應陽縣唐武德四年改為應城縣復
舊名也元和三年與孝昌同廢併入雲夢後復立州焉
梁開平元年為國諱改為應陽縣後唐同光元年復舊
名温泉在縣西南三百二十里人静則泉清人閙則
沸五茄山在縣東十三里五茄村
應山縣北一百八十里五鄉本漢隨縣地屬南陽郡梁大
同二年分隨縣置永陽縣兼立應州于此尋廢以其縣
屬平靖郡開皇十八年改永陽縣為應山縣北近應山
以為名大龜山在縣北六十里荆州記云义陽郡南
一百三十里有石自然若龜形石龍山在縣東北二
十五里山上盤屈至于澗底有五色石如龍形荆州記
云永陽縣北五十里石龍山出石斛如金釵雞頭山
在縣東北九十里有二山遠相向如雞頭欲鬭之狀
汊川縣南北一百三十里六鄉漢安陸縣地后魏置汊川
郡唐武德四年分漢陽縣置汊川縣屬沔州城廢屬鄂
州周顯德五年平淮南畫江為界江南以漢陽汊川二
縣在大江之北故先進納世宗因以汊川隸安州陽
臺廟在縣南二十五里有陽臺山山在漢水之陽山形
如臺按宋玉高唐賦云楚㐮王遊雲夢之澤夢神女曰
妾在巫山之陽高邱之阻朝朝暮暮陽臺之下遂有廟
焉今誤傳在巫峽中縣今裴敬為碑以正其由内方
山在縣九十里枕漢江尚書内方至于大别孔注云大
别内方二山漢水所經乃此山也小别山在縣東南
四十五里左傳定公四年吳子伐楚令尹子常濟漢而
障自小别至于大别杜注漢水至大别南入江然則此
二别在江夏界山形如甑土諺謂甑山漢水在縣東
南四十五里禹貢嶓冢導漾東流為漢又東為滄浪之
水過三澨至于大别南入于江孔注泉始出山為漾水
至漢中東行乃為漢水溳水在縣東十七里源自隨
州棗陽縣大紅山經雲夢入縣界左傳定公四年吳從
楚師及清𤼵清𤼵須水之别名汊水在舊縣南一里
源出郢州長夀縣磨石山東南流名澨水至復州景陵
縣界名汊水又東南流入當縣舊水在縣南一百一
十三里從當縣洗水流于漢江左傳定公五年楚子奔
隨將涉于成舊杜注江夏竟陵縣西有舊水廢甑山
城在縣東南四十五里枕漢江梁天監中置甑山縣周
大象三年司馬消難奔陳此城遂廢唐武德九年移州
就甑山鎮今廢
信陽軍
信陽軍今理信陽縣本申州也春秋時屬楚即古申國
之地也周宣封舅之國秦併天下為郡此即屬南陽漢
置平氏縣今州即平氏縣義陽縣鄉之地漢書屬荆州
部功臣表武帝以此都尉衛青擊匈奴有功封為義陽侯
即此也漢平氏縣屬南陽郡王莽改曰平善屬荆州二
漢為南陽江夏二郡地魏志文帝分南陽立業陽郡居
安昌城領安昌平林平氏義陽平春五縣故蜀志曰先
主征吳退軍時義陽傅彤斷後拒戰兵士已殫吳將勒
令降彤罵曰吳狗何處有漢將軍降者遂戰沒晉武帝
泰始元年割南陽之東鄙復置義陽郡封安平獻王孚
次子望為義陽王又有石城徒居仁順即今州是也晉
武帝改漢司隸校尉為司州領河南河内之地元帝遷
都淪陷劉石安帝時以流入在南郡者即偏立南義陽
于南郡郭下宋武帝以晉義熙中北平關洛河南底定
復置司州于虎牢少帝景平初復陷百姓南出多荆豫
之界文帝元嘉末立司州于汝南懸瓠尋亦廢省是歲
于北義陽復立司州齊因之故輿地志云義陽有三關
之險謂平靖等關是也其武陽黃峴二關在安陸郡應
山縣界北接陳汝控帶許洛宋齊已來嘗為邊鎮梁天
監元年改為北司州後尋祗為司州至三年為魏元英
所陷後魏既得司州乃改為郢州至周武帝改郢州為
申州隋開皇初改為義州大業中廢州復為義陽郡唐
武德四年又立申州領義陽中山二縣八年省南羅州
以羅山縣來屬天保元年改為義陽郡乾元元年復申
州皇朝開寶九年以戶少降為信陽軍仍併羅山鍾山
二縣入信陽為一縣
元領縣三今一
信陽
二縣廢
羅山鍾(已上併入信陽)
軍境
東西一百三十里南北一百三十五里
四至八到
東北至東京七百五十里西北至西京九百里
西北至長安一千七百一十里東至光州二百二
十里南至安州二百五十里北至蔡州二百八
十里東南至光州二百六十里西北至隋州二
百四十里西北至唐州二百五十里
戶
唐開元戸二萬一千二十皇朝戶主一千二十客四
百四十六
風俗
與安州同
姓氏
(闕)
人物
王讚義陽人
土産
舊貢緋葛白紵布花蛇茶
信陽縣二十二鄉今六鄉本漢平氏縣義陽鄉之地魏
志云文帝黃初中分平氏立義陽縣蓋在石城今鍾山
縣東南三十里石城是也皇朝開寳九年六月降州
為軍仍併羅山鍾山二縣入太平興國元年改為信陽
縣淮水西自唐州桐栢縣界流入東北經縣去縣三
十七里桐柏山其陽有淮瀆祠義陽山在縣五十
步卓斧山上有寺下有潭在縣西北五十里董奉
山在縣西南六十里昔董奉居于此山學道得仙有祠
存焉震雷山在縣東南二十里溮水南至隨州隨
縣界流入注水經云溮水一帶三川亂流北注經賢首
山西天井水經注云義陽郡城南一十五步對門有
天井周百餘步故平靖關城在西南七十六里舊有
此關不知何代創故齊志義陽有三關之塞此其一也
武陽黃峴一關在安州應山縣界長老傳云此山因關
為障不營濠隍故名平靖關故曺城在縣東三十五
里梁將曺景宗將兵侵魏所築廢羅山縣在州東一
百一十里本漢□縣地梁武帝置西汝南郡于此開皇
三年併入鍾山縣十六年于鍾分置羅山因山以為名
屬申州唐武德四年置南羅州領羅山一縣八年州廢
以縣屬申州皇朝併入信陽縣羅山在縣西南九
里淮水經縣北去縣二十里廢鍾山縣在州東南
八十里本漢之□縣屬江夏郡宋永初屬義陽郡高齊
於此置齊安此郡後改為萬歲郡隋開皇三年罷郡為
齊安縣仍屬申州四年以近鍾山故改齊安為鍾山縣
皇朝併入信陽淮水經縣北四十里澀水出縣
南霸山七十五里山石之間波流塞澀因以為名鍾
山在縣西信陽縣界石人谷在縣西三十里谷内有石
人九塞淮南子云大汾澠阨荆阮方城殽陂井陘今
疵自注居庸是謂九塞今羅山即澠之塞也石城山
山甚高峻在故縣東南即吕氏春秋之九塞也此是其
一晉于北山上置義陽郡今廢城猶在石城山南有天
井闊百步
太平寰宇記卷一百三十二
