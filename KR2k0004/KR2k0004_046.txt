欽定四庫全書
太平寰宇記卷四十六
宋樂史撰
河東道七
蒲州
蒲州河東郡今理河東縣禹貢冀州之域史記謂畢為
實沈晉之分自畢十二度至井十五度觜參晉魏益州
之分漢蒲坂縣地屬河東郡本堯舜所都州初為虞魏
耿楊芮之地春秋晉獻公滅魏以地賜畢萬十代之後
至文侯都方列為諸侯文侯與韓趙同列武侯十一年
與韓趙三分晉地洎戰國時即魏地故三晉記云魏壽
餘偽以魏叛士會旣濟而譟而今蒲津是也又史記云
惠王三十一年秦商君東地至河而齊趙數破我安邑
近秦於是徙至大梁秦并天下為河東郡地漢高元年
項羽封魏王豹為西魏王王河東都平陽今晉州二年
豹降從漢王在滎陽謁歸侍親疾至則絶河津反為楚
盡有太原上黨地九月韓信虜豹定魏地復置河東郡
兩漢不改至魏少帝正始八年分河東之汾北置平陽
郡晉亦如之後魏初於河東郡置雍州延和元年改雍
州為秦州後周明帝改秦州為蒲因取蒲坂為名仍領
郡隋初罷郡大業三年又廢州復改為河東郡唐武德
元年罷郡置蒲州置桑泉縣領河東桑泉猗氏虞鄉四
縣二年置蒲州總管府管蒲虞秦絳邵澮六州三年移
蒲治河東縣仍舊總管府其年置温泉縣九年又置都
督府管蒲虞芮邵秦五州仍省温泉縣其年罷都督府
貞觀八年割虢州之永樂來屬十年以廢虞州之安邑
解縣廢秦州之汾隂来屬開元九年改為河中府外為
中都時麗正殿學士韓臯上䟽陳其不可兩都舊制分
官衆多費耗用度尚以為當損况更建中都乎昔漢帝
感鍾離之言息幸德陽之殿趙王採續咸之諫止造鄴
都之宫臣請下明詔罷中都則天下幸甚至七月詔停
復為州又以陜鄭汴懷魏為六雄十二年升為四輔天
寳元年改為河中郡乾元元年復為蒲州三年又改為
河中府大歷中元載為相又上建中都議曰自古建大
功者未嘗不用天因地故高祖保關中光武據河内皆
深根固本以制天下臣等考天地之心本聖人之意騐
古往之事切當今之務則莫若建河中為中都隸陜虢
晉絳汾潞儀石慈隰等十城為藩衛長安去中都三百
里順流而東邑居相望有羊腸(註)羊腸在潞州壺關縣
東南一百六十里底柱之險孟門之限(註)孟門在慈
州文城縣西南二十六里即龍門上口以轘轅為襟
帶以關中為表裡婁敬所謂扼天下之吭而撫其背即此
之謂推是而言之則建中都將欲固長安非欲外之也
將欲安成周非欲捨之也將欲外制邊疆非欲懼之也
將欲定天下非欲弱之也河中之地左右王都黃河北
来太華南倚總水陸之形勢壯關河之氣色每歲白露
旣降涼風已高陛下據金城湯池内綏華夏發信臣驍
將外馭戎翟出於仲秋還於農隙有漕運泛舟之便無
登履途遠之虞不傷財不害人得養威而時狩如此則
國有保安之所家無係累之憂矣疏奏不省初代宗自
幸陜之後每歲八九月間京師恟恟常懼戎翟復至雖
將相之家皆理儲糗為行李之備載知人情不安遂獻
此疏冀因置制竊有兵權議亦博盡當時利害然代宗
探見載意議故不行皇朝為護國軍節度
元領縣十一今九
河東河西虞鄉臨晉寳鼎猗氏永樂
龍門萬泉(註)龍門萬泉自絳州割到
二縣割出
解縣安邑(註)二縣入解州
州境
東西二百五十里南北一百七十七里
四至八到
東至東京九百三十六里東至西京五百八十五
里西至長安三百二十五里東至絳州三百七
十里南至虢州一百七十八里西至同州八十
一里北至絳州八十一里東北至絳州取桐鄉
路二百六十五里西南至華州一百四十七里
東南至陜州二百四十五里西北至同州韓城縣
一百四十里
戶
唐開元戶七萬二百七皇朝管戶主二萬一千八
百八十八客三千五百九十三
風俗
漢書地理志云其俗剛強多豪傑尚侵奪薄恩禮好
生分博物志云有山澤近鹽沃土之人不才漢興少
有名人衣冠大族三代皆衰絶通典云山西土瘦其
人儉勤而河東魏晉已降文學盛興始自魏封樂侯
杜畿為河東守開置學官親執經教授郡中化之自
後河東特多儒者然市閭之間習於成法
姓氏
河東郡九姓裴柳薛費吕滿聶
茹廉
人物
霍光河東平陽人父仲儒給事平陽侯家通侍者衞
少兒生去病歸家取婦生光少兒女弟子夫得幸武
帝為后去病以皇后姊子貴幸張敞河東平陽人
為婦盡眉長安中傳張京兆眉王喬河東人為葉
縣令焦先河東人皇甫謐曰焦先者棄榮味釋衣
裳離室宅絶親閉口不言曠然以天地為棟宇羲皇
以來一人而已關羽河東解人也裴寂蒲州桑
泉人唐起義功臣薛收蒲州汾隂人隋内史侍郎
道衡之子為文學館學士收之子元超相高宗元超
從子稷相睿宗唐張嘉貞蒲州猗氏人子延賞孫
弘靖三代為相楊國忠蒲州永樂人張廵蒲州
河東縣人柳宗元河東人柳州刺史時人呼為柳
柳州
土産
有鹽鐵之饒竹扉經紙氊毯五味子天
蒸棗藺蓆麻布綿絹
河東縣舊十三鄉今五鄉即漢蒲坂縣地屬河東郡春
秋秦晉戰於河曲即其地後魏移郡於縣理隋開皇三
年罷郡十六年移蒲坂縣於城東仍於今理置河東縣
大業二年省蒲坂縣入河東三山在縣南三十里即
舜耕歴山是禹貢謂壺口雷首至於太岳壺口山在慈
州太岳在晉州雷首在河東界此山有九名謂歴山首
山薄山襄山甘棗山渠猪山獨頭山陑山等之名又湯
伐桀升自陑注陑在河州之南地三輅山郡國志云
三輅山北曰大輅西曰小輅東曰荀輅長郡即蒲坂
也在縣東二里漢志始皇東廵見長坂即此也其原出
龍骨又北五十三里有朔坂即漢水所經西南入海
堯山在縣南二十八里注水經云河東有堯山上有堯
城即堯所理處風陵堆山在縣南五十里與潼關相
對有風陵城在其上中條山經邑界首陽山即在
雷首山南阜也昔夷齊守節於首陽虞坂一名吳坂
在虞城北二十三里蒲津關在縣西二里亦子路問
津之所後魏太祖西征馬超韓遂夜渡蒲即此也後魏
大統四年造舟為梁九年築城亦關河之巨津媯妠
水源出縣南三十里首山此二泉南流者曰媯北流者
曰妠異源同歸渾流西注而入於河即釐降二女之所
今有舜祠存焉即後周宇文護所造涑水冀州地圖
云東從絳都界入至長陽城南為陂水經云涑水出河
東縣雷首山一名雷水經桑泉界鐵牛開元十二年
於河東縣開東西澗各造鐵牛四鐵人十其牛下並鐵
柱連腹入地尺餘并前後鐵鑄人六橋跨河至今存
故陶城在縣北三十里史記謂舜陶於河濱即此是皇
甫謐以為在定陶不在此羈馬故城在縣南三十六
里郡國志云今謂此涉州即左傳謂剪我羈馬蒲坂
故城郡國記云州南二里有蒲坂城舊地理志書相傳
曰漢蒲坂城即今郡所理大城後人增築大河在其西
雷首山在其南後魏太武帝神䴥元年自安邑移郡於
此城涑水故城在縣東北二十六里左傳曰晉侯使
吕相絶秦曰伐我涑川風陵故關一名風陵津在縣
五十里魏太祖西征韓遂自潼關北渡即在此處也
舜祠在州理城中唐貞觀十一年詔致祭以時灑掃
伯夷叔齊祠在縣北三十五里二妃陵帝舜二妃之
陵也在縣東十一里俗謂娥皇女英陵伯夷墓在縣
南三十五里雷首山南唐貞觀十一年詔禁樵蘇伯
樂墓在縣南四十里又濟定陶亦有伯樂塜未詳孰是
河西縣西四里舊八鄉今三鄉本同州舊朝邑縣之地
唐上元元年以朝邑之地置河西縣屬蒲州至大歷三
年同州復置朝邑縣仍析朝邑五鄉割河東三鄉依舊
為河西縣貞觀七年河中尹渾瑊奏於古安遠府城内
置縣理縣境東西十四里蒲津關在縣東二里通西
北鄜延銀夏之路河瀆廟在縣正西北外一里
虞鄉縣東七十里舊十二鄉今四鄉本漢解縣地屬河
東郡周明帝廢南解縣别置綏化郡今縣西北三十里
綏化故城是也至保定元年改綏化為虞鄉復屬河東
周末置解縣於虞鄉城東於解縣西五十里别置虞鄉
即此邑也壇道山在城西南十三里一名百梯山山
海經云虞鄉有梯山山上有帝臺之漿也今山下有水
潛出停而不流俗謂之盎漿其頂方平如壇多産良藥
百梯方可升故曰百梯山南有投龍穴莫測深淺白
陘山在縣東五十里洗馬泉在縣東二里石碓山
在縣東二十四里王官故城在縣南二里左傳謂秦
伯涉河焚舟取王官又曰晉侯使吕相絶秦曰俘我王
官解州故城左縣東三十里左氏傳云晉惠返國許
秦解梁綏化故城後魏綏化郡及綏化縣所理也在
縣西北三十里周廢方山祠在縣西二十里五老
仙人祠在縣西一十七里
臨晉縣東北七十里舊十二鄉今六鄉本漢解縣地按
漢縣在今縣東南十八里故解城是也後魏改為北解
縣周省隋開皇十六年分猗氏縣於今理改為臨晉
三嶷山在縣東北三十里三山鼎足因名焉河水北
自汾陽縣界流入經縣西四十里入河東縣界涑水
東自猗氏縣界流入在縣東二十三里故桑泉縣城
在縣東一十三里左傳曰重耳圍令狐入桑泉注曰桑
泉在河東解縣西謂此也故解城在春秋時解梁城
又為漢解縣地也後魏改為北解縣周省廢城在今縣
東一十八里晉惠公許賂秦伯以河外列城五内及解
梁城注曰河東解縣也瀵水源出縣西三十八里爾
雅謂瀵水出尾下郭注今河東汾隂有水口如車輪沸
湧其深無限與河合故司空裴寂墓在縣東北十七
里墓碑即秘書虞世南之文率更令歐陽詢書
寳鼎縣北一百一十里舊八鄉今五鄉古綸地在夏為
少康之邑漢為汾隂縣屬河東河水南流過縣故曰汾
隂高帝封周昌為侯即此地也今縣北九里汾隂故城
是也後漢至晉不改劉元海省汾隂入蒲坂縣後魏大
和十一年復置汾隂縣於後土城周武帝又移於殷湯
古地復置汾隂郡以汾隂縣屬之隋開皇三年廢汾隂
縣屬蒲州大業三年罷蒲州縣改屬河東郡義寧元年
改汾隂郡為泰州移泰州理龍門縣又屬焉唐貞觀十
七年廢泰州屬蒲州開元十一年改為寳鼎縣黃河
北自龍門縣界流在縣北一十一里又西入臨晉縣界
趙簡子沉佞臣欒激曰吾常好聲色而激致之吾嘗好
臺榭而激為之吾嘗好良馬而激求之吾好士六年矣
而激未嘗進一人是長吾過而出吾善也遂沉之汾
水自龍門縣界東際汾隂堆去縣三十五里后土祠
在漢汾隂故城西北一十一里漢武帝元鼎四年
始立后土祠於汾隂睢丘之上成帝建始三年復
汾隂后土祠如故綏和二年復徙於長安北郊哀帝建
平三年復徙於汾隂平帝時復徙長安北郊唐元宗開
元十年幸之親祀兼建碑及御製文及書萬歲宫在
縣九里漢宫也宣帝神爵元年幸萬歲宫神魚舞河
殷湯陵在縣北四十三里後魏太和中有縣人張恩破
陵求貨先有石弩以銅為鏁盗開埏門矢發中三人皆
斃恩更為他計卒取得墓中物其物多是鐘磬及諸樂
器再得其銘恩恐人知以銘投之汾水後事洩為主司
所理乃於水取得其銘銘曰我死後二千年終困由是
執事不復深加其罪劉向云湯葬地蓋不没其處也
黃澤左傳文公六年晉改蒐於黃即此與絳州聞喜縣
接界古北鄉城在縣北三十一里汾隂北鄉城即採
桑津也
猗氏縣東北一十里舊九鄉今六鄉古為郇國之地本
漢舊縣史記云猗頓以鹽起孔叢子曰猗頓魯之窮士
陶朱教畜五㹀乃適西河大畜牛羊於猗氏之南以興
富於猗氏故曰猗頓地理志猗氏屬河東郡在今縣南
二十里猗氏故城是也後漢及晉不改西晉恭帝二年
改猗氏為桑泉縣周明帝復改桑泉縣為猗氏縣屬汾
隂郡隋開皇三年罷郡屬蒲州涑川自安邑縣界流
入經縣南六里又西南入臨晉縣界故郇城在縣西
南四里左傳曰晉人謀去故絳欲居郇瑕氏之地韓獻
子謂郇瑕氏土薄水淺不如新田即平陽絳邑縣也杜
註郇瑕古國名河東解縣西北有郇城令狐城左傳
曰晉文公從秦返國濟河圍令狐即此城在縣西十五
里又有刳首梁在令狐西三十里龍門山連亘邑界
永樂縣南九十里舊六鄉今十鄉本漢河北縣地後周
武成二年改河北縣為永樂縣保定二年省以地屬芮
城唐武德元年分芮城縣置於今理東北二里永固堡
以屬芮州七年移於今理九年改屬鼎州貞觀八年改
屬蒲州郎山隋圖經云永樂郎山漢武戾太子以巫
蠱事出奔其子遁於此山因名郎山君祠下有郎山君
之次子觸峰將軍廟中條山在縣北三十里黃河
在縣南二里渠猪水一名蓼水今名百丈澗源出縣
北中條山山海經渠猪之水南流注於河是也河水
西自河東縣界流入經縣南二里又東入芮城縣界
永樂澗水源出縣北中條山經縣東二里又南入河
五老山在縣東北十三里堯升首山觀河渚有五老人
飛為流星上昇因號
龍門縣北一百九十八里舊十鄉今八鄉古耿國殷王
祖邑所都晉獻公滅之以賜趙夙秦置為皮氏縣漢屬
河東郡按皮氏縣在今縣西一里八十步古皮氏城是
也後漢屬郡不改魏屬平陽晉不改後魏太武改皮氏
為龍門以山為名屬北鄉郡隋開皇三年廢郡以縣屬
絳州十六年割屬蒲州武德三年屬秦州貞觀十七年
州廢隸絳州大順二年與玉泉割屬蒲州汾水東自
稷山縣界流入北去縣五里又南入汾隂縣界漢武帝
行幸河東作秋風辭曰泛樓船兮濟汾河横中流兮揚
素波即此水也故耿城在縣南十二里古耿國也
伏龍源在縣西南十八里黃河北自慈州太寧縣界
流入去縣二十五里即龍門口也禹貢曰浮于積石至
于龍門注曰龍門山在河之西界水經云大禹導河積
石疏决龍門即斯處也魏風土記曰梁山北有龍門大
禹所鑿通其河廣八十步巖際䥴迹遺功尚存慎子曰
河水之下其流駃竹箭駟馬追之不能淮南子曰禹沐
淫雨櫛疾風鑿龍門辛氏三秦記曰河津一名龍門水
陸不通魚鱉之屬莫能上江海大魚集龍門下數千不
得上上則為龍不得上則𦢊腮龍門水經注云爾雅云
鱣鮪也出鞏穴三月則上溲龍門得渡為龍否則點額
而還十六國春秋左賢王豹妻呼延氏祈子於龍門有
白魚至於祭所其夜夢見魚化為人左手把一物大如
鷄子授呼延曰日精服之生貴子以是十三月而生劉
元海蜚廉故城在縣南七里史記曰蜚廉生惡来飛
廉善走惡來多力父子俱事紂王武王伐紂殺之龍
門關在縣西北二十二里大禹祠在縣西二十五里
魏風土記曰梁山北有龍門山上有禹廟隋末摧毁唐
貞觀九年奉勅更令修理唐高祖廟在禹廟南絶頂
上盡作行幸儀衛之像蓋義寧初義旗至此也故萬
春縣唐武德五年割龍門縣屬秦州貞觀十七年廢泰
州地入龍門縣
萬泉縣東一百五十里舊十五鄉今十一鄉本漢汾隂
縣地屬河東郡後漢及魏晉不改前趙劉元海時廢後
魏孝文帝又於后土城置汾隂縣北一里故后土城是
也又薛通城者後魏道武天錫元年赫連勃勃僣號夏
州東侵河外於時有縣人薛通率宗族千餘家西去汾
隂縣城八十里築城自固因名唐武德三年割稷山安
邑猗氏汾隂龍門等五縣於薛通故城置萬泉縣屬泰
州以縣東谷中有井泉百餘區因名萬泉貞觀十七年
廢泰州縣屬絳州大順二年來屬介山一名孤山在
縣南一里晉太康地記曰晉文公臣介之推從文公逃
難返國賞不及怨而匿此山文公求之推不出乃封三
百里之地又號為介山今按介之推所隠乃綿山也文
公封以為介推田因號其山為介山杜注曰在西河介
休縣言在此非也
解州
解州解郡今理解縣本蒲州解縣唐天授二年析虞鄉
所置也即夏桀鳴條之野蚩尤之封域有鹽池之利漢
乾祐元年蒲帥李守貞反𣙜鹽置使鄭元昭奏請於解
縣置解州以捍凶渠於是授鄭元昭為刺史仍割蒲之
安邑絳之聞喜與解縣為三邑以屬焉
元領縣三
解縣安邑聞喜
州境
東西一百七十里南北五十里
四至八到
東至東京七百一十五里東至西京三百八十五
里西至長安三百七十里東至河中府一百里
南至虢州九十四里北至河中府猗氏縣界三十
里東南至陜府七十里經中條山白徑嶺路過不
通人馬北至陜府經安邑縣南過上柳谷山路至
陜府一百三十五里西南至陜府芮城縣界二十
一里東北至絳州一百六十五里西北至河中
府虞鄉界三十里
戶
皇朝戶主七千二百五十客一千四百七十七
風俗
按左傳曰吳公子札觀樂為之歌唐曰思深哉其有
陶唐氏之遺民乎不然何憂之遠也非令德之後誰
能若是今民有上古之風則唐堯之風俗也
土産
升麻黃芩瓜蔞根
解縣舊四鄉今二鄉本漢舊縣也屬河東郡後漢及晉
不改後魏改解縣為北解縣屬綏化郡周省按此前解
縣在今臨晉縣界隋文帝開皇十六年於此置解縣屬
蒲州大業二年省解縣九年自綏化故城移虞鄉縣於
廢縣理即今縣理是也唐武德元年改虞鄉縣為解縣
屬虞州因漢舊名也仍於蒲州界别置虞鄉貞觀十七
年廢虞州縣屬河中府皇朝属解州中條山在縣
南卄里壇道山經縣界鹽池在縣東五里春秋成
公六年晉人謀去故絳諸大夫皆曰必居郇瑕氏之地
沃饒而近鹽杜預曰鹽池也地志云鹽池在安邑西
南許慎說文曰鹽鹽池其池東西長五十一里南北廣
六里周迴一百四十四里按穆天子傳至于鹽池是也
吕忱云河東鹽池謂之鹽水出石鹽自能成印朝取夕
復終無減損但廣狹深淺古今不同蓋以年代久遠所
以盈縮不一女鹽池在縣西北三里東西二十五里
南北二十里土人引水沃畦水耗土自成鹽味小苦不
及縣東大鹽池俗言此池亢旱鹽即凝結如逢霖雨則
不生今大池與安邑總謂之兩池官置使以領之元和
時每歲收利一百六十萬貫熨斗陂在縣西二十里
後魏正始三年穿以停舡今廢陂似熨斗通路自縣
東南踰中條山出白陘趣陜州之道也山嶺參天左右
壁立間不容軌謂之石門路出其中名曰白陘嶺焉
盎漿在縣南一十五里壇道山東嶺上一名鍾山水澄
渟為池呼為天池上有盎漿山山海經云高前之山其
上有水甚寒而清謂之帝臺之漿郭璞注云今河東解
縣南壇道山有水泉出渟而不流即今現在明公神
在縣東南八里故老傳昔有女在中條山得道今名其
處曰聖女崖亦名玉女溪後有劉明於此學道後人為
明立祠因名焉今其碑尚存文曰維漢安二年按漢安
即後漢順帝之年號也
安邑縣西南四十五里元管四鄉本漢冀州之域帝王
世紀堯以二女妻舜為築宫室封之於虞故尚書云釐
降二女於媯汭嬪於虞即此也三代以降為晉之境漢
書地理志云河東土地平衍有鹽鐵之饒晉太康地記
云舜受禪安邑或云蒲坂又帝王世紀禹或營安邑即
虞夏之兩都也魏義寧元年置安邑郡唐武德元年
廢置虞州貞觀十七年又廢虞州縣隸河東郡今虞邑
縣東三里即廢州之地也龍池宫在縣東南一十八
里唐開元八年置傍有龍池水流入鹽池因以為名今
古跡微存塩宗廟在縣東南十里按吕忱云宿沙氏
煮海謂之鹽宗尊之也以其滋潤生人可得置祠分
雲神祠在縣西南四十里中條之隂特標諸峰山頂出
雲東西分散遂號分雲又有風谷每風出吹沙飛石樹
木皆摧俗謂之鹽南風其祠見存中條山在縣南二
十里其山西連華嶽東接太行山有路名曰虞坂周武
王封吳泰伯之弟仲雍之後虞仲於夏墟因虞為稱謂
之虞坂昔騏驥駕鹽車即此坂也春秋僖公二年晉荀
息請以屈産之乘垂棘之璧假道於虞以伐虢即此路
稷山在縣東北六十七里尚書舜典帝曰棄黎民阻
饑汝后稷播時百榖孔安國曰棄后稷也按左氏傳宣
公十五年晉侯理兵於稷杜預曰河東聞喜縣西有稷
山是也山海經云其山多錫舊名玉山后稷播時百穀
於此遂以名山東自陜府夏縣界經縣十二里玉鉤
山在縣東北二十里其山東西一十里勢如玉鉤因此
為名涑水在縣東北三十四里春秋晉侯使呂相絶
秦曰伐我涑川注涑水河東聞喜縣西南流至蒲坂入
黃河是也水經云涑水出河東聞喜縣界藜葭谷謂
之葦谷其水東自陜府夏縣界来經縣四十里西入河
中府界銀谷在縣西南三十五里中條山下隋開皇
十九年於此置鹽治司鹽城在縣西二十里蚩尤
城在縣南一十八里管子記曰雍孤之山出金蚩尤愛
之以為劔戟史記曰黃帝與蚩尤戰于涿鹿之野按皇
覽冡墓記曰蚩尤冡在東平郡夀張縣墳高七丈常十
月祀之冡上有赤氣如一疋紅練人謂之蚩尤旗其肩
髀冡在山陽郡鉅野縣與身異處故别葬之孔子三朝
紀云蚩尤庶人之貪者而有喜怒故惡名歸之其城今
摧毁鹽池在縣南五里其池周廻一百一十四里山
海經云景山南望鹽澤今在河東猗氏縣又按地理志
云鹽池在安邑縣西南許慎謂之鹽池吕忱曰宿沙氏
煮海謂之鹽河東鹽池謂之鹽水今池水紫色湛然不
流造鹽貯水深三寸經三日則結鹽苦池在縣東一
十八里其水鹹苦牛羊不食因以名之亦名紅花池
衞瓘墓在縣東十七里高堠原上按晉陽秋曰太保淄
陽侯衞瓘河東安邑人也瓘子恒恒子玠舊傳云衞瓘
葬高樗今墓前有高樗故道鳴條陌在縣東北一十
五里按地理志云鳴條陌在安邑西北尚書伊尹相湯
伐桀升自陑遂與桀戰於鳴條之野孔安國云地自安
邑之西桀逆拒湯陑在河南之南其地在縣北二十里
是也昆吾亭舊圖經云在縣西南一十里為夏方伯
助桀拒湯湯師先伐昆吾然後伐桀春秋左傳注昆吾
以乙卯日與桀同誅宋永初山川記安邑有昆吾亭古
昆吾國也清源在縣北五十里春秋僖公三十一年
晉蒐於清源作五軍以禦狄即此也
聞喜縣西南去州一百五里元三鄉本漢左邑縣之桐
鄉也武帝元狩六年將幸緱氏至此聞南越破大喜因
立聞喜縣屬河東郡按漢聞喜縣在今縣西南八里桐
鄉故城是也後漢廢左邑縣移聞喜縣理之至後魏改
屬正平郡周武帝移於栢壁在今正平縣西南二十里
隋開皇三年罷郡屬絳州十年自栢壁移於甘谷口唐
武德以來縣屬不改元和三年河中節度使杜黃裳奏
移神策軍於縣宇官吏權止桐鄉佛寺至十年刺史李
憲奏復置縣於桐鄉故城即今理也景山在縣東南
十八里山海經景山草多藷蕪薯蕷秦椒其隂多赭其
陽多玉董澤一名董池陂在縣東北十四里左傳季
武子曰董澤之蒲可勝計乎注云河東聞喜縣東北有
董池陂蒲楊柳可以為箭其澤東西七里南北三里
桐鄉故城漢聞喜縣也在縣西南八里隋圖經云俗以
此城伊尹放太甲於桐宫之所孔注尚書云桐葬地也
按今尸鄉有放太甲處在偃師縣界非此也又按漢大
司農朱邑屬其子葬桐鄉者亦非此也龍頭壁後周
絳州及正平郡所理也在縣東北二十八里武帝又移
於柏壁事已具上祁奚墓在縣東二十二里太原祁
縣又有祁奚墓未詳孰是裴光庭墓在縣東三十里
為唐侍中太師與父太尉塋相近
太平寰宇記卷四十六
