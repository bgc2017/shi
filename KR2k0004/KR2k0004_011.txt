欽定四庫全書
太平寰宇記卷十一
宋樂史撰
河南道十一
蔡州潁州
蔡州汝陽郡今理汝陽縣禹貢豫州也春秋沈蔡二國
之地後為楚魏二國之境歷降為晉宋陳魏曹衛魯八
國之地後又為韓魏之地秦兼天下以其地為三川郡
漢改三川為汝南郡後漢魏晉如之宋文帝于此立司
州領郡四以為重鎮使孝武守之元嘉二十七年後魏
太武帝率兵攻圍汝南太守陳憲守拒四十餘日積屍
與城齊不拔而退地形志云謂之懸瓠城亦名懸壺城
又注水經云汝水周城形如懸瓠故取名焉始自魏太
和中幸懸瓠平南王肅起層樓於城隅下際水湄降眺
栗渚殊為佳觀故宋書亦云懸瓠為戍以防郄陂是也
皇興二年改為豫州東魏置行臺侯景為懸瓠都督舉
十三州入梁後周置總管府尋改為舒州以地勢平舒
為名後又改為豫州其後又改為洛州其後又以此為
溱州取城南溱水為名其後又改為蔡州以古國名之
也俄置汝南郡隋初移入懸瓠即今州城是也大業二
年廢郡復為蔡州唐武德三年平王世充置豫州總管府
管豫道輿息舒五州豫州領汝陽平輿真陽吳房房蔡
五縣七年改為都督府廢輿道舒息四州貞觀元年罷
都督府廢平輿上蔡二縣復以道州之堰城息州之新
息郎州之郎山舒州之褒信新蔡五縣來屬天授三年
又改平輿西平二縣開元四年以西平屬仙州二十六
年省仙州復以西平來屬天寶元年改為汝南郡乾元
元年復為豫州寶應元年避代宗廟諱改為蔡州漢初
升為防禦州皇朝因之昔宋檀和之為刺史出獵猛獸
伏而不起亦不傷人
元領縣十
汝陽上蔡平輿西平遂平郎山真陽
新息褒信新蔡
州境
東西二百九十里南北二百四十里
四至八到
北至東京四百七十五里西北至西京六百二
十里西北至長安一千四百三十二里東至
潁川四百四十里南至申州二百六十八里
西至唐州二百七十四里北至海州三百二十
二里東至南光州淮水中流為界二百六十五
里西南至唐州桐柏縣一百八十四里西北
至汝州襄城縣二百八十四里東北至陳州二
百六十四里
戶
唐開元戶五萬一千二百一十皇朝戶主一萬八千
三百九十七客二萬九千五百六十
風俗
漢書角亢氐之分東接汝南皆韓地其俗夸奢尚氣
力好商賈漁獵難制御今其俗人性清和鄉閭孝友
男務墾闢女修織絍
人物
李斯上蔡人戴憑汝南人為侍中與百官說經書
奪席五十餘重時謂之解經不窮戴侍中袁安汝
陽人五世孫紹字本初蔡順薛包並汝南人
黃叔度南頓人陳藩汝南平輿人應奉汝南南
頓人讀書五行並下應陽汝南人許劭字子將
汝南平輿人評曹操曰清平之奸賊亂世之英雄
吕蒙汝陽人魯肅代周瑜之任吕蒙曰君與關帥為
鄰將何以備不虞關熊虎也因示肅五策肅乃越席
而起曰吾不知卿才略至是遂拜蒙母結友吕範
汝南人劉備詣京見孫權範密詣請留之後權討關
帥謂範曰早從卿言無此勞也和嶠汝南人干
寶新蔡人撰搜神記三十卷示劉惔惔曰卿可謂鬼
之董狐唐源乾曜西平人為相
土産
舊貢龜甲雙距綾四窠雲花&KR1484;鷘綾今貢龍鳳
蚊㡡澤蘭茱萸蝱虫木蛭已上二物各二
兩蓍草生石斛
汝陽縣舊九鄉今八鄉本漢縣屬汝南郡晉屬汝南國
宋屬汝南郡隋開皇十三年罷郡屬豫州十七年改汝
陽為溵水屬陳州今界内有大溵水名之其年又於上
蔡縣東北别置汝陽屬豫州即今縣是也懸瓠城亦
名懸壺城水經注云汝水屈曲形若懸瓠故城取名其
上西北隅魏高祖以大和中宰懸瓠平南王肅起高堞
于小城建層樓于隅阿下際水湄降聎栗渚殊為佳觀
宋書懸瓠為戍以防㕁陂其中城即懸瓠地也鴻郄
陂在縣東十里漢書曰汝南舊有鴻郄大陂郡以為饒
成帝時關東數水陂溢為害翟方進為丞相以為决去
陂水其地肥美省隄防之費遂奏罷之及翟氏滅鄉里
歸惡言方進諸防下良田不得而奏罷陂王莽時常常
枯旱郡中追怨方進童謠曰壊陂誰翟子威飯我豆食
羹芋魁反乎覆陵當復誰及建武中太守鄧晨使許陽
為都水掾令復為鴻郄陂陽曰昔成帝夢上天天帝怒
曰何故壊我濯龍池于是乃因高下形勢起塘四百餘
里數年乃得立郡亦常熟今廢黃溪水水色純黃故
以名之在郡南栗園汝水灣中有地數頃有栗園今
謂之栗州是也平輿故城在今縣東汝水南舊沈子
國地春秋謂蔡滅沈後屬楚為邑平輿故城尚存宜
春城漢置北宜春縣於此故城在今縣西南尚存安
城故城漢為縣廢城在今縣東南即于水北有二龍鄉
有月旦里是也西望城在縣東南梁太清二年羊鴉
仁為魏所逼糧運斷絶乃棄懸瓠歸義陽仍留夏紹亭
西望城以防備邀道汝南縣城唐貞元七年正月割
汝陽縣汝水之南地置縣續元和十三年勅停以地復
歸汝陽縣戴憑宅憑仕後漢學通九經荆將軍廟
即六國荆卿也昔羊角哀夢左伯桃與荆軻戰乃自刎
以助伯桃今軻冢猶存廟像甚盛
上蔡縣北五十五里舊九鄉今四鄉古之蔡國左傳
陳蔡方睦于衛史記周武王克殷封叔度于蔡挾武庚作
亂周公殺管叔而放蔡叔與車七乘其子胡改行率德
訓善周公聞之舉胡為魯卿士魯國理周公言成王復
封胡于蔡是謂蔡仲即此地漢為縣迄今不改上蔡
古城在縣西南十里李斯墓在縣西二十里李斯
井在縣南二里蔡岡在縣東十里周五十里汝水
在縣西五十里
平輿縣東西五十里舊五鄉今三鄉古沈子國今有沈
亭存焉漢為縣屬汝南郡高齊廢隋大業二年重置十
三年陷王充置輿州管平輿一縣今西蔡縣西九十里
有故城即隋之縣也唐武德中屬蔡州貞觀元年廢天
授二年重置汝水在縣南四十三里葛陂在縣東
北四十里費長房投杖成龍處二龍澤許劭許虔俱
有高名汝南稱平輿有二龍張喜廟喜仕漢為平輿
令天久旱喜躬為請雨因焚身而雨㴻後人感德而廟
存石母臺在縣西北五十步葛仙公廟在縣東四
十里
西平縣西北一百二十里依舊管四鄉本漢舊縣春秋
時古柏子國之地後漢末廢至後魏復焉在郾南五十
里屬汝南郡齊高帝改屬臨穎郡隋初改屬道州大業
未又廢之武德初又置貞觀元年廢天授二年正月又
置尋廢開元初又置後漢戴封為西平令時旱禱祀無
應封積薪坐其上以自焚火起而雨降遠近稱伏蓋與
陳州大康事同棠谿蘇秦說韓王曰韓有劍戟出於
棠谿即今縣西界有棠谿村是也龍泉水烈士傳曰
西平縣有龍泉水可以淬刀劍二十四陂在縣界並
魏典農鄧艾所置也故西平城在縣西七十里九
頂山獨樹山並在縣西南一百里
遂平縣西北九十里舊六鄉今四鄉古房子國漢為吳
房縣屬汝南郡孟康曰本房子國吳王闔閭弟夫槩奔
楚楚封于此為棠谿氏以封吳故曰吳房唐貞觀元年
廢八年又置元和十二年以吳元濟叛改為遂平縣仍
移於文武栅南新城置權隸唐州尋復還蔡州嵯峩
山在縣西五十五里從唐州慈邱縣界東來岞岈山
在縣西五十六里從唐州慈邱縣來吳房故城在縣
西南四十里
郎山縣東西九十里依舊六鄉漢安昌縣屬汝南郡張
禹所封之邑也至漢末改為郎山縣以界内郎山為名
後魏真君二年于郎陵故城復置安昌縣以隸初安郡
隋開皇三年自郎陵故城移安昌縣于今所屬豫州十
六年仍改安昌又為郎山縣淮水經縣理南去縣一
百二十里郎陵山一名大郎山在縣北三十里西
望故城在縣東南七十里後魏太和十一年豫州刺史
王肅于西望陂南築之以禦梁太清二年豫州刺史羊
鴉仁常為魏兵逼糧運斷絶乃棄懸瓠歸于義陽上表
曰臣輙率所部還舊鎮留夏紹等停西望城防備即此
城也故道城今在縣西南即古道國也春秋云江黃
柏是也郎陵故城漢為縣所治今在西南二十五里
晉武帝封何曾為鄢陵公即此地也
真陽縣南八十里四鄉本漢慎陽縣地屬汝南郡梁為
白狗堆戍於此故後魏將堯雄曰白狗梁之北面重鎮
即此隋開皇十六年改置真邱縣唐初改為真陽縣以
在滇水之陽為名淮水經縣南去縣八十里滇水
縣西北二十里注入淮陽故城漢為縣故城在今縣
西南白狗城在縣西南七十里
新息縣東南一百五十里五鄉春秋息國為楚所滅漢
為息縣屬汝南郡孟康曰其後東徙故加新字後周宣
政元年于此置息州隋大業二年州廢屬豫州唐武德
四年置息州貞觀初廢之復為縣淮水自西流入經
縣南去縣五里汝水自西流入經縣北去縣八十里
陽安故城漢為縣即左氏傳江國之地也賈君祠
後漢賈彪字偉節與荀爽齊名為新息長初縣人例不
養子彪嚴其制數年之間養子干數僉曰賈父所長人
思其德故建祠焉古息城在縣北三十里息侯廟
在縣西南十里珉王坑在縣西南十里去息侯廟東
南五步其玉色潔白堪為器物隋朝官採唐貞觀中亦
令民採取其後為淮水所沒開元中淮水東移其坑重
出其玉溫潤倍勝昔時玉梁渠去縣西北五十里隋
仁夀年新築唐開元中縣令薛務更加疏導西厈通管
陂十六所利田三千餘頃
褒信縣東南一百五十五里舊四鄉今五鄉本漢郾縣
之地後漢光武分立褒信縣晉屬汝陰宋武北伐改為
苞信縣也淮水經縣南去縣七十五里汝水經縣
東北去縣五十五里白亭左氏傳楚太子建之子勝
吳令尹子西召之使處吳境為公杜注云白楚縣也汝
陰褒信西南有白亭
新蔡縣東西一百八十里六鄉古吕國也國語當成周
之時南有荆蠻申吕周穆王時有吕侯訓夏贖刑史記
蔡叔二子遷于新蔡輿地志蔡平侯自上蔡徙都于此
故曰新蔡漢為縣屬汝南郡晉屬汝陰郡宋屬新蔡郡
東魏孝靜帝于此置蔡州隋開皇十六年于此置舒州
領廣寧州縣仁夀二年改縣為汝州大業二年改為新
蔡縣屬蔡漢鮦陽故城漢為縣屬汝南郡應劭曰城
在鮦水之陽葛陂周迴三十里後漢費長房汝南人
為市掾從壺公學道不成思家辭歸壺公以一竹杖曰
騎此任所之則自至矣既至可以杖投葛陂中長房乘
杖須臾歸自謂適經旬日而已十餘年矣即以杖投陂
中顧乃為龍矣後漢曾於此立葛陂縣琥珀邱在縣
南三十里汝水經縣南去縣二里
穎州
穎州汝陰郡今理汝陰縣禹貢豫州之域春秋時胡子
之國戰國時屬楚秦滅楚為穎川郡兩漢為汝南郡之
汝陰縣也魏于此立汝陰郡司馬宣王使鄧艾屯田于
此後廢為穎川郡地後魏景明四年于此置穎州取穎
水為名高齊罷州置郡隋初廢郡大業初廢州置郡唐
武德四年平王充于汝陰縣西北十里置信州領汝陰
清邱永安高唐永樂等六縣六年改為穎州移于今治
領高唐永樂永安三縣貞觀元年省清邱縣八年又以
廢渦州之下蔡縣來屬天寶元年改為汝陰郡乾元元
年復為穎州長慶二年以穎州隸鄭滑節度使漢初升
為防禦州廣順二年復為潁州
元領縣五今四
汝陰沈邱穎上萬夀(新置)
一縣割出
下蔡(置夀州)
州境
東西三百七十里南北三百三十五里
四至八到
北至東京六百五十里西至西京九百二十里
西取陳州路至長安一千八百二十里東至夀州
二百五十八里南至光州三百八十九里西至
蔡州四百里北至亳州二百六十里東南至夀
州二百六十里西南至蔡州褒信縣二百二十五
里西北至陳州三百里東北至徐州靳縣四百
四十五里
戶
唐開元戶二萬八千一百九十九皇朝戶主一萬五
千七百一十五客一萬七千三百
風俗
與亳州同
人物
管夷吾穎上人應璩汝陰人
土産
花官絁綿(以上貢)
汝陰縣舊二十六鄉今十鄉本漢舊縣屬汝南郡魏文
帝黃初三年屬汝陰郡後魏孝昌三年于此置穎川北
齊以縣屬汝陰郡開皇三年罷穎州武德四年置信州
六年復為穎州縣皆屬焉寢邱史記蒙恬伐楚之寢
邱徐廣注今固始縣寢邱也續漢志固始縣有寢邱呂
氏春秋楚孫叔敖戒其子我死王必封汝無受利地荆
楚之間有寢邱其為地不利可長有也其子從之楚功
臣封二葉而滅惟寢邱不奪漢以為縣䣚邱史記魏
安釐王十一年秦拔我䣚邱穎水西北自陳州項城
縣界流入俯于城下淮水在穎上縣西南清邱城在
縣東五十六里隋大業九年築置清邱縣唐武德四年
廢信州城在縣西北十五里隋大業十三年郡城為
賊房獻伯所陷其年郡民江子建率衆于險處作栅唐
武德二年授子建信州刺史以栅近汝南褒信縣故名
信州四年復為穎州貞觀元年移入汝陰舊城胡城
在縣西北二里春秋時胡子之國也春秋昭四年楚子
胡子伐吳杜預注胡國汝陰胡城是也女郎臺在縣
西北一里古老云昔胡之女嫁魯昭侯為夫人築臺以
賓之故俗謂之女郎臺臺上有井汝水西南自蔡州
新蔡縣界流入東南入淮即巢父飲牛之所細陽城
漢為縣屬汝南郡故城在今縣西北四十里故任城
在縣北一里陳將任蠻奴伐齊于穎水北岸築城以圍
汝陰百尺堰在縣西北一百里司馬宣王討王凌至
百尺堰即此
沈邱縣西北一百二十六里舊九鄉今四鄉漢以邱名
立寢縣屬汝南魏書云王凌欲興兵討司馬宣王宣王
覺自往襲凌凌敗懼面縳叩頭隋開皇三年于此置沈
州唐初州廢以地併入汝陽縣神龍二年又析汝陰置
沈邱縣以隸信州後廢信州仍舊還穎焉沈邱在縣
南一百步春秋或作寢邱因邱立縣武邱在縣東六
十里一名邱頭司馬文王征諸葛誕屯兵于此及陷夀
春斬誕魏高貴鄉公改為武邱武陰城在縣東六十
里按城冢記云周武王祭南嶽迴至汝水西野宿于武
邱因名武陰塼城在縣東北四十五里司馬宣王使
鄧艾于此置屯種稻以備東南築城圍倉廩小女水
在縣北
穎上縣東南一百七十里舊十一鄉今三鄉本漢慎縣
地屬汝南郡吳魏之際設關防莫勤於此隋大業二年
于今縣南故鄭城置穎上縣以地穎水上游為名仍隸
穎州焉唐武德元年移於今理關州在縣西南四十
五里魏志云司馬景王征毌邱儉使諸葛誕從安風津
先至夀春儉與弟秀藏水邊草中安風津人張屬獲之
即此州也荆亭城在縣西南六十里淮水自西南
汝陰縣界流入去縣七十里又東北入下蔡縣界穎
水西自汝陰縣界流入又東流入淮慎縣故城在今
縣西北與故甘城相近故甘城漢為縣廢城在今縣
西北
萬夀縣北九十里五鄉本汝陰縣百尺鎮也國朝開寶
六年十一月分汝陰北五鄉為萬夀縣以萬夀鄉為名
高鄉郭在縣南七里古老云魏高貴鄉公所築
