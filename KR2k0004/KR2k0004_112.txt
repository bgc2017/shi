欽定四庫全書
太平寰宇記卷一百十二
宋樂史撰
江南西道十
鄂州
鄂州江夏郡今理江夏縣禹貢江漢朝宗于海按今江
漢二水會於州之西界春秋時為夏汭及楚地傳謂吳
伐楚沈尹射奔命于夏汭又世本云楚子熊渠封中子
紅於鄂今武昌縣地也至戰國猶屬楚秦并天下為南
郡地按晉地理志云漢高祖初分南郡置江夏郡漢志
應劭注云沔水自江别至南郡華容為夏水過郡入江
故江夏為名今州即江夏郡之沙羡縣地後漢因之後
劉表以黃祖為江夏郡之太守又江夏記云一名夏口
一名魯口按三國志吳主破黃祖于沙羡收其地為都
名遂改武昌又武昌記云大帝築城于江夏山為江夏
城即今郡以程普為江夏太守督夏口遂欲都鄂改為武
昌其民謠曰寕飲建業水不食武昌魚寕歸建業死不向武
昌居由是徙都建業此為郡如故後亦為重鎮及西晉伐吳
使王戎襲武昌胡奮襲夏口是歷古為兵衝之地至義熙元
年冠軍將軍劉毅以為夏口二州之地居形要控接湘川邊
帶漢沔請荆州刺史劉道規鎮之至六年自臨鄣徙江夏郡
於夏口仍割荆湘江三州之地於此立為郢州故宋書云孝
武帝嫌上游強盛遂以竟陵安陸江夏武陵巴陵武昌西陽
齊安等八郡置郢州則江夏為郢州之地至順帝時荆州刺
史沈攸之起兵素蓄士馬資用豐厚積戰士十萬鐵馬二千
軍至郢州府功曹臧寅以為攻守勢異非旬日所拔若不能
時舉挫銳損威今順流長驅計日可捷既傾根則郢城豈能
自固攸之不從郢州刺史柳世隆拒守攸之盡銳攻之不尅
衆離沮遂潰散故齊書列傳云劉懷珍言於高帝曰夏口兵
衝要地宜得其人遂令柳世隆鎮焉其後梁武起兵襄陽東
下攻圍二百餘日方降因分置北新州尋分北新州為士富
泗泉豪五州梁末北齊得之遣慕容儼守之為陳將侯瑱攻
圍凡二百日不下後因二國通和乃復歸陳隋平陳改為
鄂州取鄂渚以為州名煬帝初州廢復為江夏郡唐武德
五年平蕭銑復置鄂州天寳元年改為江夏郡乾元元年
復為鄂州永泰之後置鄂岳觀察使以鄂州為治所皇
朝為武靖軍節度
元領縣九今六
江夏武昌蒲圻嘉魚崇陽永安
三縣割出
永興置興國軍通山入興國軍大冶入興國軍
州境
東西九百二十九里南北三百八十八里
四至八到
北至東京一千四百一十里北至西京一千
五百三十里西北至長安三千三百三十里
東至江州六百里南至岳州七百里西
至潯陽渡二里北至黃州二百八十五里
東南至洪州水陸相乘一千九百三十八里西北
至沔州北界漢江四里西南至沔州界七里
東北至蘄州五百里
戶
唐開元戶二萬九千七百皇朝戶主一萬四千七十
客一萬五千一十四
風俗
火耕水耨人食魚稻以漁獵山水為業蠃蛤食物
常足人偷生朝夕取給而無積聚重巫鬼之祀事
姓氏
江夏郡三姓黃喻潘
人物
孟陋武昌人少孤曾祖宗為吳司空陋幼而貞潔
喪母過禮孟嘉江夏人侍桓温宴龍山風吹帽墜
唐李鄘江夏人自淮南節度詔入拜相
土産
銀苧麻紵布茶(注)茶譜云鄂州之東山蒲圻
唐年縣皆産茶黑色如韭葉極軟治頭疼
江夏縣舊十鄉今十五鄉漢沙羡(注)音怡縣地漢書
地理志沙羡縣屬江夏郡自漢至晉猶為沙羡縣地晉
太康元年改為沙陽按沙陽今蒲圻縣界魚嶽東山南
沙陽故城是也東晉汝南郡流人寓於夏口因僑立汝
南郡又為汝南縣焉晉末改為江夏縣按應仲遠注水
經云夏口水入江是為江夏江夏地記云涓水内四十
里㲼川界安州故城古江夏郡也據地輿志云郡有沙
羨縣吳時置督將于魯山吳記云孫權擒江夏太守黃
祖于沙羡以程普為江夏太守晉宋並以為江夏郡齊
因之亦名重將鎮隋平陳後置鄂州治于此以江夏郡
為縣居舊汝南縣界荆湘記云金水北岸有汝南舊城
是也隋開皇十年使人韋焜就州東南焦樓度下置大
業十三年州賊董道沖陷沒其縣遂廢洎唐武德四年
又權置縣宇貞觀三年移于城南平地置又縣圖云縣
先一十八鄉于大歷二年分金城豐樂宣化等三鄉置
永安場今十五鄉存焉金山城在縣東南二百三里
下有村在金山口水南村人堰水成塘以此得名輞
山在縣東南一百七十三里山形圓曲有如車輞鈷
鉧山在縣東南一百一十七里山形似鈷鉧静山在
縣東南一百一十里其山迥聳曲澗清流茂林高峻可
以息諸仁智故名静山驚磯山在縣東九十里西南
俯流大江下有石磯驚波迅急商旅驚駭故以為名
白頭山在縣東南七十里上有四石俱白故曰白頭山
江夏山在縣東南有小山迤邐東入武昌界西去縣
六十里其山重疊本名岐山天寶六年改為江夏縣
金葉山在縣東南五十里其山土石紅赤因名治唐
山在縣東南二十六里舊記云先是晉宋之時依山置
治故以為名駐鶴山在縣東九十里其山斷絶耆舊
相傳云昔有仙人控黃鶴從天而夜响鷄趐山在縣
南八十里皆有金雞飛集此山金水在縣南九十里
出秦山西注入大江舊記云有金雞從鷄趐山南飛産
金于此故名金水鄂渚輿地志云雲夢之南是為鄂
渚曲池水在縣東南二里梁太清四年邵陵王蕭綸
為富水郡太守雅好賓客善于詩酒每慕王右軍曲水
流觴之興故以效之鸚鵡洲在大江東縣西南二里
西過此洲從北七十步大江中流與漢陽縣分界後漢
書云黃祖為江夏太守時黃祖長子射大會賓客有獻
鸚鵡于此洲故為名又荆州記云江夏郡城西臨江有
黃鶴磯又有鸚鵡洲侯景令宋子仙夜襲江夏藏船于
鸚鵡之洲南浦在縣三里離騷云送美人兮南浦其
源出京首山西入江春冬涸歇秋夏泛漲商旅往来皆
于浦停泊以其在郭之南故曰南浦黃鶴樓在縣西
二百八十步昔韋褘登仙每乘黃鶴于此樓憩駕故號
為黃鶴樓唐崔顥有登黃鶴樓詩云昔人已乘白雲去
此地空留黃鶴樓黃鶴一去不復返白雲千載空悠悠
晴川歴歴漢陽樹春草萋萋鸚鵡洲日暮鄉關何處是
煙波江上使人愁焦眀本祠晉烈將自後致仕尋醫
行至鸚鵡洲結茒而止唐建中四年李希烈反城下交
戰神力衛助軍城得康觀察使李謙奏聞貞元四年封
為城隍王廟號萬勝鎮安王蔣帝祠金陵蔣山之神
也宋無忌祠初州多有大災占之云東南聖水坡宋
無忌之遺跡觀察使牛僧孺立廟祀之白馬廟耆舊
相傳云蜀將張飛靈也邵陵王廟自梁朝邵陵王捨
宅為寺因之立廟橫江廟即吳時魯肅也丁固宅
母作大被以招賢故學為時高後母疾思笋泣竹冬月
笋生
武昌縣東一百七十里舊七鄉今九鄉舊名東鄂系本
云楚子熊渠封中子紅于鄂漢為鄂縣又江夏記云漢
高帝析南郡置江夏郡處于鄂是武帝封鄂長公主之
邑也漢書地理志云屬江夏郡又吳志甘露初析江夏
置武昌郡大帝嘗都之晉不改然扼上流者或置武昌
悉以名臣皆為重鎮宋又置郢州領江夏武昌竟陵安
陸西陽齊安八郡後改郢州移理江夏武昌復為鄂之
東境矣武德中建鄂州領縣五而武昌江夏實其最焉
續搜神記晉孝武世宣城人秦精嘗入武昌山中採藥
遇一毛人長丈餘引精至山曲示以叢茗而去俄而復
還乃探懷中橘遺精精怖負茗而歸焉楚山在州
西一百七十三里出紫石英山東十步有岡在城南
峥嶸洲在縣西即晉時劉毅破桓玄處寒溪浦在縣
西二里樊山下有寒溪盛暑之月常有寒氣敗舶灣
在縣西北水路七十里吳志云孫權于武昌新裝大船
試泛之時風大盛權手取[泳-永+羅]州谷利拔刀向柂工曰不
取樊口者斬工即轉柂入樊口風猛不可行乃還武昌
記權于羣臣泛舶中流值風至樊口十里餘便敗因名
敗灣舶[泳-永+羅]洲水路去州一百九十三里輿地志云伍
子胥叛楚出關于江上見漁父求渡時旁多人漁父歌
曰灼灼兮侵已私與子期兮蘆之漪子胥既渡解百金
之劒與之漁父曰楚購子粟五萬爵執圭豈百金之劍
乎子胥行未數步回顧漁父已覆舟而死其處是也
樊港源出青溪山三百里至太港闊三十丈水曲並在
縣界内又吳志云谷利拔劍柂工急趣樊口即其處也
安樂宫在州西北水路二百四十里吳黃武二年築
官此處赤烏十三年取武昌懸村瓦繕修建業因遂停
廢南郊壇在州西北一百八十里在縣吳主孫權黃
龍三年郊天之處吳大帝城在州西一百八十里魏
黃初四年吳主置城有五門各以所向為名西角一門
謂之流津北臨大江又晉中興書云陶侃領江州刺史
鎮武昌課種柳都尉夏施夜盜拔郡西門柳為己所種
後因駐車施門問此是郡西門柳何以盜種施怖謝罪
時人憚之其城黃龍元年遷都建業因此停廢鄂王
城在州西北一百八十里楚子熊渠封中子紅于鄂僣
稱王居此城九州記曰今武昌是也九州記備同今鄂
人祀鄂王神即遺像也黃石城在州西北二百九十
里江表傳云劉勲敗于彭澤走入楚江從潯陽步上聞
皖已沒及西塞將兵救皖為孫權所破遂奔曹公即此
城廢城唐縣在州西北一百一十里隋末縣令羲士
暄置西有小城塘以為名大業九年廢故鄂縣城在
州西北一百八十三里輿地志云漢舊鄂縣屬江夏吳
之武昌晉太康年復立鄂州此縣廢矣陶侃廟在州
南一百七十五里侃薨于樊口百姓思焉咸康五年立
廟祀之有碑在又至興元年中縣令唐平以其荒涼無
庇遷在縣西北一百步俯臨大江樊姥廟西去州一
百七十三里武昌記云孫權嘗獵于樊口山見一姥問
獵何物荅曰得一豹姥曰何不竪其尾言訖不見權後
立廟祀之庾雲墓西北去州一百八十五里是晉征
西將軍祠桓宣武墓西去州一百八十里大司馬揚
州牧桓玄子也戴淵墓北去州一百九十六里晉右
光禄大夫開府儀同三司諡簡侯字若思
蒲圻縣西南四百一十里舊五鄉今四鄉漢沙羡縣之
地地理志江夏郡有沙羡縣又吳黃武二年於沙羡縣
置蒲圻縣在兢江口屬長沙郡因湖以稱故曰蒲圻縣
盛宏之荆州記云長沙郡有蒲圻縣宋元嘉七年屬巴
陵郡孝建元年屬江夏大同五年于巴陵郡下雋立樂
化縣還屬上雋郡陳又改上雋郡為上雋州天嘉元年
還復本名其沙陽縣本名沙羡晉安帝改為沙陽縣仍
舊屬上雋梁承聖三年改為沙州陳初復還縣又屬上
雋隋開皇元年使人韋焜省上雋郡又立樂化縣廢沙
陽入蒲圻而屬鄂州開皇十二年使人牛強又省樂化
縣入蒲圻其年洪水泛溢縣遂漂流就鮑口權時剏立
大業十三年董道冲為亂蕭銑敗之武德四年使人王
弘讓刺史周和峯權在陸溪川中為縣貞觀七年移還
鮑口天祐之後析鮎瀆鎮下界鄉里為嘉魚縣赤壁
在縣西北一百五十里江岸北即曹公為周瑜所敗之
處太平城在縣西南八十八里即吳孫權遣魯肅征
零陵于此築城
嘉魚縣西南四百六十五里舊一鄉今三鄉本蒲圻縣
隋之鮎瀆鎮川多生鮎魚為鎮名唐天寶三年本道以
鎮界所管懷仁宣化三里合為一鄉屬鎮徵科偽吴昇
嘉魚縣魚嶽山去舊縣一百二十里按荆州記云蒲
圻縣下有魚嶽小山山孤峙于中洲近在江南蒲圻
湖東北沿流去州三百里在蒲圻縣西北一百五里舊
云多生蒲草吳大帝初置蒲圻縣在北湖側故以為名
屬鮎瀆鎮吕蒙城正東北㳂流去州三百九十三里
在蒲圻縣西北即吕蒙所造築城屯兵于此地屬鮎瀆
鎮吕蒙墓江夏記云蒲圻縣南對陸溪陸路口一名
刀環山泝流八十里有吕蒙城城中有蒙墓孫權使陸
遜拒劉備于西陵權屯陸溪口為衆軍節度是此也
崇陽縣西南六百十里今五鄉古下雋縣漢地理志屬
長沙國宋元嘉七年入岳州梁大同五年于下雋縣置
上雋郡乃分為樂化縣至承聖三年改為雋州陳天嘉
四年州廢洎隋開皇九年廢州省樂化縣下雋兩縣入
蒲圻唐天寶元年江西採訪使奏以蒲圻梓洞中二千
餘戶去縣六百里若不别置縣難以統攝三年勅于桃
花洞溪口置唐年縣偽吳順義七年改為崇陽偽唐為
唐年皇朝改為崇陽其地唐末已屬淮南楊行密割擬
改為崇陽縣梁于郡國志尚存其空名改為臨夏縣後
唐同光初復舊晉天福初改德江縣壺頭山在縣東
北水路六十里其山幽谷深䆳山下有溪穿入山中名
桃花洞水入溪合流山名壺頭山水名壺頭灘三里皆
平石石脈流水纔通小舟若水泛漲即方可濟行旅憚
之後漢馬援征五溪至下雋歿于壺頭之灘即其處也
川如&KR1125;壺之口以為名弩牙山在縣四十里有吳城
港水繞巖下過其巖如弩牙雲溪在縣西二百二十
里山之峭峻中有清流界道如帶尚書云至于敷淺原
即此處也九嶺山在縣西角二百里有九山遠接
伏波祠在壺頭山下在縣東北五十里舊圖經云漢伏
波將軍馬援征五溪軍次下雋頓壺頭之灘時逢暑熱
將士多死援遇病遂穿崖岸為室歿于此岸其室猶在
因為立祠温湯在龍頭山峯可以愈疾
永安縣西南三百里元三鄉本江夏縣之界南去舊縣
三百里征發調賦動浹旬唐大歷二年割金城豐縣宣
化等鄉置鎮偽吳貞元三年改為永安場偽唐保大十
二年昇為縣鐘臺山在縣東南一百里上有桃花洞
昔李邕讀書之所石室現存臺上有石鐘時或自鳴遠
近皆聞牛鼻山在縣東八十里有深潭一百丈四面
青蘿綠竹可觀山形似牛鼻也
太平寰宇記卷一百十二
