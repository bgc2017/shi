欽定四庫全書
太平寰宇記卷五十三
宋樂史撰
河北道二
懷州
懷州河西郡今理河内縣禹貢冀州之域星分張宿九
度禹貢覃懷底績至於衡漳太行山在焉殷時為畿内
周時為三監弼鄘衛地亦為衡䢴雍三國及管蔡廢黜
封康叔以為懷侯於此地即為衛衛遷河南晉文公始
霸啟南陽又為晉地故左傳云襄王賜晉文公陽樊温
原攅茅之田晉於是始啓南陽杜預注云在晉山之南
河之北故曰南陽也又云武王克商蘇忿生以温為司
寇其田有隤懷戰國時為魏衛二國之境史記云秦襄
王伐魏取軹又竹書記年云秦師伐鄭至於懷殷始皇
并天下以今州地屬三川河東二郡又按史記始皇六
年拔衛其君徙居野王阻其山以保之胡亥廢衛君角
為庶人以其地屬三川河南二郡之境為河南郡之東境
史記云項羽立司馬卬為殷王王河内漢高初仍為殷
國至二年即降以其地為河内郡治懷舊壌即覃懷故
地漢書地里志云魏地東盡河内領懷等十八縣屬司
隸後漢世南定河内難其守鄧禹舉寇恂世祖謂恂曰
河内完富吾將因是而起昔高祖留蕭何鎮關中吾今
委公以河内恂遂伐淇園之竹治矢百餘萬養馬二千
匹收租四萬斛以給軍士由是東漢之業濟焉晉為河
内汲二郡地後魏置懷州兼置河内郡治古野王城是
也隋開皇三年郡廢而州存十三年改野王縣為河内
縣大業二年廢復為河内郡唐武德二年陷於王世充
其年於濟源西南栢崖城置懷州領大基河陽集城長
泉四縣其年於濟源立西濟州武德縣立北義州修武
縣東北故濁鹿城立陟州懷州置總管府管懷西濟北
義陟四州三年懷州又置太行忠義紫陵穀旦温五縣
四年移懷州於今野王城其年又於温縣置平州以温
縣屬之又省穀旦太行忠義紫陵四縣後省平州仍於
隋河陽宫置盟州領河陽集城温三縣又省西濟北義
陟三州又於獲嘉縣置殷州其懷州總管管懷殷盟三
州懷州領河内武德軹濟源五縣八年廢盟州省集城
入河陽以河陽温二縣来屬貞觀元年罷都督府以廢
殷州修武獲嘉武陟廢郡州之王屋四縣来屬仍省懷
軹二縣顯慶二年割河陽温濟源王屋四縣屬洛州天
寶元年改為河内郡乾元元年復為懷州
元領縣五
河内武德修武武陟獲嘉
州境
東西二百一十七里南北一百一十五里
四至八到
東南至東京三百三十里西南至西京一百四十
里西南至長安八百七十九里東至衡州二百
六十里南渡河至鄭州一百九十里西至河南
府濟源縣七十三里北至澤州一百四十里東
南至鄭州一百五十六里西南至河南府一百四
十里西北至河南府界一百七十里東北至衛
州
戶
唐開元戶四萬三千一百七十皇朝戶主一萬一千
三百五十六客三千五百六十八
風俗
河内覃懷之地於周為畿内今所管縣本屬河南故
風俗與周地略同漢書云子男之國虢鄶為大虢國
即今汜水縣也
姓氏
河内郡八姓梁何車常荀淳于
司馬
人物
四皓河内軹人張宇字子文河内軹人代王商為
丞相丁蘭郭巨皆河内人張奉河内修武人有
行子表字公儀遭奉喪後每彈琴惻愴不能成聲
司馬卬温人九歲人道其父字卬曰慢人者不敬其
親也常林年七歲父黨造門問林伯先在否何不
拜答曰臨子字父何拜之有向雄河内人為郡主
簿太守王經被刑雄哭之盡哀後又葬之鍾會
山濤河南懷人為吏部尚書樂崧河内人天性忠
樸為尚書郎向秀河内懷人唐李商隠懷河内
人司馬承禎河内温人隠天台玄宗累徵至京授
道錄穆寕懷州河内人有家法張鎬懷州人起
家二年拜相
土産
絲絹綿迤入貢朱膠
河内縣舊二十一鄊今六鄊春秋時野王邑左傳晉人
執晏弱於野王杜預云河内野王縣也七國時屬韓漢
為野王縣屬河内郡隋開皇十三年改野王為河内縣
因晉徙河内郡於此為名唐武德四年自栢崖城徙郡
於此太行山在縣北二十五里禹貢曰太行恒山至
於碣石注云二山連迎接碣石左氏傳齊侯伐晉為二
隊入孟門登太行穆天子傳曰天子命駕八駿之乘赤
驥之駟南征朔行逕繩翟道升於太行南濟於河淮南
子曰武王欲築宫於五行之山周公曰五行險固德能
覆也高誘注曰今野王太行山也今上有孔子廟石室
太行陘在縣西北三十里連山中斷曰陘述征記曰
太行山首始於河内北至幽州凡百嶺巖亘十二州之
界有八陘第一軹關陘今屬河南府濟源縣在縣理十
一里第二太行陘第三白陘此兩陘今在河内第四滏
口陘在鄴西第五井陘第六飛狐陘一名望都關第七
蒲隂陘此三陘在中山第八軍都陘在幽州太行陘闊
三步長四十里沁水在縣北四里北自濟源界流入
丹水去縣七里東北自澤州沁城縣界流入分溝灌
溉百姓資其利焉濟水經縣西南去縣三十里大
臺水後漢光武遣王梁擊赤眉賊處新城壘在縣東
北九里唐武德三年劉德威於此置營古軹城在縣
西北二十七里今軹城太行之南道出其中紫陵澗
唐武德三年置紫陵縣縣近澗因以為名古野王城
冀州圖云野王城即今懷州理也史記云衛元君為秦
所奪自漢陽徙此稽康鍛竈康即晉之七賢今有竹
林尚存并鍛竈之所宛在孔子廟夫子欲北之趙趙
鞅殺大夫竇鳴犢夫子至此聞之傷悼遂不過河今有
夫子廟
武德縣東北四十七里舊二十鄊今五鄊本司寇蘇忿
生之州邑漢屬河内郡東魏於此置武德郡隋文帝十
六年改為邢丘縣大業二年改邢丘為安昌縣唐武德
二年改安昌為武德縣太行山在縣北五十里沁水
在縣北二里東流平皋陂在縣南二十三里菱蓮蒲
葦百姓資其利周廻二十五里陂南即黃河安昌故
城在縣東南十里漢成帝封丞相張禹為安昌侯即此
地南北斗城冀州圖云南斗城在今縣北三十里北
斗城在縣北五十一里又郡國縣道記云武德有故雍
城在縣西北三十五里疑此是也平皋城在今縣西
左傳赤狄伐晉圍懷及邢丘注云邢丘今河内平皋是
也漢置平皋縣又高祖封劉它為平皋侯故大斛關
在縣西一百六里
修武縣東北一百二十里舊十五鄊今五鄊本殷之寗
邑韓詩外傳曰武王伐紂勒功於寗故曰修武左傳曰
晉陽處父聘於衛過寗注云汲郡修武縣是也漢以為縣
屬河内郡東魏置西修武縣尋省高齊天保七年自
今獲嘉縣移修武縣於西修武故城隋大業十年又移
於永橋即今武陟縣其城又空移於今縣東北二十三
里濁鹿故城置即魏帝受禪所也唐武德二年於濁鹿
城置陟州領修武縣四年州廢屬殷州六年又移修武
於廢西修武故城即今理也貞觀元年省殷州屬懷州
太行山在縣北三十二里天門山今謂之百家巖
在縣西北三十七里以巖下可容百家因名上有精舍
又有鍛竈處人云稽康所居圖經云山巖有劉伶醒酒
臺孫登長嘯臺阮氏竹林稽康淬劍池並在寺之左右
山陽城北有秋山即稽康園宅也五里泉水經五
里泉在修武鄊濁鹿城在今縣西北三十里魏志文
帝受禪封獻帝為山陽公居河内山陽之濁鹿城即此
城周廻十五里尚在禪陵在縣北三十五里獻帝陵
也以禪魏故名焉武陵故城在縣南二十五里東魏
備置大寧郡後周廢大寧城在縣東南三十八里舊名
西郈閤城習鑿齒墓在縣西南太平郡
武陟縣東南一百里舊十六鄊今四鄊本漢懷縣地隋
開皇十六年分修武縣置武陟縣理故城今縣東二十
里武德故城是也屬殷州唐貞觀初省殷州屬懷州
沁水在縣東一里故殷城在縣東南十里楚漢之際
司馬卬為殷王理此故懷縣城春秋傳云赤狄伐晉
圍懷即此在縣十一里兩漢河内郡並理之晉移郡理
於野王
獲嘉縣南北一百六十里舊二十鄊今七鄊春秋即寗
邑地漢獲嘉按漢書曰武帝將幸猴氏至汲郡之新中
鄊得南越相吕嘉首因立為獲嘉縣屬河内郡此前獲
嘉縣理在今衛州新鄊縣西南十里獲嘉故城是也西
晉曾立為殷州高齊又移獲嘉縣於衛州之共城縣隋
開皇四年自共城移於今理十六年又立殷州唐初州
廢復為縣還河内黃河在縣南四十里清水酈元
注水經云黑水在縣北白鹿山東清水所出也上承諸
陂散泉積以成川南流西南流屈瀑布垂巖懸河注壑
二十餘丈又冀州圖云清水出共城西北界白鹿山東
南流入汲郡吳澤陂在縣西北十五里七賢祠在
縣西北四十二里阮籍等遊處水經云七賢祠左右筠
篁列植冬夏不變向子期所謂山陽舊居即此祠處也
同盟山在縣東北五里武王伐紂與諸侯同盟此山
因名
太平寰宇記卷五十三
