欽定四庫全書
太平寰宇記卷一百九十二
宋樂史撰
四夷二十一
北狄四
南匈奴
南匈奴醯落尸逐鞮單于比(註)烏珠留之子名比初
季父呼都而尸單于時以爲右薁鞬日逐五部領南邊
及烏桓(註)薁於六切鞬九言切後漢建武初彭籠反
叛于漁陽(註)今郡也單于與共連兵因復權立慮芳
使入居五原(註)榆林九原郡即漢之五原郡也光武
方内平諸夏未遑外事而匈奴數與盧芳共侵邊九年
遣吳漢等擊之經歲無功而匈奴轉盛鈔暴日增十三
年遂寇河東州郡不能禁於是漸徙幽并邊人於常山
關居庸關以東(註)漢常山關屬代郡即漢居庸關在今
爲川郡懷戎縣匈奴在部遂復轉居塞内朝廷患之
增緣邊兵郡數千人大築停候修烽火匈奴入寇尤深
二十年遂至上黨(註)今上黨樂平高平平陽城郡地也
扶風(註)扶風沂陽親平也天水二十一年復寇上
谷中山(註)今博陵郡也殺掠甚衆北邊無復寧歲二
十二年比從父弟蒲奴立爲單于而匈奴中連年旱蝗
赤地數千里草木盡枯人畜饑疫死耗太半單于畏漢
乘其弊乃遣使求和親比密遣漢人郭衡奉匈奴地圖
詣西河太守(註)今銀川新秦昌化西河之西境地也
求内附二十四年八部大人共議立比爲呼韓耶單于
以其大父常依漢得安故襲其號於是欵五原塞(註)今
九原郡願永爲藩蔽扞禦北邊帝用五官中郎將耿
國議乃許之(註)東觀記曰十二月癸丑匈奴始分爲南
北單于二十五年春遣弟左賢王莫擊破北單于震
怖却地千里南單于復遣使詣闕奉藩稱臣求使者監
護願遣侍子修舊約二十六年漢遣中郎將段郴使南
單于立其庭去五原西部塞八十里單于伏拜郴反命
詔乃聽南單于入居雲中歲盡輒遣送侍子入朝中郎
將從事一人將領詣闕漢遣謁者送前侍子還單于庭
交會道路元正朝賀拜祠陵廟畢漢乃遣單于使還歲
以爲常北單于使騎擊南單于敗之於是復詔單于徙
居西河美稷使中郎將段郴擁護之仍悉復緣邊八郡
南單于既居西河亦列置諸部王助爲扞戍屯北地朔
方五原雲中定襄鴈門代郡皆領部衆爲郡縣偵邏耳
目北單于惶恐頗還所掠漢民以示善意鈔兵每到南
下還過亭候輒謝曰自擊亡虜薁鞬日逐耳非敢犯漢
民也二十七年北單于遂遣使求和親天子召公卿廷
議皇太子(註)明帝也言曰南單于新附北單于懼見
伐故傾耳而聽爭欲歸義耳今未能出兵而反交通於
彼恐南單于將有二心北單于降者且不復来矣上乃
告武威太守勿受其使朗陵侯臧宫楊虛侯馬武上言
曰今匈奴民畜疫死旱蝗赤地疲困之力不當中國一
郡萬里死命懸在陛下福不再來時或易失豈宜困守
文德而隳武事哉今將臨塞厚懸購賞諭告高力士烏
桓畀攻其左發河西四郡天水隴西羌胡擊其右如此
北單于之滅不過數年詔報曰黃石有曰柔能制剛弱
能制強柔者德也剛者賊也弱者仁之助也強者怨之
歸也且北狄尚強而屯田警備傳聞之事常多失誠能
舉天下之半以滅大寇豈非至願苟無其時不如息民
自是諸將莫敢復言兵事二十八年北匈奴復遣使貢
馬及裘更乞和親帝下三府議酬答之宜司徒掾班彪
奏曰臣聞孝宣皇帝勅邊守尉曰匈奴大國多詐變交
接得其情則却敵折衝應對入其數則反為輕欺今北
匈奴見南單于未附懼謀其國故數乞和親臣見其獻
益重知其國益虛歸親愈數爲懼愈多然今既未獲助
南則亦不宜絶北羈縻之義禮無不答謂可頗加賞賜
略與所獻相當明加曉告以前代呼韓耶郅支行事帝
從之明帝永平中胡邪尸逐侯鞮單于立(註)醯落之子
名長時北匈奴尤盛數寇邊朝廷以爲憂北單于欲
合市遣使求和親帝冀其交通不復爲寇乃許之八年
遣使報命而南郡須卜骨都侯等知漢與北單于交使
懷怨欲叛密因北使令遣兵迎之漢知之乃更置大將
以防二境交通秋北單于果遣二千騎覘候朔方作馬
革船渡迎南部叛者以漢有備乃引去復數寇鈔邊郡
焚燒城邑殺掠甚衆河西城門晝閉帝患之十六年大
發緣邊兵遣諸將四道出塞北征匈奴匈奴聞之遂&KR0662;
渡漢去時北單于弱黨衆離叛南郡攻其前丁零寇其
後鮮卑擊其左西域侵其右不復自立乃遠引而去章
帝元和中鮮卑入左地擊北匈奴大破之斬優留單于
取其匈奴皮而還北庭大亂屈蘭儲卑胡都須等五十
八部口二十萬詣雲中五原朔方北地降時北庭大亂
加以饑蝗降者前後而至南匈奴休蘭尸逐鞮單于(註)
湖野之子名屯屠何將討并北庭會帝崩竇太后臨
朝單于上言今烏桓鮮卑討北庭斬單于首臣與骨都
侯及新降渠帥議方略皆曰宜及北庭分爭出兵討伐
破北成南并爲一國令漢家長無北念又請漢兵併力
以屯要害從之和帝永元初乃以耿秉爲征西將軍與
車騎將軍竇憲率騎八千與度遼兵及南單于衆三萬
騎出朔方擊北庭大破之北單于奔走斬首虜二十餘
萬人二年春南單于復大破之北單于輕騎數十遁走
是時南部連克獲納降黨衆最盛領戸三萬四千口二
十三萬七千三百勝兵五萬一百七十人三年北單于
復爲右校尉耿䕫所破逃亡不知所在其弟右谷蠡王
於除鞬自立爲單于將數千人止蒲𩔖海(註)今北廷府
界遣使欵師大將軍竇憲以塞北地空欲結恩北方
乃上書請立於除鞬爲北單于置中郎將領護如南單
于故事下公卿議司徒袁安司空任隗以爲光武招懷
單于非謂可永安内地正以權時之算可得扞禦北狄
故也今朔漢既定宜令南單于反其北庭并領降衆無
緣復立於除鞬以增國費上封事曰光武皇帝本所以
立南單于者欲安南定北之策也恩德甚備故匈奴遂
分邊境無患昔考明帝奉承先意不敢失墜赫然命將
爰及塞北章和之初降者十餘萬議者欲置之濱塞東
至遼東太尉宋尤光禄勲耿秉皆以爲失南單于心不
可先帝從之陛下承奉王業(註)即和帝也大開疆宇
大將軍遠師討伐席卷北庭此誠宜明祖宗崇立洪勲
者也宜審其終以成厥功伏念單于屯先父舉衆歸德
自蒙恩以來四十餘年三帝積累以遺陛下深宜遵述
先志成就其業況屯首唱大謀空盡北塞輒置而不圖
更立新降以一朝之計遺三世之規失信於所養建立
於無功論語曰言忠信行篤敬雖蠻貊之邦行焉今若
失信於一屯則百蠻不敢復保誓矣且漢故事供給南
單于費直歲一億九十餘萬西域歲七千四百八十萬
今北庭彌遠其費過倍是乃空盡天下而非道策之要
也朝廷不從四年遣耿䕫即授璽綬賜玉劍羽蓋使中
郎將任尚持節衞護屯伊吾如南單于故事方欲輔歸
北庭會竇憲被誅五年於除鞬自叛還北帝遂遣任尚
追斬之破滅其衆至十六年北單于遣使詣闕貢獻願
和親(註)北之國衆自立單于修呼韓耶故約帝以其
舊禮不備不許後微至滅無聞安帝延光三年烏稽侯
尸逐鞬單于立(註)胡邪之子名拔先是朔方以西障
塞多不復修鮮卑因此數寇南部單于憂愁上言求復
障塞帝從之乃遣黎陽營屯兵(註)黎陽郡今汲郡黎陽
縣也出屯中山北界增置緣邊諸郡兵列屯塞下順
帝永建中去將若尸逐就單于立(註)烏稽侯之子名休
利左部勾龍王吾斯車紐等背叛寇西河圍美稷單
于本不豫謀中郎將陳龜以單于不能制下逼迫之單
于自殺大將軍梁商以羌胡新反黨衆初合難以兵服
宜用招降乃上表曰匈奴叛寇敗自知罪極種𩔖繁熾
不可殫盡今轉運日增三軍疲苦虛内給外非國之利
竊見度遼將軍馬續素有謀謨且典邊日久深曉兵要
宜令深溝高壁以恩信招降宣示購賞明爲期約如此
則遠人可服國家無事矣帝從之商又遺書續等曰中
國安寧忘戰日久良騎野合交鋒接矢决勝當時外國
之所長而中國之所短也強弩乘城堅營固守以待其
衰中國之所長外國之所短也宜務先所長以觀其變
設購開賞宣示反悔勿貪小功以亂大謀續及諸郡並
可遵行於是右賢王部耶鞮等以萬三千口詣續請降
秋勾龍吾斯等立勾龍王車紐爲單于東引烏桓西收
羌戎及諸胡等數萬人寇掠幽(註)今范陽上谷漁陽郡
并(註)今太原西河榆林朔方郡之地凉(註)今靈武
安平原今城郡之地冀等州(註)冀今常山博陵鉅鹿
趙郡之地呼蘭若尸逐就單于兜樓儲先在京師漢
安二年立之遣中郎將護送歸南度建康初中郎將馬
實募刺殺勾龍吾斯送首洛陽進擊餘黨烏桓七十萬
餘口皆詣實降桓帝建和初伊陵初逐就單于立(註)名
居車兒至延熹九年諸郡並叛寇緣邊九郡以張夏
爲北中郎將討之悉降靈帝中平五年右部醯落與休
屠各胡白馬銅等十餘萬人反攻殺單人羌渠初單于
呼徵爲中郎將張修所殺立右賢王于扶邏立爲持至
尸逐侯單于國人殺其父者遂叛共立須卜骨都侯爲
單于而於扶邏詣闕自訟會帝崩天下大亂單于將數
千騎與白波賊合兵寇河内諸郡(註)今河内及鄴諸郡
也時人保聚鈔掠無利而兵遂挫傷復欲歸國國人
不受及止河東須卜骨都侯爲單于一年而死南庭遂
虛其位以老王行國事獻帝興平二年單于於扶邏死
其弟呼厨泉立爲單于以兄被逐不得歸國故爲鮮卑
所鈔帝自長安東歸右賢王去卑與白波賊帥韓暹等
侍衞天子拒擊李傕郭汜及帝還洛陽又徙遷許然後
歸國建安二十一年單于來朝魏武因留於鄴而遣去
卑歸監其國焉以其既在内地人衆猥多懼必爲寇始
分其衆爲五部立其中貴者爲帥選漢人爲司馬監督
之魏末復改帥爲都尉其左部居於太原故慈民縣(註)
今西河縣濕城縣也右部居祁縣(註)今縣中部居
太陵縣(註)今文水縣多者一萬落少猶四五千落晉
武帝初塞外匈奴大水塞泥黑難等一萬餘落歸化帝
復納之使居西河故宜陽城下後復與晉人雜居由是
平陽(註)今平陽郡西河(註)今西河昌化郡太原(註)
今府地也新興(註)今定襄雲中郡上黨(註)今郡
樂平諸郡今樂平郡太原府之間靡不有焉泰始七
年單于劉猛背叛帝遣婁侯何楨討平之其後稍因忿
恨漸爲邊患侍御史西河郭欽上書曰邊人強悍歴古
爲患魏初人寡西北諸郡皆爲戎居今雖服從若後有
風塵之警胡騎自平陽上黨不三日而至孟津北地(註)
今彭原郡之地西河太原馮翊安定上郡(註)並今郡
也盡爲所有矣宜及平吳之威謀臣猛將之略出北
地西河安定復上郡實馮翊於平陽以比諸縣募取死
罪徙三河三魏見士四萬家以充之𤼵卒備邊漸徙平
陽弘農魏郡京兆上黨所以峻四夷出入之防明先王
荒服之制萬世之長策也帝不納太康五年復有匈奴
胡太阿厚率其部落二萬九千三百人歸化七年又有
匈奴胡都太博及蔞莎胡等各率種𩔖大小凡十萬餘
口匈奴都督大豆得一育鞠等復率其種落大小萬一
千五百口來降並撫納之(註)按晉史云北狄以部落爲
𩔖其入居塞者有屠各種鮮支種寇頭種烏譚種赤勒
種捍蛵種黑狠種赤沙種鬱鞞種萎莎種秃重種勃蔑
種羌渠種賀賴種踵跋種大樓種雍屈種真樹種力羯
種凡十九種皆有部落不相雜錯屠各最豪貴故得爲
單于統領諸種其國號有左賢王右賢王左奕蠡王右
奕蠡王左於陸王右於陸王左漸尚王右漸尚王左朔
方王右朔方王左獨鹿王右獨鹿王左顯禄王右顯禄
王左安樂王右安樂王凡十六等皆用單于親子弟也
其左賢王最貴惟太子得居之其四姓有呼延氏卜氏
蘭氏喬氏而呼延氏最貴則有左日逐右日逐代爲輔
相卜氏則有左沮渠右沮渠蘭氏則有左當戸右當戸
喬氏則有左都侯右都侯又有沮渠車陽餘地皆雜號
猶中國百官也其國人有綦母氏勒氏皆勇健好反叛
蛵呼丁切惠帝元康末魏武所分左部都尉左賢王
劉元海(註)漢初高帝以宗女妻冒頓約爲兄弟故子孫
遂冒姓劉氏焉爲首叛亂竊大號據神器自是邊疆
時見侵擾矣(註)元海父豹即單于于扶邏之子左賢王
也范曄論曰自漢興匈奴強熾爲患窮力殫財寇雖
頗折而漢之疲耗略相當矣宣帝值兩境分爭呼韓耶
來臣乃權納懷柔因爲邊衞(註)單于保塞稱藩故曰邊
衞罷關檄之警息四民之勞六十餘年矣後王莽陵
篡擾動戎夷續以更始之亂方夏幅裂自是匈奴得志
内暴滋深光武以用事諸華未遑沙塞之外因徙幽并之民
增邊屯之卒而已其後匈奴爭立日遂來奔願修呼韓
之好以禦北狄之衝奉藩稱臣永爲外扞天子乃詔有
司開北鄙擇肥美之地量水草以處之於是匈奴分破
始有南北二庭焉雖仇釁既深互伺便隙至於陷溺創
傷者靡歲或寧而漢之塞地晏然矣後亦頗爲出師令
竇憲耿䕫之徒前後掩其窟穴躡北追奔三十餘里單
于震懾遁走於烏桓之地而漢北空矣若因其時勢及
其虛曠還薁鞬於隂山歸河西於内地上申光武權宜
之略下防邊陲侵略之虞使耿䕫之算不謬於當世袁
安之議見從於後王平易正直若此其弘也而竇憲矜
三捷之效忽經世之規狼戾不端罔行威惠遂復更立
除鞬反其故庭益建兩護以私已福棄蔑天公坐樹大
鯁永言前載何恨忿之深乎自後經綸失方叛服不一
其爲疢毒胡可殫言降及後世翫爲常俗終於邊境靡
寧干戈攘擾(註)謂劉元海等及托跋臣並都中國嗚
呼千里之差興自毫端得失之源百世不磨矣
南單于漢光武二十四年始欵於五原塞尋立其庭於
五原西部塞還詔入居雲中西河美稷之地以處之當
魏初以單于朝覲留於鄴以其既在内地人衆猥多始
分其衆爲五部立其中貴者爲師以漢人爲司馬監之
其左部居於太原(註)今汾州隰城縣右部居祁(註)亦
今縣中部居太陵(註)今文水縣多者一萬落少者
猶四五千落晉武帝初塞外匈奴大水塞泥黑難等二
萬落歸化帝納之始居河西故宜陽城下後復與晉人
雜居由是平陽(註)晉州西河(註)汾州太原(註)并州
新興雲州上黨(註)潞州樂平諸郡靡不有焉晉書
云惠帝元康末有劉元海首爲叛亂竊大號據神器即
魏武帝所立左部都尉左賢王也
土俗物産
羊馬槖駞氊毯毳褐酥駱姓有綦母氏勒氏二種皆
勇健而好叛亂
烏桓
烏桓本東胡也漢初匈奴冒頓滅其國餘𩔖保烏桓山
因爲號其有勇健能理决鬭訟者推爲大人無世業相
繼邑落各有小帥數百千落自爲一部大人有所呼召
則刻木爲信氏姓無常以大人健者名字爲姓烏桓自
爲冒頓所破衆遂孤弱常臣服匈奴武帝遣霍去病擊
匈奴左地因徙烏桓於上谷漁陽右北平遼西遼東五
郡塞外(註)今嬀川范陽以東至安東是漢五郡也爲
漢偵察匈奴動靜(註)偵覘也其大人歲一朝見於是
始置護烏桓校尉監領之使不得與匈奴交通後漸強
盛至後漢建武中鈔擊匈奴轉北徙數千里漠南地空
帝乃以幣帛賂遺之二十五年大人郝旦等九百餘人
詣闕朝貢於是封其渠帥爲侯王君長者八十一人皆
居塞内布於緣邊諸郡時司徒掾班彪上言烏桓天性
輕黠好爲寇賊若少放縱而無總領者必復侵掠居人
臣愚以爲宜復置烏桓校尉誠有益於附集省家國之
邊慮帝從之於是始復置校尉於上國甯城(註)在今嬀
川郡懷戎縣西北俗名西吐谷城至桓帝末或降或
叛靈帝時烏桓有難樓者衆有九千餘落皆自稱王又
遼東蘇僕延衆千餘落自稱峭王(註)峭七笑切于右
北平(註)今北平郡烏延衆八百餘落自稱漢魯王並
勇健而多計策中平四年前中山太守張純(註)中山郡
今博陵郡叛入丘力居衆中自稱彌天安定王遂爲
諸郡烏桓元帥寇掠青(註)今北海濟南平原樂安郡
幽冀四州五年劉虞爲幽州牧虞購募斬純首北州乃
定自匈奴衰弱而烏桓強盛獻帝初平中丘居力死從
此蹋頓有武略代立總攝三郡衆皆從其號令邊長老
皆比之冒頓以雄北方建安初冀州牧袁紹與前將軍
公孫瓚相持不决蹋頓遣使詣紹求和親遂遣兵助擊
瓚破之紹矯旨賜蹋頓難樓蘇僕延烏桓呼延等皆以
單于印綬建安十二年曹操自征烏桓大破蹋頓於柳
城(註)今郡也斬之首虜二十餘萬人其衆萬餘落悉
徙居其國爲齊人(註)西晉王濬爲幽州牧有烏桓單于
審登前燕慕容雋時有烏桓單于薛雲後燕慕容盛時
有烏桓渠帥莫賀出科勃其並别種然而微弱不足云
矣
四至
始保烏桓山武帝破之徙置今嬀州已東至安東府
界以處之置建武之後或處漢南塞内附則散居緣
邊諸郡焉
土俗物産
俗與匈奴同其異者怒則殺父兄而終不害其母以
母有族𩔖父兄無相仇報也(註)以已爲種無復報者
故也其嫁娶先私通掠將女或半歲百日然後遣
媒人送馬牛羊以爲幣聘其婿隨妻至家無尊卑朝
朝拜之而不拜其父母爲妻家僕役一二年間妻家
乃更厚聘送女居處財物一皆爲辦計謀從用婦人
惟戰鬭之事乃自决之父子男女相對踞蹲髠頭爲
輕便婦人至嫁時乃養髮分爲髻著勾决飾以金碧
猶中國有金步搖也(註)國或爲幗婦人首飾釋名云
皇后首飾上有垂珠則步搖也婦人能刺章作文
繡織氀毼(註)氀毼罽也男子能作弓矢鞍勒(註)勒
馬革也鍛金鐵爲兵器其土地宜穄及東墻似蓬
草實如穄子至十月而熟能作白酒而不知作麯米
常仰中國有病知以艾灸或燒石自熨燒地卧上或
隨痛病處以力决脉出血及祝天地山川之神而無
鍼藥俗貴於兵死斂尸以棺有哭泣之哀至葬則歌
舞相送養一肥犬以綵繩纓牽并取死者所乘馬衣
服皆燒而送之言以屬累犬(註)屬累猶付寄也使
護死者神靈歸赤山赤山在遼東西北數千里如中
國人死者魂歸太山也(註)博物志曰太山天帝孫也
主召人魂東方萬物始故知人生命也敬鬼神祀
天地日月星辰山川及先大人有健名者祠用牛羊
畢皆燒之飲食必先祭若相賊殺者令部落自相報
不止詣大人告之聽出馬牛羊以續命乃止
太平寰宇記卷一百九十二
