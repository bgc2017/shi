欽定四庫全書
太平寰宇記卷一百九十
宋樂史撰
四夷十九
北狄二
匈奴中
晁錯又言守邊備塞勸農力本當代急務曰臣竊聞秦
時北攻胡貉築塞河上攻南揚粤置戍卒焉其起兵而攻
胡越者非以衞邊地而救民死貪戾而欲廣大也故功
未立而天下亂且夫起兵而不知其勢戰則爲人擒屯
則卒積死夫胡貉之地積隂之處也木皮三寸冰厚六
尺食肉而飲酪其人密理鳥獸毳毛其性能寒(註)能讀
曰耐下同揚粤之地少隂多陽其人疏理鳥獸希毛
其性能暑秦之戍卒不能其水土者死于邊輸者僨於
道秦人見行如往棄市因以謫𤼵之名曰謫戍先𤼵吏
有謫及贅婿賈人後以嘗有市籍者又後以大父母父
母常有市籍者後入閭取其左𤼵之(註)秦時復除者居
閭左不供徭役也行者深怨有背叛之心凡人守戰
至死不降北者以計爲之也故戰勝守固則有拜爵之
賞攻城屠邑則得其財鹵以富室家故能使其衆蒙矢
石赴湯火視死如生今秦之𤼵卒也有萬死之害無銖
兩之報死事之後不得一算之復天下明知其禍烈及
已也(註)猛火曰烈取以喻也故陳勝行戍至于大澤
爲天下先唱天下從之如流水者秦以威刦而行之之
敝也胡人衣食之業不著于地其勢易以擾亂邊境食
肉飲酪衣以皮毛非有城郭田宅之歸擇肥壤以游牧
隨逐水草此胡人之生業而中國之所以離南畝也今
使胡人數處轉牧行獵於塞下或當燕代或當上郡北
地隴西(註)北地今彭城安化靈武九郡等郡之地也
以候備塞之卒卒少則入陛下不救則邊民絶望而有
降敵之心救之少發則不足多𤼵遠縣纔至則胡人又
已去聚而不罷爲費甚大罷之則胡復入如此連年則
中國貧苦而民不安矣陛下幸憂邊境遣將吏發卒以
治塞甚大惠也然今遠方之卒守塞一歲而更不知胡
人之能不如選常居者家室田作且以備之以便爲之
高城深塹具藺石布渠答(註)藺石雷石也可以投人也
渠答鐵疾黎也雷力内切復爲一城其内城間百五
十步要害之處通川之道調立城邑無下千家(註)調謂
算度之也總計城邑之中令有千家已上也調徒弔切
爲中周虎落(註)鄭氏曰虎落者外藩也先爲室屋
具田器乃募罪人及免徒復作令居之(註)募有罪者匈
奴人遇赦復作竟其日月者今皆除其罰令居之不
足募以丁奴婢贖罪及輸奴婢欲以拜爵者不足乃募
民之欲往者皆賜高爵復其家予冬夏衣廩食自能給
而止郡縣之人得買其爵以自增至卿(註)謂其等級同
列卿也其無夫若妻者縣官買予之人情非有匹敵
不能久安其處塞下之民禄利不厚不可使久居危難
之地胡人入驅而能止其所驅者以其半與之(註)言胡
人入寇驅掠漢人及畜産而他人能止得其驅者令其
主以半償之縣官爲贖其民如是則邑里相救助赴
胡不避死非以德上也(註)言非以此事欲立德義於主
上也欲全親戚而利其財也此與東方之戍卒不習
地勢而心畏胡者功相萬也帝從其言乃募人徙塞下
錯又言下吏能稱厚惠奉明法存䘏所徙之老弱善遇
其壯士和輯其心而勿侵刻使先至者安而不思及故
鄉則貧人相募而勸往矣時漢兵至邊匈奴亦遠(註)遠
於萬切漢兵亦罷後歲餘至景帝復和親通關市給
遺時時小入盜邊無大寇武帝即位議安邊之術大行
王恢曰漢與匈奴和親率不過數歲則背約不如舉兵
擊之御史大夫韓安國曰千里而戰則兵不獲利今匈
奴戎馬足懷鳥獸心遷徙烏集難得而制得其地不足
爲廣有其衆不足爲強自上古弗屬漢數千里爭利則
人馬罷彼以全制其弊勢必危殆臣故以爲不如和親
于是上明和親約束厚遇關市饒給之自單于以下皆
親漢往來長城下其後王恢以鴈門馬邑豪聶壹翁(註)
馬邑今郡豪帥也姓聶名壹翁者老人之稱也間闌
出物(註)不受禁固爲之闌也與匈奴交易(註)私出塞
交市也佯爲賣馬邑城以誘單于單于信之乃上言
天子天子召問公卿議之王恢對曰全代之時強胡之
敵内連中國之兵然尚得養老長幼種樹以時倉廩常
實匈奴不輕侵也今以陛下之威海内一統匈奴侵盜
不已者無他不恐之故耳臣竊以爲擊之便韓安國曰
不然自三代之盛邊外不與正朔服色非威不能制強
不能服也以爲遠方絶域不牧之人不足以煩中國也
且匈奴輕疾悍函之兵也(註)悍勇也函惠也至如焱
風(註)焱必遥切去如收電居處無常難得而制之使
邊郡久廢耕織以支胡之常事其勢不可權也臣故曰
勿擊便恢曰不然昔秦穆公都雍(註)今扶雍郡縣也
地方三百里觀時宜之變攻取西戎闢地千里并國四
十隴西北地是也及後蒙恬爲秦侵胡闢地數千里以
河爲境壘石以爲城樹榆爲塞(註)今榆林郡南即秦榆
林塞也匈奴不敢飲馬于河置烽燧然後敢牧馬夫
匈奴獨可以威服不可以仁畜也今以中國之盛萬倍
之資遣百分之一以攻匈奴必不留行矣臣故曰擊之
便安國曰不然臣聞用兵者以飽代饑正治以待其亂
定舍以待其勞故接兵覆衆伐國隳城常坐而役敵國
此聖人之兵也今卷甲輕舉深入長驅難以爲功從行
則迫脅横行則中絶疾則糧乏徐則後利不至千里人
馬乏食兵法曰遺人獲也(註)言以軍遺敵人令虜獲也
意者有他繆巧可以擒之則臣不知也不然則未見
深入之利恢曰臣言擊之者固非發而深入也將順因
單于之欲誘而致之于邊吾選驍騎壯士隂伏而處以
爲之備審遮險阻以爲其戒吾勢已定或營其左或營
其右或當其前或絶其後單于可擒百全必取上乃從
恢議隂使聶壹爲間亡入匈奴謂單于曰吾能斬馬邑
令丞以城降財物可盡得單于以爲然而許之聶壹乃
詐斬死罪囚懸其頭馬邑城下示單于使者爲信曰馬
邑長吏已死可急來于是單于穿塞乃以十萬騎入武
州塞(註)今在馬邑縣界是時漢伏兵三十餘萬匿馬
邑傍於是單于入塞未至馬邑百餘里覺之大驚乃引
還追至塞度不及皆罷兵上怒王恢不擊單于輜重下
恢廷尉以恢逗橈乃誅之(註)逗曲行避敵也軍法逗留畏
懦者斬自是以後匈奴和親攻盜入邊不可勝數後
數年衞青出雲中至隴擊胡之樓煩白羊王于河南得
胡首虜數千於是漢遂取河南地築朔方復繕故秦時
蒙恬所爲塞因河爲固漢亦棄上谷之斗辟縣造陽地
以予胡(註)言縣斗辟近胡斗絶也曲入匈奴界者有造
陽地辟讀曰僻在今嬀川郡懷戎縣北也其後伊穉
叙單于時(註)軍臣之弟漢使驃騎將軍霍去病將萬
騎出隴西過焉耆山千餘里得胡首虜八千餘級得休
屠王祭天金人(註)匈奴祭天處本在雲陽甘泉山下秦
擊奪其地後徙之休屠王右地故休屠有祭天金人像
爲天神之主而祭其夏霍去病復出隴西北地二千
里過居延(註)今張掖郡界攻祁連山(註)今交河郡界
一名天山也得胡首虜三萬餘級單于怒渾耶王休
屠王居西方爲漢所敗欲召誅之昆耶休屠王恐謀降
漢(註)漢元狩二年也漢使去病迎之昆耶王殺休屠
王拜將其衆降漢凡四萬餘人於是已得昆耶則隴西
北地河西(註)今武威之西諸郡也益少胡寇徙關東
貧民處所奪匈奴河南地新秦中以實之(註)今新秦郡
減地北以西戎卒半明年春匈奴入右北平定襄各
數萬騎殺掠千餘人其明年漢𤼵十萬騎私負從馬凡
十四萬(註)私負衣裝者反私將馬從者非公家之限
糧重不與焉(註)負載衣糧重直用切令大將軍青去
病雲中分軍青出定襄去病出代時單于以精兵待于
漠北與青接戰漢兵縱左右翼圍單于單于自度戰不
能如漢兵遂獨與壯騎數百潰漢圍西北遁走漢兵夜
追之不得行捕斬首虜凡萬九千級(註)且行且捕斬之
去病之出代二千餘里與左賢王接戰得胡首虜七
萬餘人左賢王將遁去驃騎封於狼居胥山禪姑衍臨
海而還是後匈奴遠遁而幕南無王庭漢度河自朔
方以西至令居(註)令音陵下同在今西平郡往往通
渠置田舍官吏卒五六萬人稍蠶食地接匈奴以北(註)
言其地相接不絶也初漢兩將大出圍單于所殺虜
八九萬而漢士物故者亦萬數(註)物故謂死漢馬死
者十餘萬匹匈奴雖病遠去而漢馬亦少無以復往於
是漢久不北擊胡後數歲滅兩越是時天子巡邊親至
朔方勒兵十八萬騎以見武節(註)見示也而使郭吉
諷告烏維單于(註)伊穉耶之子也曰南越王頭已懸
於漢北闕下今單于能前與漢戰天子自將兵待邊即
不能亟南面而臣於漢(註)亟音居力切急也何但遠
走亡匿於漠北寒苦無水草之地爲單于大怒留郭吉
不歸遷辱之北海上而單于終不肯爲寇數使使甘言
來求和親是時漢東拔濊貉朝鮮以爲郡(註)今郡以
隔絶胡與羌通路又西通月氐大夏以翁主妻烏孫王
以分匈奴西方之援國又北益廣田至眩靁爲塞(註)眩
靁地名在烏孫地而匈奴終不敢以爲言漢使北地
王烏等如匈奴復讇以甘言欲多得漢財物紿王烏
曰吾欲入漢(註)紿誑也見天子面相結爲兄弟王烏
歸報漢爲單于築邸於長安單于特空紿王烏殊無意
入漢數使竒兵侵犯漢邊乃拜郭昌爲拔胡將軍及浞
野侯趙破奴屯朔方以東備胡臨淄(註)臨淄今北海
郡縣人主父偃上書諫曰臣聞怒者逆德也兵者凶
器也爭者末節也夫務戰勝窮武事未有不悔者也昔
秦皇帝任戰勝之威并吞戰國海内爲一務勝不休遂
使蒙恬將兵而攻胡却地千里以河爲境然後𤼵天下
丁男守以北河終不能踰河而北(註)按史記蒙恬傳云
渡河據隂山而偃云不能踰河而北來豈是人衆不
足兵革之不備或其勢不可也又使天下飛芻輓粟起於
黃睡(註)音直瑞切在東萊今文登郡文登縣瑯琊(註)
今郡負海之郡(註)今景城郡地是也轉輸北河(註)
朔方之北河率三十鍾而致一石(註)六斛四斗四鍾
計百九十二石而致一石男子疾耕不足於糧餉女
子紡績不足於帷幕道路死者相繼蓋天下始叛秦也
及至高皇帝定天下聞匈奴聚於代谷之外而往擊之
果有平城之圍高帝悔之乃使劉敬往結和親之約然
後天下無干戈之事故兵法有曰興師十萬日費千金
夫秦常積數十萬人雖有覆軍殺將之功然適足以結
怨深仇不足以償天下之費也伏願陛下熟計之而加
察焉大初三年漢使光禄勳徐自爲出五原(註)今九原
郡地是也數百里築城鄣所謂光禄塞也列亭至盧
朐(註)盧朐山名光禄塞在今新秦郡銀城縣之北也
至且鞮立後爲單于(註)且子餘切鞮丁兮切烏維之弟
兒單于之叔漢既破大宛威振外國單于初立漢使之
不降者路充國等且鞮乃曰我兒子安敢比漢天子漢
天子我丈人行也(註)丈人尊老之稱漢遣中郎將蘇
武厚幣賂遺單于單于益驕漢使騎都尉李陵將步兵
五千出居延北千餘里與單于會合戰殺傷萬餘人兵
食盡匈奴圍陵陵降單于乃貴陵以其女妻之狐鹿姑
單于立侵盜上谷其年復入五原酒泉殺兩郡都尉於
是遣貳師將七萬人出五原貳師遣屬國胡騎二千與
戰單于奔散漢軍乘勝追北至范夫人城會貳師妻坐
巫蠱聞之憂懼大亂敗貳師降單于單于素知其漢大
將貴臣以女妻之尊寵在衞律上自貳師沒後漢新失
大將軍及士卒數萬人不復出兵三歲而武帝崩漢自
深入窮追二十餘年匈奴孕重墮殰罷極苦之(註)孕重
懷妊者也孕落也殰敗也罷讀曰疲極困也苦之心厭
殰曰讀自單于以下常有欲和親計及昭帝即位霍
光輔政徵天下賢良文學士問人疾苦賢良皆言請罷
邊戍去戰鬭尚德義議曰夫匈奴之地廣大而戎馬之
足輕利故利則武卑病則鳥析郡鋒銳而攻罷極少發
則不足以更適多𤼵則不堪甚役役頻則力罷用多則
財乏二者不息而人遺怨此秦之所以失人之心□社
稷也(註)□音殞夫地廣而不得者國危兵驅而陵敵
者身亡是以聖王見利慮害見遠存近今爲縣官計者
莫若偃兵休士厚幣結和親修文德而已若不恤人之
急不計其難弊亡十獲一非文學之所知也大夫曰漢
興以來修結和親所以聘遺單于者甚厚然不爲重質
厚賂之故改節而爲暴害滋甚先帝觀其可以武折而
不可以德懷故厲將卒奮擊以誅厥罪功勲粲然著於
海内藏于記府何論亡十獲一乎夫君子所慮衆庶疑
焉故常人可以觀成不可與圖始此固有司所獨見而
文學不覩也往者匈奴據河山之險擅田牧之利人富
兵強往往爲寇則句注之内驚動(註)今在鴈門郡一名
西徑山也而上郡以南咸城守文帝之時羣入蕭關
烽火通甘泉匈奴西域大宛康居之屬南與羌胡通先
帝推讓斥奪廣饒之地建張掖以西(註)今郡隔絶羌
胡瓜分其國是以西域之國皆爲内臣匈奴斷右臂長
城之南□塞之郡馬牛放縱蓄積布野未觀其計之所
過也文學曰地利不如人和武力不如文德古之致遠
不以地利以人和也百代不奪非以險阻以文德也吳
有三江五湖之難而兼於越楚有汝泉兩棠之固而滅
於秦秦有隴隴有殽塞而亡於諸侯晉有大華九河而
亡於六卿齊有泰山巨海而脅於田常桀紂以天下兼
於亳鎬秦王以六合困於陳涉非地利不固無術以守
之也今釋邇憂遠猶吳不内定其國西絶淮山與齊晉
爭強也越國乘其罷擊其虛使吳任用子胥修德無虐
其衆則勾踐不免爲藩臣何謀之敢虜也夫匈奴之車
器無銀黃絲染之飾素成而務堅無文彩裾褘曲襟之
制覩成而務完男無刻鏤竒巧之事宫室城郭之功女
無綺繡淫巧之制織纊羅紈之作事省而致用易成而
難弊雖無短戟強弓戎馬良弩家有其備人有其用一
朝有急貫弓上馬而已資糧不見案首而支數十日之
食因山谷為城池因水草為倉庫法約而易辦人寡
而易供是以刑省而不可犯指麾而令從嫚於禮而篤
於信略於文而敏於事故雖無禮義文書刻骨卷木百
官有以相紀而君臣上下有以相使也羣臣於百官計
者皆言其易而寔難是以秦欲驅之而反見亡也故兵
者凶器不可輕用也其以強爲弱以存爲亡非一朝爾
大夫詞屈不能對壼衍鞮單于立(註)狐鹿姑之子也諷
爲漢使者言欲和親乃歸漢不降者蘇武馬宏等(註)宏
者前副光禄大夫王忠使西國爲匈奴所遮忠死弘生
得亦不肯降也而侵盜益希遇漢使愈厚欲以漸
致和親漢亦羈縻之其後漢邊郡烽火候望精明匈奴
寇邊者少利希復犯塞宣帝初烏孫昆彌(註)烏孫國謂
王曰昆彌亦曰昆莫復上書言連爲匈奴所侵削願
𤼵國半精兵五萬騎盡力擊匈奴惟天子哀救本始二
年漢大𤼵關東輕銳士選郡國吏治三百石伉健習騎
射者皆從軍遣御史大夫田廣明等五將軍兵十餘萬
騎出塞各二千餘里及校尉常惠使護發兵從西方入與
五將軍兵凡二十餘萬衆匈奴大破死傷而去者及畜
産遠移死亡不可勝數於是匈奴遂絶衰耗其後漢擊
之匈奴不敢取當(註)當者報直也滋欲嚮和親邊境
少事矣
太平寰宇記卷一百九十
