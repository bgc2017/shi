欽定四庫全書
太平寰宇記卷一百
宋樂史撰
江南東道十二
福州
福州長樂郡今理閩縣古閩越地亦揚州之域秦并天
下為閩中即漢高祖立無諸為閩越王國都于此地及
武帝時閩越反因滅之徙其人于江淮間盡虚其地後
有遁逃山谷者頗出因立為冶縣以理之其道蓋以越
王冶鑄為名屬會稽郡尋為東冶縣後漢改為侯官都
尉屬不改後分冶地為會稽郡東南二都尉此為南部
都尉東部今臨海是也吳于此立曲郍都尉主謫徙之
人作船于此晉置晉安郡宋齊因之梁簡文帝封晉安
王即此地陳置閩州後又改為豐州隋平陳改為泉州
因泉山為名煬帝初改為閩州屬建安郡唐武德八年
又為豐州昇置都督府貞觀初置泉州景雲二年改為
閩州都督府閩泉建漳湖五州開元十三年改為福州
依舊都督府仍置經略使二十三年罷漳湖二州督福
建泉汀四州舊屬嶺南道天寳初屬江南東道尋改為
長樂郡乾元元年復為福建福州都督府皇朝為威武
軍節度
元領縣十今十二
閩縣福清連江永泰侯官長溪長樂
古田
永貞閩清寧德懷安(自永貞以下四縣新置)
二縣割出
尤溪(入南劍州)德化(入泉州)
州境
東西五百一十里南北二百三十里
四至八到
西北至東京六千二百里西北至西京六千六百
五里西北至長安七千二百九十五里東南至
大山六十里山外至海貞元略云東至温州水路一
千八百里南至海二百里南至泉州三百七十
里西至大山八十里即虔州雲都縣界北至大
山四十里山外至温州界東南至海一百六十四
里西南至泉州五百里西北至汀州一千二百
里西北至建州七百二十里貞元略云六百里
東北至温州水路一千四百七十八里
戶
唐開元戶三萬四千八十皇朝戶主四萬八千八
百五客四萬五千六百七十
風俗
開元錄云閩縣越州地即古東甌今建州亦其地皆
蛇種有五姓謂林黃是其裔十道志云嗜欲服衣别
是一方
人物
自唐設舉場此州之才子登科者甚衆黃瑾纂為閩
中名士錄
土産
蕉葛茶白籐箱簟扇輕絹絲布
紵布海蛤麩金乾薑蚺蛇膽荔枝乾(今貢)
橄欖笋笴乾白沙糖(今貢)
閩縣舊二十四鄉今十二鄉漢以無諸所都故立縣焉
南臺江在州南九里江闊九里源從建州建陽縣來
昔越王無諸于此臺釣得白龍因號釣龍臺金鏁江
在州西二十里閩中記云昔有漁父垂釣得金鏁見金
牛奔湧漁者急挽至岸牛斷猶得鏁長二尺晉康帝詔
于此立廟其神甚靈九仙山在州東南二里越王九
日燕於此亦曰九日山又俗傳昔有何氏兄弟九人於
此學道上昇故曰九仙山越王山在州北二百五步
即越王無諸舊城也其中有越王井井有金鷄昔有人
見以石投之久而聞聲昇山在州西北一十四里越
王勾踐時一夜從會稽飛來西南地號道士洞舊名飛
山臨海人任敦於此昇仙其跡猶存天寳六載敕改為
昇山方山在州南七十里周迴一百里山頂方平因
號方山山上有珍果唯就食之即可攜出即迷天寳六載
敕改為甘果山長樂山在州東六里越時有神仙騎白
馬來此因名白馬山天寳六載敕改為長樂山蟮溪
在州東二十里源在古峯半其潭有鱔長三丈餘今有
廟為村人祈求之所
侯官縣南二百里元十二鄉本漢縣屬閩越按郡國志
云閩越之地東閩在岐海中西越今建安郡是也東甌
今永寧郡是也漢武元鼎六年立都尉居侯官以禦兩
越所謂東北一尉也長安初置元和三年併侯官縣入
閩縣即觀察使陸淮奏凖省之元和五年復立為縣
螺江在州西北二十五里搜神記云閩人謝瑞少孤于
此釣得一螺大如斗置之甕中每日見盤饌甚豐後歸
忽見一少女美麗燃竈之次女曰我是白水素女天帝
哀君少孤遣妾與君具膳今既已知妾當化去留殼與
君其後瑞常得其米價資其子孫因曰釣螺江閩山
在州一里二百步周迴四里本名烏石山天寳六載敕
名閩山福山在州西水路十八里高二里神仙傳云
董奉侯官人也有宅在山下閩中記云山上有神仙昔
有見者郡國志云上有神人散髮修真人見必獲福因
以名之營頭戍郡國志云即越王無諸置都員浦
郡國志云閩越之地多杉鷄長栖止于杉樹月嶼越
王石輿地志侯官縣南百餘里海邊有月嶼出海蛤海
邊又有越王石常隱雲霧相傳云唯清廉太守乃得見
宋元徽中太守盧愿觀見無隱
福清縣東南一百一十里元十鄉本閩縣之地唐聖歷
二年析閩縣東南之地置萬安縣天寳元年改為福唐
縣朱梁改為永昌縣後周唐光初復舊晉天福初改為
南臺縣後復舊今為福清縣
連江縣東一百六十里元四鄉唐武德六年為閩縣連
江縣南海去縣五里荻蘆山在縣東南三十里先
名九龍山山連石鼓山而來古老傳云秦始皇令掘斷
山脊乃見蘆根一莖長數丈斷之有血因曰荻蘆山
古田縣西北七十里元四鄉唐開元二十九年開山洞
置
永泰縣西南三百五十里元四鄉圖經唐永泰二年置
以年號為縣名按晉記東晉永嘉之亂渡江衣冠士族
多依于此以求安堵當此之時必有縣後人或更改圖
未甚詳悉大妃小妃山在縣東南五十里昔越王葬
二妃于此山鐡鑄蓋以掩之高蓋山在縣西七十里
常有紫雲蓋之因曰高蓋山有水色如金亦曰金枝山
太守陶夔記曰山有石井深三丈石盆廣二丈清淨如
鏡土人徐(闕)登此得仙與東陽趙炳鬭仙術即此處也
長溪縣東北八百里舊十五鄉今五鄉本漢閩縣地唐
武德六年置其年併入連江縣長安二年又置温麻縣
以縣界有温麻溪為名天寳元年改為長溪縣霍童
山在縣西二百五十里高七里岡甚遠山頂一峯如香
爐半山一峯名曰霍童上有壇壇上有石甕盛水雨則
不溢旱亦不竭閩中記云鄧元伯王元甫于此山吞白
霞丹得上昇之法内見五臟山下湧泉味甘如蜜云是
列僊霍童遊處天寳五年敕改為霍童山亦曰游僊山
長樂縣東南一百里舊八鄉今六鄉本閩縣之地唐初
立為常樂縣以長樂縣為名至元和三年省以地併入
福唐即觀察使陸淮奏省之至五年復立縣
永貞縣東北二百十里三鄉唐大中元年割連江縣一
鄉至羅源場至長興四年改為永貞縣洞官山在縣
東北六里自武夷岩前連岡接阜晉祚中興以王氣生
于東南乃詔掘斷山脊皆有血流于羅浮移老君聖像
鎮于洞宫之下四明山在縣西五里其山屹然如削
高列四峯中有古壇生葯絲竹交蔭其上有石井泉甘
如蜜撓之不渾雨之不溢靈異之所也
閩清縣西北一百四十里今二鄉唐貞觀元年割侯官
縣一十里為梅溪場至梁乾元年割侯官縣改為縣
寧德縣東北三百里二鄉唐開成年中割長溪古田兩
鄉置盛德場續改為縣
懷安縣西北四十五里九鄉皇朝太平興國七年割閩
縣敦業等九鄉置懷安縣
南劍州
南劍州劍浦今理劍浦縣按晉書云延平津昔寳劍化
龍之地吳永安三年立為南平縣屬建安郡宋太始四
年廢唐武德三年興延平為軍蓋以居咽喉總要之地
後為永平鎮偽唐保大四年立為延平軍因析沙縣建
安順昌等縣所管交溪上陽員當逐咨芹哨富沙等六
里戶口共成九里為軍額至保大六年昇為建州仍割
古田縣積善頼溪二里共一十一里為浦劍縣又割汝
縣順昌尤溪等縣來屬皇朝太平興國四年割將樂
縣以隸焉西有劍州故名為南劍州
今領縣五
劍浦順昌沙縣尤溪將樂
州境
東西六百二十里南北七百里
四至八到
北至東京三千五百六十五里北至西京三千九
百八十五里東北至長安四千七百一十五里
東至福州古田縣界三百五十里西至建州將樂
縣界二百七十里南至泉州德化縣六百九十里
北至寅仙山一十里其山自古以來北面嶮峻鳥
道不通人過東北至建州一百五十里西北至
小路大山無路東南至古田縣一百三十五里西
南至潭州龍岩縣五百去州界七百三十里戶
舊戶載建州籍皇朝戶主三萬三千八百三十客二
萬二千八百四十
風俗
與建州同
人物(闕)
土産
稻有一十一種
金黍赤鮮白稌先黃金牛青龍虎皮
女兒狹糖黑林先凹
茶有六般
白乳金字蠟面骨子山梃銀子
麻竹可為笋笴
劍浦一十一鄉偽唐保大四年析沙縣建安順昌縣内
交溪上陽員當逐咨芹哨富沙等六里戶口共成九里為
延平軍至保大六年昇為劍州仍以古田縣積善頼
溪兩里共一十一里仍為劍浦縣三溪在州前東溪
西溪南溪合溪流南歸於海自古謂之嶮灘聞猿閣
在州南常有二猿嘗啼于溪之南嶺近有人誤殺其一
後一猿不復啼演仙山在州西北七十里古老傳云
演氏煉丹於此丹竈餘基猶存此山東面亦略通人迹
山中出橘其味甘人有食者就之則可攜之出山則迷
道又有演仙水水出此山當郡城北為大河莫知深淺
下有暗道竇入城流出劍潭居人資之或亢旱而常流
不絶
順昌縣西二百三十里二鄉本建安鄉之校鄉地也吳
永安三年割建安之校鄉置將樂縣又移于將水口置
屬建安郡隋開皇九年與綏城縣同併入邵武之南鄉
屬撫州唐武德四年復立將樂綏城二縣至貞觀三年
又廢東南兩鄉屬建安縣置將水場西北三場割屬邵
武縣置金泉場元和五年依舊復將樂縣額屬建州景
福二年又置將水鎮尋改為永順場復立為順昌縣焉
七臺山在縣西四十八里其山磊落相連莫知其幾
有高峯峭壁動逾千丈山有微雲當雨土人以為候又
有大溪在縣南一里有和春嶺高五十丈嶮峻鳥道至
嶺頭坦平路尋小溪而入其山徘徊掩映謂之徊村四
面皆絶道獨處一村其水自村沙縣疵源水為界又沿
流此嶺頭頓落石崖兩處成瀑布各長十丈其下成石
井深不可測每天欲風雨其水作聲風雨隨其聲大小
也
沙縣西南一百六十里三鄉本古之南平縣餘跡也自
晉武帝時為延平縣屬建州地方乃南平鄉地也至太
元四年廢縣額改為沙戍至唐武德四年為沙縣舊隸
建州至大歷十二年隸汀州洎乾符後土寇亂離漢路
阻隔自興鄉塞本縣崇女鎮將鄧元光移元(闕)縣基于
縣西北鄉外八里内揚簣析置即今理也偽唐隸劍州
紉山在縣西北一百二十里乃龍峽之孤峯上聳三
十餘里周迴二百里山上有松檜竹柘其中有山魅其
形似人而色黑身長丈餘逢人而笑口上唇蓋眼下唇
蓋胷人見亦怪矣或時遺下藤製草鞋長二尺五寸鄉
人所謂山大人又云山魈或野人也爾雅云彿彿如人
披髮迅走食人即此也七朵山在縣前水南山分七
峯踊成石壁岩面生石南青陽盧木等樹春冬長青翠
上有桂花每深秋競發馨香散漫市郭人咸有美色
沙源經縣南二百步其水源出汀州寧化縣黃土嶺至
虔化縣界號曰沙源水水勢懸峻聲殷如雷峻戲如龍
門過縣東一百二十里合邵武將樂溪水至建潭合建
溪南下福州其水灘磧甚多内有九龍夢龍傷龍安龍
三龍長龍馬龍三吾龍五日龍等灘言其嶮峻如龍也
尤溪縣東南二百四十里四鄉按縣理今當延平東南
二百四十里在福州城西北三百三十五里其地與漳
州龍岩縣汀州沙縣及福州侯官縣三處交界山洞幽深
溪灘嶮峻向有千里其諸境逃人多投此洞開元二十
八年經略使唐修忠使以書招諭其人高伏等一千餘
戶請書版籍因為縣人皆悦此源先號尤溪因為縣名
屬福州偽唐保大六年割屬劍州雙髻山在縣北與
沙縣分界有水出此山由建溪東流入古田縣九龍山
下合閩江向北以此披分經二州之界分枝嶺按縣
圖云南北泉州德化縣尤嶺為界嶺上有分枝樹其樹
一枝向南一枝向北以樹枝分二州之界
將樂縣三鄉其地在越已有將樂之名按後漢書云永
安三年析建安之校鄉立將樂縣舊屬閩國晉屬晉安
齊兗州刺史桓崇祖受封於此歷代不改唐元和三年
併將樂縣地以入建安邵武二縣至五年復立縣皇朝
割隸劍州今泉山在縣南二百步蕭子開建安記云
山南枕山溪有細泉出沙彼人以夏中水披沙淘之得
金山之西有金泉祠黎嶺在縣西北三十五里石
帆山在縣東北三十里坤元錄云將樂石似張帆勢山
畔有泉四時皆清澄天階山在縣南二十里建安記
云山下寳華洞洞即赤松子採藥之所洞中有泉有石
燕石蝙蝠石柱石室并石臼石井俗云其井南通沙縣
溪復有乳泉自上而滴人取服之登嶺若昇碧霄故有
天階之號三石山在縣西南一百八十里建安記云
山上有三石一高七百尺一高五百尺一高四百尺其
石色紅白似人形其俗呼為三郎石百丈山在縣北
一百八十里建安記云百丈山鳥道昔越王于上設置
臺榭與撫州南豐縣分界上有古蘭若存鳴鐃山在
縣南一百九十里天欲雨其山有音樂聲梅溪在縣
西北八十里與邵武分界將漢源從西南屈曲數百
里合諸山水同溪入邑界綏安故城建安記云晉隆
安三年又改將樂西鄉置綏安縣隋開皇中併入建武
縣高平苑蕭子開建安記云越王略於將樂野宫高
平苑為越王校獵之所大夫將軍校獵謂之大夫校兵
士校獵謂之子校故將樂有大夫校子校二村後漢此
邑為建安縣之校鄉即其義也越王乘象輅大夫將軍
自執平蓋今又有平蓋村載其鳴鉦鐃故今有鳴鐃山
也自樂野至于遊臺之上相去九十里故風至今好獵
所尚由此來矣
太平寰宇記卷一百
