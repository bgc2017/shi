欽定四庫全書
太平寰宇記卷一百九十八
宋樂史撰
四夷二十七
北狄十
鐵勒
鐵勒之先匈奴之苗裔也種類最多自西海之東依據
山谷往往不絶獨洛河北有僕骨同羅韋幾拔野古覆
羅並號俟蒙陳吐如紇斯結渾斛薛等諸姓勝兵可二
萬伊吾以西焉耆之北傍白山則薛弊部落職乙咥蘇
婆郡曷烏護紇骨也咥干泥護等勝可二萬金山西南
有薛延陀咥勒兒十槃達契等萬餘兵康國北傍阿得
水則有阿咥曷截撥忽比干具海葛比悉何嵯蘇拔也
末渴達等二萬餘旁嶷海東西有蘇路羯三索咽蔑促
薩忽等諸姓八千餘兵拂菻東則有思屈阿蘭北耨九
離伏□(註)烏沒切昏等近二三萬人北海南則有都
波等雖姓氏各别總謂為鐵勒並無君長分屬東西兩
突厥隨水草流移人性兇惡善于騎射貪婪尤甚以寇
掠為生近西者頗為藝植多牛羊而少馬自&KR0691;厥有國
東西征討皆資其用以制北荒當十六國慕容垂時塞
北后魏末河西並云有勃勒部鐵勒蓋言訛也隋大業
元年突厥處羅可汗擊鐵勒諸部厚税歛其物又猜忌
薛延陀等恐為變遂集其魁帥數百人盡誅之由是一
時反叛拒處羅遂立俟利發俟斤契弊歌楞為曷匆真
莫何可汗居貪汙山復立薛延陁内俟斤字也咥為小
可汗處羅既敗莫何始大焉甚得衆心為隣國所憚伊
吾高昌焉耆諸國悉附之其俗大抵與突厥同唯丈夫
婚畢便就妻家待産乳男女然後歸此異也唐史云武
德初有薛延陀契苾回紇都播骨利幹多覽葛僕骨拔
野古同羅渾部思結斛薛奚結阿跌白霫等皆磧北鐵
勒之部内諸部也貞觀二十年既破延陀太宗幸靈州
次涇陽縣鐵勒拔野古同羅僕骨都波多濫葛思結阿
跌契丹溪渾斛薛等十一姓各遣使貢獻因奏延陀可
汗不事大國暴虐無道(缺)能與奴為主以自死敗落烏
散不知所之奴等各有分地不能逐延陀去也歸命天
子願賜哀憐乞置漢官養育奴等太宗既已破延陀欲
遂空漢廷見其使甚悦遣黃門侍郎褚遂良引於縣廨
浮觴積胾以禮之異日召鐵勒等入行宫張樂以宴之
拜為郎將及昭武校尉等官乃降璽書勞其酋長及齎
綾綿等以奬其厚意仍遣與乘輿會於靈州并使右領
軍衞郎將安永壽往報焉十一月至靈州鐵勒諸部俟
斤頡利發等諸姓至靈州者數千人咸請列其地為州
縣又曰願得天至尊為奴等作可汗可汗子子孫孫嘗
為天至尊作奴死無恨於是北荒悉平太宗為五言詩
以叙其事公卿咸請列於石從之二十一年正月鐵勒
回紇俟利發等並仝詣闕朝見太宗親齎以緋黃地瑞
錦及標領袍鐵勒等覩而驚駭以其未嘗聞見捧戴拜
謝盤呌於塵埃中及還蕃太宗御天威殿陳十步樂而
遣之麟德初餘黨復叛乾封元年三月鐵勒道行軍大
總管右武衞大將軍鄭仁泰左武衞大將軍薛仁貴等
破鐵勒之衆於天山初仁泰等將發京内燕以餞之積
甲於殿前令仁貴試之帝曰古之善射能有穿七扎者
卿且射五重仁貴射而徹之帝大驚賞更取甲以賜之
時九姓有衆十餘萬令驍徤數十人逆來挑戰仁貴發
三矢射殺三人自餘一時下馬請降仁貴恐其為后患
並坑殺之更就磧北討餘衆擒其葉護兄弟三人而還
軍中歌曰將軍三箭定天山戰士長歌入漢關是後遂
絶矣
薛延陀
薛延陀鐵勒之别種前燕慕容雋時匈奴單于賀刺頭
率部三萬五千來降延陁蓋其後與薛(缺)雜居因號薛
延陁可汗姓壹利吐氏為強族初蠕蠕之滅也並屬于
突厥而部落中分在鬱督軍山者東屬于始畢在貪汙
山者西屬于葉護其主夷男唐貞觀中遣使朝聘封為
毗伽可汗居大漢之北俱瀹水去長安萬四千餘里后
鐵勒僕骨同羅共擊薛延陀大敗之太宗以其破亡遣
江夏黃道宗左衞大將軍阿史那杜爾為瀚海道安撫
使初薛延陀真珠毗伽可汗遣使請婚太宗許以女妻
之徵可汗偹親迎之禮詔幸靈州與之禮會延陀先無
府藏調斂其國且行萬里既涉沙磧無水草羊馬多死
遂後期太宗于是停幸靈州既而具聘羊馬損耗將半
于是返其使者羣臣或云許以公主妻延陀邊境得以
休息納其職聘不可失信於蕃人宜在速成太宗曰君
等知古而不知今昔漢家匈奴強而中國弱所以厚飾
子女嫁與單于今大國強而北狄弱漢兵千人擊其數
萬延陀所以扶服稽顙恣我所為不敢慢驕者以新得
立為君長雜居非其本屬將倚大國用服其衆彼同羅
僕骨等十餘部落兵各數萬足制延陀所以不敢發者
以延陀為我所立懼中國也今若以女妻之大國子壻
增崇其禮深結黨援雜姓部落更尊服之薛延陀者豈
知恩義微不得意勒兵南下可謂養獸自噬矣吾今不
與其女使命頗簡諸姓部落知我棄之其爭擊延陁必
矣至而延陁奚男死其少子肆葉護殺其兄突利始而
自立自為頡利俱失薛婆多彌可汗以太宗征高麗遂
發兵寇夏州執失思力擊敗之多彌輕騎遁走部内騷
然聞太宗發兵入其界多彌與數十騎后投阿史那尋
為回紇所殺宗族殆盡衆尚五萬立真珠毗伽可汗猶
子咄摩支為酋帥遣使請居鬱督軍山之北乃使兵部
尚書崔敦禮英公李勣就安撫之太宗謂曰叛則擊之勣
等既至咄摩支惶駭潜謀拒戰因縱兵追擊斬首五千
餘級虜男女三萬人后咄摩支入朝拜右武衞將軍延
陀以貞觀初建牙于磧北歷三主凡二十二年為李勣
崔敦禮所滅總章二年延陀部落餘衆擾亂詔發突厥
追討至烏德鞬山大破其黨按四蕃異物志云貞觀二
十一年薛延陀獻疾麏毛如牛角大如䴥
歌邏禄國
歌邏禄國本宇厥之族也在金山之西與車鼻部落相
接薛延陀破滅之車鼻人衆漸大歌邏禄率其下歸之
及高偘之經略車鼻也歌邏相繼來降仍發兵征之及
車鼻破滅歌邏禄模刺婆娑踏實力三部落並詣闕朝
貢
僕骨
僕骨鐵勒之别部習俗與突厥略同在多濫東勝兵萬
餘與仝羅宿敦隣好最居北偏先臣于頡利苦頡利政
亂后附薛延陀唐貞觀中遣使朝貢及延陀之滅也其
大酋婆匐俟利發歌藍伏延詣闕内附
同羅
同羅鐵勒之别部也在薛延陁之北去長安萬七千五
百里戶萬五千俗與突厥略同初臣突厥苦頡利之政
亂太宗時其酋俟利發時徤啜遣使内附中間無文洎
天寳初其酋帥阿步思以萬餘帳來降處之朔方河南
之地給其廪食每費繒絮數十萬段其河曲郡縣倉廪
為之空虚其十年皆叛刦略諸姓部落渡河還漠北尋
為回紇所破黨衆離散阿布思后奔葛邏禄北庭節度
程千里購之以獻戮于京師
都波
都波鐵勒之别種也南去回紇十三日行分為三部自
相統攝結草為廬無牛羊不知耕稼土多百合草取其
根以為糧兼捕魚射獵為食而衣貂鹿之皮貧者緝鳥
羽以為服婚姻富者以馬貧者用鹿皮以為聘禮死亡
以木櫃乘尸置山中或懸於樹上送葬哭泣略與突厥
相𩔖莫知四時之候國無刑罰偷者倍征其賍前代未
通中國聞骨利幹來通唐貞觀二十一年遣使朝貢
拔野古
拔野古亦鐵勒之别部也在僕骨東境勝兵萬餘口六
萬人其地豐草人皆殷富其酋俟利發屈利矢貞觀二
十一年舉其部來降其地東北千餘里曰康干河有松
木入水二年化為石其色青國人有居住其人謂之康
干石其松為石以后仍似松文人皆能著木脚水上逐
鹿以耕種射獵為業多好馬又出鐵風俗與鐵勒仝言
語稍别
多濫葛
多濫葛在延陀東界居近仝羅水勝兵萬人自古未通
中國其大酋俟斤多濫葛共率所部朝見
斛薛
斛薛鐵勒之别部也在多濫葛北境兩姓合居勝兵七
千
阿跌
阿跌亦鐵勒之别部也在多濫葛西北勝兵千七百隋
代號訶咥部是也遷徙無常所
契苾羽
契苾羽在多濫葛南境兩姓合兵二千
鞠國
鞠國在拔野古東北五十日行其國有樹無草但有地
苔無羊馬家畜鹿如中國牛馬使鹿牽車可勝四人衣
鹿皮食地苔聚木為屋尊卑共居其中
榆□國
榆□國在鞠國東十五日行其土地寬大百姓衆多風
俗與拔野古同少牛馬多貂鼠骨咄也
大謨國
大謨國在鞠國之北多羊馬人極長大長者至丈三四
尺聞其國云北有骨師國與大謨接戶萬五千勝兵三
萬自鞠國以下並是唐貞觀三年朝貢使至
白霫國
白霫國匈奴之别種也在拔野古東與靺鞨為隣勝兵
萬人並臣於頡利習俗與突厥同唐貞觀二十一年朝
貢使至列其地為寘顔州即以酋長為刺史先是太宗
平突厥其番望子弟授以侍衞之官沙漠之人素愛
錦罽太宗既招來遐域特賜其所好者因錦文所用舊
縷而錯綜其色花葉翔走事各殊形每頒賜其酋長大
為榮寵顯慶五年以酋長李舍殊為居延都督舍殊死
以其弟厥都為居延都督自後無聞焉
庫莫奚
庫莫奚聞於后魏及后周其先東部鮮卑宇文之别種
也初為慕容瘣所破遺落者竄匿松漠之間其地在金
柳城郡之地其俗甚不潔而善射獵好為寇掠后魏之
初頻為寇盗及突厥興而臣屬之后稍強盛分為五部
一曰辱紇主二曰莫賀弗三曰契箇四曰木昆五曰室
得理饒樂水北即鮮卑故地一名洛環水蓋饒樂之訛
也每部置俟斤一人為其帥隨逐水草頗同突厥死者
以葦薄裹尸懸之樹杪其后欵附至隋代號曰奚自突
厥稱蕃之后亦遣使入朝其部落在金柳城郡東北二
千餘里唐景雲元年其酋領李大輔遣使朝貢開元五
年大輔入朝封為饒樂郡王授左金吾衞員外大將軍
詔封外生女卒氏為固安公主以妻之其年大輔與契
丹首領李失活請于城復置營州制曰可以八年大輔
卒弟魯蘇立襲其兄官爵仍以固安公主為妻時魯蘇
牙官塞默羯謀害蘇魯翻歸突厥公主密知之遂誘設
宴執而殺之上嘉其功賞賜累萬公主嫡母妬主榮寵
乃上書云主實庶人此實欺罔稱嫡請更以所生嫁與
魯蘇上怒令與魯蘇離婚封成國公主女韋氏為東光
公主以妻魯蘇十四年改封魯蘇奉誠王后為契丹衙
官可突於所脅走投榆關移其部于幽州界内别置部
落安置天寳五年封其王沙國為昭信王仍授饒樂都
督自大歷之后朝使繼至十一年四月幽州奏破奚六
萬餘衆又至元和元年六月其王饒樂府都督襲歸誠
王梅落來朝加檢校司徒放還蕃三年以奚首領索低
為左威衞將軍同正同充檀薊兩州遊奕兵馬使仍賜
姓李至八年遣使朝貢十一年貢名馬爾后每歲朝貢
不絶或歲中三至故事常以范陽節度使為押奚契丹
兩蕃使自至德后其蕃臣檀封壤朝廷優容之彼務自
完斥候益謹不生邊事故二蕃少為寇每歲朝賀嘗遣
數百人至幽都則選其酋渠五十人赴闕引見麟德殿
賜以金帛遣還其餘皆駐而館之率以為常
四至
其部落多居在營州東北二千餘里
土俗
隨水草畜牧死者即以葦薄裹尸懸之樹杪
太平寰宇記卷一百九十八
