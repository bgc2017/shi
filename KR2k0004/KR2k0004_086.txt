欽定四庫全書
太平寰宇記卷八十六
宋樂史撰
劍南東道五
果州
果州南充郡理兆充縣地禹貢梁州之域春秋及戰國
時為巴子國秦二漢並屬巴郡即安漢縣界也亦為充
國之地三國志云劉璋初分墊江已上置巴郡理此縣
建安六年璋改巴郡為巴西郡徙理閬中今郡在嘉陵
江之西後魏平蜀于此州北三十七里石苟垻置南宕
渠郡其縣亦移就郡理晉于此立巴西郡宋齊因之不
改隋開皇初郡廢以縣屬龍州仍移縣理安漢城十八
年改安漢為南充縣唐武初猶為隆州地至四年分隆
州之南充相如二縣置東州以郡南八里果山為名又
置西充岳池二縣萬歲通天二年分南充相如二縣置
岳池縣天寳元年改為南充郡乾元元年復為果州大
歷四年改為充州十年復為果州皇朝乾德六年割岳
池縣屬廣安軍
元領縣五今四
南充西充相如流溪岳池入廣安軍
州境
東西二百四十五里南北未詳
四至八到
東北至東京三千一百三十里東北至西京二千
七百一十里東北至長安一千八百五十里東
至渠州二百八十里南至合州水陸相兼三百里
北至閬州三百里東至廣安軍岳池縣界西
南至遂州一百七十五里東北至蓬州二百一十
里西北至閬州封山鎮界一百三十里
戶
唐開戸四萬一千三百皇朝戸主二萬三千二百
四十九客六千六百三十七
風俗
與閬州同
人物
陳禪字紀山安漢人為司隸校尉龔調字叔侯安
漢人為荆州刺史陳壽字承祚安漢人為著作郎
撰三國志閻纘安漢人獨哭張華
土産
巴戟大黃貢絲布雞父草(五月採)山大豆(八
月採)
已上二藥本草無名山大豆療急風寒雞父草治
婦人因産破血
南充縣元二十二鄉本漢安漢縣地屬巴郡宋于安漢
城置南宕渠郡隋開皇十八年改安漢為南充縣以古
充國為名果山在州西八里層峰秀起松柏生焉郡
因山為名車騎崖郡志云馮車騎後漢為將于北䥴
崖刊石十有餘處是車騎將軍馮緄所治處也故後有
斯名昆井益州記云南充縣西六十里有大昆井即
古之鹽井龍城山盤曲如龍絶壁如城朱鳳山在
州十里高一百七十二丈週迴二十里昔有鳳皇集因
置山鳳觀今存大斗溪在邑界嘉陵江在州東二
百步自相如縣界入流南克界南流至合州漢初漢界
謝真人祠唐書真元十年謝真人名自然於縣界金
泉紫極宫白日上昇郡郭是夕有紅霓雲氣之狀真輕
舉萬目之所覩焉
西充縣州西九十五里元一十鄉本南充縣地唐武德
四年以南充之地繁闊故析西北之境以立此縣故曰
西充取後漢西充縣為名西充山縣以此為名西
溪水在縣西源出崇禮市山亞夫山在縣東與縣城
相倚雙圖山在縣東十里
相如縣東北八十五里元十鄉亦巴西縣地梁太監六
年置相如縣兼立梓潼郡于此至後周郡廢而縣存即
漢司馬相如所居之地因以名縣其宅今為縣治漢
司馬相如宅故居縣二十里周地圖記云水地有相如
坪相傳云相如别業在此宅右西濱漢水藂薄鬱然其
基名相如琴臺高六尺周四十四步龍角山在縣東
高三百丈從蓬州岳池縣界西來雞卸神祠益州記
云雞卸神在相如縣以神在雞卸溪側故為祠號西
漢水酈道元注水經云縣有漢車騎將軍馮緄桂陽太
守李溫塜二子之靈常以二月還水漢暴長郡俗于水
土祭之嘉陵江在縣東二百步
流溪縣西南八十五里元七鄉本漢南充縣地唐開耀
元年析南充縣置於溪側因名曰流溪縣龍城山在
縣東六十里與石梯山相連其形盤曲如龍絶壁如城
焉流溪水在縣東北四十步源出遂州方義縣界下
至當州北流向東迤邐入嘉陵江賴即溪瀨猿溪二
溪並從遂州方義縣來
閬州
閬州閬中郡今理閬中縣禹貢梁州之域春秋時為巴
國之地按華陽國志巴子後理閬中秦為巴郡地後漢
建安六年劉璋改巴郡為巴西郡自後漢移理于此蜀
將張飛曾為此郡太守至李雄之亂巴郡荒蕪太守理
無定處宋元嘉八年復于此城立北巴西郡宋末除北
字齊不改按地形志云閬中居蜀漢之半當東道要衝
今郡城之右之閬中城梁天監中又于此立東梁州及
巴北郡西魏廢帝二年平蜀改為隆州取其連崗地勢
高隆為郡名後魏典略云此州故有隆城堅隆因置隆
州尋又立盤龍郡以郡中有盤龍崗為名隋開皇中郡
廢而州存兼改閬中為閬内縣大業初州廢併其地入
巴西郡唐武德元年改為隆州領閬中南部蒼溪南充
相如西水三城奉國儀隴大寅十縣其年又立新井思
恭二縣四年以南充西水屬果州儀隴大寅屬蓬州又
置新政縣七年又以奉國屬西平州貞觀元年還以奉
國來屬又省思恭入閬中縣先年元年避元宗諱改為
閬州取郡西南閬山為名天寳元年改為閬中郡乾元
元年復為閬州按十道錄云果閬二州貞觀中屬劍南
道開元中又屬山南道天寳中屬劍南道乾元中又屬
山南道若據地勢言之且嘉陵江既在劍門之外流歷
果閬合三州而合涪江且三州同是漢巴郡之地以山
川論定合屬山南道後唐天成四年外為保寧軍節度
皇朝改為安德軍
領縣九
閬中晉安新井蒼溪新政西水秦國
南部岐坪
州境
東西二百四十九里南北二百六十三里
四至八到
東北至東京二千九百六十里東北至西京二千
四百一十里東北至長安一千五百五十里東
至蓬州三百里西至劍州三百里北至利州二
百九十里東北至果州三百六十四里西南至
遂州二百七十里西北至梓州二百一十五里
西北至劍州二百里東北至巴州二百八十里
戶
唐開元戸一萬八千二百皇朝戶主二萬一千七
百四十六客二萬二千二百三十四
風俗
與果州同
人物
譙隆字伯司閬中人景帝時為上林令武帝欲廣園
囿隆固諫遷成臯令洛下閎字長公閬中人隠于
洛亭武帝徵待詔太史改造太初歷閎曰後八百歲
此歷差一日當有聖人出定之
土産
獠布當歸重蓮綾絹
段氏蜀記云果閬二州絹長十五丈重一斤其色目
鮮白
閬中縣舊四十八鄉今十二鄉本漢舊縣華陽國志云
周順王五年秦惠王文遣張儀司馬錯伐蜀因取巴王
以歸分其地為三十一縣此城為閬中縣閬水迂曲經
其三面居其中蓋取為縣名僊穴山在縣東北十里
周地圖記云靈山峰多雜樹昔蜀王鱉靈帝登此因名
靈山山東南有五女擣練石山頂有池常清有洞穴絶
微有一小徑通舊靈山天寳六年勅改為僊穴山嘉
陵水又名西漢水又名閬中水周地圖記云水源出秦
州嘉陵因名嘉陵經閬中即閬中水閬中山其山四
合于郡故曰閬中按名山志云閬中山多僊聖遊集焉
盤龍山李膺益州記云閬中盤龍山南有一石長四
十丈高五尺當中有戸及扇若人之掩戶古老以為玉
女房閬中亦曰閬江亦曰渝水按譙周三巴記云閬
中有渝水賨人銳氣喜舞故高祖樂其猛銳數觀其舞
使樂人習之故樂府中有巴渝舞即名因斯地始彭
道將池郡國志云彭道魚池在州面南四夷述云州東
南池東西二里約五里州城西帝十里有郭池州約五
十畆二池與漢志注相符充國故城西南九十四里
即今新井縣東北二十八里充國故城是也其城東北
去州六十里李雄亂后其城荒廢張飛塜在刺史大
廳東二十步高一丈九尺
新井縣西南九十里元一十九鄉本漢充國縣地唐武
德元年割南部普安兩縣置縣界頗有鹽井因斯立名
西水北自普安縣入南流經縣東又東南入南部縣
晉安縣西七十里舊十二鄉今十鄉本閬中縣地晉立
巴郡于閬中析此置晉安縣按四夷縣道記云梁于此
置金遷戍周閔帝改為金遷仍置為安晉城西水三縣
以屬焉郡理晉安隋開皇三年罷郡仍省晉安縣自今
縣東十四里移晉安縣于晉城舊理唐武德元年改晉
城為晉安縣即今理也忠山在縣東五里西水上
源由京兆水西自西水縣界流入東南新井縣界
新政縣東一百四十里依舊十鄉本漢充國縣地唐武
德四年割相如南郡二縣置新城縣後以隠太子諱改
名新政龍奔山在縣東二十六里嘉陵江在縣東
十里南流西水在縣東三十五里南流入嘉陵總
角山在縣東南六十里山峯如女郎之總角
蒼溪縣東南五十七里依舊十三鄉本漢閬中縣地後
漢永元中于今縣北巴岳山側置漢昌縣宇文周以縣
屬閬州四年移理曲肘州今縣即是也十八年改漢昌
為蒼溪縣因縣界蒼溪谷為名雲臺山一名天柱山
在縣東南三十五里高四百丈上有百里有魚池宜五
穀無惡毒可度灾周地圖記云漢末張道陵在此學道
使弟子王長趙昇投身絶壑以取仙桃長等七試已訖
九丹遂成隨陵白日升天白鶴山在邑界嘉陵江
在縣東一里東南流入東水一名宋熙水西北自利
州界來流南經縣東四十里又東南流入閬中縣界
西水縣西一百二十里依舊十五鄉亦閬中縣地梁大
同中于今縣西北三十五里置掌夫戍後魏廢戍後周
閔帝元帝改為西水縣以界内西水為名大業元年移
於今理掌天山在縣西北三十五里西水北自劍
州來界東南入晉安縣界
奉國縣東北九十四里舊一十五鄉今四鄉本漢閬中
縣地屬巴郡梁武帝如於此立白馬義陽二郡後魏恭
帝二年廢義陽郡改為奉國縣屬白馬郡始因此地附
於魏故以奉國為名隋開皇三年罷郡以縣屬閬州
方山在縣西北三十五里和溪水一名護溪水自利
州義清縣界流入南流經縣東又南入閬中縣界天
目山在縣東十五里又名大溪洞葛仙宫公修道之山
赤烏七年勅置集靈觀先天二年改名天目觀中和三
年改為福唐觀
南郡縣東南七十里舊十四鄉今十二鄉亦充國縣城
梁於此置南部郡後周閔帝元年罷郡立南部縣屬盤
龍郡以地居閬中之南改曰南郡隋開皇三年罷郡以
縣屬閬州九子山又一名九隴山在縣南七十里
嘉陵江在縣東南一里東南流西水在縣西南十里
入東南流
岐坪縣東北一百二十里依舊四鄉本漢葭萌縣地屬
葭萌為漢壽晉又改為壽晉宋分壽晉於此立宋安縣
屬宋熙郡後魏廢帝三年改宋安為岐坪隋開皇三年
罷郡以縣屬利州開元二十三年割屬閬州岳陽山
在縣東一十五里陽門山在西二十里東水北自
利州允州縣界流入南流流經縣鑿水在縣東北四
十五里源自利州葭萌縣界南流經縣入蒼溪縣界合
東江水
太平寰宇記卷八十六
