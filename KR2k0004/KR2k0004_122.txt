欽定四庫全書
太平寰宇記卷一百二十二
宋樂史撰
江南西道二十
思州
思州寧夷郡今理務川縣春秋時楚地自戰國以后土地與
黔中同晉陷蠻夷無復郡縣至後周方得其地未為郡縣隋
初其地屬清江郡至開皇十九年于此置務川縣屬庸州庸
州即今黔江縣是也大業三年廢庸州以縣屬巴東郡唐武
德元年招慰使冉安昌以務川當牂牁要路須置郡以撫之
復于縣理置務州領務川涪川扶陽三縣至貞觀元年以廢
夷州之伏遠寧夷思義高富明陽丹川六縣廢思州之丹陽
城樂感化思王多田五縣來屬其年省思義明陽丹川三縣
二年又省丹陽一縣四年改務州為思州以界内思卭水為
名其年以涪川扶陽二縣割入費州八年又以多田城樂二
縣割入費州又廢感化縣十年又以高富縣割入黔州十一
年又省伏遠縣但領務川思王寧夷三縣開元二十五年
以寧夷縣屬夷州天寶元年改為寧夷郡乾元元年
復為思州
元領縣三
務川思卭思王
州境
東西(闕)南北(闕)
四至八到
西北至東京四千三百七十里西北至西京三千
九百五十里西北至長安取江陵府路三千九百
三十五里取萬州路二千八百五十里東至溪
州三百里南至費州水路四百里南至涪州
五百里西至夷州六百里北至黔州二百八十
七里水路三百五十里東南至錦州常豐縣五百
里東南至辰州麻湯縣一千六百里西南至夷
州都上縣五百四十里西北水路至黔州三百一
十里東北至黔州江縣一百九十里
戶
唐開元戶一千五百九十九皇朝管戶(闕)
風俗
同黔中地在荒徼之外蠻獠雜居言語各異
姓氏
(闕)
人物
(闕)
土産
元貢朱硃水銀茶常賦蠟
務川縣二鄉漢酉陽縣地屬武陵郡隋朝招慰置務川
縣唐武德元年招慰使冉安昌以務川當牂牁要路請置
州貞觀八年改為思州以思卭水為名思唐山在州
東四里南連河只水北枕内江水白茶水在州東務
一百七十里北接黔州黔江縣暗山在州西二百八十
里接夷州寧夷縣其山常雨霧昏暝故曰暗山巴江
水出西南牂牱界經費州從當州西過河只水在縣
東二十里河只者獠之姓名羅多水在縣東八十里
羅多者獠之姓名河渝水在州北十九里自尞山流
水都來水在縣西北二百五里從寧夷縣來
思王縣南水路三百里三鄉唐武德三年置屬思州貞
觀元年改屬務州四年還思州守慈山在州南三百
五十里接費州多田縣東臨内江水慈頭灘思王山
在州西南三百七十里與費州浮陽縣分界本名龍門
山改名思王山思卭山在縣東南連思卭思卭水
在州南三百里出思卭山流入内江
思卭縣東南三百九十里四鄉唐開元四年招集生夷
獠以置按縣道四夷述云此邑最僻遠東至溪州三亭
縣四百五十里東南至錦州常豐縣二百里無黨山
在縣西十里四面懸絶都來山在縣東二十五里接
錦州常豐縣都渡山在縣東至錦州涪浦縣北聯
溪州三亭縣思卭水本出錦州洛浦縣界經本縣四
十步至思王縣流入内江水
南州
南州南州郡今理南川縣禹貢梁州之域周省入雍戰
國時為巴國之界秦則巴陵之地漢為江州之境唐武
德二年割渝州之東界地置州領隆陽扶化隆巫丹溪
靈水南川六縣三年又改為僰州四年又改為南州貞
觀五年又置三溪縣七年又置當山嵐山歸德汶溪四
縣八年又廢當山嵐山歸德汶溪四縣十一年又廢扶
化隆巫靈水三縣先天元年改隆陽為南川縣天寶元
年改南州為南川郡乾元元年復為南州又按九州要
記云僰溪生獠招慰以置之即此郡也
元領縣二
南川三溪
州境
東西(闕)南北(闕)
四至八到
東北至洛京四千二百二十里東北至長安三千
一百六十里東至渝州界丹上山六十里南至
溱州界五十里西北至黔州四百里水路一千里
北至渝州江津縣二百三十里東至溱州界三百
五十里西至波汀州八十里西南至溱州七十
里東北至渝江五十里
戶
唐開元戶四百四十三皇朝戶(闕)
姓氏(闕)
人物無
風俗
與渝州同
土産
象牙犀角斑布
南川縣五鄉漢江州縣之地漢書地理志江州縣屬巴郡
自漢迄齊仍為江州之地周閔帝元年改為江陽縣其
地仍屬不改隋開皇三年改江陽為江津縣其地又屬
唐立郡于此又改隆陽後避諱改為南川縣羅緣山
在縣南十二里僰溪水南自廢丹溪縣來此流經縣
東南四十里又北入渝州江津縣界廢丹山縣在縣
東南三十里按武德二年于丹溪水曲置因以為名又
有盈山在廢縣東七十六里
三溪縣東二百十三里三鄉唐貞觀五年置按縣地有
僰溪東溪葛溪三溪水合流因以為名其縣理城俗名
石城甚高險僰溪水在縣西北入蜀江
西高州夜郎郡今理夜郎縣州即同夷古山獠夜郎國
之地按九州志云夜郎自古非臣服之國昔漢武帝開
拓南邊始置夜郎縣屬牂牱都慰居之八郡志云夜郎
之西垂去郡四百里司馬相如所開之處後漢書曰夜郎
之西臨牂牁江江廣百餘步足以行船唐蒙發蜀卒治
道自僰道抵牂牁江即此土地十三州志云牂牁者江中
山名晉永嘉二年分牂牁置夜郎郡兼置克州唐貞觀
十七年廓僻邊夷置播州鎮后因川中有隆珍山乃
以鎮為珍州取山名郡也長安四年又改為舞州開元
十三年改為鶴州十四年復為珍州皇朝乾德四年刺
史田遷上言自給賜珍州郡州名已來連遭火災乞改
州名因改為高州尋以嶺為高州加西字
元領縣四
夜郎麗皋榮德樂源
州境
東西(闕)南北(闕)
四至八到
東至東京(闕)
西北至西京四千三百三十五里西北至長安取
江陵府路四千五百五十五里取開州路三千四百
七十里東南至播州三百里正北微東至夷
州二百里西南至(闕)
北至溱州二百四十里西接獠夷界
戸
唐開元戶二百六十三
風俗
其俗多雜生獠言語或通
土産
貢金及象齒
夜郎縣二鄉唐武德二年以梓潼縣為充州與牂牁同
置開元十五年改為夜郎縣
麗皋縣二鄉
榮德縣
樂源縣
以上三縣皆唐貞觀十六年開山洞分夜郎之地
以置其縣並在州側近或十里或二十里隨所畬
田處為寄理移轉不定其所
溱州
溱州溱溪郡今理榮懿縣土地所屬與夷州同唐貞觀
八年開招南蠻至十六年置溱州及榮懿扶歡樂來三
縣咸亨元年廢樂來縣天寶元年改為溱溪郡乾元
元年復為溱州
元領縣二
榮懿扶歡
州境
東西(闕)南北(闕)
四至八到
東北至洛陽四千二百九十里
東北至長安三千四百三十里
正南微東至珍州二百里北至南州二百七十里
東至涪州賓化縣接界山險不通無數
西與瀘州合江縣接界
東北取珍播夷路至黔府一千三百里
戶
唐開元戶八百九十二
風俗
土産
文龜斑竹象牙(入貢)
榮懿縣四鄉唐貞觀十六年與州同置以領獠戶
扶歡縣西南五十里一鄉唐貞觀十六年與州同置以
縣東扶歡山為名
牂州
牂州牂州郡今理建安縣按其地即與播州同漢武帝
時唐蒙因上書說武帝以竒制越誠以漢之強巴蜀之
饒為置吏甚易許之唐武德二年立充州因是置鄱牂
等郡焉按梁氏十道志云在開元初猶有此郡後之郡
國記錄乃無此州之名
元領縣三
建安賓化新興
州境
東西(闕)南北(闕)
四至八到
東北至西京六千二百三十七里西南至(闕)
東北至長安五千六百三十七里
戶
天寶領戶二萬二千八百四十九
風俗
土産
熊羆狐狸之皮隔織麝香
建安縣三鄉漢牂牁郡也國志云京西南五千六百三
十七里即牂牁是也高運山石門山四十九頭
山木瓜山右牂牁郡城華陽國志云牂牁郡上黨
天井故多雨潦今有古城在郡西即漢未伏之時所保
于此石潼關華陽國志云且蘭縣西南有地名石潼
關柱蒲關漢書云牂牁郡有柱蒲關
賓化縣
新興縣
已上三縣並唐武德中因州置
莊州自古與夷珍等郡地同漢武始闢西南夷即此為
犍為牂牁郡地後漢吳霸為郡守有善政至今人猶祠
之號為侯神隋平陳分牂牁郡立南夀州貞觀中改為
莊州隸黔州中天授三年升為都督府統三十六州或
因楚威王時有莊蹻將甲士二萬人入牂牁故取莊為
州名按開元十道記云有此郡額後之志錄則廢之州
境四至戶口人物俗産貞觀以來誌記並不述
元領縣八
石牛南陽輕水多樂樂安
石城新安賓化
已上八縣皆貞觀已來相次建置永徽已後並省
琰州
琰州與莊州仝置
元領縣五
武侯望仁應江始安東南
已上五縣皆唐貞觀中置永徽已后并省
沅州
沅州潭陽郡今理龍標縣禹貢荆州之域戰國時楚黔
中地秦置黔中郡其地又屬焉舞陽縣地屬武陵郡盛
宏之荆州記云舞陽縣北拒天門溇中縣南極郡陽武
㟠縣西接寧州牂牁在舞水之隂隋文帝開皇九年平
陳省入辰溪縣荆州記云舞陽有詹辰新豐二縣其
烏滸萬餘家噉蛇鼠之肉能鼻飲唐貞觀八年分辰州
龍標縣置巫州其年置夜郎浣溪舊唐志為渭溪思
徵三縣九年廢思徵縣天授三年風俗使右肅政臺御
史席元明奏巫山不在州界請為沅州分夜郎置渭溪
縣長安二年割夜郎渭溪二縣置舞州先天二年又置
潭陽縣開元十三年改沅州為巫州天寶元年改為潭
陽郡乾元元年復為巫州
元領縣二
龍標沅溪
四至
東北至西京五千八百三十里
東南至長安三千一百五十八里
戸
天寶戶五千三百六十八口二萬二千七百三十八
風俗
有烏滸之民噉蛇鼠之肉
土産
朱砂
龍標縣州理溪武陽縣地五溪之境屬武陵郡後漢省
入辰陽又為辰陽縣地晉武太康中復置武陽縣隋平
陳置辰州又屬焉
浣溪縣漢鐔成縣唐貞觀八年置取縣界沅溪水為名
浣溪又名傍流水西南自獠界流入夜郎縣漢武陽
縣地屬武陵郡後漢省入辰陽又為辰陽之地砂窟
朱砂井小不及辰溪者舞陽水出故且蘭縣郡國志
云龍標有小酉山武陽山有美人每土人聚即來人衆莫
能辨惟脚指向後而踵向前以刀斧斬之不死惟以杉
木為刀擬之即去
充州
充州故夜郎侯邑牂牁都尉居之屬牂牁南中八郡悉
夜郎之西垂去郡四百里是司馬相如首開之處漢書
曰夜郎者臨牂牁江江廣一百餘步足以行船云唐蒙
𤼵巴卒治道自僰道抵牂牁土地十三州志牂牁者江
中山名也晉懷帝永嘉五年分牂牁置夜郎郡
元領縣四
梓潼底水思王思渝
業州廢
業溪龍溪郡今理峩山縣長安四年分沅州二縣置舞
州開元十三年又改為業州天寶元年改為龍溪郡乾
元元年復為業州
元領縣三
峨山渭溪梓薑
四至
東北至洛京三千九百里
東北至長安四千一百九十七里
戸
舊管戶一千六百七十二口七千二百八十四
風俗
土産
已上與沅州同
峩山縣唐貞觀八年置夜郎縣屬巫州長安四年置舞
州開元二十年改夜郎為峩山縣
渭溪縣天授二年分夜郎置屬沅州長安四年改屬業
州
梓薑縣舊于縣置充州天寶三年以充州荒廢以梓薑
屬業州其充州為羈縻州
太平寰宇記卷一百二十二
