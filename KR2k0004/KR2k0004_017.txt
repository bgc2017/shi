欽定四庫全書
太平寰宇記卷十七
宋樂史撰
河南道十七
宿州
淮陽軍
漣水軍
宿州
宿州符離郡今理符離鄉徐州之域為沛地按唐史元
和四年正月以徐州符離之地南臨汴河有埇橋為舳
艫之會襟帶梁宋運漕所歷防虞是急乃以符離蘄縣
并泗州虹縣三邑立宿州取古宿國為名九年又割亳
州之臨渙屬焉遂為上州仍屬徐泗等州觀察使太和
三年三月徐泗觀察使崔郡奏頃以蔡孽未平遂割三
縣拜徐州兵一千四百人權置宿州阨其奔軼事關備
禦非務便人今寰宇無虞封析罷警權創支郡理合併
徐州其宿州請却廢三縣各還本州勅依至太和七年
勅復置仍移于埇橋置即虹縣之地後復移理符離即
今郡理也皇朝開寶元年升為保静軍節度
元領縣四
符離虹縣蘄縣臨渙
州境
東西三百五里南北三百一十一里
四至八到
西北至東京六百三十里西北至西京一千二十
里西北至長安一千九百四十里東至泗州三
百三十里西至亳州永城縣一百五里西至夀
州夀春縣二百五十里北至徐州一百四十里東
南至濠州一百九十八里東北至下邳縣二百
三十里西南至濠州城父縣二百九十九里西
北至徐州蕭縣一百一十里
戶
唐開元戶具徐州元和戶八千六百七十六皇朝管
戶主一十一萬二千五百四十二客一萬四千六百
九十三
風俗
同徐州
人物
桓榮沛國龍亢人趙孝弟禮為賊所得孝自縳云
禮廋孝肥朱浮沛國人桓譚沛國相人相縣在
符離西北帝好䜟譚對曰臣不讀䜟書魏武帝沛
國譙人嵇康嵇喜俱譙人劉伶沛國人
土産
絹貢
符離縣舊二十鄉今十鄉本秦舊縣也漢書陳涉傳曰
涉初起兵有符離人朱雞石然則漢前已有符離故為
秦縣也漢縣沛郡以縣隸譙縣晉武帝以為沛國封獻
王又為斛城縣高齊天保七年復為符離縣移於古符
離城内爾雅芫符離以地多此草故取名矣隋大業二
年移於朝解城唐貞觀元年移于朝城西南七十里
竹邑城元和四年于縣置宿州以縣隸焉定陶山在
縣北四十里魏地形志濟陽郡有定陶縣在山下因為
名汴河在縣南一百步睢水在縣北二十里注水
經云睢水出梁郡鄢縣經竹邑城是也新城在縣西
一百三十一里北齊武平七年後置睢南郡于此西一
百步置符離縣隋開皇年廢靈璧城在縣西北八十
里漢書齊義曰靈璧故小城也在彭城南楚擊漢軍至
彭城項羽以精兵三萬出胡陵至徐州蕭縣在靈璧東
睢水上大破漢軍睢水為之不流北陵城在縣東北
一百八十里漢書地理志陵縣故屬泗水國輿地志有
陵縣太康地志云屬下邳晉武帝以南有廣陵故曰北
陵閔子騫冢在縣東北九十里相山碑在縣西北
九十里相山南按碑辭云晉武帝太康五年縣令有國
諸侯祀界内山川時相山屬沛國令郭卿云相山主應
房心之星能興雲雨會天旱祈雨即應乃建廟刻石紀
名曰巍巍相山盤紆穹崇上應房心與天靈沖興雲播
雨稼穡以豐唐永徽元年立
虹縣東南一百五十六里舊十鄉今三鄉漢縣屬沛郡
按輿地志云堯封夏禹為夏伯邑於此即天子位徙都
陽翟漢為夏邱縣屬沛國北齊改為夏邱郡後周大象
中改為晉陵郡隋開皇三年復為夏邱縣屬仁州唐武
德四年于故城縣置虹縣屬仁州貞觀八年廢仁州為
虹縣以隸泗州元和初立宿州于此後理符離朱山
在縣東北三十里魏地形志潼縣在朱山即會稽朱買
臣之舊里也潼水在縣西三百步酈善長水經云今
潼水自萬安湖南流隋大業元年開汴河斷潼水故
虹城在縣南一百里漢虹縣也漢地理志虹屬沛郡魏
初屬汝陰郡僮城在縣東北七十里漢時僮縣也地
理志僮隸臨淮濠城在縣西南七十八里即漢洨縣
也屬沛郡垓下洨縣之聚落名潼都城在縣北一百
二十里即漢取慮縣屬臨淮後漢書楚王英都徐州光
武三十年以臨淮之取慮益楚國是也垓下在縣西
五十里漢兵圍項王于垓下大敗之有廟在縣西五十
里赤坎故城在縣西南一百九十五里天監八年置
赤坎戍大同二年廢戍置仁州唐武德四年廢相城古相
土所居後因名之宋共公自睢陽徙都此城唐離縣在
今縣西北諸陽故城隋置諸陽縣後廢朝斛故城
隋符離縣理廣濟渠唐開元二十七年河南採訪使
齊澣以江淮運漕經淮水波濠有沉溺之憂遂開廣濟
渠下流自虹縣至楚淮隂縣北十八里合于淮踰時軍
功水流峻急行旅艱阻旋停廢却由舊河也
蘄縣南三十六里舊十七鄉今七鄉本秦舊縣屬沛郡
後漢屬沛國有大澤鄉陳涉起兵于此置譙郡齊以為
北譙郡後魏改蘄縣為蘄城縣隋開皇三年去城屬仁
州即今宿州蘄縣是也大業二年屬徐州八年屬譙唐
貞觀十七年復還徐州元和中又于埇橋置立宿州緣
此邑北去徐州稍遠因隸宿州州廢復屬徐州至太和
又立宿州因又來屬渙水西自臨渙縣界流入淮
水在縣南二百里渦水在縣東百里按漢書渦水在
扶溝首受浪湯渠魏文帝臨渦賦云建安十八年至譙
州余兄弟拜墳墓乘馬遊觀經東園渦水乃駐馬書鞭
作臨渦賦即此也蘄水在縣北四十里酈元注水經
云蘄水受睢水本經云臨渙縣大業元年疏通濟渠東
流至縣界龍亢故城在縣南八十里漢書地理志云
龍亢縣屬沛郡輿地志魏武帝至龍亢士卒多叛即此
地也隋開皇六年廢隸入蘄縣榖陽城在縣東七十
里漢書地里志榖陽縣屬沛郡應劭云在榖水之陽後
漢建武十三年封岑彭為侯唐顯慶元年移此城于今
城置艾子城在縣西十五里按魏地形志蘄郡有艾子
城周齊已前于中蘄縣隋開皇中屬仁州大業二年廢
仁州縣入彭城郡唐貞觀元年移州併縣就榖陽城遂
廢葛城在縣南九十里後魏地形志葛山縣屬龍亢
郡北齊天保七年廢入龍亢縣隋開皇六年為戍十六
年廢項羽墓在縣東七十里漢高祖以魯公禮葬于
榖城今濟北榖城有項羽冢此又有墓按漢紀斬羽東
城楚悉定獨魯不下乃持羽頭示其父兄魯乃降故以
魯公禮葬羽于榖城羽傳云陽喜等五人各分其一體
豈此葬其體榖城葬其頭也
臨渙縣西百九十里舊二十鄉今六鄉漢銍縣地屬沛
郡梁書云普通六年代銍城置臨渙縣以郡界臨渙水
為名仍置下邑縣以隸焉後魏改置渙北縣齊省臨渙
郡改渙北縣為臨渙縣屬譙郡開皇三年廢郡留縣改
置譙州唐神堯嘗為譙州刺史大業二年改屬亳州武
德四年屬譙州貞觀十七年屬譙州縣隸亳州大和元
年隸宿州嵇山在縣西北三十五里晉書銍縣有嵇
山嵇康本姓奚會稽人遷於銍家于嵇山之側遂氏焉
注水經云取嵇字以為姓蓋志其本也北平城在縣
西南五十二里注水經云山桑邑俗謂之北平城後漢
王常封山桑侯即此嵇康墓在縣西北三十五里嵇
山東一里康仕晉至中散太夫廢龍山城在縣西四
十五里北齊武平四年置隋開皇九年廢入臨渙縣
古臨渙縣城在縣西北二十五里隋大業十年移縣于
此唐貞觀十一年遭水移入銍城内
淮陽軍
淮陽軍理下邳縣本泗州下邳縣皇朝太平興國七年
移縣理置淮陽軍仍割下邳宿遷二縣屬焉
今領縣二
下邳宿遷
軍境
東西一百五十里南北一百四十七里
四至八到
新置軍未有至東西京長安里數
東至海州二百九里西至徐州彭城界六十里
南至宿州虹縣界八十里北至沂州臨沂縣二百
三十里東南至泗州臨淮縣三百五十里西南
至徐州符離縣二百五十里東北至海州沭陽縣
二百五十里西北至沂州承縣一百二十里
戶
唐舊戶具泗州皇朝戶主六千一百六十七客一萬
二百二十二
風俗
同泗州
人物
于定國薛宣劉虞皆剡人也
土産
菖蒲一寸九節及十節出偃武鄉
下邳縣舊十三鄉今九鄉本夏時邳國後屬薛春秋云
薛之祖奚郡國志云下邳城有白樓門即曹公征吕布
所登晉太康元年自徐城移下邳國理此封安平王子
晃為王宋為下邳郡北征記云中城呂布所守也南臨
白樓門梁改下邳縣為歸政仍于此置武州尋入後魏
明帝又改為東徐州復歸政為下邳縣置郡不改後周
改東徐州為邳州隋開皇二年罷郡所領縣並屬邳州
大業二年省邳州以縣屬泗州唐武德四年又置邳州
貞觀元年又省為縣即今理是也皇朝建陽軍今縣屬
焉嶧陽山在縣西六里嶧縣孤桐西征記下邳城西
五里有葛山禹貢所謂嶧陽山也沂水經縣北分為
二水一水于城北西南入泗水一水經城東屈曲從縣
南亦注泗謂之小沂水郡國志沂水今號為長利池上
有橋即張良遇石公于圯上南人謂橋為圯即此橋也
古郯城古郯子國在縣東北一百五十里故郯子國
城仲尼學官名于郯子即此地也宋滅郯以為縣其故
城周十餘里在沂沐二水之間後漢徐州刺史理此高
齊省後周大象元年復置貞觀元年又省縣理城古
邳國城也魏武征呂布於下邳决泗沂水以灌其城即
此處按下邳有三重大城周十二里中城周四里呂布
所守也魏武擒布于白門即大城之門也小城累磚堅
緻周二里許西南又有一小城周三百七十步征虜將
軍所築石鱉屯晉穆帝升平初荀羡為北部都尉鎮
下邳起屯田於東陽之石鰲在臨淮郡界公私利之北
齊廢帝乾明中尚書左丞蘇珍之又議修石鱉等屯歲
收數十萬石自是淮南軍防糧儲充足矣武原故城
漢為縣今廢城在縣北東海王故城一名今城後漢
廢太子疆于此城古良城在今縣北六十里良城即
春秋晉侯會吳子于良在此漢為縣屬東海郡高齊天
保七年省下相故城項羽生處東漢初平四年曹操
攻徐州屠男女數十萬泗水為之不流即此城也取慮
故城在今縣西南漢屬臨淮縣郡十三州志取如星分
觜陬慮若公羊邾婁之婁顧野王云取慮讀為秋閭漢
時汝南步游張少孤四歲母拾麥為人賣游張後為取
慮令春月按行高年至里頭有病嫗馬便不前自下問
訊乃其母也北陵故城晉太康地記云北陵縣屬下
邳睢陵故城漢縣廢城在今縣東南司馬碑伏滔北
征記云下邳大城内有大司馬碑石聲如磬項羽井
北征記云下邳西南有石崇四丈碑云項羽井在下相
城也郯子廟在古郯城泗水西從彭城縣界正東
流縣城西南黃石公廟在黃鄉城東南一里劉綱
祠在縣南一百步舊之祠前有皂樹公昇仙之所舊圖
經云樹高十丈天寶元年因大風折至三年枯樹東南
有根上再生祠樹俱廢孔望山在郯城鄉傳云孔子
昔于此山登望磬石山在縣西南八十里禹貢泗濱
浮磬孔安國注云水中見石可以為磬按泗水中無此
石其山在泗水之南四十里今取磬石上供樂府其山
出石大小擊之其聲清亮與孔說不同恐禹治水之時
未至此山矣
宿遷縣東一百一十里舊十四鄉今三鄉春秋時鍾吾
子國亦宿國所遷之地也南附于宋東逼于魯遂内遷
其人而更封其君也宿預城在下邳縣東南一百八十
里蓋本宋宿遷處也後漢減為邑漢為厹猶屬臨淮郡
晉安帝立宿預縣開皇三年屬泗州唐寶應元年以犯
代宗諱改宿遷淮水入縣境南與楚州山陽分中流
為界峒峿在今縣西一十里司吾故城是也即古鍾
吾子國吳滅之漢為縣後魏省泗口晉明帝大寧中
兖州刺史劉遐自彭城退屯泗口即此也故泗陽漢
縣省故城在今縣東南八里魏陽故城是也蓋因魏文
帝幸廣陵因而改名陵城在今縣東南五十里漢縣
屬廣陵晉永嘉後省故城存角城在今縣東南一百
一十一里縣道記云舊理在淮之北泗水之西亦謂之
泗口城即晉安帝義熙中于此置淮陽郡仍置角城縣
梁改角城為臨淮縣後魏改為角城縣高齊又改角城
為文城縣周又改文城為臨清縣隋開皇三年罷郡乃
省臨清縣其城因而荒廢又按郡國志云晉安帝義熙
中置此城在今縣東南東臨泗水南近淮水自晉至隋
迄為重鎮市邱城郡國志云市邱城即古市邱侯來
獻鼎處濉水沭水皆經縣界魯肅廟在縣東南一
里肅臨淮人後為之立廟也
漣水軍
漣水軍理漣水縣本楚州漣水縣皇朝太平興國三年十
一月建為漣水軍
領縣一
漣水
軍境
東西八十里南北一百四十九里
四至八到
新置軍未有至兩京長安里數
東至劉奉村三十里與楚州山陽分淮水中流為界都
至楚州一百三十里西至□石溝五十里與宿遷
縣分淮水中流為界都至宿遷縣一百九十六里
南至淮二里與楚州山陽縣分淮水中流為界兩縣
相去九十二里北至海州朐山縣决水溝一百四
十七里中流為界至海州東門二百二十七里西
南至楚州山陽縣六十一里分淮水中流為界至東
大海一百四里西北至竹墟村西一百七里與海
沭陽縣分界又南至楚州淮陰縣分淮水中流為界
兩縣相去一百五十三里
戶
舊載楚州藉皇朝管戶主一千一百八十三客七
千三百四十一
風俗
同楚州
土産
淮白魚海鯔魚
漣水縣舊十四鄉今六鄉漢&KR2316;猶縣地按&KR2316;猶城今宿
預也後漢為徐州之地魏曰海安縣晉為宿預之境宋
太始五年于此置海東郡仍于此城北三十里東海王
城别置襄賁縣以屬焉南界又置冀州寄理于此以為
邊鎮防阨之所後魏改東海郡為海安郡仍分置東海
臨海二縣以隸焉隋開皇三年廢郡以縣屬海州五年
改襄賁為漣水縣因縣界有漣水為名唐武德四年置
漣州仍分置今城縣貞觀元年廢漣州并省今城縣以
漣水縣屬泗州總章元年改屬楚州咸亨五年遝泗州
自後又隸楚州皇朝建軍大海在縣東北一百四十
里禹貢海岱及淮惟徐州記云東至海北至岱南至淮
也又云沿于江海達于淮泗注云沿江入海自海入淮
自淮入泗即此海也北漣水西從海州沐陽縣沭水
分流南入縣界在沐陽名漣水入縣界名北漣水南
流四十九里與南漣水合流淮水西南自宿遷縣界
流入碩灌河在縣西一百一十六里與海州朐山縣
中分界
太平寰宇記卷十七
