欽定四庫全書
太平寰宇記卷五十五
宋樂史撰
河北道四
相州
相州鄴郡今理安陽縣禹貢冀州之域尚書曰殷王河
亶甲居相即其地春秋時屬晉左傳曰齊侯伐晉取朝
歌入孟門登太行趙勝率東陽之師以追之即此也又
為晉東陽之地郡城即齊桓所築戰國時屬魏故史記
曰魏文侯出征以西門豹守鄴即為魏都也後屬趙秦
并天下為上黨邯鄲二郡之地漢高祖置魏郡理鄴後
漢冀州之理韓馥為冀州之牧居鄴其後袁紹曹操因
之建安十七年冊命操為魏公居鄴黃初二年以廣平
陽平魏三郡為三魏長安譙許鄴洛陽為五都石季龍
自襄國徙都之仍改太守為魏尹慕容雋平冉閔又自
薊徙都之仍置司隸校尉苻堅平鄴以王猛為冀州牧
後魏於此立相州初道武幸鄴訪立州名尚書崔光對
曰昔河亶甲居相聖王天命所相宜曰相州道武從之按
後魏書孝文帝太和十八年卜遷都經鄴郡登銅雀臺
御史崔光等曰鄴城平原千里漕運四通有西門史起
舊跡可以饒富在德不在險請都之孝文曰君知其一
未知其二鄴城非久長之地石虎傾於前慕容沒於後
國富主奢暴成速敗且西有枉人山東有列人縣北有
栢人君子不飲盜泉惡其名也遂止東魏靜帝遷都於
此改置魏尹及司州牧北齊武帝又都焉改魏尹為清
郡都尹周平齊後改為相州大象二年自故鄴移相州
于安陽城即今理也隋初郡廢而州立煬帝初州廢後
置魏都唐武德元年置相州總管府相州領安陽鄴林
慮靈泉相臨漳洹水堯城八縣二年割林慮置巖州四
年廢總管府仍省靈泉縣五年廢巖州以林慮来屬仍
省鄊縣六年割衛州之蕩源来屬其年置都督府管慈
洺黎衛邢六州九年廢都督府貞觀元年改蕩源為湯
隂以廢慈州之滏陽成安二縣来屬十年復置都督府
管相魏黎衛洺邢貝七州十六年罷都督府十七年以
廢黎州之内黃臨河来屬天寶元年改為鄴郡乾元元
年復為相州梁貞明元年魏博節度使楊師厚平乃割
相州建節為昭德軍尋軍亂以地歸於後唐莊宗入魏
遂却為屬郡依舊隸魏州晉天福三年復興為彰德軍
節度皇朝因之
元領縣十一今六
安陽鄴縣湯隂臨漳林慮永定
五縣割出
滏陽入磁州内黃成安洹水已上三縣入
魏州臨河入澶州
州境
東西二百一十里南北九十里
四至八到
東南至東京三百五十里西南至西京五百八十
里西南至長安一千四百四十里東至魏州一
百八十里南至衛州一百十二里西至潞州三
百五十里東南至澶州一百四十里西南至衛
州一百五十六里西北至遼州三百五十里東
北至洺州二百五十里
戶
唐開元戶七萬八千皇朝戶主一萬一千七百八十
九客一萬一百二十六
風俗
自北齊之滅衣冠士人多遷關内惟伎巧商販及樂
戶以實郡郭由是人情險陂至好為訴訟
姓氏
内黃郡扈路駱
人物
前漢蓋寬饒牛牢立志不與光武交後漢杜喬
審配魏郡人少忠烈有不可犯之節申紹字景祚
魏郡人為復焦冠冕之宗弟胤與兄聲望俱重唐
傅弈鄴人曉天文歷數為太史令武德初上疏請去
佛杜正倫洹水人隋時與兄正玄俱以秀才擢第
相高宗至中書令源乾曜臨漳人為相
土産
胡粉貢鳳翮席貢花口胡蘆紗貢
安陽縣舊二十七鄊今三鄊地即紂之都戰國策云紂
將甲百萬左飲於淇洹谷右飲於洹水淇水竭而洹水
不流按邑地在淇洹二水之間本殷之故墟即此地七
國時為魏寧新中邑史記曰秦昭襄王拔魏寧新中更
名安陽漢初廢以其地屬蕩隂晉於今理西南置安陽
縣屬魏郡後魏并入蕩隂隋開皇十年重置安陽縣屬
相州韓陵山在縣東北二十七里劉公幹詩云朝發
白馬暮宿韓陵東魏丞相高欽破爾朱兆兄弟於此山
下仍立碑即温子昇之詞陳尚書徐陵嘗北使鄴讀韓
陵碑愛其才麗手自錄之歸陳士人問陵北朝人物何
如曰惟韓陵片石耳銅雀臺魏武帝所造遺令令施
繐帳朝晡宫人歌吹望吾西陵謝玄暉詩云繐帳飄井
幹罇酒樂平生鬱鬱西陵樹詎聞歌吹聲云云魏徵
宅鉅鹿人有宅存後為唐睿宗潛龍之地景龍四年六
月二十四日龍飛於此宅南臺後魏書云東魏遷鄴
高丞相以南臺為定國寺作博浮圖極高其銘即温子
昇文鄴宫十六國春秋云石勒大破鄴宫燒之火旬
有五日方滅石虎建武元年自襄國徙都之至鄴道里
相去二百里每一舍輙立一宫宫有一夫人侍婢數十
季龍所起内外臺觀行宫凡四十四所曹洪宅隋圖
經云曹洪宫南有景穆寺西有石竇橋西河按隋圖
經云卜子夏田子方叚干木所遊之地以魏趙多儒學
齊魯及鄒皆謂此為西河非龍門之西河也愁思岡
隋文帝改曰崇義岡洹水水經云西南自林慮縣界
流入東京殷墟北魏郡城即漢以来為郡之所故城
在今縣東北鯀堤堯城禹之父所築以捍孟門今謂
之兩城是也涼馬臺鄴城記云安陽涼馬臺即石季
龍所造涼馬名之高亭搜神記云相州高陽縣南有
亭宿者輙死後有書生宿夜半有人著黑衣来呼亭主
此有宿客耶曰然喑嗟而去又有一人衣赤衣来問如
前移時無復来生乃呼亭主問之向黑衣者誰曰北舍
猪母赤幘者誰曰西舍老雄鷄汝誰曰我老蝎也明旦
掘之得蝎大如琵琶毒長四尺并及猪雞亭遂安靜
鄴縣北四十里舊十五鄊今四鄊本魏國之鄴邑漢為
縣屬魏郡後漢桓靈之間翼州刺史嘗寄理於此晉書
曰建興二年避懷帝諱改鄴為臨漳縣又云石勒諸將
佐議欲都鄴將攻三臺張寶進曰三臺險固攻守未可
卒下于是進據襄國歴来魏北齊皆都于此後周置相
州後移相州於安陽此復為鄴縣故鄴城在縣東五十
步本春秋時齊桓公所築也自漢至高齊魏郡並理鄴
縣今按魏武帝受封於此至文帝受禪呼為北都黃
戔谷九州要記云谷中有冡俗謂佛母冡今牛馬不敢
近濁漳水在縣東界有永樂浦浦西五里俗謂紫陌
河此即俗巫為河伯娶婦處黃衣水隋圖經云黃衣
水經野馬岡東南流注萬金渠入鸕鷀陂即此水紫
陌橋地理志云漳水出上黨鄴口趙武帝于漳水造浮
橋接紫陌故號曰紫陌橋橋之下有天井堰二十里内
作十二墱墱相去三百步令相灌注即魏都賦云墱流
十二同源異口西門橋按鄴城故事云西門豹為令
造十二渠決漳水以溉民田因是戶口豐饒今渠一名
安澤陂高齊天保五年僕射魏收為碑存焉西門豹
祠隋圖經云豹祠在縣東南七里北臨太平渠佛圖
澄冡澄死葬於此經冉閔開視了無骸骨又鄴中記云
澄死後有人於隴上見之石虎令開視惟有一石虎曰
石者朕也葬吾而去吾其死矣果然鳳陽門鄴城門
也按記云魏太祖都之城内諸街有赤關南面西頭曰
鳳陽門上有鳳二枚其一飛入漳水其一仍以鎖絆其
足鄴人舊歌曰鳳陽門内天一半上有金鳳相飛喚欲
去不去著鎖絆梁期城漢梁期縣故城尚存玄武
苑又為新河水所經亦魏武帝新築有釣臺曲池焉
長明溝水經云魏武引漳水入銅雀臺下伏流入城謂
之長明溝三臺銅雀中臺也金虎冰井南臺北臺也石
虎於上藏冰三伏之月以賜大臣鄴中記魏武於銅雀
園西立三臺魏都賦云三臺列峙而崢嶸石虎故城
虎於正殿冬月施流蘇斗帳用大小明光博山文錦係
以房子綿施屈膝屏風燒集和名香又於魏武故臺立
大武殿窗戶宛轉畫作雲氣擬秦之阿房魯之靈光流
蘇染鳥羽為之以五色線編蒲心薦蓆又揀宫人皆才
藝者為女尚書入座侍中納言皆豹璫直侍又作戲馬
書令人立於馬上屈一脚立書而字皆正好又衣伎倪
作獼猴形走馬或在頭尾卧側縱横名為猿騎又作金
龍吐酒於殿前金鐏可容五十斛供金禽又金華殿後
作皇后滏室九龍銜水之象又種雙長生樹根生於室
下枝葉交於棟上是先種樹後立屋安玉盤容十斛於
二樹之間又皇后出從女騎千人為鹵簿脚著五文織
成靴手握雌黃婉轉弓又作雲母五明金簿黃雉等扇
又虎每獵著金線織成合歡袴天樂寺石虎因佛圖澄
造寺内有文石香爐即澄所執供奉者又有鳴鶴飛龍
等丹臺三陵即魏武帝文帝甄皇后三陵華林苑石
季龍發三萬人築苑垣周旋數十里天暴雪三尺凍死
數千人太史奏非時雪降此變異乃誅尚書朱軌以塞
災高齊時名遊豫園鄴中記季龍於華林園植衆果人
間名悉有焉季龍作蝦蟆車四博掘根去一丈深一丈
合土載車中植之無不生凌雲城光碧堂金花
洲飛雪殿御宿堂五廻路䕷蕪島杜若洲
貧人材已上皆華林苑中
蕩隂縣南四十里舊十七鄊今三鄊古羑里之地在七
國時魏之蕩隂縣地漢以為蕩隂縣屬河内郡因蕩水
為名晉屬魏郡後魏屬齊隋開皇六年復於今縣東十七
里再置湯隂縣十年廢入安陽縣唐武德四年分安陽
置湯源縣屬衛州六年改屬相州貞觀元年復為湯隂
從漢舊名湯水在縣治北源出縣西半山去縣三十
五里羑里一名牖城在縣北九里即紂拘文王之所
北臨牖水夏曰夏臺商曰羑里周曰囹圄皆圜土也
浣衣里晉侍中嵇紹葬所按鄴中記志帝師敗湯隂千
官皆走獨紹端冕帝側以身捍主遂至見害血濺御衣
及事寧左右欲浣之帝曰此嵇侍中之血勿去也詔葬
縣南因名此地為浣衣里羑里源出縣西北山下水
經云羑里經羑城過羑亦為牖里牖與羑同防城隋
圖經云湯隂縣有防城即紂囚文王於羑里築此城以
防之後因曰防城長沙溝一名師宜溝在縣南二十
里
永定縣東四十里舊十四鄊今三鄊本漢内黃縣地晉
置長樂縣高齊省入臨漳縣隋開皇十八年分臨漳洹
水二縣於此重置長樂縣十八年改為堯城縣因堯所
居此城為名唐末改為永定縣朱梁開平中改為長平
後唐同光初復為永定洹水在縣北四里丹朱墓
在縣東一里堯之子也羛陽聚故城在今縣東左氏
傳晉荀盈如齊逆女卒於戲陽注云内黃縣戲陽城羛
與戲同
臨漳縣州北六十里舊十二鄊今二鄊本漢鄴縣地東
魏靜帝分鄴縣於鄴中置臨漳縣周武帝平齊建德六
年自鄴城移臨漳於今所屬魏郡隋開皇三年改隸相
州東山在縣西南十五里東魏高澄於此積土為山
引萬金渠水為池作遊賞之處因平齊湮池毁山鸕
鷀陂在縣東南三十里與洹水縣同利袁紹墓在縣
西北十六里平陽故城竹書記年梁惠成王敗邯鄲
之師於平陽
林慮縣西一百十里舊十三鄊今一鄊本漢隆慮縣屬
河内郡應劭注曰以隆慮山在北後漢避殤帝諱改為
林慮魏屬朝歌郡晉屬汲郡後魏太武帝省入鄴縣文
帝復立又於此置林慮郡高齊郡廢後周平齊復置林
慮郡隋開皇三年置郡十六年於此置巖州大業二年
廢巖州又為縣唐武德二年復置巖州五年廢以縣屬
相州按縣城東魏天平元年築又漢志注云隆慮有鐡
官今縣側近山並多鐡&KR1133;可鼓鑄隆慮山一名林慮
蓋隋縣改也在縣西二十里山有三峯南第一峯名仙
人樓高五十丈下有黃花谷北巖出瀑布水下注成池
黃花谷西北有洞穴去地千仞下有小山孤聳謂之玉
女樓其南第二峯謂之玉女臺高九百丈其山北第三
峯名魯般門注水經云倉石溪東北逕魯般門其門立
闕昂藏石壁霞舉其北有偏橋即林慮之橋嶺抱犢處
也南接太行北連恒岳又有馬鞍山栖霞谷又按顔修
内傳曰橋順字重産有二子曰璋曰琮師事仙人盧子
基于隆慮山栖霞谷教二子清虚之術服飛龍藥一丸
千年不饑故魏文帝詩曰西山有雙童不飲亦不食謂
此也黃花水出縣西北黃花谷北崖上高十七里去
地七里懸水東南注壑直瀉巖下状若鶴翹故謂之鶴
翹洪蓋天台赤城之流也其水東流至谷口潛入地下
十里復出名曰柳渚是黃花水重源再發也東流注於
洹水其谷號為黃花谷内有仙母冡顔修内傳曰仙母
即仙子王津母也墓前有大樹有九株存又水經云黃
花谷西北有洞穴謂之聖水窟洹水出縣西北俗謂
安陽河即聲伯勞涉之所源出林慮山東平地王母
祠隋圖經云王津母有廟每春三月桃花盛發籠冠於
廟宇
太平寰宇記卷五十五
