欽定四庫全書
太平寰宇記卷七十九
宋樂史撰
劔南西道八
戎州
戎州南溪郡今治南溪縣禹貢梁州之域春秋為僰侯
國秦惠王破滇池此地始通五尺道漢武開置故使唐
蒙治道如此而破䍧牱夜郎立犍為郡十三州郡志有
犍為山也因置僰道縣以属焉歴後漢晉宋齊皆因之
梁大同十年於此置六同郡以六合所同為郡之名尋
又置戎州以鎮撫戎夷也隋初郡廢而州存煬帝初廢
州以其地為犍為郡唐武德元年復改為戎州領僰道
犍為南溪開邊郁鄔五縣貞觀四年以開邊屬南通州
于州置都督府戎即昆曲恊黎盤會鈞分分戶厈褒宗
靡姚徽十七州八年置撫來縣仍改南通州為賢州又
廢賢州以開邊來属天寳元年改為南溪郡依舊都督
羈縻三十六州一百三十七縣並荒便無戶口乾元元
年復為戎州貞元中會治於僰道縣至長慶中復理于
此州
元領縣五今三
僰道南溪宜賓
二縣廢
開邊歸順已上二縣併入僰道縣
州境
東西一百五十里南北一百二十里
四至八到
東北至東京四千三百五十里東北至西京三千
九百五十里東北取嘉眉二州水路至長安二千
七百里東至瀘州富順監界三百八十七里西
至僰道縣開邊團界連羈縻武昌州二千五百七里
南至南溪縣羈縻馬湖江蠻界武昌州三千三百
十七里北至榮州三百十里東南至瀘州綿水
縣界一百五十四里西南至馬湖江蠻界一千里
東北至瀘州水路三百十里陸路二百四十里
西北至嘉州五百六十八里至玉津縣三百二十四
里西南取曲恊州并南寧州安寧監井路至南詔
所居羊咀咩城二千三百里
戶
唐開元戶四千五百皇朝管戶夷漢主客都五千
二百六十三
風俗
其土有四族黎蒯虞牟夷夏雜居風俗各異其蠻獠
之𩔖不識文字不知禮教言語不通嗜慾不同椎髻
跣足鑿齒穿耳衣緋布羊皮莎草以神鬼為徵騐以
殺傷為戲笑少壯為上衰老為下男女無别山岡是
居
人物
任永僰道人長於歷數公孫述徵之托盲隗相字
叔通養母至孝母好食江中流水有横石生江中成橋
漢徵為郎吳順字叔和至孝赤烏巢其門後為永
昌太守
土産
茘枝煎半夏升麻狨皮暖座
按郡國志云僰道有獸名獑猢似猿而四足短一騰
一百五十步如迅鳥之飛取此皮為狐白之用盈百
方成又段氏蜀記云戎人進猓&KR1738;褥皂碧褐三色相
間元出馬湖江石門兩路蠻界内
僰道縣元六鄉本漢武伐䍧牱始道路於此亦舊夷國
故為僰道漢置縣有夷狄曰道梁武因加縣字而立郡
于此隋移郡於南溪唐開元長慶猶治于彼貞元中復
治于此會昌二年遭馬湖江水漂蕩隋移州在此岸今
治所黑水從胡監生獠界出東海流入蜀江唐天寳
六年改為皂水按地輿志華陽黑水惟梁州注云黑水
出今南寧州南廣縣汾關山北至僰道縣入江也黃
魚山山水瑩静岩中惟生女貞樹也亡起山岑起亡于
此故曰亡起山龍溪源出南溪縣伏犀灘益州記
云伏犀灘東南六十里有黃牛像其崖峻嶮遠望斑斕
頗像黃牛又水經云昔有黃牛從棘溪而出上此崖乃
化為石是名伏犀灘茘枝灘益州志云茘枝灘東南
二十里山嶺上有一冡惟生女貞樹樹上常有白猿栖
息郡國志云僰道有玉女冡是也茘枝園郡國志云
僰住施夷中最賢者古所謂僰僮之富多以茘枝為業
園植萬株樹收一百五十斛蘭山在邑界張儀同
祠古老相傳張儀同祠犍為郡故城在青衣江七里
貞婦石在縣(闕)七里舊州岸古老舊傳昔有貞婦夫殁
無子事姑甚孝姑抑而嫁竟不從之終姑之世後身没
其居之室有一大石湧出後人愛其貞&KR0757;號其石為貞
婦石
宜賓縣西北一百六十里元六鄉本漢南安縣地屬犍
為郡蜀諸葛亮南征于此置郁鄔戍後改為郁鄢縣唐
開元十七年為義賓縣後移于狼川即今治也皇朝
開寳九年改為宜賓縣可無山在邑界
南溪縣東一百二十里元六鄉漢犍為郡之南廣縣後
廢為南武戍隋仁壽二年改為龍源戍避諱後改為南
溪縣在僰溪之南因為縣名魚津按郡國志云南溪
縣西三十里有津津南有鴛鴦圻是也鴛鴦山益部
耆舊傳曰僰道有張真者娶黃氏女名帛真因乘船過
江船覆没帛求夫屍不得于溺所仰天長嘆遂自沉焉
積十四日帛乃扶夫尸出於灘下因名鴛鴦岸孝子
石蜀中故老云隗叔通僰人性至孝母食必須江水通
每汲江中石為之出今江口有石號孝子石青衣水
在縣南一里四步從僰道城東流至縣界多稜口至瀘
州綿水縣地名龍騰溪里水地輿志華陽黑水惟梁州
注云黑水今出南寧州南廣縣汾關山北至僰道縣入
江馬湖江從州西南流出東郭與蜀江合下達于荆
南源出雲南而來諸葛亮云五月渡瀘即此水之上流
也蜀號瀘水乞子石在州南五里兩石夾青衣江樹
對立如夫婦之相向故老相傳東石從西乞子將歸故
風俗記云人無子祈禱有應廢開邊縣在州西南六
十五里亦僰道地隋開皇六年於此置以開拓邊疆為
名在馬湖朱提兩江口置大黎山小黎山管開邊
縣界四時霖霪不絶俗人呼為大漏天小漏天其諸山
自嘉州以來每峯相接高低隱伏奔走三峡其石狀妙
而難名乳洞山亦名乳洞峯有泉如乳在開邊縣或
有隱者飲此得仙波凌池在州西開邊縣去州一千
餘里其地長五十里闊七里深十餘丈古老相傳號曰
波凌池風雷一動波浪凌山謂此也一名天池一名滇
池廢歸順縣在州西北三十里亦僰道地唐貞觀中
郡獠歸服因於此立鎮以撫之以歸順為名聖歷三年
分郁鄢縣就廢鎮置縣以處生遼皇朝并入僰道縣
越溪去縣四十里流至榮州旭川縣界可雲山
夷都山俱在縣界
元管蠻夷州縣今並廢存而有去不去者要知古跡
而已
恊州隋犍為郡之地古夜郎侯國唐武德元年開南中
置長安西南四千里北接戎州
領縣三與州同置
東安西安湖津
領戶三百二十九
西州唐武德元年開南中置恭州八年改為曲州長安
西南四千三百三十里北接恊州
領縣二
朱領武德元年置安上縣七年改為朱提唐興
按國志朱提西猶有鳩鵲已南無也朱提縣千秋池
螳螂山毒草城夏飛鳥過之不得山多猿鳥啾啾
聒耳
郎州唐武德元年開南中置南寧州乃立味同樂升麻
同起新豐隴隄泉麻梁水降九縣四年置総管府管南
寧恭恊昆尹會姚西濮西宋九州五年罷總管其年冬
復置寄治益州七年改為都督督西寧豫西利南雲磨
南籠七州并前九州合十六州仍割南寧州之降縣屬
西寧州八年自益州移都督於今治貞觀六年罷都督
置刺史八年改南寧為郎州在長安西南五千六百七
十里北接曲州
領縣七並與州仝置
味縣隋廢仝樂縣武德元年復置改名味同樂
升麻仝起新豐隴隄泉麻
昆州漢益州郡地唐武德初招慰置長安西南五千三
百七十里北接嶲州
領縣四與州同置
益寧晉寧有滇池周三百里安寧秦藏
領戶一千六百二十七
盤州唐武德七年開置西平州貞觀八年改為盤州長
安西南五千三十里北接郎州南接交州
領縣三與州同置
附唐平夷盤水即舊興古郡
領戶一千九百六十
黎州武德七年析南寧州置西寧州貞觀八年改為黎
州無至長安里數北接昆州
領縣二二縣本属南寧
梁水降
領戶一千
厈州武德七年開置南雲州貞觀三年改為厈州長安
西南五千一百六十五里
領縣二與州仝置
勃弄厈州縣界有永昌故城
領戶四千八十
鬀州武德四年置又濮州貞觀十一年改為鬀州長安
西南四千八百五十里南接姚州
領縣四與州同置
濮水青蛉(註)舊縣属越嶲岐星銅山
領戶一千三百九十
尹州武德四年置無長安里數接鬀州
領縣五與州同置
馬邑天池監泉甘泉湧泉
領戶一千七百
曾州唐武德四年置在長安西南五千一百四十五里
西接厈州界
領縣五與州同置
曾三部神泉龍亭長知
領戶一千
靡州唐武德七年置西豫州貞觀三年改為靡州長安
西南四千九百四十五里南接姚州
領縣二與州同置
磨豫七部
領戶一千二百
裒州唐武德四年置長安西南四千九百七十里南接
姚州
領縣二
楊陂強樂
領戶一千四百七
宗州唐武德四年置西宗州貞觀十一年去西字長安
西南五千十里北接姚州
領縣三
宗居石塔河
領戶一千九百三十
微州唐武德四年置利州貞觀十一年改為微州長安
西南四千九百七十里東北接縻州
領縣二與州仝置
梁利十部
領戶一千一百五十
姚州唐武德四年置長安四千九百里其州置在姚府
舊城北百餘步漢益州郡之雲南縣古滇王國楚威王
使大將莊蹻沂沅水出苴蘭以伐夜郎属秦擊奪楚黔
中地蹻無路能還蹻遂自王之秦蜀通五尺道置吏漢
武開西南&KR0642;置益州郡雲南即属邑也後置永昌郡雲
南哀牢博南皆屬邑也蜀劉氏分永昌為寧為雲南郡
而治於弄棟川晉改為晉寧郡又置寧州武德四年安
撫大使李英以此州内人多姚姓故置姚州管州三十
二麟德元年移姚州治於弄棟川自是朝貢不絶天寳
末楊國忠用事蜀帥撫慰不謹蠻王閔羅鳳不恭國忠
令鮮于仲通興師一萬渡瀘討之大為羅鳳所敗自是
臣附吐藩侵寇西川貞元中韋皋鎮蜀蠻帥異皋尋歸
國遂以皋為雲南安撫大使命使册拜謂之南詔太和
中杜元穎鎮蜀蠻王鹺顛侵蜀自是或臣或否咸通結
搆南海蠻深寇蜀部西南&KR0642;之中南詔蠻最大
領縣三
姚城瀘南長明
四至
東至東京四千四百七十里東至西京四千八百
九十里東北至長安四千三十里東至安寧監
井二百五里西南至詔所居羊咀羊城三百里
自羊苴羊城西至永昌故城東南至安南府水路約
有二千里
風俗
民能鼻飲水
土産
有種木皮以為布龍布似荔枝越氊蜀記云
雲南越□毭罽也
姚城縣二鄉本漢弄棟縣地因川為名唐因立州改為
姚城縣置在姚府舊城百餘步雲南山山有祠處石
室稱黃石公祀之必用紙一百張筆一雙墨一丸室内
有啟必知吉凶但不見其形禺同山山有金馬碧鷄
之祠弔鳥山九州要記云弔鳥山在葉檢則雲南郡廢
邑也山上有鳥千百羣飛鳴呼啁啾歲凡六大集俗云
鳳凰死於此地故衆鳥來弔禹穴九州記云蜻蛉縣
有禹穴蜻蛉即雲南郡廢邑有禹穴穴内有金馬碧鷄
其光倏忽人皆見之漢王褒入蜀祀之黃津江在郡
南側有大蛇名曰青葱好食人又有大蛇在樹上伺鹿
過繞之鹿死乃吞之吞了蛇亦繞樹其角骨亦鑚皮而
出蛇亦殆死瘡差即更欲吞之迷水在郡南三百里
一曰滇池上源深闊下流淺狭有似倒流故曰滇池有神馬與
今馬交生異駒郡國志云滇池周迴五百里中出駿馬
蜻蛉水郡國志云上有石猪峯峯有石猪母子數千
頭云夷人昔日牧猪於此因化為石今人於此不改放
牧
瀘南縣北五里元二鄉垂拱元年置長城縣於此天寳
初改為瀘南縣以在瀘水之南為名
長名縣
右上十六州舊属戎州都督天保以前朝貢不絶天
寳後没在蠻境舊管蠻夷新舊州四十七一十五州
管縣五十二在益州郡界内其州近滇池並是蠻夷
諸獠緣地最遠與姚嶲州雲南接界
南寧州在州西南二千六百五十三里開元五年八月
十三日勅郎州為南寧州管縣五
盤州在州西二千七里管縣三
麻州在州西南千四百八十里管縣三
古靖州在州西南七百二十里管縣二
英州在州西南一千七百七里管縣五
聲州在州西南二千二百七十七里管縣五
咸州在州西南一千九百三十九里管縣二
瀘慈州在州西一千三百四十六里管縣四
歸武州在州西二千七里管縣二
嚴州在州西二千七百里管縣四
湯州在州西二千七百七里管縣三
武德州在州西五百七里管縣三
秦龍州在州西南一千一百七里管縣四
一十六州管縣七十六在南廣溪洞内並是諸獠
悅州在州南二百十七里管縣五
移州在州西南五百八十七里管縣三
景州在州南三百九十六里管縣七
播狼州在州南二百八十九里管縣三
鞏州在州南三百七里管縣四
連州在州西後筠州析出管縣六
南州在州西五百三十五里盈州析出管縣四
德州在州南五百六十四里管縣四
為州在州南四百九十里管縣二
洛州在州南四百二十里管縣四
筠州在州南四百一十七里管縣八
志州在州西四百五十六里管縣六
益州在州南五百六十七里管縣四
武昌州在州南二千三百一十七里管縣七
扶德州在州東南四百五十七里管縣四
四州管縣二十八三州在馬湖江並是蠻無稅輸
係州縣
馴州在州西北七百三十三里管縣五
騁州在州西一千三十二里管縣三
浪州在州西北一千三百四十三里貞元十三年五月
十七日西川節度使韋皋奏置管縣五
一州納稅賦
商州是獠在州西北二百九十三里管縣五今見属南
溪縣供納稅賦
一十二州管縣三十七在石門路並無稅賦供輸州
縣相承在圖經上標名額耳
恊州在州西南八百里天寳年中因雲南離叛被破今
移置在州西南四百九十三里管縣二
靖州在州西南五百一十里管縣二
曲州在州西南九百里天寳年中因雲南破移在開邊
縣界去縣一百二十七里管縣四
播陵州在州南五百七十七里管縣二
鉗州在州西南四百五十七里元無縣從開邊縣析出
哥靈州在州西南一千四百里管縣三
滈州在州南九百一十二里管縣三
切騎州在州西南一千一百里管縣四
品州在州西南二千三百九十五里管縣三
從州在州西南二千六百四十二里管縣六
柯違州在州南九百七里管縣三
碾衛州在州西南九百九十七里管縣三
右上羈縻諸州除没落雲南蠻界一十五州其餘雖
有名額元無城邑散在山洞不常其居撫之難順擾
之易動其為刺史父子相繼無子即以其黨有可者
公舉之或因春秋有軍設則追集赴州著夏人衣服
却歸山洞椎髻跣足或被氊或衣皮從&KR0642;蠻之風俗
無稅賦以供官每年使司須有優賞不拘文灋自古
至今其俗難改其軍設併官中優賞等並廢多時
太平寰宇記卷七十九
