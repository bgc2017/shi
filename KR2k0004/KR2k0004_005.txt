欽定四庫全書
太平寰宇記卷五
宋樂史撰
河南道五
伊陽鞏縣密縣澠池緱氏潁陽
王屋清河偃師
伊陽縣南三百六十里舊三鄉今四鄉本陸渾地唐先天元
年十二月割陸渾縣置伊陽縣在伊水之南去伊水一里
女几廟在縣西三十里鳴臯山在縣東三十里鳴臯廟則
天立石扇山在縣西三百里有石如扇龍駒澗在縣北
十二里王母澗在縣南六里蠻王城在縣南五十里
新羅王子陵在縣東北七十里高二百尺元魯山墓有碑
見存在縣北二十五里李華文李陽冰篆額顔真卿書魯山
有德行呼為四絶碑湯泉在縣南一百三十里即四眼泉
鞏縣東南三十里舊四鄉今三鄉郭緣生述征記云鞏
縣周之鞏伯邑春秋左氏傳晉師克鞏逐王子朝杜預
注云周地河南鞏縣也史記周顯王二年西周惠公封少
子班於鞏以奉王號東周皇甫謐曰以王城為東周以
鞏為西周其子武公為秦所滅秦莊襄王元年韓獻成
臯鞏秦界至大梁漢以為縣屬河南郡晉宋不改李密
自潁川率羣盜十餘萬襲破洛口倉因據鞏縣仍築城
斷洛川包南北山周迴三百餘里屯營其中後為王世
充所破縣本與成臯中分洛水西則鞏東則成臯後魏
始併焉黃河西自偃師縣界流入河于此有五社渡
又為五社津後漢朱鮪遣賈強從五社津渡是也天
渡山在縣南六十里潘岳家風詩所云天凌巖謂此也
侯山在縣南二十五里盧元明嵩山記云漢有王彦者
隠于此景帝累徵不出遂就而封侯山因為名後學道
得成至今指所住為王彦崖九山在縣西南五十五里
水經注桐澗水流經九山東仲長子云昔密有卜成者
身遊九山之上放心不拘之鄉謂此山也山際九山廟
碑晉永康二年立文云九山府君太華元子之孫也
岑原丘在縣西南三十五里水經注云鞏縣北有山臨
河謂之岑原河下有穴謂之鞏穴言山潛通淮濟北達
于河謂之鮪渚成公子安大河賦云鱣鱧王鮪暮來遊
即此也洛汭洛水入河之處水經注云洛水東流經
洛汭北對瑯琊渚入于河謂之洛口清濁異流皦焉殊
别亦名什谷史云張儀說秦下兵三川塞什谷之口是
此也一云鞏縣鄩谷皆是也京相璠曰今鞏洛渡北有
鄩谷水東入洛謂之下鄩故有上鄩下鄩亦謂之北鄩
于是有南鄩北鄩之稱也明溪水左傳昭公二十二年
晉軍于溪泉杜預注云鞏縣有明溪泉又水經注云明
洛泉今俗謂之五道泉小平縣城漢縣廢城在今縣
西北有河津曰小平津即城之隅也周王廟在縣界
鞏王廟在縣西二十里孝義鎮西山上大刀山神
廟在縣北八里青龍山在縣西南十里安陵與永
昌陵並在縣西南四十里岐王墳在縣西南四十里
萬山在縣西南六十里
密縣東南二百里元九鄉古密國也亦鄶國之地左傳
僖公二年諸侯伐鄭圍新密漢為縣屬河南郡後漢卓
茂理此今縣東南三十里古密城即漢理所兼有茂祠
尚存晉太始二年分河南置陽翟郡以密縣屬焉高齊
文宣移理于今縣東四十里故密縣城為理後周屬榮
州隋屬鄭州大業十二年又移于今理即古法槁堡城
唐武德三年于此置密州四年廢以縣屬鄭州隸河南
府爾雅曰山如堂者曰密因以為名方山山海經云
浮戲之山汜水出焉水經注云汜水出浮戲山世謂之
方山也大騩山在縣東南五十里水經注云大騩山
即具茨山也黃帝登具茨之山升于洪堤之上受神芝
圖于黃蓋童子即是山也莊子謂之具茨之山潩水出
于此馬嶺山在縣南十五里洧水源出于此山故洧
水在縣西南流合汜水入河鄶水水經注云澮水出
鄶城西北雞絡塢下東南流世亦謂之鄶水&KR0377;滴泉
水經注云&KR0377;滴泉出密縣深溪之側懸水散注故世以
&KR0377;滴稱承雲水水經注云出承雲山二源雙導世謂
之東西承雲
澠池縣西一百五十里舊三鄉今四鄉即古地名秦趙
所會之地漢為縣屬弘農郡今縣西十三里即秦趙所
會城猶存漢為縣理于此城西三里今無基迹高皇八
年復沔池中鄉民景帝二年初城徙萬家為縣莽曰陜
亭周地圖記云魏賈逵為令時縣理蠡城又按郡國縣
道記云漢沔池城與沔池水源南北相對曹魏移于福
昌縣西六十五里蠡城後魏初猶屬弘農郡大統十一
年又移于今縣理十三里故沔池縣為理改屬河南郡
周改屬同軌郡隋大業元年又移于縣東二十五里新
安驛置屬熊州十二年復移理大塢城唐貞觀三年自
大塢城移于今理兼立榖州後周廢為縣今屬洛沔
池史記張儀說趙王曰莫如與秦王遇於沔池面相見
請按兵無攻於是趙惠王秦昭王相會沔池秦王飲酒
酣曰寡人竊聞趙王好音請奏瑟趙王鼓瑟秦御史書
某年月日秦王與趙王會飲令趙王鼓瑟藺相如前曰
趙王竊聞秦王善為秦聲請奉盆缶秦王怒不許相如
前進缶因跪請秦王不肯擊相如曰五步之内相如請得
以頸血濺大王左右欲刃相如相如張目斥之秦王不
懌為一擊缶相如顧召趙御史書曰某年月日秦王為趙
王擊缶秦羣臣請以趙十五城為秦王夀相如亦請以
秦咸陽為趙王夀秦王竟酒終不能加勝於趙趙亦設
兵以待秦秦不敢動榖水在縣南二百步俱利城
秦趙二君會處今縣西有俱利城亦名秦趙城東城在
縣十三里西城在縣十四里水經注榖水東經秦趙二
城南續漢書曰赤眉從沔池自利陽欲赴宜陽是此地
今俗謂之俱利城于秦趙各據一城秦王擊缶趙王鼓
瑟俱稱有利名之千秋亭在縣東二十里潘岳喪子
之處西征賦云天赤子於新安坎路側而葬之亭有千
秋之號人無七旬之期又有水曰千秋澗天壇山在
縣東北十八里高五百丈絶四面如壇後魏孝文帝西
巡至此祀天壇神廣陽山在縣東北二十里亦名澠
池山柏王山在縣東北一百二十里大媚山在縣
東北一百三十里榖山在縣南八十步馬蹄泉在
縣界五戶祠在縣北一百二十里禹廟在縣西二
十里周桓王陵在縣東北一百二十里
緱氏縣東南六十里舊三鄉今二鄉古滑國也春秋云
滑國同盟于幽秦人入滑皆此也秦滅之後屬晉漢以為
縣輿地志云因山以名縣漢屬河南莽曰中亭至宋猶
屬河南按此前緱氏縣在今縣東南二十五里緱氏故
城後魏太和十七年省并入洛陽東魏天平元年復以
洛陽城中置緱氏縣後建德六年又自洛陽城移于今
縣北七里鈎鎖故壘置開皇四年又移于今縣北十里
洛陽故郡城大業元年復移于今縣東南十里置十年
又移縣據公路澗西平岸唐貞觀十八年省上元二年
又置今廻向近孝敬陵西置屬洛陽不改洛水西自
洛陽界流入緱氏山在縣東南二十里列仙傳云王
子晉見桓良曰告我家七月七日待我緱氏山頭果乘
白鶴駐山顛望之不得到拱手謝時人而去山上有石
室飲鶴池按盧氏嵩山記云覆釜堆亦名赴父堆即緱
嶺也玉女山在縣東南三十五里轘轅山在縣東南
四十六里左傳謂欒盈過周王使候出轘轅注關名也
按轘轅道十二曲今置關焉又按薛綜注東京賦云轘
轅道坂十二曲道將去復還故曰轘轅漢河南尹何進
所置八關此其一也半石山在縣南十五里按山海
經云半石之山其上有草焉生而秀其高丈餘赤莖赤
華而不實其名嘉榮服之者不畏雷霆景山在縣東
北八里曹子建洛神賦云經通谷陵景山即此也鄂
嶺坡在縣東南三十七里晉八王故事云范陽王保于
鄂坡後于其上置關即此地也黃馬坂在縣西北十
里戴氏西征記云次前至黃馬坂去計索渚十里即此
地也半馬澗按盧元明嵩山記云半馬澗人或云百
里澗亦曰拜馬澗古老傳王子晉得仙而馬還國人思
之不見乃拜其馬于此也按佛光谷下徹公路澗靈
星塢一名延夀城盧氏嵩山記云此塢有道士浮丘公
接太子晉登仙之所也袁紹固一名袁紹塢在縣西
南十五里四周絶澗甚險宋武北征記云少室山西有
袁紹固容十萬人一夫守險千人莫當柏谷塢戴延之
西征記云塢在川南因原為塢高數丈在縣東姚洸部
將趙玄所守為檀王所破塢西有工寺亦在原上入谷
數百步又有二佛精巧美貌有牛舂馬簸水碓之利
古緱氏縣城在縣西北六里鈎鏁壘在今縣北七里
按宋書武帝西征營軍于柏塢西即此壘也有三壘相
連如鎖因以為名公路壘公路澗在縣西南三里有
壘以袁術字公路而稱少林寺後魏孝文太和十九
年立西域沙門號䟦陁有道業深為高祖所敬信制于
少室山隂立少林寺以居之公給衣供食曹城在縣
東十里曹操與袁術相拒築城于此古滑城在縣東
一十八里城東角有招提寺唐昭宗陵在縣東北五
里百生墓在縣十里後漢書獨行傳云周暢字伯持
性仁慈為河東尹永初二年夏旱久禱無應暢因收葬
洛陽傍客死骸骨萬餘人於洛陽北應時澍雨歲乃登
今墓有千數皆相𩔖對列成行在洛城之東而北近洛
水即周暢之遺址也今號百生墓芝田鄉在縣北
啟母少姨廟在縣東門外王仙君廟在縣東八十里
百生神廟在縣南八里岡上九江娘子廟在縣南
八十里王子喬壇在縣東五里則天行宫在縣北
十里仙鶴觀在縣東三里賀蘭溪在縣南八里雙
泉在縣南十里恭陵唐孝敬皇帝陵在縣東北五里
古仄城在縣西北八里鳳鳳臺在縣東三十里佛
光谷内武三思冢在縣西南十五里
潁陽縣東北九十里元二鄉本夏之綸國竹書紀年楚
及秦伐鄭圍綸氏是也漢置縣屬潁川後魏太和十三
年遷綸氏城潁陽縣屬河内郡後周省入堙陽縣隋開
皇六年改為武林縣十八年改為綸氏大業元年改為
嵩陽唐貞觀十七年廢咸亨四年入河南洛陽伊闕嵩
陽等縣又置武林縣開元十五年九月改為潁陽縣
大苦山山海經云其陽狂水出焉水多三足龜食之無
大疾可以己腫箕山連亘郡界陽乾山在縣東二
十五里按說文云潁水出陽乾山八風溪溪水南流
合三交水北岸有沙細潤可以澡濯隋大常進後宫雜
以香藥以當豆屑號曰玉女沙三交水按水經注三
交水石上菖蒲一寸九節為藥最妙服久化仙古武
林亭按水經注云湮水西南流經武林亭倚箔山在
縣北十五里望之如立箔山西岸下有鐘乳隨時充貢
太谷山在縣西北三十五里孫堅停兵太谷距洛陽九
十里即此谷太谷故關在縣西北四十五里何進八
關此其一也一斗泉在縣西南十五里汲與不汲常
有一斗勾龍本廟在縣北一十三里醴泉在縣西
四十步源出嶽廟下七姑冢在縣西三十里蠻王
冢在縣南二十里
王屋縣西北一百里舊二鄉今三鄉本周畿内地召公
之邑平王東遷亦為采地今縣西有康公祠六國屬魏漢
為河東郡垣縣地後魏皇興四年于此分置長平縣屬
邵州北齊置懷州後周武成元年州廢改為王屋縣因
縣北十里山為名仍于縣理置王屋郡天和六年又于
郡理立西懷州建德六年州省又為王屋郡隋開皇三
年罷郡以縣屬邵州大業三年省以縣入河内郡唐武
德元年改為邵伯縣後建都河洛顯慶二年復為王屋
隸河南王屋山在縣北十五里尚書底柱析城至于
王屋山在縣北十五里在河東垣縣之地古今地名云
王屋山狀如垣故以名縣列子太行王屋二山方七百
里高萬仞本在冀州之南河陽之北北山愚公者年且
九十面山而居懲山北之塞卽石墾壤箕畚運于渤海
之尾操蛇之神聞其不已也告之於帝帝感其誠命夸
娥氏負二山一厝朔東一厝雍南神仙甘始太原人善
行氣不食服天門冬療病不用針灸在人間三百歲乃
入王屋山茅君内傳云王屋山之洞周迴萬里名曰小
有清靈之天清靈洞有垂簪峰天壇山北山高登
之可以望海陽臺觀在縣西北八十里靈都觀在
縣東三十里齊子嶺在縣東十二里即宇文周與齊
分境之所也黃河在縣南五十里野王城光武時
寇恂所築石室在縣西南七十里有石室即夫子昔
與門徒講論之所臨大河水勢湍急至此室五里之間
寂無水聲似有聽講之意邵原在縣西四十里即康
公之采地也析城山在縣西北六十里峯四面其形
如城有南門焉故秦析城中條山魏王泰地志云在
縣西北九十里東接王屋山西入絳州垣縣界卲康
公廟在縣西十五里輿地志云垣縣卲康公之邑春秋
注云卲康公周太保召公奭也
河清縣北六十里元三鄉本左氏所謂晉陰地漢為平
陰縣屬河南郡按郡國縣道記云唐武德二年黃君漢
鎮柏崖遂于北岸東置大基縣八年省先天元年以諱
改名河清縣貞觀中縣界黃河清因以為名後廢至考
功郎中王本立奏再置復隸河南府大順元年因干戈
毁壊移在柏崖院地權置皇朝開寶元年移在白波
河陰故城在縣東南三十五里地理記云即漢平陰縣
左傳云晉師在平陰杜預注云今河陰縣也宋東垣
縣在縣西南二十五里地理記云東垣縣屬宋河南郡
柏崖城在縣西三里臨黃河侯景所築唐高祖武德
二年滑州人黃君漢以城歸乃屬懷州四年移懷州於
河内縣乾元中太尉李光弼重修以拒史思明冉耕墓
在縣東南一十七里孔子弟子也後漢靈帝陵在縣
東三十里高一十二丈晉景帝陵在縣南三十里高
六丈四尺湯王廟在縣南三十里柏崖廟在縣西
北三十二里堯廟在縣西南八十五里後漢光武
廟在縣東南七里猫兒山在縣西十里吉水在縣
西南六十里滽水在縣西南六十里金谷水在縣
西南六十里迷公崖在縣五十里歇鶴臺在縣西
北三十里王子晉浮丘公遊王屋歇鶴于此小郎水
縣西四里
偃師縣東北七十里元三鄉本漢舊縣帝嚳及湯盤庚
並都之商有三亳成湯居南亳即此也至盤庚又自河
北移理于亳殷商從此改號曰殷故殷有天下此為新
都故城在本縣西十里周武王伐紂回息偃戎師遂名
偃師周為畿内之邑秦屬三川漢屬河南即今縣理是
也晉併入洛陽隋開皇十六年復置北邙山在縣北
二里首陽山在縣西北二十五里阮籍詩云步出上
東門北望首陽岑下有採薇士上有嘉樹林山上今有
夷齊祠後魏正光元年夏首陽山晚有虹飲于溪樵人
楊萬見之良久化為一美女乃竊告蒲津戍將宇文顯
顯取之進明帝容貌姝美掩于六宫或問之云我天女
也暫降人間帝欲逼幸其色甚難乃令左右擁抱作異
聲如鐘復化為虹經天而去後帝尋崩魏文帝廟在
縣西北一十八里魏文帝陵在縣首陽山南杜預
墓在首陽山南乾脯山九州要記云周敬王于此曝
乾脯因以為名覆舟山九州要記云昔盧世明登嵩
嶽望覆舟如蟻蛭黃河如帶又陶季述京邦記云周迴
二十里下有林號曰水苑是也尸鄉劉澄之永初山
川記云尸鄉有石室有仇生者居焉又云祝雞翁者洛
陽人居尸鄉山下養雞百餘年盟津在縣西北三十
一里河東經小平縣俗謂之小平津河南岸有鈎陳壘
河于斯有盟津之目昔武王伐紂諸侯不期而會者八
百故曰盟津亦曰富平津廢北陂義堂路此古大驛
路唐天寶七年四月河南尹韋濟奏于偃師縣東山下
開驛路通孝義橋故此路廢矣曲洛穆天子傳曰天
子東遊于黃澤宿于曲洛今縣東洛北有曲河驛以洛
水之曲為名洛經其南續齊諧記云晉武帝問尚書郎
摯虞曰三日曲水其義何指答曰漢章帝時平原徐肇
以三月初生三女至三日俱亡一村以為怪乃攜之水
濱盥洗遂因水以流觴曲水之義起于此帝曰若如所
談便非好事尚書郎束晢曰摯虞小生不足以知此昔
召公成洛邑因流水以泛酒故逸詩云羽觴隨波又秦
昭王三日置酒河曲見有金人出奉水心劍曰令君制
有西夏及秦霸諸侯乃因此處立為曲水祠二漢相緣
皆為盛集帝曰善賜金五十斤左遷虞為陽城令洛
洞劉義慶幽明錄曰洛下有洞昔有婦人推其夫下崖
乃得一穴行百餘里覺所踐如塵噉之裹以為糧行至
交州以問張華華云洛洞仙人所處在縣東南湯王
廟在縣東三百四十八步湯王陵坑在縣東北山上
八里湯王聖母廟在縣西三里舜王廟在縣西北
二十里周王廟在縣西二十五里薄妃廟在縣西
一十五里伊尹墓在縣西北五里比干墓在縣西
北一十五里田横墓在縣西十里王弼墓在縣南
三里鍾繇墓在縣東八里啟母少姨行廟在縣西
南二十五里杜預墓在縣西北山上二十里割乳
塚在縣西二十五里
