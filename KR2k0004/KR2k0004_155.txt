欽定四庫全書
太平寰宇記卷一百五十五
宋樂史撰
隴右道六
岷州
岷州温樂郡今理温樂縣禹貢雍州之域六國時為秦
地至始皇初置三十六郡此即隴西郡之臨洮縣地按
秦築長城起臨洮郡長城在今州西二十里起崆峒其
山傍洮水而東是知秦之臨洮在此矣秦末至二漢迄
晉魏並為隴西郡地至後魏大統十年於此置同和
郡及岷州以南有岷山因以為名隋文帝初廢郡復為
州至煬帝初州廢并其地入臨洮郡唐武德初復為岷
州置總管府管岷巖洮疊旭五州七年加督芳州九年
又督文武扶三州貞觀元年督岷巖洮旭四州六年督
橋意二州十二年廢都督府神龍元年廢當夷縣天寶
元年改為和政郡乾元元年復為岷州
元領縣四
温樂祐川和政當夷
州境
東西一百六十里南北三百六十七里
四至八到
東北至東京二千六百四十里東北至西
京二千二百二十里東北至長安一千三
百七十八里東至渭州三百里南至
巖州二百五十里西至洮州一百七十
六里北至蘭州狄道縣五百三十四里
東南至巖州良恭縣一百一十三里西
南至洮州一百七十六里西北至河州
大夏縣三百六十三里東北至渭州二百
五十四里
戶
唐天寶戶四千三百二十五
風俗
貴於婦人
人物無
土産
麝香龍鬚席
温樂縣六鄉本秦之臨洮縣漢書地理志屬隴西郡後
魏大統中置同和郡仍改臨洮縣為温樂縣隋復改為
臨洮唐武德初改為温樂神龍元年廢當夷入岷山
在縣南一里山黑無樹木其西有天女神洮水經其下
即夏禹見長人受黑玉書處崆峒山在縣西二十里
步和川羌人謂之天泉長城在縣南一里蒙恬所築
祐川縣東北七十里元四鄉本後周之基城縣眀帝武成
元年置屬洮城郡唐先天元年改為祜川縣避元宗名也
和政縣東北三十里元四鄉本後周之洮城郡保定元年
置和政縣隋初廢郡縣屬岷州金通山在縣南一里
索西故城後漢眀帝時金城隴西羌反於臨洮道嶮
車騎不得方輓騎將軍馬防設奇兵破之因築此城以
屯戍軍士在今縣東亦名臨洮東城亦謂之赤城
廢當夷縣周武城元年更修置今通戍其城即吐谷渾
所築唐貞觀二年置當夷縣於此縣額尋廢
廓州
廓州海索郡今理廣威縣禹貢雍州之域自春秋至漢
初亦西羌地漢宣帝時諸羌數背叛使後將軍趙充國
屯隴西羈縻之諸羌不敢動按後漢段熲傳延熹二年
燒當燒何當煎勒姐等八種羌寇隴西金塞熲追討南
渡河大破之至永康元年諸羌復反熲又追及大破之
西羌於是弭定建安中分金城置西平郡此地即西平
南界前涼以其地為湟河郡後又為羌所陷按周地圖
記云湟河郡後魏太平真君十六年置洮河郡屬鄯州
至後周建德五年西逐吐谷渾又得河南地置廓州取
廓清之義為名隋開皇初廢郡為州至煬帝廢州以其
地屬澆河郡唐武德二年置廓州天寶元年改為寧塞
郡乾元元年復為廓州
元領縣三
廣威達化米川
州境
東西三百九十四里南北四百九十里
四至八到
東南至東京四千三百二十里東南至西
京三千九百里東南至長安二千四百
十里東南至鄯州龍支縣二百九十里
東至宣威軍守捉使二百九十里西至
積石軍一百八十里北至鄯州一百八
十里東南至河州鳳林縣二百八十里
西至積石軍一百六十里西至鄯州鄯
城縣二百八十里東北至鄯州龍支縣
三百九十里
戶
唐天寶領縣三戶二百六十一
風俗
與鄯州同
姓氏(闕)
人物無
土產
□金
廣威縣二鄉本後魏之石城縣也周地圖云後魏景明
三年置石城縣廢帝二年因縣内化隆谷改為化隆屬
湟河郡唐先天元年改為化城避諱故也天寶初改為
廣威縣拔延山隋大業五年煬帝西伐吐谷渾經此
山校獵改名摶獸山
達化縣西三十里二鄉本後周之達化縣周建德五年
於此置達化郡并達化縣以屬焉後郡廢縣屬廓州
連雲山賀蘭山皆邑界之山也黃河經邑界澆河
城亦謂之故廓城在縣西一百二十里古老傳云趙充
國所築或云吐谷渾舊城晉永寧拜吐谷渾主阿豹為
安西將軍澆城公即理此地也酈元注水經云河水東
經澆河故城北有二城東西犄角故洪齊鎮城後周
武帝逐吐谷渾出後築在今縣正西二百七十里以為
羌界
米川縣東一百里二鄉本漢枹罕縣地屬金城郡唐貞
觀五年於此置米州及米川縣因米川水為名十年罷
米州以縣屬河州今又屬廓州也小米川水源出縣東
南小米川地北流入海也
疊州
疊州合川郡今理合川縣禹貢梁州之域歴代為諸羌
保據後周建德六年西逐諸戎始有其地因置恒香郡
尋改為疊州盖取其地多山重疊以名郡也隋初廢州
以其地并隸同昌郡大業末陷入吐蕃唐武德二年復
置疊州以其地領合川樂川疊川三縣五年又置安化
和二縣以處黨項尋廢貞觀二年省疊川樂川縣十三
年置都督府督疊岷洮巖津序壹柘嶂玉蓋立橋等州
永徽元年罷都督上元元年吐蕃入寇密恭丹嶺二縣
殺掠並盡於是廢二縣神龍元年廢芳州為常芳縣來
屬天寶元年改為合川郡乾元元年復為疊州
元領縣二
合川常芳
州境
東西二百六十五里南北一百二十九里
四至八到
東至東京二千九百八十里東至西京二
千五百六十里東至長安一千七百里
東南至沿江至巖州二百五十里南至吐
蕃界三十里北至黃河上黨項序州二百八
十里北至洮州一百八十里東南至扶州
三百九十里西北至吐蕃七十里又去故
芳城一百五十里西至吐蕃界七十里東
北至岷州四百里
戶
唐天寶領縣二戶一千二百七十五
風俗
與松州近蕃界
姓氏(闕)
人物無
土產
麝香羊馬
合川縣六鄉後周武成中於此置合川縣以大江所合
為名屬西強郡隋開皇三年移治文城戍石鏡山在
縣西北四十五里其山有石明瑩皎潔照之無不&KR0640;見
其形體故謂之石鏡山山下又有銅窟隋開皇中於此
置監鼓鑄刀焉
常芳縣東南一百二十里四鄉其地後魏所得尋又為
吐谷渾所據後周武成元年西逐諸羌遂統有其地乃
於三交口築城置甘松防又為三川縣以隸恒香郡至
建德元年改三川為常芳縣仍立芳州以邑隸焉取其
地多甘松芳草為名隋初廢州而縣存唐武德二年又
置州於常樂城内為理貞觀三年又移松州於芳州城
即常樂城也神龍元年廢芳州為常芳縣仍隸疊州又
按真元十道圖云疊巖武城四州自分十道後並屬隴
右道自上元(闕)年後蕃戎疊巖城武四州並置在白江
之側白江即古羌之水其江南流至利州益昌縣嘉
陵江合其成州在益昌嘉陵之東馬池嶺之南據山川
形勢其五州並立合屬山南道因是而定
宕州
宕州懷道郡今理懷道縣禹貢梁州之域周省梁入雍
州又為雍州之境秦漢魏晉諸羌處之後魏招撫四夷
統有其地後魏書梁彌忽者宕昌羌也其先常為羌豪
祖勒自稱宕昌王彌忽世祖表求内附世祖嘉之拜彌
忽為宕昌王其後遂相傳襲稱藩於魏因封其地為宕
昌蕃周置巖昌國武帝改為州按隋圖經集記云周天
和元年改為蕃置為宕州隋為宕昌郡唐武德元年置
宕州領懷道良恭和戎三縣貞觀三年省和戎入懷道
天寶元年改為懷道郡乾元元年復為宕州
元領縣二
懷道良恭
州境
東西三百六十五里南北四百二十九里
四至八到
東北至東京二千六百七十里東北至西京二千
三百四十里東北至長安一千四百七十里東
北至武州二百七十五里東至扶州四百一十里
西至疊州二百五十里北至岷州二百四十里
東南至武州二百五十里西南至扶州二百五十
里東北至成州上祿縣界三百二十里西北至
岷州二百五十里
戶
唐天寶戶一千一百九十
風俗
大𩔖隴右語雜羌人
人物無
土產
□金散麝香
懷道縣四鄉後周天和元年置唐貞觀元年移於此立
郡
良恭縣北二百里二鄉本漢陽宕縣後周天和五年置
宕昌郡隋開皇三年屬宕州十八年改為良恭縣也
太平寰宇記卷一百五十五
