欽定四庫全書
太平寰宇記卷三十
宋樂史撰
關西道六
鳳翔府司竹監
鳳翔府扶風郡理天興縣禹貢雍州之域春秋及戰國
時為秦都秦德公初居雍即今天興縣也至獻公始徙
櫟陽始皇併天下屬内史項羽封章邯為雍王亦此地
漢高帝更名中地郡復為内史景帝初分屬右内史武
帝大初元年更名右扶風所以扶助京師行風化也與
京兆尹左馮翊謂之三輔理皆在城中後漢出理槐里
即今興平縣東南七里故槐里城是魏文帝除右字但
為扶風郡亦是重鎮曹公使張郃屯陳倉建興中諸葛亮
攻陳倉及郿皆不克晉大康八年為秦國後魏太武於
今州理東五里築雍城鎮文帝改為岐州隋開皇元年
於州城内置岐陽宫岐州移於今理大業三年罷州為
扶風郡唐武德元年復為岐州領雍陳倉郿虢岐山鳳
泉等六縣又割雍等三縣置圍川屬稷州貞觀元年廢
稷州以圍川及麟州之麟遊普潤等三縣来屬七年又
置岐陽縣八年改圍川為扶風縣省虢天寶元年改為
扶風郡至德二載肅宗自順化郡幸扶風置天興縣改
雍縣為鳳翔縣並治郭下初以陳倉為鳳翔縣乃改為
寳雞縣其年十月復兩京十二月置鳳翔府號為西京
與成都京兆河南太原為五京寳應元年併鳳翔縣
入天興縣後罷京名
元領縣九今十
天興扶風郿縣岐山寶雞普潤虢縣
麟遊盩厔京兆割到崇信新置
一縣舊廢
岐陽入岐山扶風
州境
東西一百八十三里南北三百八十九里
四至八到
東至東京一千五百八十里東至西京一千一百
七十里東至長安三百一十九里南取大白山
路至興元府六百一十里西至隴州一百五十三
里北至涇州二百六十二里東南至京兆府界
一百七十五里西南至鳳州二百四十一里西
北至涇州三百二十里東北至邠州二百二十五
里
戶
唐開元戶四萬四千五百三十二皇朝管戶主二萬
六千七百九十客一萬三千三百一十五
風俗
天水隴西迫近戎狄修習戰備高尚氣力以射獵為
先大郡良家子選給羽林期門以才力為官名將多
出焉故曰山西出將秦詩謂王于興師修我甲兵與子
偕行此實遺風又曰在其板屋乃山多林木人獲居
之
姓氏
扶風郡六姓馬竇班輔魯惠
人物
白起郿人春秋時有蹇叔孟明公孫枝子
車奄息漢有班彪子超固傅毅馬援馬融
郭伋扶風茂陵人馬樞扶風郿人梁邵陵王綸引
為學士覽二萬書乃嘆曰吾聞貴爵禄者以巢由為桎
梏愛山林者以伊吕為筦庫王世充天興人本姓
支西域人也代居白鹿原其父收幼卒隨母嫁灞城
王燦遂冒姓王氏唐元載楊炎李淳風皆岐
州人
土産
龍鬚席貢蠟燭貢麻布棉布胡桃
天興縣舊十六鄉今十四鄉本秦雍縣秦國都也漢縣
屬右扶風四面積高曰雍又四望不見四方故謂之雍
秦回中宫在縣西漢文帝十四年匈奴入蕭關燒回中宫
候騎至雍即此也唐至德二年分置鳳翔縣永泰元年
廢乃改雍縣為天興縣吳嶽秦都咸陽謂之西嶽
三畤原史記封禪書曰秦文公作鄜畤宣公作密畤靈
公又作吳陽上畤在此原故號三畤原也亦謂之周原
乾歸故城在縣西四十二里十六國春秋曰苻登太初
二年乞伏乾歸西據苑川號為西秦因築此城也五
水汧渭岐漆雍已上五水皆歷郡界雍水在縣北二
里源出縣西北平地水經注雍水歷中窂溪俗號中窂
水亦曰冰井水野人塢在縣南一百八十步秦穆公
失駿馬野人盜食之處也漢五帝畤祈年宫漢書
地理志祈年宫秦穆公起又有祈年觀回中宫史記
秦始皇二十九年巡隴西北地出笄頭山過回中宫漢
書文帝十四年匈奴入蕭關殺都尉燒回中宫候騎至
雍武帝元狩四年幸雍通回中道北出蕭關又有三良
宫相近故長安城漢惠帝所築今在天興縣城西北苑
中也石鼓文在縣南二十里許石形如鼓其數有十蓋
紀周宣王遊獵之事其文即史籕之迹唐貞觀中吏部
侍郎蘇勖紀其事云虞褚歐陽共稱古妙雖歲久訛缺
然遺跡尚有可觀而歷代紀地理志者不存紀錄尤可
嘆惜
扶風縣東百里舊十七鄉今十九鄉本漢美陽縣地今
京兆府武功縣北美陽故城是也後周天和元年於此
置燕州隋開皇十六年於今岐陽置岐山縣以屬燕州
隋末廢州唐武德三年分岐縣於圍川城置圍川縣四
年隸稷州貞觀元年廢稷州來屬至八年改為扶風縣
又按說文云圍川字作湋近代訛舛故為圍三畤原
在縣南二十里湋水在縣南三十里白水在縣南二
百步雍水在縣一百里
郿縣東南一百里依舊十鄉本秦縣也漢志郿屬右扶
風三輔黃圖云右輔都尉理所秦寧公徙居平陽即此地
今縣十五里渭水北故郿城是也後魏廢帝因縣内郿
城改為郿城縣至天和三年以郿城縣併入周城縣隋
開皇三年廢岐山郡以周城縣屬岐州十八年改周城
縣為渭濱縣大業二年復郿縣唐武德三年移縣於郇
州城即今理也白起此縣人縣理城亦曰斜城城南
當斜谷因為斜口斜谷南口曰褒北口曰斜終南山
在縣南三十里郿塢在縣東北十六里董卓封郿侯
據此北阜築塢高七十文號曰萬歲塢亦曰董卓塢以
寫長安城形太白山在縣東南五十里辛氏三秦記
云太白山在武功縣南去長安三百里不知高幾許俗
云武功太白去天三尺山下軍行不得鳴鼓角鳴則疾
風暴雨立至周地圖記云太白山上恒積雪無草木半
山有横雲如瀑布則澍雨人常以為候騐之如離畢焉
故曰南山瀑布非朝即暮魏略曰吉茂蘇則遇亂隠於
扶風南太白山中以經籍自娛按唐史玄宗天寶八載太
白山人李渾上言有神人言金星洞内有玉版石紀聖
皇福夀之符命御史中丞王鉷入山求獲上御勤政樓
受焉於是大赦天下封大白山神為神應公四時祭祀
金星洞改為嘉祥洞積石原在縣西北二十五里水
經注云積水原即此原也魏青龍二年諸葛亮出斜谷
與司馬懿拒渭南郭淮算亮必登此原遂先登據之亮
至果不得上即此原也五丈原在縣西南二十三里
魏氏春秋諸葛亮據渭南司馬宣王謂諸將曰亮若出
武功依山東轉是其勇也若西上五丈原諸君無事矣
亮果出屯此原與懿相拒渭城經縣東南成國渠
在縣東北九里至上林入蒙蘢溝洫志云關中有成國
渠如淳注云成國渠在陳倉也斜谷按唐書永貞元
年西川節度使劉闢反先是鳳翔斜谷路館驛停廢今
却宜置命高崇文為神策行營節度使崇文領兵馬取
鳳翔斜谷路李元奕領兵取駱谷路同赴梓州應接當
秦惠王時用司馬錯之策以伐蜀漢光武使吳漢伐公
孫述魏司馬文王使鄧艾伐劉禪晉穆帝使桓温伐李
子仁宋武帝使朱齡石伐醮縱梁武帝使鄧元起伐劉
季連周大祖使尉遲迥平蕭紀隋文帝使梁霽平王謙
居唐憲宗命高崇文平劉闢自秦至元和九度伐蜀四
為水軍泝江而上唯秦與鄧艾尉遲迥梁霽及崇文五
在斜谷駱谷出師南討不庭矣斜水出斜谷歷邑界
東入渭斜城在渭水南一里周武帝天和元年築置
雲州於此建德三年廢唐武德元年又於此置郇州三
年又廢故此城存武功故城在今縣東四十里即鳳
泉故縣北渭水之南水經注云渭水東逕武功故縣北
南對大白山北隔渭水與武功故斄城對
岐山縣東五十里舊十鄉今十四鄉周古公徙於岐即
此地本漢雍縣之地後周天和四年割涇州鶉觚縣之
南界置三龍縣屬岐州隋開皇十六年移三龍縣於岐
山南十里改為岐山縣屬州不改因山為名大業九年
移於今縣東北八里唐武德元年移理於今岐陽縣界
張堡壘七年移理龍尾城貞觀八年又移理猪驛南縣
理是也岐山在縣東北十里亦名天柱山禹貢曰導
汧及岐河圖括地象云岐山在崑崙山東南為地乳上
多白金周之興也鸑鷟鳴於山上時人亦謂此山為鳳
凰堆酈道元水經注天柱山有鳳凰祠或云其峯高峻
迥異諸山狀如柱因以為名渭水在縣南三十里經
邑界姜泉皇甫謐帝王世紀云炎帝神農氏母有喬氏
女登為少典妃遊華陽感神而生炎帝長於姜水即此
水也終南山東連亘入京兆府界廢岐陽縣在州
東一百里亦漢杜陽之地屬右扶風隋開皇十六年移
三龍縣於此因改為岐山縣唐貞觀十七年割扶風岐
山二縣之土以置此邑蓋在岐山之陽因以為名元和
三年二月以其地復入岐山扶風二縣此額已廢五
將山在縣西北六十里十六國春秋曰苻堅為慕容所
逼長安謠曰帝出五將久長得先是又謠曰堅入五將
山長得堅大信之率數百騎出五將宣告州郡期以孟
冬拔長安堅至五將姚萇遣吳忠圍之堅衆奔散忠執
堅以歸新平即此山也諱谷水源出縣東北六里諱
谷也南流入扶風縣界
寶雞縣西南九十里舊四鄉今十鄉漢書地理志陳倉
縣屬右扶風三國志云在魏為重鎮太和二年蜀將諸
葛亮攻圍郝昭守之不拔即此城也又周地圖記云陳
倉縣晉末廢秦將姚時於縣界置宛川縣後魏大統十六
年移宛川縣入漢陳倉故城復為陳倉縣即今縣東二
十里古城是也屬武都郡後周天和三年又於此置顯
州建德三年又廢顯州及陳倉隋開皇十八年又置陳
倉縣屬岐州大業十年移縣理於渭水北留谷城今縣
是也唐至德二年改為寶雞縣以秦文公獲石雞於此
徵以為名今猶有寶雞祠存焉咸通三年於縣東南開
渠引渭水入昇原渠通船筏至京故城即長安城也漢
惠帝所築在今理天興縣之西北苑中也陳倉山在
縣南十里辛氏三秦記云大白山南有陳倉山山上有
石雞與山雞不别趙高燒山山雞飛去而石雞不去晨鳴
山頭聲聞三十里或謂是玉雞錄異傳云秦文公時雍
南山有梓樹文公伐之輒有大風雨樹生合不斷有一
人夜往山中聞有鬼語樹神曰秦若使人被髮以朱絲
繞樹伐汝汝得不憂否樹神不語明日人語文公如其
言伐樹樹斷其中有一青牛出走入豐水中復出使騎
擊之不勝騎墮地復上髮解牛畏之不出故置髦頭因
此也渭水汧水皆歷縣界箕谷水源出縣東南
箕谷陳倉故城在今縣東二十里即秦文公所築魏
略云大和中魏遣將軍郝昭築城陳倉城適訖會諸葛
亮来攻亮本聞陳倉城惡及至怪其整頓聞知昭在其
中大驚愕亮素聞昭在西有威名念攻之不易初太原
靳詳少與昭相親厚後為蜀所得及亮圍陳倉詳為亮
監軍使於城外呼昭諭之昭於樓上應詳曰魏家科法
卿所練也我之為人卿所知也曩時高剛守祁山坐不
專意雖終得全於今誚議不止我必死矣卿還謝諸葛
亮便可攻也詳以告亮亮進兵雲梯衝車晝夜攻距二
十餘日亮無利會費曜等救至亮乃引去按本城有上
下二城相連上城是秦文公築下城是郝昭築三友
故城在縣西四十六里耆舊傳司馬宣王與諸葛亮相
拒於此因築此城十六國苻健於此置武都郡大散
關在縣西南五十二里老子著書處或云在函谷按郡
國志云岐陽大山(一本大作太無山字)嶺通褒谷大路寳雞祠漢
書郊祀志曰秦文公獲石雞於陳倉北坂今有神祠是
也玉女祠秦穆公女弄玉鳳臺之地也又秦穆公陵
在此
麟遊縣東北一百一十里舊十一鄉今四鄉本漢杜楊
之地隋義寧元年唐高祖輔政於仁夀宫置鳳栖郡及
麟遊縣二年改鳳栖為雲臺縣屬麟遊郡為麟州領縣
不改貞觀元年廢麟州以所管普潤麟遊二縣屬岐州
六年以縣自宫城移於今所雀模嶺在縣東北五十
里大横水在縣東南流入九成宫在縣西一里本
隋仁夀宫隋文帝置按隋書開皇十三年楊素於岐山
北建仁夀宫夷山堙谷館宇相屬督意嚴急作者多死
高祖不悦及幸新宫遊觀乃喜後帝歲暮日晚登仁夀
殿周望原隰見宫外烽火瀰漫又聞哭聲令左右觀之
報曰鬼哭上曰此即役死之魂歲暮思歸耳取酒奠之
乃止義寧元年廢宫置立郡縣貞觀五年復舊宫為避
暑之所改名九成宫永安宫在縣西三十里唐貞觀
八年置
普潤縣北七十里舊十鄉今四鄉本漢安定鶉觚二縣
之地在漢又為漆縣并有鐵官今城西有漆水復有小
城蓋置鐵官之處也隋大業元年於細川置普潤縣以
屬岐州蓋以杜漆岐三水溉灌田疇民獲利濟以為縣
名十三年移於今理貞元十一年改屬隴右經略使今
屬鳳翔細川谷水在縣南北流入涇州界杜水源
出縣東南溪澗間漆水源出縣東南漆溪按許慎說
文曰漆水出右扶風杜陽岐山東入渭也岐水即大
欒水也源出縣東南流入漆水即古岐水是也漢杜
陽縣城郡國縣道記云杜陽晉省在今鳳翔府北九十
里普潤縣界東南已失其所在文王故城按郡國縣
道記云隴州吳山縣東西四十里即岐山縣之西南界
有一故城彼人謂之文王城按周文王都酆不合於此
更有城其城恐是漢杜陽縣又岐山縣東十九里有杜
陽谷内亦有一杜陽故城二縣俱在扶風郡界若據十
三州志云郡道里數即隴州杜陽故城近之據漢志注
云漢水南入渭即普潤縣界文王城近之
虢縣南四十里舊四鄉今六鄉古虢國之地即周文王
弟虢叔所封是曰西虢按禮記注謂虢或謂郭在武都
南一百里有虢叔城是也又按地理志云虢漢併於雍
今虢縣後魏立為武都郡大統十三年遷同州洛邑縣
於武都城西置洛邑縣還取舊名後周天和中又於洛
邑置朔州尋廢州移州原郡理之隋開皇三年廢郡以
縣屬岐州大業三年改洛邑為虢縣唐貞觀七年廢至
天授二年復置桃虢二城史記云秦武公滅虢為縣
謂之小虢今虢西有二城相去十里今纔分餘趾城之
所居俗謂之桃虢川有路通漢中漢志注云虢宫秦宣太
后起其二城一為虢國一為虢宫磻溪神祠酈道元
水經注磻溪中泉也即太公釣所石壁深高幽隍邃密
林障秀阻人跡罕交東南隅有石室蓋太公所居水次平
石釣處即太公垂釣之所其水清泠神異北流十二里
注於渭也周原史記封襌書云秦文公作鄜畤秦靈
公作吳陽上畤宣公作密下畤是三畤焉畤止也神靈
所止處廢清水縣漢縣本屬秦州按唐書州郡志錄
鳳翔府元無此邑即知是秦州之屬邑獨會要云天
寶末陷於蕃中至大中三年鳳翔節度李玭奏七月二
十五日收復至秦州東北一百二十五里即與隴城接
界故屬鳳翔府尋廢
盩厔縣東南二百里依舊十七鄉本漢舊縣也武帝置
屬右扶風山曲曰盩水曲曰厔因山水之曲以名之後
漢晉武復立魏因之後周天和二年乃移於今鄠縣西
北三十五里又割雍州之終南郡於此置恒州領周南
郡建德三年從鄠縣西北移於今所置周南郡唐武德
二年廢恒州天寶中改名宜夀後又為盩厔後唐同光
元年割屬鳳翔湋水在今縣北五里隋宜夀宫在
縣東南三十二里漢長楊宫在縣東南三十二里中
有射熊觀漢武帝好自擊熊羆司馬相如從上林上疏
諫揚雄作長楊賦秦五柞宫在縣東南三十八里漢武
後元二年幸盩厔五柞宫帝崩於五柞宫張晏注以宫
有五柞樹因以名西京雜記五柞樹皆連三抱上枝覆
蔭數里水經注長楊五柞二宫相去八里青梧觀在
五柞中西京雜記觀前有龍尾堆雍州記云望仙澤中
有石盤龍兩所鱗甲動有雲氣如鐘鳴讀書臺在縣
東北三十七里後漢馬融讀書之所姜維嶺本名沈
嶺在縣南五十里蜀後主延熙二十年大將軍姜維率
衆出駱谷經沈嶺即此司竹園在今縣東一十二里
穆天子西征至元地乃植之竹是此故史記曰渭川千
畝竹漢謂鄠杜竹林故有司竹都尉其園周廻百里以
供國用義寧元年義兵起高祖第三女平陽公主舉兵
於司竹園號娘子軍駱谷關在縣西南一百二十里
唐武德七年開駱谷道以通梁州在今關北九里貞觀
四年移於今所駱谷道漢魏舊道南通蜀漢魏少帝
正始四年曹爽伐蜀諸軍入駱谷三百餘里不得前牛
馬驢驘以轉運死略盡少帝甘露二年蜀將姜維出駱
谷軍於長城即此谷道也按此道近代廢塞唐武德七
年復開東北自鄠縣界西南經縣又西南入駱谷出駱
谷入洋州興勢縣界樓觀在縣東三十二里晉惠帝
時置其地舊有尹先生樓因名樓觀唐武德初改名宗
聖觀老子廟華陽子籙記秦始皇好神仙於尹先生
樓南立老子廟即此也晉惠帝元康五年重更修葺蒔
木萬株南北連亘七里給戶三百供洒掃隋文帝開皇
元年復修建堂宇老子陵酈道元水經注就水北逕
大陵西世謂之老子陵昔李耳為周柱下史以時衰適
西戎於此有冢事非經證然莊子著書云老子死秦人
三號是非不死有冢可徵也終南故城郡國記云唐
武德二年於漢盩厔故城置終南縣八年縣廢因名終
南城
崇信縣西北二百二十五里依舊五鄉本唐神策軍之
地後改為崇信軍皇朝建隆四年以崇信暨赤城東西
兩鎮及永信鎮等四處於此合為崇信縣
司竹監按唐六典掌植養園竹之事其管内及百司所
須簾籠筐篚之屬擇其材幹以供之其笋以時供上食
歲終以竹功之多少為考課又按漢官有司竹長丞魏
晉河内園竹各置司守之官江左省後魏有司竹都尉
北齊後周俱闕隋有司竹監及丞唐因之在京兆鄠盩
厔懷州河内今皇朝惟有鄠盩厔一監屬鳳翔
太平寰宇記卷三十
