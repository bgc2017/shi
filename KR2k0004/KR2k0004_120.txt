欽定四庫全書
太平寰宇記卷一百二十
宋樂史撰
江南西道十八
涪州
涪州涪陵郡今理涪陵縣禹貢梁州之域周省梁又為
雍州之域春秋時屬巴國秦為巴郡地漢為涪陵縣漢
末為赤甲兵所聚此地有赤甲戌存焉後漢亦然至
蜀先主以地控涪江之源故于此立涪陵郡領漢平漢
葭二縣按蜀志劉威石為涪陵太守即此地也又四夷
縣道志云故城在蜀江之南涪陵之西其涪江南自黔
中来由城之西蜀江十五里有鷄鳴峡上有枳城即漢
枳縣也李雄據蜀後荒廢東晉桓元子定蜀别立枳縣
于今郡東北一十里隣溪口又置故枳城郡尋廢周武
保定四年涪陵首領田思鶴歸化於故枳城又立涪陵
鎮開皇三年移漢平縣於鎮城仍改漢平縣因鎮為名
以隸渝州大業三年又罷渝州為巴陵郡以涪陵之地
又為鎮焉唐武德元年鎮復為涪州天寳初為涪陵郡
乾元元年又為州元和三年七月勅涪州可隸黔中道
以涪州疆理與黔州接近故也至大中初又隸荆州南道
地里遙遠甚不便尋隸黔中按華陽國志云涪巴之南鄙
從枳縣入泝涪水秦將司馬錯由之取楚黔中地漢興
恒為都尉理山險水灘人多蠻蛋唯出丹漆枳縣即今
涪州所理是漢獻帝建安中涪陵謝本以涪陵廣大白
州牧劉璋分理丹興漢尉二縣以為郡璋乃分涪陵立
永寧州兼丹興漢蔚合田縣置屬都尉理涪陵蜀主改
為涪陵郡改永寧曰萬寧又增立漢復縣後主又立漢
平縣晉太康地理記省丹興縣郡移理漢復領漢葭涪
陵漢平萬寧等五縣又言萬寧在郡南水道九百里其
萬寧蓋今費州是蜀後主延熙中涪陵大姓徐巨叛使
將軍鄧芝討平之漢涪陵蓋在今涪州東南三百三十
里黔州是其故里又言漢葭在郡東百里澧源出縣界
蓋在今州東九十里故黔州城是其省在丹興縣蓋在
今黔州東二百里黔江縣是孟陽云丹興漢葭二縣並
出丹砂今按漢平縣蓋在今涪州東北二十里羅浮山
之北岷江之南白水入江處側近又按十三州記云枳
在郡東按今黔州亦與巴郡東南相抵據謝本所論晉
志所說今夷費思播及黔南等五州悉是涪陵故地又
隋圖經集記及貞觀地志云黔中是武陵郡酉陽地按
漢酉陽在今溪州大鄉界與黔州約相去千餘里今之
三亭縣西北九百餘里别有酉陽城乃劉蜀所置非漢
之酉陽事已具武陵郡隋圖經及貞觀地志並言劉蜀
所置酉陽為漢酉陽蓋誤認漢涪陵之地也自永嘉之
後沒於夷獠元魏之後圖記不傳至宇文周保定四年
涪陵首領田思鶴歸化初於其地立奉州續又改為黔
州大業中又改為黔安郡因周隋州郡之名遂與秦漢
黔中郡交互難辨其秦黔中郡所理在今辰州西二十
里黔中故郡是漢改黔中為武陵郡移理義陵郡即今
辰州叙浦縣是後漢移理臨沅即今朗州所理是也今
辰錦叙奬溪澧朗施八州即秦漢黔中郡之地與今黔
中及夷費思播隔越峻嶺東有沅江水及諸溪並合而
東注洞庭湖嶺西有巴江水一名涪陵江自牂牁北歴
播費思黔等州北注岷江以山川言之巴郡之涪陵以
黔中故也炳然自分矣
元領縣四
涪陵賓化武龍樂温
州境
東西六百九十里南北九百一十里
四至八到
東至東京歸峡路三千四百五十七里東取江陵
府路至長安中路相兼三千三百二十五里東
取江陵府路至西京三千六百五里東至萬州水
路六百一十里自萬州取開州通州宣漢縣及洋
州路至長安二千二百四十里東至忠州三百五
十里南至黔州水路三百四十里西至渝州四
百六十里水路三百四十里北至忠州三百九十
六里東南至黔州四百九十九里西北至渠州
隣山縣二百七十里東北至忠州三十里東至
江陵府水路一千七百七十里
戶
唐開元戶一千六百皇朝管戶主三千五百一十客
八千五百四十七
風俗
與黔中同
姓氏
(闕)
人物無
土産
連頭獠布金文鐡段氏蜀記云涪州出扇當時
貴之
涪陵縣五鄉漢田縣屬巴郡蜀立郡于此隋廢郡屬渝
州唐朝又于此立郡羅浮山連亘入南海名山記昔羅
浮仙人居此故名之石門周地圖記云涪陵均提東
十三里有石門門東有石鼓清臺扣之聲遠銅柱灘
周地圖記云涪陵江中有銅柱灘昔人于此維舟見水
底有銅柱故名銅柱灘灘最峻急一云馬援始鑄柱于
此錦綉洲周地圖記云銅柱灘東有錦繡洲巴土盛
以此洲人能織錦羅故以名之横石灘在郡北後漢
岑彭破公孫述將侯丹于黃石今謂之横石灘
賓化縣西南四百里元五鄉在秦為枳縣地後漢為巴
縣周明帝武成三年省桓元子所置枳縣入巴縣唐貞
觀十一年分渝州巴縣之地置隆化縣以縣西二十里永
隆山為名先天初以諱改為賓化縣按新圖經云此縣
民並是夷獠露頂跣足不識州縣不會文法與諸縣戶
口不同不務蠶桑以茶蠟供輸懷清臺巴寡婦清其先得
丹穴而擅其利家富不貲清能守其業用財自衛秦皇帝
以為貞女為築女懷清臺湖陽溪在縣側水西流入
渝州南平縣界
武龍縣東南二百五十里元五鄉今四鄉漢涪陵枳二縣
地唐武德元年分涪陵縣立以邑界武龍山為名内江
一名涪陵江一名巴江在縣南曲屈北流水自黔州信寧
縣界入李膺益州記云内江水自萬寧西北二百八十
里至關頭灘灘長百步懸崖倒水舟楫莫通蜀江門
灘在縣前巴江水中
樂温縣西北一百一十里元六鄉今四鄉秦枳縣地後周
武成三年省桓元子所置枳縣入巴縣北又為巴縣之
地唐武德三年又析渝州巴縣地置以縣樂温山為名
初置屬南隣州九年方改屬涪州縣地頗産茘枝其味
尤勝諸領樂温山在縣南四十八里溶溪水源出
縣理北南流縣東又南至廢永安縣東北二里注大江
永安故縣武德元年析涪陵巴二縣地于今州西南
一百五十里置以縣北永安山為名開元二年民以為
非便遂廢
黔州
黔州黔中郡今理彭水縣歴古蠻夷之地禹貢荆州之域
左傳庸人率羣蠻叛楚即其地戰國時為楚黔中地秦
惠王欲楚之黔中地以武關外易即此土也至昭王伐
楚得其地因置黔中郡于今辰州是故漢書謂五溪之
地在漢為武陵郡之酉陽縣地武帝于此置涪陵縣按
賈躭四夷述武陵五溪之蠻西界也後漢獻帝時分為
四縣屬(缺)國都尉理三國時蜀先主又增一縣按蜀志
云先主于五溪立黔安郡領五縣至后主又增置一縣
晉平吳後省一縣猶領五縣永嘉後地沒蠻夷經二百
五十六年吳錄云黔陽屬武陵郡今辰州三亭縣西黔
陽城即漢之黔陽縣城也又黃閏武陵記云武陵郡境
四十餘里即知黔中亦其土也荆州圖副云巴東南故
浦縣與黔陽分界南浦今屬萬州縣是也後周保定四
年蠻帥田思鶴以地内附因置奉州建德三年改為黔
中至隋初如之大業三年又改為黔安郡領彭水涪川
二縣唐武德元年又改置為黔安郡領彭冰都上石城
三縣二年又分置盈隆洪杜相永萬資四縣于州置都
督府督務施業展智牂克應莊九州其年自今州東九
十里故州城移于涪陵江東彭水東以相永萬資二縣
屬費州以都上一縣分置夷州十年又以思州高富縣
來屬十一年又以高富屬夷州以智州信寧來屬督思
辰施牢費夷巫應鄱克莊牂琰池矩十五州黔州領彭
水石城盈隆洪杜信寧五縣聖歷元年罷都督府以莊
州為都督府景隆四年又罷莊州都督府以播州為都
督府先天二年罷播州都督府復以黔州為都督府開
元二十六年又于黔州置採訪處置使以都督尔朱渾
城為使又隸五溪諸州入黔中道仍加經略使天寶元
年改黔中為黔中郡然依舊都督施夷播思費琛溱商
九州又領克明勞羲福犍邦琰清莊峩蠻牂鼓儒琳鸞
今郍暉郝總侯敦晃柯樊稜添普寧功亮茂龍延訓鄉
雙整縣撫水矩思源逸殷南平勲姜襲等五十州皆羈
縻寄治山谷乾元元年復以黔中郡為黔州都督府自
天順元年改為武參軍節度天復三年之後偽蜀割據
移黔南就涪州為行府以路道僻遠就近便也皇朝因
之不改至太平興國三年因延火燒爇公署五年却歸
黔州置理所仍轄黔内思南費溱夷播六州只從黔州
衙前職員權知按唐貞元十道圖云黔涪夷費思播溱
琛南等九州自分十道屬江南道其涪州開元中屬山
南道天寶中復屬江南乾元中又屬山南東道古九州
界本漢巴郡之南鄙雖在大江之南而東興施溪錦奬
四州隔一高嶺其南溱琛等三州又與劍南瀘州按境
風俗頗同以山川言之合屬劍南道
元領縣六
彭水黔江洪杜洋水信寧都濡
州境
東西一千一百四里南北八百三十里
四至八到
西北至東京三千八百六十五里西北至長安三
千六百五十五里取萬州路二千五百七十里
西北至西京三千四百四十五里東至灃州一
千五百六十四里南至夷州六百里西至涪
州五百五十里北渡江山路至忠州六百里
東南至思州三百里西南至播州八百里
西北水路至涪州武龍縣二百七十里東北至
施州七百四十里
戶
唐開元尸四千二百皇朝戶主一千二百七十九客
二千五百四
風俗
雜居溪洞多是蠻獠其性獷悍其風淫祀禮法之道
固不知之開寳四年黔南上言江心有石魚見上有古
記云廣德元年二月大江水退石魚見部民相傳豐
稔之兆
姓氏
(闕)
人物無
土産
麩金水銀朱砂藥書謂辰錦朱砂
黃蠟粗麻布竹布紵布
彭水縣舊三鄉今二鄉本漢酉陽縣地屬武陵郡吳分
酉陽之境置黔陽郡地即屬焉又縣道四夷云蓋劉璋
分涪陵置漢葭縣地開皇十年三蠻帥内屬于此地彭
水縣屬黔州大業三年罷州為黔安郡縣仍舊焉貞觀
四年與州移于今理有鹽井一在縣東九十里今煎伏
牛山在縣東一百里山左右有鹽泉州人見置灶煮以
充軍用壺頭山山形似壺馬援曾戰于此三峿山
鄧芝曾大戰于此更始水又名涪陵今名内江水水
經云更始水即延江支津也延水下入涪陵别名涪陵
水涪陵水一名内江水在州西五十步西北至涪州入
蜀江可通水源出黔江縣武陵山西流百餘里經州
里北注内江水彭水按九州要記云黔州有彭水在
候寧縣即古之黔中地朗溪漢縣名其地有朗山山
有野狼兩眼在背上能餐野獸五溪謂酉辰巫武沅
等五溪古老相傳云楚子滅巴巴子兄弟五人流入五
溪各為一溪之長一說五溪蠻皆盤瓠子孫自為統長
故有五溪之號焉古謂之蠻蜑聚落
黔江縣東三百里元三鄉隋開皇五年置石城縣屬庸
州大業三年廢以地入彭水縣唐武德元年再置移就
無慈城貞觀四年又移于今所天寶元年改為黔江縣
羽人山一名神仙山在縣東四百三十里山頭與灃
州分界阿蓬水一名太平水東北自施州清江縣界
東西南流經縣北一里又南入洪杜縣界仙掌在縣
二里崖面上指掌如畫土人傳為仙掌
洪杜縣東北一百三十里元一鄉唐武德二年析彭水石
城之地于今縣北八十里置以縣東洪杜山名焉貞觀
三年又北移于洪杜溪二年移理襲滿即今縣理涪陵
江在縣西一百步北流入彭水縣界
洋水縣西南一百六十里舊一鄉唐武德二年于今縣
東一百六十里置盈隆縣貞觀十年移于今理先天元年
以諱改為盈川縣天寶元年改為洋水縣以界内水名
焉羅奈水在縣南二百里洋水在縣西三十里北
流入信寧縣界
信寧縣西北一百三十里元一鄉隋大業十二年于今縣
西南七里置以地踞信安山遂以信安為名唐武德二
年為信寧屬義州五年改義州為晉州貞觀四年自故
城移于今理十一年改屬黔州百頃山在縣東南八
十里涪陵江在縣東北流入涪州武陽界
都濡縣南二百里元一鄉唐貞觀二十年析盈隆縣置
因界内都濡水為名也丹陽山在縣南二十五里有
丹陽水出焉波溥水在縣西南一百里又南流注丹
陽水蒟醬山已上郡界之山水
控臨番落種
牂牁昆明柯蠻桂州提拖蠻蜒葛獠
沒夷巴尚抽勃新柯俚人莫徭
白虎
管番州五十三九州每年朝貢
南寧州本清溪鎮唐末置在黔州西南二十九日行
從南寧州至羅殿王部落八日行與雲南接界
充州淡州犍州莊州明州牂州矩州
清州
四十四州洞内羈縻
柯州襲州峩州蠻州邦州鶴州勞州
羲州福州鼓州儒州鸞州令州郝州
普寧州總州郍州勲州功州敦州侯州
晃州茂龍州整州懸州樂善州契州撫水州
延州雙城州訓州鄉州添州思源州逸州
殷州南平州盧州姜州稜州鴻州和
武州暉州亮州
太平寰宇記卷一百二十
