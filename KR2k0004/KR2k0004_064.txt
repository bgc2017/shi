欽定四庫全書
太平寰宇記卷六十四
宋樂史撰
河北道十三
德州
德州平原郡今理安德縣禹貢兖州之域星分危宿十
一度春秋及戰國並屬齊地秦滅齊置齊郡漢高帝分
齊郡置平原郡領縣十九理平原後漢又為國殤帝延
平元年以封和帝子勝為王子德嗣無子安帝永寧元
年立河間孝王子翼為平原王奉勝祀順帝永建五年
貶翼為蠡吾侯桓帝建和二年封其弟顧為平原王至
獻帝時國除曹魏黃初三年又為國封皇子叡為平原
王七年叡入為皇太子晉武太始元年亦為國封叔父
幹為平原王後魏又改為郡郡仍移平原理今聊城界
舊城文帝太和中於今州東南三十里安德故城置安
德郡平原屬焉隋開皇三年罷郡以平原屬冀州九年
於今安德復置德州平原復屬德州大業三年罷州為
平原郡唐武德四年平竇建德復置州領安德般平原
長河將陵平昌六縣其年置總管府管博德棣觀四州
貞觀元年廢都督府割滄州之滴河厭次來屬十七年
廢般縣以滴河厭次二縣屬棣州又以廢觀州之蓚縣
安陵來屬天寳元年改為平原郡乾元元年復為德州
元領縣十今五
安德平原安陵將陵德平
一縣割出
蓚縣入冀州
二縣廢
長河併入將陵歸化為鎮
州境
東西一百九十五里南北二百一十九里
四至八到
西南至東京九百五十里西南至西京一千一百
九十里西南至長安二千五百里東至棣州二
百四十里南至博州二百六十里西至冀州二
百一十五里正北微東至滄州二百四十里正
南微東渡河至齊州二百四十五里西南至貝州
二百三十里西北至冀州三百三十里
戸
唐開元戸六萬一千七百七十皇朝戶主一萬一千
三百五十六客三千五百六十八
風俗
與冀州同
姓氏
平原縣六姓師雍芮義華東方
人物
東方朔平原厭次人禰衡平原人管輅平原人
劉峻字孝標平原人著辨命論王刊高翊皆
平原人
土產
貢綾蛇牀子賦綿絹
安德縣舊二十八鄉今(闕)鄉本漢安德縣也屬平原郡
後魏屬安德郡隋開皇三年廢郡屬冀州九年改隸德
州黃河南去縣八十里滴水在縣西南八十里
鬲津枯河在縣南七十里禹貢兖州九河既道鬲津即
九河之一自鬲津至徒駭二百餘里今河雖移不離此
城也馬頰河在縣南五十里鹿角故關在縣東七
十五里故鬲城郡國縣道記古鬲國郾如咎陶之後
漢為縣高齊天保七年併入德安廢城在今縣西北
東方朔祠在縣東四十里係祀典唐大歷中刺史顏真
卿重鐫夏侯湛贊碑見存
平原縣西南四十六里舊十八鄉本漢舊縣屬平原郡
後魏屬安德郡隋開皇三年罷郡屬冀州九年改隸德
州王莽枯河北流經漢平原郡故城黃河在縣南五
十里故鄃城在縣西漢初屬清河郡又置靈縣尋併
為鄃封馬武為侯即此地後魏省鄃今故城存馹幕
故城漢縣在今縣西北二十里故城是也高齊省入平
原縣按郡國志云殷至祖乙時置馹于此管輅祠在
縣西南一里
德平縣東北八十里舊二十三鄉本漢平昌縣屬平原
郡故城在今縣西南三十里即漢理所後改為西平昌
後魏永熙二年又除西字移於今縣東南廢平昌縣高
齊天保七年又移于今理隋開皇三年改屬滄州十六
年屬德州今為德平縣馬頰河在今縣南十里唐久
視元年開決又名新河故般城漢縣廢城在今縣東
北二十五里高齊天保七年省隋開皇十六年又置般
縣于今平昌縣西南三十里漢平昌城内貞觀十年被
水漂毁又移于漢平昌城東北十四里今縣西南六十
里築城以置百姓十七年廢重平故城在縣西北三
十里漢為縣後漢省今有故城存魏宣武帝大明三年
復置天寳七年省併入平昌縣
將陵縣北五十里舊八鄉今(闕)鄉本漢安德縣地屬平
原郡隋開皇十六年於此置將陵縣取安德縣界故將
縣為名屬德州鬲津枯河在縣北二十里王莽枯
河縣東十里廢長河縣在州西北五十里舊十五鄉
本漢廣川縣也屬信都國後漢清河國魏封裴秀廣川
侯高齊省隋開皇六年復置屬冀州九年改隸德州仁
壽元年改廣川縣為長河縣今併將陵漳河水自貝
州漳南縣界流入西去縣二十五里永濟渠在縣西
十里張公故關在縣東南七十里
安陵縣西北一百里舊二十三鄉本漢蓚縣地屬渤海
郡漢立安陵縣舊地理書但云蓚縣並失安縣理所今
縣東七里晉所置東安陵縣城即漢安縣舊理也後魏
省東字今微有遺址高齊天保七年省開皇六年又分
東光縣于今縣東二十里新郭城再置今安陵故縣是
也大業二年廢唐武德四年復立貞觀十七年廢觀州
與蓚縣同隸德州永隆二年移于桓杜橋即今理福
城唐元和三年横海軍節度使鄭權奏德州安德縣渡
黃河南隣齊州臨邑縣有灌家口草市者頃成德軍于
市北十里築城名為福城緣隔黃河與齊州臨邑縣對
岸又居安德平原平昌三縣疆界地闊遠易動難安請
于此置縣以歸化為名詔從之今廢為鎮
棣州
棣州安平郡今理厭次縣禹貢兖州之域郡國志本青
州界星分危宿四度春秋時屬齊賜太公履北至于無
棣是也秦併天下為齊郡漢為平原渤海千乘三郡地
後漢為平原郡安樂國地晉又為樂安樂陵二國之地
宋併樂安為樂陵後魏又分樂陵為二郡隋開皇中于
郡理置厭次縣屬渤海郡又於陽信縣置棣州大業二
年州廢縣隸滄州仍自饒安縣移滄州於陽信縣為理
唐武德四年置棣州領陽信樂陵滴河厭次四縣治陽
信八年併入滄州貞觀十七年復置棣州于樂陵縣領
厭次滴河陽信三縣又割淄州之蒲臺隸焉而樂陵屬
滄州天寳元年改為樂安郡乾元元年復為棣州
元領縣五今三
厭次滴河陽信
二縣割出
蒲臺渤海以上二縣入濱州
州境
東西三百四十九里南北一百四十二里
四至八到
西南至東京一千一百里西南至西京一千四百
三十里西南至長安二千二百九十里東至濱
州八十里西至德州二百里南至淄州一百八
十里東至滄州二百七十里東南至青州二百
四十里西南至齊州二百五十里東北至濱州
渤海縣界四十里西北至滄州二百三里
戸
唐開元戸二萬五千五百四十五皇朝戸主一萬五
千六百八十五客四萬四百九十三
風俗
與滄州同
人物
任昉樂安人與沈約為一代詞宗
土產
貢絹地出絲蠶
厭次縣舊二十鄉今四鄉本漢富平縣也屬平原郡後
漢明帝更名厭次則厭次前已廢矣相傳秦皇東遊厭
氣至碣石次舍于此因為名曹魏樂陵國晉樂陵郡理
于此太始元年封石苞為公後魏又徙厭次理馬頰嶺
城即今陽信縣東馬嶺城也高齊天保七年省隋開皇
十七年于此復置屬滄州唐武德四年屬棣州邵城
郡國志云後為厭次城是也有東方朔冢存即晉邵纉
屯兵此城石虎擒之因名邵平城後即單呼黃河在
縣南三里滴河在縣西十里通海故關在縣西十
里
滴河縣西南六十里舊十鄉今三鄉本漢朸縣也屬平
原郡後漢省隋開皇十六年於朸故城置滴河縣以縣
南滴河為名屬滄州改屬棣州唐貞觀元年改隸德州
十七年還棣州馬頰枯河在縣北二十里滴河在
縣北十五里漢成帝鴻嘉四年河水泛溢為害河隄都
尉許商鑿北河通海故以商字為名後人加水焉按水
經云商河水從縣界流逕富平故城北分為二東水謂
之長聚溝北水為百泊瀆東北俱注于海黃河在縣
南十八里
陽信縣北六十里舊十四鄉今六鄉本漢舊縣也屬渤
海郡縣在河曲之中魏屬樂陵國晉東海王越斬汲桑
于此後魏屬樂陵郡隋開皇三年罷郡屬滄州十七年
於陽信置棣州唐武德六年省州以縣屬滄州後唐同
光三年割屬棣州瑗城漢縣故城在今縣東北五里
一名運城後漢廢城存富平故城漢縣廢城在今縣
東南三十里富平故城是也今名邵城按十六國春秋
云内黃人邵纘自號冀州刺史屯富平城為石季龍所
擒即此城也城中有鐵柱兼有神祠千乘博川皆漢
之縣名有廢城俱在邑界鈎盤河在縣北四十里即
九河之一也
濱州
濱州今理渤海縣本瞻國軍周顯德三年三月升為州
仍割棣州之渤海蒲臺兩縣屬焉
今領縣二
渤海蒲臺
州境
東西二百二十里南北一百三十八里
四至八到
西南至東京一千一百二十一里西南至西京一
千六百九十里西南至長安二千三百八十里
東至海一百八十里西至棣州界四十里南至
淄州一百八十里北至滄州界八十里東南至
青州界一百八十里西南至(闕)州八十里東北
至滄州界七十里西北至滄州界二百六十里
戸
舊戸載棣州籍皇朝管戶主九千一百八十五
風俗
同棣州
人物無
土產
同棣州
渤海縣舊十鄉今九鄉本漢蒲臺縣地唐垂拱四年分
置渤海縣以在渤海之濱為名天寳五年以地土鹹鹵
自舊縣西移四十里就李丘村置即今理大海在縣
東一百六十里舊黃河在縣西北六十里景福二年
後河水道移今枯
蒲臺縣東南五十里舊十二鄉今四鄉本漢濕沃縣屬
千乘國續漢書志無濕沃縣宋復置濕沃縣屬樂陵郡
隋開皇三年改屬滄州十六年改為蒲臺縣取縣北蒲
臺為名隋末廢唐武德四年重置八年改屬淄州貞觀
十七年置棣州割蒲臺屬焉古蒲臺在縣北四十里
秦始皇築之以望海祀蓬萊宫乃於臺上蟠蒲繫馬蒲
生縈委若有繫狀東去海二十五里此臺割入渤海縣
界今縣因此為名黃河西南去縣七十里大海在
縣東一百四十里海畔有一沙阜高一丈周迴二里呼
為鬭口淀是濟水入海之處海潮與濟相蕩故名今淀
上有井可食海潮雖大淀終不沒百姓於其下煑鹽
太平寰宇記卷六十四
