欽定四庫全書
太平寰宇記卷一百五十
宋樂史撰
隴右道一
秦州
秦州天水郡舊上邽縣今理成紀縣禹貢雍州之域所
謂西傾朱圉鳥鼠至於太華是也周以前為西戎地至
孝王時其地始為秦邑按秦本紀云造父之後有非子
好馬善養息之孝王召使主馬於汧渭之間馬大蕃息
孝王曰昔伯翳為舜畜畜多息故有土賜姓嬴今其後
亦為朕息馬朕其分土為附庸邑之秦使續嬴氏祀按
徐廣云今天水隴西縣秦亭是也至厲王時西戎反王
室殺非子之曾孫秦仲其長子曰莊公伐西戎破之宣
王乃復秦仲為西垂大夫及幽王為西戎所殺莊公子
襄公將兵救周有功平王賜襄公岐豐以西之地故春
秋時為秦國始皇分天下為三十六郡此為隴西郡漢
武帝分隴西置天水郡為六郡之一也王莽末隗囂據
其地初即據平襄後即保冀縣為此地建武中平後更
名天水為漢陽郡故地道記云漢陽有大坂名曰隴坻
亦曰隴山是也至靈帝中平五年分貊道立南安郡魏
黃初中分隴右為秦州因秦初封也兼立涼州領郡國十
理於此以為重鎮蜀漢時諸葛亮引兵至南安漢陽皆
應亮是也西晉又分其城為天水略陽二郡之地後魏
亦為略陽郡至隋開皇初廢郡為州煬帝初廢州為郡
唐武德二年平薛舉改置秦州仍立總管府管秦泯洮
疊文武成康蘭宕扶等十二州秦州領上邽成紀秦嶺
清水四縣四年分清水置下邽六年廢邽州以清水來
屬八年廢文州以隴州來屬其年又廢伏州以伏羌來
屬九年於伏羌廢城置鹽泉縣貞觀元年改鹽泉縣為
夷賓二年省夷賓縣六年省長川縣十四年督秦城渭
武四州治上邽十年廢秦嶺縣開元二十二年緣地震
移治於成紀縣之敬親川天寶元年改為天水郡依舊
都督府督天水隴西同谷三郡其年復還治上邽乾元
元年復為秦州祿山反陷入吐蕃大中三年八月鳳翔
節度使李玭收復今理於成紀縣元在舊州南一百里
皇朝為雄武軍節度使
元領縣五今六并四寨
成紀隴城清水
大潭本良恭大潭二鎮合為一縣
長道成州割出天水新置
二縣廢
上邽廢為鎮伏羌為寨
州境
東西四百一十里南北一百九十里
四至八到
東至東京二千一百里東至南京一千六百六
十里東至長安八百里東至隴州三百里
西至渭州三百里東至成州四百三十里
北至原州五百里西南至成州三百里
東北至原州四百七十五里西北至會州五百
一十里
戶
唐開元戶二萬四千八百二十七皇朝戶主
一萬九千一百四十四客二萬四千百七十
七
風俗
天水隴西六郡良家子以才力選焉君子有勇而無
義即為亂小人有勇而無義即為盜故此隴右數郡
人俗質木不恥寇盜
姓氏
天水郡七姓權趙尹莊龍狄
姜
人物
李廣隴西成紀人孫陵趙充國段會宗
薛夏楊阜諫明帝著倡被綾半袖姜維天水人
仕蜀官至大將軍唐狄仁傑天水人相則天追封
梁公李適字子至隴西成紀人權德輿天水人
相德宗李程隴西人李逢吉隴西人李石隴
西人文宗相
土產
麝香龍鬚席芎藭馬石斛
成紀縣舊六鄉今三鄉本漢舊縣也屬天水郡續漢書
郡國志云成紀屬漢陽郡漢陽即天水郡也古帝
庖犧氏所生之地瓦亭川水源出縣東瓦亭山水
經云西南流歴僵人岐顯親故城漢為縣廢城南縣
東南羅谷水從大岳山流來今流入於州入夕陽河
隴城縣東北一百二十六里舊五鄉今四鄉本漢隴縣
即略陽道屬天水郡後漢改天水曰漢陽續漢書郡國
志略陽道屬漢陽郡有街泉亭是也按十三州志略陽
在郡東六十里即故冀城也魏黃初中改為隴城以縣
隸之八年廢文州縣來屬貞觀三年省長川縣并入唐
末廢後唐長興三年於歸化鎮復置瓦亭山在縣東
北二百里即漢末隗囂使將牛邯所守之地其山亦入
今平涼郡界有水經成紀縣過大隴山亦曰隴首山在溪
北漢略陽道廢城在今縣西北河陽縣故城漢置
縣亦在河之西北故曰河陽街泉亭俗名漢街城在
縣東北六十里漢立街泉縣以屬天水郡即三國時蜀
將馬謖為張郃所敗之處大陽山在縣東北五十里
有冶銀務
清水縣東北一百二十五里舊五鄉今三鄉本漢舊縣
地天水郡晉太康地志云清水屬略陽郡按其地即秦
仲始所封為附庸於此地又周地圖記云成帝和平五
年分略陽置清水郡尋廢至永安三年移於天水城唐
武德四年置邽州於清水六年廢邽州以縣來屬祿山
亂陷入吐蕃至大中二年始收復勅此縣緣郡城未置
權隸鳳翔府後唐長興元年移置於上邽鎮即今理所
也小隴山經邑界隴山之事具在隴州箭簳谷妯
娌水出焉去縣六十里下合白砂川入天河廢上邽
縣舊十六鄉本邽戎地秦伐邽戎而置縣屬隴西郡後
屬漢陽郡晉太康記屬天水郡後魏以避太武諱改為
上邽隋開皇初復為上邽縣唐天寶中陷入吐蕃大中
初收復為鎮今為清水縣理所嶓冢山山海經云嶓冢
之山漢水出焉而東南流注於江經嘉陵故有嘉陵江
之稱經閬中有閬中江之號郭璞云嶓冡山在武都氐
道縣南梁州記云漢水發源隴西之氐道縣嶓冡山南
漢志云西縣禹貢嶓冡山西漢水所出後漢志亦云西
縣有嶓冡山郡國志云上有異草花名骨容若食之無
子渭水西自伏羌縣界流入注水經云渭水又東出
岑峽入新陽川逕新陽下城南溪谷赤蒿二水並出南
山東北入渭渭水又東與新陽崖水合即隴水也東北
出大隴山段谷水源出縣東南山下蜀志姜維為鄧
艾所破於段谷星散流離死者甚衆即此谷也馬池
水源出縣西南嶓冡山開山圖云隴西神馬山有淵池
龍馬所生水經注馬池水出上邽西南六十里謂之龍
淵水言神馬出水事同徐吾來淵之異故有池馬之號
昔刺史張彛得馬頭骨長三尺即此也始昌城一名
西城按城即漢為西縣地也今廢在西南
天水縣西七十里管七鄉古縣也秦川記郡前有河水
冬夏無增減取此名縣唐末廢後唐長興三年以南冶
縣鎮置縣界無山有水一派北流入長道縣界
長道縣西一百二十七里舊四鄉今二鄉本漢上祿縣
地後魏分上禄置長道縣於縣置天水郡隋開皇十八
年改天水為漢陽郡又改漢陽縣為長道縣屬成州按
成州圖舊有長道漢陽上禄等四縣以吐蕃侵擾百姓
流移並廢為鎮唐咸通十三年以成州奏人戶歸復土
田漸闊却置長道縣今屬秦州祁山在縣東十里有
城極嚴固按開山圖云漢陽西南有祁山九州之名阻
天下之奇峻蜀志後主建興六年諸葛亮身率諸軍攻
祁山即此也山有高樓高涉二神每歲郡邑祀之南
岈北岈二岈萬有餘家諸葛亮表言祁山縣去沮五百
里有人萬戶瞻其邱墟信為殷矣即謂此周地圖記其
城漢時所築也鹽官水在縣北一里自天水縣界流
來石堡在縣南十八里高一百丈上有石城中有一
石井深一丈四時水湛然故老傳云昔人避難居此開
其井飲之不竭人却漏其水又穿鑿不得其水脈
大潭縣西一百二十八里二鄉本良恭大潭兩鎮皇
朝乾德元年合二鎮立大潭縣於上木竹谷即今治
伎兩山在縣西南六十里連成州界十八盤山在縣南
一百二十里今有十八盤路在濁水從長道縣界大
潭舊鎮入階州清水在縣南七十里從蕃界流來合
濁水入階州人頭崖在良恭舊鎮南五里去縣九十五
里其崖象人頭廢伏羌縣本周冀戎之地秦伐冀戎
而置縣焉漢書理地志云冀縣屬天水郡西晉大始元
年雍州隴西南安天水略陽武都涼州之金城梁州之
陰平七郡立為秦州於冀縣是後魏移於上邽改此為
當亭縣隋大業二年改當亭為冀城縣武德初立為伏
州仍於伏羌城置伏羌縣八年罷伏州以伏羌縣來屬
唐天寶元年後陷吐蕃皇朝建隆三年秦州上言吐
蕃尚波于等進約伏羌縣地因以舊城置寨朱圉山
在縣西俗名曰巖山漢書地理志云天水冀縣有朱圉
山在縣南梧中聚土地十三州志朱圉有石鼔不擊自
鳴鳴則兵起邽山在縣東南落門谷水在今縣西
龍馬泉源出縣西北平水地下渥洼沙作龍馬之狀
長老相傳每春夜放牝馬飲此泉水自然懷孕生駒初
無毛不能起以氊裹之經數月内生毛至三歲與大
宛馬略同平襄城漢縣也屬漢陽郡在今縣南百三
十里故襄戎之邑也大像在廢縣東一里石崖上有
大像一軀長八尺自山頂至山下一千二百三十丈有
閣道可登
成州
成州同谷郡今理同谷縣禹貢梁州之域古西夷地周
省梁州故入雍至戰國千畝戎羌氐居之後為白馬氐
國又按史記西南夷傳曰自莋以東北居長以什數冉
䮾最大在蜀之西自冉䮾皆氐𩔖今州南八十里有山
曰仇池其險固即白馬氐之處又按范曄後漢書云河
地方百頃左右悉白馬氐秦逐西戎遂統有其地昭王
三十八年隴西郡晉武帝時氐豪楊定擁衆仇池稱藩
於晉求割天水之西縣武都之上縣為仇池郡置於歴
城其地遂為楊氏所據至後魏廢帝元年改武都為南
秦州西魏改為成州至隋末州廢置漢陽郡唐武德元
年復置成州領上禄長道潭水三縣貞觀元年以潭水
屬巖州又割廢康州之同谷縣來屬州治即楊難當所
築建安城也天寶元年改為同谷郡乾元元年復為成
州自至德之後為吐蕃侵擾百姓流散諸縣並廢為鎮
咸通十三年人戶漸復却置成州并縣又割長道縣屬
尋州梁開平初改為汶州後唐同光初復舊仍於栗鎮
亭置栗亭縣今理同谷縣
元領縣三今二
同谷栗亭新置
一縣割出秦州
長道入秦州
一縣舊廢
上禄
州境
東西九十里南北一百四十里
四至八到
東至東京二千二百八十里東至西京一
千八百六十里東至長安一千里東至
鳳翔府驛馬四百五十里西南至良恭縣
至巖州五百八十里南至武州三百三十
里北至秦州四百三十二里東南至興
州三百四十七里西南至武州三百四十
五里東北至秦州三百里西南至渭州三
百八十六里
戶
唐開元戶四千七百二十七皇朝戶主三千七百
六十客五千八百八十
風俗
與鳳州同每耕耘之時即鳴鼓唱歌以樂之
姓氏(闕)
人物無
土產
麝香羚羊角狨皮
同谷縣舊三鄉今三鄉本漢下辨道地屬武都郡後魏
定仇池正始中於此置廣業郡領白石栗亭二縣恭帝
後元元年改為同谷縣鳳凰山注水經云廣業郡南
鳳凰溪中有二石雙高其形若闕漢世有鳳凰栖其上
故謂之鳳凰臺其山蓋亦因此為名同谷川州治之
地
栗亭縣東五十里二鄉本栗亭鎮地後唐清泰三年六
月秦州置栗亭縣栗亭川縣治之地廢上禄縣本
漢舊縣屬武都郡東晉屬仇池郡宋分西山五羌為十
二部由是郡邑成焉隋初為蒼泉縣煬帝改蒼泉為上
禄復漢舊名也仇池山辛氏三秦記云仇池山上有
頃池平如砥其南北有山路東西絶壁萬仞上有數萬
家一人守道萬人莫向山勢自然有樓櫓却敵之狀東
西二盤道可七里上有岡阜泉源史記謂秦得百二之
固西晉末為氐楊茂搜所據立宫室囷倉皆為板屋乃
氐之所治於此今謂之洛道是也雷牛山泥公山
五仙山三山歴邑界
儀州
儀州理華亭縣本西戎之界秦隴之地鳳翔之邊鎮後
魏普泰元年築城置鎮以搤蕃戎之路唐為神策軍後
唐同光元年改為義州周顯德六年置華亭縣於州郭
皇朝乾德二年割秦隴三鎮之地置安化縣太平
興國二年改為儀州避御名
領縣二
華亭安化
州境
東西五十五里南北七十五里
四至八到
東至東京一千八百里東至西京一千四百
五十里北至長安六百里東至鳳翔崇信
縣九十里東南至隴州九十里北至渭州
九十里西南至秦州約五百里隔隴山原無
直路東北至涇州一百四十里内隔鳳翔崇
縣及宫坂嶺北至長安鎮四十里次至新制
勝關城
戶
舊戶無籍
風俗
人以騎射為事
人物無
土產
貢賦弩弦麻
地接隴山節氣常晩至仲夏花木始開不產絲蠶惟
與西戎傳易為利
華亭縣二鄉周顯德六年置以華亭鄉為名隴山在縣
西二十五里望仙山在縣西北二十里爛柯山在
縣北一十五里秦胡亥陵在縣東南三十里乾湫原
上秦長城在州城内有恬蒙冢
安化縣西九十里四鄉皇朝乾德二年割秦隴三鎮之
地置西北蕃十里龍馬山在縣東一十里隴山在
縣西十里接蕃界及連崆峒山
太平監
太平監秦州之境内元有銀冶八務皇朝太平興國
三年升為太平監冶大賈務門外並不轄鄉里無四至
八到分三務為監管之冶所
元領務八今領十九
大賈務所冶都監官主之務五
大賈務白石上務白石下務
夾箭務里谷務
臨金務北至監一百里分監官一員主之管八務
臨金務寨南務碎石務
黃蘖務床谷務子路務
青陽務篚園子務
小泉務正南去鎮九十里北至蕃界一里分臨監官一
員主之管六務
小泉務董城務牛池務
西谷務椀子堡務隔瀍務
戶
皇朝管諸務内主客一千三百九十七
課利
每年收錢銀共三萬二千八百四十八貫兩
太平寰宇記卷一百五十
