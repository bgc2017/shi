欽定四庫全書
太平寰宇記卷一百三
宋樂史撰
江南西道一
宣州
宣州宣城郡今理宣城縣禹貢揚州之域春秋時屬吳
後吳為越滅屬越又為楚所并戰國又屬于楚為鄣郡
之地今湖州長城縣西南八十里鄣郡故城是漢為宛
陵縣地理志云武帝元狩元年改鄣郡為丹陽郡屬揚
州理宛城即今郡是也至順帝又改為宣城郡按吳書
云孫皓以何植為牛渚都督而禦晉後晉平吳武帝復
移郡於此郡城即晉桓彛所築又桓元傳云元居南州
大築齊第以郡在國南故曰南州宋如之齊改為南豫
州郡志云梁承聖元年復江南南豫州郡不廢歴梁陳
之代亦為重鎮隋平陳遂省宣城郡仍改南豫州為宣
州蓋取郡號以為州名煬帝初改州為宣城縣唐武德三
年杜伏威歸順置宣州總管府分宣城置懷安寧國二
縣六年陷輔公祏七年賊平改置宣州都督督宣潛猷
池四州(闕)年廢桃州以綏安來屬省懷安寧國二縣
宣州領宣城綏安二縣八年廢南州以當塗來屬廢猷
州以涇縣來屬九年移揚州於江都以溧水丹陽來屬
貞觀元年罷都督府廢池州以秋浦南陵二縣來屬省
丹陽入當塗縣開元中析置青陽太平寧國三縣天寳
元年改為宣城郡寳應二年又析太平縣置旌德乾元
元年復為宣州永泰元年割秋浦青陽至德三縣置池
州宣州自後為寧國節度皇朝因之
元領縣十今六
宣城涇縣南陵寧國旌德太平
四縣割出
當塗建太平州廣德置軍溧水入昇州溧陽入昇州
州境
東西四百六十里南北五百二十里
四至八到
西北至東京二千里西北至西京二千三百五十
里西北至長安取潞州路三千一十里東至湖
州三百八十里南至歙州三百八十三里西隔
江至廬州六百四十三里北至潤州四百五十里
東南至杭州四百九十六里西南至池州三百
四十里西北至和州二百五十六里東北至長
州五百里
戸
唐開元戶一十萬九千七百九十皇朝戶主三萬
四千九百二十七客一萬二千二十
風俗
漢書云丹陽郡本屬揚州吳地斗宿分野其人巧而
少信多女而少男江南卑濕丈夫多夭大抵人性風
俗與兩浙相𩔖
人物
紀隲字子上丹陽人父亮為尚書令隲為中書令每
入朝以屏風隔坐甘卓字秀思丹陽人卓外如柔
弱内實堅正不附王敦唐劉大貞宣州人
土産
職方氏其利金錫竹箭畜宜鳥獸穀宜稻南陵利
國山出銅當塗縣界赤金山亦出好銅紵布
綺五色線毯綾塾線綾紙綿筆絹
黃連
宣城縣舊二十四鄉今一十五鄉本漢舊縣也屬丹陽
郡漢順帝時立宣城郡於宣城縣按郡國志云故縣地
名青弋敬亭山郡國志及宋永記初山川云宛陵北
有敬亭山山有神祠即謝朓賽神賦詩之所其神云梓
華府君頗有靈驗三天洞東北去郡城五十里句
溪一名東溪水源從寧國縣東鄉溪嶺承天目山脚水
源合流連接至此爲句溪流向北至郡門外過也北
浦里橋宣城記云元和中丹陽太守馬稜坐事被徵句
容李南善風角賀稜云明日日中有吉問明日稜望延
景按以為無徵至晡俄有使至原停稜事問何故遲留
之狀使者曰向渡宛陵浦里橋馬蹶足是以不得進
花姑廟在郡北朝京門外東溪東岸去城一十里
涇縣西南一百五十里元十七鄉本漢舊縣地理志屬
丹陽郡韋昭注云涇水出蕪湖盖因水立名唐至德二
年置南徐州於此其年又改為猷州八年州廢縣仍置
屬宣州焉陵陽山在縣西南一百三十里列仙傳云
陵陽子明釣白龍放之後五年龍來迎子明上丹陽陵
陽山一百餘年乃得仙去山高一千餘丈又有子安者
仙人也來就子明二十年一旦忽死葬山下常有黃鶴
栖其冡樹上鳴聲呼子安子安盖山在縣西南二百
八十里紀義宣城紀云盖山一百許步有舒姑泉俗傳
云昔有舒氏女未適人其父析薪於此女忽坐泉處牽
挽不動父遽歸告家比來唯見清泉湛然母云女性好
音樂乃作弦歌泉即湧浪復有赤鯉一雙躍出嬉戲至
今作樂泉水猶故沸涌
南陵縣西一百里舊二十八鄉今八鄉本漢谷縣屬丹
陽郡晉屬宣城郡後省併蕪湖縣尋又屬繁昌梁武帝
置南陵縣屬南陵郡唐武德以來置縣在臨江有城基
見存去今縣一百三十里復於仁義鄉析置法門石埭
兩場以别徵攝自後法門於義安縣又廢義安入銅官
治為銅官場今銅官為銅陵縣石埭為繁昌縣皆此邑
之地也射的山據古老相傳上有玉石在壁内遥見
有白處曾有人取上山後遇風雨不果今遠望頗似射
侯故名射的戰鳥山在縣南十五里大江中輿地記
云赭圻下流十許里有戰鳥圻孤在江中本名孤圻山
昔桓温駐赭圻桓懼掩襲此圻宿鳥所栖中宵鳴驚温
謂官軍之至一時驚潰既定乃羣鳥驚噪故相傳謂戰
鳥山又按縣圖云孤圻山又曰唇居山在江心上有寺
號靈山赭圻屯在縣西北吳所置處圻屯是也晉哀帝
以桓温入參朝政自荆州還赭圻詔止之遂城赭圻鎮
是也
寧國縣東南一百二十里舊二十二鄉今十五鄉本漢
宛陵縣地志云漢末分宛陵南鄉置焉初屬丹陽郡吳
景帝時改屬故鄣郡晉太康元年屬宣城郡按紀義宣
城紀云周黃為寧國長後遷丞相即其地建隋廢入宣
城大業十四年復置唐武德六年復廢入宣城天寳三
年復置文脊山一名曷山在縣西三十里按河法盛
晉中興書云有具硎先生不知姓名住宣城文脊山即
其地也下有廟邑人祀之所禱有靈鵶山出茶尤為時
貢茶經云味與蘄州同擊鼓山在縣東南一百二十
五里以其飛泉迅湍如擊鼓懷安故城在縣東南一
百里地理志云吳大帝分宛陵之地置屬丹陽縣至景
帝時屬故鄣郡晉太康二年屬宣城郡梁承聖年中屬
丹陽郡至陳天嘉五年廢入宣城縣南一百一十里按
輿地志舊吳興郡安吉縣南界道旁有小井乃是孔夫
子入吳時鑿此井今屬寧國縣
旌德縣南二百三十里元九鄉本漢涇縣唐初為太平
縣地永泰初以兵寇初平尚儲戎器此土征賦或有不
供者因聚而為盗以其山谷深邃舟車莫通非城邑無
以鎮撫遂割太平縣九鄉以置焉冀其邑人從此被化
故以旌德為縣名又按續會要云旌德縣即寳應二年
析太平縣置棲真山在縣西五里昔竇子明宰邑于池
州石埭上昇曾居此山其壇跡存焉
太平縣西南二百八十五里元八鄉本涇縣之地唐天
寳十一載以地居東南僻道游民多結聚為盗邑人患
之安撫使奏非别立郡邑無以遏此澆競時以天下晏
然立為太平縣大歷中又廢至永泰中分涇縣龍門三
鄉復置縣上涇下涇邑圖云産茶味與黃州同
廣德軍
廣德軍今理廣德縣本宣州廣德縣偽唐保大八年改
為廣德制置皇朝太平興國四年建為軍管廣德一
縣
軍境
東西一百五十里南北一百六十里
四至八到
新置軍未有至二京里數東至湖州長興縣一百
四十里西至宣州宣城縣一百二十里北至溧
陽縣一百五十里東南至湖州安吉縣一百三十
里西南至宣州寧國縣一百二十里西北至溧
陽縣一百三十里南至宣州寧國縣一百二十里
東北至常州義興縣一百八十里
戶
皇朝戶主九千九百六客一千二十七
風俗
同昇州
人物無
土産
茶紬絹綿布
廣德縣舊二十二鄉今十八鄉本秦鄣郡之地漢為故
鄣縣屬丹陽宋永初三年分宣城之廣德吳興之故鄣
長城義興之陽義鄉五縣立綏安縣梁末置太梁郡尋
又改為陳留郡隋廢唐初復為廣德縣屬宣城郡皇
朝建廣德軍此縣屬焉丹井山在縣南十里昔有徐
真人於此燒丹有井存焉荆山洞在縣東北五十里
桐源山在縣南八十里按左傳魯哀公十五年夏楚
子西子期伐吳及桐汭杜預注云廣德縣西南有桐水
出白石山西北入丹陽湖也桐山在縣五里舊為横
山有廣德王張公祠天寳中封為桐山桐水在縣西
北二十五里源出白石山北流入宣城縣白沙川入丹
陽湖廣德故城漢為縣之所也
太平寰宇記卷一百三
