欽定四庫全書
太平寰宇記卷九十四
宋樂史撰
江南東道六
湖州
湖州吳興郡今理烏程縣禹貢揚州之域古防風氏之
國也春秋為吳地後屬越越為楚所滅後屬楚史記云
汪芒氏之君守封禺之山即此也秦屬會稽郡亦鄣郡
之地漢如之後漢屬吳郡吳分吳丹陽二郡置吳興郡
即今州是也孫皓為烏程侯及即位改葬父和於此遂
立此郡歷晉宋齊梁如之梁敬帝紹泰元年改郡為震
州陳初罷州復為郡隋仁夀二年改為湖州因太湖為
名煬帝初廢為吳郡之烏程縣唐武德四年平李子通
置湖州領烏程一縣六年陷於輔公祏七年平賊復置
仍以廢武州之武康来屬又省雉州以長城来屬天寳
元年改為吳興郡乾元元年復為湖州皇朝為宣德軍
節度
元領縣五今六
烏程武康安吉德清長興歸安(新置)
州境
東西三百五里南北二百七里
四至八到
西北至東京二千一百八里西北至西京二千六
百里西北至長安三千二百四十里東至蘇州
二百一十里南至杭州一百九十里西至杭州
三百八十七里北至蘇州三百八十七里東南
至杭州鹽官縣一百七十二里西北至杭州一百
九十里西南至宣州界二百六十一里西北至
常州三百三十二里
戶
唐開元戶五萬九千皇朝戶主客共三萬八千七
百四十八
風俗
與蘇州同
姓氏
吳興郡四姓姚沈丘紉長城郡二姓
錢胥
人物
沈景宗沈慶之丘傑丘遲吳興縣人吳均
吳興故鄣人文有古氣好事者謂之吳均體撰齊春
秋注范曄後漢書沈約吳興武康人著晉宋梁書
并文集凡三百六十四卷唐丘吳興縣人為常侍
致仕
土産
紫笋茶木瓜糝煎重秔米白紵布
烏程縣舊三十一鄉今一十五鄉本秦舊縣越絶外傳
云秦始皇至會稽徙越之人於烏程吳孫皓嘗封烏程
侯吳興記云縣舊在郡界晉安帝義熙元年始移此處
隋廢東遷縣亦入此邑之地按郡國志云古烏程氏居
此能醖酒故以名縣卞山郡國志云卞和採玉處非
也周處風土記云卞山當作冠弁之弁徐陵孝義寺碑
云高弁蒼蒼遙聞天語山東足有一石簣高數尺晉太
康中人開之風雨晦冥遂止歷代莫知所封又宋書蕭
惠明為吳興太守郡界有卞山山下有項羽神廟相承
云羽多居郡廳事前後凡七太守不敢上廳惠明有綱
紀曰孔季恭曾為此郡未聞有災遂盛設延榻接賓數
日未幾惠明忽見一人長丈餘張弓挾矢向之既而不
見因發背疾旬日而殞石斗山山南有烏亭晉王羲
之常遊處每謂親友曰百歲之後誰知我於此遊西
陵山吳興地志云孫皓改葬父和於此山號曰明陵即
卞山之别嶺也温山山謙之吳興記烏程縣西四十
里有温山出御荈吳孤城郡國志云烏程南十八里
有吳孤城吳時鄭嫗善相人者居此楚廟南齊臨汝
侯蕭猷為吳興太守性倜儻與楚廟神交飲一斛每禱
祀盡飲猷極醉而神影亦有酒容所禱必應後為益州
刺史時江楊人齊苟兒反猷遙禱請救是日有田老逢
數百騎如風一騎過請飲田老問為誰曰楚王来救臨
汝是日猷大破苟兒毘山在縣東北九里山海經云
浮玉之山東望諸毘郭璞注云諸毘水名也按浮玉山
在安吉則霅水之發源也言東望溪經浦溠牙相毘並
注於太湖因名之梁吳均和柳惲毘山亭詩云平湖曠
復遠高榭峻而危衡山在縣南一十八里左傳襄公
三年楚子重伐吳克鳩兹至於衡山杜注云衡山在吳
興烏程縣山謙之吳興記衡山一名横山也壟山在
縣北五里山謙之吳興記云壟山有紫石英山東臨大
溪西帶長瀆山上有亭臨眺四曠名壟山亭三山在
東北七十二里張元之吳興山墟名云三山太湖中白
波天合三點黛色陸士龍贈顧彦先詩云我家五湖隂
君住三山陽是此也今屬吳縣白鶴山在縣西北三
十六里吳興記云昔烏程人姚紾化為白鶴遊於此山
因名之山石堪為碑材江乘記云負丘山石精好不謝
吳興即此山也小雷山在縣北震澤中周處風土記
云大海中有大雷小雷二山山之中曰雷澤即舜漁於
雷澤是也蓋浙東有餘姚縣上虞江是舜本土按韓詩
外傳曰舜東夷人也金山張元之山墟名云金山上
石悉作丹絳之色夜照數里不假燭以其光彩𩔖金而
名焉昇山在縣東二十里一名烏山一名歐餘山一
名歐亭山吳均入東記云王羲之為太守嘗遊踐因昇
此山顧謂賓客曰百年之後誰知我王逸少與諸卿遊
此乎因有昇山之號立烏亭於山上西余山在烏程
縣東一十八里輿地志云漢文帝封東海王搖之子期
視為顧余侯至縣坐醻金失國即此地也厥山在縣
東北七十里吳均入東記云吳有文士陸厥嘗家於此
也何口山在縣南十里山下當何山等路昔曰何山
亦曰金蓋山晉何楷居此修儒業楷後為吳興太守改
金蓋為何山山口有次山曰今口山今曰何口山見括
地志峴山在縣南五里本名顯山晉太守殷康於山
下起顯亭以唐廟諱改之天寳中太守韋景先起五花
亭山下有唐相李適之石酒罇石城山在縣西南三
十里山墟名云昔烏程豪族嚴白虎於山下累石為城
與吕蒙戰所今山上有弩臺烽火樓之跡猶存焉黃
蘖山在縣西南三十五里梁光禄卿江淹賦詩之所杼
山在縣西南三十里山墟名云昔夏后杼狩之所今山
上有古城避地唐大歷八年刺史顔真卿於山上起
桂棚三癸亭謝臨川寫真亭具區藪太湖也澤縱廣
二百八十三里周迴三萬六千頃接連四郡界入海蓋
水之所都也深曰湖淺曰澤草莽曰藪中有最高山曰
洞庭曰包山曰姑蘇洞庭下有地道巴陵昔龍威丈人
之所居姑蘇上有臺吳王闔閭之所居次有三山曰石
公山大雷山小雷山古所謂登姑蘇望具區言登高矚
遠封疆庶物無不具也一名震澤亦名笠澤亦名雷
澤孔安國云震澤吳南太湖名太湖者以其廣大名之
又名五湖韋昭三吳郡國志云太湖邊有游湖草湖胥
湖貢湖就太湖為五湖又云胥湖蠡湖洮湖滆湖就太
湖為五也又云天下如此者五虞仲翔川瀆記云太湖
東通長州淞江水南通烏程霅溪水西通義興荆溪水
北通晉陵滆湖東連嘉興非一溪水凡五通謂之五湖
按爾雅云天下有十藪其六曰吳越之間有具區藪
苕溪在縣南五十步大溪是也西從浮玉山東至興國
寺以其兩岸多生蘆葦故曰苕溪興國寺今廢霅溪館
霅溪在縣東南一里凡四水合為一溪自浮玉山曰苕
溪自銅峴山曰前溪自天目山曰餘不溪自德清縣前
北流至州南興國寺前曰霅溪館東北流四十里合太
湖顧長生三吳土地云有霅溪水至深昔徐陵孝義
碑云清霅濔濔深窮地根按字書云霅者四水激射之
聲也貴溪霅溪西南岸有浦曰貴溪梁時烏程有蘇
氏女於此遇一道士曰汝後大貴因貽一五彩龜云三
年當有徵蘇氏後適章氏生陳高祖宣后高祖即位拜
后母為安吉縣君因名此曰貴溪浦蘇公潭從貴溪
東流三百五十步至駱駝橋下曰蘇公潭此水深不可
測中有蛟螭代為人患唐開元初許國公蘇瓌子頲為
烏城縣尉郡守命督縣事因誤墜此溪水間直至潭底
聞水中有人語云扶尚書出遂冉冉至水上略無損溺
後為代宗朝相許國公有記見在白蘋洲在霅溪之
東南去州一里州上有魯公顔真卿芳亭内有梁太守
柳惲詩云江州採白蘋日晩江南春因以為名州内有
池池中舊有千葉蓮今惟地名故址存焉荻塘在州
南一里一百步吳興記云晉太守殷康所開傍溉田千
頃楊偘隋錄云烏程沈恒居荻塘家貧好學每燒荻以照
夜塘西引霅溪東達平望官河北入松江東溪在縣
東南三百二十里吳興記云東溪出美魚謝塘在縣
西四里晉太守謝安唐大歷刺史裴清於州西起謝塘
館黃浦一名黃蘖澗在縣西南二十八里其源出蘖
山因名焉吳興記云春申君黃歇於吳墟西南立菰城
縣青樓連延十里後漢司隸校尉萬向於此築坂溉田
鮑昭有黃浦橋送别詩括地志云亦名庾浦蓋康浦也
以其左右有上康下康村晉殷康為太守百姓避其名
因改為庾掩浦一名項浦在縣東北一十六里顧長
生三吳土地志云昔項羽觀秦皇輿御曰可取而代也
伯父項梁聞掩其口之處因名之孔姥墩水在縣西北
二十八里韋昭三吳郡國志云昔有孔氏之婦少寡有
子八人皆訓以義方夜則讀書畫則力田漢哀平之間
俱為郡守因名之亦曰八子墩駱駝橋唐垂拱元年
造橋形似橐駝故名之劉禹錫送人之吳興詩曰駱駝
橋上蘋風起鸚鵡杯中箬下春即此橋也在霅溪上
廢菰城縣在州南二十五里郡國志云春申君立菰城
縣在州南二十五里秦改為烏程烏亭在昇山上王
羲之所造以烏巾氏所居也今廢毘山亭在毘山梁
吳興太守柳惲所創惲與郡主簿吳均有毘山亭贈答
詩今廢古烏程侯井在東北三里括地志云烏程東
北有孫皓為烏程侯時所鑿井口圓徑一丈六尺潘
尼墓在縣東十里梁黃門侍郎丘遲墓在縣南一十
六里
歸安縣西去州一百二里十六鄉本烏程縣地皇朝太
平興國七年分置歸安縣居郭下
武康縣西南一百五里舊二十一鄉今一十二鄉古防
風氏之國地理志云本漢烏城縣之餘不鄉漢末童謠
云天子當興東北三餘之間吳乃改會稽之餘暨為永
興分餘不為永安以協童言晉以平陽已有永安縣復
改為武康又宋書州郡志云吳分烏程餘杭二縣為永
安縣屬吳郡晉武帝改武安為武康縣即此防風山
在縣東一十八里先名封嵎山唐天寳六年敇改焉其
一名風公山一名風渚山古防風氏之國風公者以其
山上有風公祠風渚者以下有山風渚水封山者以其
禁採樵漁獵也山東南二里有嵎山禹十二代孫帝嵎
所居也吳伐越隳會稽得骨節專車使問仲尼仲尼曰
禹致羣臣於會稽防風氏後至因殺而戮之其骨節專車
此為大矣又曰防風何守仲尼曰汪&KR0621;氏之君守封嵎
山言防風治此二山也石城山在縣西南三里漢末
赤眉之亂也人於山上累石為城因以為名宋書云沈
道虔居縣北石山下縣令庾肅之迎出縣南廢頭里為
立宅臨溪徵員外散騎侍郎不就山上有漢青州刺史
姚恢墓金鵝山在縣東二十里山墟名曰漢海昏侯沈
戎葬於此上有池深五尺其水冬夏不竭時吳帝見山
上金鵝翔集或風清雨霽樵夫耕父聞山上鵝鳴武
康山在縣西一十五里名銅官山唐天寳六年敇改焉
輿地志云銅官山下有兩坎深數丈方圓百丈古採銅
所響山在縣西八里山下有水謂之響潭吳興志云
有人經響山語無多少響則隨聲曲折應之洪纖一無
所失天泉山在縣西北三十五里吳興記云山上有
長流泉謂之天泉傍多沃壤可耕植今按有水田五畝
一名唐鎚山也几山在縣北一十五里山墟名云几
山似几因為名焉亦作已山嵎山在縣東南三十里
輿地志云蓋古防風氏之都也計籌山在縣東南三
十五里吳興志云計籌山昔越大夫計然多才智算籌
於此山按此地復與餘杭縣分界今俗謂之界頭山蓋
籌頭山相應也七里橋在縣西南十里山墟名云七
里橋山頂有石橋長一丈六尺甚峻滑一名石橋一名
石頭山今山下有橋村馬頭塢在縣西南二十五里
晉書云咸和七年石勒將軍韓雍寇吳興詔遣兩中郎
將趙弘攻之於馬頭塢雍走寇南沙及海隅二縣悉在
今蘇州界前溪在縣西一百步前溪者古永安縣前
之溪也今德清縣有後溪也邑人晉充家於此溪樂府
有前溪曲則充之所製其詞云當曙與未曙百鳥啼忩
忩後宋少帝續為七曲其一曲曰憂思出門戸逢郎前
溪渡莫作流水心引新都捨故餘不溪在縣東二十
四里餘不溪者其水清與餘杭水不𩔖也如會稽秦望
其山秀發餘山無與等也晉中興書孔愉字敬康少時
曾買得一龜放餘不溪中龜中流數顧及愉封餘不侯
鑄印而龜首左顧更鑄亦然印工以告愉悟昔者所放
龜乃取佩焉餘英溪在縣西十二里山墟名云每春
夾岸花開通夏不歇阮公溪在縣西一十五里與餘
英連接梁陳故事云石英寳者會稽上虞人常寓於武
康其女有殊色天監元年選為采女及生元帝為修容
賜姓阮氏拜其父為奉朝請時人名所居之溪為阮公
溪英寳以承聖二年追封武康侯溪中有大青石俗謂
之美人石仙人渚在縣西四十里昔沈羲得道之所
見神仙傳今有石湖梯登仙之處上有石盤見存銅
官趙監廟漢吳王濞鑿山採銅銅監趙氏遇山崩壓降
靈於此後人立廟丁固吳司空也廟墓在縣東一十
五里
安吉縣西南一百四十里元二十五鄉本漢故鄣縣地
吳興記云漢中平二年張角作亂荆揚尤甚唯此郡守
險助漢漢朝嘉之故分鄣縣南北置安吉縣屬丹陽郡
後廢麟德元年復為安吉縣隸湖州隠塢梁陶弘景
諡貞白先生嘗隠居於此故號曰隠塢天目山高三
萬六千丈在縣西南七十五里吳興記云天目山極高
峻嶺上有水甚美東南有瀑布下注數畆地志云上有
兩池為天之左右目老子說云欲度難及被水災天目
海陵山最為第一五山高三千六百尺在縣西南四
十六里括地志云山有五峯昔村人姚紾嘗於此採樵
忽遇仙人及還家因入甕中隠身謂家人云可七日勿
開日限未至家人開之紾變為白鶴飛向五山吳興記
云五山亦名奕山也玉磬山高五百丈在縣東北一
十五里高僧傳云釋曇諦姓康氏吳興人出家居吳虎
丘山後入故鄣之崑山每夜聞有聲尋其發聲之所掘
之得玉磬因以為名邸閣山高二百七十六尺在縣
東北二十五里吳志云吳帝遣從弟孫慶修故障邸閣
銅山高一千三百尺在縣東三十里括地志云吳採
鄣山之銅即此也南嶼山高三萬六千尺在縣南六
十二里括地志云南嶼山一名白水山上有湖其水白
色因名之苕水在縣治西南七十五里北流山海經
曰勾餘山東五百里曰浮玉之山苕水出其隂邸閣
水在縣治北三十里周迴二頃二十畆吳興記云邸閣
池水灌田五百一十畆鱗羽涵泳芰荷交蔚唐聖歷元
年縣令鉗耳知命修邸閣路兩僧墳在縣北三十里
曇諦姓康氏前為崇覺法師與姚萇講法華經後為曇
諦法師崐生山寺前後兩僧悉葬於此
長興縣西北七十里三十鄉本漢烏程縣地武帝分置
長城縣按吳興記云吳王闔閭使弟夫概居此城築城
狹而長故曰長城縣因此名之隋開皇九年封陳後主
叔寳為長城縣公即此也初置縣富陂村咸康元年徙
箬溪北今之重光觀即故地隋大業十一年徙於夫概
王廢城唐武德七年廢宣州原鄉安吉故鄣三縣入長城始
移於此今改為長興縣梅溪山隋圖經云吳興故鄣
縣東三十里有梅溪山山根有一石可高百丈至青而
圓如兩間屋大四面斗絶仰之於雲外無登陟之理其
上復有盤石正圓如車蓋常轉如磨聲若風雨土人號
為磨石石磨轉駛則年豐遲則歲儉候之無失霅水
亦若水之異名也水深不可測俗謂之若水又山海經
云浮玉之山苕水出其隂中多鮆魚今亦謂霅烏山
金沙泉按郡國志云即每歲造茶所也按茶産在邑界
有生顔渚中者與峽州光州同生山桑儒師二塢
白茅山縣脚山嶺者與襄荆申三州同生鳳亭山伏翼
閣飛雲曲水二寺青峴啄木二嶺者與夀州同鄣郡
故城即秦時鄣郡城今俗號府頭是也在縣西南八十
里夏駕山一名石鼓山在縣東南三十六里高九百
尺張元之山墟名云昔帝杼南巡至於此山因而名之
山上有石鼓高一丈下有盤石為足諺云石鼓鳴則三
吳有兵括地志云石鼓作金鼓鳴亦為陵零郡石鼓之
𩔖吳興記云五行志並同此訛大雷山在縣東北六
十里高一百二十丈周處風土記云太湖中有大雷小
雷二山相距六十里其間即雷澤舜所漁處也尚書釋
言云在震澤飛雲山在縣西二十里高三百五十尺
張元之山墟名云飛雲山南有風穴故雲霧不得□鬱
其間其上多産楓櫟等樹宋元徽五年置飛雲寺有石
泉沙渚松門苦竹岩也白鶴山在縣東南三十一步
高三百尺張元之山墟名云昔有姚紾得仙於此山化
為白鶴而飛因以名之九龍山在縣西一百二十里
一名郭山一名章山張元之山墟名云九龍山其山有
九隴悉作龍形山頂有古石城城西北角有石竇因名
石郭吳興記云石郭山在鄣南五里産楊梅貢御輿
地志云石郭山昔吳採郭銅山以鑄錢即此山青山
在縣六十里高三百丈張元之山墟名云青山有石竇
通洞庭冬夏常暖山如黛色藝香山一名湖陵山在
縣北一十五里高四百五十尺張元之山墟名云藝香
山昔西施種香之所括地志云有湖陵無藝香西顧
山一名吳望山在縣北四十九里高一千尺張元之山
墟名云西顧昔吳王闔閭登姑蘇望五湖望見此山因
名之括地志云所載西顧乃作牢固之固未詳也雉
山在縣北五里高五百尺張元之山墟名云雉山形𩔖
雉梁陳故事云武帝時有童謠言鳥山出天子江表以
鳥名山者悉鑿按陳高祖則長興縣雉山人也其山有
追贈西噎山在縣西北六十一里山墟名云西噎山
泉澗北流而西向峻狹以其聲嗚咽而名之龍目現
在縣西北一百二里高五千丈張元之山墟名云龍目
現山石巖間有二目光彩照人因而謂之龍目現南
嶼山在縣西南一百六十里山墟名云昔西施種香之
所上有蘭茝畹三鵶岡在縣南六十五里上有晉太
傅謝安墓其岡中有斷處梁朝有童謠云鳥山出天子
故鑿焉雷澤在縣東三十三里一名笠澤一名具區
藪西湖在縣西五里周迴七十里山墟名云西湖一
名吳城湖昔吳王闔閭築吳城使百姓轝土如此浸而
為湖闔閭弟夫概因而創之吳興記云西湖昔吳王夫
概所立吳志云孫皓封為烏程侯就國有西湖人景養
相皓當大貴乃西湖聚落之人湖中出佳蓴嘗貢傍溉
田三萬頃有水門四十所引方山泉注之箬溪在縣
南五十步一名顧渚口一名趙瀆注於太湖箬溪者顧
野王輿地志云夾溪悉生箭箬南岸曰上箬北岸曰下
箬二箬村名村人取箬下水釀酒醇美勝於雲陽俗稱
箬下酒韋昭吳錄云烏程箬下酒有名山謙之吳興記
云上箬下箬村並出美酒張協七命云酒則荆南烏程
則此酒也按陳書帝紀云陳高祖諱霸先吳興長城下
箬人也云縣前大溪亦名箬溪其箬水鄉箬溪里皆相
因為名荆溪在縣南六十里每日高二尺倒流七十
里云是吳王送女湖荆溪者以其出荆山因名之張元
之山墟名云昔漢荆王賈登此山名之張協七命曰酒
則荆南烏程荆南即此荆溪南也今或謂荆州南按烏
程去荆州三千六百里非荆州之南明矣苕溪在縣
東西四十五里餘&KR1125;溪在縣東二十三里輿地志云
長興南鄉有餘&KR1125;水以餘&KR1125;村名之梁陳故事云梁武
帝時有童謠云天子之居在三餘武帝於餘干餘杭餘
姚三處為禳厭之法其時長興有餘干山餘&KR1125;水餘魚
里蓋陳高祖即吳興三餘人也邸閣溪在西南一百
一十里輿地志云昔吳王夫概臨水起邸閣因而名之
餘漁浦在縣東北四十二里周處風俗記云餘漁浦
一名餘吾溪即陽羨之東鄉也吳越之間漁吾同音昔
舜漁于雷澤此鄉之人一時化之其捕魚之人来居此
浦故名金潭在縣西四十里山墟名云金山金潭金
塘金渠悉漢樓船將軍金曼倩居之紫花澗在縣西
北三十里山墟名云紫花澗兩岸芳蕪之中出紫苑長
薄之下生珠籐至三月紫花滿澗一名花瀨顧渚在
縣西北三十里顧渚者山墟名云昔吳王夫概顧其渚
次原隰平衍為都邑之所今崖谷林薄之中多産茶茗
以充歲貢小白瀨一名白鷺湍吳夫概廟在縣治
東一百里按夫概王即闔閭之弟大騎城小騎城在
縣西南一百一十里吳地志云吳王濞築此二城為馬
廏殷仲文墓晉吏部尚書在縣東三十二里
德清縣南水路一百五十里十七鄉本武康縣地唐天
授二年析置以縣界有武承塘故名武源縣至景雲二
年改為臨溪縣天寳元年改為德清縣市亭山在縣
西南二百步吳興記云市亭山王逸少曾欲于此立宅
以其面谿背山也葛山在縣東北一十八里入東記
云昔葛仙公得仙之所上有葛公壇茅山在縣東北
一十五里入東記云昔三茅君隠於此與延陵句容之
茅山同也餘不溪在縣東南一百步沈氏家傳云後
漢沈容居郡烏程縣餘不鄉苧溪在縣東二十五里
山墟名云苧溪以貢苧為名南岸有藺相如廟北岸有
青州刺史姚恢囚女城孔愉潭在縣南二百步昔愉
隠吳盛山見漁人釣得白龜買而放之即此處也女
獄城在縣東三十五里入東記云後漢青州刺史姚恢
與海昏侯沈戎過江隂爭柯山居之恢女密報戎戎先
居之姚氏三代不養女有女則囚於此山孝鵝墓天寳
末邑人婺州武義主簿沈朝家養母鵝一因育卵脤
出乃自驚鳴鼓翅竄于波渚之隅其長雛悲鳴屢絶
家人飼之水穀不復飲啄及母鵝死長雛仰天號切遂
啄倉舍下敗蓆以覆其母銜庭砌間芻草列于母所
若人之祭奠長吁數聲而死沈氏家人因作二函埋
于山中土人呼為孝鵝冢沈約墓在縣東五十八
里梁吏部尚書隱侯
太平寰宇記卷九十四
