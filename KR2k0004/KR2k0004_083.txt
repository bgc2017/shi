欽定四庫全書
太平寰宇記卷八十三
宋樂史撰
劍南東道二
綿州
綿州巴西郡今治巴西縣禹貢梁州之境秦屬蜀郡按
九州記州之賓人族人皆夷也華陽國志云秦昭襄王
時白虎為害乃募能殺者時夷人朐䏰廖仲藥秦精等
伏弩於高樓射殺之昭王曰虎歴四郡凡害千二百人
一朝除之功莫大焉乃刻石與盟曰秦犯夷輸黃龍一
雙夷犯秦輸清酒一鉶至始皇末漢初猶為蜀郡之地
武帝始分蜀地為益州以此也為涪縣屬廣漢郡即涪
水之所經焉晉孝武自梓潼故城徙梓潼郡置於此西
魏又於此置潼州取潼水為名郡國志云梓潼東接巴
蜀西南接廣漢西接隂平北接漢中梁武陵王蕭紀僣
號又于二郡置西潼二州隋文開皇五年改潼州為綿
州以綿水為稱煬帝廢州為金山郡以金山為號唐武
德元年復為綿州領巴西昌隆涪城魏城金城萬安神
泉七縣三年分置顯武隴安文義鹽泉四縣七年省金
山縣貞觀元年又省文義縣此州為成都東北之衝要
元領縣九今八
巴西彰明魏城羅江龍安神泉西昌
鹽亭
一縣割出涪城入梓州
州境
東西二百三十里南北一百七十五里
四至八到
東北至東京三千三百七十四里東北至西京二
千九百五十四里東北至長安一千七百三十四
里東至梓州一百三十里東至劍州二百里
西至茂州取松嶺關路三百七十里北至龍州二
百五十里東南至梓州二百五十里西南至漢
州一百三十里西北至龍州一百三十里東北
至劍州二百八十里
戸
唐開元戸六萬五十皇朝戶主二萬八千四百三
十六客九千二百八十
風俗
大同梓州又郡國志云賓人勁勇銳而善舞故古有
巴渝舞
人物
張壽字伯僖廣漢涪州人為五官功曹王晏字叔
博廣漢涪人李膺涪城人撰益記三卷
土産
小綾交梭紗綿緋紅蜀淡百桔紫參
遊蜀記云左綿緋紅三川所尚綿州左綿郡有水所
染緋紅此水濯之後益鮮故人之所重
巴西縣舊二十五鄉今二十一鄉本漢涪縣屬廣漢郡
華陽國志後漢元初二年廣漢郡自繩鄉移治涪縣後
治雒縣劉備據蜀立梓潼郡以縣屬焉隋改為巴西縣
富樂山周地圖記云此山甚高廣為衆山之秀登之
望見州内盤龍山形如盤龍故名靈山郡國志云
昔有神女扵此擣衣因名擣衣山山南絶岩有方石明
瑩謂之神女擣練砧猿門山益州記云猿門山在涪
縣之北二十五里上多猿其山二峯堅如門故曰猿山
金山益州記云金山在涪縣東五十步東臨潤水光
照映川又李膺蜀記云金山長七八里每夏淹雨有崩
處即金粟散出五婦山西蜀王使五丁力士迎秦五
女還到梓潼見一大蛇入穴五丁乃引之力極山崩壓
殺五丁及秦五女迄今謂之五婦山連亘入梓州界
孱山水華陽國志云涪縣有孱山水其源有金銀礦民
得採之又郡國志云漢有金山縣縣東二里有一水瀨
有金碎珠隨波東注傍水居人採以為業即此水石
新婦在劍閣上蜀記云昔有人遠征妻送至此大泣不
忍歸因化為石至今郡人祠之白馬祠郡國志云昔
漢高帝乘白馬過此遂有祀蔣琬墓在州西七里琬
為益州刺史安陽亭侯大劍鎮鎮在劍閣口一人荷
戟萬夫莫向魏時蜀將姜維拒鍾會於此
彰明縣北七十里依舊二十鄉本漢涪縣地西魏昌隆
縣地初在清廉鄉大同四年移于讓水魏移于孟津里
唐先天元年避廟諱改為昌明縣天寳中江水吹建中
元年移於舊縣即今治也今改為彰明靈臺山在縣
北一名天柱山高四百丈即漢張道陵昇僊之所又郡
國志云臺山天柱崖下有一桃樹高五丈外皮似桃内
心似松道陵與王長趙昇試法於此四百餘年桃迄今
未朽小碑記之豆□山九州記云高五百丈上有北
神池并祠廟蕨山郡國志云上山有鍾乳穴十九又
西岸有自然石塞其下流水上有一懸石似磬擊之有
聲可聽廉水讓水一名長江水東北自龍州油江入
按宋書云范百年梓潼水中明帝因問卿鄉土有貪泉
否百年曰臣居梁益之地有廉水讓水不聞有貪泉帝
嘉之即拜蜀郡太守一云此水飲之使人廉讓故以名
之孟津山自十八隴山向縣東南一里石磐山自
戴天山向西連接長三十里李膺記云西有石室口方
一丈三尺下有流泉味甘内有懸磬聲聞數里四面石
床高一丈涪水自龍州江油縣界南入去縣一里
李膺墓在州西南四十里膺涪城人為益州大中正撰
益州記三卷李白碑在寧梵寺門下梓州刺史鮮于
郡文
魏城縣東北六十五里依舊一十鄉本漢洛縣地西魏
於洛縣立潼州故析涪之北部立為城縣李膺記西溪
東五十里有東西井井西為涪縣地界井東為梓潼界
隋大業中自塩泉井後魏城縣於此白陶山自建州
隂平縣界入甚岡按郡國志云魏城縣有甚岡東枕
水每夏洪水朝觸金粟散出石新婦山已解在上連
亘劍關
羅江縣西南八十七里舊二十二鄉今十鄉本涪縣地
晉于梓潼水尾萬安故城置萬安縣晉末亂移就孱亭
今縣是也梁置萬安郡隋開皇二年廢郡為縣唐天寳
元年改為羅江縣按酈善長注水經云潺水石下有泉
曰潺水今縣北三里有孱亭廟有碑磨滅孱亭之字存
龍池山在縣西南有山有池池上有伏石如龍蟠
羅□山在縣西南十里故老相傳云羅公遠曾隱于此
山有洞號真人宫天台山在縣南山似吳之天台析
脚之水出焉白馬關在縣西南十里與鹿頭關相對
萬安故城後魏恭帝元帝又於此置萬安郡隋罷郡
復徙萬安縣於此
神泉縣西南八十四里舊八鄉本涪縣治晉太元中置
西充國縣梁武陵王改為平州縣後魏恭帝移於今所
隋開皇六年改為神泉縣縣西有泉飲之疾愈因為名
神泉按郡國志云縣三十里有泉十四穴甘香異常
痼疾飲之即差故曰神泉今有祠龍子山自漢州綿
竹縣東入縣地界
隴安縣西北九十四里依舊一十鄉本漢涪縣地後周
為金山縣唐武德元年改為龍安縣因界内龍安山為
名松關嶺在縣西北一百七十里又有松嶺山山上
雖出茶不可食故毛文錫茶譜云綿州龍安縣生松嶺
關者與荆州同其西昌昌明神衆等縣連西山生者並
佳獨嶺上者不堪採擷巴西山自彰明縣界來縣北
一十里舊名曰崖山天寳中初改為巴西山附子山
自松嶺關山東連接去縣四十里山出附子又有附子
水出焉猿門自縣北特起去縣二十里出多猿兒嶮
固如門舊有猿門戍
鹽泉縣東八十五里依舊五鄉漢洛縣地後魏於此置
魏城縣唐武德二年分魏城置塩泉縣以地有塩井民
得採漉為四方價售之地蜀都賦云家有塩泉之井取
此為名五層山自梓州涪城縣邑山北入縣界西四
十里山有五層梓潼水自梓潼縣界東流入
西昌縣西五十六里依舊八鄉舊名益昌縣隋開皇三
年廢入金山縣卽今龍安是也唐永淳元年復置以利
州有益昌縣在州西改爲西昌縣西昌山在縣北特
起舊名馬鞍天寶六年敕爲西昌山季城一名鬼城
在縣南三里臨泉括地志云城西十里地名木棚有益
昌縣爲此也未詳其由
太平寰宇記卷八十三
