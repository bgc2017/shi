欽定四庫全書
太平寰宇記卷四十二
宋樂史撰
河東道三
石州忻州憲州
石州
石州昌化郡今理離石縣禹貢冀州之域即周并州之
域戰國初趙離石邑後為秦魏二國之境史記云秦伐
趙取離石是也秦并天下為太原郡地兩漢為西河郡
地有南單于庭即左國城前趙記曰今離石左國單于
所徙庭是也晉惠帝以劉元海為離石都尉故元海起
事於此後石勒改為永石郡後魏改離石鎮天保三年
於城内置西汾州因改離石為昌化縣後周建德六年
改西汾州為石州改昌化縣為離石縣隋大業二年又
改為離石郡唐武德元年改為石州五年置總管府石
北和北管東會嵐西定六州貞觀二年廢都督府三年
復置都督六年又廢之天寳元年改為昌化郡乾元元
年復為石州
元領縣五
離石臨泉平夷方山定胡
州境
東西一百九十里南北三百里
四至八到
東南至東京一千三百五十里東南至西京一千
九百里西南至長安一千二百五十里東至汾
州一百六十里正南微東至隰州二百五十里
南渡河至綏州二百三十里北至嵐州二百九十
里東南至隰州二百九十里西南至隰州石樓
縣一百五十里西北至嵐州二百三十五里東
北至太原府三百九十五里
戶
唐開元戶三千七百三十二皇朝戶主三千九百一
十二客二千四百一十七
風俗
與并州同
人物無
土産
胡女布麝香蜜爉燭石英松木賦麻
布龍鬚蓆
離石縣八鄉漢舊縣屬西河郡縣東北有離石水因取
名焉後漢末荒廢為南單于庭左國城是此地魏黃初
三年復置後䧟劉元海石勒改為永石郡高齊文宣帝
於此置昌化縣屬懷政郡周復為離石縣屬石州隋唐
不改盧城在縣東二十里晉并州刺史劉琨所築以
攻劉曜胡公山在邑界離石山今名赤洪嶺在縣西
五十步又云離石水今名赤洪水東北從方山縣界流
入北齊高歡大破爾朱兆於赤洪水岡即此水之岸也
臨泉縣西北一百七十里五鄉本漢離石縣界周大象
元年於此置烏突郡烏突縣隋開皇元年改烏突郡為
太和郡烏突縣為太和縣三年郡廢以縣屬石州唐武
德三年改太和縣為臨泉縣臨泉水在縣北一百步
縣因此水為名黃河在縣北二十里自嵐州合河縣
西南流來
平夷縣南五十里六鄉本漢離石縣地屬西河郡後周
大象元年割離石縣西五十里置平夷縣屬石州黃
河縣西一百四十五里寧鄉水在縣西南一百五十
步
方山縣北九十里六鄉本漢離石縣地北齊天保三年
於離石縣北六十八里置良泉縣唐武德二年移就隋
方山縣城并置方州至三年省州縣依舊至貞觀十一
年又移縣就今理三角戍在縣北七十三里赤洪
水源出縣東流入離石界
定胡縣西九十里五鄉本漢離石縣地屬西河郡周大
象元年於此置定胡縣又置定胡郡在今縣西以地阨
險置孟門關唐武德三年于縣置西定州貞觀二年廢
州置孟門縣七年廢縣為孟門鎮八年廢鎮為定胡縣
湫水冀州圖云湫水河北從樓煩郡南入龍泉郡經
呂梁尸子云呂梁未闢河出孟門為二呂梁在離石北
以東可三十餘里孟門關在今縣西一百步周大象
元年於此置孟門津隋開皇六年改曰孟門關在黃河
岸黃河去縣西二百步
忻州
忻州定襄郡今理秀容縣古并州之域春秋為晉國戰
國為趙秦為太原郡地今州即漢太原郡之陽曲縣地
黃河千里一曲此當曲之陽故曰陽曲後漢末於今州
地置新興郡按土地十三州志云漢末大亂匈奴侵邊
自定襄以西盡雲中雁門之間遂空建安中曹操集荒
郡之戶以為縣聚之九原界以立新興郡領九原等縣
屬并州即此地後魏書云天平二年置肆州寄理秀容
城領靈邱等八縣後周武帝徙肆州於鴈門郡至隋初
立新興郡及雲州開皇十八年改為忻州取界内忻州
水為名至煬帝初廢忻雲二州以其地屬樓煩定襄二
郡隋末為樓煩郡之秀容縣義旗初置新興郡領秀容
一縣唐武德元年改為忻州四年又置定襄縣天寳元
年改為定襄郡乾元元年復為忻州定襄者以漢有定
襄城為名按河東記漢之定襄今朔州是也
元領縣二
秀容定襄
州境
東西一百四十五里南北八十六里
四至八到
東南至東京約一千五百里東至西京一千七百
里西南至長安一千四百四十里東至代州界
一百九十里南至太原府一百八十里西至嵐
州二百四十里北至代州二百五十里東南至
太原府界一百二十里西南至太原府及嵐州兩
界各一百二十里西北至嵐州界一百一十里
東北至代州界一百一十里
戶
唐開元戶一萬四千四百三十八皇朝戶主四千一百
六十八客三千二百四十
風俗
與蔚州同
人物
秦秀新興雲中人學行忠直知名劉殷新興人祖
母思堇冬日視地忽生堇焉夢人曰西籬下有粟十
五鍾銘曰七年粟也
土産
麝香貢豹尾貢扇賦麻布
秀容縣元十八鄉本漢陽曲縣地屬太原郡後漢末於
此置九原縣屬新興郡後魏莊帝於縣東十里置平寇
縣隋開皇十八年於此置忻州又於今縣西北五十里
秀容古城移後魏肆州所置秀容縣於今理屬忻州
程侯山一名金山在縣北三十五里注水經云忻州東
歴程侯山北山甚層銳其下舊有採金處俗謂之金山
繫舟山堯時洪水繫舟於此在縣南四十里大白
馬山在縣西南四十五里連小白馬山雲舟山一名
獨擔山在縣西十五里其山出雲母山上有穴四入五
里出玉芝唐貞觀十八年勅賜薛通度採雲母玉芝於
此山忻州水在縣東三十二里注水經云滹沱南歴
忻中口俯會忻州水水出西管涔東山也藍水經秀
容界肆靈州水今名雲中水一名分嶺水
定襄縣東四十五里元一十一鄉本漢陽曲縣屬太原
郡黃河千里一曲縣當其陽故曰陽曲後漢末移陽曲
縣於并州太原縣界仍於此置定襄縣屬新定郡高齊
省武成帝移平寇縣於此隋開皇十八年移平寇縣於
崞城今代州崞縣是也唐武德四年分秀容縣於漢陽
曲城重置定襄縣聖阜今名聖人山在縣東北二十
里石上手足跡猶存滹沱水西自秀容縣界流入
三會水水經云三會水出九原縣西岑流入滹水經定
襄界梁城東魏郡也蒲城後魏縣也石嶺關甚
險固
憲州
憲州今理樓煩郡舊樓煩監牧也元隸隴右節度使至
德後屬内飛龍使舊樓煩監牧嵐州刺史兼領貞元十
五年楊鉢為監牧使遂專監司不係州司龍紀元年太
原李克用為晉王時奏置憲州於樓煩監開元四年王
毛仲所築
元領縣三
樓煩元池天池
州境
東西一百八十里南北一百二十里
四至八到
東南至東京一千五百里東南至西京一千七百
里東至并州陽曲縣界一百二十里西至石州
方山縣界六十里南至交城縣一百里北至嵐
州静縣界二十里
戶
皇朝管戶主一千二百六十客五百六十九
風俗
與嵐州同
土産
牧馬之地無所出
樓煩縣唐龍紀元年於監西一里置
元池縣置在州東六十里北臨大州
天池縣置在州西南五十里本置於孔河館乾元後移
於安明谷口道人堡卞古長城在州東七十里下馬
城東北獨子州在公主山下基址猶存高丈餘西南
接石樓山下有流泉入燕門注於汾河鴈門關在州
東南六十里屬天池縣鴈門鄉其關東臨汾水西倚
高山接嵐朔州
太平寰宇記卷四十二
