欽定四庫全書
太平寰宇記卷一百六十九
宋樂史撰
嶺南道十三
太平軍
太平軍理海門本廉州皇朝開寳五年自舊州理移西
南四十里地名長沙置州并封山蔡龍大廉三縣為合
浦一縣仍廢常樂州以博電零綠鹽場三縣并為石康
一縣來屬至太平興國八年廢廉州移就海門三十里
建太平軍其廉州并入石康一縣
廢常樂州元領縣四
石康
三縣廢
博電零綠鹽場
廢廉州元領縣四
合浦封山蔡龍大廉
已上四縣並廢入石康
軍境
東西三百五十里南北四十里
四至八到
新置軍未有至京里數東至蓬彭與白州分界三
百四十里南至白沙枕大海一十五里西過水
至大灣隔海與欽州分界五十里北至容州水
與欽州分界二十五里東南至寧海珠池極海岸
與瓊州相對處四十里東至鬱林州界三百四十
里西南至鹿井與欽州烏土鎮接界西北至射烏
嶺與欽州分界二十里
戶
廢廉州唐開元戶三千一十三皇朝丁四千七百十
二本州供丁不供戶
風俗
夷人號越㐌多採珠及甲香為業親戚晏會即以匏
笙銅鼓為樂
土産
珠蚌
石廉縣二鄉本屬常州廢廉州在軍北四十里本秦
象郡地漢為合浦郡元鼎六年置九郡即其一也后漢
因之吳改名珠官晉又為合浦郡宋因之兼置臨瘴郡
以界内瘴江為名及越州領郡三理于此時西江都督
護陳伯紹請置州遂以為刺史始立州鎮穿山為城門
威服蠻獠按郡國志云伯紹平夷至合浦見三青牛圍
之不獲即於其處置城俗號青牛城齊因之隋焬帝初
改為六州尋廢州又置合浦郡唐武德五年置越州又
合浦安昌高城大廉大都五縣貞觀六年置珠池縣其
年割東羅蔡龍二縣來屬十二年廢安昌珠池二縣入
合浦廢高城入蔡龍天寶元年改為合浦郡乾元元年
復為廉州廢合浦郡縣在舊州郭下漢縣屬合浦郡
大海在州西南一百六十里有珠母海郡人採珠之
所古之合浦也州界有瘴江名為合浦江廢封山縣
在舊州西北一百二十里隋廢唐武德五年置姜州領
封山東羅蔡龍三縣貞觀十年廢州以縣入廉州廢
蔡龍縣在舊州北一百五十里唐武德分置廢大廉
縣在舊州東南一百里唐武德五年置已上四縣皆漢
合浦縣地並廢入石廉縣姜山思鄉水性山
下溪水已上皆廢廉州之山水陳王祠南中有妖鬼
號曰陳王神面黑眼白形容醜陋祈禱有騐人多惡之
陳霸先刻木作形自敬事之神與之叙族尊為叔父祭
胙精潔動静與神俱每有施為多就擲珓不得好卦即
云王珓不許頗以感人其旁有墓及受梁禪尊神為帝
糟頭山尉佗駐軍處人舂穀積糟成山山若鳴則風
飈立至殯山即宋陳伯紹殯妻處蘇磨嶠南越志
云寧浦郡東南有蘇磨嶠麻嶺屈璆道里記
云沙麻嶺在寧浦郡南即嶺之北垠也合浦水一
名馬渡昔有野馬渡此因名之銅舟湖馬援鑄銅船
五隻一留北湖中四隻將過海征林邑珠母海大海
在縣西南一百六十里珠母之海去縣八十里搖珠之
所即合浦也凡珠璫出於蚌蚌母廣數寸長尺餘后漢
孟常會稽上虞人為合浦守先時守宰多貪珠遂徙向
交趾界常到革易前弊珠復還稱為神明桓帝徵還吏
人攀車請留常入船夜遁圍州交州記云合浦十八里
有圍州周圍一百里其地産珠
雷州海康郡今理海康縣秦象郡漢合浦郡之徐聞縣
地梁分置今州大同末以合肥為合州以此為南合州
隋平陳又為合州煬帝初州廢以縣屬合浦郡唐武德
四年蕭銑置南合州領海康隋康鉄杷椹川四縣貞觀
元年改為東合州二年改隋康為徐聞縣八年改東合
州為雷州天寶元年改為海康郡乾元元年復為雷州
按投荒錄云雷之南濱大海郡蓋以多雷為名以其雷
聲近在簷宇之上雷州之北高州之南數郡亦多雷聲
似在尋常之外雷之俗候雷時具酒餚奠焉法甚嚴謹
有以彘肉雜至食者霹靂即至
元領縣三今一
海康
二縣廢
遂溪徐聞
州境
東西一百八十里南北二百六十五里
四至八到
北至東京五千一百里北至西京五千九百三十
一里西至長安五千八百三十五里北至羅州
二百四十里東至海岸二十里渡小海抵化州界
地名□州泛海通恩等州并淮浙福建等進南至
海一百三十里逓(闕)場瓊州對岸又云渡小海至崖
州四百二十里西至海六十里圍州通連安南諸蕃
路東北二十五里至化州里吳川縣八江上水至化
州五程至廣州二千里東南一百四十里至海泛海
入瓊西北至羅州零綠縣界一百六十里西南一
百三十里泛海至儋州岸不尅里限交趾路嶺表錄
云交趾迴人多捨舟取雷州陸岸而歸不憚辛苦蓋
避海鰌之患也
戶
唐開元戶四千七百皇朝戶主一百一客五蜑戶二
風俗
地濱大海人雜夷獠多居欄以避時疫
土産
州在海島上地多沙鹵禾粟春種秋收多被海雀所
損相承冬耕夏收號芥禾少穀粒又云再熟稻五月
十一月再熟徐聞縣諺語欲拔貧詣徐聞不宜蠶桑
惟績葛種紵為衣出烏藥高良薑益智子
海桐皮
海康縣五鄉秦象郡漢徐聞縣地屬合浦郡梁分置南
合州隋廢州置海康縣朱梁開平三年曾移州于驚雷
江源至劉氏偽命日却歸海康廢遂溪縣在州北九
十里舊齊鐡杷椹川二縣后廢改為遂溪縣皇朝開寳
元年并為新福縣廢徐聞縣在州南二百四十里漢
縣名隋康縣唐貞觀二年改為徐聞縣漢志云自合浦
徐浦南入海略以為儋耳珠崖郡即此縣皇朝開寶五
年并為時邑鄉已上二縣并入海康縣烏蛇山在縣
北百里出烏藥俚人呼藥為蛇珠母海出珠之所
螺岡在縣北八十里驚雷山在縣南八里雷震破成
水鐡杷溪溪有石似鐵杷三鵶水從舊羅州南海
于西海水南屬雷州雷公廟在州西南七里咸通十
二年置竈山山上有炭坑又有木棉樹一實得綿數
兩冬夏花而無實思靈島在海中有木頭葉如柳花
如金荳一斗種數年收淮南子云荳之美者有木荳是
此也又山海經云崑崙之墟上有木禾此𩔖也
儋州昌化郡今理宜倫縣州居南海之中漢元鼎六年
定越地置儋耳郡以其人鏤離其耳為名唐武德五年
置儋州嶺義倫昌化感恩富羅四縣貞觀元年分昌化
置普安縣尋廢天寶元年改為昌化郡乾元元年復為
儋州
元領縣五今四
宜倫昌化感恩洛場
一縣廢
宜羅
州境
東西六百六十里南北三百六十五里
四至八到
西北至東京七千九百六十八里西北至西京八
千五百四十七里東至瓊州樂會縣界射狼山三
百二十里西至舊振州延德縣界白沙三百四十
七里南至舊州界馬鞍嶺三百四十里北至大
海二十五里西南至大海四十五里東北至舊
崖州澄邁縣界合橋三百七十里西南至大海八
十五里又東北至廣州二千三百七十里若從海
乘船使便風至廣州七日七夜如無便風即不可
戶
唐開元戸三千三百皇朝管丁戶六百八十五不言
戶
風俗
山海經曰儋耳即離耳也皆鏤其頰皮上連耳斥狀
似鷄腸下垂在海渚不食五穀食蚌及鱉而已俗呼
山嶺為黎人居其間號曰生黎殺行人取齒牙貫之
于項以衒驍勇有刀未嘗離手弓以竹為弦績木皮
為布尚文身豪富文多貧賤文少但看文字多少以
别貧賤觀禽獸之産識春秋之氣占藷芋之熟紀天
文之歲
土産
醖酒不用麯蘖有木曰嚴樹取其皮葉擣後清水浸
之粳釀之和數日成酒香甚能醉人又有石榴亦取
花葉和醖釀之數日成酒高良薑白藤花煎
沉香出深洞蘇木出黎洞苔塘香相思子
貢金
宜倫縣二鄉漢儋耳縣隋為義倫縣州所理因義倫水
為縣名皇朝改為宜倫縣
昌化縣西一百八十里二鄉漢置來縣隋為昌化縣
感恩縣東至州二百二十五里二鄉漢九龍縣地隋為
感恩縣取感恩水為名
洛陽縣新置元縣在黎洞心因黎賊作亂今移入州城
下
廢富羅縣東北一百二十里一鄉漢儋耳縣隋為毗善
縣唐武德五年改為富羅縣此縣名是林黎夷人舊廢
毗邪山山頂上有虫似伏虫俚人以䖝為毗邪也
温湯在感恩縣北七十里夏即清冷冬即沸熱有患瘋
疥瘴氣者浴之皆愈浴泊石神在昌化縣西北二十
里石形似人帽其首面南側有橘柑甘香之果或携去
即黑霧暴風駭人池中有魚亦然土人往往禱祈明
山山有二石如人形故老傳云有兄弟向海捕魚因化
為石號為兄弟石滔沿井與淪水通有人以竹木置
井中於淪水得俚人呼竹滔沿因之為名魚鱗州
龍吟泉黎吟泉黎母山黎粉山感恩水已上
皆郡邑之山水也
瓊州瓊山郡今理瓊山縣本隋珠崖郡之瓊山縣唐貞
觀五年置瓊州領瓊山萬安二縣其年又割崖州之臨
機來屬十三年廢瓊州以瓊山屬崖州尋復置瓊州領
瓊州容璚曾口樂會顔羅五縣天寳元年改為瓊山郡
乾元元年復為瓊州貞觀五年十月嶺南節度使李復
奏曰瓊州本隸廣府管内乾封元年山洞草賊反叛遂
滋淪陷至今一百餘年臣令判官姜孟京崖州刺史張
少逸併力討賊已收復舊城且令降人權立城柵竊以
璚州空壓賊洞請升于下都督府加瓊崖振儋萬安五州
詔招討遊奕使其崖州都督請停從之皇朝開寳四年
平南越割崖州之地屬瓊州
瓊州元領縣五今三
瓊山臨高樂會
二縣廢
顔羅容瓊
舊崖州元領縣三
含城澄遇文昌已上三縣並屬瓊州
州境
東西(闕)南北(闕)
四至八到
北至東京水陸七千五十里北至西京水陸七千
四百三十里西至長安水陸八千五十里東至
文昌縣極大海一百二十里西至儋州五百里
東至萬安州五百里北十五里極大海泛大船使
西風帆三日三夜到地名崖門從崖門山入小江一
日至新會縣從新會縣入或便風十日到廣州路經
黎岡州皆海之險路約風水為程如無西南風無由
渡海却迴舡本州石鑊水口駐泊處次年中夏西南
風至方可行船西南至大海一百七十一里西
北至舊崖州二百六十里西南至舊振州四百五
十里
戶
瓊州唐管戶六百四十九
瓊州唐管戸六千六百四十六皇朝兩州共管戶三
千五百一十五丁戶部牃不言戶只言丁又别管
蕃蜑二坊戶在符江口東岸不耕田以捕魚為業官
司差為水上駕船
風俗
有夷人無城郭殊異居非譯語難辨其言不知禮法
須以威服號曰生黎巢居洞深績木皮為衣以木棉
為毯性好酒每醖釀用木皮草葉代麯蘖熟以竹筒
吸之打鼔吹笙以為樂男人則髽髮首插梳帶人齒
為纓飾好弓矢削竹為箭鏃銳而無羽女人文領穿
耳垂環病無藥餌但烹羊犬祀神而已
土産
瓊州出剪沈黃熟等香蘇木蜜蠟吉具布
白藤高凉薑益智子乾梔皮舊崖州出紫
具葉真珠碁子金華有花綵者貢金又瓊
崖州有酒樹似安石榴其著花甕中即成美酒醉人
瓊山縣舊一鄉今三鄉即所治唐貞元七年省容瓊縣
併入
臨高縣舊二鄉今三鄉州東八十里本崖州平昌縣唐
開元元年改為臨高縣貞元七年割復瓊州
樂會縣舊一鄉今二鄉唐貞觀元年先置璚州至顯慶
五年方置此縣廢顔羅縣廢容瓊縣已上二縣並
唐時廢按貞觀七年合容瓊入璚山為一縣又割崖州
臨高縣以填闕其臨高在郡正東八十里梁載言十道
志有顔羅縣無曾縣今二縣俱廢瓊山隂陽山
連延水龍眼水已上郡内之山水容瓊洞夷人居
之
含城縣舊崖州郭下縣舊三鄉漢潭都縣地隋舊縣其
崖儋振瓊萬安五州都在海中州之上方千里四面抵
海北渡海洋帆一日一夜至雷州
澄邁縣在舊崖州西九十里舊四鄉今三鄉漢苟中縣
地隋置澄邁縣以界内邁山為名
文昌縣在舊州東南一百四十里元十二鄉今二鄉漢
紫貝縣地隋改為平昌縣唐貞觀元年改為文昌縣取
偃武修文之意已上三縣舊崖州割到牀栅山紫
貝山元屬紫貝縣玉陽山鄭彦瓊山在古玳瑁縣
已上含城等三縣今屬瓊州山水隨之廢舊崖州在
瓊州東北二百六十里本珠崖郡理(闕)城縣南裔蠻夷
之地州居南海之中漢武帝元鼎六年平吕嘉開南海
置珠崖儋耳二郡崖岸之邊出真珠故曰珠崖其土方
千里去雷州徐聞縣隔一小海相望見珠春秋便風一
日早過漢時郡縣吏卒多侵陵之故率數歲一反昭帝
省儋耳并珠崖元帝用賈捐之言乃棄之唐武德四年
平蕭銑置崖州領舍城平昌澄邁顔羅臨機五縣貞觀
元年置都督府督崖儋振三州其年顔羅改為顔城平
昌為文昌三年割崖州屬廣府五年又置瓊州十三年
廢瓊州以臨機容瓊萬安三縣來屬天寳元年改為珠
崖郡乾元元年復為崖州在廣府東南皇朝開寳三年
平南越却廢崖州之城入璚州其俗以土為金器用瓢
匏無水人飲木汁謂之木飲州無馬與虎有牛羊鷄犬
振州本振州也即今隋臨振郡又曰延德郡唐武德五
年置振州天寳元年改為臨振郡乾元元年復為振州
理寧振遠縣土地與崖郡同皇朝開寳六年割舊崖之
地隸瓊州却改振州為崖州
元領縣五
寧遠延德志陽臨機落屯
州境
東西(闕)南北(闕)
四至八到
北至東京七千六百八十五里北至西京七千七
百九十七里北至長安八千六百六里東至璚
州四百五十里西南至大海一十五里南至大
海二十七里西至儋州四百二十里東至萬安
州安陵縣一百六十里
戶
唐開元戶八百一十九皇朝管戶主三百四十客一
十二
風俗與瓊州同
土産
貢金
寧遠縣二鄉漢臨振縣地隋置州所理
延德縣西四十二里二鄉漢臨振縣地唐貞觀三年分
延德縣置
臨機縣東南八十里二鄉漢臨振縣地隋置
落屯縣東北二百里二鄉落島山澄浪牧落澄
山織島山有黎水落猿山鍾延嶺已上皆郡邑之
山水
萬安州萬安郡今理萬安縣土地與珠崖郡同唐龍朔
二年分崖州之文昌縣置萬安州開元九年移治所於
陵水縣天寳元年改為萬安郡至德二年改為萬全郡
乾元元年復為萬安州貞元九年以便百姓移州于萬
寧縣即今治也
元領縣四今二
萬寧陵水
二縣廢
富雲博遼
州境
東西三百八十四里南北二百五十七里
四至八到
北至東京陸路七千三百里西北至西京水陸路
七千五百里西北至長安水陸路八千五百里
東至海三十里西北至崖州三百二十里并陸路
南至海四十二里北至瓊州四百五里
戶
唐舊戶一百二十一皇朝管戶二百八十九
風俗
女人以五色布為帽以班布為裙似袋也號曰都籠
以班布為衫方五尺當中心開孔但容頭入名之曰
思便
土産
金(舊貢)
萬寧縣舊二鄉今一鄉唐至德二年改為萬全后復舊
陸水縣西南二百里今一鄉廢富雲縣廢博遼縣
唐末廢聲山常有聲如人言也赤上國在州南渡
海便風十四日經籠島即至其國亦海中之一洲丹
丹國振州東界舟行十日至
太平寰宇記卷一百六十九
