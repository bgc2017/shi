欽定四庫全書
太平寰宇記卷一百八十六
宋樂史撰
四夷十五
西戎七
悦般國
悦般國魏時通焉在烏丸西北乃匈奴北單于之部落
也昔為漢車騎將軍竇憲所逐北單于度金微山西走
康居其羸弱不能去者住龜兹北地方數千里衆可二
十餘萬凉州人猶謂之單于王太武真君九年遣使朝
獻送幻人稱能割人喉脉令斷繋人頭令骨䧟血出淋
漓或數升或盈斗以草藥内其口中令嚼咽之須臾血
止養瘡一月復常又無痕瘢太武乃取死罪囚試之皆
騐云中國諸名山皆有此草乃使人受其術而厚遇之
土俗物産
其風俗與高車同其人清潔或倣胡俗剪髮齊眉以
䬾鍸塗之甚光澤日三澡潄然後飲食其國南界有
火山山傍石皆焦鎔流地數十里乃凝堅人取以為
藥即石硫黃也
伏盧尼國
伏盧尼國後魏通焉理伏盧尼城在波斯國西北有大
河南流中有鳥其形似人亦有似槖駞馬者皆有翼常
居水中出水便死城北有云尼山出銀珊瑚琥珀
朱俱波國
朱俱波國後魏通焉在葱嶺北二百里亦名朱居槃國
漢子合國今并有漢西夜蒲犁依耐得若四國之地其
王本疎勒國人宣武永平中朱居槃國遣使来朝貢唐
武德以後亦頻遣使朝貢
四至
去瓜州二千八百里在于闐國西千餘里其西至渴
槃陁國南至女國三千里北至疎勒九百里
土俗物產
其俗崇飾佛法其人言語與于闐相似其間小異人
貌多同華夏亦𩔖疎勒文字同於婆羅門
渴槃陁國
渴槃陁國後魏時通焉亦名渴羅陀國理葱嶺中近朱俱
波國其王本疎勒人累代相承以居此國有戶二千餘
國法殺人刦賊者死餘徵罰其稅輸之服飾婚姻同疎
勒王坐金床死者埋殯七日為孝太武帝大延三年朝
貢於後不絶
四至
西至護密國其南至懸度山無定界北至疎勒國界
西北至判汗國
土俗物產
衣服人貌語音與于闐相似書與波羅門同國中咸
事佛人山居勁徤雜人多而胡少有音樂兵器婚姻
同疎勒懸度山在國西南四百里懸度者石山也
谿谷不通以繩索相引而度其間四百里中往往有
棧道因以為名今按懸度與葱嶺迤邐相屬郵置所
絶道阻且長故行人由之莫能分别然法顯宋雲所
經即懸度山也頭痛山在國西南向罽賓路歴大
頭痛小頭痛之山赤土身熱之阪宋膺異物志云大
頭痛小頭痛山皆在渠搜之東疎勒之西經之者身
熱頭痛夏不可行行則致死唯冬可行尚嘔吐山有
毒藥氣之所為也冬乃枯竭故可行也其葱嶺俗號
嶷極山今按葱嶺周環其國不可依山蒲昌海
賀蘭河
粟弋國
粟弋國後魏通焉在葱嶺之西一名粟特一名特拘夢
出好馬牛羊葡萄諸般葡萄酒極美於諸國盖水味美
故也出大禾高丈餘子如胡豆在安西北五千里附庸
小國四百餘城太武帝時遣使朝貢魏書西域傳曰粟
特一名温那沙古之奄蔡國按弋一國也十三州志云
奄菜粟特各有長而魏收以為一國謬也
阿鈎羌國
阿鈎羌國後魏通焉在莎車西南去代一萬三千里國
西有懸度山其間四百里中往往有棧道下臨不測之
淵人行以繩索相持而度有五穀諸果市用錢為貨居
止立室有兵器
副貨國
副貨國後魏通焉去代一萬七千里東去阿富使且國
西至没誰國中間相去千里南有連山不知名北至竒
沙國相去千五百里土宜五穀葡萄唯有馬駝騾國王
有黃金殿殿下有金駞七頭各高三尺孝文時其王遣
使朝貢
疊伏羅國
叠伏羅國後魏通焉去代三萬一千里國中有忽悉城
北有鹽竒水西流有白象土宜五穀宣武時遣使貢方
物
賖彌國
賖彌國後魏時通焉在波斯之南山居不崇佛法專事
諸神宋雲行記云語音諸國同不解書筭不知隂陽國人剪
髮婦女為團髮亦附□噠東有鉢盧勒國路險緣鐵鎻
而度下不見底後魏時遣宋雲等使於彼不達
石國
石國隋時通焉居於藥殺水都柘折城方十餘里本漢
大宛北鄙之地王姓石名湼國城之東南立國置座於
中正月六日七月十五日以王父母燒餘之骨金甕盛
之置牀上廵遶而行散以香花雜果王率臣下設祭焉
禮終王與夫人出就别帳臣下以次列坐而享宴有粟
麥多良馬隋大業五年及唐貞觀八年並遣使朝貢顯
慶三年列其地噉鞨城為大宛都督府仍以其王噉吐
屯攝舍提於屈昭穆為都督開元初其蕃王莫賀咄吐
屯有功封石國王加特進尋又册為順義王二十九年
其王伊捺吐屯屈勒上表曰奴身千代已来忠赤於國
只如突厥騎施可汗赤忠之日部落安帖后背天可汗
脚底火起今突厥屬天可汗在於西頭為患唯有大食
莫踰突厥伏乞天恩不弃突厥部落打破大食諸國自
然安貼天寳初累遣使朝貢至五年封其王子那俱車
鼻施為懷化王并賜鉄劵九年安西節度使高仙芝奏
其王蕃禮有虧請討除之其王約降於仙芝乃遣使送
去開遠門數十里負約以王為俘囚獻於闕下斬之自
後西域背怨仙芝所擒王之子西走大食引其兵至恒
羅斯城仙芝軍大為所敗自是西附於大食至寳應二
年及大歷七年並遣使来朝貢(註)又杜環經云其國城
一名赭支一名大宛國中存二水一名珍珠河一名質
河並西北流土地平敞多果寳出好犬良馬又云碎葉
國從安西西平千餘里敦達嶺嶺南大唐北界嶺北是
突厥騎施南界由西南至葱嶺二十餘里其水嶺南流
者盡過中國而歸東海嶺北流者盡經胡境而入北海
又北行數日度雪海其海在山中春夏常雨雪故曰雪
海中有細道道傍往往有水孔嵌空萬仞輙墮者莫知
所在㪍達嶺北行千餘里至碎葉川其川東頭有熱海
資地寒而不凍故曰熱海也又有葉城天寳七年北廷
節度使王政見薄伐至此城壁摧毁邑居零落昔交河
公主居止之處今建大雲寺猶存其山川西按石國約
長千餘里川中有異姓部落有異姓&KR0691;厥各有兵馬數
萬城堡間雜尋干戈凡是農人皆擐甲胄專相虜掠以
為奴婢其川西頭有城名曰恒邏斯石國大鎮即天
寳十年高仙芝軍敗之名耳
四至
東與北至西突厥界至波臘國界西南至康居界南
至率都沙那國界南去鏺汗六百里東南去瓜州六
千當長安西北萬四百十里
土俗物產
從北海至西海已来自三月至九月天無雲雨皆以
雪水種田宜粟大麥小稻禾諸豆等物多良馬飲葡
萄酒麋酒腊乳等物伊羅山藥殺水在國界
瑟匿國
瑟匿國北接石國其俗不好商賈風俗略與康國同唐
貞觀二十年朝貢使與役槃使與康國鄰出好馬
女國
女國隋時通焉在葱嶺之南其國代以女為王王姓蘇
毗女王之夫號為金聚不知政事國内丈夫唯以征伐
為務山上為城方五六里人有萬家王居九層之樓侍
女數百人五日一聽朝復有小女主共理國政亦數與
天竺及党項戰爭其女王死國中貴人剥去皮以金屑
和骨肉置於瓶内埋之經一年又以其皮内以鉄器埋
之隋開皇中遣使朝貢唐貞觀八年朝貢使至
四至
叚國沙州記云白蘭西南二千五百里隔大嶺又渡
三十里海即此女國也
土俗物產
其俗貴婦人輕丈夫而性不妬忌男女資以彩色塗
面一日之内或數變改之男子皆被髮女人皆辮髮
而縈之其王死若無女嗣位國人乃調歛金錢得數
百萬還以死王之族買女而立之其地五男三女貴
女子賤丈夫婦人為吏職男子為軍士女子貴者則
有多侍男男子不得有侍女雖賤之女庶盡為家長
有數夫焉生子皆從母姓氣候多寒以射獵為業出
鍮石朱砂麝香犁牛駿馬蜀馬尤多鹽恒將向天竺
國興敗俗事阿修羅神
吐火羅國
吐火羅國一名土壑宜後魏時吐呼羅國也隋通焉都
葱嶺西數百里在烏滸河南即媯水也勝兵千萬人皆
善戰隋大業中遣使朝貢唐初屬西突厥高宗永徽元
年遣使獻大鳥高七尺其色玄足如駝鼓翅而行日三
百里能噉鐵俗謂為駞鳥三年其葉護那使烏濕波奉
表告立高宗遣置州縣使王名遠到其國以所理阿緩
大城為月氐都督府各分其小城為二十四州以烏濕
波為都督王名遠請於吐火羅國立碑以記聖德帝
從之五年烏濕波遣子伊室達官弩朝貢龍朔元年授
烏濕波使持節月氐等二十五州諸軍事月氐都督麟
德二年遣其弟祖紇多貢馬腦燈兩具高三尺餘開元
七年其葉護支邦帝賖上表獻天文人大闇慕請試騐
八年貢名馬及䮫十二年貢異藥乾陁婆羅等二百餘
品十七年册其首領骨吐祿頓達度為葉護葉護遣使
貢須那伽帝釋麥二十六年遣使貢紅玻瓈碧玻璃生
馬腦金精及質汗等藥天寳八年其葉護失理忙伽羅
遣使上表云臣隣境有一胡號曰羯師居在深山恃其
險遠違背聖化親附吐蕃於國内置吐蕃城捉勃律要
路與吐蕃擬將兵入臣境臣每憂懼思破兇黨乞請安
西兵馬来載五月到大勃律伏乞允臣所奏事若不成
請斬臣為七截緣失密王向漢忠赤特望勅書宣慰玄
宗覧表許之十二年遣使来朝貢乾元元年七月與西
域九國遣兵助國討逆肅宗令赴朔方行營
四至
在烏滸河南即媯水也其北界漢時大宛之地南去
曹國一千七百里東去瓜州六千七百里
土俗物產
其人與挹怛羅雜居俗事佛多男子少婦人故兄弟
通室婦人五夫則首飾戴五角十夫戴十角男子無
兄弟則與他人結為昆季方始得妻不然則終身無
婦矣生子屬長兄被服文字與于闐略同城北有玻
瓈山南崖穴中有神馬國人每牧牝馬其側時産名
駒皆汗血焉事與大宛同藍氏城故大夏國都也史
記大宛傳大夏在媯水南其都曰藍氏城也薄提域
今名薄底延城在國北後魏書西域傳吐呼羅國有
薄提城周圍六十里與西蕃記薄提城可十四五里
小異也
簸□城酌汗建城葱論□數□城章昂城
波論山今名屋數頗利山南崖石壁有一穴恒有馬
俱蘭國
俱蘭國一名俱羅拏國與吐火羅接南抵雪山地險迮
物産唯出金精唐貞觀二十年朝貢使至
劫國
劫國隋時聞焉在葱嶺中有戶數萬
四至
西與南俱與賖彌國界西北至挹恒國去長安萬二
千里
土俗物產
氣候多熱有稻麥粟豆羊馬出洛沙青黛婚姻同突
厥土俗與厭達同人面似山羌無尊卑之禮死亡棄
之山唐武德二年遣使朝貢寳帶金鏁甲玻瓈水晶
杯各一玻璃四百九十枚大者如棗小者如酸棗
阿羅伊羅國
阿羅伊羅國隋時聞焉在烏荼國北大雪山坡上緣梯
登山接七百梯方得其國
越底延國
越底延國隋時聞焉理辛頭河北其王婆羅門種𩔖戶
數萬有弓矢刀鞘皮甲國法不殺人重罪流輕罪杖國
無課稅其俗事佛書同波羅門王及庶人剪髮衣錦袍
不開縫貧者衣白疊婦人為髻衣裙衫帔長巾焉
四至
南至樓婆羅門國三千里西北至賖彌國千餘里東
北至瓜州五千四百里
土俗物産
俗清潔氣候暖多稻有羊馬多牛出鍮石訶黎勒石
密麖皮細疊等物
大食國
大食國唐永徽中遣使朝貢云其國在波斯之西或云
隋大業中有波斯胡人渡怛曷水若有神助得刀殺人
刦奪商旅其衆漸盛因招附諸胡有胡人十一来據次
第摩首受化為王此後衆漸歸附遂割波斯西境自立
為王姓大食氏名豃密莫末膩又破拂菻及波羅門城
所當無敵兵衆有四十二萬有國已四十四年矣初王
已死次傳第一摩首者今王即是第三又云前王常遣
人乘船將衣糧入海經涉八年未及西岸於海中見一方
石石上有樹枝赤葉青樹上總生小兒長六七寸見人
不語而笑皆能動其手脚頭着樹枝人摘取入手即黑
乾其使得一枝今還在大食王處長安中使至貢良馬
開元中遣使来朝進良馬寳鈿帶其使謁見平立不拜
云本國唯拜天神雖見王亦不拜所司屢詰責之其使
遂依漢法致拜今康國石國皆臣屬之開元十三年遣
使蘇黎滿等来朝貢授果毅賜緋袍銀帶又按賈躭四
夷述云隋開皇中大食族中有孤列種代為酋長孤列
種中又有兩姓一號盆尼奚深一號盆奚末換其奚深
後有磨可末者勇悍多智衆立為王東西征伐開地三
千里兼尅夏臘一名釤城磨可末後十四代至末換殺
其兄伊疾而自立性復殘忍其下怨之有呼羅栅木鹿
人並波悉林舉義兵應者悉令着皂旬月衆盈數萬鼓
行而西生擒末換殺之遂求得奚深種阿蒲羅拔立之
自末換已前謂之白衣大食阿蒲羅拔后改為黑衣大
食阿蒲羅拔卒立其弟阿蒲恭拂至德初遣使朝貢代
宗立為元帥亦用其國兵收兩都寳應初其使又至恭
拂卒子迷地立迷地卒子牟栖立牟栖卒弟詞論立貞
元初與吐蕃為勍敵蕃兵大半西禦大食故鮮為邊患
其力不足也至十四年九月以黑衣大食使舍嵯烏鷄
沙北三人並為郎中將還蕃
四至
其境東西萬里與突施相接
土俗物產
其俗男夫鼻大而長瘦黑多鬚似婆羅女人端麗亦
有文學與波斯不同出駝馬驢騾羖羊等土多沙石
不堪耕種無五穀唯食駞象等肉擊破波斯拂菻始
有米麫俗敬事天神按杜環經行記云一名亞俱羅
其大食王號暮門都此處其士女瓌偉長大衣裳鮮
潔容止閒麗女子出門必擁蔽其面無問貴賤一日
五時禮天食肉作齋以殺牲為功德繫銀帶珮刀斷
飲酒禁音樂人相爭者不致擊毆又有禮堂容數萬
人每七日王出禮拜登高座為衆設法曰人生甚難
天道不易姦非劫竊細行謾語安已危人欺貧虐賤
有一於此罪莫大焉凡有征戰為敵所戮不得生天
殺其敵人獲福無量率土率化從之如流法惟從寬
葬惟從儉郛郭之内鄽閈之中天地所生無物不有
四方輻輳萬物豐賤錦綉朱貝滿於市肆駞馬驢驘
充於街巷刻石蜜為廬舍有似中國寳輦每至節日
將獻貢入琉瓈器皿鍮石瓶鉢蓋不可算粳米白麫
不異中華其果有偏桃又千年棗蔓菁根大如斗而
圓味美甚餘菜亦與諸國同葡萄大者如鷄子香油
貴者有二一名耶寒漫一名没匝(註)音女甲切師
香草貴者有二一名查寒菶(註)音補孔切一名黎
廬菱綾絹機杼金銀匠畫匠漢匠起作畫者京兆人
樊淑劉泚機絡者河東人樂還吕禮又以駱駞駕車
有馬俗云西海濱龍與馬交所産也腹肚小脚腕長
善者日馳千里其駝小而緊背有孤峰良者日行千
里又有駞鳥高四尺以上脚似駞蹄頸項勝得人騎
行五六里卵大如二升又有薺實大如夏棗堪作油
食除瘴氣其氣候温土地無冰雪人多&KR1211;疾痢病一
年之内十中五死今吞滅四五十國皆為所役屬多
分其兵鎮守其境盡於西海焉又云末祿國在亞梅
國西南七百餘里胡姓末者兹土人也其城方十五
里用鉄為城門城中有鹽池又有兩所佛寺其境東
西四十里南北一百八十里村栅遠接樹木交映四
面合匝總是流沙南有大河流入其境其土沃饒其
人清潔墻屋高厚市㕓正平木既雕刻土亦繪畫又
有細軟叠布羔羊皮裘貼其上值銀錢數百果有紅
桃白捺遏白黃李瓜大者名尋枝十餘人食一顆輙
足越瓜長四尺以上菜有蔓菁蘿蔔長葱顆葱芸苔
胡芹葛藍軍達回香瓠蘆尤多葡萄又有黃牛野馬
水鴨石鷄其俗以五月為歲每歲以畫缸相獻有打
球節鞦韆節其大食東道使鎮於此自此至西海以
來大食波斯參雜居止其俗禮天不食自死肉及宿
肉以香塗髮又云若國在大食西界週迴數千里造
屋兼瓦疊石為壁米穀殊賤有大川東流入亞俱羅
商客糴此糶彼而往來相繼多魁梧衣裳寬大有似
儒服其若國有節度五有兵馬一萬已上北接(缺)
足似牛蹄好噉人肉
太平寰宇記卷一百八十六
