欽定四庫全書
太平寰宇記卷五十一
宋樂史撰
河東道十二
蔚州朔州
蔚州安邊郡今理靈邱縣禹貢冀州之域虞及周屬并
州周禮并州川曰嘔夷浸曰淶易今嘔夷在靈邱淶易
在飛狐皆在州境春秋時其地屬晉戰國時屬趙趙襄
子殺代王有其地其後武靈王置雲中雁門代郡秦亦
為代郡漢高帝元年項羽徙趙王歇為代王二年陳餘
迎歇還趙歇又立餘為代王三年韓信斬餘置代郡領
縣十八年東魏孝静帝又於此置北靈邱郡周宣帝於
今理置蔚州大業三年罷州置雁門郡之靈邱縣唐武
德四年平劉武周六年置蔚州寄治并州陽曲縣仍置
靈邱飛狐二縣七年寄治代州繁畤縣八年寄治忻州
秀容之北恒州城貞觀五年移於今理天寳元年改為
邊郡至德二年九月改為興唐縣乾元元年置蔚州
元領縣三
興唐靈邱飛狐
州境
東西(闕)南北(闕)
四至八到
南至東京(闕)南至西京一千六百三十里南至長
安二千里東至易州山路三百二十里南至鎮
州取秦嶺路四百九十里南至朔州三百八十里
東南至定州取轆轤路四百九十里西南至代
州路四百里西南至朔州四百六十里東北至
媯州界孔嶺關一百里從關至媯州又一百五十里
戶
唐開元戶四千八百八十七
風俗
與代州同
人物
馮唐代人也已老為郎
土産
熊皮豹尾雕翎金銀賦麻布大韭後
魏孝文帝以土地沃壤慮軍食缺山野多種大韭肥
地皆長三尺葉廣如馬蘭但味少甘食之禦饑今圖
經所云大韭多生於山野及平川是也
興唐縣郭下本漢靈邱縣地唐開元十二年於州東北
百四十里横野軍子城南置安邊縣屬蔚州天寳元年
改為興唐郡仍改安邊縣為興唐縣梁開平二年改為
隆化縣後唐同光初復舊晉初改靈仙縣漢初復舊
倒剌山在縣東七十里又號雪山俗傳靈仙所居與五
臺山略等嘔夷河亦曰瓠&KR1383;河上槽狹下流闊形有
似瓠&KR1383;因名横野軍置在州城内
靈邱縣西南一百三十里五鄉本漢舊縣屬代郡後漢
省東魏静帝重置屬靈邱郡隋開皇三年罷郡縣屬蔚
州大業二年改隸代州隋末陷賊唐武德六年又置屬
蔚州高是山在縣西北七里山海經云高是山滋水
出焉土地記云鹵城東三十八里有枚逥嶺北與高是
逹麓接勢通為高是山太白山在縣南十里山有鍾
乳穴深不測仰望穴中乳如懸穗滴瀝穴中有小水石
井石銘陘嶺在縣西北八十里上有石銘題言冀州
北界故謂之石銘陘隘門山亦曰隘口今呼為龍門
在縣東南十五里壁立直上層崖刺天有古道極險隘
後魏明元帝於此置義倉之所嘔夷水一名&KR0740;水出
縣西北高是山周禮曰并州其川嘔夷謂此也滋水
出縣西南枚迴山懸河五丈湍激之聲響動山谷樵栰
之士咸由此渡巨木淪湑久之方出或落崖石無不粉
碎也祈夷水經邑界射臺在縣南十八里水經注
云靈邱縣有御射臺臺南有御射碑即後来文成和平
二年南廵於此路左有山高七百仞命羣射之不過半
帝乃射之箭過其頂三十餘仞落山南三百步遂刻石
其碑見存隂刊從臣姓真谷關在縣北七十里開
皇長城西自繁畤縣經縣北七十里東入飛狐縣界
趙武靈王臺在縣東三十里
飛狐縣東南一百里十二鄉本漢廣昌縣地屬代郡後
魏屬中山國魏封樂進為廣昌侯即謂此後廢晉又屬
代郡周大象二年於五龍城復置廣昌縣即此邑也隋
開皇三年改屬蔚州仁夀元年改廣昌縣為飛狐縣
因縣北飛狐口為名隋末陷賊唐武德六年重置寄
理今易州遂城縣界遥屬蔚州貞觀五年移遷今所
倒剌山在縣東北一百二十里出椒大黃莱水
亦名具馬河今名漆水源也磨笄山一名靡笄山
在縣一百五十里史記趙襄子姐為代王夫人襄子
既殺代王迎其姊夫人曰以弟慢夫非仁也以夫怨
弟非義也磨箕自刎百姓憫之為立祠山上今與媯
川郡山相連又隋圖經云趙襄子登之以觀代國一
號看山按代地本姜姓之國周末強大在七國前
稱王以今雲中馬邑五原安邊定襄皆為代國之地
焉長城按邢子勵記云飛狐界古長城也交牙
城水經云廣昌縣南有交牙未詳所築以地名交牙
川為名板殿城水經云廣昌郡南有古板殿城
代城十三州志云古代城在飛狐界按盧植說異云
初置郡時方就板幹自移西南五十里大澤中板幹
自設結葦為九門於是就以為城三河沿舊置鑪
鑄錢唐至德已後廢元和七年宰臣李吉甫奏訪聞
飛狐縣三河沿銅山約數十里銅鑛至多去飛錢坊二
十五里兩處同用拒馬河水以水□銷銅北方諸處鑄
錢人工絶省所以平日三河沿置四十鑪鑄錢舊跡猶
存事堪覆實今但得錢本令本道接應人夫仍舊鼓鑄
則不三年已來其事即立救河東困竭之弊成易定援
接之形置制一成久長獲利詔從之其年某月起至十
二月置五鑪鑄錢每歲一萬八千貫時朝庭新收易定
河東久用鐵錢人不堪弊至是俱受利焉飛狐道自
縣北入媯州懷戎縣界即古飛狐口也漢書酈食其說
漢王曰杜白馬之津塞飛狐之口此皆言一方之阨也
又晉中興書云建興中劉琨自代出飛狐口奔于安
次謂此道也在縣中城中
朔州
朔州馬邑郡今理鄯陽縣禹貢冀州之域春秋為北狄
之地秦為鴈門郡在漢即鴈門之馬縣史記漢高帝以
韓王信居太原郡為韓國以備胡信以晉陽去塞遠請
理馬邑上許之後為匈奴圍信數求救上賜書責信信
懼以馬邑降胡與胡同居參合漢將軍柴武後屠參合
以信歸參合即代郡縣也漢末大亂匈奴侵邊自定襄
以西雲中雁門之間遂空建安末武帝北征集荒郡之
人又立馬邑縣屬新興郡至晉改屬雁門郡晉亂其地
為猗盧所據晉懷帝時琨表以鮮卑猗盧為大單于刲
代公徙馬邑縣即其地也後魏都代地即今郡屬畿内
至孝文遷洛之後又於今州北三百八十里定襄故城
置朔州領盛樂廣牧二郡葛榮之亂州又廢高齊天保
六年又於今州西南四十七里新城置朔州八年仍移
於馬邑城即今城也武成帝置北道行臺周武帝置朔
州總管隋開皇置總管大業三年罷州為馬邑唐武德
四年置朔州領鄯陽常寧三縣其年省長寧縣天保元
年改馬邑郡乾元元年復為朔州
元領縣二
鄯陽馬邑
州境
東西四百八十里南北九十七里
四至八到
南至東京南至西京一千三百五十里西南至
長安一千七百二十里西至蔚州四百六十里
南至代州界一百四十六里西至嵐州三百七十
四里北至單于大都護府三百五十七里東南
至代州界一百二十里西北至單于府一百二十
里東北至故雲州二百六十里
戶
唐開元戶六百三十
風俗
同代州
人物
張遼字文遠馬邑人為魏征東將軍賀拔勝字破
胡神武人為僕射
土産
鵰翎肉蓯蓉豹尾貢甘草
鄯陽縣八鄉本漢馬邑縣屬雁門郡漢末荒廢建安中
又置新興郡晉又為雁門郡晉末又廢高齊于此置招
遠縣屬郡不改隋開皇三年罷郡改隸朔州大業元年
改為鄯陽縣白登山在紇真山北十里武周山冀
州圖云武周山在郡西北東西數百里南北五十里山
之南面千仞壁立紇真山冀州圖云在城東北三十
里登之望桑乾代郡數百里内宛然夏恒積雪故彼人
語曰紇真山頭凍死雀何不飛去生處樂又有神泉人
歌曰紇真山頭有神井入地千尺絶骨冷元姬山後
魏書云道武侍人姓李善謳歌死葬此山魏王思之樂
府為之曲其曲存焉紫塞河源出州界馬邑地一名
金河南流合桑乾河在縣東十里白樓郡國志云即
後魏納姚女為后悲思故國造此樓登望飾以鉛粉故
名之馬邑城即今州城是也搜神記云昔秦人築城
于武周塞内以備胡城將成而崩者數矣忽有馬馳走
周旋反覆父老異之因依走跡以築城城乃不崩遂名
馬邑隂舘城今名下舘城地理志云隂舘縣屬雁門
郡太平城後魏穆帝所理此城冀州圖云太平城城
上埤垣却敵在内郭城東西南北各十里内有統萬所
送大釜二口在内各受二百石新城一名平城即猗
盧所都安邊縣城唐開元十七年置縣在横野軍城
内其后理不定故武郡城冀州圖云梁郡城在鄯陽
北二十里即爾朱榮所居秀容川按川東北接恒州
南接四州西限大河北接朔州東西六百里南北四百
餘里楊泉冀州圖云後魏太和中文明皇太后來幸
遂釣得鯉魚一雙皆長三尺以黃金為鎖穿腮放於池
内後皆長五尺其一浮天為五色虹而去後一在池至
孝昌元年行臺兀淵北伐頓此决池取魚鱗甲非常而
淵忍而殺之得金二斤八兩淵來年為葛榮所殺句
注山在縣東南八十里河水在縣西南三百里
馬邑縣東三十里三鄉本漢縣屬雁門自后魏末陷入
蕃中唐貞觀已來為大同軍其地入鄯陽縣理至開元
五年分鄯陽縣東三十里置大同軍以戍邊復于軍内
置馬邑縣徵舊名也此邑自置無税有戶建中年河陽
節度使馬燧權移州於馬邑縣桑乾河在縣東三十
里源出北山下廢單于都護府在州西北三百五十
七里本秦漢時雲中郡城也唐龍朔三年置雲中都護
府麟德元年改為單于大都護府振武軍在城内管金
河縣一與府同置今並廢
太平寰宇記卷五十一
