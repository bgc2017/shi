欽定四庫全書
太平寰宇記卷一百七十三
宋樂史撰
四夷二
東夷二
高句麗國
高句麗後漢朝貢云本出於夫餘先祖朱蒙朱蒙母河
伯女閉於室内為日所照引身避之日影又逐因有孕
生卵大如五升夫餘棄之與犬犬不食與豕豕不食棄
於路牛馬避之棄於野衆鳥以毛茹之王剖之不破以
還其母母以物褁置煖處有一男破殼而生及長名曰
朱蒙其俗言朱蒙者善射也國人以非人所生欲殺之
朱蒙東走渡普述至紇升骨城遂居之號曰高勾麗國
因以高為氏子孫繼立至漢武帝元封三年滅朝鮮置
玄莬郡以高勾麗為縣以屬之賜以冠幘朝服鼓吹嘗
從玄菟郡授之後稍驕不復詣郡但以東界築小城授
之遂名此城為幘溝婁溝婁者勾麗名城也王莽時𤼵
勾麗兵以伐匈奴其人不欲行皆亡出塞為盜王莽更
名高勾麗王為下勾麗侯於是貊人寇邊愈甚光武建
武八年遣使朝貢因復其王號凡有五族有消奴部絶
奴部順奴部灌奴部桂婁部本消奴部為王稍微弱後
桂婁部代立其置官有相加對盧沛者古雛大加主簿
優臺使者帛衣先人其公會衣服皆錦繡金銀以自飾
大者上皆加著幘如冠幘而無後其小加著折風形如
弁無牢獄有罪諸加評議便殺之没入妻子為奴婢兵
器有甲弩弓箭戟矟矛鋋習戰鬭好寇鈔沃沮東濊皆
屬焉又有小水貊勾麗作國依水而居漢遼東郡西安
平縣北有小水南流入海勾麗别種依小水作居因名
之為小水貊也地出好弓所謂貊弓是也後勾麗王宫
生而開目國人懷之及長勇壯和帝時頻掠遼東玄莬
等郡宫死玄莬太守姚光上言欲因其喪𤼵兵擊之尚
書陳忠曰宫前桀頡光不能討死擊之非義也宜遣弔
問因責讓前罪赦不加誅安帝從之明年宫子遂成還
漢生口詣玄莬降詔曰自今以後不與縣官戰鬭而自
以親附送生口者皆與贖直縑人四十匹小口半之自
爾率服東垂少事其後王伯固死有二子長曰拔竒少
曰伊夷模國人立伊夷模為王自伯固時數寇遼東又
受亡胡五百餘家獻帝建安中拔竒怨為兄而不得立
與消奴部各將下戶三萬餘口詣公孫康降還住沸流
水降胡亦叛伊夷模伊夷模更作新國都於此九都山
下拔竒遂往遼東有子留勾麗國古雛加駮位居是也
伊夷模死子位宫立始位宫曾祖亦名宫生而開目能
視及長而勇壯今王生亦能視勾麗呼相似為位以為
似其曾祖故名之為位宫位宫有勇力便鞍馬魏齊王
正始二年位宫寇西安平五年幽州刺史毌丘儉將萬
人出玄莬討之戰於沸流位宫敗走儉追至親峴懸車
束馬登九都山屠其所都斬首虜萬餘級六年儉復討
之位宫輕騎將諸奔沃沮儉使王頎追之絶沃沮千餘
里到肅慎南界刻石紀功又刊九都山銘不耐城而還
至位宫五葉孫釗晉康帝建元初慕容皝率兵討之大
敗單馬奔走皝乘勝追至九都焚其宫室掠男女五萬
餘口以歸釗後為百濟所殺其後慕容寳以勾麗王安
為平州牧封遼東帶方二國王安嫁置長史司馬參軍
官後略有遼東郡至孫高璉晉安帝義熙中遣長司高
翼獻赤白馬以璉為都督營州諸軍高麗王樂浪郡公
宋元嘉中又獻馬八百匹自東晉宋至於齊梁後魏周
其王皆受南北兩朝封爵分遣貢使初後魏時置諸國
使邸齊使第一高麗次之南齊武帝永明中高麗使至
服窮袴冠折風中書王融戲之曰服不中身之災也頭
上定是何物答曰此則古弁之遺象也自東晉已後其
王所居平壤城即漢樂浪郡王險自慕容氏來伐後徙
國内城移都此城亦曰長安城其城隨山屈曲南臨浿
水在遼東南東干餘里城内惟積倉儲器械寇至方入
固守王别為宅於其側其外有國内域及漢域亦别都
也後有遼東玄莬等數十城皆置官司以相統攝焉其
地後漢時二千里至後魏南北漸狹境纔千餘里至隋
漸大東西六千里其國中書籍有五經三史三國志晉
陽秋玉篇字統字林自璉七葉至元隋文帝時以靺鞨
之衆萬餘騎寇遼東帝遣漢王諒討之次遼水大遭疾
疫又乏糧元懼請罪遂班師煬帝徵元入朝不至大業
七年帝親征元八年師渡遼水營於遼東城分道出師
頓兵於其城下高勾麗嬰城固守帝命諸軍攻之又勅
諸將勾麗若降即宜撫約不得縦兵城將陷賊輒言請
降諸將奉旨不敢赴機先令馳奏此報至賊守禦亦備
隨出拒戰如此者再三帝不悟食盡師老輸糧不繼諸
軍敗績還者千人而已是行也唯於遼東西拔賊武厲
置遼東郡及通定鎮而還九年帝復親征乃勅諸軍以
便宜從事諸將分道攻城賊勢日蹙會楊玄感作亂反
書至帝班師兵部侍郎斛斯政玄感之黨亡入高麗知
其事實悉銳兵来追殿軍多敗十年又𤼵天下兵會盜
賊蜂起所在阻絶軍多失期少至遼水又屬饑饉六軍
逓相掠奪復多疾疫自黃龍以東骸骨相屬止泊之處
軍人皆積屍以禦風雨死者十有八九高麗亦困斃於
禦守遣使乞降囚送斛斯政以贖罪帝許之頓於懷遠
鎮受其降欵旋班師仍徵元入朝不至帝更圖後舉會
天下大亂不克復行唐武德四年遣使朝貢其國建官
有九等其一曰土梓舊名大對盧總知國事次曰太大
兄次鬱折華言主簿次太大夫使者次皂衣頭大兄東
夷相傳所謂皂衣先人者也以前五官掌機密謀政事
徵發兵馬選授官爵次大使者次大兄次收位使者次
上位使者次小兄次諸兄次過節次不過節次先人又
有狀古雛加掌賓客比鴻臚卿大夫使者為之又有國
子博士太學博士舍人通事典書客皆小兄弟以上為
之又其諸大城置傉蕯比都督諸城置處閭近支刺使
亦謂之道使其武官曰大模達比衛將軍以皂衣頭大
兄以上為之次末客比中郎將以大兄以上為之其次
領千人以下各有差等又其國有五部皆貴人之族也
一曰内部即後漢時桂婁部也二曰比部即絶奴部也
三曰東部即順奴部也四曰南部即灌奴部也五曰西
部即消奴部也又遣使請道教七年二月遣使内附受
正朔請頒歷許之詔沈叔安持天尊像并道士至其國
講五千文開釋玄宗自是始崇重之化行於國有踰釋
典八年三月高祖謂羣臣曰名實之間理須相副高麗
稱臣於隋終拒煬帝此亦何臣之有朕敬於萬物不欲
驕貴但據有土宇務共安人何必令其稱臣以自尊大
可即詔述朕此懷也裴矩温彦博進曰遼東之地周為
太師之國漢家之玄莬郡耳魏晉以前近在提封之内
不可許以不臣若以高麗抗禮遠人必當輕漢天子四
海一家無有遠邇悉主悉臣理無降尊俯同藩服乃止
其後東部大人蓋蘇文殺其王高武(注)其主元在位十
八年死高武即元異母弟立其姪藏為主自為莫離
支(注)此官總選兵猶吏部兵部尚書也於是號令遠
近遂專國命(注)蘇文鬚面甚偉形體魁傑衣服冠履皆
飾以金彩身佩五刀常挑臂高步意氣豪逸左右莫敢
仰視恒令武官貴人俯伏於地登背上下馬貞觀十
八年二月太宗謂大臣曰高麗莫離支賊殺其主盡誅
大臣夫出師弔伐須有其名因其殺君虐民取之為易
諫議大夫褚遂良進曰兵若度遼事須尅捷萬一不獲
無以示威遠方必更發怒再勤兵衆若至於此安危難
測太宗然之兵部尚書李勣曰近者延陀犯邊陛下必
欲追擊但為魏徵苦諫遂止向若討伐無一人生還可
五十年間邊境無事至十一月以刑部尚書張亮為平
壤道行軍大總管自萊州泛海趣平壤又以特進李勣
為遼東道行軍大總管趣遼東兩軍合勢三十日征遼
之兵集於幽州十九年太宗親征渡遼四月李勣攻拔
蓋牟城獲口二萬以其城置蓋州勣又攻遼東城拔之
以其城為遼州六月攻拔白巖城以其城為巖州遂引
軍次安市城進兵以攻之會援於安市城東南八里依
山為陣上令所司張受降幕於朝堂之側夜召文武躬
自指麾是夜有流星墜賊營中明日及戰大破之延夀
惠真率三萬六千八百人来降上以酋首三千五百人
授以戎秩遷之内地餘三萬人悉放還平壤城靺鞨三
千人並坑之獲馬三萬匹牛五萬頭甲一萬領因名所
幸山為駐蹕山命許敬宗為文勒石以紀其跡遂移軍
於安市城久不尅九月遂班師先遣遼蓋二州戶口渡
遼乃召兵馬歷於城下而旋城主升城拜辭太宗嘉其
堅守賜縑百匹以勵事君者二十一年李勣大破高麗
於南蘇班師至頗利城渡白狼黃巖二水皆由膝下勣
怪二水狹淺問契丹遼源所在云此二水更行數里合
而南流即稱遼水更無遼源可得也旋師之後更議再
行二十二年司空房玄齡病亟乃謂諸子曰當今天下
清謐咸得其宜唯東討不廷方為國害主上含怒意決
臣下莫敢犯顔吾若不言可謂啣恨入地遂封表諫曰
臣聞兵惡不戢武貴止戈當今聖化所覃無遠不薄上
古所不臣者陛下皆能臣之所不制者皆能制之詳觀
古今為中國患害莫過突厥遂能坐運神略不下殿堂
大小可汗相次束手分典禁衛執戟行間其後延陀鴟
張尋就夷滅鐵勒慕義請置州縣沙漠以北萬里無塵
至如高昌叛渙於流沙吐渾首竄於積石偏師薄伐俱
從平蕩如高麗者歷代逋誅莫能討擊陛下責以逆亂
弑主虐人親總六師問罪遼碣未經旬日即拔遼東前
後虜獲數十萬計分配諸州無處不滿雪往代之宿恥
掩崤陵之枯骨比功校德萬倍前王此聖主所自知微
臣安敢備說且陛下仁風被於率土孝德彰乎配天兼
衆美而有之靡不備至且微臣深為陛下惜之重之愛
之寳之易曰知進而不知退知存而不知亡又曰知進
退存亡而不失其正者其惟聖人乎由此言之進有退
之義存是亡之機得有喪之理老臣所以為陛下惜之
蓋謂此也老子知足不辱知止不殆臣謂陛下威名功
德亦可足矣拓土開疆亦可止矣彼高麗者貪詐猥賤
不足待以仁義不可責以常禮古来以魚鼈畜之宜從
闊略若必欲絶其種𩔖深恐獸窮則摶且陛下每決死
囚必命三覆五奏進素食停音樂蓋以人命所重感動
聖慈也况今兵士之徒無一罪戾無故驅之於戎陣之
間委之鋒刃之下使肝腦塗地魂魄無歸令其老父孤
兒寡婦慈母覩轊車而淹泣抱枯骨而傷心足以變動
隂陽感傷和氣實天下之冤痛也且兵凶器戰危事不
得已而用之向使高麗違失臣節而陛下誅之可也侵
軼百姓而陛下夷之可也久長能為中國之患而陛下
除之可也有一於此雖日殺萬夫不足為愧今無此三
條坐煩中國内為舊主雪怨外為新羅報讐豈非所存
者小所損者大願陛下遵皇祖老子止足之戒以保萬
代巍巍之業發沛然之恩降寬大之詔順陽春以布澤
釋高麗以自新則中外慶賴遠肅邇安臣老病三公朝
夕入地謹罄殘魂餘息結草之誠蒙錄此哀鳴即死且
不朽蓋蘇文死其子男生嗣立為其弟建所逐使其子
獻誠詣闕高宗總章元年遣司空李勣攻拔扶蘇城一
時来降遂與諸軍相會時副御史賈言忠克度知遼東
軍糧使回上問以軍事言忠盡其山川地勢且言遼東
可平之狀上問曰卿何以知其可平也對曰昔隋主親
率六軍覆於遼東者人事然也煬帝無道軍政嚴酷舉
國受役天下離心玄感一唱狼狽而還身死國亡自取
之也及先帝親征問罪所以不得志者高麗未有釁也
諺曰賊無媒中道回今高麗失其政人心不附男女兄
弟内離逓相攻擊脱身來奔為我鄉導彼之情偽盡知
之矣以國家富強陛下明聖將士盡力滅之必矣且聞
高麗秘計云不及九百年當有八十老將来滅之自前
漢末高麗氏即有國土及今已九百矣李勣年八十亦
與符記相同又高麗頻歲饑荒賣鬻男女無故地裂狼
狐入城蚡鼠穴於門閾之下夷俗言妖遞相警怖天意
如此人事如彼臣竊以為是行不再舉矣上曰卿觀遼
東諸將孰賢對曰李勣先朝舊臣聖鑒所悉龐同善雖
非鬭將而持軍嚴整薛仁貴勇冠三軍威名遠振高偘
勤儉自處果敢有餘契苾何力沈毅持重有統御之才
雖頗有忌前之癖而臨事斷然諸將夙夜小心忘身憂
國者莫逮於李勣上深然其言九月十二日拔平壤城
虜其王高藏男建男産等以歸平其國下城百七十戶
六十九萬七千二年移高麗戶二萬八千二百配江淮
以南山南京西咸亨元年四月其餘𩔖有酋長劍牟岑
者率衆叛立高麗外孫安為王令左衛大將軍高偘討
平之其餘衆不能自保散投新羅靺鞨舊土國盡入於
靺鞨高氏君長遂絶武太后聖歷二年鑾臺侍郎平章
事狄仁傑表請拔安東鎮復其君長曰臣聞先王疆理
天下皆是封域之内制井田出兵賦其有逆命者因而
誅焉罪其君弔其人存其社稷不奪其財非欲土地之
廣非貪玉帛之貨至漢孝武藉四帝之資儲於是定朝
鮮討西域平南越擊匈奴府庫皆空盜賊鋒起百姓鬻
妻賣子流離於道路者萬計於是摧枯市利算及舟車
籠天下貨財而財用益屈末年覺悟息兵罷役封丞相
為富民侯然而漢室中微釁由此起豈不感哉人有四
支者所以扞頭目君有四方者所以衛中國也然以蝮
蛇在手既以斷節全身狼戾一隅亦宜棄之存國漢元
帝罷朱崖之郡宣帝棄車師之田非惡多而好少也知
難即止是為愛人今以每中分為西運風波漂盪没溺
至多兵糧由恐不足且中國之于高麗天文自隔遼東
所守已是石田靺鞨遐方更為鷄肋今欲疲有益而求
無益恐非通典且得其地不足以耕織得其人不足以
賦税臣請罷薛訥廢安東鎮三韓君長高氏為其主誠
願陛下存亡繼絶之義復其故地此之美名高於堯舜
遠矣
四至
其國在遼東之東千里南與朝鮮濊貊東與沃沮北
與夫餘其地方後漢時南北二千里至後魏南北漸
狹方千餘里至隋漸大東西六千里
土俗物産
其俗淫而形貎潔净國中邑落男女每夜羣衆為倡
樂好祀神社稷靈星以十月祭天大會名曰東盟其
國東有大穴號隧神亦以十月迎而祭之婚娶之禮
略無財幣有愛財者謂之賣婢俗甚恥之父母及夫
喪其服制同於華夏兄弟則服以三月樂有五絃琴
筝篳篥横吹簫鼔之屬賦税則絹布及粟隨其所有
量貧富差等輸之有馬皆小便登山本朱蒙所乘馬
種即果下也畜有牛豕豕多白色其人性凶急有氣
力好戰其地多山谷無原澤隨山谷而居少田業力
作不足以自資其俗節於飲食而好修宫室始以為
夫餘别種而言語法則多同之跪拜伸一足行步皆
如走碣石山在漢樂浪郡遂城縣長城起於此山
今騐長城東截遼水而入高麗遺址尚書云夹右碣
石入于海右碣石則河赴海處在今(闕)州南二十餘
里則高麗為碣石之左也平壤城東北有魯陽山
魯城在其上西南二千里又有葦山南臨浿水大
遼水源出靺鞨國西南山南流至安市也小遼水
源出遼山西南流又有大梁山在國西出塞外西南
流注小遼水馬訾水一名鴨綠水水源出東北靺
鞨白山水色似鴨頭故俗名之去遼東五百里經國
内城南又西與一水合即鹽灘水也二水合流西南
至安平城入高麗之地以此水最大波瀾清折所經
津濟皆貯大船其國恃此以為天塹其水凡闊三百
步在平壤城西北四百五十里遼水東南四百八十
里按高麗記云分則漢樂浪玄莬郡之地自後漢及
魏為公孫氏所據至淵滅西晉永嘉以後復入高麗
其不耐屯有帶方安市平郭安平居文龍城皆漢二
郡之屬縣分則朝鮮濊貊沃沮之地是也
太平寰宇記卷一百七十三
