欽定四庫全書
太平寰宇記卷一百三十五
宋樂史撰
山南西道三
興州
興州順政郡今理順政縣禹貢梁州之域戰國時為白
馬氐之東境秦併天下屬蜀郡漢武帝元鼎六年以白
馬氐分置武都郡按今州則漢武都郡之沮縣也晉永
嘉末氐人楊茂搜自號氐王據武都自后郡縣荒廢而
茂搜子孫承嗣為氐王其後楊難當又據下辨自稱大
秦王難當弟伯宜為茹蘆王伯宜孫鼠分王武興即今
州理是也楊鼠既王武興又得武都河池二縣之地鼠
子集始稱藩于後魏後謀叛魏魏遂廢武興為藩鎮其
年改鎮為東益州廢帝二年改東益州為興州因武興
郡為名隋大業二年罷州為順政郡唐武德元年復置
興州按州城即故武興城也初蜀以其處當衝要遣蔣
舒為武興督守之鍾會伐蜀舒遂降會即其處也地雖
在平地甚牢實周迴五百餘步雖開西北一門城外有
壘三面周匝天寶元年改為順政郡乾元元年復置為
興州偽蜀領順政長舉二縣皇朝因之
元領縣三今二
順政長舉
一縣廢
鳴水(併入長舉)
州境
東西二百八十六里南北一百九十里
四至八到
東北至東京三千二百三十里東北至西京一千
八百一十里東北至長安九百五十里東北至
興元府二百四十四里南沿江至興元府三泉縣
一百五十里南至利州五百五十里西至成州
三百四十七里北至鳳州三百五十六里東南
至興元府二百八十七里西南至武州覆津縣界
二百五里東北至鳳州河池縣界一百六十二
里
戶
唐開元戶二千二百二十四皇朝戶主二千二百二
十二客二千五百三十七
風俗
語帶蜀音然山高水峻人居山上種植甚微惟以負
販為業禮樂之道未之聞也
姓氏
(闕)
人物無
土産
麝香蠟貢丹砂貢漆蜜
順政縣元九鄉本漢沮縣地後魏大武帝于此僑立略
陽郡至廢帝三年又省郡仍改為漢曲縣為順政郡後周
移郡于此遂改為順政縣武興山在縣北一百里
其山峻峭峯巒秀出竹柏參差特為蔚茂出黃蘖及漆
大景小景山景字本為丙國諱改之並在縣東南七
十里其山峻崖南北相對闊七里其崕峻峭高百餘丈
山衣石髮被于崕際北有穴方員二丈餘其穴有水潛
流土人相傳為丙穴周地圖記云以其口面丙因以為
名沮水經穴門而過或謂之大丙水每春三月上旬復
有魚長八寸或二三日聯環從穴口出躍相傳名為嘉
魚即左太沖蜀都賦所謂嘉魚出于丙穴是此山也
申子山去縣三里山半有洞名朱沙洞師子山在縣
北五步嘉陵江在縣南一里黃板水在縣東一里
街水水經注云街水出河池縣東南入沮縣沔水
一名沮水源出縣東北八十二里小谷下水經云沔水
出武都沮縣東狼谷中酈道元注云沔水一名沮水闞
駰以其初出沮洳然故曰沮水也縣亦因水為名興
城關在縣五里大姚戍在縣東四十九里楊君神
在縣東嘉陵水南山上即楊難當之神也土人祠之
長舉縣北八十里元一鄉本漢沮縣地後魏太武于此立
長舉縣以長舉城為名屬盤頭郡周武帝廢盤頭郡落
叢郡隋開皇三年罷郡縣屬興州接溪山在縣西北五十
二里出朱砂百姓採之青泥嶺在接溪山東即今通
路也懸崕萬仞上多雲雨行者屢逢泥濘故曰青泥
嶺嘉陵水去縣南十里盤頭故城在縣南三里因
水盤曲為名西淮水在縣西南五十里自階州東南
流合嘉陵江廢鳴水縣在州西一百一十里本漢沮
縣地後魏宣武帝于此置落叢郡因落叢山為名又置
鳴水縣以谷為名隋開皇三年罷郡屬興州今併入長
舉縣厨山在縣南三里極崇峻幽深多蜜百姓資其
利落叢山在縣西北十四里出鐵左溪水在縣西
南七里自成州栗亭縣來北合嘉陵江
利州
利州益州郡今理綿谷縣土地所屬與金州同春秋戰國
時其地並屬蜀後此郡為蜀之北境矣華陽國志云昔
蜀王封其弟葭萌于漢中號曰苴侯因命其邑曰葭萌
苴侯與巴王為好巴與蜀為讎故蜀征伐苴侯苴侯奔
巴巴為求救于秦秦惠文王遣張儀司馬錯從石牛道
伐蜀蜀王自葭萌禦之敗走至武陽為秦軍所害秦遂
滅蜀因滅巴苴置巴蜀二縣郡治始皇置三十六郡蜀
郡不改漢高祖分巴蜀置唐漢郡先主改葭萌為漢夀
縣屬梓潼郡晉改漢夀縣為晉夀縣其屬不改宋因之
齊明帝永太元年分晉夀郡之興安縣置東晉夀郡于
烏奴北一里即今州是也後魏正始五年于東晉夀郡
立西益州世號為小益州梁大同二年改西益州為黎
州至西魏復曰西益州梁永聖三年又改西益州為利
州後周廢州又為晉夀郡隋初復為利州領綿谷葭萌
益鬯義清岐坪嘉川景谷七縣二年置總管府管利隆
龍始逢静六州三年割綿谷之東界置南安州四年割
景谷縣置沙州七年又割岐坪義清二縣置南平州其
年改總管為都督府督利龍隆始沙南安南平静八年
廢南安州割三泉縣來屬貞觀元年廢沙州二年廢南
平州復以景谷岐坪義清等縣來屬其年以嘉川屬静
州六年罷都督府以州常斂戶口不滿萬餘而中州又
降為下州天寶元年改為益昌郡仍割三泉屬梁州乾
元元年復為利州偽蜀改為昭武節度唐平蜀因而不
改皇朝因之
元領縣六今四
綿谷葭萌平蜀昭化
一縣廢
景谷(入平蜀縣)
一縣割出
嘉川(入集州)
州境
東西四百一十里南北四百八十五里
四至八到
東北至東京二千五百三十里東北至西京二千
一百一十里東北至長安一千二百五十里東
至集州二百里南至閬州二百八十八里西至
龍州四百里北至興元府四百三十三里東南
至閬州三百一十六里西南至劍州一百九十里
西北至文州四百九十里東北至興元府五百
里
戶
唐開元戶一萬三千九百一十皇朝戶主四千三百
一十客五千三百九十九
風俗
與梁州同
人物無
土産
柑子蠟燭附子枇杷鰿子天雄烏頭
黃連絁
綿谷縣舊九鄉今無管二十二里漢葭萌縣地東晉太
元十五年分晉夀縣置興安縣屬晉夀郡隋開皇十
八年改興安為綿谷縣因東南綿谷以為名白馬山張
平子仕后漢為侍中少學業于此嶓冡山泉為漾水
高御山玉女房按梁州記云肥城東南有玉女山
山上有一石穴中若房有玉女八人不出穴前修竹下
有石壇風來動竹掃壇如帚龍門山亦名蔥嶺山按
梁州記云蔥嶺有石穴高數十丈其狀如門俗號為
龍門又東山之北有燕子谷中有好磬石三峽謂巫
峽巴峽明月峡惟明月峽乃在此郡界
葭萌縣東一百一十里管九里本漢葭萌縣地屬廣
漢郡蜀王封弟于此以為苴侯因先主改葭萌為漢夀
晉武帝改漢夀為晉夀太元中分晉夀置晉安縣屬
新巴郡隋開皇十八年改晉安縣為葭萌縣取漢舊
名綿谷在縣西接綿谷縣地界
平蜀縣東南一百一十里舊四鄉今一鄉本漢葭萌之
地後魏恭帝二年分晉夀置義城縣隋義寧二年改
為義清縣天寶元年改為允山縣皇朝乾德三年改
為平蜀縣
昭化縣西南四十五里舊四鄉今三鄉本漢葭萌縣地
秦使司馬錯自劍閣道伐蜀即此路也亦名石牛道宋
武帝分晉夀置宋安縣後魏帝三年改宋安為岐坪
縣因岐坪川以為名天寶中改為益昌縣皇朝開寶五
年敇改為昭化縣小劍城在益鬯縣西南五十一里水
經注云小劍城去大劍城三十里連山絶險飛閣通衢
故謂之劍閣也石劍閣道秦使張儀司馬錯伐蜀亦
謂石牛路也馬鳴閣蜀志云先主使陳戒絶馬鳴閣魏
武聞之喜曰此閣道漢中之隂平乃咽喉之要路廢
景谷縣在州東北六十里本漢白水縣地宋武帝分白
水縣地置平興縣隋開皇十年改平興為景谷縣寶歷
元年山南西道節度使裴度廢以其地併入允山縣
太平寰宇記卷一百三十五
