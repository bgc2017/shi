欽定四庫全書
太平寰宇記卷一百六十二
宋樂史撰
嶺南道六
桂州
桂州始安郡今理臨桂郡禹貢荆州之城春秋時越地
七國時服於楚戰國時為楚越之交境秦始皇三十三
年發嘗捕亡人贅媚賈人略取陸梁地是為桂林郡二
漢屬零陵蒼梧二郡吳甘露元年於桂林置始安郡東
晉孝武帝改為始建郡宋不改蕭齊復為始安郡天監
六年立桂州於蒼梧欝林之西境無定理處大同六年
移桂州於今理隋平陳廢始安郡所領縣并入桂州乃
置總管府大業元年廢總管府置都尉府三年罷州為
始安郡唐武德四年平蕭銑復置桂州總管府桂象靜
融樂荔南昆州龍九州并定州一總管其桂州領始安
福禄純化興安德源永福陽朔歸義宣風象十縣尋改
定州為南尹州其年又置欽州總管隸桂府五年置南
恭鷰梧三州隸桂府九年置晏州隸桂府貞觀元年又
以欽玉南亭三州隸桂府二年省玉州南亭州五年置
寧州隸桂府六年又以尹籐越白相繡鬱羌南巖南方
南晉十二州隸桂府其年置龔州都督亦隸桂府其年
廢龍鬱二州八年改越州為廉州南簡為横州南方為
澄州南巖為潘州南晉為邕州尹州為貴州靜州為富
州樂州為韶為南昆州為柳州銅州為容州廢福禄歸
義二縣十年廢羌州十二年廢晏州以建陵縣來屬廢
荔州以荔浦崇仁二縣來屬省宣風縣今督桂昭賀福
梧藤容潘白廉繡欽横邕融柳貴十七州天寳元年改
為始安郡依舊都督府至德二年九月改為建陵郡乾
元元年復為桂州刺史充經略軍使北界有越城嶺今
謂之臨源嶺卽五嶺之一也
元領縣十今十二内一場
桂林靈川興安陽朔永福俢仁
理定慕化荔浦豐水義寧新置
古縣場新置
州境
東西六百里南北五百五十里
四至八到
北至東京陸路三千六百七十九里水路四千六
百三十里北至西京陸路三千四百五里水路
四千三百二十三里北至長安三千七百五里
東至昭州陸路二百三十里南至象州陸路
五百二十里西至柳州五百四十里北至道
州陸路四百八十里東南至賀州五百三十一
里西北至融州陸路四百九十里東南至梧
州水路六百三十里西北至西演嶺接叙州(闕)
溪界一百五十里
戶
唐開元戶一萬七千五百九十七皇朝管戶主一
萬六千七百一十九客七千七百五十九
風俗
按漢書云吳越之君皆好勇故其人好用劎輕死
易發又火耕水耨人食魚稻以獵山伐木為業果
蓏蠃蛤食物嘗足故啙窳偷生而無積聚飲食還
給不憂凍餓亦無千金之家信巫鬼重淫祀
姓氏
(闕)
人物
(闕)
土産
朱砂冷石零陵香桂心銀麖簟
銅器蚺蛇蟾
臨桂縣元十鄉州所置治漢始安縣元鼎六年置屬零
陵郡吳分置始安郡梁置桂州隋末復為始安郡縣界
有灕水一名桂江有荔水亦曰荔水江其江源多桂不
生雜木故秦時立為桂林郡唐至德二年改為臨桂縣
逍遥樓在州城東角上輕盈重叠俯視山川宋考功
陪王都督登樓詩云晦日登樓望江山一半天卽此也
逥濤堤在城東南十五步桂江西岸水自嶺南流桂
嶺去州二百餘里水勢極高每年三月至五月大水瀑
漲淹浸城池唐貞元十四年刺史王珙築此堤長五百
五十四步以捍水勢居人免墊溺之患駮鹿山一名
福禄山在州東北十五里灕山在城南二里灕水之
陽因以名焉一名沈水其山孤拔下有源潭上高三百
餘尺周迴二里可容五百家旁有洞穴廣數丈南北直
透上有怪石欹危籐蘿蓉茂世亂民保以避寇旱或禱
祈頗靈隱山在州之西郊先是榛莾翳薈古莫知者
唐寳歷初李渤出鎮遂尋其源見石門牙開有水淵澈
乃夷薙蕪穢疎通巖穴石林磴道若天造靈府不可根
本因號隱山彈丸山在縣東二里隔離水按酈元水
經注云山有湧泉奔流迅激東注於灕水龕及溪中有
石如彈丸因以名焉驗其山高十餘丈周迴三四里復
有石竇下深數丈洞穴深處莫究其極獨秀山在城
西北一百步直聳五百餘里周迴一里平地孤拔秀異
迥出郭中下有洞穴凝垂乳竇路通山北傍迴百餘丈
豁然明朗宋光禄卿顔延之牧此郡嘗於此石洞中讀
書賦詩云未若獨秀者嵯峨郭邑間南溪山在縣南
五里其聳拔千尺煙翠凌空其溪東注於桂江合流泝
五里却合陽江直抵隱山縈帶二十餘里通舟楫於三
江之上下灕水一名桂江出臨源縣東南陽海山漢
志零陵縣陽海山灕水所出漢武帝討南越遣歸義越
侯嚴為戈船將軍出零陵下灕水湘水今名小湘江
源出臨源縣陽海山灕水湘水同源分為二水水在全
義嶺上南流為灕水北流為湘水羅含記云湘水出於
陽朔州則觴為之舟至洞庭日月若出没於其中甘
水在靈川縣北三十里其源出融州北界潭洞涓流引
𣲖百餘里經靈川縣西南穿過大山下縈迴五百餘步
江闊十丈深一丈東流經甘棠驛南而東注灕水今邑
人呼為甘巖卽此水也陽江在縣之直南二里源出
靈源縣思磨山下東流百餘里漸勝舟楫經郊郭之中
東流合於桂江紫家洲在子城東南百餘步長河中
先是紫家所居因以名焉每經大水不曾淹没相承言
浮也又云昔歐陽都護墳土流下成此洲顔延之宅
在獨秀山下按山在郭中居子城正北百餘步高聳約
十二丈周迴一里餘迥出郭中下有巖谷舊有宋時名
儒顔延之宅讀書亭後為從事所居往往見精靈居者
罕寧歐陽都護墳在府北郭外松林盡處唐初安南
都護名普贊本靈川人也舊宅今聖壽寺是也有廟在
寺北垣下會仙里南去縣五十里舊有羣仙會於此
輜軿羽駕遍於碧空竟日而去里人聚伏聞之因名會
仙里雙妃塜高十餘丈周迴二里舊傳二妃尋舜而
卒葬於此伏波廟在郭中府之東北二里即馬伏波
之祠唐乾符二年勅封馬靈昭王越王廟鄉黨祈禱
之所舜廟虞山之下是舜祠設廟之處有潭號曰皇
潭言舜南廵遊其潭因名
靈川縣東六十里元十鄉唐龍朔二年始分始安縣置
東臨江冷石山在縣西南一百里出滑石堯山在
府城東北四十四里按史傳堯封履不到蒼梧以其西
與舜祠相對邑人慕堯之風遂名為堯山銀江水出
西上東流合灕水
興安縣北一百五十里元(闕)鄉本漢始安縣地隋置臨
桂鎮武德四年析始安置臨源縣大歷三年土將萬重
光誘桂臨等九縣搆逆惟臨源顯獨守臣節改為全義
縣皇朝興國二年避御諱史改為興安縣湘水出縣
東八十里陽海山水斗北流經縣理東又北流入永州
界陽海山在縣城北一百七十里屬興安縣按酈元
水經云陽海山一名陽朔山其山自永州零陵縣西迤
邐岡巒連亘不絶此山即湘灕二水之源南為灕水北為
湘水卽此水也龍蟠山在郡東北一百七十里屬興
安縣本名盤龍山天寳六年勅為龍山有石洞洞門内
數里人秉燭遊於迴溪泥沙中嘗見龍跡其大如盌洞
中之水有魚四足而有角人不敢傷恐生風雨嶺表錄
異云全義嶺之西有盤龍山山有乳洞斜貫一溪號為
靈水溪入靈川縣界溪内有魚皆修尾四足丹其腹遊
泳自若漁人不敢捕之爾雅注云鯢似鮎聲如小兒今商
州山溪内亦有此魚謂之納魚卽此𩔖也越城嶺一
名始安嶺在縣北三里即五嶺從東來之第五嶺秦鑿
渠在縣南二十里本灕水自柘山之陰西北流至縣西
南合靈渠五里始分為二水昔秦命御史監史禄自零
陵鑿渠至桂林故漢歸義趙侯嚴為戈舡將軍出零陵
下灕水卽此郡郡志至后漢伏波將軍馬援開湘水為
渠六十里穿度城今城南流者是因秦舊潰耳唐寳歷
初渠道崩壊舟楫不通觀察使李渤遂叠石造隄如鏵
觜劈水分二水置石斗門一使制之在人開閉開灕水
則全入於桂江擁桂江則盡歸於湘水又於湘水鑿分
水渠三十五步以便行舟灕水經縣郭中而流陽海
祠在縣南乃灕湘二水之源也流至縣北三百步分流
為湘江南為灕江其下有廟後封為廣濟侯
陽朔縣南一百四十里元二鄉本漢始安縣地隋開皇
十年置在灕水東二十里永樂水西烏滸郡國志云
陽朔縣有夷人名烏滸在深山洞内能織文布以射翠
取羽割蚌取珠為業竹王祠郡國志云竹王者女子
浣衣水次有三節竹入足間推之不去中有聲破之得
一男兒養之有材武遂雄諸夷地今寧州始興三狼烏
滸即竹王之裔故有竹王三郎祠於此地
永福縣西南百里元二鄉本漢始安縣隋開皇十一年
割始安縣永福縣於廢龍口戍置白石水東北自臨桂
縣來經縣理東又西南入理定縣界永福水在邑界
修仁縣西北三百四十里元二鄉本漢荔浦縣地吳孫
氏置建陵縣梁武帝立為郡隋開皇十年廢郡為縣唐
長慶三年桂管觀察使殷侑奏縣名肅宗陵號並同今
縣有修仁鄉請改修仁縣建水出縣北建山南流經
縣東駱駞水在縣西七里源出龐山下西南流注連
水崇仁水源出謝山東流合白石水
理定縣西南三百里元四鄉本漢始安縣地隋仁壽初
分置興安縣唐至德二年改為理定縣蘭麻山屬縣
界在府城西南二百里從府向柳州路經此山過溪百
餘里方至平路山中有毒出路尋溪水行其溪水有伏
流有平流峭絶險隘更無别路其山自衡岳迤邐南亘
於郡州融州等界到此過入柳州象州山闊一百里高
二十餘里橄欖山在邑界
慕化縣西南二百二十里元二鄉本漢潭中縣地晉太
康元年分吳所置武豊縣置長安縣於此蕭齊又於縣
置常安戍梁大同八年於縣置梁化縣郡改長安縣為
梁化縣十八年改梁化縣為純化縣大業二年省唐武
德四年復置純化縣永貞元年十二月改為慕化縣以
避憲宗廟諱梁開平元年復為歸化縣後唐同光初復
為慕化縣常安水源出縣西南二十九里須離山東
北流經縣南又經縣東屈而東南流經福水西又南注
白石水
荔浦縣南二百四十里元二鄉本漢縣屬桂林郡唐貞
觀三年於是置荔州十三年州廢復為縣以隸桂州在
荔江北以江為縣名卧石郡國志云其形似人而舉
體青黃隱伏起卧或謂之石人可以祈雨小舉卽雨小
大舉而雨大建水水口有尉佗伏波二廟湘水即
小湘江也荔江今名荔水漢志荔浦縣有荔平關源
出崇仁縣西北荔山荔溪地記云荔溪源多桂桂所
生處不生雜木樵採皆桂方山對九疑山高下相𩔖
豊水縣南二百一十里元二鄉本漢荔浦縣地隋置永
豊縣唐長慶三年觀察使殷侑奏與信州永豊縣同今
縣下有豊水請改爲豊水縣豊水源出思君山下
羌女山白面山皆在邑内
武寧縣東八十里一鄉晉天福八年析靈川縣歸義為
場復昇為義寧縣
古縣場西南一百五十里元十鄉唐乾寧二年分慕化
縣三里一鄉為縣場南越志云桂林郡本治陽溪今
移鬱江口有銅鼔瀨是也武熙縣有桂山圍山本草曰
桂生山谷間久服令人身輕又平陽縣有陽溪在縣數
百里伏流通於岷山又云潭中縣二百里則桂林故郡
所理也中留縣秦置也次三百里至於江則桂江也與鬱
林合浦水並歸於海建興三年諸葛亮南征遂分建寧
牂牁二郡地為興古郡延康元年步隲出交州自長沙
趨於此道故吳書曰權遣呂岱步隲將交州義士萬人
出長沙劉備東下武陵蠻夷蠢動逆命隲上益陽備旣
敗績而靈桂諸郡猶相驚擾隲周旋征討皆平之有
終古籐俚人以為布故書曰島夷卉服此之謂也
太平寰宇記卷一百六十二
