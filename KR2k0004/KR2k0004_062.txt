欽定四庫全書
太平寰宇記卷六十二
宋樂史撰
河北道十一
定州
定州博陵郡今理安喜郡禹貢冀州之域虞舜肇十有
二州蓋并州之域周之九州亦并州之域不改帝堯始
封唐之地春秋為白狄之地戰國時為中山國後為魏
所併亦屬晉卒為趙所并焉戰國策云常莊談謂趙襄
子曰魏併中山必無趙矣君何不請公子傾封中山是
中山復立也俄而中山武公之后復立與國並稱王五
葉專行仁義貴儒學賤壯士不教人戰趙武靈王襲而
滅之中山之地方五百里卒為趙併矣秦并天下為趙
郡鉅鹿二郡之地按張擢中山記云郡理中山城城中
有山故曰中山漢靖王受封始移郡出山居盧奴按隋
圖經云中山城在今唐昌縣東北三十一里中山故城
是也至景帝改為中山國后漢因之魏晉不改后燕慕
容垂都之仍置尹焉十六國春秋慕容垂燕元二年十
二月垂定都中山以右司馬封衡為中山尹至慕容實
為后魏所陷魏于此又置安州至道武末改為定州以
定安天下為名周置總管府領鮮虞郡隋初廢郡為州
大業三年改博陵郡九年改為高陽郡唐武德四年平
竇建德移置定州領安喜義豐北平深澤毋極唐昌新
樂恒陽行唐望都等十縣置總管府領定恒井滿廉五
州六年改為大總管府管定洺相慈黎冀深蠡滄瀛魏
貝景博趙宗觀廉恒升邢巒德衛滿幽易燕檀平營等
三十二州七年改為都督府督定恒井滿趙濓欒蠡等
八州貞觀元年以廢廉州之鼓城来屬五年廢都督府
十七年以廢深州之安平来屬先天二年以安平還深
州天寶元年改為博陵郡乾元元年復為定州大歷三
年以鼓城隸恒州曲陽縣隸洹州九年廢洹州曲陽復
来屬貞元十三年復為大都督府十四年廢府依舊為
定州按北齊鼓城王浟為定州刺史有善績人吏送别
悲號滿路有父老數百具饌餞浟浟不能違其意各食
一口以領之皇朝為定武軍節度
元領縣十一今八
安喜蒲隂唐縣陘邑北平望都新樂
曲陽
三縣割出
毋極入祁州深澤入祁州博雅建寧邊軍
州境
東西二百三十里南北二百七十里
四至八到
西南至東京一千一百二十里西南至西京一千
二百二十里西南至長安二千八十五里東至
瀛州二百八里南至趙州三百一十七里西南
取藁城縣至趙州一百九十里西至鎮州一百二
十四里北至蔚州四百九十里東南至深州一
百七十三里西南至鎮州一百七十三里西北
至鎮州行唐縣七十三里東北至莫州二百五十
里
戶
唐開元戶二萬五千四百六十皇朝戶主二萬七千
七百五十九客一千八百九十四
風俗
與鎮州同
人物
劉琨字越石為太尉張忠中山人苻堅徵之不仕
殁於西岳諡曰安道先生李百藥安平人崔元
暐安平人誅張易之封博陵郡王崔寧安平人檢
校司空郭正一定州人相則天
土産
兩窠紋綾槾藜羅綺貢恒山人參磁器
安喜縣舊十八鄊今十鄊古中山鮮虞地史記云鮮虞
白狄之種最大國在漢為盧奴縣屬中山國按縣界有
黑水故池深而不流俗謂黑水曰盧不流曰奴因為邑
名蜀志先主嘗為安喜尉即此邑也后燕慕容垂都中
山因改盧奴為弗違縣屬中山郡后魏平燕改弗違復
為盧奴縣高齊文宣帝改盧奴復為安喜縣隋文帝改
安喜為鮮盧縣唐武德四年復為安喜縣輿地志云盧
奴城北臨滱水南面𣲖河杜預謂管仲城是也&KR0740;水
亦名唐河在縣北八里西北自唐縣界流入水經云滱
水又東經京邱北對君子岸岸上有哀王靈王陵次下
有泉源積水亦曰泉上岸又東經白土北即靖王子康
王陵又東至樂羊城長星川在縣西八里今名七里
溝水經云長星水東南經盧奴城南天井澤在縣東
南四十七里週迴六十二里水經注泒水歷天井澤南
水流所播為澤俗名天井淀中山故城水經黑山東
北有漢中山王城中有釣臺戲馬觀尚存遺址中山者
城内有小山側而欲上若委粟焉城因號中山前王
陵按隋圖經云中有趙惠文王陵漢中山懷王陵簡王
哀王順王夷王等數陵也安喜故城在縣東三十里
本漢安險縣后漢改為安喜蜀先主嘗為尉太妃殿
漢成帝馮昭儀子中山王就國乃起此殿為太妃
蒲隂縣東六十里舊十鄊今八鄊本漢安國縣之地屬
中山國魏志后妃傳曰明帝追封后父毛嘉為安國侯
隋開皇六年自鄢陵城移安國縣於鄭德堡屬定州今
縣是也其年仍改安國縣為義豐縣唐神功元年改為
立節縣神龍初復為豐義縣皇朝改為蒲隂縣唐河
在縣北五里隋圖經云唐河即滱河是苻秦建元元年
高岸崩頽若城角下有大積水交横如梁柱莫知所来
派水在縣西二十五里解濱故城在縣東北九里本
漢解瀆亭靈帝襲爵解瀆侯帝崩無子竇武定冊迎立
即靈帝也長淋溝今名木刁溝在縣南三十三里
唐縣西北五十里舊十八鄊今十鄊本堯為唐侯國于
此至春秋為鮮虞邑漢為唐邑地應劭地理記云中山
城西北四十里有左人亭鮮虞故地按左人亭即今縣
城是按地理志屬中山國高齊省入安喜縣隋開皇十
六年重置屬定州又九州要記唐縣本白狄種最為夷
狄大國梁開平三年改為中山縣后唐同光初復舊晉
改為博陵縣漢初復舊孤山在縣東北五十四里望
都山也皇甫謐帝王記云望都山堯母慶都之所居張
晏云堯山在北堯母慶都在南每登堯山見慶都山是
此鹿靈巖仙人巖皆邑山之名也八度故關在縣西
北二十里有水屈曲八度流水之上置關因名之蓋漢
戍也鴻山關今名鴻城酈元注水經云滱水東流入
鴻山俗謂其處為鴻頭即晉地道記所謂鴻上關是也
按九州要記云中山有鴻山關者昔項羽于此山見羣
鴻乃誓衆曰我當南面則中其一引滿射之莫有中者
乃折弓投地而去時知項羽終不能濟鴻郎城九州
記云鴻城俗呼為鴻郎城帝堯時丹朱所居即此城也
靈井隋圖經云唐縣中山城西北隅有一大井俗名
趙母井昔云醇酎千日即是此井所醖后以石蓋之人
不敢開齊刺史博陵王濟欲開之即有雲霧懼不敢開
唐池水經云唐水所積俗謂之蓮荷陂亦曰蓮堰
寡婦故城在縣北九里后漢賈復追銅馬五幡賊於此
築城后人語訛傳呼寡婦倒馬故關在縣西北一百
二十里滱水東經倒馬關山路險峭馬為之倒因名漢
置關戍於此
陘邑縣南五十里舊十一鄊今六鄉本七國時中山國之
苦陘邑漢苦陘縣也史記李克為中山相苦陘之吏上
計入多於前李克曰苦陘上無山林之饒下無薮澤牛
馬之息而入多於前是擾亂吾人也于是免之漢屬中
山國后漢章帝改苦陘為漢昌魏文帝改曰魏昌隋文
仍於其城置隋昌縣屬定州唐武德四年改為唐昌天
寶元年改為陘邑縣靈沼滋泊皆邑之洿澤民有蒲
魚之利焉石臼河故關邑城漢為關邑縣屬中山
后廢故城在今縣西南廉頗臺在縣西南十九里慕
容恪與冉閔戰於魏昌廉頗臺閔大敗即此地木刁
溝在縣南一里
北平縣東北八十里舊十一鄉今六鄊本秦曲逆縣之
地屬中山國隋圖經云漢高祖北征還至此大會酒酣
嘆曰吾周行天下多矣唯見此地與洛陽因封陳平於
此十三州志云后漢章帝巡北岳以曲逆名不善改為
蒲隂縣后魏孝昌中于今縣東北二十里北平城置北
平郡割中山國之蒲隂望都北平三縣置之高齊省北
平郡及蒲隂縣以博平縣屬中山郡隋開皇三年屬定
州唐萬歲通天二年契丹攻圍七旬不下勅改為徇忠
縣神龍元年復為北平后唐長興三年改為燕平縣今
復為北平蒲陽山漢書地理志云曲逆縣有蒲陽山
蒲水所出謂此也兼漢有蒲隂故城在今縣西北四十
里濡水縣西五里安陽故城關縣西北二十五里
望都縣東北五十里舊十三鄊今四鄊本縣舊縣屬中
山國堯始受封於此張晏注云堯山在北堯母慶都在
南登堯山見都山故以望都為名今邑有堯祠并后漢
光武祠甚靈高齊省隋開皇六年又置唐水縣西南
四十二里都山一名豆山堯母望之故有望都之號
伊祁山堯住此山后因作姓倒馬關在邑界中
人亭即今縣是也柳宿城在縣東四十二里漢宣帝
母王夫人微時與父母别處本漢柳宿侯國漢書王子
侯表曰元翔元年三月癸酉封中山靖王子蓋為柳宿
侯是此張行成墳唐左僕射劉伯威墳漢太尉已
上二坟在邑界陽城淀在縣東南七里周迴三十里
莞蒲菱芡靡所不生堯祠在縣南四十里
新樂縣西南五十里舊八鄊今五鄊本春秋鮮虞國漢
為新市縣之地隋開皇十六年置新樂縣屬定州取新
樂故城為名也新樂者漢成帝時中山孝王母馬昭儀
隨王就國王為建宫於樂里在西鄊呼為西樂城時人
訛呼西為新故為新樂義臺縣西南十三里后燕餘
曰慕容麟與道武戰於義臺燕師敗績黃山隋圖經
云新樂縣黃山有細耎白石可為器物土人攻之長
淋溝在縣東南二十四里亦呼為水刁溝廉頗墓在
界
曲陽縣西北二十里舊十三鄊今六鄊本上曲陽縣也
屬常山郡后漢屬中山國高齊天保七年除上字但為
曲陽縣屬中山郡隋開皇六年改曲陽為石邑縣其年
移石邑于井陘縣屬恒州七年于此置恒陽縣隸定州
在恒山之陽唐改為曲陽縣避廟諱北岳恒山在縣
西北一百四十里禹貢太行恒山至于碣石入于海孔
安國注云二山連延至碣石也爾雅恒山為北岳郭璞
注今常山也避文帝諱改為常山也周禮正北曰并山
其山鎮曰恒山鄭注恒山在上曲陽縣春秋元命苞昴
畢間為天街散為冀州分為趙國立為常山其山有祠
曰安天王按山記云高三千九百丈上方三十里周迴
三千里上有大元之神泉神草十九種道者服之神仙
太史公北嶽有五名一曰蘭臺府二曰列女宫三曰華陽
臺四曰紫微宫五曰太乙宫或曰大茂山山北四百餘
里號飛狐之口有卒然蛇孫吳以喻兵勢鳴石溪水
側有石若扣之即鳴
太平寰宇記卷六十二
