欽定四庫全書
太平寰宇記卷一百三十一
宋樂史撰
淮南道九
黃州
黃州齊東郡今理黃岡縣春秋弦子奔黃即齊之與國
也又為魯附庸邾國之地今郡東南一百三十里臨江
與武昌相對有古邾城是也即史記謂昔顓頊之末孫
有陸終者産六子第五子别為曺姓歴代不絶至武王
伐紂之后因封其裔子挟于邾為諸侯即此城也后為
黃國之境戰國時屬楚秦并天下置郡此即南郡之地
也漢為江夏郡西陵縣地三國時初屬魏至吳赤烏三
年使陸遜攻邾城常以三萬兵守之是此地晉為西陽
國宋為西陽郡齊乂分為齊安郡即齊大保六年於舊
城西南面别築小城置衡州領西安一郡陳武帝復廢
衡州後周又置之至隋開皇三年罷衡州以齊安郡為
黃州煬帝初廢州又為永安郡唐武德三年復為黃州
置總管府黃蘄亭南司四州黃州領黃岡木蘭蔴城黃
陂四縣其年省木蘭縣分黃岡置堡城縣分蔴城置陽
城縣仍于廢城置亭州于黃陂縣置南司州十年廢南
司州及亭州縣並屬黃州仍省堡城入黃岡貞觀元年
置都督府天寳元年改為齊安郡乾元元年復為黃州
中和五年移于舊邾城南與武昌對岸
元領縣三
黃岡蔴城黃陂
州境
東西二百五十五里南北三百三十五里
四至八到
東北至東京一千九百里西北至西京一千七百
里西北至長安舊路一千八百八十里取隋州路
一千九百里東至蘄州一百五十二里南至鄂
州武昌縣隔大江對岸北至兖州七百里東南
至蘄州蘄水縣一百二十里西南至鄂州一百五
十里西北至安州五百五十里東北至光州固
始縣五百七十七里
戶
唐開元戶一萬一千五百一十二皇朝戶主七千三
百四十二客三千六百九十
風俗
與蘄州同
人物無
土産
連翹松蘿白紵布貲布(見貢)
黃岡縣舊十五鄉今十三鄉本漢西陵縣地屬江夏郡
齊曰南安縣地北齊置巴州后周又為弋州皆此邑隋
于此立郡理南唐中和五年隨移就大江邊木蘭山
在縣西一百二十里舊廢縣取此山為名今有廟在木
蘭鄉永安城即楚相黃歇所都隋改為黃州為永安
郡取此為名今有永安鄉在縣西北約六十里崢嶸
州即劉毅破桓玄于此州在大江中與此山相近舊
州城在縣西北一百一十七里舊州河在縣西北一
百一十二里水流至團風大江口白沙關在縣北一
百二十里
蔴城縣東北一百七十里舊四鄉今六鄉本漢西陵縣
周大象元年置蔴城縣唐元和三年三月併入黃岡縣
后復置之山源出茶木陵山山上有城在縣東南一
十里岐亭河在縣西北八十里唐武德三年于縣置
亭州取此為名三角山在縣西北一百里龜鶴山
甑山白額龍潭皆在縣境
黃陂縣西北一百八十四里舊八鄉今五鄉本漢西陵
縣北齊武帝置司南州後周置黃州大象元年開柘淮
于古黃州西四十里獨家村置黃陂縣屬齊安郡武
湖在縣南二十里宋謝晦為檀道濟所攻敗走被武湖
戍主執送建鄴即此地是也松湖郡國志云昔陂有
喬松故謂之松湖大闊關在縣東南一百九十里鵶
翅山魯友山木蘭山皆在縣境
漢陽軍
漢陽軍一本故沔州也春秋時鄖國地左氏傳曰鄖人
軍于蒲騷杜預注云鄖國在江夏郡雲杜縣東南楚滅
之按鄖國今安州城是也戰國時屬楚秦并天下為郡
即南郡地在漢為安陸縣地後漢為江夏郡三國志云
魏初定荆州屯沔陽縣以為重鎮初使文聘為江夏太
守繼屯沔口吳大帝累攻不尅在吳亦為重鎮使陸遜
屯之故輿地志云曾山臨江盤基數十里山下有城即
吳江夏太守所理之地晉立沔陽縣屬江夏郡故晉書
云永嘉六年王敦表陶侃為荆州刺史鎮沔州蓋此至
宋齊梁因之後周于此置縣隋大業改為沔州蓋以沔
水為名尋又改為沔陽郡則通有今竟陵之境之地唐
武德四年討平朱粲分沔陽郡置沔州天寳初改為郡
至太和二年四月鄂岳道節度使牛僧孺奏廢州以其
地入鄂州四年又置復廢入鄂州周顯德五年平淮南
與江南畫江為界江南以漢陽汊川二縣在大江之北
故先進納世宗以汊川隸安州以漢陽縣置漢陽軍仍
析漢陽縣地置漢川縣以屬焉
領縣二
漢陽漢川
軍境
東西九十二里南北二百四十里
四至八到
北至東京九百八十里西北至西京一千四百四
十里西北至長安二千二百五十里東北至鄂
州大江中流為界三里至鄂州七里南至復州陸
路八百里水路七百里西取銅家路至復州四百
六十里東南至鄂州七里南至安州一百八十
里東北至黃州水路相兼二百二十里北至黃
州二百三十五里西南至復州水路一百里東
北至鄂州界七里
戶
舊戶隸鄂州皇朝管戶主二千四百三十九客二千
二百八十
風俗同鄂州
土産
貲布茨仁䕡茄菱仁(以上物貢)
漢陽縣舊六鄉今四鄉本漢安陸縣地屬江夏郡宋書
州郡志云晉于臨江山置屯陽縣屬江夏郡隋開皇十七
年置漢津縣大業二年改漢津縣為漢陽縣在漢水
之南居嶂山之陽為名却月城與魯城相對以其形
似却月故荆州記云河口北岸臨江水有却月城魏將
黃祖所守吳遣董襲之攻而擒之其城遂廢魯山劉
澄之永初山川記云河口北岸臨江水有却月城沔陽
縣東有魯山山上有胡公祠荆州圖副云魯山城内有
晉征南將軍胡奮碑又有南平將軍董廣之碑為討魯
刻石以記事赤壁按荆州記云臨嶂山南峯謂之鳥
林峯亦謂之赤壁江又圖云鳥林為赤壁即吳志所謂
曹公臨荆州孫權遣周瑜程普為左右督領屬人與劉
備俱進遇于赤壁即其地也漢水一名沔水西自汊
川縣流入劉澄之永初山川記云沔口古文以為滄浪
水即屈原遇漁父所云滄浪之水清是也按韓詩外傳
孔子聞孺子歌曰滄浪之水清兮可以濯我纓則知是
古歌非漁父所作蓋諷之沔水酈元注水經云沔水
上承沔陽縣之大白湖東南流曰沔水灄水酈元注
水經云江水又東合灄口水上承沔水流于安陽縣而
東經灄陽縣北東流注于江刀環河以形灣曲象刀
環
漢川縣北一百六十里六鄉析漢陽縣之地隨軍置
漢川縣在江之曲故甑山城在縣東南四十五里
梁天監中置甑山縣周大象三年廢
太平寰宇記卷一百三十一
