欽定四庫全書
太平寰宇記卷一百五十二
宋樂史撰
隴右道三
涼州
涼州武威郡今理姑臧縣古雍州之域即西戎之地
禹貢謂析支渠搜西戎即叙析支在大宛之北即今
郡也六國至秦為月支居焉秦并天下西北雄有隴
西北地二郡漢初為匈奴右地以屬涼州部至武
帝開西邊(註)始置天水武都武威張掖酒泉安定
燉煌七郡多以關中報冤悖逆無賴之人徙於
彼以實之改雍州曰涼州而三輔悉屬司隸昭帝
更置金城郡按釋名云西方寒涼或謂河上田亦薄
故曰涼亦曰武帝以其地為昆耶王五屬國至宣帝
以張掖酒泉燉煌武威金城謂之西河以斷匈奴右
臂故地理志云燉煌廣至縣宜禾都尉理崑崙障按
崑崙障即古崑崙戎地也又西羌者自賜支以西賓河
首左右居今河關西可千餘里有河曲羌謂之賜支即
古析支又漢書梁州之天水曰漢陽梁州部郡國十二
縣道侯官九十八刺史理漢陽之隴縣至獻帝以此地
數有亂河西五郡去州隔遠自求立州興平元年分涼
州西河四郡為雍州所謂建安十八年正月復禹貢九
州是也又云建武初大擾而河西郡獨安姑臧稱為富
邑以通羌故也晉惠帝末張軌求為涼州刺史於是大
城此地為一會府以據之號前涼後苻秦末吕光破涼
州刺史梁熙復為後涼都於此郡北涼沮渠蒙遜亦都
於此至茂虔為後魏所滅後魏立為武威郡隋初為州
煬帝初復置為郡唐武德二年平李軌復置涼州總管
府管涼甘瓜肅四州涼州領姑藏昌松番和三縣三年
又置神烏縣七年又改為都督府督涼肅甘沙瓜伊芳
文八州貞觀年間廢神烏縣總章元年復置咸亨元年
升為大都督府督涼甘肅伊瓜沙雄七州上元二年為
中都督府景雲二年賀枚嗣除涼州都督充西河節度
使自此上郡有節度之號天寶元年改為武威郡督涼
甘肅三州乾元元年復為涼州按劉昺燉煌實錄云晉
安帝隆安元年五月涼州牧李暠微服出城逢一虎在
道邊因化為人遙呼暠為西涼君暠因彎弧待之又遙
呼暠曰汝無疑也暠知其異乃投弓於地虎又仍前謂
暠曰燉煌空虚不是福地君之子孫王於西涼不如遷
徙酒泉言訖乃去未幾暠乃移都酒泉建國號西涼王
七級城即郡城也内有沮渠蒙遜所造七級木浮圖故
城因是而名之
元領縣六
姑臧神烏昌松番和武威嘉麟
州境
東西四百里南北八百三十里
四至八到
東南至東京三千二百九十里東南至西京二千
八百七十里東南至長安取秦州關路
一千八百里東南至會州烏蘭關四百
里從關東南至州一百三十里西至甘州
五百里南至鄯州浩亹河二百六十里
北至突厥界即安蓋泉五百八十里
東南至蘭州五百四十里正南微西至
鄯州五百八十里西南至甘州張掖縣
陳北烽三百七十里西北至甘州六十
里東北至會州烏蘭縣界白鹿峰三
百五十里
戶
唐天寶戶三萬二千四百六十二
風俗
州之分野上應白虎之宿金氣堅剛人事
慷慨
姓氏
平西郡二姓
申屠曹
武陵郡六姓
賈陰索安曹石
人物
賈詡字文和姑臧人詡有良平之奇謀魏為大中大
夫
土產
野馬皮龍鬚席毯芎藭
姑臧縣元十鄉本漢舊縣也地理志云屬武郡南威山
谷水所出北至武威入海行七十里王隱晉書云此城
匈奴所築舊名盖臧城後人語訛為姑臧城第五山
夏函霜雪有清泉茂林懸崖修竹自古多為𨼆士所居
尤多窟室姑臧南山一名雪山無冬夏多積雪故曰
雪山青巖山下有湫甚廣人觸之立有風雹暴至如
岱州之五臺龍池之驗耳白亭海白亭水色潔白因
以為名又東有達狄迴海五澗谷水自番和縣界北
流入白海野瀦澤在今縣北即書謂至於瀦野靈
泉池在縣南城中十六國春秋云張元靚五年有大鳥
青白色舒翼二丈餘集於靈泉池後涼吕光太安三年
宴羣僚於靈泉池酒酣語及政理時刑法峻重參軍段
業進曰嚴刑重憲非明王之義也光曰商鞅之法至峻
而兼諸侯吳起之術無親而荆蠻以霸何也業曰秦用
苛法禄祚不永吳起任酷政取滅會稽大王受天明命
方君臨四海景行堯舜猶恐有弊柰何欲以申商之末
法臨道義之神州豈此州士女所望於大王哉光改容
謝之七星澗在縣東七里卧龍城即城異名也其
城檀道濟築土以成之有若盤龍形四方有頭尾兩翅
一名鸞鳥城一名翅城龍夷城在縣西即漢戊巳校
尉所理之地言在内以統御四方王莽以其城為西海
郡即此城也一名宴然城休屠城(註)休音許虬反屠
音除即漢休屠王所理之地漢亦為縣鸇陰城在
縣東鸇水名俗名正陰城是漢鶉陰城今廢城存祖
厲城一名馬城漢立祖厲縣焉(註)祖音置厲音賴
神烏縣十七鄉本漢鸞鳥縣地属武威郡後魏平涼中改
神烏縣周證聖元年改為武威縣取廢武威之額以名
之唐神龍元年復舊為神烏縣仍於漢鸞鳥古城置
昌松縣東南二百三十里元六鄉本漢蒼松縣屬武威
郡十六國春秋云後梁吕光麟嘉四年以郭麘言讖改
為昌松縣兼於此立東張掖郡至後周廢郡仍舊隸涼
州金山在縣南麗水出焉白嶺山在縣西南山頂
冬夏積雪望之皓然乃謂之白嶺山寒氣異於餘處深
冬人絶行路鳥飛不下鳥逆水一名逆水今名麗水
源出縣南金山漢書地理志云金城郡允吾縣鳥亭逆
水出參街谷東流至枝陽入涅是此水也鸞鳥城前
涼張軌時有五色鳥集於此遂築城以美之後魏武帝
改為神烏城金吕城晉將馬隆所築依於金山築之
城因山以立名其山有鳥形似雀見人即以嘴啄石自圖
其形以示人魏安城在郡東漢撲&KR3025;縣後為魏安隋
省允街故城漢縣今廢城在今縣東南城臨麗水一
名麗水城(註)允音沿按其城地勢極嶮即沮渠蒙遜
增築以為防戍之所迄今尚堅完如新
番和縣西一百八十里五鄉漢舊縣屬張掖郡(註)番音
盤後魏立張掖郡於此尋廢唐咸亨元年於縣置雄
州調露元年廢雄州天寶三年三月以界内天寶山出
醴泉并石花民取以為麫貧者賴之遂改為天寶縣至
長慶中仍舊改為番和縣南山一名天山一名雪山
山闊千餘里其高稱是連亘數郡美水豐草尤宜畜牧
故葱嶺以東無高於此山亦出赤鹿足短而形大如牛
肉千斤土彌千川即今為匈奴放牧之地鮮卑語髓
為吐彌千言此川土肥美如髓故以名之青澗水周
地圖記云青澗源城與五澗水合流是也
武威縣漢縣地理志屬武威郡在番和縣西北三百里
後魏以來廢之唐世時或立之廢置不定
嘉麟縣西北七十里今五鄉唐神龍二年於漢鸞鳥古
城置景龍二年廢先天二年復置
甘州廢
甘州張掖郡今理張掖縣禹貢雍州之域書謂導弱水
至於合黎餘波入於流沙是此也六國至秦為月氐居
焉漢初為匈奴右地西域傳月氐本居祁連燉煌間按
霍去病傳云濟居延臻小月氐攻祁連路即從此也故
武帝開之因置張掖郡至後魏晉隸河州至沮渠蒙遜
始都於此號為北涼也後魏太武平涼以為張掖軍至
太和十一年改軍為郡大統十二年分涼州為西張掖
之地為西涼州至廢帝二年更名甘州因東甘峻山以
為名也後周又為張掖郡隋因之唐武德二年平李軌
置甘州天寶元年改為張掖郡乾元元年復為甘州
元領縣二
張掖刪丹
州境
東南四百一十六里西北三千六百里四至八到
東南至東京三千七百八十里東南至西
京三千七百六十里東南至長安二千
五百里東至涼州五百里東至大雪山
以南吐谷渾分界三百三十里西至肅州
四百二十里北至張掖河屈曲過同城鎮
至峽口烽總三千七十八里東南至涼州
六百里西南至肅州福禄縣界赤柳澗三
百三十里西北至肅州福禄縣界咸池烽
張掖三百五里東北至涼州番和縣石峽峰
三百七十里
戶
唐天寶戶六千二百八十四
風俗
與凉州同
姓氏(闕)
人物
金日磾字翁叔匈奴休屠王太子
魏龐涓字子異酒泉人為西海太守
唐趙彥昭甘州張掖人也相中宗
土產
香子駞褐布野馬皮
張掖縣十四鄉本漢觻得縣屬張掖郡西河舊事云此
地本匈奴觻得王所居因以名縣隋置為張掖縣祁
連山在縣西南二百里東西二百里南北一百里餘漢
書霍去病攻祁連山得敵人首三萬餘級西河舊事曰
祁連山在張掖酒泉二郡界之上有松栢五株水草茂
美山中冬温夏涼宜放牛羊充肥乳酪濃好夏瀉酪不
用器物刈草著其上不解散作酥特好一斛酪得酥斗
餘又有仙樹人行山中飢渴者食之則飽不得持去平
居時亦不可見臨松山一名青松山一名馬蹄山又
云丹嶺山在縣南一百二十八里十六國春秋晉元嘉
元年張掖臨松山有石如張掖字後掖字漸滅而張字
分明又有文曰初祚天下四方安萬年後魏太和中置
臨松郡故城在此山下吐蕃贊普即其郡丞異稱也故
望山有神每祀之時但聞聲音不覩其形甘峻山一
名紺峻注水經云張水歴甘峻山南與張掖河合即
鮮水也合黎水一名羌谷鮮水一名覆袁水今名副
授河亦名張掖河南自吐谷渾界流入禹貢弱水至於
合黎孔安國注云合黎水名在流沙千里而遙即此也
居延海在縣東北一千六百里即古之流沙澤也
鹽池周百步許多少隨人力以自增減黑水出縣界
鷄山亦名懸圃昔娀氏女簡狄浴於元邱之水即黑水
也大樹谷水魏氏春秋明帝青龍三年張掖郡刪丹
縣金山有元川溢湧寶石焉有石馬魏為晉代之符也
弱水東自刪丹縣界流入在州北二十三里袁氏
故城漢縣廢城在今縣西北或謂昭武城張掖郡城
亦在今縣西北四十里漢為郡之所遮虜障漢將路
博德之所築李陵敗與士衆期至遮虜即此也居延
城漢為縣廢城在今縣東北即本匈奴中地名也亦曰
居延塞騂馬戍傳云昔有騂馬二疋為匈奴掠去數
載自歸以其地為邊防因此以立戍名也千秋城萬
歲地皆光武將竇融所築以扼邊夷
刪丹縣東北二十里元二鄉本漢舊縣也屬張掖郡後
漢興平二年分置西郡以刪丹縣屬焉晉分刪丹置蘭
池萬歲仙堤三縣隋煬帝併三縣之縣復改立刪丹縣
焉焉支山一名刪丹山東西百餘里南北二十里西
河舊事云焉支山東西百餘里南北二十里亦有松栢
五木其水草茂美宜蓄牧與祁連山同匈奴失祁連山
焉支山二山歌曰亡我祁連山使我六畜不繁息失我
焉支山使我婦女無顔色曰勒城漢為曰勒縣故城在
今縣東南
肅州
肅州酒泉郡今理酒泉縣禹貢雍州之域與甘州同昔
月氐之地為匈奴所滅匈奴令休屠昆雅王守之漢武
帝時昆雅以衆來降以其地為武威酒泉郡酒泉者蓋
城下金泉味如醴故以名之按郡即羌人通譯之路入
月氐大夏皆由此也漢以公主妻烏孫王以分匈奴西
方之擾後漢至晉亦因之不改前涼張軌西涼李暠北
涼沮渠蒙遜並都後魏太武平沮渠茂虔乃以酒泉為
軍隸燉煌後改鎮為瓜州復立郡於此大統十年以酒
泉郡屬甘州隋仁壽二年分甘州福禄縣置肅州以隸
涼州總管府煬帝初州廢以其地入張掖郡唐武德二
年分張掖郡復置肅州都督府八年督瓜肅沙三州貞
觀元年罷都督府廢玉門縣天寶元年改為酒泉郡乾
元元年復為肅州河西舊事云福禄城因謝艾所築城
下有金泉味如酒故曰酒泉
元領縣三
酒泉福禄玉門
州境
東西五百六十四里南北五百四十里
四至八到
東南至東京四千一百八十里東南至西
京三千七百六十里東南至長安二千九
百里東南至甘州四百二十里南至吐
蕃界二百里南至雪嶺二百五十里
西至瓜州五百二十六里北至迴紇界伏
谷泉三百里又至蘆葭泉五百里東
南至甘州界赤柳澗二百里西南至瓜
州界安樂烽三百四十里西南至瓜州
三百四十里東北至甘州張掖縣鹹池烽
二百三十二里
戶
唐天寶戶二千二百三十
風俗
與涼州同
姓氏(闕)
人物
馬訪酒泉人為右將軍祁嘉字孔賓酒泉人夜忽
聞窗中有聲呼云祁孔賓隠去來
土產
野馬皮肉蓯蓉栢脈根
酒泉縣六鄉本漢之福禄縣地地理志屬酒泉隋仁壽
二年又置酒泉縣以隸郡郭焉崑崙山在縣西南八
十里十六國春秋云後魏昭成帝建國十七年前涼張
駿酒泉太守馬岌上言酒泉南山即崑崙之體也昔周
穆王見西王母樂而忘歸即謂此山有石室玉堂珠璣
鏤飾煥若神宫刪丹西河名曰弱水禹貢崑崙在臨羌
之西即此明矣宜立西王母祠以裨朝廷無疆之福駿
從之九隴山在縣南百里周地圖記云昔有神人坐
張掖西方山上西射酒泉郡西金山之白神射得九籌
畫此山上遂成九隴因以為名石漆延壽城中有山
出泉注地其水肥如牛汁燃之如油極明但不可食此
方人謂石漆得水愈熾也鴻鷺山穆天子傳云天子
循黑水至於璧玉之山謂此也今為鴻鷺所栖得名
獨登山巖石之間出石鹽其味尤美於海鹽也呼𧖟
水一名潛水亦名羌谷水俗又謂之福禄河西南自吐
谷渾界流入漢書地理志云呼𧖟水出南羌中東北至
會水入羌谷是也會水一名白亭海在縣東北三十
里十三州志云衆羌之水所會故曰會水北有白亭俗
因謂之白亭水也故長城漢書謂之遮虜障在縣北
金城塞漢平帝時金城塞外羌獻魚鹽之地遂得西
王母石室以為西海郡路從此塞通也後為吐谷渾之
國隋破吐谷渾又於其地置西海郡按漢帝常置郡在
今州直北一千二百里是也劉師祠在縣南姓劉字
薩訶沮渠時西求仙迴至此死骨化為珠血為丹門人因
立廟於此今人至心者謁之往往獲珠丹焉
福禄縣東一百里三鄉漢福禄縣屬酒泉郡今縣即漢
樂涫縣地屬酒泉郡唐武德二年於樂涫古城置福禄
縣復漢舊名崆峒山在縣東南六十里史記五帝本
紀云黃帝披山通道未常寧居至於海登丸山及岱宗
西至於崆峒山是也九州要記云涼州古武威郡有天
山黃帝受金液神丹於此山近崆峒頂有魏太祖埓焉
玉門縣西二百里一鄉本漢舊縣也屬酒泉郡十三州
志云玉門縣置長三百里石門周匝山間裁經二十里
衆泉流入延興漢罷玉門關屯徙其人於此故曰玉門
縣貞觀中廢金山九州要記云山有赤彈木堪為漆
用玉石障按十三州志云延壽縣在郡西金山在其
東至玉石障是亦漢遮虜障也
太平寰宇記卷一百五十二
