欽定四庫全書
太平寰宇記卷九十六
宋樂史撰
江南東道八
越州
越州會稽郡今理會稽山陰兩縣禹貢揚州之域春秋
時越國之地周禮謂吳越星紀之分野故春秋元命苞
曰牽牛流為揚州分為越國史記云東越之人文身斷
髮夏少康封少子無餘以奉禹祀號為越越國之稱始
于兹矣後二十餘代勾踐稱王于周至六代王無疆當
周顯王之世為楚所滅浙江之地越猶保之終為楚所
滅其地盡入楚秦滅楚以地併入吳立會稽郡夏侯曾
先吳地志云南面連山萬里北帶滄海千里輿地志曰
漢因秦制至順帝時陽羨人周嘉上書請分浙江以西
為吳郡東為會稽郡自晉至陳又于此置東揚州至隋
初改為吳州大業元年改為越州以地名之尋廢州為
會稽郡唐武德四年平季子通置越州總管越嵊姚鄞
浙網衢穀麗嚴婺十一州越州領會稽諸暨山陰三縣七
年改總管為都督督越婺鄞嵊麗五州越州領會稽諸
暨山陰餘姚四縣八年廢鄞州為鄮縣嵊州為剡縣來
屬麗州為永康屬婺州省山陰縣督越婺三州貞觀元
年更替越婺泉建台括六州天寶元年越州改為會稽
郡乾元元年復爲越州皇朝為鎮東軍節度
元領縣七今八
山陰會稽剡縣諸暨餘姚上虞蕭山
新昌(新置)
州境
東西二百三十二里南北四百四十七里
四至八到
東北至東京二千四百五十里西北至東京二千
八百七十里東至明州二百七十里西至杭州
一百三十里南至台州天台縣關領一百二十六
里北至海與蘇州分界一百三十里東南至台
州四百七十五里西南至婺州三百九十里東
北至浹江梅際三百九十八里
戶
唐開元戸六萬四千一百皇朝戶主客五萬六千
四百九十一
風俗
漢書云文身斷髮以避蛟龍之害言人常在水中故
斷其髮文其身以象龍子則龍不見傷害宋略云會
稽山陰編戶三萬號為天下繁劇之所
姓氏
會稽郡七姓虞孔夏榮鍾兹謝
人物
鄭吉會稽人為西域都護謝夷吾山陰人為荆州
刺史鄭弘會稽人為太尉第五倫為司空班次在
下弘曲躬自卑因聽雲母屏風分隔其閒鍾離意
會稽人為臨淮太守出行春天澍雨白鹿夾轂主簿
云三公車畫白鹿必為三公嚴清有異人曰汝骨得
道長生以一卷書與清曰汝得長生孟嘗會稽上
虞人為合浦太守珠還虞翻會稽人以所著易注
示孔融融曰延陵之音樂吾子之易理乃知東南之
美者非徒會稽之竹箭也可謂探賾窮通矣孫權行
酒翻佯醉徙交州十年闞澤會稽人年十三夢名
在月中丁固山陰人少夢松生腹上謂人曰松字
十八公果為司徒朱育山陰人夏統字仲御永
興人母病詣洛市藥三月三日洛中王公至浮橋仲
御曝藥不顧王羲之山陰人孔稚圭會稽人也
虞羲集會稽人也虞荔會稽餘姚人九歲太常
陸倕問五經中十事荔對無遺梁時為翰林學士
兼中書舍人唐虞世南越州餘姚人賀知章會
稽人孔述睿越州人代宗徵入歷史館脩撰乞還
鄉太子賓客致仕
土産
緋紗磁器越綾(已上貢)甘橘甘柘葛根交
梭白紗
古稱出纖麗之物東方朔云横山産草莖赤葉青死
者復活謂暨縣烏帶山出紫石英
山陰縣舊有十二鄉今十五鄉本秦舊縣也置在會稽
山北龜山西漢以為郡都尉所居宋略云會稽山陰編
戸三萬號為天下繁劇王羲之云每行山陰道上如鏡
中遊王子敬見潭壑澄澈清流瀉注乃云山川之美應
接不暇隋末廢併入會稽唐武德四年又置貞觀元年
又廢垂拱二年又分會稽置大歷二年又廢七年刺史
陳少遊又奏置之至元和七年并入會稽蕭山兩縣至
十年又置之會稽城按郡國志云越無城北面以事
吳終為越滅種山在縣北三里餘吳越春秋云大夫
種所葬之處隋開皇十一年越國公楊素築為州城
龜山縣東北九十四步越絶書云勾踐遊臺上有龜公
冡在又神異志云瑯邪東山徙于會稽壓殺百姓吳越
春秋又云勾踐築城邑已成怪山自至怪山者瑯琊東
武縣山海中一㝛自來故曰怪山山形似龜亦呼為龜
山東武會稽志云龜山之下有東武里即瑯邪東武
縣山一夕移于此東武人因徙此故里不動塗山在
縣西北四十三里南會萬國之所郡國志云有石船長
一丈云禹所乘者宋元嘉中有人扵船側掘得鐵履一雙
又會稽記云東海聖姑從海中乘船張石帆至二物見
在廟中又有周時樂器名錞如銅為之形似鐘而有頸
映水用芒莖拂之則鳴宋武修廟得古珪梁初又得青
玉印獨婦山越絶書云勾踐將伐吳置婦女山上以
邀軍士壇宴山即謝靈運遊宴之所今往往聞有簫
笛之聲也江橋又云山隂郭北有江橋即宋江彪所
居之地因以名之蘭亭在縣西南二十七里輿地志
云山陰郭西有蘭渚渚有蘭亭王羲之所謂曲水之勝
境製序于此山陰鏡湖漢順帝永和五年會稽太守
馬臻創立鏡湖在會稽山陰兩縣界築塘蓄水水高丈
餘田又高海丈餘若少水則洩湖灌田如水多則閉湖
洩田中水入海所以無凶年堤塘周迴三百一十里都
溉田九千餘頃又會稽記云創湖之始多淹冡宅有千
餘人怨訴于臺臻遂被刑于市及臺中遣使按鞫總不
見人驗籍皆是先死亡人之名又按輿地志云山陰南
湖縈帶郊郭白水翠岩互相映發若圖畫故王逸少云
山陰路上行如在鏡中遊耳唐元宗朝秘書監賀知章
乞為道士還鄉勅賜鏡湖一曲寒溪一名溫泉在鏡
湖南暑月水冷冬月水温白樓亭孔曄記云江夏太
守宋輔于山南白樓亭立學校教授也又郡國志云沛
國桓嚴避地至會稽聞陳業賢而往候之不見臨去交
州留書繫白樓亭柱而别柯亭郡國志云千秋亭一
名柯亭又會稽記云漢紀云蔡邕避難宿于此亭仰觀
椽竹知有奇音因取為笛遂以為寳器千秋亭一云高
遷亭飛翼樓按越城記云六樓八門并四水門共十
二門樓飛翼最高故城越絶書云勾踐小城山陰是
也樂野吳越春秋勾踐立苑于樂野南林吳越春
秋范蠡云越之處女出于南林廢郡城在縣南三里
昔王即為會稽郡時王肅在郡東齋宿夜半有女子從
地出自稱越王女與㝛一夕將曉辭别贈一丸墨是時
肅方注周易多疑滯且用此墨才思開敏
會稽縣舊二十六鄉今一十八鄉秦舊縣吳越春秋云禹
廵行天下還歸會稽大會脩方國之道以會計名山仍
為地道若耶山在縣東南四十四里昔葛元道成所
隠桐几化成白麂三足兩頭更倉山下有潭潭旁有名
石時人謂之葛仙公石會稽山在縣東南十里山海
經云會稽之山四方多金玉下多砆石秦始皇東巡立
石刻銘即李斯篆書秦望山在縣南二十七里史記
云始皇登之以望南海孔曄記云秦望為衆峯之傑入
境便見始皇刻石于此按輿地志云刻石前有石廣數
丈云是始皇所坐之石兩邊有坐方八所云是丞相已
下坐石故有丞相石之名榦山山南即許詢宅也南
又有落星石方十丈銅牛山在縣東南五十八里夏
侯曾先地志云射的山西南銅牛是越王鑄冶之處昔
有銅牛走入山因名之穢山郡國志云穢山一名稷
山越王種菜于此後漢謝夷吾少為穢鄉嗇夫是也
侯山在縣西東四里晉書孔愉為會稽内史登山陰湖
南侯山之下以數畝為宅便棄官居之陽堂山郡國
志云山有鮑郎祠本名蓋一名信後漢人生好獵死葬
此兒忽夢當更生開棺視屍儼然但無氣爾人事之靈
頗有驗射的山在縣東南一十五里孔曄會稽記云
射的山中有石室是仙人射堂東高岩有射的石遠望
的的如射侯形圓視之如鏡土人常以占穀食貴賤射
的明米賤暗則米貴諺云射的白斛一百射的玄斛一
千也石帆山在縣東南十五里夏侯曾先記云石帆
壁立臨川通石魚山遥望之有似張帆也下有懸岩名
云射堂傳云常有仙人射此處使白鶴取箭又有白鶴
山在射的山西也横山郡國志横山有草莖赤葉青
人死得之便活鶴鳴山郡國志云鶴鳴山上有石鶴
時復鳴云是仙乘上飛者石籄山在縣東南一十五
里賀循記山形似籄在宛委山上吳越春秋云在于九
山東南天柱號曰宛委山其岩之巔承以文玉覆以磬
石其書金簡青玉為字編以白銀皆篆其文禹乃東巡
登衡嶽血祭白馬因夢見赤繡衣男子自稱元夷倉水
使者謂禹曰欲得我山神書者齋于黃帝之嶽岩之下
禹乃齋三月登宛委山發金簡之書得通水之理遂巡
行四瀆行到名山大澤召其神問之使益疏而記名之
曰山海經開山圖曰禹開宛委山得赤珪如日碧珪如
月長一尺二寸赤堇山在縣北三十三里會稽記昔
歐冶造劍于此山云涸若耶而採銅破赤堇而取錫
山陰秦始皇曾在會稽山北故有山陰之稱茅山郡
國志云東南有會稽山一名茅山一名覆釜亦曰苗山
又云揀山即會稽一峯周禮其山鎮曰會稽也禹穴
漢書司馬遷傳云上會稽探禹穴又有禹井揚雄羽獵
賦云入洞穴出蒼梧注云在零陵言人從禹穴入從蒼
梧出也禹廟側有石船長一丈云禹所乘也孫皓刻
其背以述功焉後人以皓無勲可紀乃覆船刻字其船
中析若耶溪在縣東南二十八里越絶書薛燭對越
王曰若耶之溪涸而出銅也古歐冶子鑄劒之所故戰
國策云涸若耶以取銅破堇山而出錫又郡國志云歐
冶子鑄劍處有孤潭而深青有孤石聳出潭上有大櫟
樹客兒與弟惠連作詩連句刻于樹上唐吏部侍郎徐
浩遊之云曾子不居勝母之閭吾豈遊若耶之溪遂改
為五雲之溪尚書塢在縣東南三十三里宋尚書孔
稚圭之山園也簞醪河在縣南西三里勾踐投醪之
所也唐太和六年廉使陸重開今州南門河是也墨
池王右軍洗硯池并舊宅在蕺山下去縣二里餘翁
州郡國志云徐偃王昔居于翁州大禹廟在縣南二
十里都護門在縣南二里晉中興將軍王恬為此内
史成帝問曰與誰同行恬曰將弟薈偕帝欲見之薈未
有官於時法式白衣不得見天子因拜為都護至郡别
開一門出入時人貴之因官為號御史床在州東南
四里虞翻為長沙桓王所重特設此床以表賢翻仕漢
至御史故梁元帝玄覽賦云御史之床猶在都護之門
不脩太尉泉按水經云若耶溪東方數丈冬温夏涼
漢太尉鄭弘宿居潭側因以名泉輿地志云鄭弘雖在
左輔常思故居及疾困思得泉水家人持往取之飲少
許便差今一名沈釀埭雷門郡國志云雷門勾踐所
立以吳有地門得雷而發表事吳之意吳以越在辰巳
之地作蛇門焉有蛇象龍角越而以龍威于龍也又輿
地志勾踐應門之上有大鼓名之為雷鼓以威于龍也
會稽記云雷門上有大鼓圍二丈八尺聲聞洛陽孫恩
之亂軍入斫破有雙白鶴飛出後不鳴湘州記云泉陵
山有大石鼓云昔有神鶴飛入會稽雷門中鼓因大鳴
漢書曰無持布鼓過雷門也富中里越絶書云富中
大塘勾踐修為義田田肥美故曰富中南都賦云富中
之甿貨殖之選是也江君里在招賢坊即梁光禄大
夫江淹之故宅也許君里在清風坊即晉徵君許詢
之故宅也范蠡洲昔勾踐平吳蠡泛五湖唯大夫種
貪祿不退受劍而死後人思之因名所游之渚以美之
梅市漢梅福字子真九江人遇王莽亂獨棄妻子之
會稽人多依之遂為村落井㕓也千岩萬壑劉義慶
俗說云顧長康從會稽還人問山川之美顧云千岩競
秀萬壑爭流草木蒙籠壇上若雲興霞蔚也土城山
會稽縣東六里有土城山勾踐索美女以獻吳王得諸
暨羅山賣薪女西施鄭旦先令習禮于土城山山邊有
石是西施浣紗石
剡縣西南一百里舊四十鄉今二十七鄉漢舊縣後漢
順帝以浙江東十三縣為會稽郡剡亦屬焉孔曄記本
在江東賀膂為剡令移于所理隋末陷李子通唐武德
四年平賊以剡為剰州六年廢剰州依舊為剡縣桐
柏山靈寳經云上有桐柏合生下有丹池赤水南岳真
人云越有桐柏之金庭吳有勾曲之金陵夏侯曾先志
云縣有桐柏山與四明天台相連屬皆神仙之宫也
太白山夏侯曾先地志云縣西六十里有太白山連岩
崔嵬吐雲合景又有小白山相連即趙廣信鍊九華丹
登仙之所也天姥山在縣南八十里名山志曰山上
有楓十餘丈蕭蕭然後吳錄云剡縣有天姥山傳云登
者聞天姥歌謠之響謝靈運詩云瞑投剡山中明登天
姥岑高高入雲霓遠奇何可尋即此也剡溪在縣南
一百五十步一源出台州天台縣一源出婺州武義縣
即王子猷雪夜訪戴逵之所也亦名戴溪沃洲在縣
東七十二里白居易有沃洲記臨溪在縣東北五十
里臨溪下有石數百丈或暴雨石即先動
諸暨縣西南一百里元二十四鄉秦舊縣界有暨浦諸
山因以為稱越王允常所都苧蘿山山下有石跡云
是西施浣紗之所今浣紗石猶在巫里勾踐得西施
之所今有西施家東施家
餘姚縣東一百四十里舊二十一鄉今一十五鄉漢舊
縣在餘姚山西山海經云二勾餘之山無草木多金玉
郭璞注云在會稽餘姚縣南勾章縣北山多姚璋故取
二縣以為名風土記云舜支庶所封舜姓姚唐武德四
年置姚州七年州廢來屬越姚邱山在縣西北六十
里周處風土記云舜生於姚邱媯水之内今上虞縣縣
東也懋林山謝靈運作山居賦於此虞山在縣西
三十里太康志舜避丹朱於此四明山在縣西南一
百里會稽地記云縣南有四明山高峯□雲連岫蔽日
孫綽天台賦序云涉海即有方丈蓬萊登陸即有四明天
台太平山在縣東南七八十里接連天台即謝敷隠
居之所瀑布嶺茶經云越州餘姚茶生瀑布嶺者號
曰仙茗大者殊異小者與襄州同蘭芎山會稽錄云
昔葛元隠于蘭芎山後于此仙去所隠几化為生鹿而
去此山今有素鹿三脚此鹿若鳴官必有殿黜漁浦
湖輿地志云舜漁處梅澳湖夏侯曾先地志云湖有
溪澳又按蘇州記云淹梅澳昔有梅樹吳國採為姑蘇
臺梁後忽于此沈至今湖側猶有梅溪蘭風湖輿地
志云葛仙所棲隠處舜橋地志云舜橋舜避丹朱于
此百官候之故亦名百官橋上虞故縣城本漢縣今
廢城在縣西是也郡國志云上虞故城即虞舜與諸侯
會計事至此因相虞樂因名落星石高七八尺江湖
浩漫石亦不没故老云星隕化為石餘姚江在縣南
五十步闊四十丈入明州
上虞縣東九十六里舊十三鄉今一十四鄉漢縣地理
志云屬會稽郡唐長慶初廢併其地入餘姚後置移于
此理曹娥碑按夏矦曾先地志云餘姚縣有孝女曹
娥父泝濤溺死娥年十四號痛入水因抱父屍出而死縣
令度尚使外生邯鄲子禮為碑文後蔡邕過碑讀之乃
題八字曰黃絹幼婦外孫韲臼此碑今在上虞縣水濱
谷林郡國志云上虞縣今東有姚邱即舜葬之所東
又有谷林即舜生之地復有歷山舜耕于此嘉禾降此
山也蘭風山在縣西北二十五里郡國志云蘭風山
瑯邪王弘之每釣于此人或遇得魚問賣不荅曰釣得
亦不賣石樓山郡國志云石壁山南對小山山形方
正如樓有飛翼樓即山南世號鼓吹樓又西南有陳音
山山即楚之善射者陳音葬于此因名
蕭山縣西南一百里舊二十鄉今一十五鄉漢書應劭
注云漢分諸暨山陰地為下諸暨後易名餘暨王莽時
改曰餘衍至吳大帝改諸暨為永興隋併入會稽唐儀
鳳二年又自會稽分置天寶元年八月改為蕭山縣
蕭山在縣西一里漢書地理志云蕭山潘泉出焉晉許
詢常登此山憑林構室高遷樓吳志云孫策入郡郡
人迎策于高遷注永興有高遷樓浙江虞憙志林云
錢塘江有浙山亦曰定山江中湖水衝山即迴入海故
曰浙山亦曰定山許元度巖在縣西南八十里孔靈
符地志言晉徵士高陽許詢幽居之所牛頭山又云
臨江山在縣東南水陸并行二十里其山北江水迴流
舟行宿信猶經過說者云牛頭苧羅一日三過
新昌縣東南二百二十里一十三鄉唐末錢鏐割據錢
塘時以去温州之道路悠遠此地人物稍繁且無館驛
乃析剡縣一十三鄉置新昌縣
太平寰宇記卷九十六
