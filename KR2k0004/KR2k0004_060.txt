欽定四庫全書
太平寰宇記卷六十
宋樂史撰
河北道九
趙州
趙州趙郡今理平陳縣也禹貢冀州之域史記云西為
大梁趙之分自胃七度至畢十一度即趙之分野周穆
王以造父善馭遂封於此按趙之分川曰灣沲鎮曰鎮
山左納滄海右引并汾南絶邯鄲北倚恒岳井陘之險
春秋時屬晉為鄗邑之地戰國時屬趙秦并天下此郡
即邯鄲鉅鹿二郡地漢高帝更立趙國後又分為鉅鹿
常山二郡後漢又立常山國以鉅鹿郡隸之兼于此置
冀州領郡國九理于鄗今郡西南高邑縣是也西晉又
為趙國亦置冀州領郡國十三理于今郡西南臨城縣
即古房子城也后魏廢國為趙郡屬殷州至明帝二年
于廣阿城置殷州至高齊又改殷州為趙州隋開皇三
年罷郡以廢趙郡之平棘廮陶二縣并廢鉅鹿郡之廣
阿安國栢仁内邱等四縣改置欒州取栢鄊縣漢之高
欒故城以名州也仁夀初又改廣阿為象城縣大業二
年廢欒城復為趙州以其舊屬之地並隸之仍改舊象
城縣為大陸縣五年又改為趙郡治平棘縣高邑贊皇
元氏廮陶欒城大陸栢鄊房子槀城鼓城十一縣其年
以槀城屬廉州以鼓城屬深州四年改大陸為象城天
寳六年改為趙郡乾元元年復為趙州
元領縣九今七
平棘寧晉高邑栢鄉臨城贊皇昭慶
二縣割出
欒城元氏已上二縣入鎮州
州境
東西二百五十里南北一百一十七里
四至八到
西南至東京八百三十里西南至西京一千三十
里西南至長安一千八百九十里正東微南至
冀州一百六十五里西踰山至太原府五百六十
里南至邢州一百七十五里北至鎮州一百里
東南至冀州隔河相去一百里西南至邢州一
百九十五里西北至鎮州一百七十里東北至
定州三百一十五里
戶
唐元戶五萬一千四百三十
風俗
趙記云女子盛飾冶容習絲竹長袖傾絶諸侯
姓氏
趙郡二姓李睦
人物
李左車趙之廣武君說成安君不從卒及其難韓信
師之吾邱夀王字子貢趙人耿弇字伯昭鉅鹿
宋子人率宗族賓客二千人迎漢光武封耿鄊侯
前將軍睦昶趙郡人也不拘小節年二十喪父鬢鬚
致白與崔浩為莫逆之交蘇味道趙州欒城人拜
相李橋趙州贊皇人與男錫相繼為相李義趙
郡房子人李華趙郡人唐李栖筠趙郡人御史
大夫贊皇公子吉甫相孫德裕相李泌趙郡人
相李珏趙郡贊皇人拜相
土産
絲布絁帒石榴
平棘縣舊二十鄊今七鄊春秋晉棘蒲邑左氏傳云師
及齊師衛孔圉鮮虞人伐晉取棘蒲杜預云晉地名也
漢文帝三年濟北王興居反遣棘蒲侯柴武擊之武帝
時又有平棘侯薛澤為丞相蓋漢初為棘蒲侯後改為
平棘也屬常山郡隋開皇三年改屬趙州十六年改屬
欒州大業二年又屬趙州汶山水經云汶水又東經
平棘縣南有石橋跨水闊四十步長五十步橋東有兩
碑槐水在縣北二十五里一名白溝河水經云槐水
出黃石山石柱水經云平棘城南門夾道有兩石柱
翼路若闕焉南平棘故城漢縣廢在今縣南鄗城
史記云魏無忌救趙趣孝成王為無忌築此城至漢初
韓信敗陳餘于此故欒城在縣西北十六里春秋時
變武邑宋子故城漢宋子縣也晉書衛恒四體書勢
云鉅鹿宋子有耿球碑是袁術所立師宜官書馮唐
宅唐此郡人漢時皓首為郎一遇漢文遂振大譽十
方壘在縣南一里後漢安帝永初元年以鄧隲任尚討
羌無功而還後羌遂侵河内趙魏間百姓相驚北軍中
侯朱寵將五營兵屯孟津詔魏郡趙國常山中山繕作
塢壘六百一十六處此即其一也李左車墓在縣西
七里
寧晉縣東南三十五里舊二十鄊今五鄊漢楊氏縣屬
鉅鹿郡春秋時晉楊氏邑後漢書曰渤海王悝反降為
廮陶侯晉省後魏于此置廮遙縣屬南鉅鹿郡隋開皇
六年改為廮陶縣復漢名大業二年改屬趙州唐天寳
元年改為寧晉縣楊駿墳在縣北十里高一丈晉太
尉武帝之父晉亂無碑有石誌存廮陶故城在縣南
二十九里
高邑縣西南五十里舊十鄊今五鄊戰國時趙房子邑
之地史記曰趙敬肅侯救燕燕與中山公戰于房惠文
王四年城之是也竹書紀年作魴子漢以為鄗縣(註)鄗
呼各切漢書地理志房子縣屬常山郡光武即位更
名高邑至高齊天保七年移高邑于其城北五里今縣
是也隋開皇三年改屬趙州恒山北岳連亘邑界
赤石岡隋圖經云高邑縣房子城出白土細滑膏潤可
以塗飾兼用濯錦可致鮮潔一名赤石岡是也光武
碑水經云漢帝北巡至高邑亦光武即位于此有石壇
壇有珪頭碑即帝所建房子故城在縣西南五十里
本漢房子縣也馮唐墓在縣東北二十八里趙人也
栢鄊縣南六十一里舊二十鄊今四鄊本春秋晉鄗邑
之地齊國夏伐晉取鄗杜預注云鄗趙國高邑縣也史
記趙靈王二年城之惠文王以為魏公子無忌邑于此
置鄗屬常山郡後漢光武即位于鄗之南千秋亭五城
陌因改曰高邑縣齊天保六年移高邑縣於漢房子縣
東界今高邑縣也隋開皇十六年於漢鄗邑縣城南十
八里置栢鄊縣遙取漢栢鄊之名屬欒州大業二年改
屬趙州高邑故縣城在縣北二十一里本漢鄗縣地
漢光武廟一名壇亭即千秋亭也在縣北一十四里
光武於此壇登位亭下有趙萬安冡
臨城縣西南一百里舊十八鄊今四鄊本漢趙邑也史
記曰趙敬侯救燕與中山公戰于房子是也魏都賦曰
綿纊房子酈元水經云泜水東出房子城西出白土細
滑如膏可用濯錦色奪霜雪光彩鮮潔異于常錦俗以
為美談言房子之纊也抑亦似蜀錦之得濯江吳歲貢
其錦以充御府漢于此置房子縣屬常山郡天寶元年
為臨城縣西南十里古臨城為名泜水山海經曰敦
與山泜水出其隂東流注于彭水百鴨亭水經云泜
水東經百鴨亭亭在今縣西古臨城在縣西南十里
因此以為縣名敦與山在縣南七十里泜水所出
贊皇縣西南七十里今三鄊本漢鄗縣之地屬常山郡
隋開皇六年于此置贊皇縣以南有贊皇山因以為名
贊皇山在縣東南二十六里穆天子傳云至房子登
贊皇山山上有廟及碑每有災旱公私祈請焉孔子
嶺圖經云贊皇縣孔子廟有石室寬博其下石相拒狀
若檀柱時人謂之三梁九柱之室室内石人象𩔖執卷
故號曰孔子嶺槐水隋圖經云槐水出贊皇山一名
渡水亦曰濟水去縣十里此自别是一濟即詩云出宿
于濟非四瀆也水西山半有元石孤峙亭亭若楹垣故
世謂之石莖東北水流積成澤澤側有石上牛跡大小
相兼十餘非人工可致泜水在縣西南四十五里韓
信斬陳餘處故李左車曰陳餘軍敗於鄗下身死於泜
水是此也
昭慶縣東南九十里舊十三鄊今三鄊本漢廣阿縣也
屬鉅鹿郡後魏孝昌二年於廣阿縣置殷州齊天保二年
又改殷州為趙州七年州廢縣屬鉅鹿郡自高邑縣移
於廣阿城即今縣也隋仁夀元年改廣阿為象城縣西
有古象城因為名大業末改為大陸縣屬趙州唐武德
四年復改為象城縣天寳十三年又改為昭慶縣堯
臺隋圖經云大陸縣有堯臺高與縣城等今置樓其上
世謂堯禪舜處大陸澤爾雅晉有大陸吕氏春秋云
晉之大陸趙之鉅鹿按隋圖經云大陸大鹿大阿即
一澤而異名也漢書云路温舒取蒲于此澤尚書云納
于大麓是此也古象城在縣西北三十里左傳云舜
弟所封之邑漢書地理志云鉅鹿有象城縣任敖墓
一名七里邱在縣西七里高帝時為御史大夫封廣阿
侯
祁州
祁州理無極縣本無極縣地唐景福二年二月於此置
祁州從定州節度使王處存之請也仍割無極深澤以
屬焉
領縣二
無極深澤
州境
東西一百五十里南北三十八里七十步
四至八到
東至東京一千里西至西京一千四百里西南
至長安二千二十里東至深州一千二十里西
至鎮州七十里南至古鼓城縣三十五里北至
定州八十里東南至深州束鹿縣九十八里西
南至藁城縣三十七里東北至定州義豐縣一百
里西南至定州新樂縣六十里
戶
唐開元二縣戶一萬一百五十九皇朝戶主四千四
百一十二客一千二十三
風俗
與定州同
土産
與定州同
無極縣舊十三鄊今九鄊漢毋極縣屬中山國今縣西
無極縣故城是也後魏太武省高齊重置屬中山郡隋
開皇三年改屬定州唐武德四年屬廉州今藁城縣是
也貞觀元年廉州廢復入定州萬歲通天元年改毋字
作無字故安城在州東南六里水經云安城即魏昌
之安鄊也魏志云明帝太和元年封外祖甄逸為安鄊
侯嫡孫象襲爵青龍二年追諡后兄儼為安鄊侯即此
城也故新城在州西二十八里水經日后魏太武帝
南巡行營築亦曰資城故魏昌城在州東西二十八
里水經云李克書曰魏文侯時克為中山相苦陘之吏
上計而入多其前克曰苦陘上無山源林麓之饒下無
谿谷牛馬之息而入多其前是苦我百姓遂執而免之
漢光武封大將軍杜茂為苦陘侯漢帝北巡改曰漢昌
至魏文帝改漢昌為魏昌城東門故城在州西南三
十里后魏天平中東北道大將軍扶風郡太守吕徵公
所築因而家焉隋饒陽太守湯君綽又居焉今稱大宛是
也滹沱河南去縣三十里從西南鎮州九門縣東界
便東流經南深澤縣南入州山海經云秦戲山無草木
多金玉滹沱水出焉注云滹沱河出鴈門岡城縣南武
夫山禮云晉人將有事于河必先有事于惡沱注云惡
當為滹語聲誤也資河從鎮州九門縣東北界資河
入無極縣東南入滹沱河兩岸高阜無堤說文云牛飲
山有陘谷立之侯坊陵在縣十三里耆老傳云中山
靖王七代孫封資廷侯彌子在匈奴有功薨諡曰武侯
因葬此號為侯坊陵前漢司空甄豐墳前漢司徒
甄邯墳後漢車騎將軍甄韻墳前魏武威太守甄舉
墳新室光禄大夫甄阜墓後魏給事中甄逸墳
後漢司徒甄思伯墳魏中書令甄備墳魏特進駙馬
甄像塜魏驃騎大將軍甄□墳已上並在縣西南
三十五里縣西南二十五里唐馮翊太守墓
深澤縣東北四十里舊十鄊今四鄊蓋漢南深澤縣也
以涿郡有深澤縣故此加南以别之以界内水澤深廣
名之屬中山國高齊省隋開皇六年分安平縣于滹沱
河北重置屬定州唐朝因之景福二年隸祁州危渡
口在縣東南三十里范曄漢書光武為赤眉所追南馳
至滹沱河導吏還言水深無船左右懼上使王霸前瞻
霸恐驚官屬乃言可渡比至冰合軍既渡盡其冰遂泮
因名危渡口五鹿津口在縣南一十五里舊說昔有
五鹿引軍渡過遂名五鹿口蓋滹沱河深不可測有揭
衣所濟處也盤蒲澤河北記云深澤縣盤蒲澤生縈
委傳云光武至此遇風雨繫馬于此后蒲生于此南
深澤城郡國縣道記云在縣二十五里有南深澤故城
以城名言之即是涿郡之屬縣以去國里數校近即此
是中山之屬縣
太平寰宇記卷六十
