欽定四庫全書
太平寰宇記卷一百四
宋樂史撰
江南西道二
歙州
歙州新安郡今治歙縣禹貢揚州之域春秋時其地屬
吳後屬越後越為楚滅即楚地秦并天下以此屬鄣郡
之地漢立丹陽郡後稍復封圻分王子弟成帝封其孫
云容為廣德王與之黟歙即其地也漢獻帝建安中歙
帥毛甘屯烏聊山黟帥陳僕屯林歷山孫權遣賀齊平
之遂分歙置始新新定休陽犂陽黟凡六縣立新都郡
以領之理始新晉平吳改新都郡為新安郡歷宋齊梁
陳並因之隋平陳置歙州以漢舊縣為郡之名至煬帝
州廢復為新安郡大業末土人汪華以天下擾攘遂據
自保唐武德四年討平汪華置歙州總管管歙睦衢三
州貞觀元年罷都督府天寳元年改為新安郡乾元元
年復為歙州
領縣六
歙縣休寧績溪黟縣祁門婺源
州境
東西四百一十九里南北二百八十二里
四至八到
西北至東京二千一百七十里西北至西京二千
二百二十五里取宣州路二千五百九十里西北
至長安睦州大路四千八百五里取潤州路三千四
百五十里東至杭州四百七十九里南至睦州
遂安縣二百四十六里東至池州四百九十里
北至宣州涇縣路二百九十三里東南至睦州三
百七十里西北至饒州三百七十五里西北至
宣州涇縣二百八十五里正北微東至宣州三百
八十三里
戶
唐開元戶二萬八千三百二十皇朝戶主八千五
百六十客三千二百三
風俗
與宣州同
人物無
土産
硾紙茶漆蜜墨蠟銀□鳥徒河
切郡國志云翎下有青紅相暎若垂綬狀如蜀鷄背
如朱
歙縣元十六鄉本秦舊縣有水口名歙因浦以名按漢
屬丹陽郡吳分立郡焉靈山新安記云靈村有山生
香草名曰靈香又有黃精木上有靈壇道士祈請不燒
香自然芬馥村人射獵踐徑此土犯山神終無所獲或
失火燒岡其人必有疾病故曰靈山又輿地志云靈山
高峻有圓石高數丈上有石盖也九頓山恒風樹木
摧拔雖長成合抱而無大枝存則多於南面北黟山
在宣黟二州界西北一百六十里高一千一百七十丈
南屬歙州豐樂水出焉舊名黃山天寳六年勅改為北
黟山
休寧縣西六十六里元一十一鄉本吳孫權所置也按
邑圖云吳割歙縣西北分置休陽縣在此縣之西二里
楊村東三里靈鳥山上吳避孫休名改為海陽縣仍移
於萬歲山上晉平吳之後改為海寧縣新安郡晉宋齊
梁陳不改隋平陳并省黟歙二縣百姓總屬海陽改隸
東陽郡開皇十年東陽郡去邑遥遠即於黟縣割置新
安郡以黟歙海寧三縣屬焉仍復改海寧縣為休寧縣
以邑城因立郡仍隸焉唐武德初復移於萬歲山舊城
理天寳九載移於舊邑西三十里即今理也鹿髀山
在縣城西北一百五十里昔有採藥人入山遇一老父
鬚眉皓然指靈藥示之乃遺鹿髀既辭去迴顧遂失老
父所在因名之白岳山在縣西四十里山峰獨聳有
峻崖小道憑梯而上其山並絶壁二百餘丈不通攀緣
峰頂闊四十畆有古階跡瓦器池水石室亦嘗有道者
居之其東石壁立狀樓臺在空中勢欲飛動又恍有仙
侣六人憑欄觀望久視之乃知非耳五城水源從縣
城南北流水傍有五城村古之大鎮有五城斜偶相對
城傍有大坟有人發之其坟鐵厚二尺鐵纔破即雷雨
晦冥人懼而止客嶺在縣東有木石糖出樹空石罅
中百姓每採得梁書曰任昉為新安郡界密容嶺探糖
昉以所處險遠長史每擾百姓就探之昉至罷焉率
山在縣東南四十里率水出焉山海經三天子山在率
東盖此山也浙溪水出浙溪嶺下至縣西一百一十
里漢書地理志云浙江北經黟縣下東入海即此溪也
廢北野縣周禮郊外曰野其地處州北故曰北野縣
唐高祖七年置大歷四年與隋置歸德縣地同廢入
山浙之東西歙池饒等山皆此山之支脈烏聊山在
縣東五步按吳記歙帥毛甘領萬人屯烏聊孫權遣賀
齊平之分歙為六縣盖縣已在此其山為泉水所凑城
西有四水合流山下有落星石深度山在縣東一百
一十里與睦州分界從新安江上崇峻流爽軒秀尤異
欲到州界峯巒掩映出焉舊名主簿山天寳六年勅改
飛布又按新安記云昔有寇亂歙縣主簿率百姓保據
此山因名主簿山城陽山在縣南迴環孔高為城郭
之襟帶居郡之南故號城陽山即許宣平得道之所亦
為李白尋之不遇今山上有遺跡存楊之水北從績
溪縣東南六十里至臨溪館入歙縣界至郡城西與四
水合流東南入新安江即今睦州界吉陽水源從郡
城西縣吉陽山下出合大溪入新安江苦溪在縣東
南從揚之水東南下抵深度名曰八十里苦其中亂石
碊碊洪港斗折淙流騰激其急如箭雖三峽惡溪不方
其險也故曰苦流釜底潭在縣南二里其西正圓下
則稍欹如釜底有斜穴潛與南市殷公井相通湯泉
在縣北北黟山東峰下香溪中泉口如碗出於石間甚
可燖鷄篁墩湖在縣西南四十五里其湖有蜃常為
吕湖蜃所鬪程靈洗好勇夢蜃化為道人告之曰吾為
吕湖蜃所厄眀日又來君能助我必厚報束白練者吾
也眀日靈洗彎弧助之後湖水變為血不知所之其傷
蜃歸吕湖未到斃後人名其死處為蜃灘居歲餘靈洗
偶出值一道人諧靈洗母求食曰勞母設食今當為求
善墓地使母隨行至山以白石識其地曰葬此可以暴
貴矣靈洗因移父葬其所侯景亂靈洗率鄉人萬餘保
新安因隨陳武帝有竒功及陳武受梁禪靈洗以佐命
功臣與周文育侯安都為三傑按靈洗宅在湖東二里
吕公灘在縣東南舊名車輪灘以其亂石崇流中無港
道行船環曲有若車輪刺史吕季重募人鑿石為港百
姓利之因謂之吕公灘殷公井在縣南羅城内井底
有斜穴一通縣北石碧潭一通南釜底潭每石碧潭失
物則於此井得之不以淘㳿水常清潔初為殷氏鑿焉
因以為名石門是量山之一峰兩山勢相逼山之半
壁有大石横架其上通兩山焉俗謂之石門桃花米
梁書任昉為新安守甚清廉後卒歸鄉船中惟有桃花
米二十石今休寧縣尤多為飯香軟孔靈村在縣南
二十五里晉書云孔愉字敬康會稽人永嘉之亂避地
入新安山谷中以稼穡讀書為業信著隣里後忽捨去
皆以神人目之立廟愉官尚書左僕射封餘不亭侯按
所居止在此故謂之孔靈廟山事具上昉村在縣北
四十里俗說昔任昉為新安太守因行春至此愛其雲
深綠源尋幽累日不返百姓因名其溪為昉溪溪旁村
曰昉村村旁有山近故北野縣每山上石墜則不利縣
官縣廢後其事亦止大中十年刺史盧潘為改曰任公
溪任公村廢北野縣城在縣北三十五里永徽五年
睦州清溪縣女子陳碩貞作亂縣人蔣寳舉兵應之事
平遂置縣於合五山上以鎮之至大歷五年廢廢歸
德縣在郡西南五十里永泰元年草賊方清䧟郡城而
縣人自割據八鄉之地保於此山不屬賊賊平因請置
縣大歷五年廢隋廢休寧縣在縣東南三十五里南
當水口山上廢吳休陽縣在今縣二里故城基尚存
廢海陽縣在今縣東十三里東舊名休陽在靈鳥山
上避孫休之諱改為海陽縣仍移於萬歲山上至晉武
帝平吳又改為海寧也
績溪縣東北六十六里舊七鄉今九鄉縣為歙之華陽
古鎮梁大同元年置為梁安縣唐武德年中廢至永泰
二年宣州旌德縣賊王萬敵入寇其地賊平置縣以界
内乳溪與徽溪相去一里迴轉屈曲並流離而復合謂
之績溪縣因名焉臨溪石在縣北三里臨溪岸方圓
二丈其平如砥溪水甚宜浣紗數里内婦人悉來浣紗
去家既遠遂於石上績而守之每春花如布桃柳交映
多豔粧麗服羣績於此雖不浣紗者亦有從而會績焉
又曰其縣名績溪亦兼取績之義也三天子都山一
名玉山在縣東南八十里山海經云天子都山在閩西
海北郭璞注云在新安歙縣東今謂之玉山浙江出其
邊也顧野王云今永康縉雲山是三天子之都今在績
溪縣東九十里吳於此山分界焉礲叢山在縣北二
十九里其山四合交凑中有大路向宣州寧國縣路入
二郡分界焉郭㟽山在縣北一十五里下有郎溪而
驛路在焉兩邊有石壁長數百步直下數百尺不生草
木有石洞焉梓山廟在縣南一里俗說初於山下置
良安縣地趾將創舊有雙白石忽為雙白鳥飛向止遂
於山上鳥栖處立廟邑人敬之行立種植皆不敢背
黟縣西一百五十二里元領四鄉本秦舊縣置在黟州
因名之漢地理志云黟屬丹陽郡今縣南十八里有墨
嶺嶺上有石特起十餘丈峯劍峙時有靈鼔潛發令長
每以上鼓為候鳴則不利於縣長又嶺旁竇山墨石可
書又新安圖注云歲貢柿心墨木黟之字縣職此之由
漢書韋昭音義黟音伊或從&KR0627;二字相似盖寫而誤焉
隋廢為海寧縣屬東陽郡其舊城今在縣東五里武德
三年復為黟縣薛稷曾為此邑尉善畫鶴今邑人時有
畫者盖薛公之餘風耳牛泉山在縣北五十七里顧
野王輿地志云牛泉嶠通商陽縣自下上至山頂九里
一頓凡九頓山常風樹至合抱而高不至丈當頂有泉
方闊丈餘俗云牛跑所至亦云虎跑泉也魚亭山在
縣南二十五里每歲江西魚船至祁門縣捨舟登陸止
此東水次淹留待船故曰魚亭焉嶺山在縣南一十
八里嶺上有石如墨色嶺有穴中有墨石軟膩土人取
為墨色碧甚鮮眀可以記文字復山扶又反在縣城
南三十六里山甚孤峻石壁四絶亦謂之五硠礫兩邊
皆石壇中夾有溝纔五六尺許水甚懸迅捫蘿挽藤葛
時有至者山翠激流為郡峰之秀其水東南流入休寧
縣界林歷山在縣南十里吳大帝遣賀齊討黟山賊
賊屯林歷山四面壁立高數十丈路徑危狹不容刀楯
賊臨高下石不可得攻抱朴子云昔吳遣賀齊討山賊
賊中有善禁者官軍刀劍不可拔弓弩射矢皆還自向
賀云吾聞金有刃者可禁虫有毒者可禁其無刃之物
無毒之虫則不可禁乃作勁木白棓選有力精卒為先
登盡捉棓彼山賊禁者果不復行戢兵山舊有石鼓
山唐天寳中改為戢兵石縣城北邑圖云有石如鼔有
石人石驢俗傳石鼓鳴驢鳴人哭而縣官不利被鑿破
遂不復鳴三姑山一名吉陽山在縣東一十五里山
有三峰故名三姑山三年一為野人所燒百姓燒之即
雨降有吉陽水出焉又新安記云天將雨此山先有鼓
角之音人以為凖石墨井在縣南一十六里其嶺上
出石墨土人採之以書又有石墨井云是昔人採墨之
所今為懸水所淙其井轉深僕城里在縣西十八里
按顧野王輿地志黟帥陳僕屯歷山今山下有僕城里
俗說每社日僕則遣人掠村社酒肉人苦之遂於社之
眀日為社至今以為常式獨母砦在縣南一十五里
俗云昔有寡婦死於山野無人葬埋村人以薪覆之後
人行經其處者皆以一枝草投之至今不絶醮貴谷
輿地志云黟縣北緣嶺行得醮貴谷昔土人入山行七
日至一斜穴廓然周三十里地甚平沃中有千餘家云
是秦時離亂人入此避地又按邑圖有潛村昔有十餘
家不知何許人避難至此入石洞口悉為松蘿所翳每
求鹽米晨出暮潛處今見數十家同為一村
祁門縣西一百七十六里元十鄉本名閶門著於秦漢
之代縣有巨石夾流水兩相對似門故號閶門焉東北
又有湧流其山左右雲峯削成其中坦陸周迴數頃唐
永泰中土人方清作亂屯石埭城故取其城置邑因權
立閶門縣其城拒險作固以為守備至二年平方清因
其城邑定為縣分饒州浮梁縣及歙縣黟縣六鄉廣焉
遂以所近祁山為名因曰祁門縣祁山在縣東北一
里三面石壁有石室高五丈闊二十丈號青羅巖旁有
湧泉號乳泉味甘山西半壁有大石方圓丈餘墜於溪
中落處有龍骨存焉主簿山在縣西北昔有黟縣主
簿巡鄉到此愛其幽竒遂解印隱居其中終身不返
三新媍山在縣城東北昔有三石峯望如人形春雨初
晴朝陽輝映霞翠暖媚其狀有若彩服靚粧之餙因名
為三新婦山閶門灘在縣西南一十里夾灘兩岸有
大壇石連大江中流對涌相向號為閶門其閶門怪石
叢峙迅川奔注溪險石蹙跳波激射摧艫碎舳商旅經
此十敗七八范不婁廟在縣西八十里昔鄱陽縣尉
范不婁領百人砍胡堂木於吳山中長數百尺川谷深
阻無計能出懼而據此山作亂竟死於此
婺源縣西南二百九里元六鄉本晉休寧縣西南之迴
五鄉唐開元二十四年鄉人洪貞叛聚徒於此至二十
八年置縣以鎮之有婺水繞縣城三面故名又按東陽
云上應婺女舊與黟接境隋文帝廢黟歙并入海寧而
屬婺州縣又爲婺女之津盖與今婺州同義婺水源
從縣西北大廉山下出南流九十里至縣繞城過斜水
合南入流樂平鄉界石龍洞在縣西北十七里有石
龍山山東北面有石洞洞兩畔有石對聳為門如鐫鑿
所成吳村在縣西七十五里昔吳王為越所滅勾踐
流其三子而長子鴻處此死因葬焉遂名葬處為吳山
里尋改為婺女里善山在縣南五十里又有惡山隔
溪對聳高下迴環一里風俗好善山為善主惡山為惡
婦人因謂之妻壻山石門灘在縣西當溪兩岸有石
並入溪中各踊起如雙闕中間通流險阻如瞿塘灧澦
焉
太平寰宇記卷一百四
