欽定四庫全書
太平寰宇記卷一百五十四
宋樂史撰
隴右道五
河州
河州安樂郡今理枹罕縣亦雍州之域古西羌地禹貢
導河積石在金城西南之所經秦為隴西地漢武帝分
隴西置天水張掖二郡昭帝立金城郡今州即金城郡
之枹罕縣也元屬涼州郡至靈帝時隴西宋建據此自
稱河首平漢王聚衆枹罕護軍秩二千石居之狄道縣
張駿二十一年以州界遼遠分晉興六郡置河州即今
州是也西秦乞伏乾歸又據於此後魏亦為河州後周
置枹罕郡隋文帝廢郡復為河州至煬帝廢州又為郡
唐武德二年平李軌置河州領枹罕大夏二縣貞觀元
年廢大夏五年復置十年省米州置米川縣來屬十一
年廢烏州以其城置安鄉縣來屬天寶元年以為安鄉
郡乾元元年復為河州
元領縣三
枹罕大夏鳳林
州境
東西二百二十八里南北三百七里
四至八到
東南至東京二千四百七十里東至西京二
千三百二十里東南至長安一千四百六十
里東至蘭州三百里南至洮州三百一十七
里西北至鄯州龍支縣一百八十六里東北
至蘭州三百里
戶
唐天寶戶五千七百八十二
風俗
同洮州
姓氏(闕)
人物無
土產
與洮州同
枹罕縣八鄉本漢舊縣屬金城郡按周地記云枹罕即
故罕羌侯邑也枹音桴後魏至唐州皆治於此積石
山一名唐石山今名小積石山在縣西北七十里禹貢
曰浮於積石至于龍門西河西域傳河東注蒲昌海行
地下南出積石為中國河續漢書郡國志隴西河關縣
積石山西南河水出焉大河源西河舊事云葱嶺在
燉煌西八十里其山高大上悉生葱故曰葱嶺河潛𤼵
其嶺分為二水涼州異物志云葱嶺水分流東西西入
大海東為河源張騫使大宛而窮河源謂極於此而不
達崑崙也離水漢書地理志云金城白石縣離水出
西塞外東至枹罕入河渝城溪烏頭洲皆在邑界
大夏縣東南七十里元四鄉本漢舊縣屬隴西郡十六
國春秋云張駿十八年分武始晉興廣武置大夏郡及
縣取縣西大夏水為名金劒山在縣西二十里亦有
金劒故城一號金柳城即前涼曾為金劒縣於其中
大夏水一名白水出縣西南大谷中
鳳林縣西南八十里元九鄉本漢白石縣地屬金城郡
前涼張駿八年改白石為永固縣唐貞觀十年分河州
於此置烏州十一年廢烏州置安鄉縣屬河州天寶元
年改為鳳林縣鳳林關在黃河側石門山酈元水
經云灕水又東北逕石門口山高險對崖如門峽故得
名疑即皋蘭山門也漢武元狩三年驃騎將軍霍去病
出隴西至皋蘭今是山去河不遠應謂此
階州
階州武都郡舊理將利縣今理福津縣土地與成州同
亦白馬氐之地漢書西南夷傳曰漢誅且蘭卬君并殺
莋侯冉䮾皆震恐請臣置吏以廣漢西白馬武都郡後
漢因之魏黃初中徙武都於美陽在今京兆好畤界武
都故城是也其時以故地為武都西部都尉理蜀漢建
興七年諸葛亮遣陳戎攻武都陰平二郡始入蜀後屬
晉復為郡愍帝末劉曜寇入長安氐羌相率降伏其後
有氐豪茂搜勇健為羣氐所推王於武都之地自茂搜
之元孫盛立乃分諸氐羌為立轄二十部護軍各為鎮
戍不置郡縣至子難當為宋所滅其後楊氏苗裔復擁
衆據武都之仇池山至後魏又平之因築城於仙陵山
東至武都鎮後入西魏始改置武州後周又為武都郡
隋初廢郡大業初復為郡唐武德元年置武州領將利
建威覆津盤堤四縣貞觀元年省建威入將利天寶元
年改為武都郡乾元元年復為武州大歷二年亦同秦
州陷入吐蕃至大中三年收蕭關至五年七月復立武
州即今州是也景福元年改為階州後唐長興三年移
就故武州為理晉末契丹猾夏秦成階三州叛入蜀周
顯德三年階州歸順
元領縣三今二
將利福津
一縣廢
盤隄䧟蕃廢
州境
東西四百八十里南北三百二十里
四至八到
東北至東京二千四百八十里東北至西
京二千六百里北至長安一千二百里
東至成州三百里南至文州二百四十里
西至蕃州界二百里北至秦州五百六十里
東南至興州四百三十里西南至符州蕃
界三百五十里東北亦連接秦州成州界
三百里西北亦連接蕃界一百八十
里
戶
唐天寶戶二千九百二十三皇朝戶主一千六
百九十客四千六百二十
風俗
文王為西伯理化西羌文王薨後羌人感文王之化
婦人為孝髽角至今未泯
人物無
土產
舊貢蜜麝香今貢馬出花椒大黃
巴戟石鹽水銀碌&KR0552;狨皮
福津縣舊四鄉今三鄉本漢河池縣地魏為武階郡按
魏大統五年於今縣東北三十里故萬郡城置覆津縣
屬武階郡隋廢武階郡縣屬武都郡自唐景福元年再
置縣改為福字後唐長興三年移州於此白江水從
西蕃界東到州流入文州合嘉陵江
將利縣東二百一十里元六鄉本漢氏羌地漢置武都
郡後魏平仇池羌屬因改武都為石門縣周閔帝元年
改為將利舊為州理今為外邑沮水按郡國志云武
都沮水之西有角弩谷即蜀將姜維勦五部氐羌之所
天池大澤在郡西紫水隴右記云武都紫水有泥
其色赤紫而粘貢之封璽書故詔誥有紫泥之美廢
盤堤縣在州南一百三十五里亦漢河池縣地後魏廢
帝前二年於此置武陽郡領盤堤縣後恭帝元年於今
縣東南一百四十二里移盤隄縣於故城以置縣因山
名也自武州陷復廢盤隄山在縣西
洮州
洮州臨洮郡今理臨洮縣禹貢雍州之域謂西傾朱圉
鳥鼠(註)山在今州西南吐谷渾界之内秦漢及魏晉
皆諸羌所居又後為吐谷渾所侵據其地後周明帝元
年逐吐谷渾始得其地因置洮陽防武帝保定初立為
洮州其郡城本名洮陽城在洮水之北乃吐谷渾所築
南臨洮水極險今謂之洪和城是也隋初州如故至煬
帝廢州為郡唐武德二年置洮州貞觀五年移州治於
洪和城後復移還洮陽城今州治也永徽元年置都督
府開元十七年廢併入岷州臨潭縣置臨州二十七年
又改為洮州天寶元年改為臨洮郡管密恭縣黨項部
落也寄治州界乾元元年復為洮州後唐長興四年并
為保順軍節度
元領縣二
臨潭美相
州境
東西五百五十里南北二百二十里
四至八到
東至東京二千八百一十六里東至西京
二千三百九十六里東至長安一千五百
六十里東至岷州一百七十六里東
至疊州一百七十九里西至黃河六百
里西至野更無郡縣北至河州三百
一十七里東南至吐谷渾界西北至千
旭戍界一百八十里東北至河州三百一
十七里
戶
按十道錄云開元以前未計戶
長慶戶二千八百口一萬五千
風俗
同岷州
人物
董卓隴西臨洮人唐李晟隴右臨洮人也封西平
郡王德宗朝以隴右未復請附貫萬年縣
土產
同岷州
臨潭縣七鄉本渾谷之鎮謂之洪和城後周改為美相
縣屬洮州唐貞觀四年移洮州理於此五年置臨潭縣
屬於旭州八年廢旭州縣來屬其年復移還洮陽城今
州治也仍舊於洪和縣置美相縣隸洮州天寶中廢美
相併入崆峒山亦經郡界爾雅謂崆峒之人武洮
水源出西傾山亦曰嵹臺山在縣西南二百三十六里
即吐谷渾界漢書地理志云洮水出西羌中北至枹罕
東入河又沙州記云洮水與墊江水俱出西嵹臺山山
南即墊江源山東則洮水源也栢木亦自吐谷渾界
流經邑内秦長城史記云東至碣石西至臨洮是也
鳴鶴城鎮念城三足城皆吐谷渾昔有此地時所築
今見郡地
美相縣東七十里一鄉本後周之洪和郡也周明帝武
成元年置洪和郡并當夷縣以郡屬岷州武帝時郡省
以縣屬同和郡
太平寰宇記卷一百五十四
