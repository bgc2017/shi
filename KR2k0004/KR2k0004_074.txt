欽定四庫全書
太平寰宇記卷七十四
宋樂史撰
劒南西道三
眉州
眉州通義郡今理通義縣禹貢為梁州之域古夜郎地
漢武帝開西南邊立為犍為郡其地接焉今嘉州是也
後又為武陽縣之南境地立後漢三國及晉宋齊因之
梁普通中於此置齊通郡及青州義取青城山為稱後
魏廢帝二年平蜀改青州為眉州因峩眉山為名隋初
仍之大業初州廢因其地入眉山郡之通義縣唐武德
二年割嘉州之通義丹稜洪雅青城南安置眉州五年
省南安貞觀二年置隆山縣天寳元年改為通義乾元
元年復為眉州
元領縣五
通義彭山洪雅青城丹稜
州境
東西二百二十四里東北一百七十八里
四至八到
東至東京三千四百二十里東北至西京三千七
十里東北至長安二千二百一十里東至陵州
七十里西至卭州二百里南至嘉州一百四十
里北至成都府二百里東南至陵州一百里
西南至雅州三百八十里西南至卭州一百六十
里東北至陵州籍縣一百一十二里
戸
唐開元戶四萬三千五百皇朝戶主三萬一千六
百六十五客三萬一千二百五十八
風俗
與成都府仝
人物
朱遵字孝仲犍為武陽人率兵拒公孫述絆馬戰死
贈復漢將軍張綱武陽人順帝時人其一也
楊義字文然武陽人李密字令伯武陽人
土産
麩金秫黍茶
按茶經云眉州洪雅昌闔州稜其茶如蒙頂製餅
茶法其散者業大而黃味頗甘苦亦片甲蟬翼之
次也
通義縣元二十鄉本漢犍為縣地又為漢武陽縣地後
魏恭帝二年置通義縣在眉州北二十里属齊通郡周
明帝二年廢齊通郡為安樂縣仍舊属其後又改為齊
通縣隋開皇四年改齊通為廣通仁夀元年隸嘉州二
年於縣再立眉州蟇頤山在州東七里形如蝦蟆頤
白虎山在縣東北二十四里其山壁立西臨導江
水華陽國志云秦昭王時白虎為害募人殺之廖仲藥
秦精等射中之山因此為名下有白虎潭多稜川在
縣西南七十里南接青神縣界導江水在縣東四里
難江水在縣西南五十二里源在丹稜縣本名擁江
水入當縣號難江以其水峻急難渡為名
彭山縣北六十里元十九鄉本漢武陽縣地属犍為郡
揚雄蜀記秦惠王遣張儀司馬錯伐蜀蜀王開明拒戰
不利退走武陽獲之即此處也晉永和中置西江陽郡
後魏增置靈石郡後周為隆山郡以境内有鼎鼻山地
形隆起故以為名隋大業三年改為隆山縣以陵州為
隆山郡縣属焉唐貞觀二十年改為彭山属眉州彭
女山在縣東北十里華陽國志云彭祖冡及祠在此後
漢岑彭死於此又名彭亡山亦名平模山鼎鼻山一
名魚山上有城亦名鼎鼻其城消滅李膺記云周德既
衰九鼎淪没此山下江中或見其鼻因以為名宋將
朱齡石伐蜀寨於此北平山在縣西北三十四里李
膺益州記云張道齡得仙於此齡有二十四化此山是
其一也崌崍山在縣東北十二里導江從山南合流
下大江一名汶江又名導江江圖云江水經鼎魚李膺
云下山有灘昔周衰九鼎淪没其一在此冬夏恒深九
尺每雲開風息静淡則曉然見常璩云寳鼎見在江上
㡣洲括地志云鼎山北有龍洲東接導江魚鳬津在
縣東北二里一名彭女津在彭亡山南居導江皂江等
水會之處按南北八郡志云犍為有魚鳬津數百步
黃龍廟在縣東二十八里在長江村導江東岸華陽國
志云建安二十四年黃龍見武陽赤水仍立廟石碑今
在繫龍橋周地圖記云彭山縣北四里有治水西有
繫龍橋仙人瞿君乘龍從峨眉山來往以龍繫橋故
武陽城在縣東北十五里相傳云秦惠王時張儀所築
馮翊王廟在縣五里古老傳云馮翊王郭子明墓按
漢書功臣非賜姓者不得封王恐此非寔又漢武帝元
封六年益州昆明反使將軍郭昌擊之未審是何人
張綱墓在崌崍山東一百五十步綱犍為武陽人也
樂城黎城按唐開元十道要略云漢何城為蜀郡太守
理於此時郡邑凋殘人物窮困乃以已禄米施惠百姓
此數城之民由是獲存臨别百姓以白米培填曰荷君
父之恩無以報後之州郡有職田始於此
洪雅縣西南一百二十里舊二十六鄉今十六鄉蕭齊
齊樂郡之南周武天和二年攘夷獠立洪雅鎮隋開皇
十三年改鎮為縣唐武德九年置犍州貞觀初州廢縣
属眉州縣在洪雅州由此為名夷獠誓碑在縣市中
車㟠山在縣西南二百里西入盧山郡下有車岡川
金釜山在縣界南二十三里下臨平羌岡古老相傳
昔有主簿於此煉金丹故曰金釡山亦名主簿山洪
雅川東去屈曲一百三十里接嘉州夾江界平羌水
源出盧山縣浮圖山經嚴道入當縣界亦曰青衣澭
甘水源從可募山谷涌出縣西北三十里流入丹稜界
合平羌水
丹稜縣南六十里元十二鄉本漢齊之齊梁郡後周改
為洪雅縣隋析為丹稜属嘉州武德二年來属龍鶴
山華陽國志云丹稜縣西北十五里有龍鶴山夷郎
川在縣東三十里與縣相連俗傳云夷郎平也言土地
平郎土人語訛故曰夷郎川胡柰山在縣北十里三
菁山在縣東北三十里其山不連外境思濛水在縣
西二十五里出蒲周山泉東流入通義縣廢齊樂故
城在縣東北二十里地啚云昔齊樂郡城周明帝罷以
為齊樂
青神縣南六十里舊五鄉今四鄉漢南安縣地属犍為
郡縣臨青衣岡西魏分置青神縣本治思蒙水口唐武
德八年移於今理属眉州郡國志云漢武帝使唐蒙破
西南夷即路始於此邑也北界山在縣北十八里東至
思蒙水北至通義縣界李膺記云南安武陽二縣於
此山分界多稜山在縣西南四十一里東至多稜川
蜀川縣在川中心輿地志云後漢安帝置易州廣漢
嘉州是為三蜀嘉州見在川中故名蜀川多稜川在
縣西三十四里其川今有獠居魚蛇水在縣東北十
二里從稜州貴平縣木梓山流入當縣合導江水有魚似
蛇故青神城在今青城縣南二十里青城郡所居也
周武帝保定二年更於其南五十步别築城移之
嘉州
嘉州犍為郡今理龍遊縣禹貢梁州之域夜郎國史記
云漢武使唐蒙伐西戎得夜郎遂立犍為郡歴漢晉宋
齊皆因之不改後魏道武帝於此立眉州取峩眉山為
名尋改青州以青衣水為名末年分青州平羌等縣為
嘉州以其郡土嘉大為稱後復避九州之額也後周於
此置平羌郡隋開皇初郡廢而州存大業初廢州復立
眉山郡唐武德元年復立嘉州因魏之名領㡣遊平羌
夾江峨眉玉津綏山通義洪雅丹稜青神南安十一縣
置眉州貞觀六年割資官屬榮州上元元年以戎州之
犍為來屬天寳元年改為犍為郡乾元元年復為嘉州
三月劔南節度使盧元裕請升為中都督府尋罷
元領縣七
龍遊夾江犍為平羌峩眉玉津羅目
州境
東西三百六十里南北二百六十里
四至八到
東北至東京三千九百五十里東北至西京三千
五百一十里東北至長安二千七百三十里東
至榮州二百十里西南戎州界山嶺險峻未詳里
數西至眉州洪雅縣界九十里北至眉州一百
三十里東南至戎州水陸三百五十里西南至
嶲州生蠻界五百九十里西北至眉州雅界一百
六十里
戸
唐開元戶三萬四千二百八十九皇朝戶主五千
六百九十一客二萬三千二百七
風俗
尚書武成曰庸蜀羌髳微盧彭濮之人孔安國注云
八國皆蠻夷戎狄也州民與夷獠錯居華人其風尚
侈其俗好文夷人椎髻跣足短衣袵酷信鬼神以竹
木為樓居不知禮義法律不能拘
人物無
土産
古貢水波綾烏頭綾苓根紅花今貢
麩金紫葛巴豆藥有金毛狗脊丁公藤
龍遊縣元十二鄉本漢青衣道在大江之西即青衣
水合江之所接青衣水濯衣即青故曰青衣道漢制
縣領夷曰道漢為南安縣地周武帝保定元年於此
立平羌縣仍置平羌郡隋開皇三年罷郡為嘉州四
年改為峩眉縣九年改為青衣縣取漢青衣縣為名
十三年改為龍遊隋伐陳有龍見江水引軍而改名
大江一名汶江俗名通江自平羌縣界流入水經
云江東南過犍為武陽縣南青衣水從西南注之又
云東至南安為璧玉津沫水自陽山縣流入漢書
溝洫志蜀守李冰鑿離&KR1374;避沫水之害晉灼云&KR1374;
古塠字石二闕郡國志云龍遊縣有二石闕即
漢武帝使唐蒙下夜郎而置焉石堂溪水在縣
東一里源出溪泉流入明月湖亭退入流花橋合導江
夾江縣西北七十五里舊十二鄉今五鄉本漢南安縣
地即封宣虎侯之地隋開皇十二年分龍遊平羌二縣
置於涇上臨江水故號夾江屬嘉州唐武德元年移就
今理在涇水之東平羌水西南對峩眉北連象耳平
羌化山在縣西十里圖經云天下二十四化此其一也
道士常正一得道此山丹竈履跡猶存洪雅江在縣
東六十步
犍為縣東南一百二十里舊九鄉今四鄉本漢犍為郡
因山為名周寳定三年於沉犀下置沉犀州益州地
理志云昔有犀牛渡江到此山而沉故以為名隋開
皇三年廢沉犀州於大鹿山下置犍為縣舊在武陽
故城後属戎州唐上元元年隸嘉州天福元年獠叛
移於江西岸縣南臨大江懲非津在縣南二十里
渡導江水沉犀山在縣山南五里昔有犀渡到此沉
一名沉犀灘導江水在縣東二十步自玉津縣界
來經本縣一百三十里入戎州義賓縣界石人蜀記
云昔諸葛亮南征蠻中十里刻一石人今黎嶲之路尚
有存者
平羌縣北三十里舊四鄉今五鄉本漢平羌戍在營
州應零縣理深谷戍是也周保定元年置平羌縣因
平羌山為名属平羌郡隋開皇三年罷以縣属嘉州
仁夀元年獠叛大業七年移就夾江寳歷二年又
於(闕)開峽驛去舊縣十五里青衣津南去縣四
十里渡導江水青衣神益州記云神號雷搥廟班
固以為離堆下有石室名玉女房蓋此神也青衣
山在縣南四十里導江洙水平羌水岷江水會於
山下導江水在縣西二十步四望水在縣東南
六十里源出陵州仁夀縣界來經縣界合大江
熊耳水一名熊耳峽古老云武侯鑿山開道即是熊
耳峽東即古道
峩眉縣西九十里舊六鄉今五鄉本南安縣即青衣道
地也任豫益州記峨眉山在南安界今縣在南安之西
峩眉之東隋開皇九年立峩眉山以山為名唐乾元三
年獠叛移就峩眉觀東合縣理是也峩眉山按益州
記云峩眉山在南安縣界兩山相對狀似蛾眉張華博
物志以為牙門山東峯石穴深數里出鍾乳常有人持
火入穴有蝙蝠大如箕來撲火穴中有水流冬夏不歇
此山之外又有小峩眉山龍池李膺記峨眉山下有
池袤十里號龍池
玉津縣東南三十里元八鄉本漢南安縣地隋大業於
此置玉津縣以江有璧玉津故以為名注水經云東為
璧玉津常璩華陽國志云蜀有七津左思蜀都賦云東
越玉津在縣東北三十里隔後江導江水在縣西五
里石羊津在縣東十里渡導江水石犀潭在縣東南
三十里鐡地山下北壁有洞穴有大石狀如犀牛
羅目縣西南九十五里元八鄉唐麟德二年置沐州及
羅目縣取夷中羅目山為名上元三年俱廢儀鳳三年
又置縣属嘉州羅目去州西南二百七十里偽蜀明德
三年獠亂移於今所皇朝乾德四年廢屬峩眉縣隴寧山
在縣東南七里神仙傳云宿山圖者隴西人也採藥此
山服之羽化小峩眉山在縣南十里峩眉山之亞者
小銅梁在縣西五里羅蒙山在舊縣北三里俗
語呼訛為羅目山秦水在縣西一百二十里昔秦惠
王伐蜀移秦人萬家以實蜀中秦人思秦之涇水乃呼
此水為涇水唐天寳六年改為秦水夷惜水在縣東
北五十里源出嶲州界中有嘉魚長三尺每年二月隨
水而下八月逆水而上入穴蜀都賦云嘉魚出於丙
穴蓋此也大渡河一名沫水在縣南一百八十步源
出嶲州界來經縣東入龍遊縣界水出□金嘉樹在
縣東南三十里陽山江灘兩樹對植圍各三尺一榦上
引横枝亘二丈圍徑相援連理隂庇百尺其木名黃葛
號嘉樹廢綏山縣在州西四十里漢為武陽縣地有
廢城在今縣東隋招慰生獠於此置綏山縣因山為名
綏山列仙傳葛由周威王時好刻木為牛賣之一日
騎木牛見人蜀中王侯追之上綏山綏山在峩眉山西
南其高無極隨之者不復還皆得仙道諺云得綏山一
桃雖不得仙亦足以豪沫水華陽國志青衣沫水出
濛山下㐲行地中會江於南安水脉漂疾李冰為蜀守
乃發卒鑿平涸崖時水神贔怒冰乃操刀入水中與神
鬪即此水也水中出麩金
太平寰宇記卷七十四
