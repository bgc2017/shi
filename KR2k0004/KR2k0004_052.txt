欽定四庫全書
太平寰宇記卷五十二
宋樂史撰
河北道一
孟州
孟州河陽郡今理河陽縣禹貢為冀豫二州之域即武
王伐紂師會孟津在周為畿内蘇忿生之邑後為晉邑
故左傳云文公大敗楚師襄王自往勞之故曰天王狩
於河陽是也後屬魏魏哀王改為河雍至漢又為河陽
縣魏晉同之屬河南郡後入後漢劉聦後秦姚弘亦如
之后魏莊帝時梁陳廢之来代尅洛陽渡河守北中府
城即今河陽城也按城本太和中築之至北齊得其地
天保七年省邑其賦輿入温軹二縣以城即為軍戍故
北齊書云神武使潘樂鎮北城又使高永樂守南城以
備西魏其中潬城即東魏所築仍置河陽關以是之後
將帥有河陽三城使隋開皇十六年又置河陽縣以屬
懷州唐武德初改為大基縣四年平王充隸盟州八年省
之咸亨五年復置大基縣於今理後以諱復為河陽縣
開元初先以温河陽氾水濟源河清五縣為東畿邑屬
河南府其稅權隸三城使至德中李光弼禦史思明之
寇也光弼移留守河南尹令留司官坊市居人悉出避
寇空其都城乃出麾下士馬數萬東守河陽三城賊初
謂光弼自洛而西及聞保河陽出其意外久之不敢犯
宫闕光弼訓練招集威聲大振賊雖入城憚光弼威兵
南不出百里西不越畿内陜州得修戎備關内無虞皆
光弼保河陽之力會昌三年中書門下奏河陽五縣自
艱難以来割屬河陽三城使其賦租色役盡歸河陽河
南尹但禮管名額而已使歸一統便為定制既是雄鎮
足壮三城其河南望升為孟州尋有勅割河陽隸孟州
河清還河南府時河陽縣節度使以懷州為理所會昌
四年又割澤州隸河陽節度使仍移理所於孟州皇朝
為河陽軍節度使
元領縣五
河陽温氾水河隂澤源
州境
東西一百九十四里南北五十里
四至八到
東南至東京三百五十里西南至西京七十里
西南至長安九百一十里東至滑州四百四十里
西至絳州五百六十里南至汝州二百五十里
北至懷州七十里東至鄭州二百里東北至衡
州三百二十里西北至澤州二百里
戶
舊戶載河南府皇朝戶主一萬四千二百三十五客
七千五百五十七
風俗
河南覃懷之地於周為畿内今所管縣本屬河内故
風俗與周地略同漢書云子男之國虢為大虢國即
今汜水縣也恃勢與險崇侈貪冒
人物無
土産
古貢黃魚鮓今貢梁米石榴
河陽縣依舊三鄊本周蘇忿生之邑城西臨黃河即古
盟津之地秦為河雍縣漢為河陽縣以在河之北為名
屬河内郡今縣西北三十五里有古城即漢理冀州圖
云河陽在河内郡南六十四里有宫有闕魏晉如之潘
岳曾為令高齊省入温軹二縣隋開皇十六年分温軹
二縣重置屬懷州唐武德四年平王世充後割屬河南
府今屬孟州嶺山在縣西北三十里岡嶺横亘故以
為名孟津夏禹將興神龜負圖出洛并武王觀兵皆
此津也蘇忿生十二邑有盟津今平隂縣北津是也或
謂之富平津或謂之小平津或謂之陶渚即其名也今
在縣南即魏尚書僕射杜畿試船沈沒之所尋立為河
陽關是也南浮橋在縣南一里即太始十年杜征南造
晉武勞預曰非卿不能造此橋預對曰非陛下聖明臣
不能施其功即此橋也北中府城即郡城也洛陽記
云太和二十年造北中府又有南城與縣接乃東魏元
象二年所築高齊於其中置行臺周武帝平齊又改為
河陽鎮隋煬帝又改置河陽宫後入唐宫廢古城在
縣三十里即天王所狩之地坂城在縣西北三十五
里左傳隠十年王以易鄭餘邑即此地踐土城冀州
圖云在縣東七里洛陽西北四十二里盟於踐土向
城即春秋十二邑之一在今縣西北三十五里古向國
春秋謂向姜不安莒而歸閻坎左傳周甘人與晉閻
嘉爭閻坎以為閻田今解縣是也遮馬堤在今縣西
南十三里即後魏爾朱榮率武士千七百人從駕處温
縣東北五十里舊七鄊今五鄊本周畿内司寇蘇公
之邑春秋僖十年狄滅温温子奔衛周襄王勞晉文公
而賜之漢以為縣屬河内郡隋屬懷州大業十三年自
故温城移於今所唐武德四年隋温縣令周仲隠以縣
歸乃以縣置平州以仲隠刺之因改邑城為李其年廢
州復為温縣以屬孟州後以建都河洛因以隸焉自天
寶之後租賦輸河陽會昌中於河陽置孟州以縣隸焉
馬場原俗謂原為坎蓋後魏遷都洛於此原牧馬故
有原場之名泲水在故城西東南流注於河按述征
記云泲水經河内温縣注於河又九州記云濟水一名
㶏水出濟源山李城今縣城是也本李侯國史記秦
圍邯鄲傳舍吏李同說平原君得敢死之士三千人赴秦軍
秦軍為却三十里亦會楚魏救至秦兵遂罷李同戰死封
其父為李侯佺廣曰河南平皋城有李城虢公臺俗
名賀酒臺皇覽云河内温城南有虢公臺相傳云晉宣
帝故邑集温父老登此臺宴飲父老捧觴慶賀因謂之
賀酒臺古温城在縣西南三十里周司寇蘇忿生邑
漢為縣東魏靜帝天平中移縣於古城東北七十里大
業十三年又移縣於今理
汜水縣東北九十里舊三鄊今四鄊古東虢國春秋之
制邑漢為成皋縣屬河陽郡左氏傳制巗邑也虢為鄭
所滅穆天子傳云天子獵於鄭國有虎在葭中七萃之
士擒之以獻命畜之東虢號曰虎牢今邑界有虎牢城
存焉戰國屬韓秦屬三川楚漢相拒於滎陽城皋即此
地後為縣北臨黃河後漢為成皋關洛置司州后魏明
帝置北豫州太和十九年罷州置中郎將府靜帝時天
平元年罷府又置北豫州并成皋郡同理於此高齊天
保七年省北豫州周宣帝宣政元年置滎州開元元年改
為鄭州三年置成皋郡十六年分鄭州置管十八年改
為汜水縣唐武昌四年分置成臯縣貞觀六年省入氾
縣以屬鄭州顯慶二年改屬河南府神龍元年改為汜
水縣垂拱四年改廣武縣會昌中屬孟州黃河自鞏
縣界流入汜水出縣東四十二里三山山有峯故以
為號鵲山在縣北竇建德陣敗於此方山在縣東
南四十二里山海經云浮戲之山汜水出焉注水經云
浮戲山俗謂之方山經武牢城東漢破曹咎於此旋
坂在縣西南十里東京賦云東門于旋又東征賦云望
河洛之交流看成皋之旋門汜水有二焉並在鄭地
春秋天王出居於汜是南汜在許州襄城縣界非此也
今在成皋城東按京邦要記云坂渚牛口俱在汜水縣
東北郡國縣道記云汜水出縣南方山經縣東始合於
河厄井在縣東北七十里風俗通謂漢高祖與項羽
戰敗於京索遁入蒲井鳩止鳴其上追者以為無人遂
得脫因名厄井又九州要記云丁公抱石欲填之是此
井郡國志云堯井在縣東十五里即厄井也未明孰是
坂城城東北三十里有津亦謂坂渚虎牢城即共
叔段之邑也成皋故關在縣東南二里南門名成皋
北門名王門洛陽記云洛陽在四關之内左成皋關隋
大業九年移成皋關於虎牢城西邊黃河當汜水之上
按故關在縣東今在縣西□門關在縣西南十里即
八關之一也牛口在縣北坂渚迤邐相切唐初竇建
德率衆十萬自坂渚列陣南屬鵲山以臨汜水太宗帥
輕騎擊之大潰建德竄於牛口渚將軍白士讓生獲之
先是童謠云豆入牛口勢不得久果敗此等慈寺在
縣東七里唐師既破建德有詔於戰所起寺立功碑焉
河侯神在縣東北四十里隋開皇七年通渠之日於
大河分流之處立此祠今商賈禱祝不絶焉
河隂縣東北一百四十里舊三鄊今二鄊其地即汜水
滎澤武陟三縣之地也開元二十三年侍中裴耀卿奏
以地當汴河口便於漕運宜析上三縣之置縣以頓之
因在河之南故於輸場東渠口北二百五十步立河隂
焉即今理所三皇山亦曰敖鄗山山上有三城即是
楚漢相持於此汴渠在縣南三百五十步首受黃河
一名通濟渠一名莨菪渠漢書謂滎陽漕渠如淳曰今
礫溪口是也水經云河水又連過滎陽北莨菪渠出焉
酈元注云大禹塞滎澤開渠以通淮泗又後漢書初平
帝時河汴決壊未及得修汴渠東侵日月彌廣水門故
處皆在河中永平十二年議修汴渠乃引樂浪人王景
問治水形便景陳其利害應對敏給帝喜之乃賜景山
海經河渠書禹貢圖及錢帛秘物遂發卒數十萬遣景
與將作謁者王昊修築築堤起自榮陽東至千乘海口
十餘里景乃商度地勢鑿山截澗防遏衝要疎決壅積
十里立一水門令更相洄注無復遺漏之患明年渠成
帝親廵行詔濱河郡國置河堤員吏如西京舊制順帝
陽嘉中又自汴口以東河緣積石為堰通淮亦名金堤
靈帝建寧中又增修石門以遏渠口又坤元錄云自宋
武北征後復加堙塞隋大業元年更令開導名為通濟
渠西通河洛南達江淮煬帝遊江淮於此泛龍舟至江
都其交廣荆揚益越等州運漕即此渠也梁王堰在
縣西二十里又名梁公堰本漢平帝時汴河決壊至明
帝永平中乃令王景理梁堤其後通塞各計朝代隋開
皇七年使梁睿增修古堰遏河入汴故謂之梁公堰
濟源縣西北四十里依舊四鄊即周内地亦蘇忿生之
邑古今城尚存在縣西北二里左傳云襄王賜晉文公
濟西之田後屬魏漢為軹縣之地隋開皇十六年分軹
地立濟源縣屬鄭州以濟水發源於此為名隋末省軹
入濟源唐武德二年王世充將丁伯得以邑歸順遂於
此置西濟州以濟源溴縣蒸川召原四邑以隸焉仍以
伯得為刺史四年省縣入懷州顯慶二年建都河洛以
隸之會昌中復隸孟州太行山相傳謂皇母山也或
名女媧山其上有祠祈福而歲禱焉其山起於邑界
陵山爾雅曰大阜為陵俗以孤絶似陵因謂之陵山
孔山在縣東北四十里注水經云山上石穴洞開穴内
石上有車轍牛跡自然成著非人功為就沁水在縣
西北八里兼有故沁水城是也濟水在縣西北三里
平地而出有二源其東源周廻七百步深不測西源周
六百八十五步深一丈皆繚之以周墻源出王屋山山
海經云王屋之山㶌水出焉郭璞注云㶌沇水之流尚
書禹貢云導沇水東流為濟入於河溢為滎孔安國注
云濟水入河並流數十里而南截河又並流數里溢為
滎澤按禹貢導沇水東流為濟入於河溢為滎東出於
陶丘北又東至於菏又東北會於汶又北東入於海顔
師古云導沇水而為濟截河又為滎澤陶丘在今曹州
定陶西南過菏澤又與汶水會北折而東入海也按沇
水出今王屋縣山東流至濟源縣而名濟水滎澤在今
鄭州滎澤縣定陶今曹州濟隂縣是也菏澤在今兖州
魚臺縣汶水在今兖州莱蕪縣然濟水因王莽末旱渠
涸但入河而已不復截河南過今東平濟南淄川北海
界中有水流入於海謂之清河實菏澤汶水合流亦曰
濟河蓋因舊名非本濟水也而水經是和帝以後所撰
乃言濟水南過滎澤至於乘氏等縣一依禹貢舊導斯
不詳之甚也酈元又從而注之其所纂序尤為紕繆矣
又九州記云濟源縣有漫流水玉漿澗木溝皆會於濟
皮城在城東三十八里即春秋時陽樊邑忿生邑
有故城在今縣西北二里軹縣故城史記云秦昭王
伐魏收軹漢為縣故城在今縣東南十三里即漢文帝
封舅薄昭為軹侯是此高齊拒周使斛律光築關於此
以屯戍卒按郡國縣道記云後魏自此城移縣於今縣
東南三十八里皮城置大業二年省之濟源故城在
古縣西北九里即史記謂晉文公伐原陵山在城之
西北是也靈井東魏以鎮西將軍平覽為懷州乃於
軹關築城以防西魏新城少水有一土井隨級即渴覽
乃具衣冠俯井而祝俄而井泉湧出合城不闕此井今
在故城中沁臺在縣東北三十里與古城相去五里
故軹關在今縣西十一里
太平寰宇記卷五十二
