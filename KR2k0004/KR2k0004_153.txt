欽定四庫全書
太平寰宇記卷一百五十三
宋樂史撰
隴右道四
沙州
沙州燉煌郡今理燉煌縣禹貢雍州之域亦西羌所居
古流沙之地黑水所經書謂舜竄三苗於三危三危既
宅即此地其後子孫為羌戎代有其地左氏傳謂允氏
之戎是也昔晉范宣子數戎子駒支曰昔秦人迫逐乃
祖吾離於瓜州蒙荆棘以來歸我先君惠公有不腆之
田與汝剖分而食之即此地也按十三州志云瓜州戎
為月支所逐并六國築長城西不過臨洮則秦未有此
地漢武帝後元六年分酒泉之地置燉煌郡徙邊人以
實之邵云燉大也煌盛也故以名之後魏天興三年涼
昭王立於燉煌以子讓為之郡守分燉煌之涼興烏澤
晉昌之宜禾三縣置涼興郡焉昭王五年自燉煌遷於酒
泉後為北涼所并其地屬沮渠蒙遜後魏平北涼燉煌
仍舊不改隋廢郡置瓜州煬帝初廢州後為燉煌郡唐
武德三年置瓜州五年改為西沙州貞觀七年去西字
只為沙州天寶元年改燉煌郡乾元元年復為沙州自
天寶末陷西戎至大中五年七月刺史張義潮遣兄義
譚將本道圖經戶籍來獻州歸順其年十一月制除義
潮檢校吏部尚書兼金吾大將軍充歸義軍節度使河
沙甘肅伊西等十一州管内觀察處置等使仍許於京
中置邸舍地當乾位中外所交實都會之府也周顯德
二年甘州可汗沙州節度觀察使留後曹元忠各遣使
進方物仍升瓜州團練使仍舊隸沙州以歸義軍節度
觀察留後曹元忠為節度使以知瓜州軍事曹元恭為
瓜州團練使仍各鑄印以賜之皆旌來王之意也
元領縣二
燉煌壽昌
州境
東西南北
四至八到
東南至東京五千二十九里東南至西
京四千六百九里東南至長安三千八百
五十九里東至瓜州二百八十里南至
壽昌廢縣中界五十里以破石亭為界去鄯
善國一千五百里南至故南口烽三百五
十里烽以南即吐谷渾界北至故鹹泉
戍三百三十六里與伊州分界東南至瓜
州界三百五十里西南至郡廢壽昌縣界
二百九十里西北至阿蒼烽二百四十二
里與廢壽昌縣分界東北至伊州界三百
八十六里
戶
唐天寶戶一千二百六十
風俗
與甘肅州同人物尤繁富
姓氏(闕)
人物
索靖字幼安燉人累榮官族草書尤絶人號得張芝
肉為尚書郎
郭瑀字元瑜燉煌人少有超俗之志好談論
土產
黃&KR0552;碁子名馬麝香
燉煌縣十二鄉本漢舊縣屬燉煌郡後周保定三年改
燉煌為鳴沙以縣界鳴沙山為名隋帝初復為燉煌縣
三危山其山有三峯故曰三危俗亦名為昇雨山在
縣東南二十里書竄三苗于三危過梁州入南海山海
經云三危之山青鳥居之三青鳥主為西王母取食者
别自栖息於此山也又按段國沙州記云山中鳥鼠同
穴者鳥如家雀而小白鼠小黃而無尾凡同穴地皆肥
沃壤盡軟熟如人耕多生黃花紫草鳴沙山一名沙
角山亦名神沙山在縣南七里辛氏三秦記河西有沙
角山峰㠋危峻逾于石山其沙粒粗黃有如乾䊟又山
之陽有一泉云是沙井綿歴今古沙填不滿人欲登峯
必步下石穴即有鼓角之聲音震動人足又河西舊事
云沙州天氣晴明即鳴沙聞於城内又云人遊沙山結
侣少或未遊即生怖懼莫敢前其沙或隨人足自頓下
經宿却自還山上羊膊山多巖石少樹木甚似魯國
南鄒山山北三十里遠眺顧瞻百里但見山嶺巉巖無
尺木把草王母樗蒲山山有鹽池在縣西南懸泉
水一名神泉在縣東一百三十里出龍勒山服按涼州
異物志云漢貳師將軍李廣利伐大宛還士衆渴乏水
廣利乃引佩刀刺山飛泉湧出三軍賴此以獲濟今有
祠甚嚴郡侯歲謁渥洼水漢元鼎中南陽新野人暴
利長遭刑屯田於此水邊見羣野馬來飲中有奇者乃
作土人持勅靽立後馬因玩久之利長乃用人代土人
收得馬以獻帝異之云從水中出遂作天馬歌故漢書
謂大宛出名馬亦相近也雌黃洲其土出雌黃丹砂
極為妙因產物以為名焉
壽昌縣西南一百五十里三鄉本漢龍勒縣地地理志
云屬燉煌郡以縣東南有龍勒山以名縣後魏正光三
年改為壽昌縣取縣界壽昌澤為名三隴河西舊事
云流沙積在玉門關外有三斷石極大呼為三隴白
龍堆按皇甫謐郡國記云燉煌正西關外有白龍堆
北塞里河西舊事云漢武遣貳師將軍伐大宛得天馬
三感西風思歸遂頓裂羈絆驤首而馳晨𤼵京城食時
至燉煌北塞山下嘶鳴而去此處為侯馬亭今晉昌及
大武馬蹄谷石上有馬踐之跡猶存玉門故關在縣
西北一百一十八里昔匈奴冒頓質于月氐忘歸乃射
殺其父頭曼舉兵西擊走月氐後為霍去病所破因開
玉門關通西道七十餘國漢書地理志云龍勒縣有玉
門關都尉治西域傳云東則接漢扼以玉門陽關又後
漢班超上書願入玉門關是此處壽昌澤在邑界因
名之陽關在縣西六十里以居玉門關南故曰陽關
關之西三百餘里有蒲昌海一名鹽澤廣袤三百里即
葱嶺于闐兩河之所注
瓜州
瓜州晉昌郡今理晉昌縣禹貢雍州之域古西戎地戰
國時為烏孫月氐居焉漢初為匈奴右地武帝拓開邊
封立為燉煌郡後又為武威酒泉二郡之地歴漢至魏
亦然晉惠帝始分二郡北置晉昌郡領寘安等八縣至苻
堅時徙江漢流人萬餘戶於燉煌又徙中州不闢田疇
民七十餘戶於此至涼武昭王遂以南人置會稽郡以
中州人置廣夏郡至後周初併之復為晉昌郡至武帝
改晉昌為永興郡隋初罷郡立瓜州煬帝初廢之以其
地併入燉煌至唐武德五年復立瓜州(註)按其地出美
瓜故曰瓜州今猶有大瓜長者狐入其中食之不見首
尾仍置總管府管西沙肅三州八年罷都督府天寶
元年改為晉昌郡乾元元年復為瓜州
元領縣二
晉昌常樂
州境
東西三百九十三里南北六百八十四里
四至八到
東南至東京四千七百二十六里東南至
西京四千三百六十里東南至長安三千
三百八十四里南至新鄉縣鎮一百八十
里南至大雪山二百三十里西至沙州二
百八十里北至豹門守捉四百五十里
東南至肅州界三百四十里西南至沙州
一百六十里西至伊州界土番兒山四百
五十里東北至酒泉郡三百四十里西
北至伊州九十里
戶
唐天寶戶四百七十七至長慶一千二百
風俗
與涼州同
姓氏(闕)
人物
張煥字然明燉煌人
土產
野馬皮革鼓子
晉昌縣二鄉本漢冥安縣地理志屬燉煌郡冥水名也
晉置晉昌郡及冥安縣隋初改為常樂縣唐武德四年
又改為晉昌縣籍湍水一名冥水地理志云冥安縣
南籍湍水出南羌中西北入冥澤是也白水有崑崙
障在其陽宜禾故城漢宜禾都尉所居城在縣西北
界乃後魏明帝正光元年僑立會稽郡於此伊吾故
城今在縣北
常樂縣一百五十一里二鄉本漢廣至縣地屬燉煌郡
魏分廣至置宜禾縣十六國春秋云涼武昭王元年分
燉煌之涼興烏澤晉昌之宜禾三縣置涼興郡隋廢於
三危山東置常樂鎮唐武德五年改鎮為常樂縣也
漢廣至故城在今西北恒以大石棧之稍開即風暴便
至傷人
伊州
伊州伊吾郡今理伊吾縣本漢伊吾盧地漢書謂鐵勒
國也在燉煌之北大磧之外非九州之域傳曰伊吾盧
者蓋西羌舊號秦亦未有其地至漢宣帝時鄭吉為南
北道都護居烏壘城即此也至元帝置戊巳校尉雖不
立州郡其地蓋統屬焉永平十六年明帝將北征此地
置宜禾都尉以屯田建初二年復罷屯田匈奴遂遣兵
守此地至永元元年大將軍竇嬰大破匈奴三年班超
遂定西域及孝和晏駕西域又叛延光二年以班勇為
西域長史順帝建元六年以伊吾舊膏腴之地傍近西
域匈奴資之以為抄暴復令開設屯田如永元故事置
伊吾司馬後魏及周為鄯善人居之隋遣兵鎮焉遂於
舊城東築城立為伊吾郡隋末亡入西域不復置
郡縣唐貞觀四年改為伊吾郡乾元元年復為
伊州
元領縣三
伊吾納職柔遠
州境
東西一千一十五里南北四百九十里
四至八到
東南至東京五千五百七十里東南至西
京五千一百五十里東南至長安三千三
百里正北微東取梢竿館路至沙州七百
里西南至西州七百五十里北至伊吾
軍三百里即北戎界東南至沙州沙磧無
行路馬道至瓜州郡界不知遠近西南入沙
州沙磧無道路西北至時羅漫山一百四
十六里其山北有大川大磧入金歌羅禄住
處東北至時羅漫山三百四十里其山北有
大川入迴紇界馬行三十日無里數
戶
唐天寶戶三千四百六十七
風俗
與甘肅州同
姓氏(闕)
人物無
土產
胡桐淚隂牙角
伊吾縣四鄉後漢置伊吾屯至後魏改為縣隋末為戎
所據唐貞觀四年歸欵立州於此復置縣烏壘城東
去陽關二千七百三十里伊吾盧南去玉門關八百里
即匈奴地名交河城漢武帝時築天山一名白山
今名析羅漫山在縣北一百二十里西河舊事云天山
最高冬夏長雪故曰白山山中有好木鐵匈奴謂之天
山過之皆下馬在蒲𩔖海東一百里即漢貳師擊右賢
王處山海經曰天山多金玉青雄黃英水出焉而西南
流注於海有神鳥狀如黃囊赤如丹火六足四翼渾沌
無面目是識歌舞實惟奇觀
納職縣西南一百二十里元三鄉唐貞觀四年置縣城
即舊鄯胡所築因置納職縣俱密山在縣西南伊
吾故城後漢書云破匈奴呼衍王取其地置屯田為宜
禾都尉理所在今納職界伊吾故城也
柔遠縣東西二百四十里元十鄉唐貞觀四年置因縣
東有隋柔遠故鎮以名縣焉柳谷水南流入莫賀延
磧沙磧自縣之西皆沙磧磧内時聞語笑歌哭之聲
審之即不見人物蓋鬼𩔖也
太平寰宇記卷一百五十三
