欽定四庫全書
太平寰宇記卷四十三
宋樂史撰
河東道四
晉州
晉州平陽縣今理臨汾縣禹貢冀州之域星分參宿堯
舜所都平陽即此地書謂既修太原至於岳陽亦此地
也春秋属晉戰國属韓後属趙地里志云魏地盡河東
趙分晉西有上黨上黨乃韓之别郡遠韓近趙後卒降
歸趙秦并天下爲河東郡地二漢因之魏正始八年分
河東之北十縣置平陽郡以在平河之陽以為名晉因
之劉元海僣位稱漢亦都於此故十六國春秋前錄云河
瑞元年太史令鮮于修之言於元海曰蒲子﨑嶇非可
久安平陽唐堯所都於是居平陽後魏真君四年于此
置東雍州孝昌中改為唐州建義元年又改爲晉州置
總管府仍與郡同移故平陽城東北三十里白馬城爲
理歴東魏北齊後周皆為重鎮隋初改平陽為平河郡
三年廢郡又為州煬帝初州廢又立為臨汾郡仍移于
白馬城南一里義寧二年又改為平陽郡領臨汾襄陽
岳陽冀氏楊五縣其年改楊縣為洪洞唐武德元年改
為晉州二年分襄陵置浮山縣分洪洞置西河縣三年
置總管府管晉絳泌呂四州四年移治白馬城改浮山
為神山縣貞觀六年廢都督十二年移治所於平陽古
城十七年省西河縣以廢呂州之霍邑趙城汾西三縣
來屬天寶元年改為平陽郡乾元元年復為晉州元和
十四年割襄陵属絳州太和元年改属河中府梁開平
四年升為定昌府節度後唐同光元年為建雄軍皇朝
因之
元領縣九今十
臨汾洪洞㐮陵神山霍邑趙城汾西
冀氏岳陽和州
州境
東西三百二十里南北三百五十里
四至八到
東南至東京九百里東南至西京六百二十四里
西南至長安七百三十里東至潞州三百九十里
南至絳州一百四十里西至慈州二百一十五里
北至汾州三百六十里東南至澤州四百六十里
西南至慈州二百一十里西北至隰州二百五十
里東北至沁州二百九十里
戶
唐開元戶六萬八百五十三皇朝戶主二萬八百
八十九客四千七百六十六
風俗
詩含神霧云唐地磽确其人儉而蓄積外急而内仁
地理志云晉之人君子深思小人儉陋别傳云剛強
多豪傑矜功名薄恩少禮與河中太原同
姓氏
平陽郡六姓柴解賈馬路鄧晉陽
郡二姓習景
人物
衞青字仲卿平陽人也漢武帝時為大將軍霍去
病平陽人武帝時為驃騎將軍尹翁歸平陽人為
扶風令語不及私賈逵字梁道襄陵人為弘農太
守魏太祖曰使天下二千石悉如賈逵吾何憂矣
唐員半千晉州臨汾人
土産
爉燭貢蜜蠟葡萄紅豆紫草紫參賦
麻布
臨汾縣舊一十三鄉今十鄉本漢平陽縣属河東郡在
平水之陽故曰平陽即今州城是也魏置平陽郡平陽
縣属焉自魏至宇文周属郡不改開皇元年改平陽為
平河縣三年罷郡縣属晉州其年又改平河縣為臨汾
縣大業三年罷州置臨汾郡縣仍属焉唐義旗初属平
陽郡武德元年罷郡置晉州縣仍属焉劉元海城晉
永嘉之亂元海僣稱漢於此置都築平陽城晝夜興作
不然則崩募能城者賞之先有韓媪者於野田見巨卵
傍有嬰兒收養之字曰橛兒時已四歲聞元海築城不
就乃白媪曰我能成之母其應募媪從之橛兒乃變為
蛇令媪持灰隨後遺誌焉謂媪曰馮灰築城可立矣竟
如所言元海問其故橛兒遽化為蛇投入山穴露尾數
寸使者斬之仍掘其穴忽有泉出激流奔注與晉水合
流東入於汾至今近泉出蛇悉皆以為靈異因立神祠
焉天井在縣北五十里汾水東前趙錄曰劉元海元
熙三年晉將軍曹抽襲趙平虜卜休于天井逆戰滅之
即此也襄陵故城漢襄陵縣城在縣東南三十五里
本晉大夫卻城是也平山一名壺口也尚書謂壺口
治梁及岐即此地今名姑射山在縣西八里平水出焉
足美石山海經憲山之南三百里有姑射山冀州圖云
西入文城郡以山為界莊子藐姑射之山有神人居焉
肌膚若冰雪綽約若處子不食五榖吸風飲露乘雲氣
御飛龍而遊乎四海之外堯見之窅然喪其天下即此
地也石孔山有九孔相通深不能窮潏水今名三
交水東自襄陵縣界流入汾河水經云汾水出平陽
壺口山東經狐谷亭冀州圖云汾東水北從西河界入
歷郡西南入絳郡前趙錄云晉永嘉三年劉元海徙平
陽於汾水得白玉印方四寸高一寸二分龍鈕其文曰
新寶之印即王莾所造又南與平河水合流沁水冀
州圖云沁水東北從上黨至郡東南入長平界平水
圖云平陽故縣西南十五里有平水即晉水也其傍有
故城宮闕基地皆劉聰遺跡澇水源出鳥嶺山俗名
長壽水臭水池郡國志云縣西南三十里有大池其
水六畜不敢飲一名翻鑊即煑眉間赤點處鑊翻因成
池池水上猶有脂潤禮城堯妻舜二女之地高梁
城河北圖云在縣東北三十七里左傳僖公二十四年
殺懷公于此又郡國志云即高梁之墟犨氏亭晉大
夫郤犨食采之地今有亭狐谷亭郡國志云即狄侵
取狐厨今為亭霍將祠在州西南天寶七年勅置
堯廟在縣南十里堯碑云舊在汾水西晉元康中移于
汾水東顯慶三年移就今廟姑射神祠在縣北三十
里姑射山東唐武德元年勅置龍子祠在姑射山東
平水之源其地茂林翁鬱俯枕清流實晉州之勝境也
劉和墓在縣南三十五里元海太子也欲誅劉聦為
聦所殺劉聰墓在縣西南十一里元海第四子
洪洞縣東北六十里舊十六鄉今四鄉本漢楊縣即春
秋陽侯國也左傳曰虞虢焦滑霍楊韓魏皆姬姓也杜
注云八國晉所滅楊縣属平陽晉地道記曰楊故陽侯
國晉滅之以賜大夫羊舌肹漢以為縣属河東郡後漢
同魏置平陽郡楊縣属焉後魏改属永安郡開皇三年
罷郡改属晉州煬帝罷州置臨次郡縣仍属焉唐義旗
初改為洪洞縣取縣北故洪洞鎮為名霍山在縣東
北三十里霍水出焉注水經云發源成潭闊七十步不
測其深爾雅云霍山之多珠玉焉又聖人崖崖有七
穴相通水經云霍山北有雀鼠谷谷中道險左右悉結
成橋閣道累石就路俗謂魯班橋汾水在縣西六里
霍水在縣北三里水經云霍水源出趙城縣東三十八
里廣勝寺大郎神西流至洪洞縣故楊城春秋時陽
國漢楊縣城也在縣東南十八里洪洞故城在縣北
六里後魏鎮城也姚最序行記曰周建德五年從行討
齊師次洪洞百雉相臨四周重復控據要險城主張元
靜率所部肉袒軍門即此地也擒昌故城後魏擒昌
縣在縣東南二十四里後魏太武帝擒赫連昌置因名
焉師曠祠在縣東南二十五里郅都墓在縣東南
二十里河東大楊人為鴈門太守匈奴患之以漢法中都
景帝殺之劉元海墓在縣東八里稱趙僣都平陽
襄陵縣東南二十六里舊五鄉今六鄉本漢舊縣也属
東郡魏正始八年分河東汾北置平陽郡以襄陽属焉
後以此地擒赫連昌遂於白馬城置擒昌縣高齊天保
七年省周平齊自臨汾縣東北二十里白馬故城移擒
昌於今縣焉亦隸平陽隋初罷郡置晉州大業二年改
為襄陽縣以趙襄子晉襄公俱陵於是邑因以名縣三年
罷州為郡縣仍隸之三交水在縣北十五里襄陵
故城冀州圖云襄陵郡東南三十二里即故襄陵城也
大業初曰擒昌後移就古城即在趙城東南六十里
晉賈充墓在縣西南十里充子公閭為車騎將軍贈大
宰浮山在縣東南七里潏水一名巢山水源出縣
東南巢山在縣北十五里
神山縣西七十八里舊十三鄉今三鄉本漢陵縣也高
齊省襄陵縣入擒昌隋後置襄陵縣唐武德二年僕射裴
寂奏分襄陵縣以東之地置浮山縣隸晉州至三年吉
善行於羊角山見神人四年改為神山縣黑山在縣
東四十四里一名牛首今名烏嶺山黑水出焉亦名澇
水發源西流入臨汾縣界羊角山在縣西南三十里
老君祠在縣東南二十里唐武德三年見神于羊角
山下語曲沃縣人吉善行曰報大唐天子得聖理千年
其年勅遣通事舍人柳憲立祠因改縣為神山開元十
四年於舊廟置慶唐觀縣城故郭城也後魏書擒昌縣
有郭城即此其城東西高四丈南北三面絶崖險固周
迴五里鳴山在縣南十里每天欲雨此土颯然有聲
草木不動俗傳為鳴山膚投汾水在縣南二十里出
龍角山西橋山東北流入縣水經注云潏水出巢山東
谷北經浮山西入襄陵縣界入汾膚投汾水即潏水也
霍邑縣北一百五十里元一十四鄉本漢彘縣也属河
東郡因彘水為名周厲王無道周人流王於彘即今縣
理是也後漢順帝改彘縣為永安縣属郡不改魏分河
東置平陽縣又属焉后魏真君七年省及宣武正始三
年又置於趙城縣東南三里魏末復還今理隋開皇十
八年改為霍邑縣属吕州因霍山為名大業二年廢吕州
改属晉州隋末喪亂武牙郎將宋老生屯兵於此義師之至
也老生陳兵據險師不得進忽有白衣老父詣軍門曰
霍山神遣語大唐皇帝若向霍邑當東南傍山取路我
當助帝破之帝遣人看視果有微道高祖笑曰此神不
欺趙襄子豈當負我耶于是進師去城十餘里老生戰
敗棄馬步走墮身隍中劉弘基斬之遂平霍邑置霍山
郡武德元年廢郡復置吕州因吕鄉為名貞觀十七年
州廢縣入晉州霍山一名岳山在縣東三十里禹貢
曰既修太原至於岳陽正義云今河東彘縣有霍太山
周禮職方氏冀州鎮曰霍山是也吕坡在縣西南十
里古今地名記曰永安縣有吕鄉晉大夫吕甥之邑也
吕州取名於此汾水自靈石縣界流入經縣西二里
南入趙城縣界彘水源出霍山經縣南一里西入汾
水普濟寺貞觀八年詔以破宋老生于此置寺寺碑
許敬宗之文觀堆祠在縣東南三十里堆高二里周
迴十里史記曰智伯率韓魏攻趙襄子懼保晉陽原過
從後至于王澤有三神與過竹二節令遺毋䘏襄子齊
三日剖竹有朱書曰余霍太山山陽侯天使也余將使
汝反滅智氏卒如其言遂祠三神使過主之俗謂其處
為觀阜周厲王陵在縣東二十九里厲王無道國人
叛之王出奔彘死因葬此轟匕廟在縣西百里按碑
文永徽五年百姓石羅縣開國燕伯隴等立又神道碑
云唐故雲摩將軍燕鷰字伯隴即霍邑人也
趙城縣東北九十里舊十五鄉今三鄉本漢彘縣地即
造父之邑也史記曰造父以善御幸于周繆王得驊騮
綠耳獻之繆王西巡狩樂而忘歸徐偃王作亂造父為
繆王御長驅歸周一日千里以救亂繆王以趙城封造
父注曰趙城在河東永安縣本漢河東郡之彘縣自漢
迄晉不改後魏太武帝廢宣武帝又置至隋不改其趙
城縣唐義旗之初霍邑縣置属霍山郡因故趙城為名
武德三年廢郡置吕州縣仍属焉貞觀十七年州廢縣
入晉州縣初置在故城縣麟德元年為城内少水移向
西立即今縣理也汾水在縣西一里趙城在縣南
三十五里即造父受封於此霍山廟在縣南三十里
注水經云霍山有廟甚靈鳥雀不栖其林猛獸常守其
廟有靈泉以供祭祀鼔動則泉流聲絶則泉涸唐貞觀
五年重修更名霍山神趙簡子廟在縣城内姑射
山在縣三十二里伏牛臺在縣南十五里按帝王世紀
曰伏羲風姓蛇身人首常居此臺伏牛乘馬故曰伏牛
臺女媧墓在縣東南五里其一在趙簡子城東五里
沁水水經云出謁淚山在潞州界從和川縣南流入八
十川水在縣東三十里出潞州長子縣界發鳩山西南
入縣界合沁水北川長八十里因名八十川
岳陽縣東北一百五十里依舊八鄉本漢榖遠縣後魏
孝莊帝建義元年于今縣西北七十八里安澤故城置
安澤縣属義寧郡開皇十六年改属汾大業二年改安
澤為岳陽縣以太岳之南故名之十二年罷州置臨汾
郡縣仍属焉唐義旗初属平陽武德元年罷郡改属晉
州二年移於今理南三十三里東池堡貞觀六年又移
于今理烏嶺山在縣東十四里赤壁水在縣南西
北流合澗水其澗水一名通軍水千畆原在縣北九
十里左氏穆侯夫人生太子命之曰仇其弟以千畆之
戰生命之曰成師即此地今原下有沁水所經赤壁城
在縣西一里隋岳陽縣理此東地堡在縣東三十三里今
堡中貯義倉北面絶崖三面各二丈五尺周迴一里
和川縣東北一百里舊管四鄉今二鄉亦谷遠縣之地
後魏孝莊帝于今縣南九十里置義寧屬義寧郡隋開
皇三年罷郡改属晉州六年置沁州縣属焉十八年改
為和川縣大業二年省唐武德元年重置皇朝太平
興國五年割隸晉州烏嶺在縣西十六里沁水
在縣東十里葉波水在縣八十步冀缺墓在縣南
十六里
太平寰宇記卷四十三
