欽定四庫全書
太平寰宇記卷一百六十四
宋樂史撰
嶺南道八
康州領廢瀧州
康州晉康郡今理端溪縣秦屬南海郡二漢屬蒼梧郡
晉分置晉康郡宋齊以下因之隋平陳廢晉康郡以所
領縣屬端州大業三年罷州為信安郡今高要郡是也
唐武德四年分置南康州都督端康封新宋瀧等州九
年廢都督府及康州貞觀元年又置南康州十一年廢
十二年又置去南字天寳元年改為晉康郡乾元元年
復為康州皇朝開寳五年平廣南仍廢康州諸縣入端
溪縣隸端州尋復舊從部民之告請也又六年廢瀧州
開陽建水鎮南等三縣入瀧水一縣來屬康州
康州元領縣四今一
端溪
三縣廢
晉康悦成都成已上三縣廢入端溪
廢瀧州元領縣四今一
瀧水
三縣廢
開陽建水鎮南已上併入瀧水
州境
東西三百三十五里南北五百九十里
四至八到
西北至西京舊圖經五千一百五十里西北至梧
州一百三十里南至高州五百八十里北至廣
州化蒙縣一百九十里東北至新州新興縣一百
八十里東南至竇州三百二十里東北至廣州
懷集縣二百里西北至封州一百里
戶
康州唐開元戶八千
廢瀧州唐開元戶七百一十四皇朝管二州戶主客
一千四十九
風俗
康瀧一同並夷獠相雜
康州土産
大甲香鈎籐烏藥鮫魚皮
荆楊樹一名豕樹皮白味如脂異物志云斯調州有
木名摩樹汁如脂
廢瀧州土産
舊貢石斛其土草多卷施拔心不死離騷註云為
宿莽出禹餘糧菓有桬棠山海經云其味如李而無
核食之使人不溺又有古斗樹猶番禺多荔枝
端溪縣今四鄉漢舊縣屬蒼梧郡晉于縣分置晉康郡
隋廢郡併入端州唐武德後分置康州端山吳錄云
端溪縣有端山輿地志云有樹冬榮其子號曰猪肉子
大于柸即此也定林山山下有石方正似床其傍羅
生韶子堪食又有金林山一名思黃金山俚人有岑班
者入山採伐遇一寳珠徑圍五寸疑為石遂取以還及
夜光明照耀舉栅朗然俚人甚懼以火燒之光雖小損
頓更明徹猶照一室如白日也客有請之千金遂秘而
不出廢晉康縣在州西南七十里本隋安遂縣唐至
德二年改為晉康廢悦城縣在州東八十里本隋樂
城縣屬端州武德五年割屬康州改為悦城縣今悦為
城鎮廢都城縣在縣西南四十五里漢端縣地已上
三縣併入端溪今為都城鎮思耆山程溪水在都
城縣東百步亦名零溪水南越志云昔有温氏媼者端
溪人也嘗居澗中捕魚以資日給忽于水側遇一卵大
如斗乃將歸置器中經十許日有一物如守宫長尺餘
穿卵而出因任其去留稍長五尺便能入水捕魚日得
十餘頭稍長二尺許得魚漸多常遊波中縈迴媼側後
媼後治魚誤斷其尾遂逡巡而去數年乃還媼見其煇
色炳燿謂曰龍子今復來也因蟠旋遊戲親馴如初秦
始皇聞之曰此龍子也朕德之所致詔使者以元珪之
禮聘媼媼戀土不以為樂至始安江去端溪千餘里龍
輒引船還不踰夕至本所如此數四使者懼而止卒不
能召媼媼殞痊於江陰龍子常為大波至墓側縈浪轉
沙以成墳土人謂之掘尾龍今南人為舡為龍搖尾即
此也龍母媼墓縣說城鄉東
瀧水縣東北一百八十里舊二鄉今四鄉本漢端溪縣
地屬蒼梧郡晉分端溪縣立龍鄉縣即今州理梁分廣
熙郡置建州又分建州之雙頭洞立雙州隋改龍鄉為
平原縣又改為瀧水縣隋開陽縣在縣東三十五里
本隋廢縣唐武德四年分瀧水置今開陽鎮廢鎮南
縣在縣北九十里本隋安南縣唐至德二年改為鎮南
鄉廢建水縣在縣六十里唐置已上三縣皇朝開寳六
年廢入瀧水縣并廢州額仍領隸康州入為建水鎮廢
瀧州本開陽郡土地所屬自漢已上與康州同晉分
端溪置龍鄉縣今州即其地南越志云龍鄉縣屬廣熙
郡梁大同中分廣熙置建州又分建州之雙頭洞立雙
州即其地也隋煬帝初廢州置永熙郡武德四年平蕭
銑置瀧州天寳元年改為開陽郡乾元元年復為瀧州
廢永寧安南永業四縣貞觀中廢藥州以永寧屬瀧
州本隋永熙縣武德五年改為永寧三鼎石今名三
奠石鼎石神郡國志云有鼎石之神在江中隨波出
没即赤松子煉水玉金丹處有赤松子祠存思勞洞
有思勞之水出焉按南越志云晉康郡本屬蒼梧端
溪縣晉咸康四年分置端溪縣古氓之營去郡上水一
百又古茫石大而極高有樹冬榮子曰猪肪大如柸其
肉如肪炙而食之味似猪肉而至美焉有夫陙縣(註)音
純其俗栅居實為里之氓落也民夷曰□夷也又異
物志云悦城北百餘里有山中燋石出産每歲人採之
琢為燒器民亦頼也
封州
封州臨封郡今理封州縣即漢蒼梧郡之廣信縣也晉
以前土地與晉康郡同梁置梁信郡兼置成州隋平陳
廢梁信郡改成州為封州煬帝初州廢為封川縣屬蒼
梧郡唐武德四年平蕭銑復置封州天寳元年改為臨
封郡乾元元年復為封州
元領縣二
封州開建
州境
東西一百一十七里南北二百九十四里
四至八到
北至東京水陸相兼五千里西北至西京水陸相
兼五千五百里西北取桂州路至長安六千五百
八十里東至廣州五百餘里西至梧州六十九
里南至康州一百三十里北至賀州三百六十
六里東南至康州一百二十四里西南至康州
一百一十三里東北至廣州洊水縣一百六十里
西北至梧州五十五里
戸
唐開元戶八百皇朝戶主客共一千一百三十二
風俗
與康州同
土産
貢鮫魚皮春紫笋茶夏紫笋茶榛牛都落
布牛黃
封川縣五鄉州所理漢元鼎六年置廣信縣屬蒼梧郡
在風水之陽梁置梁信郡隋平陳改置成州隋末廢州
為封川縣移理封州屬蒼梧郡唐武德初置封州于
此縣豊壽山在縣東南四十里高一百三十丈多藏
雷電霹靂土人呼為霹靂山麒麟山在縣北八十里
高五百丈以居人莫麒麟所居姓名名之西江水在
縣西一百三十步源出邕州經潯融象郴等州入籐容
梧至當州合桂江水按南越志云漢元鼎六年自巴蜀
徵夜郎兵下䍧牱會番禺即此水封口水在縣北十
四里源出賀州馮乘縣經州界班石山在縣東六十
里其石五色故曰班石山有風穴即𩔖苑云風穴出蒼
梧郡者草多芳菊龍石山出石膏陳欽漢書云封
川縣陳欽字子逸漢武時治左氏傳故三輔决錄云傳
左氏遠在蒼梧即欽也
開建縣北一百七十里二鄉漢封陽縣屬蒼梧郡晉永
嘉三年析置開建縣屬南靜郡隋大業十年因賊廢唐
武德五年依舊置仍隸封州忠黨山在縣北七十里
高六百丈波羅水在縣北二十八里出廣州洊水縣
南流入縣界靈鼠石在縣東二十里萬家石在縣
北五十里
梧州
梧州蒼梧州理蒼梧秦屬桂林郡漢為蒼梧漢書云即
武帝元鼎六年開置也兼置交州領郡七理于此晉以
后並因之梁初廢屬成州平成改為封州隋煬帝初州
廢屬蒼梧永平二郡地唐武德四年平蕭銑置梧州領
蒼梧豪靜開江三縣貞觀八年割籐州之孟陵賀州之
綏越來屬十二年廢豪静縣天寳元年改為蒼梧乾元
元年復為梧州
元領縣三今二
蒼梧戎城
一縣廢
孟陵併入蒼梧
州境
東西一百七十里南北三百五十六里
四至八到
西北至東京五千里西北至西京五千四百里
西北取桂州路至長安六千三百里東至封州五
十里西至籐州一百五里南至儀州二百七十
五里北至賀州二百六十里西北沿流至舊富
州三百二十里西南泝流至籐州一百里東北
至賀州四百一十里正南微西至羲州三百里
戶
唐開元戶一千一百六十皇朝戶主一千一百八十
八客四百九十九
風俗
南越至新寧縣多俚獠善為犀渠左太冲所謂戶有
犀渠又云暘夷之甲以錫箔飾之雜以丹漆照輝昱
晃左思所謂暘夷勃盧
人物
士燮蒼梧人為交趾太守第一合浦太守次第䵋九
眞太守䵋弟武南海太守兄弟並為列郡震服百蠻
尉佗不足踰也
土産
白石英石粟白粟龍眼荔枝按地理志
廣信縣多龍眼荔枝生於山溪人家亦種之
蒼梧縣舊二鄉今六鄉漢蒼梧縣治廣信縣即今州治
也隋立蒼梧縣於此置郡白鶴觀在州西隔江壇側
生白石英唐開元二十七年置咸通末鄭畋自翰林承
旨學士謫官蒼梧太守增修觀宇臨江建水閣因題詩
云松隂如幄水如羅秋盡山青白鳥過獨坐(闕)心正
寂數聲何處竹枝歌
戎城縣南二十里舊二鄉今五鄉本遂城縣屬永平郡
隋開皇十一年屯軍于縣南歌羅洞改為戎城縣屬感
羲郡唐永徽六年復隸梧州
廢孟陵縣在州北九十里本漢猛陵縣屬蒼梧郡蕭銑
僣號於此改置孟陵縣潯江縣皇朝開寳四年併入蒼
梧縣通星山在城外昔太守劉耀常登之仰觀故以
通星為名金石山在州東南四里石乳山在州西
四里石英山在州西桂江之上生石英下有靈泉因
置神祠鶴奔岡在州西一里斑石輿地志廣信縣
之東有孤巖上有斑石皆五色金坑孟陵縣古錢村
有金坑三所火山直對州城隔得桂江水嶺表錄云
梧州對岸西火山山形高下大小如桂林獨秀山山下
水澄潭其深無極火光每三五夜一見於山頂每至一
更初火起匝其頂如野燒甚者廣十丈餘食頃而息或
言其下水中有寳珠光照於上如火上有荔枝四月先
熟以其地熱故謂火山也核大而味酸其高新二州與
南海産者最佳五月六月方熟沈佺期嘗有詩云身經
火山熟顔入瘴鄉銷即此山也冰泉在城一郡人民
皆飲此水唐大歷三年容州經略使元結撰冰泉銘蒼
梧郡城東有泉出焉在郭中清而甘寒若冰在盛暑之
候蒼梧之人得救渴泉與火山相對故命之曰冰泉以
變舊俗銘曰火山無火冰泉無冰(闕)甘寒可徵
鑄金磨石篆刻此銘置之泉上彰厥后生三河口漢
程升為太守嘗釣魚於此鱷魚池在州北一里西
安江大雷江銅石江側銅江在郡邑之江水也
長洲在州西七里潯江心對戎城縣週圍六十里闊
五里有居人百餘戶多以糠酒為業又土諺云郡中柑
橘多被黑蟻所食人家買黃蟻投於樹上因相鬭黑蟻
死柑橘遂成思良江在州北二十里一名多賢水其
中鰐魚狀如鼉有四足長者二丈皮如鮧魚鱗南方謂
之鰐魚亦以為鮓口長七寸兩邊生齒如鋸恒在山澗
伺鹿亦能啖人故谷汲往往過害乳於沙上卵如鴨卵或
白或赤可食死後頭骨枯牙齒朽落隨更生如此一歲
一生骨朽爛都盡則己盧躭祠常時設奠頗有靈昔
躭仕為州治中有栖仙之術善解飛步每輒凌虚歸家
曉則還至州常元會至曉不至不及朝列化為白鵠飛
至閣前迴翔欲下威儀以箒擲之得一隻履躭乃驚還
就列内外左右莫不駭異時步隲為刺史意甚惡之便
以狀列聞遂至誅滅後數載躭出遊半載即還莫有識
之者乃題城門曰城國雖存無時年欲知此書盧躭還
太守削之而隨更生字又搜神記云扶南傳云扶南
王范尋常養虎五六頭養鱷魚十頭若有犯罪者與虎
不噬投以鱷魚不噬乃赦之無罪者皆不噬又南越
志云建陵縣在建水中因為名有山多鍾乳及石英開
烟採影潤逹風雨又猛陵縣西接永平安析縣也山
榮翠雨故周書王會篇曰蒼梧翠羽亦出於交趾又
新寧縣西接臨賀富川二縣有獨足鳥喙脚皆赤藻縟
相煇又遂城縣有夫任山有巨人跡文理明朗在山
頂長三尺六寸山之東有銀穴俚人常採鍊沙成銀
又廣寧故鄉去郡東㳂流有金鳥翰如玉喙脚如金蹏
曰商羊水之神也又思安縣去郡㳂流七百里北接
廣信縣隔大江有石井泉源騰湧注而不竭又多苦
竹竹醜苦也有黃苦竹白苦竹東越謂之高苦竹也
又安析縣(闕)突波羅樹生絶石懸崖性至堅
白壅腫盤結堪為器焉籠都縣刺史陸徽所立有巨
石四面峻嶮俚人謂之乳石以為名西北二百里又有
孫皓分州立石之處又丹城縣西南有銅山有銅湖有
硃砂銅(闕)銀也又膋石縣生膋石因以為名今
冷石也古人鑿之為器用故號為五侯石
太平寰宇記卷一百六十四
