欽定四庫全書
太平寰宇記卷三十九
宋樂史撰
關西道十五
宥州豐州天德軍廢
宥州寧北郡理長澤縣即漢三封縣之地自後河曲靈
夏原等州有蕃故部落後周武帝乃六立胡州以統之
唐貞觀以後漸得其地至永徽中又置魯契依塞舍麗
六州用華人為刺史以管之謂之六胡州開元九年莤
胡帥康待賓反朔方節度使王晙討戮之遂廢六州至
二十年以六州之殘人置宥州於夏州西南長澤縣之
地以寬為名及延恩懷德歸仁三縣領諸降戶天寳元
年改為寧朔郡至德二年改為懷德郡都督府乾元元
年復為宥州嘗寄理於經略軍蓋以地形居中可以總
綂蕃部北以接應天德南援夏州寳應以後因循遂廢
由是昆夷屢擾黨項靡依蕃部之人撫懷莫及元和元
年之二月復於經略軍置宥州屬夏綏銀節度郭下置
延恩縣十五年移治長澤縣為吐蕃所破長慶四年夏
州節度李祐復置唐末離亂三縣俱廢後立於長澤縣
即今理
今領縣一
長澤
舊領縣三俱廢
州境
東西二百一十里南北一百三十里
四至八到
東南至東京二千四百一十里東南至西京一千
九百九十里南至長安一千一百九十里南至
桃子堡三十里為界南至洪門鎮八十里為界
西至五原郡鹽地一百八十里為界北至神堆澤
五十里為界以北屬夏州南東至古長城六十里
屬夏州界西南至盤堆八十里西北至黃堆八
十里為界以西北至故宥州一百二十里為界屬夏
州東北至市澤四十里為界以東北夏州八十里
戶
唐十道錄云開元無戶長慶中戶七千五百九十
皇朝管漢戶二百
風俗
同夏州
人物無
土産
青䀋蘇駝馬
廢延恩縣三鄊元和九年因立郡故建此邑額
廢懷德縣五鄊
廢歸仁縣五鄊已上二邑因元和中立郡析六胡州地
以置
已上三縣唐末廢
長澤縣二鄊三封之地漢地理志三封屬朔方郡後魏
於此置長澤縣屬闡熙郡隋開皇中罷闡熙郡以縣屬
夏州元和十五年夏州節度使奏請立宥州於此邑仍
就便移隸宥州三封故城漢縣廢城在今縣界百
井戍在縣南八十里勃勃與秃髮熾檀戰處胡洛鹽
池在縣北五十里周廽三十里漢有鹽官石□泉在
邑界六胡州按後周書云武帝曾立六胡州於靈夏
兩州界以按諸胡至隋又分魯契依等三州於馬嶺縣
界置厈州亦以處胡人至唐永徽以前七州之名猶存
洎開元中胡帥康待賓據六胡州反後破之至元和三
年收復又置之尋又改置宥州復移於長澤縣矣
豐州
豐州九原郡今理九原縣禹貢雍州之域春秋戎狄之
地戰國屬趙秦并天下為上郡之北境漢屬五原郡地
漢五原故城在今勝州榆林縣是也後漢羌胡擾亂城
邑皆空永嘉之後屬赫連勃勃後魏平之至周保定三
年置永豐鎮隋開皇五年置豐州因舊鎮為名故賀
葛真城是其地領九原永豐安化三縣大業七年罷州
以為五原郡義寧元年太守張遜以郡歸順武德元年
罷郡復為豐州仍置總管府六年省因徙百姓於今慶
州白馬縣此地遂空貞觀四年突厥降附又於此分靈
州之境置豐州都督府不領縣惟領蕃戶十一年廢地
入靈州二十三年又置豐州天寳元年改為九原郡乾
元元年復為豐州
元領縣二
九原永豐
州境
東西(闕)南北(闕)
四至八到
東南至東京二千八百一十里東南至西京二千
三百九十里南至長安一千八百里東至安北
都護府三百五十里西南至夏州七百五十里
西至黃河一百三十五里西南至靈州九百里
正北至黃河四十里西北渡河至受降城八十里
東北至黃河八十里
戶
按章述十道錄開元領戶縣蕃戶無定長慶蕃府共
一千七百三十九
風俗
地居磧鹵田疇每歲三易自漢魏以後多為胡羌所
侵人俗隨水草以畜牧廹近邊外唯以鞍馬騎射為
事風聲氣俗自古而然
土産
獸多羱羊野馬禽多石鷄鴨鳬衣以駞毛褐布
食以白麵印鹽草有遏邏殷盧年沙蓬
茨箕狠針尤宜牧畜
郎君城在九原白登漢高祖圍處高闕當在河之
西也按史記趙武靈王築長城自傍隂山下至高闕今
在隂山之西漢書謂高闕塞西河漢書云武帝元朔
二年衛青渡西河至高闕破匈奴是也接此河自靈武
郡之西南便北流千餘里過九原郡乃東流時帝都在
秦故謂之西河即此處也其河自豐州東流千里在京
師直北漢書亦謂之北河乃西河也稒陽漢書云竇
憲出鷄塵塞隲出稒陽塞遂至燕然山即此也大同
川舊連時六大同鎮於北川按郡國志云大同鎮今九
原前鷄延城後難城是也大磧絶塞鷄鹿塞
故安北都護府今中受降城是有横塞軍朔方軍之號
於此也
燕然都護府領七州唐貞觀中置蘭臯等七州同隸焉
形勢西臨河北望隂山拂雲堆解在下
九原縣三鄊漢舊縣隋復置尋廢至永徽四年又置縣
兼立郡於此
永豐縣一百里二鄊本漢臨戎舊地后漢末廢周武保
定三年於此置永豐鎮隋開皇三年於鎮置永豐縣尋
為蕃戎所䧟唐武德六年得其地永徽元年復置
天德軍
天德軍今置在中受降城搆置軍於永清柵本安北都
護唐貞觀二十一年在於西受降城東北四十里置燕
然都護以瀚海等六都督臯蘭等七州並隸焉龍朔二
年移於磧北回紇本部仍改名瀚海都護總章三年又
改安北都護尋移於甘州東北一十八里隋故大同鎮
城垂拱元年置大同鎮城其都護移理刪丹縣西北九
十九里西安城景㡣二年又移理西受降城天寳八載
張齊邱又於可敦置横塞軍十二載安思順奏廢横塞
軍請於大同川西築城置軍元宗賜名曰天安軍十四
載築城功畢移天安軍理焉乾元後改為天德軍緣居
人校少遂西南移四里權居永清柵其城則隋大同城
之舊墟在牟那山鉗耳嘴之北
州境
東西(闕)南北(闕)
四至八到
東取寧遠鎮故落鹽池經夏州至長安一千八百里
東南至中受降城二百里東至牟那山鉗耳嘴
三十里西渡河至豐州一百六十里西至黃河
五里西至西受降城一百八十里北至磧石三
百里西北至横塞軍二百里
東受降城
東受降城本漢雲中郡地在榆林縣東北八里今屬
振武節度
四至八到
南至長安一千八百六十二里東南至洛京取單
于路二千一百二十里東南至朔州四百里西
南渡河至勝州八里西至中受降城三百里北
至磧口七百里
中受降城
中受降城本秦九原郡地在榆林漢元朔二年更名
五原唐開元十年又於此城置安北大都護府后又
移徙事其天德軍敬北古城在中城北四十里鄭
虔軍錄曰時人以張仁愿河外築三城自古未有敬
北城周一萬八百七十二步城壕峻嶮亦古之堅守賈
躭古今述曰以地理求之前代九原郡城也
四至八到
東南至長安一千八百六十里東南至洛京取單
于路二千一百二十里東至東受降城三百里
西北至天德軍二百里南至靈州四百里北至
磧口五百里
西受降城
西受降城今天德軍理於此城在豐州西八十里蓋
漢臨河縣故里處唐開元初為河水所壞至開元十
年總管張說於古城東别置新城今城西南隅又為
河水所壊
四至八到
南至長安一千八百八十里東至洛京取單于路
二千五百里正東微南至天德一百八十里東
南至渡河至豐州八十里西南至定遠城七百里
東北至磧口三百里磧口西北至回鶻衙帳一
千五百里
右按天德軍與三受降城皆連貫不遠即唐龍神三
年張仁愿所置初突厥入寇朔方軍總管沙吒忠義
為賊所敗詔仁愿代之先是朔方軍北與突厥以河
為界河北岸有拂雲堆神祠突厥將入寇必先禱祀
祈福牧馬料兵而後渡河突厥默啜盡衆西擊突騎
施婆葛仁愿奏請乘虚奪取漠南之地於河北築此
三城號曰受降首尾相應絶其南寇之路太子少保
唐林璟以為兩漢以來皆北守黃河今於寇境築城
恐勞人廢力終為賊所有仁愿固請不已中宗竟從
之仁愿表留年滿鎮兵以助其功時咸陽兵二百餘
人逃歸仁愿擒獲盡斬之軍中股慄六旬而三城俱
就以拂雲祠為中城與東西兩城所去各四百餘里
於牛頭朝那山北置烽堠一千八百所自是突厥不
得度山放牧朔方無復寇掠減鎮兵數萬人初三城
不置壅門及却敵戰具或問曰此乃邊城備禦之所
不為守備何也仁愿曰寇若至此當併力出戰回顧
望城猶須斬之何用守備生其退恧之心其後常元
楷為總管始築壅門議者貶之
太平寰宇記卷三十九
