欽定四庫全書
太平寰宇記卷一百四十九
宋樂史撰
山南東道八
萬州
萬州南浦郡今理南浦縣其地即春秋時楚之西鄙為
夔子國亦熊摯受封之所秦漢皆為巴郡朐䏰縣地(註)
朐音蠢䏰音如尹切東漢末以朐䏰巴東郡屬焉魏
晉亦仝宋齊因之後魏分朐䏰縣地置安鄉郡及魚泉
縣後又改安鄉郡為萬川郡魚泉縣為萬川縣兼立南
州於此隋開皇初郡廢而州存十八年改萬川縣為南
浦縣大業三年州又廢并其地復入巴東郡唐武德三
年以此地曠源深須資郡府仍割信州之南浦梁山武
寧三縣於此置南浦州領南浦梁山武寧三縣八年廢
南浦州以南浦梁山屬夏州武寧屬臨州其年復立浦
州依舊領三縣貞觀八年改為萬州天寶元年改為南
浦郡乾元元年復為萬州
元領縣三今二
南浦武寧
一縣割出
梁山置梁山軍
州境
東西二百二十八里南北四百五十里
四至八到
東至東京三千二百九十里東取江陵府路至西
京二千四百五十五里東取江陵府路至長安二
千七百一十里若取開州至長安一千六百里東
至䕫州水路三百里西至渠州四百五十里南
至施州六百八十三里北至開州二百三十二里
又有小路一百六十里東南至施州清江縣三百
四十里西南至忠州界九十六里西北至通州
四百里東北至瀘溪開州兩郡界一百七十里
戶
唐開元戶五千一百皇朝戶主六百一十九客一千
二百八十
風俗
正月七日鄉市士女渡江南娥眉磧上作鷄子卜繋
小鼔唱竹枝歌二月三日攜酒饌鼔樂於郊外飲宴
至暮而迴謂之迎富
姓氏
(闕)
土產
金貢白膠蠲紙苦藥子始因京兆尹黎幹撰
方進上云此藥多療諸病遂為常貢
南浦縣舊八鄉今十五鄉本漢朐䏰縣地後魏廢帝元
年分朐䏰之地置魚泉縣以地土多泉民賴魚罟為名
後周改為萬川縣隋開皇十八年改萬川為南浦以浦
為名高梁大山在縣北四十里尋江源記云高梁山
尾東跨江西首劍閣東西數千里山嶺長峻其峯崔嵬
於蜀市望之若長雲垂天一日行之乃極其頂俯視衆
山坻若平原劍閣銘所謂巖巖梁山積石峩峩即述此
山也千金島在縣南三里揭立江心石高數丈廣百
步娥眉磧在州對江巖磧形如眉多細石斑斕可以
遊戲使君灘在州東二里大江中昔姚亮赴任益州
行船至此覆故名之新婦灘東南岸十里崖山石上
有婦人容狀岷江在縣東三十步自成都而來下入
雲安縣界
武寧縣西南一百三十里依舊四鄉本漢巴郡即臨江
縣地後周武帝初分臨江縣地置源陽縣屬南都郡至
建德四年改南都郡為懷德郡又改源陽縣為武寧縣
取威武以寧斯地為名隋開皇三年廢臨州以縣屬巴
東郡唐武德二年改屬浦州即今萬州是也木櫪山
在東南十三里山頂有池冬夏可驗其淺深隨大江水
漲增減大江在縣南十三步金磧山在縣西南一
十五里石笋山縣東北三十五里其狀如笋雙渠
在縣東十里灘心有石泉分為二狀如雙渠
忠州
忠州南賓郡今理臨江縣按其所屬自秦漢之代與夔
州同又譙周巴記云後漢初平六年立臨江縣屬永寧
郡今郡東二里臨江南古城是也建安六年改永寧郡
為巴東郡臨江縣屬焉歴晉宋皆因之至梁大同六年
於此立臨江郡以郡城臨江也後魏廢帝二年改為臨
州領臨江萬川二郡隋開皇二年郡廢而州存大業五
年州廢以其地入巴東郡義寧二年又於臨江縣立臨
州又分置豐都唐武德二年分浦州之武寧置南賓縣
又分臨江置清水縣並屬臨州八年又以浦州之武寧
來屬其年又隸浦州九年以廢隣州之墊江來屬貞觀
八年改臨州為忠州以地邊巴徼意懷忠信為名天寶
元年改為南賓郡乾元元年復為忠州
元領縣五
臨江豐都墊江南賓桂溪
州境
東西一百六十里南北三百八里
四至八到
東至東京三千一百二十五里東取江陵府路至
西京二千七百一十五里若取開州路至西京一千
九百里東取江陵府至長安二千九百七十五里
東至萬州水路二百六十里南至黔州六百五十
里西北至(闕)西至
涪州三百五十里北至渠州五百一十四里東
南至萬州界四百五十六里西至涪州水路三百
五十里南渡江山路至黔州四百里西取桂溪
隣山二縣路至渠州五百里
戶
唐開元戶六千七百二十二皇朝戶主一千九百七十
客一萬六千七百二十
風俗
夷獠頗𩔖黔中正月三日拜坟墓二月二日攜酒郊
外迎富除夜燃燈照先祖墓
姓氏
(闕)
人物無
土產
苦藥子大歷十一年京兆尹黎幹奏稱此藥性寒去
熱解一切毒每服之立效
巴戟麥門冬黃連天門冬綿紬文刀
蘇薰席段氏遊蜀記云忠州墊江縣以蘇薰為蓆絲
為經其色深碧
臨江縣元十一鄉本漢舊縣也屬巴郡梁立郡於此縣
本以臨江川為名東溪水在郡東南三里源自南賓
縣南流於江故石城在縣東一百里當江岷之北岸
李雄之亂巴西郡寄治此城其城四面懸絶焉鳴玉
溪在州西十里上有懸崖瀑布高五十餘丈潭洞幽邃
古木蒼然前刺史房式嘉其幽絶特置蘭若凡置五橋
以渡溪水今廢
豐都縣西九十二里元四鄉本漢枳縣地屬巴郡續漢
書郡國志云永元二年分枳縣地置平都縣取界内平
都山為名蜀延熙中省入江都縣隋義寧三年復置改
為豐都焉平都山在縣北二里神仙傳云後漢延光
元年陰長生于馬明生處求仙法乃將長生入青城山
中煮黃土為金以示之立壇唼血取太青神丹經授之
乃别去長生後於平都山白日昇天即此張道陵所化
二十四居其一也大江在縣一百步
墊江縣北一百七十里元五鄉本漢臨江縣地屬巴郡
後魏恭帝三年分臨江地於此置墊江後周天和二年
改墊江為魏安縣隋開皇十八年改魏安復為墊江縣
容溪水在縣南十里西流
南賓縣西南一百里舊五鄉今三鄉本漢臨江縣地自
漢至梁為臨江縣地不改後周初分臨江縣置源陽縣
後改源陽為武寧縣屬南賓郡尋又改為懷德郡屬南
州唐武德二年分浦州之武寧西界地置南賓縣屬臨
州貞觀八年改臨州為忠州仍不改所屬望途溪在
縣北二百步西流至豐都南注濁江
桂溪縣西一百三十九里舊五鄉今三鄉本漢臨江縣地按
漢臨江縣在今臨江縣界臨江故城是也唐武德二年
分臨江地於此置清水縣屬臨州天寶元年以隴右有
青水縣名因改為桂溪以縣界桂溪為名容溪水距
縣三里西流入墊江界
梁山軍
梁山軍理梁山縣本萬州梁山縣皇朝開寶三年置
屯田務因建為梁山軍管梁山一縣
領縣一
梁山
軍境
東西一百八十五里南北七十三里
四至八到
新建軍無至東西京里數
東至萬州南浦縣界六十五里南至忠州桂溪縣
界四十三里東北至開州新浦縣界六十四里
南至忠州臨江縣界四十里東南至忠州臨江縣
界三十里東北至(闕)西北至達州三岡縣界一
百五十里
戶
舊戶載萬州籍皇朝戶主六百八十二客四千六百
七十二
風俗
與忠州同
姓氏(闕)
人物無
土産
苦藥子事在萬州卷内載
梁山縣依舊四鄉本漢朐䏰縣地後魏廢帝分朐䏰置
魚泉縣今縣即魚泉縣地周天和二年於此置梁山縣
蓋以界内高梁山為縣名皇朝開寳三年割立軍
栢枝山在縣東南十五里尋江源記云丙穴有嘉魚其
味甚美丙穴出栢枝即此山是也溪山在縣南八十
步西南流入志州桂溪縣界石瓦山在縣西一百一
十三里山嶺有古人礪刀劒亂石如積瓦焉七城山
在縣西二十里
太平寰宇記卷一百四十九
