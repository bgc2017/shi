欽定四庫全書
太平寰宇記卷一百八十三
宋樂史撰
四夷十二
西戎四
康居國
康居國漢時通焉王理樂越匿地(註)樂東各切到畀
闐城亦居蘇䪥城與大月氐同俗地和暖饒桐柳葡萄
多牛羊出好馬東羈事匈奴宣帝時郅支單于殺漢使
西阻康居(註)依其險阻以自保固其後甘延夀陳湯
誅滅郅支單于至成帝時康居遣子侍漢貢獻然自以
絶遠獨嬌嫚都護郭舜上言康居嬌黠其遣子入侍本
欲賈市為好辭之詐也宜歸其侍子絶勿復使註不通
使於其國燉煌酒泉小郡及山南道八國給使者往
來人馬驢槖駝食皆苦之空罷耗所過送近絶遠之國
非至計漢為其新通重遠人(註)以此聲名為重終羈
縻而未絶自後無聞或名號變易或遷徙吞并非所詳
也至晉武帝大始中其郍鼻遣使獻善馬至后魏太武
大延中遣使朝貢其王姓温月氏人也(註)隋史云即康
居之後自漢以來相承不絶也舊居祁連山北昭武
城自被匈奴所破西踰葱嶺遂有此國枝庶各分王故
康國左右諸國有米國曹國史國安國小安國那色波
國烏那曷國穆國凡九國皆其種類並以昭武為姓云
不忘其本也康國都於薩寳水上阿禄迪城王索髮冠
七寶金花衣綾羅錦綉白疊其妻有髻幪毛巾(註)幪音蒙
丈夫剪髮錦袍名為強國西域諸國多歸之韋節西番
記云康國人並善賈男年五歲則令學書少解則遣學
賈以得利多為善其人好音聲以六月一日為歲首至
此日王及庶人並服新衣剪鬚髮在國城東林下七日
馬射至欲罷日置一金錢於帖上射中者得一日為王
俗事天神崇敬甚重云神兒七月死失骸骨事神之人
每至其月俱着黑疊衣徒跣撫胸號哭涕淚交流丈夫
婦女三五百人散在草野求夭兒骸骨七日便止國城
外有二百餘戶專知喪事别築一院院内養狗每有人
死即往取屍置此院内令狗食之肉盡收骸骨埋殯無
棺槨唐武德十年其王屈末支遣使獻名馬貞觀九年
獻獅子太宗嘉其遠至命秘書少監虞世南為之賦至
十一年其國獻黃桃大如鵝卵其色如金亦呼之為金
桃詔令植於苑囿(註)杜環經行記云康行國在米國西
南三百餘里一名薩米建土沃人富貴有小祠祠名拔
諸國事者皆出於此也永徽中頻遣使告為大食所
攻兼徵賦税顯慶三年高宗遣果毅董寄生列其所居
城為康居都護府仍以其王拂呼縵為都護萬歲通天
元年則天封其大首領篤娑鉢提為王鉢提尋卒又冊
其子泥湼師師神龍中泥湼卒國人又立突昏開元初
累使貢獻鎻子甲水精杯越諾及侏儒人胡旋女子兼
狗豹之屬開元十九年其王烏勒上表請封其子咄曷
為曹國王默啜為米國王上許之至二十七年烏勒卒
遣使册咄曷襲其父位至天寳中又封為欽化王其母
可敦封為郡夫人至十一載十三載並遣使來朝
四至
在大宛西北可二千里與栗戈伊冽隣接去長安一
萬一千三百里東至都護理所五千五百里
土俗物産
其人皆深目高鼻多鬚髯善於商賈諸夷交易多輳
其國婚姻音聲葬制與突厥同俗奉佛為經書氣候
温宜五榖勤修園蔬樹木滋茂出駞馬封牛黃金碙
砂甘松阿薩那香瑟瑟麞皮氍毹錦疊多葡萄酒富
家或至千石連年不敗
曹國
曹國隋初時通焉都那密水南數里舊是康居之地國
無主康國王令子烏建領之勝兵千餘人國中有越於
底城内有得悉神自西海以東諸國並敬事之好淫祠
罄資産而無悔其神有金人焉金波羅闊長五尺高下
相勻稱漢天子所賜神每月以駝十頭馬十匹羊百口
祭之常有千人食之不盡大業年中遣使來貢唐武德七
年朝貢使至云本國以臣為徤兒聞秦王神武願麾下
高祖大悦至開元中朝貢不絶天寳元年其王哥羅僕
遣使朝貢三年詔下封其王為懷德王四年哥羅僕遣
使上表自陳曾祖以來向天可汗忠赤受徵發望乞恩
兹將奴國王司於唐國小小所須驅遣奴身一心為國
征討至十一年其王設阿忽與國副王野解及九國王
上表請同心擊黑大食國元宗實賜慰勞之又有中曹
國在西曹國之東康國之北其所治謂之迦布底真城
在平川其人長大工於戰鬭又有西曹國理那密水南
瑟底痕城
四至
東南去康國百里西北至何國五百十里東去瓜
六千六百里
米國
米國都那密水西本漢康居地西北至康國百里東至
蘇對沙那國五百里米國無王城主姓昭武康國王之
支庶鵄鴹城(註)漢康居之地今其國惟有城長屬康
國唐武德九年城長康數姿遣使獻玉盤
何國
何國隋時通焉亦都那密水南數里亦舊康居地也其
王姓昭武亦康國之族𩔖也國城樓北壁畫華夏天子
西壁則畫波斯拂菻諸國王(註)菻力甚切東壁則畫
突厥婆羅門諸國王勝兵千人其王座金羊座風俗與
康國仝貞觀年中遣使朝貢
四至
東去曹國一百五十里西去少安國三百里東去瓜
州六千七百五十里
土俗物産
西域記云租税風俗與康國同其俗丈夫蓬髮婦人
辮髮亦有牢獄推事之時以水灌鼻再灌不承即放
記年不識卯酉辰巳惟數鷄兔龍蛇若中國使至散
花迎之王東面拜又以麝香塗使人額以此重
史國
史國隋時通焉都獨莫水南十里亦舊康居之地也其
王姓昭武亦康居之庶支也勝兵千餘人其俗衣服與
康國仝大業中始通中國後漸強盛乃創建乞史城為
數千里郭一邑二萬家唐貞觀中遣使來貢註自曹國
史國何國皆在漢之康居地遂使附之也顯慶三年
遣果毅董寄生列其所治為佉沙州以其王昭武阿曷
為刺史開元十五年其王阿葱必多延屯遣使貢胡旋
女子及豹二十七年其王延屯卒冊其子阿葱鉢為王
二十九年其王斯謹提立首領勅帝米施來朝貢天寳
中詔改其國為來威國其那色波國今亦謂之小史國
為史國役屬
四至
北去康國二百三十里南去吐火羅五百里西去那
色波國二百里東北去米國二百里東去瓜州六千
里
奄蔡國
奄蔡國漢時通焉西去大秦東南二千里與康國接去
陽關八千餘里(闕)絃十餘萬民俗衣服與康居同而土
氣温和臨大澤無涯岸亦多楨松白草及貂畜牧逐水
草蓋近北海至後漢改名阿蘭那國魏時曰粟特國一
名温那沙(註)後漢史云初匈奴殺其王而有其國至文
成帝初遣使朝貢其王忽視已三世矣周武帝時亦
遣使貢
滑國
滑國車師之别種也後漢順帝永建初入滑從班力擊
匈奴有功漢以入滑為後部親漢侯自晉魏不通中國
至梁武帝普通初其王厭帶夷粟陁始遣使獻黃獅子
白貂裘波斯錦等物後魏之居桑乾地滑猶為小國屬
蠕蠕後稍強大征其旁國波斯渴盤罽賓焉耆龜兹疎
勒姑墨于闐勾盤等國其王坐金牀隨太歲轉無文字
以木為契與傍國通則使傍國胡為胡書羊皮為紙無
官職事天神火神每日則出戶祀神而後食其跪一拜
止死以木為槨父母死其子截一耳葬訖即吉其言待
河南人譯然后通至後魏時謂嚈噠國
土俗物産
其獸有獅子兩脚駞野驢有角人皆善騎射著小袖
長袍用金玉為帶女人披裘頭頭為角長六寸用金
銀飾之兄弟共妻無城郭氊屋為居東向開戶
嚈噠國
嚈噠國或云高車之别種或云大月氐之種類其原出
於塞北自金山而南在于闐之西至後魏文帝時已八
九十年其國無車有輿多駞馬用刑嚴急盗無多少皆
腰斬盗一責十西域康居于闐沙勒安息及諸小國三
十餘所皆役屬之號為大國每遣使朝貢後魏孝明帝
熙平中遣王伏子統宋雲等使西域所經諸國不知其
本末及山川里數今舉其略云至隋時久請挹怛國都
烏滸水南二百餘里大月氐之種𩔖也勝兵五六千人
俗善戰先時國亂突厥遣通設字詰強領其國俗同吐
火羅南去曹國千五百里東去瓜州六千五百里隋大
業中遣使來貢按劉璠梁典滑國姓嚈噠後以姓為國
號訛轉又為之挹怛焉(註)又西域志云其本源或云車
師之種或云高車之種或云大月氐之種又韋節西番
記云親問其國人並自稱挹闐又按漢書陳湯征郅支
康居付王挹闐抄其後重此或康居之種𩔖然傳自遠
國夷人語說舛年代綿邈莫知根實不可得而辯也今
考其風俗物産及諸家所說而編之
四至
在于闐之西東去長安一萬一千里
土俗物産
其俗衣服各别加以瓔珞頭皆剪髮其語與蠕蠕高
車及諸國不同死者富家累石為藏貧者掘地而埋
隨身諸物皆置冢内又兄弟共娶一妻無兄弟者其
戴一角帽若有兄弟者依其數之多少更加帽角焉
天竺國
天竺國後漢通焉即漢時身毒國(註)初張騫使大夏見
卭竹杖蜀布問之大夏國人曰吾往身毒市之即天竺
也或云摩陁迦或云沙羅門在葱嶺之南去月氐東南
數千里地方三萬餘里其中分為五天竺一曰中天竺
二曰東天竺三曰南天竺四曰西天竺五曰北天竺地
各數千里城邑數百南天竺際北海北天竺拒雪山四
周有山為壁南面一谷通大路為國陽門東天竺際東
海與扶南林邑接隣但隔山海而已西天竺與罽賓波
斯相接中天竺據四天竺之間國並有王侯時捐毒國
去長安九千八百六十里去都護理所又二千八百里
南與葱嶺相連北與烏孫接衣服𩔖烏孫隨水草為塞
種也顔師古云捐毒即身毒身毒則天竺也塞種即釋
種也蓋語音有輯重從月氐高附國以西南至西海
東至盤起皆身毒之地身毒有别城數百城置長有别
國數百國置王雖各小異而俱名身毒註扶南傳云舍
衞國隸屬天竺迦尸國一名波羅奈國亦名波羅奈斯
國竺法維佛國記云波羅奈國在迦維羅越國南一千
四百八十里釋法盛歷國傳云其國有稍割牛黑色角
細長可四尺餘十日一割不割便或致死人服牛血皆
老夀國人皆夀五百歲牛夀亦等於人亦乃天竺屬國
也所部臨怕河一名迦毗黎河靈鷲山胡語曰耆闍
崛山山是青石頭似鷲鳥註竺法維佛國記云在摩揭
提國南天竺屬國也其時國屬月氐月氐殺其王而
置將令統其人俗修浮圖不殺生飲酒桓帝延熹三年
頻從日南徼外來獻時帝好神數祀浮圖老子百姓稍
有奉者后遂轉盛其國王土著與月氐同而卑濕暑熱
人弱於月氐晉魏時絶不復通梁武帝天監初其王長
史竺羅貢獻后魏宣武時南天竺國遣使獻駿馬云其
國出獅子豹貂&KR0968;註胡昆切槖駞犀象有火齊如雲
母而色紫别之則薄如蟬翼積之則如沙榖之重沓有
金剛似紫石英百鍊不銷可以攻玉出玳瑁金銅鐡鉛
錫金織縷金罽白疊毾㲪(註)音塔蹬又有旃檀鬱金
等香甘蔗諸果石密胡椒薑等黑鹽西與大秦安息交
市中或至扶南交趾貿易多珊瑚珠璣瑯玕俗無薄籍
以齒貝為貨尤工幻化丈夫致敬極者䑛足摩踵而致
其辭家有竒樂倡伎其王與大臣多服錦罽王乃螺髻
於頂餘髮剪之使短丈夫剪髮穿耳垂璫俗皆徒跣衣
童白色怯於鬭戰有弓箭甲矟亦有飛梯地道木牛流
馬之法有文字善天文算歷之術其人皆學悉曇章書
於貝多樹葉以記事隋煬帝通西域遣裴矩應接西蕃
諸國多有至者惟天竺不通帝以為恨唐武德中其東
西南北四天竺國悉臣服於中天竺國貞觀初中國沙
門元奘至其國中天竺王羅逸多謂元奘曰我聞彼國
有聖人出作秦王破陣樂試為我說秦王之為人也元
奘具言聖德其王曰信如所言我當自朝也至十五年
自稱摩伽佗王遣使朝貢王姓乞利咥註丑栗切名
戶羅逸多或云姓刹利氏二十二年右衛率府長史王
元策奉使天竺會尸羅逸多死國中大亂其臣那伏帝
阿羅陁那順自立乃發兵拒元策元策挺身進抵於吐
蕃之西南以書徵隣國之兵吐蕃發銳千二百人泥婆
羅國發七千餘騎來赴元策與其副蒋師仁發一國之
兵進至國茶傳(註)音博羅城即中天竺之所居也連
戰大破之斬首三千餘級赴水溺死者且萬人獲其王
妃及王子等虜男女萬二千人牛馬三萬餘匹於是天
竺響震城邑聚落降者五百八十餘所遂俘阿羅那順
以還太宗大悦大會因謂侍臣曰夫人耳目玩於聲色
口鼻躭於臭味此乃敗德之源若天竺不刦我使人豈
能俘虜耶昔中山以貪寳取斃蜀侯以牛金致滅莫不
由之是時就其國得方士那羅邇娑婆寐自言年二百
歲云有長生之術上深禮之館於金颷門内造延年藥
令兵部尚書崔敦禮主之發使天下採諸竒藥異石延
歷歲月藥成服之無效後放還本國拜元策為朝大夫
天授三年東天竺王摩羅枝摩西天竺王尸羅逸多南
天竺王遮婁其校羅婆北天竺王婁其那那中天竺王
地婆西那並來朝貢中宗睿宗兩朝頻獻方物開元三
年遣使瞿曇惠誠來朝貢八年南天竺遣使貢豹皮及
黃色鸚鵡又奏請以戰象兵馬討大食國及吐蕃求有
以名其軍制書嘉其號為懷德軍至九月南天竺王尸
利那羅僧迦寳多拔摩為國造寺上表乞賜寺額勅以
歸化為名以賜之至十一月遣使冊利那羅僧伽寳多
拔摩為南天竺國王遣使來朝十七年北天竺國三藏
沙門僧密多貢質汗藥等十九年至天寳中皆有使至
(註)晉宋浮圖經云臨兒國其王生浮圖浮圖太子也父
屑頭耶母曰莫耶浮圖身服黃色髮青如青經始莫耶
夢白象而孕及生從母左脇出生而有髻隨地能行七
步此國在天竺城中天竺又有神人名沙律昔漢哀帝
元夀元年博士弟子景盧受大月氐王使伊存口受浮
圖經曰復立者其人也偃蒲塞桑門伯聞號間白間比
邱晨門皆弟子號也浮圖所載與中國老子經商出入
蓋以為老子西出關過西域之天竺其教為浮圖徒屬
弟子别號合有二十九不能詳載故略之諸家記天竺
事多錄諸僧法明道安之流傳記疑皆詼誕不經不復
悉慕也已具序略注中
四至
去長安九千八百里都護理所二千八百里南與葱
嶺相連北與烏孫接
土俗物産
後漢宣武時南天竺國遣使獻駿馬云其國出獅子
貂豹&KR0968;(註)胡昆切槖駞犀象有火齊金剛玳瑁五
金金縷織成罽白疊[翕毛]㲪(註)音㙮登又有旃檀鬱
金果實鹽駞尤多味西與大秦安息交市海中或至
扶南交趾俗無簿籍以齒貝為貨尤工幻化
烏萇國
烏萇國即北天竺也在中天竺南一名烏伏郍地方五
千里百姓殷實人性懦弱頗詭計尤工禁呪之術篤信
佛法言語文字與天竺同而天竺不及之宋曇行記云
人皆美白多作羅刹鬼法食噉人肉晝日與羅刹雜於
市朝善惡難别自古未通中國唐貞觀十六年朝貢使
至并獻龍腦香開元八年遣使冊其王時大食東與烏
萇隣境扇誘為盗其王與骨咄王俱位王皆守忠節不
應潛輸誠欵元宗嘉奬故並降冊命檀特山(註)外國傳
云須逹摩太子所居石室在山東壁上西南有東泉生
白蓮西北有㙮即阿周仙人住處阿波羅邏龍池(註)
一名奄羅龍池中有毒龍
車離國
車離國後漢時通焉居沙竒城一名禮惟持一名沛隸
王在天竺東南三千餘里大國也其土氣物𩔖與天竺
同列城數十皆稱王其人怯弱地東西南北方數千里
人俱長八尺乘象駞往來鄰國有寇乘象以戰
師子國
師子國東晉時通焉天竺之旁國也在西南大海之中
州也延袤三千餘里其洲中有山名陵迦古佛遊處國
中有王一以善化人皆以學道為務安帝義熙初遣使
獻玉佛像四尺二寸玉色潔潤形制殊特殆非人工晉
歷宋代在建康瓦官寺註先有徵士戴安道手制佛像
五軀及顧長康畫維摩詰并玉像時人謂為建康三絶
至齊東昏遂毁玉像前截臂次取身為嬖妾潘貴妃作
釵釧時咸惜嘆之建康即今丹陽郡江寧縣是也宋
文帝元嘉五年其王殺利摩訶南遣使貢獻梁武帝大
通元年後王迦葉伽羅訶黎耶亦遣使朝貢(註)杜環記
云師子國亦曰新又曰婆羅門即南天竺也國之北人
盡胡貌秋夏炎旱國之南人盡獠面四時霖雨而從此
始有佛法寺舍人皆儋耳布裹腰唐天寳五載使至
獻鈿金寳瓔珞及貝葉寫大般若經
土俗物産
其地多出竒寳土地和適無冬夏之異五榖所種不
須時節其國舊無人止有鬼神及龍居之諸國商賈
求共市易鬼不見其形但出珍寳明其所堪價商人
依價取之諸國人聞其土樂因此競至或有停住者
遂成大國能馴養獅子遂以為名風俗與婆羅門同
而猶敬佛法
太平寰宇記卷一百八十三
