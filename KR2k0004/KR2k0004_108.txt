欽定四庫全書
太平寰宇記卷一百八
宋樂史撰
江南西道六
虔州
虔州南康郡理贑縣禹貢揚州之域春秋時為吳地戰
國時属楚秦属九江郡漢高六年使灌嬰略定江南使
為贑縣立城以防趙佗今州西南益漿溪故城是也及
封黥布為淮南王分江南置豫章郡贑縣属焉後立吳
王濞時地亦属焉漢地理志贑縣属豫章郡後漢書云
興平二年分豫章置廬陵而贑縣属焉又吳志云孫皓
立廬陵南部此地属焉晉大康三年平吳改廬陵南部
為南康郡是也東晉永和五年太守高珪置郡城於章
貢二水之間義熙七年徙於贑水東梁承聖元年復於
章貢間即今城是也宋為南康國梁陳皆為南康郡隋
滅陳改為虔州以虔化水而名煬帝初州廢為南康郡
唐武德五年平江左置虔州天寳元年改為南康郡乾
元元年復為虔州後唐長興二年升為昭信軍節度皇
朝因之
元領縣九今十三
贑安遠雩都虔化南康大庾信豐
瑞金石城上游新置龍南新置興國新置
會昌
州境
東西八百七十里南北一千五十里
四至八到
東北至東京三千三百里西北至西京三千五百
十五里西北至長安四千一百二十五里取隨州
路三千一百四十五里東至汀州一千二百里
東至建昌隔越黃土嶺總一千八百二十里南至
循州隔越參溪石嶺總一千五百里西至彬州一
千一百里北至吉州四百二十里東南至潮州
一千五百六十七里西南至韶州隔大庾嶺陸路
五百五十五里水路七百六十八里西北至吉州
三百六十四里東北至撫州一千一十里
戶
唐開元戶三萬七千六百皇朝戶主六萬七千八
百一十客一萬七千二百七十六
風俗
與吉州同
人物
唐鍾紹京虔州贑縣人性孝小時得瓜菓先進二親
工書直鳳閣為苑總監從玄宗平内難其夜拜中書侍
郎至中書令
土産
鉛糖竹梳箱蜜梅
贑縣舊十三鄉今六鄉本漢舊縣也属豫章郡吳錄地
理志属廬陵郡晉太康地志属南康郡因水以為名虔
州圖經章貢二水合流為贑其間置邑因為贑晉太康
末洪水横流忽有大鼓隨波而下入葛姥故城衆力齊
曳蹲而不動卜於其地置縣吉遂徙以就焉宋昇明初
移置贑水東三百步梁承聖初又遷贑水南陽平陳罷
南康即為虔州縣西仍為州郭貞觀中徙於今理贑
水貢水首受雩都縣之章水自南康縣界二水雙流至
縣合為贑水從縣北一百九十二里北入吉州太和縣
界黃唐山在縣北一百六十三里輿地志云山右六
里有石室口方八尺如數十間屋上通天窗下有方榻
有二石人巾櫛而坐傍有小石室七所相通悉有石人
室前時有車馬跡春夏草不生無諸毒蟲林木繁茂水
石幽絶蓋靈仙窟宅也山下居人每丙日輙聞山室有
笳鼓簫樂之音鄧德明記云有石子如彈圓聚在山角
至丙日不復見他日復有其山獨立高一千三百丈相
傳以石室呼為黃唐廟赤石山唐天寳六年勅改為
玉房山在縣東南二十四里南康記云大石連聳燦若
舒霞山角多赤石有玉房瓊室耆舊相傳云宋元嘉年
中有人自稱安道士者不知何人披巾服褐棲此山中
數十年忽失所在其後有人時復見者玉石山在縣
北四十里其石色黑唯一片鮮白如玉因為名又南康
記云有漁父姓瞿釣於下忽見二年少皎若玉人相謂
曰别此來石長殊駛石上有冬桃樹及石杖或云昔有
人引杖採桃子晉杖今猶存焉螺亭石山在縣東南
七十里有大石臨水號曰螺亭按南康記云昔有貧女
採螺為業與伴侣暮宿此亭忽夜中聞風雨之聲見衆
螺張口亂嘬其肉伴侣驚走貧女乃死明往視之但有骨
因報其家遂殯木濱其冡化為巨石螺殼無數號曰螺
亭石山覆笥山在縣東北百四十三里輿地志云山
上有石井通泉口廣一丈高七丈中有石笥貯玉牒云是
王孝子所著書山上有平湖湖中有石雁耆舊相傳云秋
雁銜蘆春鴻遵渚則飛鳴頡頏若候節焉上洛山在
縣陸路九十里中有石墨可書又按輿地志云虔州上
洛山多木客乃鬼𩔖也形似人語亦如人分明近則蔵
隠能砍杉枋聚於高峻之上與人交市以木易人刀斧
交關者前署物枋下却走避之木客尋來取物下枋與
人隨物多少甚信直而不欺龔公山在縣東北一百
八十里其上竒峰翠巚前後連延蘿木泉石左右襟帶
昔有隠士龔亳棲此因以名焉馬脊岡在縣北陸路
四百里南康記云傍山臨水形如馬脊上有臺榭遺蹟
云是陸賈說尉佗行次所止貢水源出雩都縣新樂
山從東南流入縣界徑州西北流八十里至縣郭東北
二十里與章水合流章水源出大庾縣界聶都山從
南康縣東北流合西扶良熱等水流三十里入縣郭與
貢水合焉龍翕穴在汶山觀東二百步即縣東二十
六里昔有女道士丘氏於此中峯樹下白日昇仙儲
潭祠在縣北二十里南康記云晉咸和二年刺史朱偉
率兵赴江州討蘇峻行至此山忽有神人曰余嘗弋釣
於此百餘年帝以我司此山水府君幸能為立祠宇當
有報焉偉即為置廟山下江山迴洑濬而成潭故名曰
儲潭居廟及至建業果有功百姓祈禱於今不絶空
山祠晉咸康五年太守庾恪於山西麓中建立神廟歷
代祈雨最有靈應按郡國志云空山在縣南山多材木
果食物一郡皆資此山雖名空山其出物百倍於他山
葛姥祠在縣東北五里輿地志云葛姥者漢末避黃
巾賊出自交趾資財巨萬僮僕數千於此築城為家沒
後有靈異人立祠祈禱路嗣恭生祠在縣南三里唐
大歷九年嶺南將軍舒晃反嗣恭統五嶺兵討斬晃於
嶺南師之所處人不疲勞為置生祠以顯遺愛
安遠縣南七百里舊三鄉今五鄉梁大同十年置安遠
縣隋開皇中廢其後雩都縣以地僻人稀每有賦徭動
逾星歲建中三年勅史路應奏請祈雩縣三鄉并信豐
一里再置歸美山在縣西南三百里高一十四文南
康記云山四面險峻自然有石城高數十丈周迴三百
步又有石峽左右高五六十丈迥若雙闕其勢入雲有
古石室色如黃金號為金室有鶡鳥形色鮮潔自愛毛
羽其隻者或浴監水向影悲鳴自絶山頂有杉枋數百
片高危懸絶非人力所及焉欣山在縣南四十里其
山一十二面高五百丈山有蓮花池水及石室石牀橘
樹異竹一水南流入循州雷鄉縣安遠嶺在縣東南
二百五十里廉水源出欣山連東北流去縣西北五
里與縣前上林水合流古傳飲此水令人廉潔因名廉
水安遠水源出欣山在縣東南八十里水南流入循
州雷鄉縣
雩都縣東一百七十里舊十二鄊今六鄉本漢揭陽縣
属南海郡雩水出縣北二十里雩山水西南流經縣前
章水合流雩都即漢高帝六年使灌嬰防趙佗所立縣
也縣在郡城東四里地名東溪漢属豫章郡吳立廬陵
南郡晉立南康郡始為属縣陳永定初遷於太昌村隋
大業中復還故郡城旋值喪亂為林弘所陷唐武德初
年寇平又移歸太倉村貞觀中暴水為患安撫大使任
懷玉奏請置於南康古郡即今縣城雩山在縣二十
五里耆老相傳云昔人祈雨於此山下往往感應故曰
雩山金鷄山在縣西北一十六里山臨貢水石色有
霞其旁有穴廣四丈一石正當穴口如彈圓唐南康記
云有金鷄出入此穴晉義熙中再三出見有人挾彈欲取
之至穴口化為石其鷄今不見因號曰金鷄穴宋永初
中又見於此峽山天寳六年勅改夜光山山在縣西
北八十六里南康記云其山上時有夜光飛燄遥見若
火燎於原又從峽泝數十里有石臨水名白蛟窟梓
潭山在東南六十九里南康記云其山有大梓樹吳王
令都尉蕭武伐為龍舟艚斫成而牽引不動占云須童
男女數十人為歌舞當下乃以童男牽曳艚沒於潭中
男女皆溺其後大晴朗净髣髴若見人船焉夜静潭邊
或聞歌唱之聲因號梓潭焉柴侯峽山在縣東南七
十里南康記云漢靈帝時有劉喬叔避地於此死葬村
側自云柴侯墓晉末喪亂有發其墓者忽有大風雨棺
及松栢悉飛渡水移上此山峯其棺乃化為石樟潭
山在縣東一百八十里南康記云漢有阿堤樹於此潭
邊伐大樟樹為龍舟艚砍而出血伐人並皆沈死因號
樟樹潭官山唐天寳六年改為珠玉山在縣東南二
百六十四里南康記其山高峻有善鳥香草古時此山
有珠玉舊名官山君山在縣東南三百八十五里南
康記云其山竒麗鮮明遠若臺榭名曰媧宫亦曰女姥
石山去盤固北五十里上有玉臺方廣數十丈有自然
石室如屋形風雨之後景氣明朗頗聞山上鼓吹之聲
山都木客為其舞唱之節盤固山在東南四百一里
南康記云其山有石井側有大銅人常守之按此石井
五百年水一湧起高數十丈銅人以手掩之其水即止
其山盤紆嶒峻因號為盤固山焉陳石山在縣東北
三百五十里耆老相傳云昔有陳皇潛龍於此因以為
名宵山在縣西南一百九十里南康記云山多杉松
下有筦笋二年一生味甚甘美雩水源出汀州新樂
縣經縣東南四百七十一里北流至縣
虔化縣東北四百八十里舊十鄉今九鄉本漢贑縣地
屬豫章郡吳大帝時分贑縣立為陽都縣吳錄地志屬
廬陵郡之南部晉武帝改為寧都起居注云太康元年
以廬陵郡都尉之陽都縣來入是也隋平陳罷南康郡
為虔州而改縣為虔化以虔化水為名平山在縣北
二百三十里山頂侵臨雲天寳六年勅改為臨雲山遥
見撫吉二州金精石鼓山在縣西北一十五里傍有
石鼓山相對其山兩面懸崖一百多丈圓如鼓形梅
嶺在縣北一百二十里漢時閩越反漢使諸校屯梅嶺
即今邑界化水源出吟山撫州崇仁縣在縣北二百
四十里本名雩都水入雩都縣界廢陂陽縣在縣東
一百五十里吳嘉禾五年置揭陽縣晉太康五年改為
陂陽縣以陂陽水為名隋開皇十三年廢入寧都縣
南康縣西八十里元六鄊今四鄉本漢南野縣地属豫
章郡漢獻帝時吳大帝分南野立南安縣吳錄及志云
属廬陵南郡都尉晉武帝改曰南康属南康郡聶都
縣在縣西南二十五里即南康縣南樊溪源也山海經
云聶南都之山都水出焉其山出&KR0552;君山劉德明南康
記云山在泥水口三石形甚似人居中者為君左曰夫
人右曰女郎益漿水源出聶都山在縣西五百九十
一里東流入貢水合西符水至南野口合良熱水封
侯水源出封侯山水淺不通船西南入良熱水良熱
水出聶都山南康記云蓋謂泉之源也又云熱水昔名
豫水漢置豫章郡因此源以名也
大庾縣西南二百二十里元九鄉今十鄉按其地實南
安縣地當五嶺之一神龍元年置因以大庾嶺名為縣
大庾嶺一名臺嶺在州西南二百五十里縣西南二
十里吳錄南野縣有大庾山九嶺嶠以通廣州太康地
理志云嶺路峻阻螺轉而上踰九□二里至嶺下七里
平亭劉嗣之南康記云平亭謂之横亭熱水出聶都山
南康記云蓋謂泉之源也又云熱水昔名豫水漢置豫
章郡因此水源以為名青龍岡有陳蕃子孫墓舊傳
墓在縣東四十里南康記云漢太傅陳蕃為宦豎所害
徙家於日南又追之於此誅滅遂葬之嘗有發冢乃見
大蛇纏墓即便風雨暝晦其冢免廢其岡頂有青龍見
因號青龍岡横浦廢關劉嗣之南康記云昔有漢將
軍楊僕射吕嘉出鄣郡下横浦即今縣西南故横浦廢
關見在此
信豐縣南一百九十里元六鄊唐永淳元年析南康更
置南安縣以其地接嶺南人安俗阜謂之南安天寳元
年改天下縣名相同者採訪史韓朝宗以泉州有南安
縣遂奏改名信豐縣以人信物豐為名穀山在縣西二
十里輿地志云其山有石如人形有池生魚鱉山臨榖
水因以為名高一千五百丈不通人行廩山在縣西
四十里輿地志云山下有湖水中有五色鯉山高一千
五百五十丈松子石笋在縣西南一百五里笋有三十
餘條約高五百餘丈
瑞金縣東南三百五十里二鄉本瑞金場淘金之地也
僞唐升為縣
石城縣本石場僞唐改為石城縣
上游縣本南康縣地偽吳天祐年中析南康縣之一鄉
為場僞唐壬子歲改為縣
龍南縣本信豐地偽吳武義年中析信豐順仁鄉之新
興一里為場壬子歲偽吳改為縣
興國縣本漢地贑縣皇朝太平興國年中析贑縣七鄉
於險江鎮置興國縣以年號為名
會昌縣本雩都縣地皇朝興國年中析雩都縣六鄉於
九洲鎮置會昌縣
太平寰宇記卷一百八
