欽定四庫全書
太平寰宇記卷一百七十二上
宋樂史撰
四夷總序
周禮司徒以土圭之法測土深正日景以求地中日南
則景短多暑日北則景長多寒日東則景夕多風日西
則景朝多隂日至之景尺有五寸謂之地中天地之所
合也四時之所交也風雨之所會也隂陽之所和也然
則百物阜安乃建王國李淳風曰今洛陽告成縣以土
圭測天地之中也然則四夷之距推此可知焉爾雅曰
東至於泰遠西至於邠國南至於濮鉛北至於祝栗謂
之四極(注)皆謂四方極遠之國觚竹北戶西王母
日下謂之四荒(注)觚竹在北北戸在南西王母在西日
下在東皆四荒昏荒之國次四極者九夷八狄七戎
八蠻謂之四海(注)九夷在東八狄在北七戎在西八蠻
在南次四荒者岠齊州以南戴日為丹穴(注)岠去也
齊中也北戴斗極為空桐(注)戴負東至日所出為
太平西至日所入為太蒙(注)即蒙泥也太平之人仁
丹穴之人智太蒙之人信空桐之人武(注)地氣使之然
也此五方之性也太演十二次分野圖云天下山河
之象在乎兩戒北戒地形自三危(注)三危縣在沙州燉
煌縣積石負終南(注)積石山在鄯州龍支縣終南山
在長安縣地絡之隂東及太華(注)今華州鄭縣而
逾河並雷首(注)山在今浦州河東縣砥柱至於王屋
(注)今洛陽王屋縣太行(注)今澤州晉城縣乃西北
抵常山(注)山在今鎮州(闕)之右東折秦塞垣至穢貊朝
鮮是謂北紀所以限中外也故星傳謂之北戒或謂之
胡門南戒地形自岷山(注)在茂州汶山縣嶓冡(注)在
今梁州金牛縣負終南地絡之陽東及太華(注)在華
州抵商山(注)在商州阻熊耳連外方(注)熊耳山在
虢州盧氏縣桐栢南析自上洛南逾江漢(注)桐栢山
在唐州武當荆山至于衡陽(注)武當山在均州荆山
在襄州南潭縣衡陽山在衡州乃東折嶺徼達東敺
(注)今福州閩中是謂南紀所以限蠻夷星傳謂之南戒
亦謂之越門華裔之大經也尚書五服之制去王城面
五百里甸服又五百里侯服又五百里綏服又五百里要服
距王城凡二千里其外五百里荒服國語曰周穆王征犬
戎得白狼白鹿以歸自後荒服不至然則二千里之外
乃四夷及蠻夷獫狁匪茹整居焦穫(注)今岐州又秦
晉遷陸渾之戎於伊川(注)今陸渾縣則參居中國矣
而其本域蓋四夷之裔也記曰東方曰夷被髮文身有
不火食者矣(注)夷者觚也東方人好生萬物觝觸地而
出以其居東故曰東夷東九種一曰玄菟二曰樂浪三
曰高驪四曰蒲飾五曰鳥臾六曰索家七曰東屠八曰
倭人九曰天鄙謂之九夷文身謂以丹青文飾其肌有
不火食者以其地氣多暖雖不火食不為害也言有不
火食者亦有火食者南方曰蠻雕題交趾有不火食
者矣(注)君臣同川而浴極為簡慢蠻者慢也其𩔖有八
一曰天竺二曰咳苜三曰憔悴四曰破踵五曰穿胸六
曰信耳七曰駒軹八曰旁春雕題交趾者題為額也謂
以丹青雕刻其頭非惟雕題亦文身也故仲雍居吳越
左傳云斷髮文身趾足也言蠻卧時頭向外足在内而
相交故曰交趾不曰被髮者髮斷故云注云雕文謂刻
其肌以丹青湼之交趾足相向言浴則同川卧則(闕)有
不火食地氣暖不為病漢書地理志越俗斷髮文身以
避蛟龍之害故刻其肌以丹青湼之以東南俱近於海
故皆文身爾雅言六蠻西方曰戎被髮衣皮有不粒
食者矣(注)戎者凶也斬伐殺生故曰戎然戎亦有六一
曰僥侇二曰戎央三曰老白四曰耆羌五曰鼻息六曰
天剛衣皮不粒食者以其無絲麻唯食禽獸肉故衣皮
地氣寒少五榖故有不粒食者爾雅中言七戎七曰山
崙北方曰狄被羽毛穴居有不粒食者矣(注)狄者辟
也遠也言其地廣闢而逖遠故曰狄也其𩔖有五一曰
月支二曰貊穢三曰匃奴四曰單于五曰白屋東方多
鳥故曰羽衣正北多羊故曰羽毛寒至盛林木又少故
穴居亦少五榖故不粒食也爾雅云八狄多六曰宣威
七曰宣靺鞨八曰逹怛禮只元五狄也中國夷蠻戎
狄皆有安居和味宜服利用偹器(注)其事雖異各自足
五方之民言語不通嗜欲不同遠其志通其欲東方
曰寄(注)此言帝王立此傳達四方之人東方謂之寄也
南方曰象西方曰狄鞮北方曰譯(注)皆俗問之名依
其事𩔖耳鞮其言之也今冀州郡有言狄鞮者先王
以是周知其情而從其俗務以德安其性不以力致其
來其國土之别固已具於職方訓誦矣禹之敷土也使
大章亥步四極之所距海外之地則山海經存焉方言
虢國今古不同偹其紀綱難其盡䆒自是以降唐史所
書推其土域所存紀其名號之變載於國史之末以備
華夏之文至於戰伐之情朝貢之數事此非理不復具
焉凡今地理之說蓋定其方域表其山川而四夷之居
本在四表雖獫狁之整居焦穫陸渾之處於伊川其人
則夷其地則夏豈可以周原洛邑謂之裔乎昔唐開元
天寳之盛也南至越裳北至靈朔東窮遼石西及河湟
皆為郡縣單于風教既編九州之記豈可具之於四夷
兩漢之制縣有蠻夷曰道而其總述皆九牧之所相矣
是以今四夷之所說皆其裔荒之本主焉
太平寰宇記卷一百七十二上
欽定四庫全書
太平寰宇記卷一百七十二下
宋樂史撰
四夷一
東夷一
東夷總述
東夷之地自胸山而東其北則樂浪朝鮮遼東其南則
閩越晉安之東(注)泉州今泉州濱海望海中諸夷國皆
見焉皆其域也昔周武王封殷太師箕子於朝鮮而遼
東則戰國時燕地而帶方眞番玄菟皆漢之郡後皆為
東夷之地矣蓋先王之時罔不率俾夏太康失德夷人
始叛至桀而諸夷内侵殷仲丁伐監夷後雖陵暴諸夏
而其境則遼海之東焉遼東故塞至浿水為界屬燕燕
王盧綰及燕人衛滿亡命而出塞渡浿水居秦之空地
王之地方數千里至漢武破之以朝鮮為眞番臨屯樂
浪玄菟四郡後漢末公孫康據而有之魏景初元年乃
滅魏周齊以來高麗強盛隋煬帝三征之初渡遼而敗
再行次遼水征之而楊玄感反又將征之而天下亂至
唐高宗時乃滅之
朝鮮
朝鮮周封箕子之國昔武王釋箕子之囚箕子不忍食
周粟走之朝鮮武王聞之因以朝鮮封之太傅箕子教
以禮義田蠶作八條之教無門戶之閉而人不為盜其
後四十餘代至戰國時朝鮮侯亦僭稱王始全燕時屬
焉為置吏築鄣塞其後燕王盧綰反入匈奴燕人衛滿
亡命聚黨千餘人椎結蠻服東走出塞渡浿水擊破朝
鮮王準居秦故空地上下彰稍役屬真番朝鮮諸夷及
故燕齊亡命者王之都王險(注)地名在浿水東會孝
惠高后時天下初定遼東太守即約滿為外臣保塞外
蠻夷是故滿得以威力侵其旁小邑真番臨屯皆來服
屬地方數千里傳子至孫右渠誘漢亡人滋多武帝元
封二年遣樓船將軍楊僕從齊浮渤海兵五萬左將軍
荀彘出遼東頃之朝鮮人殺右渠來降遂定其地因立
為真番臨屯樂浪玄菟四郡今悉為東夷之地昭帝時
罷臨屯真番以併樂浪玄莬自此内屬
四至
秦滅燕屬遼東外徼秦遼東郡今安東府之地及秦
亂中國人或避地者數萬口漢興為其遠難守復修
遼東故塞至浿水為界武帝因之即為四郡之地
土俗物産
始箕子以八條之教世得其理自漢内屬以后風俗
稍薄法禁亦寖多至於六十餘按四夷志東方仁故
其俗頗有中國之風孔子欲居九夷又聞郯子述鳥
官曰天子失官學在四夷也其俗土著喜飲酒歌舞
或冠弁衣錦器用俎豆
濊國
濊亦朝鮮之地後漢光武封其渠帥為縣侯皆歲時朝
貢無大君長漢已來其官有侯邑君老三統主下戶其
耆舊自謂與高麗同種言語法俗大抵相𩔖魏齊王正
始六年濊侯等舉邑降四時詣樂浪帶方二郡朝謁並
今東夷之地有軍征賦調如華人焉
四至
南與辰韓北與高勾麗沃沮接東窮大海西接樂浪
土俗物産
箕人性謹愿少嗜慾有廉恥男女衣皆著曲領男子
繫銀花廣數寸以為飾俗重山川山川各有部分不
得輒相干涉同姓不婚多所忌諱疾病死亡即棄舊
宅知種麻養蠶作綿布又頗曉氣候星宿先知年歲
豐約不以珠玉為寳又祭虎以為神其邑落有侵犯
者輒相罰責生口牛馬名之為貴禍少寇盜作矛長
三丈或數人共持之能步戰樂浪擅弓出其地又多
文豹有果下馬高三丈其海出班魚皮漢時怕獻之
百濟國
百濟即後漢末夫餘王尉仇臺之後後魏時百濟王上
表云臣與高麗源出夫餘也初以百家濟海因號百濟
晉時勾麗既略有遼東而百濟亦據有遼西晉平二郡
地今營平二州之間也自晉以後併諸國據有馬韓地
晉代授蕃爵自置百濟郡義熙中以百濟王夫餘腆為
使持節都督百濟諸軍事宋齊梁並遣使朝貢授官封
其人土著地多下濕率皆山居其王都有東西二城號
建居拔城王號於羅瑕百姓呼為鞬告支(注)夏言並王
也王妻號於陸(注)夏言妃也官屬有十六品左平
一品達二品恩率三品德率四品扞率五品奈率六品
以上冠飾銀花將德七品紫帶施德八品皂帶固德九
品赤帶季德十品青帶對德十一品文督十二品皆黃
帶武督十三品佐軍十四品振武十五品尅虞十六品
皆白帶統兵以達率德率扞率為之人庶及餘小域咸
分隸焉其國用法叛逆者死殺人者以奴婢三人贖官
人管射及盜者三倍追贓其王以四仲月祭天及五帝
之神每歲四祠其始祖仇臺之廟大姓有八族謂沙氏
燕氏劦氏解氏真氏國氏木氏苩氏國西入島居者十
五所皆有城邑後魏孝文帝遣衆征破之後其王牟大
為高勾麗所破衰弱累年遷居南韓舊地隋初其王扶
餘璋遣使貢方物拜為帶方郡公百濟王唐武德四年
其王夫餘璋遣使獻果下馬與新羅世為仇讐貞觀十
六年與高麗通和以絶新羅入朝之道太宗新征高麗
百濟懷(闕)數年之間朝貢遂絶顯慶五年蘇定方討平
之因虜其王義慈以歸其地舊有五部分統三十七郡
二百城七十六萬戶至是以其地分置熊津焉韓東明
金連德安等五府都督府以其酋渠為都督府刺史縣
令命右衛郎將王文度為都督總兵以鎮之至麟德三
年其舊地没於新羅城傍衆餘後漸衰弱散投空厥及
靺鞨其王扶餘崇竟不敢還舊國土地盡没於新羅靺
鞨扶餘氏君長因之遂絶義慈事親以至孝聞友于兄
弟時人號為東海曾閔及至京數日病卒葬于孫皓陳
叔寳墓側
四至
其國東西四百里南北九百里按新羅北距高麗千
餘里西限大海過海至越州處小海之南南渡海即
是倭國
土俗物産
其衣服男子略同於高麗拜謁之禮兩手據地為敬
婦人衣似袍而袖微大在室者編髮於首後垂一道
為飾出嫁者乃分為兩道焉兵有弓箭刀矟重騎射
兼愛墳史其秀異者頗解屬文又解隂陽五行用宋
元嘉歷以建寅月為歲首亦解醫藥卜筮占相之術
有投壺樗蒲等雜然尤尚奕棋僧尼寺塔甚多而無
道士賦税以布絹麻木等婚娶之禮略同華俗父母
及夫死者三年持服餘親則葬訖除之氣候温煖五
榖雜果蔬菜及酒醴殽樂器之屬多同於内地唯無
駞騾驢羊鵝鴨等西南海中有三島其上出黃漆樹
似小擾樹而大六月輒取其汁漆器物如黃金其光
奪目
三韓國
馬韓後漢時通焉有三種一曰馬韓二曰辰韓三曰弁
韓三韓之地凡大小共七十八國或云百濟是一國焉
大者萬餘戶小者數千家各在山海間地各方四千餘
里東以西海為限皆古之辰國也馬韓最大共立其種
為王辰韓耆老自言秦之亡人避苦役適韓韓割東界
地與之有城栅其言語有𩔖秦人由是或謂之秦韓其
王常用馬韓人作之代相係襲辰韓不得自立為王明
其流移之人故也其俗名國為邦弓為弧賊為寇行酒
為行觴相呼為徒諸小别邑各有渠帥大者名臣智次
有儉側次有樊濊次有殺奚次有邑借皆其官名人文
身步戰兵仗與馬韓同弁韓與辰韓雜居城郭衣服皆
同言語風俗祀神有異施䆴皆在戶西初朝鮮王準為
衛滿所破乃將其衆餘數千人走入海攻馬韓破之自
立為韓王準後滅絶馬韓人復自立為辰王後漢光武
時韓人廉斯人蘇馬諟等詣樂浪貢獻帝封蘇馬諟為
漢廉斯邑君使屬樂浪郡靈帝末韓滅並盛郡縣不能
制百姓苦亂多流逃亡入韓者建安中公孫康分屯有
有鹽二縣以南荒地為帶方郡因遣公孫模張敞收遺
民伐韓濊舊民稍出自後倭韓遂屬帶方郡魏明帝初
遣帶方太守劉昕樂浪太守鮮于嗣越海定二郡部從
事吳林以樂浪本統韓國分割辰韓八國以屬樂浪晉
武帝咸寕中馬韓主來朝自後無聞按三韓尋為百濟
新羅所併
四至
馬韓在西五十有四國其北與樂浪接南與倭接辰
韓在東十有二國其北與濊貊接弁韓在辰韓之南
與倭接
土俗物産
馬韓人知田蠶作綿布出大栗如梨有細尾長五尺
邑落雜居亦無城郭作土室形如冢開戶在上不知
跪拜無長幼男女之别少紀綱國邑雖有主帥不能
相制御其葬有棺無槨不知騎乘牛馬不貴金寳錦
罽唯重瓔珠以綴衣為飾及懸頸垂耳大率皆魁頭
露髻布袍草履其人勇壮少年有築室作力者輒以
繩貫卷皮以杖捶繩懽呼為健終日力作不以為痛
苦用弓楯矛櫓雖有鬭争攻戰而貴相屈服俗信鬼
神嘗以五月耕種畢祭鬼神晝夜飲會羣聚歌舞舞
輒數十人相隨踏地為節十月農工畢亦復如之諸
國邑各以一人主祭祭天地號天君又立蘇塗有似
浮屠建大木以懸鼓鈴事鬼神其南界近倭亦有文
身者又有州胡在馬韓之海西大島上其人差短小
語言不與韓同其被服如鮮卑衣韋衣有上無下好
養牛豕乘船往來貨市韓中辰韓其地肥美宜五榖
知蠶桑作練布乘駕牛馬嫁娶以禮其俗男女有别
以大鳥羽送死其意欲使死者神魂飛揚也國出鐵
韓濊倭皆從取之凡諸市易者皆用鐵如中國用錢
刀又以供給二郡俗喜歌舞飲酒鼓瑟瑟形似筑彈
之有音曲
太平寰宇記卷一百七十二下
