欽定四庫全書
太平寰宇記卷十五
宋樂史撰
河南道十五
徐州
利國監
徐州
徐州彭城郡今理彭城縣古大彭氏國地則青兖之域
星分房宿四度按周禮之九州青得羽山及泗淮二水
兖州得大野無復徐州矣今州即宋之分也左氏傳為
鄭楚取宋彭城是為宋邑六國時屬楚秦并天下以彭
城屬泗水郡項羽自號為西楚霸王建都於此漢改泗
水為沛郡又分沛郡立楚國復置徐州宣帝地節元年
更為彭城郡後漢及晉為彭城國宋元嘉中王玄謨上
表以六郡人民三十萬戶獲安於東南實以此為重鎮
後陷後魏復置徐州無立東南道行臺又輿地記云郡
城由來非攻所能按言其險固也按十道志云自南北
朝彭城為要害之地隋鑿御河已來南控埇橋以扼梁
泗歷古名鎮莫重於斯後因立總管府以大將王軌破
陳軍於呂梁橋吳明徹悉虜其衆隋初罷總管大業三
年改為彭城郡唐武德四年平王世充復置州總管府
管徐邳泗鄫沂仁六州徐州領彭城蕭沛豐滕符離諸
陽七縣貞觀元年廢諸陽入符離二年魯鄫邳二州仍
以譙州來屬七年以沂州屬海州都督八年廢仁州入
譙州其餘都督徐泗譙三州十七年罷都督府以廢譙
州之蘄縣來屬天寶元年改徐州為彭郡乾元元年復
為徐州皇朝為武寧軍節度
元領縣七
彭城沛縣滕縣蕭縣豐縣
二縣割出
下邳置淮陽軍宿遷入淮陽郡
州境
東西二百八十里南北二百二十五里
四至八到
西至東京七百里西至西京一千二百二十里
西至長安二千八十里東至海州三百六十一里
南至宿州一百四十里西至宋州三百六十里
北至兖州三百里東南至泗州六十里西至亳
州三百九十里西北至單州三百七十里東北
至沂州三百五十里東北至宋州三百五十五
里
戶
唐開元戶四萬六千七百皇朝管戶主一萬六千
八百四十六客一萬七千五百八十
風俗
風俗好尚與鄒魯同無林澤之饒俗廣義愛親趨禮
樂好敦行地理志謂沛楚之言多楚音又云沛楚之
朴直舒徐
姓氏
彭城郡三姓劉袁曹
沛郡三姓朱張周
蘭陵郡一姓蕭
人物
前漢夏侯嬰叔孫通周昌周勃子亞夫
蕭何曹參王陵劉昭兩龔彭城廉里人勝
字君賓舍字君倩二人相並著名節世號楚兩龔
後漢桓譚姜肱吳有張昭宋有朱齡石到彦之
土産
禹貢浮磬孤桐蠙蛛暨魚今蠙蛛已絶浮磬時有歲
貢五色土各一斗
彭城縣舊十八鄉今六鄉古之彭國地楚懷王自旴𣅿
徙都此後項羽徙懷王於郴自都之漢為縣屬楚國尋
立徐州焉有鐵宫今為彭城縣按彭門記云殷之賢臣
彭祖顓頊之玄孫至殷末夀及七百六十七歲今墓猶
存故邑號大彭焉百里蒿字景公為徐州刺史境内
旱嵩行部甘雨隨車惟東海兩縣辟在山間嵩不到無
雨父老請嵩入界即雨至今有祠存焉九里山玄中
記云彭城北有九里山有穴潛通瑯琊又通王屋俗呼
為黃池穴郡國志云曾參井泗水在縣東十步周顯
王四十三年九鼎淪沒于泗水秦始皇時鼎氣浮于泗
始皇自以德合三代大喜使數千人投水求不獲謂之
鼎伏呂梁在縣東南五十七里左氏楚子辛侵宋留
吕杜注彭城呂縣也漢為呂縣宋武北征改為夀張縣
又十道志云泗水呂縣積石為梁莊子云呂梁懸水三
十仞魚鱉所不能過今則不然又陳書云將軍吳明徹
以舟師北破下邳進屯呂梁堰泗水灌徐州周烏九軌
達奚長儒率兵來援軌取車輪數百連鎖貫之横斷水
路然後募壯士夜决堰至明陳兵始覺潰亂爭歸至連
鎖之處生擒明徹定國山在縣東四里東魏武帝五
年慕容紹宗欲擊梁梁貞陽侯蕭明營於此州里城唐
貞觀五年築其外城即古大彭國漢高祖定天下以為
楚國封弟交為王東晉封劉裕為宋公至宋武帝以皇
子義康為彭城王並都於此後宋平北將軍徐州刺史
薛安都乃以城歸魏也竹邑續漢書郡國志云沛郡
有竹邑縣廉里漢書龔勝居彭城之廉里戲馬臺
在縣南三里項羽築戲馬臺於此宋武北征至彭城遣
長史王虞等立第舍於項羽戲馬臺作閣橋渡池重九
日公引賓佐登此臺會將佐百僚賦詩以觀志作者百
餘人獨謝靈運詩最工曰季秋邊朔苦旅鴈繞霜雪凄
凄陽卉腓皎皎寒潭潔良辰感聖心雲旗興暮節鳴笳
戾朱宫蘭巵獻詩哲餞宴光有孚和樂隆所缺云云宋
於臺上置寺赭土山在縣北三十五里尚書禹貢徐
州厥貢惟土五色漢郊祀志曰王莽使徐州歲貢五色
土即此山也彭城山在縣東北六十里上有黃石公
廟漢書張良得圯上老父書曰後十三年濟北榖城山
黃石即我也茱萸山在縣東北八十五里俗謂採藥
山魏地形志曰呂縣有茱萸山出茱萸麥門冬本草云
茱萸出海承縣此山昔隸承縣垞城在縣北三十里
北面臨泗水輿地志云垞城古崇國兖州人為實中城
曰垞直加切城西南有崇侯虎廟呂梁城在縣東五
十里按左氏傳曰楚子辛侵宋留呂杜預注云呂留二
縣今屬彭城郡臨泗水高百四十丈十七里此城東二
里有三城一在水南一在水中單一在水北並高濟所
築立鎮以防陳寇寒山堰在縣東南一十八里梁蕭
明伐魏决水以灌彭城呂布城在縣東南五十里按
魏地形志呂布自下邳與曹公相持築城於此雍門
城在縣東南五十里按桓譚新論云雍門周彈琴見孟
嘗君石佛井在縣南四里石佛山頂方一丈二尺深
三里自然液水雖雨旱無增減或云飲之愈疾時有雲
氣出其中去地七百餘丈王仲德墓在縣北四十一
里符堅亂兄弟同起兵關中為慕容垂所攻水暴至不
知所往忽有白狼來向仲德號因往從之獲免又為丁
零翟所困單馬南歸夜行丘澤常有炬火照路後為宋
高祖佐命位至徐州刺史因主白狼祠於彭城祀之
桓魋墓在縣北二十七里水經云泗水南經宋大夫桓
魋冢西枕泗水鑿石為冢郭緣生述征記槨隠鏤金為
龜鳳之像石門扇石墓堂猶存龔勝墓在縣東南三
里按前漢書龔勝楚人居彭城王莽簒位遣璽書安車
奉迎勝稱疾不起閉目十四日而死魏地形志云彭城
有龔勝墓石碣猶存至今禁芻牧樊噲墓在縣北五
十九里按漢書樊噲沛人封舞陽侯漢高祖廟在縣
東南六里臨泗水彭祖廟魏神龜二年刺史延明移
於子城東北樓下俗呼樓為彭祖樓
沛縣西一百十里舊十六鄉今六鄉郡國志古云偪陽
地漢為縣屬泗水郡蓋取史記齊景公畋於沛又許由
隠於沛澤皆其地因名立邑名漢又改泗水為沛郡理
相承以此為小沛魏分立譙郡又以沛為王國晉不改
宋為沛郡改屬徐州隋又罷郡縣屬仍舊唐武德四年
天下平寧復移沛邑於此正漢邑名也泗水西北流
入東去縣五十步泡水在縣西一百五十步即豐水也
縣理城即秦沛縣城初陳涉起兵沛令欲以沛應之
乃令樊噲召高祖沛令後悔閉城拒守高祖書帛射城
上曰諸侯並起今屠沛父老乃殺沛令迎高祖立為沛
公十二年高祖破黥布還過沛謂沛父老曰遊子悲故
鄉吾雖都關中萬歲後吾魂魄猶思樂沛且朕自沛公
以誅暴亂其以沛為朕湯沐邑微山在縣東南上有
微子冢山下有故沛城存焉枌榆社漢書云高祖禱
豐沛之枌榆即高祖之鄉社名也沛宫在縣東南一
里漢書高祖置酒宴鄉中父老今在廣戚城中合鄉
故城古互鄉之地按劉芳徐州記云古之互鄉蓋孔子
云難與言者泗水亭在縣東南一里高祖昔為亭長今
有廟焉留城在縣東南二里昔張良遇高祖之處後
平天下高祖欲封之良曰昔遇陛下於彭城東南略地
願陛下封臣於此高祖許之遂封留侯今有張良廟存
焉歌風臺在縣城東南一百八十步古老傳云漢祖
征英布回歸沛於此臺歌曰大風起兮雲飛揚因為名
張良墓在縣東南六十里有廟仲虺廟湯左相邑
也
滕縣北一百九十四里舊十八鄉今四鄉古小邾之國
漢為蕃昌慮二縣地屬魯國應劭注曰蕃縣即小邾國
也為魯附庸邑有邾國濫邑故城在今縣東南即漢之
昌慮縣隋開皇六年於此置滕城是也桃山即華萊
山也郡國志云一名義珠山山有井不可窺窺者不盈
歲輙死有鳥巢于井中金喙黑色見則大水抱犢山
抱樸子云出芝草奚公山在縣東南六十里陽曄徐
州記云奚仲造車處上有軌轍見存後魏書薛縣有奚
仲廟濫城在縣東南五十九里左氏謂邾黑肱以濫
來奔即此地後漢建安中魯於此立昌慮郡隋大業二
年省今名昌慮城是也古薛城漢為縣古城在今縣
東南五十里史記云靖郭君田嬰齊威王少子宣王弟
湣王封嬰於薛即此地也又郡國志云薛城高厚無比
多英傑子弟蓋有孟嘗君之遺風也公邱故城在縣
東南十里夏侯嬰初為滕令故號滕公按此時高祖未
立郡縣故滕為秦縣至武帝改為公邱縣屬沛國孟
嘗君冢在縣南五十里水經注云孟嘗君墓結石為槨
制作甚麗今薛城南猶有跡也奚仲墓在縣東南六
十里古青邱村
蕭縣西北六十里舊十七鄉今六鄉古之蕭國春秋時
為宋邑周以封子姓之國别為附庸左氏謂宋郡公子
奔蕭是也漢書舊為縣屬沛郡北齊天寶七年改為承
高縣隸彭城郡隋開皇三年罷郡屬徐州改為龍城縣
尋復為蕭縣丁公山在縣東南三十里楚漢相攻高
祖敗薛人丁固追之即此也號曰丁公山緩輿山在
縣東三十五里宋高祖緩輿里人蓋因山為里名也
古汴河在縣南十步杼秋城在縣西七十五里漢書
郡國志云杼秋屬梁國闞駰十三州記杼秋光武封劉
般為杼秋侯明帝以屬沛龍城在縣東三十里後魏
屬彭城郡酈元注水經云獲水東經蕭縣歷龍城是此
扶陽城在縣西南六十五里漢丞相韋賢之後世封侯
此地眢井在縣北二百步古蕭城内左傳云楚莊王
伐蕭蕭潰還無社與司馬卯言隠于眢井中即此紅
亭左傳昭八年秋蒐于紅是也注蕭縣西有紅亭
豐縣西北一百四十里舊十八鄉今八鄉戰國時其地
屬梁漢高祖乃豐沛邑中陽里人後得天下沛為郡豐
為縣宋改隸濟陰郡北齊改郡為永昌縣仍隸焉隋復
屬徐州豐西澤即高祖斬白蛇之所厭氣臺在縣
城中漢書秦皇以東南有天子氣故東遊厭之因築此
臺大澤在縣北六里前漢書高祖母常息大澤夢與
神遇是時雷電晦冥太公往視則見蛟龍于上已有脤
遂誕高祖隆凖龍顔古宅在城内即高祖故宅也
丁公墳在縣東北六里前漢書季布母弟為項羽窘高
祖于彭城高祖急顧丁公曰兩賢豈相厄哉公遂緩追
之及高祖得天下公謁見高祖徇衆曰丁公為項王臣
不忠使項王失天下遂斬之以勵人臣葬於此
利國監
利國監本徐州之秋邱冶務烹鐡之所皇朝升為利國
監以董其事
太平寰宇記卷十五
