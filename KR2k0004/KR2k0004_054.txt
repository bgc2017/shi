欽定四庫全書
太平寰宇記卷五十四
宋樂史撰
河北道三
魏州
魏州魏郡今理大名元城二城禹貢兖冀二州之域在
夏時即為觀扈之國星分畢昴春秋為晉地戰國魏衛
二國之境秦滅置東郡城趙置邯鄲郡漢高祖使韓信
定河北以秦邯鄲郡之南部并東郡之邊縣置魏郡即
今元城縣北是也後漢封曹操為魏王理鄴自漢至魏
晉郡皆在鄴前燕慕容暐都鄴於今州理之貴鄊郡尋
省周靜帝大定二年又於貴鄊郡之東界置魏州隋大
業三年罷兵為武陽郡唐武德四年平竇建德復為魏
州又分置漳隂縣領貴鄊昌樂元城莘武陽臨黃觀城
頓丘繁水魏寇氏館陶漳隂十三縣其年割頓丘觀城
二縣置澶州又割莘臨黃武陽三縣置莘州又割寇氏
館陶置毛州魏州置總管府管魏黎澶莘毛五州魏州
領貴鄊昌樂繁水漳隂元城魏六州貞觀元年罷都督
府仍省漳隂縣其年廢莘毛澶三州盡以所領縣屬
魏州十七年省元城武陽觀城三縣十八年省繁水縣
龍朔二年改為冀州大都督府以殷王為都督督貝德
相棣滄魏七州咸亨三年依舊為魏州罷都督府永昌
元年置武聖縣聖歷二年又置元城縣元寶元年改為
魏郡乾元元年復為魏州天祐三年割貝州之夏津臨
清永濟宋城經城相州内黃成安洹水博州清平来屬
從魏府之所請後唐同光元年升為東京興唐府三年
改為鄴都晉天福初改為廣晉府漢乾祐元年改為大
名府周顯德元年依舊為天雄軍節度其名府額仍列
在京兆之下皇朝因之
元領縣十今十七
大名元城南樂魏縣舘陶寇氏莘縣
朝城夏津臨清永濟宗城經城已
上五縣貝州割到内黃成安洹水已上三
縣相州割到清平博州割到
二縣割出
頓丘臨黃并入澶州
州境
東西二百四十里南北三百二十里
四至八到
東至東京四百里西南至西京一百五十里西
南至長安一千六百一十里東至博州武水縣一
百三十七里正東微北至博州一百八十里南
至相州一百六十里西至相州一百一十里北至
貝州二百一十里東南渡河至濮州一百九十里
西北至洺州平恩縣界九十四里東南渡河至
鄆州二百三十里西北至洺州一百六十里
戶
唐開元戶一十一萬七千一百七十五皇朝戶主五
萬五千九百八十七客二萬九百八十五
風俗
毛詩云魏地陕隘其人機巧史記云邯鄲亦漳河之
間一都會也北通燕涿南有鄭衛俗與趙相𩔖然近
梁魯微重而矜節漢書云邯鄲土廣俗雜大率精急
高氣勢
姓氏
魏郡五姓申暴柏鴨萇
人物
盖寬饒魏郡人為司隷校尉刺舉無所迴避公卿貴戚
皆懼欒巴内黃人唐谷那律魏州昌樂人劉祥
道魏州觀城人相高祖李義琰魏州昌樂人為相高
宗欲令天后預知國政義琰固争不可郭元振魏州
館陶人為相封代國公路巖寇氏人在相位八年
土産
絹絲棉純紬貢
漢書云冀州其利松栢
大名縣舊三十鄊今六鄊本漢元城縣地魏孝文帝太
和二十一年分置貴鄊縣因前燕慕容暐之貴鄊以名
之屬昌樂郡按水經注云沙丘堰有貴鄊謂此也隋開
皇三年罷郡縣屬魏州大業三年改屬武陽郡唐武德
初割屬魏州後唐改為廣晉縣乾祜為大名愜山在
縣西九里古堰也今名愜山漢成帝時河決金堤使者
王延世於此運土以塞河頗愜當時人心故謂之愜山
大河故瀆在縣東三里俗名王莽河注水經云故瀆
又東北經元城西北至沙丘昔禹治洪水播為九河自
此始也屯氏河俗名毛河注水經云大河故瀆北出
為屯氏河漢書溝洫志曰自塞宣房河復北決於舘陶
分為屯氏河廣深與大河等西渠開元二十八年九
月刺史盧暉移通濟渠自石灰窠引流注於城西夾水
制樓百餘間以貯江淮之貨故有西渠之名州城前
燕慕容暐所置也周宣於此置州理焉
元城縣舊三十鄊今六鄊本漢舊縣屬魏郡應邵曰魏
武侯公子元食邑於此國因氏焉又魏書吳質為元城
令文帝枉節騎即謂此邑高齊省元城縣入貴鄊聖歷
二年重置開元十年移於州東北三百步後唐改為興
唐縣晉復為元城沙麓在縣東十二里亦名女姓丘
春秋經云沙麓崩注云晉地也漢書曰王翁孺既徙魏
郡元城委粟里元城建公曰昔春秋沙麓崩晉史卜之曰
後六百四十五年當有聖母興其齊田氏乎今翁儒徙
居正直其地日月當之元城郭東有五鹿之墟即沙麓
地也後八十年有貴女興天下云其後平帝幼小元后
果臨朝稱制也五鹿墟在縣東左傳謂晉公子重耳
乞食於五鹿野人與之塊即其處也馬陵在縣東南
十里魏攻韓韓急告於齊齊使田無忌將而孫臏為師
使齊軍入魏地為十萬竈明日為五萬竈又明日為二
萬竈龐涓大喜曰我固知齊卒怯入吾地三日士卒亡
者過半乃倍行逐之孫臏度其暮至馬陵乃斫大樹白
書曰龐涓死於此下於是令善射者萬弩夾道而伏期
見火舉而俱發龐涓夜見砍木下白書乃鑚火燭之齊
軍萬弩俱發魏軍大亂涓自刎王翁孺墓在縣東二
百步漢書王翁孺既免居委粟里即元后之祖也束
晳墓在縣南二十五里
南樂縣南十五里舊三十鄊今七鄊本漢舊縣屬東郡
後魏孝文於舊漢昌樂城置昌樂郡及昌樂縣周武帝
改屬魏郡隋罷郡改屬魏州今改名南樂王莽河西
去縣十六里平邑竹書記年云晉烈公四年趙城平
邑按縣圖云在縣城東界
魏縣西四十里舊十六鄊今四鄊本漢舊縣屬魏郡後
魏孝文帝分魏縣置昌樂縣高齊省魏縣入昌樂縣隋
開皇六年又分昌樂縣置魏縣依舊屬魏州漳河舊
漳河在今縣西北十里即史起所決以灌鄴旁者新漳
河在今縣西北二十一里白溝水北接舘陶界隋煬
帝導為永濟渠亦名御河南自相州洹水縣界流入又
北阿難河出焉蓋魏將阿難所導以利瀆故此瀆有阿
難之稱矣又唐史開元二十年魏州刺史盧暐開通濟
渠自石灰窠引流至州西都注橋夾州置樓百餘間以
貯江淮之貨是此渠蓋寬饒臺在縣東南八里狄
仁傑祠在縣東南四里為魏州刺史百姓為立祠
舘陶縣北五十里舊十五鄊今五鄊本春秋時晉寇氏
邑也陶丘在縣西北七里爾雅曰再成為陶丘趙時置
舘於其側因為縣名漢時屬魏郡文帝改屬陽平郡趙
移陽平郡理此周大象二年置毛州以近河為稱隋大
業二年廢毛州以舘陶縣屬魏州金堤漢武時決舘
陶及東郡金堤謂此地也大河故瀆俗名王莽河東
去縣四里屯氏河俗名毛河在縣西二里白溝水
煬帝號為永濟渠亦名御河西去縣十里
寇氏縣東北六十里舊十五鄊今四鄊本漢舘陶縣地
隋開皇六年分舘陶東界置寇氏縣因古寇氏邑為名
屬毛州煬帝大業二年廢毛州寇氏縣屬魏州黃河
郡國志云俗名黃壘王莽河北去縣十八里冉仲
弓墓在縣北二十五里
莘縣東七十五里舊二十一鄊今五鄊本衛地漢為陽
平縣屬東郡周武帝建德七年於此置武陽郡在武水
之陽因以為名隋開皇八年改陽平縣為清邑縣十六
年於縣置莘州十八年改樂平縣為莘亭大業二年廢
莘州縣屬魏州其年改清邑為莘縣因縣北古莘亭為
名唐武德初又置莘州貞觀元年州廢来屬伋夀爭相
死即此地冰井注水經云武陽大城西門有冰井門
門内有古冰井猶在莘亭在縣北即左傳云使盜待
諸莘是也武陽臺水經注云武陽城有一石臺在天
城門外號曰武陽臺武陽故城在今縣之南即後周置
郡於此二子祠顧野王輿地志云陽平之莘有衛宣
二子爭死處今有祠存頓城郡國志云頓城在武陽
東南十里臧洪為東郡守理此城
朝城縣東南八十里舊十八鄊今四鄊本漢東武陽郡
在武水之陽故曰武陽其後為縣屬魏郡隋開皇十六
年隸莘州大業二年廢莘州為魏州唐貞觀十七年縣
廢永昌元年又置改名武聖開皇十年改為朝城武河
在縣東十步黃河在縣東二十九里武陽臺在縣西
南一步扁鵲墓在縣羅城西北隅
夏津縣東北二百五十里舊十三鄊今三鄊本漢靈縣
地漢初為鄃縣按漢書高后封吕佗為俞侯田蚡奉邑
亦在鄃即此地地理志鄃縣屬清河郡故城在今德州
西南五十里是漢鄃縣所理後魏省隋開皇十六年復
于此立鄃縣唐天寳元年改為夏津縣今屬魏州潤
河枯瀆在縣東三十六里屯氏河在縣北
臨清縣西南一百五十里舊五鄊今六鄊本漢清淵縣
地後魏孝文帝太和二十一年於此置臨清縣屬魏州
高齊省隋開皇六年復臨清縣屬毛州十八年州廢縣
屬貝州唐大歷七年於縣西南張橋店置永濟縣同時
以滄州景城縣隸瀛州貞元以後復自瀛州隸貝州
貝丘在今縣東南十五里有漢貝丘縣故城存城中有
貝丘高五丈周廻五十步兼有後漢貝丘長博陵劉伯
言北海苑蓋興二碑並文磨滅後魏初移縣於故城東
北十里今縣東又有貝丘城即後魏所治屯氏河在
縣西十五里
永濟縣北九十里元四鄊本漢貝丘縣地隋以後為臨
清縣地唐大歷七年田承嗣請于張橋店置此縣以邑
西臨永濟渠故以為名今屬魏州永濟渠在縣西南
自汲郡引清淇二水東流入白溝穿此縣入臨清按漢
武時河決舘陶分為屯氏河東北經魏郡清河信郡渤
海入海此渠蓋屯氏故瀆隋氏修立因永濟
宗城縣西北一百七十里舊十五鄊今五鄊本漢章帝
分鉅鹿地立廣宗縣屬鉅鹿郡後魏於縣里置廣宗縣
屬清河郡隋開皇三年罷郡仁夀元年改廣宗為宗城
縣唐武德四年於此置宗州領宗城縣九年廢宗州以
縣屬貝州今屬魏州枯樟河在縣東二十七里袁
公橋在今縣東即後漢袁紹破公孫瓉於此橋故謂袁
公橋焉張甲河在縣南二十七里
經城縣西北二百三十里舊二十鄊今四鄊本後漢之
經縣地分前漢堂陽縣於今縣西北二十里置經縣后
魏初省併南宫縣太和十年又於今理置經縣續於縣
理置廣宗郡高齊天保七年省郡及縣仍移武強縣於
此後周武建德七年復於此置廣宗郡隋開皇三年罷
郡六年移武強縣於武強城南置復於此置經城縣屬
貝州今屬魏州張甲枯河在縣東十里
清平縣東北一百八十里舊十鄊今四鄊本漢清陽縣
地屬清河郡隋開皇六年自今貝州清河縣界移貝丘
縣於今理屬貝州十六年改貝丘為清平縣屬博州大
業二年省博州屬貝州隋亂廢唐武德四年重置屬博
州今屬魏州王莽河在縣南十八里
内黃縣西南一百四十里舊十八鄊今四鄊本漢舊縣
屬魏郡以河北為内河南為外以陳留為外黃此為内
黃後魏省隋開皇六年於故城東南十九里重置内黃
屬相州唐武德二年於黎陽縣置黎州縣屬焉貞觀十
七年廢州縣還相州今屬魏州黃澤在縣西北五里
博望岡在縣東南十三里接汲縣界湯水水經曰湯
水又東北至内黃縣入於黃澤倪渠前漢倪寬遷内
黃令吏民大信服開六輔渠以大灌溉民極獲利因曰
倪公渠牽城在今縣西南十二里左傳云會齊侯於
牽即此繁陽故城史記云趙將廉頗伐魏取繁陽是
此地漢為縣故城在今縣東二十六里城因在繁水之
陽以為名辟陽城漢審食其封此故城在今縣東北
五里故殷城在縣東南十三里殷王河亶甲居相因
築此城永濟渠北去縣二百步
成安縣西一百里舊三鄊今三鄊本漢斥丘縣地屬魏
郡春秋時乾侯邑也土地斥莽故曰斥丘後其地屬鄴
縣高齊文宣帝分鄴縣置成安縣屬清郡後周平齊屬
魏郡隋開皇三年改屬相州今屬魏州濁漳水西自
滏陽縣界流入斥丘故城在縣東南三十里本春秋
時乾侯邑漢以為斥丘左傳曰公子如晉次於乾侯
蚩尤冡在邑界
洹水縣西南九十三里舊十鄊今三鄊本漢内黃縣地
晉於此置長樂縣屬魏郡後魏省孝文帝復為長樂縣
高齊省入臨漳縣周武帝分臨漳置洹水縣因水為名
屬魏郡開皇三年割屬相州今屬洹水西自堯城縣界
流入鸕鷀陂在西南五里周迴八十里蒲魚之利州
境所資白溝今名永濟渠水經白溝與洹水同
博州
博州平郡今理聊城縣禹貢兖州之域春秋時齊之西
界聊攝地也平原郡聊城縣東北有故攝城即故聊攝
城也左氏傳引晏子云聊攝以東其為人多矣戰國時
亦為魏齊趙國交境之地也秦兼天下置三十六郡今
州即秦之東郡也在漢為東郡之聊城縣也晉以聊城
屬平原郡宋分其地置魏郡後魏明元帝於此置平原
鎮孝文帝罷鎮置平原郡葛榮之據冀州也又於今理
置冀州尋廢孝武帝復置平原郡隋開皇三年罷郡十
六年於今理置博州大業三年省隋亂宇文化及弑逆
自江都舉兵至此竇建德攻陷其城殺化及復自據之
唐武德四年討平竇建德置博州領聊城武水堂邑茌
平仍置莘亭靈清博平高唐凡九縣五年省莘亭靈清
二縣貞觀元年省茌平縣天寶元年改為博平郡乾元
年復為博州
元領縣六今四
聊城堂邑高唐博平
一縣割出
清平入魏府
一縣廢
武水併入聊城縣
州境
東西一百八十九里南北二百里
四至八到
西南至東京五百一十里西南至西京九百三十
里西南至長安一千九百九十里東渡河至濟
州二百九十里南至舊濟州七十里正西微南
至魏州一百八十里北至貝州一百三十里東
南至舊濟州五十四里南至魏州寇氏縣八十六
里西北至貝州一百九十里東北至德州二百
六十里
戶
唐開元戶三萬七千四百四皇朝戶主一萬六千二
百七客一萬三千三百三十一
風俗同魏州
人物
賈宗字孟堅東都聊城人華歆字子魚官至太尉
華恒字敬則高唐人唐吕才博州清平人善隂
陽書又明音樂為太子司更大夫馬周茌平人為
中書令梁載言聊城人仕歷鳳閣舍人撰十道志
土産
綿絹平綢
聊城縣舊三十鄊今三鄊本春秋時聊攝地魯仲連射
箭喻燕將之所漢以為縣屬東郡晉屬平原郡高齊改
隸濟州隋開皇三年改屬冀州十六年置博州縣改屬
焉黃河南去縣四十三里郭水水經云郭水出聊
城東北水泛則津注水耗則輟流微子城紂之庶兄
封邑于此故有城存重丘在縣東南即左傳曰諸侯同
盟于重丘杜預注云重丘齊地蓋謂此也茌平故城漢
為縣廢城在今縣東五十三里在茌山之平地因山著
名石勒之賤也賣在茌平人師歡家為奴博固城隋
圖經曰或謂之布鼓城即石勒時築在大河之曲四
口故關在水東八十里一名四瀆酈元注水經云河水
又東北流為四瀆津蓋其處隋初於此置四口關郭
城隋圖經云郭城即亡國郭氏之墟聶政冡烈士刺
韓相者華歆冡仕魏為司空郡人也廢武水縣在
州西南六十里舊八鄊後一鄊本漢陽平縣地屬東郡
隋開皇八年改陽平縣為清邑縣十六年分清邑縣置
武水縣取邑界水為名屬莘州即今博州武水縣理是
也在武水之南隋大業二年廢莘州改為魏州唐貞觀
元年改隸博州周廣順二年河決衝沒顯德二年割屬
聊城縣黃河在武水縣南二十里石柱後魏孝文
帝所立為鄴東之表水經云武水東流從石柱北是也
堂邑縣東六十里舊十五鄊今三鄊本漢清縣撥於二
縣地屬東郡隋開皇十六年於此置堂邑縣屬毛州因
縣西北有漢堂邑故城為名大業三年改屬魏州唐武
德四年又屬毛州貞觀元年廢毛州改屬博州晉改屬
為河清縣復舊廢毛故城漢為縣廢城在縣西南
王莽河北去縣十里樂平故城本漢清縣也在縣東
南三十里後趙錄曰東海王使征東將軍苟晞擊汲桑
石勒與晞相持戰於平原陽平間為晞所敗桑奔馬牧
勒奔樂平堂邑故城在縣西北二十七里高帝五年
陳嬰為堂侯嬰孫午繼封尚舘陶公主
高唐縣東一百十里舊十五鄊今二鄊本齊邑春秋夙
沙衛奔高唐以叛史記齊威王曰吾臣有盼子者使守
高唐趙人不敢東冀于河至漢以為縣屬平原郡後魏
屬濟州高齊又屬平原隋開皇十六年改隸博州唐長
夀二年改為重丘縣唐同光初復舊晉改為齊城縣漢
初復舊黃河在縣東四十五里大河故瀆在縣一
十七里鳴犢河今名鳴犢溝漢書地理志曰河水自
靈縣别出為鳴犢河溝洫志元帝永光五年河決清河
靈鳴犢口而屯氏河絶也故靈城漢為縣在今縣西
二十里高齊天保七年省按今博平縣曾為河所壊權
寄理此城大河故瀆在其南爵堤十三州志高唐
縣有爵堤以捍河水
博平縣東北七十五里舊九鄊今二鄊本齊之博陵邑
也史記曰齊威王伐晉至博陵徐廣注云東郡之博平
也漢以為縣屬東郡晉屬平原國隋開皇三年改隸毛
州十六年改屬博州王莾河在縣北十八里
太平寰宇記卷五十四
