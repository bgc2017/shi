欽定四庫全書
太平寰宇記卷七
宋樂史撰
河南道七
許州
許州許昌郡今理長社縣禹貢豫州之域星分房宿二
度周為許國左氏傳許太嶽之後說者謂炎帝之後周
武王伐紂封于此又徙于葉魯昭公九年又遷于夷今
亳州城父縣是也至十三年又自夷遷居於葉十八年
又遷于白羽定公六年為鄭所滅自後復立為鄭附庸
邑周末為晉地三卿分晉其地入韓七國時為韓魏二
國之境秦并為穎州郡理陽翟二漢為穎州之許縣後
漢末魏太祖迎獻帝自洛都許文帝雖云都洛其公室
武庫多在許州即今許昌縣也又西魏大統十三年詔
遣河南行臺大都督王思政進據穎川東魏遣將清河
王高岳率衆十萬攻思政思政不與戰岳造高堰引洧
水以攻之十五年城陷水自東北入城思政為岳所執
即今長葛縣之長社故城也北齊高澄于此改立南鄭
州周大定元年改為許州治長社焉隋初不改大業初
州廢又為穎州郡唐武德四年王世充平改為許州領長
社長葛許昌繁昌黃臺㶏強臨穎七縣貞觀七年廢黃
臺繁昌㶏強三縣以洧水之扶溝鄢陵汝州之襄城松
州之陽翟北澧之葉縣來屬十三年改置都督府管許
唐陳穎四州而許州領長社長葛許昌鄢陵扶溝臨穎
襄城陽翟葉九縣十六年罷都督府顯慶二年割陽翟
屬洛州開元四年割葉襄州置仙州二十六年仙州廢
以葉襄城陽翟來屬其年又以葉襄城屬汝州二十八
年又以襄城來屬是歲又以葉屬汝州天寶元年改為
穎川郡乾元元年復為許州長慶三年廢溵州為郾城
縣來屬本忠武軍節度梁開平二年改為匡國軍唐同
光元年復舊皇朝因之
元領縣八今七
長社長葛臨穎許昌陽翟郾城舞陽
一縣割出
鄢陵入開封府
州境
東西一百五十五里西北二百五里
四至八到
東北至東京二百一十五里西北至西京三百三
十里西至長安一千二百六十里東至陳州二
百八十里正南微東至蔡州三百二十里北至
鄭州一百八十里西南至汝州一百八十里東
南至陳州三百二十四里西北至河南府三百三
十里
戶
唐開元戶一萬九千七百一十七皇朝戶主二萬
九千五百四十六客二萬一千九百九十
風俗
穎川本有夏之國夏人尚忠其弊鄙朴有申韓之餘
烈高仕宦好文法人以貪恡爭訟為俗焉漢韓延夀
黃霸繼為郡守先之以敬讓化以篤厚風教大行
姓氏
穎川郡八姓陳荀鍾許庫于鮮于
鮮
人物
賈山長社人漢孝文時言治亂之道韓稜穎川舞
陽人竇憲威權震天下尚書以下議欲拜之稱萬歲
稜正色曰禮無為臣稱萬歲之制議者皆慙荀淑
穎川穎陰人季膺師之有子八人謂之八龍其孫彧
二十九為尚書令鍾皓長社人陳寔許人李
膺襄城人客造如登龍門辛毗穎川陽翟人魏文
帝欲徙冀州十萬戶實河南毗入諫帝起入毗引其
裾繁休伯穎川人文才機捷鍾會穎川長社人
太傅繇之小子也改虞松表五字司馬景王曰真王
佐才也庾峻鄢陵人長安有大獄不决峻為侍御
史斷之棗據長社人褚彦回陽翟人
土産
絹蔍心布乾柿黃明膠
長社縣舊十五鄉今五鄉漢舊縣也屬穎川郡始因社
中樹暴長故縣名長社縣蓋鄭長葛之地春秋隠公五
年宋人伐鄭圍長葛即此也隋文帝廢郡以縣屬汴州
大業三年改為穎川縣唐武德四年復為長社改為許
州望烟山無峯岫高岳圍王思政於此置烽因有望
烟之號南北玉山高岳慕容紹宗圍穎川築此兩山
窺望城中高陽里在州城西門内道南荀氏家傳荀
淑有子八人皆賢其地舊稱西豪里穎陰令范康曰昔
高陽氏有才子八人荀公亦有才子八人乃改西豪為
高陽里時同郡人陳寔為太邱長奕葉賢德往詣荀門
陳君使元方為御季方從後孫子長文尚幼抱之於膝
君使叔慈應門慈明行酒自餘六龍侍側孫文若猶小
坐之于懷言語三日德星為之聚太史奏曰五百里内
有賢人集故德星為之聚因名荀里曰德星鄉今郡城
西南故宅是也大城鄭公孫射大城長箱城東魏
行臺清河王高岳率衆圍西魏將王思政因築此城以
車箱為樓因名長箱城故陶城東晉陶侃征杜&KR0802;於
此屯軍因此築城在今縣西南故魯城左傳鄭伯請
以泰山之祊易許田而祀周公即此城也狼溝左傳
所謂楚子師於狼淵也靈泉九州要記云許昌靈井
亦曰靈泉今石砌方正水旱民必禱焉張騫冢漢武
帝使尋河源封博望侯今郡有冢存晁錯墓在縣東
北二里錯穎川人漢御史大夫請削諸侯地者郡有冢
存穎水在縣西南三十里地理志陽乾山穎水所出
東至下蔡入淮德星亭在縣西北一里漢雜事云陳
太邱父子相聚之處鬭雞亭在縣東北五里唐開成
中廉使杜□築荀爽兄弟八塚在縣東北七里爽本
穎川人今地名荀村里名高陽神道存灌夫塚在縣
北三里為漢將軍穎川記云穎水出灌氏寧穎水濁灌
氏族無何穎水色變果為族滅七星井各方七步俗
云汲一井則餘井水皆動五井在縣東北二里二井在
縣正北二里瀷水經縣西俗謂之勅水源出大騩
大騩山唐和元八年兩水摧其山而出流盪居人溺死
者千餘人
長葛縣北六十里舊二鄉今九鄉古鄭邑也春秋謂宋
人伐鄭圍長葛俗亦呼為長井城漢屬穎川沙水爾
雅云濄為洵潁為沙汝為濆即此水也東偏城在縣
東北五里左氏齊鄭伐許許莊公奔衛齊以許與鄭鄭
伯使許大夫百里奉許叔以居許東偏又使鄭大夫公
孫獲處許西偏今有東西兩城故穎國城在縣西一
里穎侯之國也蓋春秋時長葛之地宋人伐鄭圍長葛
即此也縣理長箱城東魏武定五年清河王岳率衆
圍西魏將王思政于穎川因築此城初以車箱為樓因
名長箱城隋開皇六年乃於此立縣長社故城在縣
西一里西魏大統十三年詔遣河南行臺大都督王思
政進據穎川東魏遣將清河王岳率衆十萬圍穎川思
政不與戰岳造堰引洧水以灌城十五年穎川城陷水
自東北入城思政為岳所執即此城也鍾繇臺在縣
西十里魏東武亭侯鍾繇學書臺在繇故宅中今臺址
尚存又有鍾繇冢陳寔冢在縣西三十五里漢太邱
長之冢也陳氏家傳云紀堪以下八十六墓三十六碑
並在長葛縣陘山之陽又有廟存
臨穎縣東南六十里舊七鄉漢縣屬穎川郡今縣在臨
穎臯上穎水東岸俗謂之臨穎臯其實岡阜也隋大業
四年自故城移於今理開皇三年罷郡以縣屬許州唐
建中二年屬溵州貞觀二年州廢依前屬許州臨穎
臯東西長五十里即龍脾岡也嵩高山記嵩山東南三
百里有龍脾其地沃壤可居即此岡也今臨穎縣理在
岡上穎水西北自長社縣界流入繁昌城魏志文
帝行至曲蠡乃為壇於繁陽受禪改元曰黃初以穎陰
之繁昌亭為繁昌縣壇前有二碑一是百官勸進一是
受禪碑並鍾繇書於后其碑六字生金論者以為司馬
金行故曹氏六世也青陵臺水經注云穎水東南流
經青陵亭北白臺按水經注云繁昌縣城内有三臺
此其一也鮦陽城在縣西南四十里古鮦陽縣也在
鮦水之陽故曰鮦陽城大陵城即鄭地在縣東三十
里乃陳蕃為亭長所辱處豢龍城在縣西四十里即
今豢龍氏之邑也昔董父實甚好龍能求其耆慾以飲
食之龍多歸之舜賜氏曰豢龍豢養也及夏孔甲擾于
有帝帝賜之乘龍河漢各二有劉累學擾龍于豢龍氏以
事孔甲夏后賜氏曰御龍今汝州魯山縣即御龍氏邑
又汝州有大龍山並劉累養龍之處尚書臺即魏文
帝受禪有黃鳥啣丹書集於尚書臺即此也
許昌縣東北五十五里舊五鄉今四鄉其地姜姓四嶽
之後太叔所封為楚所滅后以為許縣屬穎川郡又魏
略曰後漢建安元年魏太祖迎獻帝都于許即謂此邑
也魏文帝即位改許縣曰許昌縣按今縣南四十里許
昌故城是也宋志無許昌縣天平元年復置高齊文宣
帝省鄢陵入許昌隋文帝又于鄢陵縣置洧州以縣屬
焉大業二年廢洧州以縣屬許州初魏武既破黃巾經
略四方而苦軍食不足羽林監穎川棗祗建置屯田於
是以任峻為典農中郎將募人屯田許下即今許昌縣
也得榖百萬斛郡國列置官田數年之間所在倉儲盈
積許昌宫在許昌故城中楊修作許昌宫賦即此宫也
魯城在縣南四十里左傳鄭伯請以泰山之祊易許
而祀周公即此城也剛城史記秦昭王五十二年拜
燕人蔡澤為相因封剛城君是此也景福殿在許昌
故城内西南隅也魏明帝所造貲費直八百餘萬既成
命朝士為賦永始臺魏略云黃初五年文帝東征留
郭后於永始臺霖雨百餘日城樓多壊有司請移止
后曰昔楚昭王出遊貞姜留漸臺江水至使者迎而無
符不去卒沒今帝在遠未有急而便移止未可也何晏
景福殿賦曰鎮以崇臺實曰永始複道重閣猖狂是俟
洧水在縣北二十步地理志云陽城山洧水所出東
南至長平入穎過郡三行五百里詩曰溱與洧方渙渙
兮即此也讓王臺在縣南三十里漢獻帝禪位於魏
王帝為山陽公往都山陽濁鹿城百官送于此臺唐先
天元年因讓王臺立魏文帝廟五女塚在縣南二十
里曹操殺皇后伏氏并姊妺四人葬於此穎大夫廟
在縣西北一十里即穎考叔廟隋大業九年重建
陽翟縣西北九十里依舊四鄉即禹之都春秋時為鄭
之櫟邑漢為縣屬穎川郡又云韓分晉得南陽及穎川
秦滅韓置穎川郡于陽翟縣穎川郡地有陽關聚是也
晉屬河南郡隋初隸許州又分許洛之地以置嵩州復
以陽翟縣屬嵩州煬帝三年罷嵩州割隸襄城郡唐武
德初又立嵩州復隸之貞觀三年省州以陽翟隸許州
龍翔二年割入河南府今屬許州具茨山在縣北十
里禹山後魏書地形志云陽翟有禹山祠偃月山洛
陽記山形似偃月因以名之三封山注水經云穎水
故瀆東南經三封山北謂此山也荆山洛陽記云荆
山出玉齊武帝于此採玉其下即漢穎川郡地杏山
洛陽記云仙人劉根隠於此山康城洛陽記云夏少
康故邑也注水經云穎水又東歷康城南魏明帝封尚
書僕射魏臻為康鄉侯此即臻所封之地上棘城左
傳謂楚師伐鄭城上棘遂涉𩔖是此也雍城左傳謂
楚蒍子馮率銳師侵雍梁注云河南陽翟縣東北有雍
城是也黃臺在縣東北四里東魏天平二年曾於此
置黃臺縣屬陽翟郡隋廢鈞臺左傳曰夏啟有鈞
臺之享注云河南陽翟縣南有鈞臺陂水經注云連山
亦曰啟筮亭享神于大陵之上即鈞臺也晉地道記鈞
臺下有陂俗謂之鈞臺陂鳳凰樓在縣西南一里漢
黃霸為穎川太守鳳凰集嘉禾生霸乃起樓于郡中今
基址存七女岡在縣東北三十里下有七女泉流至
長葛入洧許由臺在縣東一十五里穎水上巢父
臺在縣東一十六里穎水上即巢父飲牛處
郾城縣東南一百二十里舊六鄉今四鄉本七國時魏
之下邑史記楚昭陽伐衛取郾漢為縣隸潁川郡光武
謂賈復曰郾最大宛次之復曰臣請擊郾光武執復手
曰執金吾擊郾吾復何憂即此城也宋元嘉二年將軍
劉緬說曰城有百年之福若北朝保之未可敵也遂遣
將軍殷孝祖焚其倉糧北齊天保七年于今縣置臨穎
郡隋開皇三年郡縣並廢五年又於廢郡城中置郾城
縣隸許州唐武德四年于縣置道州貞觀元年州廢以
縣隸豫州(豫即蔡州)其後還許州元和十二年勅淮西賊中
百姓窮困相率歸順其數甚多宜于許汝行營側近置
行郾城縣韓引議揀擇穏便處置其年十一月以今郾
城縣為溵州仍以上蔡西平遂平三縣隸焉是年十二
月勅溵州宜隸許州至長慶元年五月廢溵州復為郾
城縣依前隸許州其先割屬溵州所管上蔡西平遂平
等三縣仍還蔡州尋又以郾城復來屬大溵水在縣
南一里上承汝水自襄城至岐額城分流南為汝水北
為溵水又有小溵水在縣北三十里故郾城楚昭陽伐
魏取郾漢書地理志云魏南有郾召陵之固也召陵
故城在縣東四十五里漢為召陵縣隸汝南郡隋廢春
秋楚屈完來盟於師盟於召陵棠谿史記蘇秦說韓
曰韓卒之劍戟出於棠谿今西平縣西界有棠谿村是
也征羌城在縣東南七十五里本秦安陵門後漢建
武十一年來歙征西羌有功故名以封之蔡河在縣
東南五里唐王冢在縣南二十五里吳王闔閭夫
槩冢也夫槩奔楚封之於唐陵又地理志云封為棠谿
氏隋仁夀中置廟葛伯城在縣北三十里周迴四里
湯誓云葛伯仇餉初征自葛即此也故司州城在縣
西南五里宋文帝改汝州郡為司州即此也後魏太武
收河南地至獻文改為豫州隋開皇中自此城移入懸
瓠大業二年改為蔡州俗呼為盗跖城未詳其義
舞陽縣西南一百八十里舊二鄉今四鄉本漢舊縣隸
穎川郡在舞水之陽因以名縣漢封樊噲晉封司馬宣
王皆為舞陽侯自漢至晉不改宋省其後因之唐開元
四年復于故城置隸許州鐡冶在縣西南三十里
舞水在縣北六十里漢樊噲受封於此滍水在縣北
四十五里漢書地理志云魯陽縣有魯山古魯縣御龍
氏所遷水經云滍水出魯陽縣西東北過定陵入于汝
地理云定陵城在今縣北六十里後漢書光武破王尋
于昆陽士卒争赴溺死滍水為不流即此
太平寰宇記卷七
