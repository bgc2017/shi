欽定四庫全書
太平寰宇記卷二百
宋樂史撰
四夷二十九
北狄十二
骨利幹
骨利幹居回紇北方瀚海之北二俟斤同居勝兵四千
五百人其北又拒大海晝長夜短日沒後天色正曛煮
一羊脾纔熟而東方已曙蓋近日出沒之所也唐貞觀
二十一年遣使來朝獻良馬十匹尤駿太宗為之制名
號為十驥其一曰騰霜白二曰皎雪驄三曰凝露驄四
曰月光驄五曰次波騟六曰飛霞驃七曰發電赤八曰
流金&KR1719;九曰翔麟紫十曰奔虹赤太宗乃為文以敘其事
土俗物産
地多百合草人以為糧食出名馬其馬頭𩔖素駞肋
骨粗壯好者日行數百里
駮馬
駮馬在結骨之北其地近熱海去長安萬四千里經突
厥大部落五所乃至勝兵三萬人馬三十萬匹其國以
俟斤統領與突厥不殊以弓箭刀矟傍排無宿衞隊仗
不行賞賜馬色並駮故以名云其馬不乘但取其乳酪
充食而已與結骨數相侵伐貎𩔖結骨而言語不通唐
永徽中遣使朝貢突厥為駮馬曷亦名刺國也
四至
其土境東西一月行南北五十日行地近北海去鬼
國六十日行
土俗物産
土俗嚴寒每冬積雪樹木不沒者一二尺至暖消逐
陽陂以為及人挽犁種五榖好漁獵取魚鹿獺貂鼠
等因充食及其皮為衣少鐵器用瓦釡及樺皮根為
盤盌水草居止累木為井欄樺皮蓋以為屋土牀草
蓐加氊而寢處之草盡則移居無定所
鬼國
鬼國在駮馬國西六十日行其國夜行晝隠身著渾剥
鹿皮衣眼耳鼻與中國人同口在項上食用瓦器土無
米粟噉鹿及蛇駮馬國南三十日行至突騎施二十日
行鹽莫念咄六闕俟斤部落又北八日行至可史檐部
其駮馬監莫並無牛雜羊畜其婚姻嫁娶與突厥同土
多松樺樹每年稅獺青白二鼠皮以奉酋長唐永徽中
並遣使朝貢
突厥失國
突厥失國本後魏之高車國在北庭北雷翥海東魏書
北夷傳曰高車蓋古赤狄之餘種也自號為狄歷諸夏
以為高車其俗高輪車大輻數至多后徙于鹿渾海西
北百餘里部落侵大常與蠕蠕為敵亦每侵盗魏境太
祖親勒六軍自駮髯水西北略其國諸部落得男女七
百口牛馬將二百萬高車二千餘萬乘而還太祖自牛
川南引大校獵以高車為圍騎周七百里聚雜獸于其
中因驅至平城即以高車衆起鹿苑南因臺隂北距長
安東包白登屬之西山
太平寰宇記卷二百
