欽定四庫全書
太平寰宇記卷七十六
宋樂史撰
劔南西道五
簡州
簡州陽安郡今理陽安縣禹貢梁州之域漢犍為郡之
牛鞞縣有陽明井今郡北十里陽明井是也後魏恭帝二
年於此置資州周明帝武成二年移資州於漢資中城
今州南一百三里資州資陽縣是也隋仁夀三年以此
地土曠遠時多寇盗須以郡府理之乃分益州之陽安
平泉二縣資州之資陽一縣於此置簡州取界内頼簡
池為名故九州要記云簡州在赤水之地至大業初廢
州併其地入蜀郡唐武德三年分益州置簡州天寳元
年改為陽安郡乾元元年復為簡州
元領縣三
陽安平泉
一縣割出
金水建懷安軍
州境
東西一百八十二里南北一百三里
四至八到
東北至東京三千四百四十里東北至西京三千
二十里東北至長安二千一百七十里東至普
州一百八十里南至資州二百二十里西至成
都府七十里北至梓州一百五十里東南至資
州一百五十五里西南至陵州一百八十里西
北至成都府一百五十里東北至梓州三百一十
里東北至普州二百四十里
戸
唐開元戸二萬三千六十皇朝戶主一萬四千五
十九客六千一十
風俗
有獽人言語與夏人不同嫁娶但鼔笛而已遭喪乃
立竿懸布置其門庭殯於别所至其體骸燥以木凾
盛置於山穴中李膺記云此四郡獽也又有夷人與
獽𩔖一同又有獠人與獽夷一同但名字有異而已
人物
段翳字元璋廣漢新都人治易明風角有來學者預
知其姓名即以膏藥封筒中與一生至葭萌者
土産
綿紬茶
陽安縣元二十一鄉本漢牛鞞縣地屬犍為郡後魏於
此立郡改牛鞞為陽安以界内山名也銅官山益州
記云任城縣西南六十里有銅官山即漢文帝賜鄧通
鑄錢之所連亘入縣界絳水在州南色赤如絳故九
州要記云簡州在赤水之北是也棲賢觀觀音仙人
李八百所隠之地今為觀石乳城水在縣二十一里
玉女靈山東北有泉西北兩岸各有懸崖腹名乳房一
十七眼狀如人乳流下土人呼為玉華池每三月上巳
日有乞子者漉得石即是男瓦即是女自古有騐分
棟山在縣西七十里李膺益州記云蜀人謂嶺為棟
中江源從漢州雒縣瀰濛毗橋等三處流入金水縣合
為一江東南入縣界東南入資州資陽縣界
平泉縣南四十八里六鄉漢牛鞞縣地後魏置婆潤縣
隋移縣治於頼黎地仍為平泉縣傍地湧泉故也石
城山在縣西北五十里山形如城北連分棟山南連聖
德山入龍州貴平縣界鳳翅山在縣北一里山形如
鳳翅石岡溪在縣北三十八里平泉縣界分棟山在
兩岸枕石帶岡以為名
資州
資州貴陽郡今理盤石縣禹貢梁州之域秦為蜀郡漢
犍為郡之資中縣地歴後漢晉宋齊或為資陽縣戍而
無州郡所理自西魏尅其地始於此置資州因資川水
以名之理今簡州陽安縣界古資陽城是後周明帝武
成二年自陽安徙州於漢資中古城置資中郡隋初郡
廢其地併於簡州煬帝又置資陽郡唐武德元年改為
資州領縣九盤石内江安岳普慈安居隆唐資陽大牢
威遠属榮州二年分安居隆唐普慈安岳四縣属普州
貞觀四年置丹山縣天寳元年改為資州郡乾元二年
正月分置昌州尋廢
元領縣八今四
盤石資陽内江龍水
四縣廢
銀山月山丹山以上三縣併入盤石清溪
併入内江
州境
東西三百四十里南北一百二十四里
四至八到
東北至東京三千六百九十里東北至西京三千
二百九里東北至長安二千四百十一里東至
合六百五十六里南至榮州一百六十九里西
至陵州二百三十五里北至普州三百七十里
東南至榮州一百五十里西南至陵州二百六十
里西北至簡州二百二十里東北至普州三百
三十八里
戸
唐開元戸二萬九千六百皇朝管戶主客戶二萬
八百二十九
風俗
與簡州同
人物
王褒資中人董鈞字文伯五官郎中王延世資
中人治河有功為光禄大夫
土産
麩金高良姜甘蔗
盤石縣元八鄉本漢資中縣地後周保定五年於漢資
中縣故城置盤石縣属資中郡兼移郡就此理皇朝
初下西蜀併月山丹山銀山三縣入焉中江水自漢
州金堂峽穿過懷安軍經簡州至當縣入出界至瀘州
江口合大江下江陵石人山在縣南十五里隔中江
高八丈鐡山在縣南五十里按地里志云其山出鐡
在榮州威遠縣界盤石山在縣西北大濛溪在縣西
二十里溪内有石龍三條若遇旱祈即雨廢銀山縣
在州東南三十八里皇朝乾德五年勅并入盤石縣
廢丹山縣在州西五十里本漢資中縣地義寧二年置
属資陽郡皇朝乾德五年勅并入盤石縣鶴鳴山在
縣南五百步古老傳云張道齡乘白鶴飛鳴此山蘭
山在縣東十五里高三里上有八面懸崖壁聳丹神
山在縣西北五里如值天旱祈告即雨
資陽縣西北一百二十里二十鄉本漢資中縣属犍為
郡後周帝武成二年於資中故城置資陽縣以資水為
名隋開皇七年自此移州於盤石縣資陽仍属焉萇
弘祠弘無辜受戮死而血碧故後人立祠以祀之環
溪百丈池按郡國志云資陽縣有環溪百丈地即謂溪
流如環池深百丈也獨秀山在縣西南三里迥然獨
秀資溪水在縣西從簡州平泉縣界流入當縣合中
江王褒墓在縣北二十里前有石碣高一丈字已磨
滅有宅滌硯池水現在
内江縣東南九十里元八鄉本漢資中縣地周武天和
二年於中江水濱置漢安戍其年改為中江縣因其北
江乃以中江為名隋改中江為内江開皇二年徙内江
於漢安故城即今縣也皇朝併入清溪縣資江按郡國
志云内江縣有水深百丈寳郡川總會之所石山城
在縣西南五十里形如城中江水經盤石縣自十石
入流縣界廢清溪縣在州東北一百三十里皇朝乾
德五年并入内江縣
龍水縣西一百四十五里五鄉本漢資中縣地隋義寧
三年置龍水縣在龍龜溪之左即資陽之西界縣西北
有溪水屈曲盤擁其狀如龍因為名依龜山隴為城
奴缽山在縣西二十里接陵州界又有奴吉山在縣東
北五十里接陽安縣界龍水溪從陵州仁夀縣流入
過縣入中江至盤石縣界
懷安軍
懷安軍治金水縣本簡州金水縣皇朝乾德六年二月
於金水縣置懷安軍從西川轉運使曹翰奏請巴仍以
漢州金堂縣置
領縣二
金水金堂
軍境
東西一百六十里南北一百四十里
四至八到
東北至東京三千五百里東北至西京三千九十
里東北至長安二千二百七十里東至梓州一
百七十里西至益州一百七十里南至簡州一
百里北至漢州一百里東南至簡州三百四十
里西南至益州一百六十里
戸
舊戸在簡州籍皇朝戶主一萬七百二十二客戶二
千八百三十七
風俗
與簡州同
土産
侯杏石榴
金水縣十三鄉本漢新都縣地西魏於此置金水郡以
界内金堂水為名至隋開皇初廢郡為縣以隸簡州按
郡國志云金水縣即漢處士段翳宅也皇朝乾德五年
於此建懷安軍縣属焉金堂水華陽國志云新都縣
有金堂山山有水合巴漢大江中江在軍西北源從
漢州彌牟雒水毗橋等三會水本軍金堂縣合為一江
入簡州陽安縣界金臺山在縣西十五里華陽國志
云新都縣金臺山水通於巴漢以水出金沙因以名山
雲頂山舊名石城山其狀如城在縣西十五里上平
十畝有神泉方丈澄清如照雲霞容與唐天寳六年改
為雲頂山
金堂縣西北五十里十五鄉本犍為郡牛鞞縣地唐咸
亨二年分雒縣新都簡州金水置以地連金堂山因為
縣名即漢處士段翳宅也晉天福初改為漢城縣後復
舊洛水在縣北二十三里李膺記云洛水出洛通東
合縣注牛鞞縣栖賢山在縣東北十三里隂引道益
州古老傳云李八百昔遊此山遂有栖賢之號山側有
一洞莫知所去又有石庵一所内有丹竈在焉金舡
按蜀記云金泉縣古有金船沉之東岸銳底民於水中
往往見之昌利山有一石室三門中可容九十人今
人呼為三龍門是也銅盤山在縣西北二十里北接
雒縣南連新都山形如盤洛水彌牟毗江山水經此山
下合中江
太平寰宇記卷七十六
