欽定四庫全書
太平寰宇記卷八十七
宋樂史撰
劍南東道六
遂州
遂州遂寧郡今理水溪縣禹貢梁州之域漢高置廣漢
郡今州又為廣漢縣地屬益州部後分廣漢縣於此置德
陽東晉分置遂寧郡屬益州蓋德陽之舊壘也西北接
涪縣東鄉之横山東極之青石與巴郡為界譙縱亂後
移於石坪蓋其地多獠官長力弱不相威攝宋太始五
年刺史劉亮表公遂寧為東西二郡梁因之後周武帝
廢郡始置遂州尋又置與西郡隋初廢郡州存煬帝廢
州又為遂寧郡唐武德元年改為遂州領方義長江青
石三縣二年置總管府遂資梓晉四州貞觀初罷總管
十年後置都督府遂果晉合四州十七年罷都督府天
寳元年改為遂寧郡乾元元年復為遂州昔廣漢郡有
冤鬼為害後漢陳寵為太守郡收枯骨葬之冤鬼遂絶
皇朝為武信軍節度
領縣五
小溪蓬溪長江青石遂寧
州境
東西一百(闕)九里南北(闕)
四至八到
東北至東京三千八百里東北至西京二千八百
八十里東北取果州路至長安一千八百四十三
里東至果州流溪縣界四十里西至普州樂至
縣界七十九里南至合州銅梁縣界一百二十里
北至梓州二百六十里東至合州二百六十里
西南至普州一百四十里東北至果州西充縣界
九十四里西北至梓州飛鳥縣界九十五里
戶
唐開元戸三萬五千六百三十皇朝戶主二萬二
千四十七容一萬六千六百三十四
風俗人物無
土産
樗蒲綾簟子苓根靸鞋交讓木葉似槐
紫葛根
小溪縣舊二十鄉今十四鄉本晉小溪縣地穆帝永和
十一年置屬遂寧郡後魏恭帝改小溪為方縣皇朝太
平興國二年復為小溪縣銅盤山壁立四絶人莫能
上故曰銅盤山鄧艾廟伐蜀有大功死葬此郡有祠
存鶴鳴山在州東北二十里上有古觀松上常有皓
鶴鳴唳尋香山在州二十里本名血腥山刺史白子
昉改為尋香山龍頭山在州東五十里山有石勢如
龍頭唐乾元元年奏置龍歸寺奴厥山在州西五十
里本名屈山唐景雲年中改為奴厥山梵雲山在州
西南二里三面懸絶東臨涪水西枕落星地滄唐江
今名大桑江靈星池在縣西北四里益都耆舊傳云
趙瑶為閬中令時西州遭旱瑶卒椽吏齋戒於靈星池
歸咎自責稽首流血應時大雨即此也龍池故老相
傳池側有柳樹大十圍周武帝天和初有龍自樹升天
士女共觀之自後龍升後其樹乃枯池亦淺渴北流
溪今名流溪
長江縣北五十里元十鄉本東晉巴興縣穆帝永和十
一年置屬遂寧郡後魏恭帝改巴興為長江縣以界内
大江為名即涪江也唐上元元年以舊縣不安移在明
月山下鳳皇川明月山在縣西二里廟山在縣南
十里其山孤峯峻秀下臨江島唐乾元元年勅置南龍
臺觀
蓬溪縣東北一百二十里舊十二鄉今十鄉本漢廣漢
縣地唐開元二年置唐興縣于此天寳初改為蓬溪縣
取邑内蓬溪為名七弟崔山在縣西南一十五里有
崔七堵鱗次相連比之兄弟賓王山在縣西四十八
里又名賴王山大歷十四年度支使牒管内山川有賴
字者並改易刺史盧幼平改為賓王山
青石縣東南七里舊十一鄉今無鄉管十里亦廣漢之
地東晉孝武帝于此立為晉興縣宋因之後魏武帝改
為始興縣隋改為青石以界内有青石為名青石山
有祠甚嚴九州要記云此山天下青石無佳于此可為
鐘磬郡國志昔巴蜀爭界歷歲不決漢高八年一朝密
霧山為之自裂從上至下開數尺若引繩以分之于是
始判其山高九丈遂爲二州之界巴蜀之民懼天謫罰
乃息所爭因共立祠民將採石必先祀之九節溪源
出縣東二十九里九節嶺李膺益州記嶺有九節故也
珠玉溪地有珠玉村因名風門山在縣東三十里
四面峻嚴常有清風因號風門山鄧艾墓華陽國志云
艾征涪陵見巨猿緣其山艾性好弩手自射之中猿猿
之子拔去箭卷木葉塞其瘡艾嘆曰吾傷物之性其將
死矣見此山美之後遂葬焉
遂寧縣西北一百二十里舊二鄉今十鄉本廣漢郡地
景龍元年置縣
普州
普州安岳郡今理安岳縣禹貢梁州之域漢武置十三
州在益州之部今州境即漢之資中牟鞞墊江後漢之
德陽等四縣之境資中今資陽縣墊江今合州石鏡縣
是也德陽遂州方義是也李雄亂後為獠所没梁置普
慈郡于此梁普通中益州刺史臨汝侯賜羣獠今劵鏤
書其文云今為汝置普慈郡可率屬子弟奉官租以納
輸送周武帝建德四年於郡立晉州隋煬帝初州廢併
其地入資陽郡唐武德二年分資州之岳安隆康安居
普慈四縣置晉州三年又置樂至隆龕二縣天寳元年
改為安岳縣乾元元年復為普州
元領縣六今四
安岳安居樂至普康(本隆康改)二縣廢
崇龕(本隆龕今改並入安居)普慈(並入樂至)
州境
東西三百一十九里南北四百四十里
四至八到
東北至東京三千四百四十里東北至西京三千
二十里東至昌州大足縣一百五十里東北至
長安二千一百六十里南至資州三百七十八里
西至簡州一百八十里北至梓州飛鳥縣界一
百八十里東南至合州銅梁縣界二百九十里
西南至資州盤石縣界一百八十五里東北至遂
州一百四十里西北至簡州陽安縣三百里
戸
唐開元戸二萬五千六百皇朝戶主一千三百六
十六客一萬三千一百四十四
風俗
與遂州同人物無
土産
葛梅杏
安岳縣舊十一鄉今七鄉漢犍為巴郡地資中牟鞞墊
江三縣地李雄亂後為獠所據梁招撫之置普慈郡後
周建德四年與州同置隋省州唐武德二年復置安岳
縣本以邑地在山之上四面嶮絶故曰安岳靈居山
在縣南七里多岳山在縣南二里金羊山在縣西
五里
安居縣北七十里舊八鄉今二鄉本周柔剛縣屬安居
縣周武德四年置隋開皇十三年改柔剛為安居舊理
柔剛山唐天壽二年移理張栅柔剛山在縣東二十
步龍魚山去縣一百四十里奴鷄山去縣六十里
與合銅梁縣分界廢崇龕縣在州東東南一百里後
周置隆龕戍隋廢為隆龕縣舊整瀨州唐永觀元年移
治波羅川先天元年改為崇安縣皇朝並入安居縣
隆龕山在縣二里八角山在縣東三十里
普康縣南五十里舊五鄉今四鄉周武帝建德四年置
永縣屬普安郡隋開皇三年置郡縣屬普州十九年移
居伏彊鎮改為永康又以縣重名改為唐隆縣犯唐元
宗御名改為普康乾峨山其山四面嵯峨
樂至縣西一百里舊五鄉今四鄉本周車兌鎮唐元德
三年于鎮置樂至縣因樂至池為名改鎮為戍天䘏山
在縣北三里玉女山在縣南一十五里官祿山在
縣東二里廢普慈縣在縣西一百里本名多葉縣周
武帝建德四年置隋開皇十三年改移多葉普慈皇
朝並入樂至縣大婆婆山在縣(闕)四十里小婆
婆山在縣北三十里奴南山去縣六十里
太平寰宇記卷八十七
