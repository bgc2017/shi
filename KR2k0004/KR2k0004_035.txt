欽定四庫全書
太平寰宇記卷三十五
宋樂史撰
關西道十一
鄜州坊州丹州
鄜州洛交郡今理洛交縣禹貢雍州之域春秋時白翟
國秦始皇時地屬上郡漢為上郡雕隂之地暨晉䧟於
戎羯不置州郡於今防州中部界置杏城鎮後魏太和
十五年改鎮為東秦州孝明二年又改為北華州廢帝
二年改為鄜州因秦文公夢黃蛇自天下屬地遂於
鄜立鄜畤為名隋大業三年罷州置樂城郡其年自杏城
移理於五交城即今州理唐武德元年改為鄜州領洛交
洛川三川伏陸内部鄜城六縣二年以内部鄜城隸防州三
年置直羅縣貞觀二年置都督府六年為大都督九年
復為都督府天寶元年改為洛交郡乾元元年復為鄜
州皇朝為保大軍節度
元領縣六今五
洛交洛川三川直羅鄜城坊州割到
一縣割出
甘泉入延州
州境
東西二百六十七里南北一百七十三里
四至八到
東南至東京一千二百里東南至西京九百八十
里東南至長安五百里東至慈州一百里南
至坊州一百四十五里西至慶州三百九十里
北至延州一百五十里東南至同州二百五十里
西南至寕州一百五十九里西北至蕃部一百八
十里東北至丹州一百一十里
戶
唐開元戶三萬二百八十皇朝𬋩戶主八千九百一
客一萬二千九百六十八
風俗
秦塞要險地連京師漢時匃奴頻入朔方故塞外烽
火照甘泉即今渭北九嵕山是也白翟故地俗與羌
渾雜居撫之則懷安擾之則易動自古然也
人物無
土産
㡣鬚蓆貢賦麻布大黃出直羅縣今貢
洛交縣元三鄉本漢雕隂縣地屬上郡雕山在西南故
曰雕隂魏省上郡晉為戎狄所居符堅時為長城後魏
及周為三川縣隋文帝分三川洛川縣以置此額取洛
水之交故曰洛交屬鄜州秦長城在縣東南四十里
因河為塞史記云秦將蒙恬所築漢武廟有仙宫城
在今相思川是也杏城漢將韓胡伐杏木為柵以抗
北狄朝那膚施漢書云匈奴南侵至朝那膚施謂此
地也雕山縣地在山隂故曰雕隂洛交水在縣南
一里洛水交會之所大塞門川水在縣西北四里
小塞門川水在縣西北一十五里白水按水經云白
水源出分水嶺偽夏太后城在縣南三十六里赫連
勃勃聞裕滅姚泓令其子儀直等守自將兵入長安
劉太后於此築城以居之
洛川縣東六十里舊三鄉今四鄉本漢鄜縣地後秦姚
萇置縣因洛川水以立名後魏置敷城郡隋開皇三年
罷郡以縣屬鄜州自高槐移於今所蒲川水水經云
蒲川水東南流入坊州
三川縣西南六十里舊五鄉今三鄉本漢翟道縣地按
翟道縣在今坊州中部縣古城是也地志云翟道屬左
馮翊符秦於縣南長城原置長城縣屬長城郡後魏廢
帝三年改為三川縣取古三川郡為名屬中部郡隋開
皇三年隸鄜州三川水謂華池水黑源水洛水同會
謂之三水古為三川郡也葦谷水水經注云自葦谷
水東南流入三川黃原水水經注云破羅谷水南流
經黃原祠東合葦川是也
直羅縣西南九十里舊一鄉今三鄉本漢雕隂縣地魏
省雕隂縣晉時戎狄所居後魏置三川縣隋使戶部尚
書寉仲芳築城以居之城枕羅原其川平直故曰直羅
城唐武德三年分三川洛交於北置縣因城為名羅
川在縣南二里
鄜城縣東一百三十里舊八鄉今三鄉本漢鄜縣地屬
左馮翊後漢省後魏於今縣理置敷城縣隋大業元年
改敷為鄜屬鄜州唐武德二年改屬坊州唐末李茂貞
建為翟州梁開平三年改為禧州又改其縣為昭化縣
後唐同光元年復為鄜城縣依舊隸鄜州楊班祠周
地圖記姚萇時立節將軍姚班居黃梁谷北其谷西有
小谷由來無水夜中忽有人語就班借車牛十具云欲
移徙我是湫神尋則聲絶班即備車牛十具置門前至
明車濕牛汗乃尋車轍至乾谷處忽有水方二百餘步
其水極深不可測冬亦湛然每水旱祈禱有應今按楊
班湫水周一里餘二十步
坊州
坊州中部郡今理中部縣禹貢雍州之域古白翟之國
秦屬内史漢書云朔方為西部都尉休屠為北部都尉
渠搜為中部都尉故此為中部郡焉又郡國志云鄜城
本三秦高奴之地翟道故城是也俗謂高樓城即春秋
白翟所居魏晉䧟於狄不置郡縣劉石符姚時於今州
理西七里置杏城鎮常以重兵守之後魏文帝改鎮為
東秦州孝明改為北華州廢帝改為鄜州後周天和七
年世祖元皇帝作牧鄜州於今州界置馬坊結搆之處
尚存唐武德二年高祖駕幸於此聖情永感因置坊州
取馬坊爲名天寶元年改爲中部郡乾元元年復爲坊州
元領縣四今三
中部宜君昇平
一縣割出
鄜城入鄜州
州境
東西二百里南北一百四十里
四至八到
東至東京一千四百三十里東至西京八百九十
里南至長安三百六十里西南至邠州三百一
十五里西至寕州三百二十五里北至鄜州一
百四十五里東南至同州二百七十五里東至
丹州二百六十里西北至慶州三百八里東北
至丹州二百六十里
戶
唐開元戶一萬五千七百一十五皇朝管戶主四千七十
五客八千八十
風俗
白翟故俗與羌渾雜居撫之則懷安擾之則易動自
古然也
人物無
土産
龍鬚蓆貢弓弦麻
中部縣舊四鄉今八鄉本漢翟道縣屬作馮翊漢書渠
搜中部都尉理所魏晉戎翟所居後秦姚興於今理南
十八里置中部都尉郡後魏太武帝改為中部縣文帝
大統九年縣移理杏城後兼立郡隋開皇九年避廟諱
為内部大業三年罷鄜州為上郡縣自杏城移於今理
仍屬上郡武德二年復於此立郡洛水在州東四十
里按山海經云白祚山地理云洛水出北地歸德縣北
蛮夷中從鄜州洛川縣西南入中部鄜城二縣過入同
州白水縣沮水自昇平縣北子午嶺出俗號子午水
禹貢云漆沮二水出馮翊北即子午水下合榆谷慈烏
等川遂為漆沮石堂山注水經云褚水西出翟道縣
西石堂山本名翟道山又穆天子傳云癸酉天子命駕
八駿之駟造父為御南征翔野逕絶翟道升於太行翟
道即縣之西石堂山也郭璞以為隴西狄道非也淺
石水經云淺石川出翟道山香甘水水經云香川水
源出中部縣北香水在縣西南三十七里自宜君縣界
來南香水在縣三十五里出於遺谷泥水水經云泥
水出翟道縣泥谷今按圖經泥谷水在縣西北五十里
源自栲栳谷來蒲水水經云蒲谷水源出中部縣蒲
谷源橋山按山海經云蒲谷水源其山下水流通故
謂橋山又史記云黃帝葬於橋山今陵冡尚在大歷七
年置廟開元二年勅修廟祭祀在州西二里故杏城
在縣西五里漢將軍韓胡伐杏木為柵以抗北狄因名
杏城鎮姚萇置杏城鎮在今縣東七里赤沙城在
今縣西七十里古成城也翟故城在縣西北故城是
也周三里有餘址在后漢省宇文周曾於此城置利人
縣尋廢
宜君縣西南一百里舊三鄉今六鄉按縣即中部之地
前秦苻堅于祋祤古城北置宜君護軍後魏真君七年
改為宜君縣大統五年又移於今華原縣北為理唐貞
觀十七年廢地入雍州二十年於此置玉華宫仍于宫
南四里置宜君縣永徽二年縣與宫俱廢龍朔三年坊
州刺史竇師倫奏置宜君縣即今理也廢玉華宫在
縣西四十里唐貞觀十七年於宜君縣鳳凰谷置正殿
覆瓦餘皆葺茅其地本縣人秦小龍宅太宗曰小龍出
大龍入當時以為清涼勝於九成宫永徽二年有詔廢
宫為寺便以玉華為名寺内有蕭成殿元裝法師於此
院譯經每言此寺閻浮之兜率天也慈烏水在縣西
北四十里源自昇平分水嶺東流入當縣界石盤水
在縣東五十里源自耀州同官縣大石盤出東流入縣
界
昇平縣西九十里舊三鄉今四鄉唐天寶十二年刺史
羅希奭析宜君西北界昇平鄉等三鄉以置之以鄉為
名東南去宜君縣三十五里尋以吐蕃侵破移縣在横
棒州子午水在縣一百里出子午嶺東南流入中部
縣合沮水
丹州
丹州咸寕郡今理宜川縣禹貢雍州之域春秋時為白
翟所居秦屬上郡漢因之魏文帝省上郡晉時戎狄所
居符姚時為三堡鎮後魏大統元年割鄜延二府地置
汾州理三堡鎮廢帝以河東汾州同名改為丹州因丹
陽州為名領義川樂川郡隋大業三年廢丹州於義川
縣置延安郡十三年為邊賊劉步禄所據義寕元年於
義川縣置丹陽郡唐武德元年改為丹州領縣五二年
於州置摠管府管北連北廣二州貞觀元年罷府為州
永徽二年移於赤石川天寶元年改為咸寕郡乾元元
年復丹州
元領縣四今三
宜川雲巖汾州
一縣割出
咸寧併入宜川
州境
東西一百九十五南北九十里
四至八到
東至東京一千三百五十里東至西京九百二十
里西南至長安五百五十里東至慈州界黃河
岸八十里自黃河岸東至慈州六十里南至同
州三百二十里西至鄜州一百八十三里北至
綏州三百八十里東南至同州韓城縣界一百三
十五里西南至坊州二百六十里西北至延州
二百十二里東北至濕州四百三十里
戶
唐開元戶一萬四千二百四十二皇朝管戶主四千一
百四十六客二千六百二十八
風俗
(闕)
人物無
土産
龍鬚蓆蠟燭香子苦参(已上舊貢)
宜川縣舊四鄉今五鄉本秦上郡之地二漢因之魏省上郡
至晉為戎狄所居後魏文帝大統三年置義川縣屬義川郡
因川為名大業三年廢丹州義川縣屬延安郡義寧元年於
舊城復置丹州縣在城内永徽中隨州移於今理皇朝開寶
九年改為宜川縣鳳翅山在縣南形象鳳翅縣廨宇在其
上公字山在縣西北三里山形象公字丹陽川在縣西
南水經蒲川水自鄜州洛川縣流入丹陽川赤水川在縣
西北二里闊三百步從西延州臨其縣界入庫碢川在縣
西北二十里從雲岩縣界入合丹陽川按圖經云川南是漢
川北是翟人漢之人於川内共結香火故喚香火為庫碢因
此為名又有小庫碢川古丹州城在縣東北二十九里永
徽二年移于丹陽赤石川口其城遂廢廢咸寧城在州東
四十五里一鄉本秦上郡之地後魏太和十八年於縣南白
水川置永寧縣屬義川郡至大統十三年改為太平縣為咸
寧縣以界内鎮為名舊屬皇朝太平興國九年併入宜川
雲巖縣西北七十三里元三鄉後魏大統二年於今縣
西薛河川置永平縣屬義川郡十三年改永平為雲巖
縣盖因邑界雲巖山以為名大統九年大水漂蕩移於
桑樞原隋開皇三年移就廢樂川縣大業三年隸入義
川縣唐武德元年復置于廻城堡又逄隂雨汲水不通
咸亨四年移居庫利川復為河水衝注至皇朝開寶三
年移於東南一百步今理所石閣山在縣東北三十
五里丹延兩界山形似樓閣雲岩山在縣十里山巖
重叠如雲庫利川在縣西從西延州臨真縣界入當
縣土諺昔有奴賊居此川内稽胡呼奴為庫利因此為
川名渭牙川在縣北二十五里從西延州延長縣界
來五十里却入延州門山縣川内有水稽胡喚水為渭
牙因以為名廢可野寺在縣北十五里古老相傳劉
薩河坐禪處稽胡呼堡為可野四面懸絶惟有北面一
路通人馬
汾州縣東北七十里舊七鄉今三鄉本漢上郡地魏太
和八年置安平縣在薛河川屬北汾州其州在河西三
堡鎮東更有南汾州魏大統十八年省北汾州乃取丹
陽川號立汾州縣初理高樹山南若多村周保定二年
移就庫利川甚寒原隋大業十年邊賊郝仁郎攻䧟人
移於土壁堡唐開元二十二年移于甘泉坊今理所是
也狗嶺水經云汾州縣西有殺狗嶺安樂山在縣
南十里故老傳云昔屯兵于此因名安樂黃河在縣
東北四十五里從北延州門山縣來經縣界七十里南
流入鄜州郡城縣河岸頓狹狀似槽形鄉人呼為石槽
盖禹理水鑿石導流之處孟門山在縣東南二十里
太平寰宇記卷三十五
