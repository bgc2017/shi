欽定四庫全書
太平寰宇記卷一百四十
宋樂史撰
山南西道八
集州
集州符陽郡今理難江縣土地所屬與通州同今州即
漢巴郡宕渠縣地晉巴西郡永寧中李特王蜀其地屬
焉後魏景明中於巴嶺南置洋州其章平素三郡大統
中山南覆沒屬梁武帝大同中又於巴嶺側立安寧敬
水平南三郡仍立東巴州以領三縣郡州理在木馬按
木馬地名在今洋州界無復遺址後魏恭帝二年改東
巴州為集州以東北集川水為名人戶寡少寄理梁
州後周天和五年移集州于巴嶺南即今州理領平桑
其章安寧敬水平南五郡隋開皇三年罷所領郡立集
州領難江曲細符陽白石四縣大業二年廢集州以難
江屬漢川郡以長池(舊名曲細)符陽白石三縣屬巴州
仍于廢集州城置公山鎮唐武德元年廢鎮復于難江
縣置集州仍割巴州之符陽長池白石三縣來屬又置
平桑縣凡領五縣八年以符陽白石屬壁州貞觀元年
廢平桑縣二年又置六年又省平桑長池二縣八年復
割壁州之符陽來屬十七年又割廢靜州之地平縣來
屬天寶元年改為符陽郡乾元元年復為集州
元領縣四今二
難江嘉川
二縣廢
大牟(併入難江)地平(併入嘉川)
州境
東西一百九十一里南北一百九十六里
四至八到
東北至東京約二千八百里東北至西京一千九
百一十三里取地平縣至利州驛路二千六百一
十五里東北取巴嶺路至長安一千四百一十
里東至壁州取符陽縣路二百七十五里正南
微西至巴州一百八十三里西至利州三百一十
五里北至興元府二百七十三里東南至壁
州五百一十四里西南至巴州一百八十三里
西北至利州界二百五十四里東北至洋州四百
一十六里
戶
唐開元戶四千三百五十三皇朝戶主二千七百一
十三客三千二百三十五
風俗
與梁州同
人物無
土産
小絹藥子蜜蠟
難江縣舊七鄉今十鄉本漢宕渠縣地周天和五年於
此置難江縣因江水難涉故以難江名隋大業中屬漢川
郡唐武德元年於理置集州小巴嶺在縣東北一百
三十里周地圖云此山之南即古之巴國其嶺上多雲
霧盛夏尢盛有積雪又有北水源出此山難江水源
出縣東小巴嶺南流經縣東二十里入盤道縣界故注
水經云難水出小巴山平桑水源出縣西三十五里
方石城本因流離人聚居謂之流離城也廢大牟
縣在州西南一百一十里本漢葭萌縣地隋有清化縣
地武德元年分清化縣西界置大牟縣取縣東三里大
牟山以為名屬靜州貞觀十七年割屬巴州永泰元年
割屬集州縣在巴州地六十里皇朝乾德五年併入難
江縣思遠山在縣西北三十里有曾溪水源出此山
東北流注與峻水合
嘉川縣西二百三里元三鄉本漢葭萌縣地宋武帝於
此置宋熙郡及興樂縣後入於魏至恭帝元年改興樂
為嘉川縣取嘉陵江所經為名隋開皇二年罷郡以縣
屬利州貞觀二年改屬靜州十七年復屬利州永泰元
年割屬集州每母山一名大胡山在縣西四里東
遊水一名宋熙水自三泉縣界西南流入又合西遊水
又屈曲東南流經縣東一百一十步又西南流入義清
縣界胡度水一名清水西自利州綿谷縣界流入東
流與宋熙水合廢地平縣在州西一百一十里梁大
通六年於此置池川縣屬木門郡開皇年省池川理入
伏強七年改伏強為清化縣武德元年分清化西北界置
狄平縣屬靜州二年改為地平縣取天成地平之義七
年以靜州自木門故城移理於此貞觀十七年廢靜州
以縣屬興州永泰元年為通平縣皇朝乾德五年併入
嘉川縣龍福山在縣東一里高城戍在縣東二十
六里又有清水北自難江縣界流經高城戍又南入清
化縣界
壁州
壁州始寧郡今理諾水縣禹貢梁州之域土地所屬與巴
州同本漢宕渠縣地後魏大統中於今州理置諾水縣
屬遂寧郡隋開皇三年省諾水縣入始寧縣大業三年
以始寧縣屬巴州武德八年分始寧縣之東境於後魏
諾水城再置諾水縣仍於縣理立壁州以縣西一里壁
山為名又割集州之符陽白石二縣來屬貞觀元年廢
萬州割廣納縣來屬八年復以符陽屬集州天寳元年
改為始寧郡乾元元年復為壁州
元領縣五今三
通江白石符陽
二縣廢
廣納東巴(已上併入通江)
州境
東西二百六十里南北三百八十里
四至八到
東北至東京三千四百里東北至西京三千里
北取洋州路至長安二千一百十五里北取洋州
興道縣五百四十五里西至巴州一百五十里
南取廣納路至巴州歸仁縣一百七十八里東至
所管東巴縣二百三十里縣東與通州東鄉縣接界
東南至通州三百七十五里東北至巴州一百
四十五里
戶
唐開元戶一萬二千三百六十八皇朝戶主七百一
十九客二千一百三十七
風俗
與蓬州同
人物無
土産
麻布絲布綿紬蠟馬鞭貢
叚氏蜀記云壁州進貢鞭諸道不及
通江縣舊十六鄉今六鄉本漢宕渠縣地後漢分置宣
漢縣梁武帝分置宣漢縣始寧縣後魏分始寧置諾水
縣因縣南諾水為名唐武德七年省八年再置縣併州
於此至天寳元年以邑枕巴江故為通江縣歌籟山
在縣東七十里上有城甚險峻巴字水巴江有二水
並流自漢中至城下入武陵曲折如巴字亦曰巴江今
峽中謂之巴峽即此水也牛頭山四絶為諸山之望
廢廣納縣在州南五十里舊二鄉亦漢宕渠縣地復
為始寧歸仁二縣地唐武德二年析二縣之地置廣納
縣以縣界廣納溪為名寳歷元年九月山南西道節度
使裴度奏廢縣為鄉併入白石諾水二縣大中初復置
皇朝乾德四年併入通江平州水北自通江縣界來
南流經縣理西與廣納溪水合廢巴東縣在州東一
百四十里二鄉本漢宕渠地唐開元十三年壁州三縣
耆老狀論太平曲水王福村界東南連通州向為浮遊
所集州縣不便理請置邑就以撫之由是敕許置太平
縣因取彼太平川以為名天寳十年改為巴東縣以處
巴江之東為名皇朝乾德四年併入通江
白石縣東北一百里元四鄉亦宕渠縣地後魏廢帝於
今縣西南十五里立白石縣因界内白石川為名屬其
章郡隋開皇三年罷郡以縣屬集州大業三年廢集州
以縣屬巴州唐武德七年自魏所置縣移于今縣東南
一里屬渠州八年改為壁州證聖元年又移于今理縣
城南枕大溪北臨小澗青水一名白石水東北自洋
源縣界流入西南流與諾水合
符陽縣北七十里舊八鄉今六鄉本漢縣屬巴郡晉宋
廢為宣漢縣地後魏正始中置其章郡領符陽縣亦無
人戶寄理渠川後周天和五年開拓此地移其章郡及
縣理於此隋開皇三年罷郡以縣屬集州大業二年廢
集州以縣屬巴州唐武德元年又置集州縣依舊屬焉
思公山在縣北二百里其山最峻思公水源出此山
南流經縣理西又南入通江縣界又有思公城符水
源出縣東南二百步西流經縣九十步又西流入思公
水
太平寰宇記卷一百四十
