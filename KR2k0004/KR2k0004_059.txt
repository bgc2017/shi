欽定四庫全書
太平寰宇記卷五十九
宋樂史撰
河北道八
邢州
邢州鉅鹿郡今理龍岡縣禹貢冀州之域星分昴宿三
度禹貢曰大陸既作鄭元云大陸澤名在鉅鹿北書云
古祖乙遷于邢即此地漢地理志曰故邢侯國也帝王
世紀云邢侯為紂三公忠諫被誅史記曰周成王封周
公旦子為邢侯後為狄所滅齊桓公遷邢於&KR0642;儀按故
邢國今州城西南隅小城是也&KR0642;儀今龍岡縣界&KR0642;儀
是也春秋時屬晉東南之地然則邢國為衛所滅之後
其地便屬晉申公巫臣奔晉以為邢大夫後三家分晉
屬趙秦兼天下于此置信都縣屬鉅鹿郡項羽改曰襄
國蓋以趙襄子諡為名也趙歇為趙王張耳為常山王
並理信都襄國今州理龍岡城是也前趙光初二年石
勒僭稱王國號後趙先是勒屯兵許昌張賓說勒曰王
彌有王青州之心遲迴未發者懼明公踵其後也明公
獨無并州之思乎勒從之長驅寇鄴攻晉北中郎將劉
演于三臺張賓又進曰三臺險固攻守未可卒下王彭
祖劉越石大敵也宜及其未有備密規進據罕城掃定
并薊桓文之業可濟也邯鄲襄國趙之舊都依山憑險
形勝之國可擇此二邑而都之王業可圖也勒於是進
據襄國王浚遣都護王昌率遼西鮮卑等部落五萬餘
衆來討勒欲挑戰張賓諫曰夫用兵當以已所便擊彼
所不便攻守形便其力百倍今段末杯強悍且示之以
弱鑿北壘突門二十餘道伏精卒步騎五百候賊列守
未定出其不意雷鼓奮擊直衝末杯帳卒既奔走餘自
分散擒末杯乘勝追擊枕尸三十餘里至是勒即皇帝
位遂定都改元建平後石季㡣改置襄國郡石氏既滅
罷之後魏復為襄國縣周武帝仍於縣立襄國郡隋開
皇五年以襄國縣屬洺州九年改為龍岡縣十六年割
洺州龍岡南和平鄊三縣及置青山沙河任三縣置邢
州取古邢國為名大業三年改為襄國郡唐武德元年
改為邢州總管管邢温和封蓬東龍六州邢州領龍岡
青山内邱三縣四年平竇建德罷總管府割内邱屬趙
州仍省温和封三州以其所領南和沙河平鄊三縣来
屬又立任縣五年割趙州之内邱栢仁来屬天寳元年
改為鉅鹿郡乾元元年復為邢州晉初童謠云古在左
讓去言或入口果為石勒所據胡字古在左也讓去言
為襄或入口為國也梁開平二年是為義軍節度使唐
同光元年改為安國軍皇朝因之
元領縣九今八
龍岡沙河南和鉅鹿任平鄊堯山
内邱
一縣廢
青山并入内邱
州境
東西二百八十二里南北一百三十六里
四至八到
正南微東至東京西路六百五十里西南至西京
八百四十里西南至長安一千七百里東至貝
州二百三十里南至洺州臨洺縣六十六里西
踰山至遼州二百二十六里北至趙州一百七十
九里西北至太原府樂平縣五百里東北至冀
州二百六十里
戶
唐開元戸五萬八千八百二十皇朝戸主一萬五千
四百八客一萬四千四百二十
風俗
與趙州同
姓氏
鉅鹿郡五姓莫魏時劉舒
人物
路温舒鉅鹿東里人為廷尉上書曰秦有十失其一
尚存治獄之吏是也張禹趙國襄人也父卒田宅
推與伯父為揚州刺史志在理察枉訟張&KR2230;鉅鹿
人也往漢郡寳石負啚任令問&KR2230;&KR2230;曰夫神以知来
不追已往漢已久亡魏已得之何追與祥乎此石當
今之變異將来之福祥養志不仕張賓中邱人自
言智筭鑒識不後子房提劔軍門請見石勒游明
根任人字志遠幼年遭難為櫟陽王氏奴牧羊以壺
漿貨人字書路旁畫地學之於白渠坎為窟讀書仕
至員外常侍魏收鉅鹿人與温子昇邢子才齊譽
世號三才魏文襄曰今有魏收是國之光彩官中書
令唐宋璟邢州南和人為相魏謩鉅鹿人為相
魏元同鉅鹿人則天朝納言
土産
白甆器絲布綿鮮玉砂
西京雜記云霍光妻遺淳于衍散花紋綾陳光家
龍岡縣依舊五鄊古邢國也秦以為信都縣李公緒題
記云趙孝成王造檀臺有宫為趙别都以朝諸侯故曰
信都秦末趙歇據之項羽更名曰襄國漢因不改石勒
僭號據之周武帝改為襄國郡隋開皇三年罷郡縣屬
洺州九年改為龍岡縣以縣西北龍岡為名十六年於
此置邢州縣屬焉大城隋圖經云大城本石勒所築
因途路陽銅為翁仲二列于永豐門後擒劉曜盡得秦
隴乃於此僭號為建平響地郡國志云邢州尚書坊
東井地周百餘步其所鳴響人馬行上轟作雷聲掘之
即火出土山在縣東一百五十步十六國春秋後趙
錄云冉閔永興二年攻石祇于襄國為土山地道于此
石門山十六國春秋曰石季龍進據石門也風門山
洺州記曰龍岡有風門山冬夏多風百巖山洺州記
曰龍岡縣西北有巖山其山峻極有百巖為名鵲山
水經云鵲山有穴出雲母又云其西有龍騰溪鶴渡嶺
百泉河在州東南八里水自平地而出其泉無數故
曰百泉是澧河之上源也石井岡在縣西北七里一
名圖酈道元注水經云蓼水出襄國石井岡岡上有井
大如車輪隋區宇記圖志云光武營軍所鑿傍有叢荆
棘生皆蟠縈如人手結云是光武繋馬處又石勒天旱
沙門佛圖澄于此掘得一死龍長尺餘濟之良久乃蘇
呪而祭之龍騰空而上天雨即降因名龍岡夷儀嶺
在縣西一百五十七里晉地道記云樂平東南有夷儀
道通襄國夷儀山在城北故塞故夷儀城在縣西一
百四十里今俗謂之隨宜城蓋語訛也蓼水一名遠
活水出襄國西石井岡千步口出洺水西北流至此
今俗名千步口湡水一名澧水一名鴛鴦俗謂之百
泉源出縣東南平地以其導源總納衆泉合成一川故
也亦謂之鴛鴦水魏都賦所云鴛鴦交合白雞城隋
區宇圖經云板築之所望其上有白鷄捕則無所見因
以為名今俗說白珪城也邢侯夫人冡北史云齊武
平初有掘古冡得銅鼎受五六升腹有銘作科斗書字
云邢侯夫人姜氏石勒母王夫人塜在縣西南石
勒塜在縣西南十五里偽號高平陵按郡國志勒尸别
在渠山葬之夜為十餘棺分道出埋以惑百姓
沙河縣一百三十五里舊四鄊今三鄊本漢襄國縣地
沙河即湡水也水經云湡水趙郡襄國縣西山東後魏
書地形志云襄國後并在此後蓋為任縣地隋文帝改
襄國為龍岡縣十六年分龍岡縣南境于此置沙河縣
以縣南五里沙河為名磬石山在縣西南九十八里盧
敏冀州論云淇湯磬石冶鑄利器即漢時舊冶鑄宫也
黑山在縣西四十里出鐡湯山在縣西北七十一
里山海經云湯山湯水出焉此湯今愈疾為天下最又
按隋圖經云湯後側巖上有石室一戶無塵穢號曰聖
人室下經銅馬廟有碑題曰漳河神壇湡水在縣西
北七十一里俗名沙河水郡國志云牛缺遇盜于沙隅
之間蘇秦亭蘇秦西說秦人請貨黃金百鎰黑貂之
裘即此地也今有亭存
南和縣東南四十里舊五鄊今三鄊本漢省縣城屬廣
平國水經云北有和城縣故此縣云南後魏地形志并
於任李公緒趙記云孝昌三年割廣平郡之南和襄國
任三縣于此置北廣平郡屬殷州後周又置南和郡尋
廢郡而為縣隋開皇三年罷南和縣屬洺州尋改屬邢
州湡水經邑界鴛鴦水冬日常温和又水經注云
南和西官治東有便水一名鴛鴦水又趙記云俗謂之
百泉水是也烈家水在縣西南一十里下至狼溝河
漳河在縣東三十里從平鄊縣界流来張賓墓在
西十二里石勒軍師號曰右侯
任縣東北三十八里元三鄊本漢張縣地後漢省張縣
則為鉅鹿郡之南蠻縣地晉省南蠻又為廣平郡之任
縣地後趙石氏于此置苑鄊縣季龍又改清苑縣屬襄國
郡隋廢任縣唐武德四年重置張城一名渚陽城在
縣西南二十七里漢縣也晉將王浚遣段就六眷部衆
討石勒屯於渚陽謂此也古苑鄊縣在縣東北一十
八里溹水在縣西一十五里從龍岡縣北来任水
在縣東南二十里從南河縣界流入
平鄊縣東九十里舊三鄊今四鄊本秦鉅鹿郡也十三
州志曰鉅鹿唐虞時大鹿之地尚書堯試舜百揆納於
大麓麓則林之大者也堯之禪舜欲使天下皆見之故
置諸侯合羣臣與百姓納之大麓之野然後以天下授
之以明已禪公也始皇二十五年滅趙以為鉅鹿郡鉅
亦大稱也史記曰張耳與趙王歇走入鉅鹿城王離圍
之即此地也續漢書鉅鹿郡之廮陶縣后魏景明中移
縣于舊城東三十里後自平鄊故城移平鄊以理之至
今不改隋開皇三年屬洺州十六年改屬邢州沙邱
臺在縣東北二十里皇甫謐帝王世紀紂自朝歌北築
沙邱臺多取飛鳥野獸置其中衛靈公卒卜葬沙邱吉
穿冡得石槨銘曰不憑其子靈公奪我里子韋曰靈公
之為靈也久矣又趙惠文王四年李兌圍靈王於沙邱
宫採雀鷇食三月而死又十三州志秦王東巡回死於
沙邱封爵觀洺州志云封爵今在平鄊縣長老云項
羽救趙敗秦師於此策勲封爵濁漳水今俗名柳河
在縣西南十里落漢水在縣西南十八里古薄津也
字訛故為落漢平河在縣東北三十里地理志云平
鄊有臺即此也時苖冡在縣東北二十里魏略云苖
鉅鹿人也晉末移葬於此廢南蠻縣左氏傳云齊國
夏伐晉取蠻其後南徙故加南也漢興因而縣之漢書
王子侯表曰武帝元朔二年封趙敬肅王子佗為南蠻
侯即此地也唐初以其地併入平和縣
鉅鹿縣東一百一十九里元三鄊本唐堯大麓之地禹
為大陸之野在漢為南蠻縣地晉省南蠻則為任縣地
後趙為南蠻後至太平真君中省南蠻更為栢仁縣地
隋圖經集記云唐開元六年于此置鉅鹿縣屬趙州遙
取漢縣鉅鹿以名也按漢鉅鹿縣今平鄊郭是也事具
平鄊唐武德元年於此建起州又立白起縣二年陷竇
建德四年討平罷州以縣屬趙州貞觀元年於此建邢
州廣阿澤一名大陸一曰鉅鹿一名大麓一名沃州
在縣西北五里尚書曰恒衛既從大陸既作鄭康成注
云大陸澤在鉅鹿北按漢鉅鹿縣今平鄊爾雅云晉有
大陸澤吕氏春秋曰晉之大陸趙之鉅鹿是也十三州
志云淮南九藪趙有鉅鹿今其地即廣阿澤也按其東
西二十里南北三十里葭蘆菱蓮魚蟹之𩔖充牣其中
澤畔又有鹹泉煮而成鹽百姓資之銅馬祠在縣西七
里注水經云衛漳水經銅馬祠東漢光武廟也光武擊
銅馬於館陶大破降之賊降者不自安光武令各歸營
乃輕行其壘因相謂曰蕭王推赤心置人腹中安得不
投死乎由是皆服將悉降人分配諸將衆數十萬關西
號光武為銅馬帝故祠取名焉
堯山縣東北八十里舊四鄊今三鄊其地本曰栢人春
秋時晉邑戰國時屬趙秦滅趙則屬鉅鹿郡漢屬趙國
陳餘傳曰漢王七年高祖從平城還過趙趙王敖自上
食禮甚卑有子壻禮高祖箕踞罵詈趙相貫高等謀殺
高祖八年上從東垣過貫高等乃壁人柏人要之置厠
上過欲宿心動問曰縣名為何曰栢人曰栢人者迫于
人也不宿去十六國春秋云石季龍建武六年分趙郡
之栢仁立南蠻縣是後魏栢人屬南趙郡又改栢仁為
栢人隋開皇三年罷鉅鹿郡屬趙州大業三年改屬邢
州唐武德四年又屬趙州貞觀初屬邢州天寳元年改
為堯山縣以唐大麓之地名縣焉干言山在縣西五
里李公緒趙紀云栢人有干言山詩云出宿於干飲餞
於言是此山也泜水在縣西十二里趙州郭與山泜
水出其隂溹水出其陽漢書韓信斬陳餘于泜水南
蠻古城栢仁故城在縣西十二里皇甫謐帝王世紀云
堯所都也栢鄊故城在縣東北二十二里與趙郡百鄊
縣東西中分為界城冡記云堯時所置宣務山一名
虛無山在縣西北四里高一千五百五十丈城冡記云
堯登此山東瞻洪水務訪賢人其山西三里出文石五
色錦章山上有鳬祠張耳臺在縣西北十二里
内邱縣北五十八里元三鄊李公緒趙志云古邢國地
在漢為中邱縣屬常山郡十三州志云山海經謂西北
有蓬山邱在其間故曰中邱趙記云晉于此立中邱郡
十六國春秋石季龍改為趙安縣後魏省入栢仁縣太
和十九年于舊城東十九年復置中邱縣即今理是也
隋踐阼改曰内邱開皇三年屬趙州大業二年改屬邢
州孤山在縣西北一十七里其山孤峙天寳六年勅
改為内邱山蓬鵲山亦名龍騰山在縣西六十三里
地理志云山邱蓬山長谷諸水所出注水經云中邱有
蓬鵲之山郡縣志昔扁鵲將虢太子遊此採藥因名之
礪水在縣西北一十三里源出攖山其水可以礪劔
刀龍騰山之水在縣西七十五里出龍騰山沙溝
水源出鵲山東流經縣五里廢青山縣在州北五十
里本中邱縣地屬常山郡隋開皇十八年於此置青山
縣屬邢州以縣界青山為名大業二年省縣為龍騰府
唐武德元年析龍岡内邱兩縣重置屬邢州貞觀八年
徙於今理至文宗開成四年澤路節度使劉從諫奏廢
之黑山一名青山在舊縣西二十里列仙傳云犢子
鄴人常在黑會牽一黃犢子来過鄴城酤酒陽都女見
悅之遂留相奉乃隨犢子去俱入山焉都女生而連眉
即魏都賦云犢妃連眉者也土地十三州志云黑山之
險為逃逋幽藪隋區宇圖志云周太祖諱黑獺因改黑
山為青山雷公山耆老傳云魏時黑山羣盜張燕等
不立君長直以名號為稱多髯者謂之羖公大聲者謂
之雷公時賊保此山以為名也
太平寰宇記卷五十九
