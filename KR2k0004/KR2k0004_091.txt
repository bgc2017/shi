欽定四庫全書
太平寰宇記卷九十一
宋樂史撰
江南東道三
蘇州
蘇州吳郡今理吳長洲二縣禹貢揚州之域所謂三江
既入震澤底定按震澤今州西六十里太湖是也周時
謂吳國釋名曰吳虞也封太伯於此以虞其志也按史
記周太王長子曰太伯太伯弟仲雍避少弟季歴逃荆
蠻自號勾吳吳人立為君太伯卒無子弟仲雍立太伯
初適吳築城在平門外自太伯至王僚二十六王都之
今無錫縣有吳城是也仲雍傳國至曾孫周章武王尅
殷因而封之又封周章弟虞仲於故夏墟謂之虞仲從
太伯至吳子壽夢十九世當魯成時盛大稱吳入州来
楚一歲七奔命蠻夷屬於楚者吳盡取之始大通於上
國吳王闔閭西破楚入郢北威齊晉興伯名於諸侯築
大小城都之今州城是也其南百四十里與越分境後
吳伐越越王之子敗之檇里即今嘉興縣界檇里城是也
其子夫差為越王勾踐所滅後又屬越後六王至無彊
為楚威王所滅吳故地威王曾孫考烈王其相春申君
黃歇乃自淮北更封江東復還相楚使其子為假君留
吳後秦并其地置會稽郡項羽初殺會稽太守殷通即
此漢亦為會稽郡後順恭分置吳郡宋齊亦為吳郡與
吳與丹陽為三吳齊因之陳置吳州隋平陳改吳州為
蘇州蓋因州西有姑蘇山以名郡煬帝初復曰吳州尋
改為吳郡唐武德四年平李子通置蘇州六年䧟輔公
祏七年平公祏復置蘇州郡督督湖杭暨四州治於故
吳城分置嘉興縣八年廢嘉興縣入吳縣九年罷都督
貞觀八年復置嘉興縣領吳城崐山嘉興常熟四縣天
寶元年改為吳郡乾元元年復為蘇州皇朝為平江軍節
度
元領縣八
吳縣長洲崐山常熟吳江(浙置)
三縣割出
嘉興海鹽華亭(已上縣建秀州)
州境
東西三百二十五里
四至八到
東北至東京二千六百里東北至西京三千一百
里西北至長安三千三十里東至海三百六里
正西微南至湖州三百七十里南至杭州三百七
十里西至常州宜興縣界一百三十二里北至
常州二百里東西至海岸釗山四百五里西南
至湖州二百二十里西北至常州一百九十五里
東北至海州三百三十里東北至常熟界三百
二十九里
戶
唐開元戶一十萬九千五百皇朝戶主二萬七千八
百八十九客七千三百六十
風俗
郡國志云俗好用劍輕死蓋湛盧屬鏤干將要離之
遺風耳東北有海鹽縣復有章山之銅三江五湖之
利亦江東一都會也海外鯷人歲時往来
人物
吳公子季札封延陵言偃字子游吳人嚴助朱
買臣並吳人陸績吳人六歲袁術出橘績懷三枚
歸遺母後博學識星歷卒鬱林太守孫堅吳人先
世仕漢家於富春葬東城冡上數有光怪雲氣五色
父老曰非凡氣孫氏其興乎及母生堅夢賜綾出吳
昌門朱桓吳人曹仁步騎數萬至桓將五千人據
高城以逸待勞為主制客百勝之勢也遂擊退之乃
封侯初奉觴曰臣當出軍願一捋陛下鬚孫權憑几
桓進捋曰臣今日可謂捋虎鬚也權大笑顧譚吳
人與諸葛恪為太子四友屈指以計後為吳相張
温吳人當今無雙三十二為選曹尚書使蜀蜀人敬
之後幽死諸葛孔明曰其人清濁太别善惡太分陸
遜吳人破關公遜之謀也子抗與羊祜鄰境交好
不疑晉吳之境餘糧棲畝而不犯後四子晏景機雲
分領抗兵晉王濬東下晏景被殺機雲入洛並無罪
夷滅初抗克步闡誅及嬰孫識者謂後世必受其殃
及機之誅三族無遺葉譚吳人為秀才至洛陽王
武子嘲之曰五府初開羣公辟命若吳楚之人亡國
之餘有何秀異而應斯舉答曰秀異固産於外方不
出中國是以明珠文貝生於江鬱之濱夜光之璞出
於荆山之下若以人求之文王生於東夷大禹生於
西羌子不聞乎武王尅商遷殷頑民於洛邑諸君得
非其苗裔乎濟甚禮之張翰吳郡人縱任不拘時
人號為江東步兵為齊王冏曹掾翰因秋風起乃思
吳中蓴菜鱸魚鱠曰人生貴得適志何能羈宦數千
里以要名爵乎遂命駕而歸著首丘賦張緒吳郡
人宋時為侍中靈和殿前有蜀柳齊武帝嘗翫曰此
楊柳風流似張緒當年其見賞如此顧榮吳人陸
倕吳郡人常曜吳郡雲陽人皇甫偘吳郡人撰
禮記講疏五十卷為員外散騎常侍性至孝日誦孝
經二十遍以擬觀世音經唐朱子奢蘇州吳人也
才子陸元方蘇州吳縣人相則天其子象先相睿
宗
姓氏
吳都出四姓
朱張顧陸
土産
絲葛白石脂藕綾蓆草履蛇床子
吳縣三十鄉本秦舊縣也吳王闔閭所都漢書地理志
吳之故國周太伯之邑也今按闔閭城周迴三十里水
陸十有二門虎丘山在縣西北九里吳越春秋闔閭
葬於國西北積壤為丘揵土臨湖以葬三日金精上揚
為白虎據墳故曰虎丘山今寺即闔閭墓也又郡國志
云銅槨三重以水銀為池金玉為鳧雁郡山遥望未免
堆徑近即岩壑之勢足焉交林上合峻路下通升降窈
窕跡不卒至山澗是孫權𤼵掘求闔閭寳器澗側有平
石可容千人謂千人坐顧愷之顧野王並為虎丘山序
野王云高不抗雲深無藏影卑非培塿淺異疏林路若絶
而復通石將斷而更綴抑巨麗之名山信大吳之勝壤
御史中丞沈禮明等遊山賦詩並書於屋壁支硎晉
高士支道林遁跡憩遊其上故有此名姑蘇山一名姑
胥山縣西三十五里連横山之北越絶書云吳地胥門
外有九曲路闔閭造以遊姑胥之臺望湖中闚百姓淮
南子亦謂姑餘胥山在縣西四十里吳錄云吳王殺
子胥投之於江吳人立祠於江因名胥山岝㠋山山
本在太湖中禹治水移於此硯石山在縣西三十里
胥門外山西有石鼓亦名石鼓山又有琴臺越書云吳
人於硯石置館娃宫劉逹注吳都賦引揚雄方言云吳
有館娃宫吳人呼美女為娃故三都賦云幸乎館娃之
宫庭山有宫五門東通林屋西逹峨眉南接羅浮北
連岱岳又按元中記云吳國西有具區澤中有包山山
有洞庭寳石入地下潜行通瑯琊東武淮南子云斷修
蛇於洞庭左傳哀公元年夫差敗越於夫椒今太湖中
别有夫椒山下有大洞天宫潛通五岳包山上舊無三
班謂蛇虎雉侯景亂後乃有虎蛇為人之害也石城
山郡國志云吳王離宫處此山越王獻西施於此山上
有石馬望之如人騎南有石鼓鼓鳴即兵起南又有石
射棚太湖周迴三萬六千頃按吳縣南太湖有洞庭
山左傳吳師伐越敗之於夫椒即太湖中椒山是也爾
雅謂吳越之間有具區注云吳縣南太湖即震澤也按
五湖太湖中有貢湖游湖胥湖等名是謂五湖一云周
五百里曰五湖松江郡國志云禹貢三江吳郡南松
江錢塘江浦陽江是也禹貢曰三江既入震澤底定韋
昭曰三江謂吳郡南松江錢塘江浦陽江虞氏志云松
江於彭蠡分為三是即韋說為謬按江有自太湖出湖
海屈曲七百里出鱸魚即吳左慈為王釣者滬瀆按
吳郡志云松江東瀉海曰滬海亦謂之滬瀆是也朝
夕池劉逹測候云海水朝夕上下因以為池沼故曰朝
夕也女墳湖吳地云吳王葬女取土成湖又郡國志
云三女墳在郭西云闔廬食蒸魚嘗半而與女女怒自
殺闔閭痛之葬於國西閶門外文石為槨金鼎玉杯銀
罇珠襦悉以送女又記云湛盧之劍夜飛適楚又云以
水繞墳因名女墳湖又云葬女時有白鶴舞于吳市因
入羡門悉化為犬干隧戰國策云越王散卒三千擒
夫差于干隧即此地今在縣西黃堂郡國志云今太
守所居屋即春申君之子假君之殿也因數失火故塗
以雌黃故曰黃堂吳太伯廟在闔閭門之外後漢
桓帝時太守糜豹所建閶門吳城西門也以天門
通閶闔故名之又曰孔子與顔淵俱登東魯山望
吳閶門謂曰爾何見曰見一匹練前有生藍孔子曰噫
此白馬盧芻使人視之果然又郡國志云吳由此伐楚
國改為破楚門石鼓在硯山館娃宫傍有石鼓一枚
山頂有池池上生蓴歲充供獻時雖亢旱池水未曾枯
竭匠門本名干將門門外有干將墓後語訛呼為匠
門其言劍匠因名之又郡國志云申公巫臣冢亦在西
南齊門吳越春秋云吳謀伐齊齊使女質吳吳因為
太子聘之女少思齊因病闔閭乃起北門名曰望齊門
令女往遊其上女思不止病益甚女曰死必葬我虞山
之巔以望齊國闔閭傷之如其言虞山今海虞是也
鴨城在縣東二十五里有鴨城當匠門外吳王養鴨所
昌門郡國志云舊閶門春申君改為昌門陸機詩云
閶門何峨峨飛閣跨通波亦孫堅母夢腸透出之所門
外七里有死亭灣即朱買臣妻慙自縊於此亦號死亭
又有鷄陂壚即吳王養畜所臯橋即漢臯伯通居此
橋以得名梁鴻賃舂之所要離冡在吳縣西四里閶
門南地内史記云離吳人也又有梁鴻墓在要離墓之
北朱誕墓在婁門外一里晉光禄大夫朱誕字永長
父恩本國中(闕)正少有竒名藏跡吳中晉陽秋云陳敏
亂三吳知名士皆受爵禄賀循朱誕不辱其身顧彦
先墓在京門外九里有晉驃騎將軍嘉興公顧彦先墓
何充墓在岝㠋山東一里有晉司空何充墓宋張
裕墓在吳縣西二十七里花山裕為益州刺史也骨
屏亭吳城記云虎丘山東十里有水二項名曰(闕)坊
未嘗枯竭北十里有骨屏亭東岸有漢豫章郡都尉陸
列墓袁崧城在縣東北百里晉書云左將軍袁
崧陳郡人也時為吳郡太守隆安四年所築城在
滬瀆江邊城之以禦孫恩恩圍崧於此城陷害崧
城今為陂湖所衝已半毁江中城東三十里夾山二
城相對闔閭所築以避越處蓮塘吳城記在縣西十
二里有田數畝生蓮花千葉甚麗蜀州李建中移植京師
不生澹臺墓在吳縣南十八里平城孔子時澹臺滅
明又有澹臺湖吳王女墓在閶門外按山川記云夫
差小女年十八童子韓重私悦之王怒女結恨而死葬
后重往弔之女形見贈徑寸明珠以送重杜子恭墓
按吳地記云子恭有内術嘗就人借瓜刀其主求之恭
曰當相還也刀主至嘉興魚躍入船破魚得刀墓在西
郭門外有石碑臯亭山在縣東北二十五里山上有
石城周迴十里山東有吳偏將軍凌統墓其墓之前有
石碑云統字公績吳興餘杭人也志毅果敢常為前鋒
吳志云統父操有膽略為破賊校尉没死江夏統年十五領
父軍破江夏又與周瑜破曹操于烏林遂拜為偏將軍
年四十九卒漢建安二十九年也大帝聞統卒撫床起
坐哀不能自抑明聖湖吳地志云縣南明聖湖前記
云湖中有金牛常見光耀故以来明聖之名粟山吳
地記云在縣西粟山一名新石頭山上有城周迴五十
里下有飛泉石杵方二尺長一丈四尺吳先主刻題云
黃武七年歲在戊申八月二日餘字不可識石杵西有
金峴前記云古於此採金劉道真記云縣西有姥山絶頂
之上有石甑一人搖輒動與千人不異也定山在縣
西二十里有定山突出浙江中高二百二十丈波濤所
衝行旅為阻謝靈運詩曰朝發漁浦南暮宿富春郭定
中霧杳杳赤亭無淹泊即此也富陽浦漢末為縣於
其津吳大帝時有浦通浙江至廬溪及桐溪改曰桐廬
並見吳錄縣東有大溪注廬口綠波青巖晉徵士散騎
侍郎戴勃遊此自言山水之極致也勃字長雲戴安道
之長子大江通建德有巖瀨上蔭崇巒下有清潭昔
嚴子陵常釣此銅坎吳地記云縣西十里有銅山周
迴六十里有銅坎十餘穴深者二十餘丈淺者六七丈
所謂採山鑄錢之處左太冲吳都賦云煮海為鹽採山
鑄錢是也山北一碑篆書字不可盡識山東平地有銅
滓姑蘇臺吳王夫差為西施造以望越按吳地志云
闔閭十一年起臺於胥門姑蘇山山南造九曲路高三
百尺越絶書云臺高見三百里故太史公云登姑蘇望
五湖是此胥口吳地志云姑蘇山西北十二里有胥
口東岸有漢奉車都尉衝州刺史吳煇墓煇字光修即
漢丹陽太守吳景父也石頭在縣東南三十五里大
江邊一名陌城是也吳城志云夫差十二年既殺子胥
後悔之君臣臨江作塘創設祭奠百姓緣為立廟宋元
嘉三年吳縣令謝從謁廟於匠門内吳越春秋云夫差
設祭杯動酒盡焉
長洲縣二十七鄉吳之長洲苑因江州得名至吳大帝
封長王東於此晉廢以地併入吳縣通天元年又析吳
縣之地復置之在郭下分治洲界長洲苑在縣西南七
十里孟康曰以江水洲為苑也餘杭山郡國志云一
名萬安山山下即干遂擒夫差處洞庭山按蘇州記
云山出美茶歲為入貢故茶說云長洲縣生洞庭山
者與金州蘄州梁州味同又郡志云句山下有石洞名
洞庭即此林屋山也鳳皇山晉太康二年於此掘得
石鳳皇從穴而飛因而名之上有陸凱墓
崑山縣東十八里十八鄉本漢婁縣地屬會稽郡梁天
監六年分婁縣置信義縣大同初又分信義縣置崑山
縣屬吳郡因縣有崑山故立名也崑山吳地志云華
亭水東有崑山故陸機思鄉詩云彷彿谷水陽婉孌崑
山隂馬鞍山形如馬鞍因以名之秦柱山在縣南
三十里山南帶海上有烽火樓臺吳時以望海寇吳錄
云一名望山昔始皇登此望海緣以為名石首魚吳
地志云崑山縣石首魚冬化為鳧土人呼為鷺鴨小魚
長寸秋化為黃雀食稻至冬還海復為魚
常熟縣北一百里二十鄉本吳縣之地南徐州記武王
克商求仲雍之後得周章已居吳因封之後漢至吳亦
縣焉為司監都尉署吳平隸饒陽晉武帝分吳縣置海
虞縣屬吳郡成帝又置南沙縣屬晉陵郡梁大同六年
置常熟縣今崑山縣一百三十里常熟故縣是也虞
山在縣西六里越絶書云虞山巫咸所居山東西十八
里有數十石室又有石壇周迴六十丈又山有仲雍齊
女冡東是仲雍西是齊女言偃宅蘇州記云周文學
孔子弟子言偃宅在常熟縣西一百步史記云偃吳人
也字子游又吳地志云宅有井井邊有監洗石周四尺
輿地志云梁蕭正德為郡太守後蕭將去莫知所在
吳江縣南四十里七鄉梁開平三年兩浙奏析吳縣於
松江置吳江本名松江又名松陵又名笠澤其江出
太湖二源一江東五十里入小湖一江東二百六十里
入大海至秋月多生鱸魚張翰思鱸鱠之所也曹王
廟即唐太宗第十四子也調露二年授蘇州刺史善飛
白鳥跡書今福善寺額通元石像皆其蹤也先天二年
敕立祠於松殿基下有石盆常有黃蛇盤於其上揭而
見之得大錘大斧各一養魚城在縣西二十五里即
吳王養魚所也又郡國志云魚城下水中有石首魚至
秋化為鳧鳧頭中尚存石子
太平寰宇記卷九十一
