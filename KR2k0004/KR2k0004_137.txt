欽定四庫全書
太平寰宇記卷一百三十七
宋樂史撰
山南西道五
開州
開州盛山郡今理開江鄉秦漢之代為巴郡朐䏰縣後
漢建安二年分胊䏰西北界今州南二里置漢豐縣屬
固陵郡蜀先主改固陵為巴東郡歷晉宋齊以來並屬
巴東郡後魏初得其地於今達州新寧縣理立開州領
東關三岡開江馬鐙四郡與州同理後周天和元年又
于漢豐縣理置周安郡四年自東關郡城移開州于今理
今州西九十里濁水北故州城是也領東安東關三江
開江四郡其周安郡領西流一縣其年以東關三江二
郡屬之通州五年改開江郡為江會郡建德五年省江
會郡入周安郡隋開皇三年又罷周安萬安郡以萬安
永寧二縣廢周安郡之西流新浦二縣共四縣屬開州
十八年改永寕為盛山縣大業二年廢開州義寕二年
扵盛山縣置萬州仍割巴東郡之新浦通州郡之萬安
西流三縣來屬武德元年改為開州領四縣貞觀初省
西流入盛山天寳元年改為盛山郡乾元元年復為開
州
元領縣三
開江萬歲新浦
州境
東西一百八十八里南北一百二十二里
四至八到
東至䕫州雲安縣龍日驛一百九十里從驛路至䕫
州二百二十里北至東亰二千七百一十里北
至西亰二千七百九十里若從江陵水路陸路相兼
至洛陽二千六百八十里北取通洋兩州路至長
安一千四百三十里南至萬州小路一百六十里
大路二百里西至逹州四百九十里東北至萬
州梁山縣一百五十三里西北至達州石鼓縣一
百二十八里東北至姚州界二百八里東南至
達州石鼓縣一百二十八里
戶
唐開元戶五千六百六十皇朝戶主三千六百八十
六客七千八百五十九
風俗
巴之風俗皆重田神春則刻木虔祈冬則用牲解賽
邪巫擊鼓以為淫祀男女皆唱竹枝歌
姓氏(闕)
人物無
土産
貢車前子蠟柑子
開江縣本漢胊䏰縣地蜀先主建安二十一年扵今縣
南二里置漢豐縣以漢土豐盛為名至後周武帝改漢
豐為永寧縣隋開皇中改永寧為盛山縣唐武德元年
移於今理廣德元年又改為開江縣神仙山在縣東
清江水東四里古老相傳昔有仙人衣朱衣乘白馬登
此山本道以聞天寳二載敕置壇號神仙宫盛山在
州西北三里山上有宿雲亭隠月岫流杯渠琵琶臺繡
衣石
萬歲縣東北四十里元六鄉亦朐䏰縣之地蜀為漢豐
之地宋武帝又於此分置巴渠縣屬巴東郡後周天和
元年分巴東郡置萬安郡改巴渠為萬歲縣取縣北有
萬歲谷為名隋開皇三年罷郡以縣屬開州大業二年
廢州以縣屬萬安郡唐武德元年郡廢以縣屬開州二
年自縣北三十里故城移於今所寳歷中節度使裴度
奏廢之以其地併入開江尋又置朝閣山自開達二
州界南入當縣石塔山自開達二州界入當縣界
與䕫州接界山下有一泉分為三道一入䕫州一入
當州一入達州石門山在縣東北十里熊耳
山在州東北下入扶城水南至䕫州界清水源出縣
東北石塔山西南流經石門山又西南流經巴渠縣城
東又西南流經縣東二里又西南入開江縣界鹽泉
在縣二十餘里平地
新浦縣西南九十里元四鄉亦朐䏰之地蜀為漢豐縣
地宋武帝永初中分漢豐縣於今縣西北七里置新浦
縣屬巴東郡後魏恭帝三年於縣置開江郡領新津一
縣周武天和五年改開江郡為江會郡建德五年郡廢
以屬周安郡隋開皇三年罷郡以縣屬開州大業二年
廢開州改屬信州今䕫州七年自縣西北故城移于今理
鯉城山在縣西四十里四崖懸絶常渠水一名白
浦水西自新寧縣界流入東流經鯉城山又東經縣理
南三里又東流入開江縣界墊江水源自縣高梁山
東北流于縣南入常渠水
達州
達州通川郡今理通川縣土地與金州同春秋戰國並
為巴子之國秦并天下為巴郡漢為宕渠縣之東境後
漢和帝分宕渠郡蕭齊又屬巴渠郡梁大同二年于宣
漢縣置萬州以州界内有地萬餘頃因以數名之領開
巴新寧夀陽巴中五郡後魏廢帝二年開拓山南
改宣漢為石城縣析置新南縣又于東關縣置并州仍
并東關為宣漢縣其年又以萬州居四達之路改為通
州周武天和元年通州領郡不改建德五年又割開州
所領東關三岡二郡來屬州領郡七隋開皇三年罷郡
廢開巴郡之石城縣廢新寧郡之三岡縣廢臨清郡之
石鼓縣廢三巴郡之東鄉縣並屬通州五年又以廢甘
州之宣漢縣來屬大業三年罷州為郡領通州三岡石
鼓東鄉宣漢西流萬世七縣唐武德元年改為州領通
川宣漢三岡石鼓東鄉五縣以宣漢屬南并州二年置
新寧思來二縣三年以東鄉屬南并州又為通州領通
川三岡石鼓新寧思來五縣八年以廢南石州之東鄉
縣來屬貞觀元年以廢南并州之宣漢來屬又省思來
入通川其年廢萬州以永穆來屬貞觀五年廢都督府
天寳元年改通川郡乾元元年復為通州宋乾德二年
改為達州其州枕江右有土居十萬水居三千戸
元領縣九今七
通川永穆石鼓新寧巴渠三岡東鄉
二縣廢
閬英(入石鼓)宣漢(入東鄉)
場一
宣漢井場
州境
東西一千四百三十里南北六百二十里
四至八到
東北至東京三千二百九十里東北至西亰取開
州下水經三峽出江陵至襄鄧汝等州陸路共二千
八百九十里東北取洋州駱谷路至長安一千五
百七十里取利州驛路二千五百里東至䕫房等
州界計一千二百八十里西至渠州界四百一十
五里東南至開州二百七十五里西南至渠州
六百里水路二百五十里東北至金州一千一百
一十里西北至巴蓬等州界二百里西南至金
州一千一百一十里
戶
唐開元戶四萬七百四十二皇朝戶主二千六百六
十客一萬三百三十一
風俗
與開州同
姓氏
闕
人物無
土産
挺子白膠香貢白藥子蜜蠟
段氏蜀記云通開二州産鹽漆之利
通川縣舊二十四鄉今十五鄉本漢宕渠縣于此置宣漢
縣後魏廢帝二年開拓山南改宣漢為石城隋開皇十
八年又改為通川縣以地帶四達故曰通川宋帝立郡
於此鼓嘯山在州東北一百二十里東關水東北
自石鼓縣界流入經縣南一百六十西南流入三岡縣
界鳳凰山在縣西北五里山形象鳳翅掩映州城俗
呼為鳳凰山石城山在縣西五里山四面絶崖西有
一路上山頂俗謂之石城山
永穆縣西北七十五里舊十八鄉今七鄉本漢宕渠縣
地後漢為宣漢縣地梁大同中分宣漢縣地置萬榮郡
於此兼立永康縣以屬焉即今縣也後周保定初於此
置萬州隋開皇二年廢萬州三年又廢郡以永康縣屬
巴州十八年改永康縣為永穆縣唐武德二年於縣理
再置萬州貞觀元年州廢以永穆屬通州龍驤山在
縣東南三里北水自巴川歸仁縣界流入經縣南一
百步流入三岡縣界七盤山在縣東三十一里龍
女山在縣東三十里鼔樓山在縣東三十一里
石鼓縣東六十里舊四鄉今二鄉本漢宕渠縣地後漢
為宣漢縣地後魏恭帝三年於此立遷州領臨清一郡
尋於郡置石鼓縣因石鼓山為名隋開皇二年廢州三
年罷郡併臨清縣亦歸石鼓縣以隸通州寳歷七年廢
大中元年再置宋乾德五年併閬英縣入大石在縣
東五十里大江次號為石鼓龍基山在縣南八十里
巴渠江在縣南四十步流入通州界廢閬英縣在
州北一百二十里縣本天寳九年太守韋虚受奏于應
水南一里置閬英縣以縣南五里閬英山為名四白
山在故縣西北四十里
新寧縣州東一百七十五里漢四鄉宋二鄉在兩漢其
地與宣漢縣同西魏廢帝二年於此置開州領東關郡
郡領巴渠新寧二縣後周天和四年移開州于蜀水北
唐貞觀八年自今縣西七十里移魏所置新寧縣于廢
開州城其城俗謂之賓城即今縣理是也三角山在
縣東北八十里有南江水源出此山西南流遶縣三里
後屈曲西北流遶至通川縣東七里注東關水鼓
嘯山在縣西南六十里大崩山在縣南六十里其山
高大望見開州新浦縣梁山軍東關故郡城在今縣
西北五十里故新寕城在縣西北十里後魏恭帝二年
於此立縣隋開皇三年廢唐武德二年又置後遷于寳
城
巴渠縣州南二百三十里舊四鄉今三鄉在兩漢與宣
漢縣地同梁大同中所置以境在巴州宕渠内故為巴
渠縣焉隋初廢唐永泰元年又析石鼓縣之四鄉地置
在東關水北五十步此縣是當夷獠之邊界其民俗聚
會則擊鼓踏木牙唱竹枝歌為樂文字山在縣西三
十里又有文字溪長秀山在縣北二十里懸布山
在縣東四里萬戶溪在縣東八十里自開州萬歲縣
界北流來合縣溉江水又有成熟溪亦自開州萬歲縣
來合文字溪
三岡縣西南四十里舊九鄉今四鄉在兩漢與宣漢縣
地同梁大同二年于此置新安郡兼立三岡縣因邑界
山有三隴為名後魏廢帝二年改新安為新寧郡隋開
皇三年罷郡以縣屬通州寳歷七年山南節度裴度奏
廢後以人戶多廢縣不便大中五年又置東關水經
縣南一百步又西流合北水三岡水南自流江縣來
北流經縣東十里合東關水龍壁山在縣東三十里
王樓山在縣東三十三里龍盤山在縣東北二十里
東鄉縣東北一百七十里舊四鄉今十鄉在兩漢其地
與宣漢縣同按四夷述云梁于今縣西界置新安縣不
詳理所西魏恭帝二年分新安縣于益遷下蒲兩水間
置石州即今縣是也又於州理置巴渠郡周武天和四
年廢石州及巴渠郡仍于故州城置三巴郡領東鄉下
蒲二縣隋開皇三年罷郡仍廢下蒲縣入東鄉縣以隸
通州唐武德三年於此置南石州又置下蒲昌樂二縣
以屬之八年又廢南石州及昌樂下蒲二縣其年仍移
東鄉縣治於今縣東一里安養故城皇朝乾德五年割
宣漢縣入焉石作鼻山在縣東五里琵琶山在縣
東北二里鳳凰山在縣東北六十里綾羅山在縣
北八十里益遷水在縣東北三十步從金州來流入
石鼔縣界下符江在縣西一百步從洋州界入廢
宣漢縣在州北一百七十里本漢宕渠縣地後漢分為
宣漢縣後魏廢帝二年于今縣東一百五十里梁所置
南晉郡西百步置并州仍自州移理宣漢縣於南晉郡
北二百里今無遺趾按并州領南晉郡郡領東關宣漢
二縣理東關周改南晉郡為和鬯郡又省郡及東關入
宣漢縣開皇三年罷郡以縣屬并州五年自并州北二
百里移宣漢縣理於東關故城是也尋又廢并州以縣
屬通州唐武德元年又置南并州及東關縣三年移并
州理新安廢鎮城貞觀元年又省南并州及東關縣仍
自南晉故城移宣漢縣於宣漢廢鎮城即今縣是也皇
朝乾德五年併入東鄉縣建平山在故縣東三百里
東關水出焉西南流入縣一百五十里下石鼓縣界
宣漢井埸在東州一百二十里無鄉里管二百戶地名
長腰鹹源出大江龍骨石窟中湧出灘名羊門兩面山
崖峻峭鹹源出扵山下遂煎成鹽其場風俗男女不耕
蠶貨賣用雜物代錢祖稱白虎死葬不選墳墓設齋不
以亡辰雖三年晦朔不饗習性礦硬語無實詞皆風土
之使然平波山在場東北四十四里其山高大
太平寰宇記卷一百三十七
