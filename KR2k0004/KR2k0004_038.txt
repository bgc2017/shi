欽定四庫全書
太平寰宇記卷三十八
宋樂史撰
關西道十四
綏州銀州振武軍廢麟州勝州廢
府州
綏州
綏州上郡今理㡣泉縣禹貢雍州之域春秋白翟所居
七國時屬魏秦為上郡蒙恬將兵于此公子扶蘇監之
處是也在漢為雕隂縣地高帝元年項羽立董翳為翟王
七月廢後為上郡武帝徵六郡良家子上郡即其一也
後漢末荒廢年久俗是稽胡又赫連勃勃部落所居後
魏明帝于此置上郡廢帝元年郡内分置綏州今延綏
等州並為右部都尉理隋開皇初郡廢而軍如故煬帝
初改綏州為上州尋廢州置雕隂郡以郡西南有雕隂
山復漢縣名唐武德三年遂於延州豐林縣置綏州總
管府管西河南平北基銀雲真上珍北吉匡龍等十
一州其綏州領上大斌城平綏德龍泉延福五縣六年移
治所於延州縣界七年又移治城平縣界魏所廢城平貞
觀二年平梁師都罷府移州治上縣其城則據山四面
甚險真邊陲之郡也天寶元年改為上郡乾元元年復
為綏州自唐末蕃寇侵擾所管五縣並廢或䧟在蕃界
亦無鄉里其民皆蕃族州差軍將徵科
元領縣並廢綏德龍泉城平延福大
斌
州境
東西一千里南北(闕)里
四至八到
東南至東京一千七百四十里東南至西京一千
三百二十里西南至長安一千里東至石州界
黃河一百三十里河上有孟門關東去石州九十五
里西南至延州三百四十里北至夏州三百六
十里西北至銀州一百六十里西至夏州四百
里東南至隰州石樓縣西北黃河為界一百五十
里東北至銀州二百四十里
戶
唐開元戶一千七百一十五皇朝管主客戶二千八百
八十五
風俗
與夏州同
土産
胡女布貢蠟燭貢
廢龍泉縣四鄉本秦膚施縣二漢同後魏廢帝元年於
此置上縣取郡為名隋開皇三年上縣屬綏州唐天寶
元年改為龍泉縣以隴水為名
皇朝見管蕃戶長城一在州西一十五里大力川
一在州北二十五里無定河川是蒙恬所築之遺跡
疏屬山山海經云貳負之臣曰危危與貳負殺窫
窳帝乃梏之疏屬山桎其右足反縳兩手與髮繫之
於山西北漢宣帝使人發上郡疏屬山於盤石室中
得一人徒裸被髮反縳械一足因問羣臣莫能知惟
劉向按山海經對宣帝驚異上始重學于是時人競
學山海之說無定河一名奢延水北自撫寕縣界
銀州入境州城唐貞觀元年築四面石崖東面高
八十尺西面高一百四十尺南面高四十尺北面高
一百二十尺周迴四里二百步上郡古城在縣東
南五十里始皇使扶蘇監蒙恬之處吳皃城在縣
西北四十里赫連勃勃破劉裕子儀真於長安遂擄
其人築此處以居之秦扶蘇冡在無定河東去州
地八里蒙恬冢在州之西大力州西上去州
二里
廢城平縣西南一百里二鄉本秦膚施縣地二漢不改
後魏神龜元年於本縣西三十里庫仁川置城中縣
隋諱中改為城平縣仍自庫仁川移於今理今廢為城
平鎮見差蕃人為鎮將管蕃戶吉魚山阿班山
青澗川水已上並在縣界保定嶺在縣界蕃部族帳
内
廢綏德縣南一百里元二鄉亦秦膚施縣地二漢不改
魏省上郡後魏大統十二年分上郡南郡邱尼谷置綏
德縣鎮見差蕃人為鎮將管蕃内戶舊石城在縣東
三十里今寬州是也僕射堡在縣界骨悉箇堡在縣
界骨悉箇者是胡音科溪嶺在縣界蕃部族帳内
廢延福縣南一百一十里元二鄉亦膚施縣地后魏廢
帝元年於此置延陵縣屬撫寕郡隋開皇七年改為延
福縣此縣城據崖三面夐絶攻守頗為邊防險固之所
今廢為鎮差蕃人管蕃戶青㡣山洛陽山横山
太和川水並在縣界吳兒城在縣南四十里彌
溺堡彌溺者胡語此谷地塞因以為名同突箇堡在
縣界胡語今葱澤是也堡多此菜聖佛崖甬子山
定仙嶺並在縣界黃河北自撫寕縣界流入故
匡州城隋置此州在縣西北五十里故城尚存唐武德
六年與六胡州又同置禄山之亂䧟入蕃界
廢大斌縣西北一百一十里二鄉亦膚施縣地後魏神
龜元年於今縣東五里置大斌縣屬上郡唐武德七年
移于今城平縣界魏城平故城以置之即今縣也今廢
為大斌鎮差蕃戶柱天山小力山大力山小
力川並在邑界
銀州
銀州銀州郡理儒林縣禹貢雍州之域春秋時為翟地
秦并天下屬上郡漢為西河郡圁隂縣晉時為戎狄所
居符秦元年自騘馬城巡銀戎狄其城即今理是也周
武帝保定二年於其城仍舊置銀防三年置銀州同谷
為名舊有人牧驄馬于此谷之内胡語驄馬為乞銀隋
大業二年廢銀州縣屬雕隂郡隋末䧟於寇賊唐貞觀
二年平梁師都于此重置銀州天寶元年改為銀州郡
乾元元年復為銀州
元領縣四
儒林真鄉開光撫寕
州境
東西二百七十一里南北三百八十里
四至八到
東南至東京一千八百二十里東南至西京一千
四百里西南至長安一千一百六十里東至石
州界黃河一百六十里南至綏州一百六十里
西至夏州二百里北至勝州柘珍驛二百五十里
東南至綏州二百四十里西南至綏州三交土
堠七十五里西北至夏州二百三十里東北至
勝州二百六十里東北至麟州五百里
戶
開元戶六千一百二十
風俗
與夏州同
土産
香子貢女稽布
儒林縣舊四鄉本漢圁隂縣地以其在圁水之隂故名
隋開皇三年置儒林縣屬銀州大業三年廢銀州以縣
屬雕隂郡唐貞觀二年重置銀州又屬焉無定河自
夏州界流入
真鄉縣東北一百里依舊四鄉漢圁隂縣地周武帝保定
二年於今縣理置中鄉縣以縣割隸銀州郡茄蘆水
源出縣西平地
開光縣東北二百里舊三鄉漢圁隂縣地周武帝於今
理置開光郡宣帝大象二年廢郡置開光縣屬撫寧郡隋
開皇三年置郡以縣來屬大業中縣廢以其地入真鄉
縣唐貞觀二年平梁師都於此復立開光縣焉
撫寕縣東南八十里舊三鄉本漢圁隂縣地後魏廢帝
於今縣東撫寕故城置撫寕縣屬撫寕郡隋開皇三年
置郡以縣來屬無定河在縣北二十里
廢静邊州都督府舊治銀州郡界内管小州一十
八
廢歸德州寄理銀州郡界内處降黨項羌
已上二州並唐所置今廢
振武軍今廢
振武軍今理金河縣舊為單于大都護府即漢定襄
郡之成樂縣也在陰山之陽黃河之北後魏所都盛
樂縣是也歴周隋或沒入蕃唐武德四年平突厥于
此置雲中都督府麟德元年改為單于大都督府初
阿史德請册親王為可汗德曰單于者天上之天也
上曰朕兒與卿為天上之天可乎德曰死生足矣遂
此立單于大都護府以殷王為單于大都護垂拱三
年改為鎮守使聖歷元年改為安北都督開元七
年以其地隸東受降城八年又置單于大都護府後
為鎮武節度兼神策軍長武城防秋兵馬使
領羈縻州八
金徽州幽陵州□休州鷄田州鷄鹿州
赤野州居延州燕然州
右州民皆武德已後降蕃部落所居
元領縣一
金河
四至八到
東至東京(闕)南至西京一千七百里西南至長安
取太原府路一千九百三十里南至朔州三百里
東南至河東界静邊軍一百二十里西南至東受
降城一百二十里北至黑沙磧口七十里
戶
自立軍無戶數
風俗
尚氣強悍漢書曰定襄雲中本戎狄之地其人鄙朴
少禮文好射獵
土産
香有榖撥甘松藥有麻黃升麻當歸菴閭
柴胡刺揪遠白白角簟
金河縣四鄉漢盛樂縣唐武德四年於此立都督府遂
立此縣北為金河以為邑稱天寳四年於城内置善
陽嶺在縣北一百四十里秦長城地漢書謂高祖困於
平城即善陽嶺也武德四年平突厥置雲中都督府於
此地青冡在縣西北漢王昭君葬於此其上草色常
青故曰青冡燕然按續漢書郡國志云和帝永元三
年車騎將軍竇憲出雞鹿塞逐至燕然山是在縣北近
地李陵臺叠石為之在府北單于探騎每多候于此
五合城雲中城金河在縣西北磨勒城水突
厥名魚為磨勒此水出魚倍美故以指名濛水秋冬
常有暖氣濛然故以為名在縣東南延釋伽水
麟州
麟州新泰郡理新泰縣禹貢雍州之域漢武帝徙貧人於
關以西及充朔方以南新泰中盖其地周隋以降為銀
勝二州地唐開元十二年割勝州之銀城連谷二邑新
泰郡并縣至十四年又廢郡以屬邑還隸勝州天寳元
年復置尋改為新泰郡乾元元年復為麟州升為振武
麟勝等州節度兼都護以勝為支都
元領縣三
新泰連谷銀城
州境
東西南北
東南至東京一千九百一十里東南至西京一千
五百一十里西南至長安一千四百六十里東
至嵐州界黃河一百二十里河上有合水關東至
嵐州一百八十里西南至銀州三百里東北至
勝州四百里
戶
唐開元不供戶長慶戶一千七百五十四皇朝管
戶主二千三百五十
風俗
與振武同
新泰縣舊三鄉初武帝徙貧人於關以西及朔方以南
謂之新泰唐天寳元年置以為縣取漢舊名
連谷縣北四十里四鄉本漢圁隂縣地屬西河郡隋文
帝於此置連谷鎮煬帝改為連谷戍太業十三年廢戍
唐貞觀八年置連谷縣屬勝州天寳元年割屬麟州
銀城縣州南四十里元四鄉本漢圁隂縣地後魏時置
石城縣至廢帝三年改屬歸真郡隸綏州至周保定三
年移縣于廢石龜鎮隋大業七年改為銀城縣以隸勝
州開元中自勝州割隸麟州成宜漢地理志成宜屬
五原中部都尉理西安陽河隂武都稒陽塞
已上皆漢縣城後廢俱在銀州界漢和帝永元元年車
騎將軍竇憲出鷄鹿塞渡遼將軍鄧隲出稒陽塞南單
于出蒲夷谷遂至燕山造陽史記燕亦築長城自造
陽至襄平造陽即縣西北之塞名也五原塞城漢書
云光禄徐自為出五原塞數百里築城列障至廬朐山
即今正北所謂光禄塞是也後魏曾于此立石城縣後
改焉晉太康地理志自此地郡北行九百里得五原塞
又北至九百得造陽即此
廢安北大都護府唐龍朔三年分豐勝二州界置瀚
海郡都護府總章中改為安北大都護府北至隂山
七十里至回紇界七百里去洛陽二千九百里在黃
河北戶二千六領一縣隂山縣天寳元年置其州與
縣今並廢
勝州廢
勝州榆林郡今理榆林縣禹貢雍州之域春秋為戎狄
戰國為晉趙地漢書云趙分晉國而有雲中五原是也
秦併天下為雲中郡鎮雲中咸陽陶林楨陵犢和沙陵
原陽沙南北輿武泉陽夀等十一縣王莽改曰受降屬
并州兩漢之時雲中郡在今州東北四十里榆林縣界
雲中故城是也按史記趙武侯自五源河曲築長城東
自隂山又於河西造大城其一隅崩不得就乃改卜隂
山河西禱焉晝見羣鴻俳徊竟日不去夜見火光在其
下武侯曰此為城乎乃於其處築城今雲中古城是也
漢末大亂匈奴侵邊其地遂空至晉末屬赫氏後魏大
武平赫連昌之後迄于周代往往置鎮不立郡縣隋文
開皇二年置榆林戍七年又置榆林縣屬雲州二十年
割雲州榆林富昌金河三縣置勝州大業五年以勝州
為榆林郡十年郡人郭子和以城入突厥唐武德四年
郭子和歸國其地䧟梁師都唐貞觀三年平之五年仍於
隋舊理置州時柴紹劉蘭等破滅匈奴奪其河南之地
因置勝州天寳元年改榆林郡乾元元年復為勝州
元領縣二
榆林河濱
州境
東西南北
四至八到
西南至東京一千二百五十里西南至西京一千
八百三十里西南至長安一千八百六十里正
東至黃河四十里去朔州四百二十里南至麟州
界一百二十里西至安北府二百五十里正北
至黃河五里去東受降城八里去單于府一百二十
里東南至合河關五百里去嵐州二百三十里
西南至夏州九百里西北至黃河二十里東北
至黃河十里去雲州四百里
戶
唐開元戸四千九十五
風俗
與振武同
土産
鹿角
榆林縣二鄉本漢沙南縣城屬雲中郡漢末北狄侵擾
歴魏晉及周此城並無縣邑隋開皇七年於此置榆林
縣以榆林關為名屬雲州二十年改屬勝州拂雲堆
縣北一百七十里紫水河東北自朔州善陽西北一
百七十里金河泊在郡東北二十里周四十里上承
紫河及濛水南流入大河楨陵城莽曰楨陸在縣西
北地理志謂勝胡州是也屬雲中黃河西南自夏州
朔方縣界流入大葭蘆水縣西二百二十里小葭蘆
水縣西三百四十里其間地甚良沃平河水首受黃
河隋文倉以通屯倉雲中故城在縣東北四十里趙
武靈王北破林胡樓煩所置秦因之榆林關在縣東
四十里南臨河秦却匈奴處隋置榆林關總管後䧟賊
貞觀十三年復置榆林關
河濱縣南二百九十里三鄉本漢縣地屬雲中郡迄于
魏晉此地不立縣邑至後魏及周復為銀城縣地隋帝
時為榆林縣地貞觀三年於此置河濱縣東臨河岸為
名改雲州為威州八年廢威州以縣屬勝州黃河在
縣一十五步闊不能半里不通船筏河濱一在縣東
北唐貞觀七年立君子津水經云河水於二縣之間
有君子津昔漢桓帝十三年幸榆中東行代地洛陽大
賈賫金貨隨帝後行夜迷失道困甚往役津長後死津
長為埋之其子尋求父喪發冢舉屍資囊一無所損其
子悉以金與之津長不受事聞於帝帝曰君子也改其
津為君子津
府州
府州今理府谷縣本河西蕃界府谷鎮土人拆大山拆
嗣倫代為鎮將後唐莊宗天祐七年有河朔之地將興
王業以代北部屬為邊患於是升鎮為府谷縣至八年
麟州刺史拆嗣倫男從阮招回紇歸國詔以府谷縣建
府州以扼蕃界仍授從阮為府州刺史尋以契丹與小
蕃侵擾移州於留得人堡即今州理是也晉高祖起義
以契丹有援例之恩賂以雲中河西之地盡去焉契丹
欲盡徙河南之民以實遼東人心大擾從阮因保險拒
之晉少主嗣位北絶和好乃遣使詔從阮出師明年春
從阮率衆歸之尋升府州為永安軍析振武之勝州并
㳂河五鎮以隸焉乾祐元年從阮舉族入覲朝廷命其
子德扆為府州團練使周顯德元年升府州為節鎮復
以永安軍為軍額就拜拆德扆為節度使顯德二年夏
州李彛興以土壤相接府州惡其與已並為蕃鎮乃扼
塞道路阻絶使臣世宗因問宰臣如何宰臣以夏州地
處邊徼朝廷向來常與優惜府州甚為逼小近建節旄
得之何利失之無害且宜撫諭彛興上曰拆德扆之數
年竭盡心力禦捍劉崇如何一旦棄之度外且夏州雖
産羊馬傳易資貨悉在中原倘與阻絶何能為者乃命
使賫詔書責其悖慢諭以安危彛興果俯伏聽命皇朝
因之
元領縣一
府谷
州境
東西南北
四至八到
東南至東京二千一百二十里東南至西京一千
七百二十里東過河至火山軍四十里南過河
至岢嵐軍一百四十里西至麟州一百五十里
北至二十六府勒浪尾馬直蕩啜娘等蕃族四百八
十里東南過河至火山軍桔橰塞四十里西南
至麟州杓枝谷三十里西北至沒兒雀悉命女女
越都等蕃族三百五十里東北至唐㡣鎮一百五
十里
戶
皇朝管主客漢戶五百七十
土産
羊馬
府谷縣一里一鄉本府谷鎮唐天祐七年升為縣
太平寰宇記卷三十八
