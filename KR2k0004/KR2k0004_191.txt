欽定四庫全書
太平寰宇記卷一百九十一
宋樂史撰
四夷二十
北狄三
匈奴下
握衍朐鞮單于(註)烏維耳孫石屠耆堂立報虐國中
不附烏桓擊匈奴東邊姑夕王頗得人衆單于怒姑夕
王恐即與烏禪幕(註)本烏孫康居閒小國數見侵暴率
衆降匈奴者也及左地貴人共立虛閭渠單于子稽
侯㹪爲呼韓耶單于(註)虛閭權渠則壺衍鞮之地也
發左地兵四五萬人西擊握衍朐鞮單于單于自殺其
民衆降呼韓耶呼韓耶欲令殺右賢王其下各相猜忌
自立爲單于凡五單于爭立更相攻伐其後呼韓耶單
于兄左賢王呼屠吾斯亦自立爲郅支骨都侯單于(註)
諸單于尋敗惟呼韓郅支二單于也在東邊攻呼韓
耶破走郅支遂都單于庭呼韓耶之敗也左伊秩訾王
爲呼韓耶計勸令稱臣入朝事漢求助呼韓從之引衆
南近塞遣子右賢王銖婁渠堂入侍郅支亦遣子右大
將駒於利受入待呼韓耶自欵五原塞願朝(註)欵和也
甘露三年正月朔(註)會正月朔之朝賀也漢遣車騎
都尉韓昌迎發過所七郡二千騎爲陳道上(註)所過之
郡每爲𤼵兵陳列之道以爲寵衞單于正月朝天子
於甘泉宫漢寵以殊禮在諸侯王上贊謁稱臣而不名
賜以冠帶衣裳金帛各有差禮畢使使者導單于遂引
兵而西人衆中寒道死纔餘三千人於是單于先行宿
長平(註)長平涇水上坡上自甘泉宿池陽宫(註)在今
三陽縣上登長平詔單于無謁(註)不令拜其左右
當戸之羣臣皆得列觀及諸蠻夷君長王侯數萬咸迎
於渭橋下上登渭橋咸稱萬歲單于就邸留月餘遣歸
國單于自請願留居光禄塞下(註)徐自爲所築者漢
遣車騎都尉韓昌將騎萬六千送單于出朔方雞鹿塞
(註)在朔方窳渾縣西北是也轉邊榖米糒(註)乾飯也
音備前後三萬四千斛給贍其食初呼韓耶來朝詔
公卿議其儀太子太傅蕭望之以爲單于非正朔所加
故稱敵國待之以不臣之禮位在諸侯王上遠人稽首
稱藩中國讓而不臣此則羈縻之義也書曰戎狄荒服
言其來服荒忽無常如使匈奴後嗣卒有鳥竄鼠服闕
於朝享不爲叛臣(註)卒終也本以客禮待之若後不來
亦非叛臣也信讓行也蠻貊福祚流於亡窮此萬代
之長策也天子採之郅支聞兵穀助呼韓耶遂居右地
自度力不能定匈奴乃益西破堅昆北降丁令數遣兵
擊烏孫常勝之堅昆東去單于庭七千里南去車師五
千里郅支留都之初郅支單于自以道遠又怨漢擁護
呼韓耶遣使上書求侍子漢遣谷吉送之郅支殺吉明
年呼韓耶強盛歸北庭人衆稍稍歸之國中遂定郅支
至殺使者自知負漢又聞呼韓耶益強恐見襲擊欲遠
去會康居王數爲烏孫所困以爲匈奴大國烏孫素服
屬之即使使至堅昆迎郅支至康居建昭三年西域都
護甘延夀與副校尉陳湯議發兵即康居誅郅支(註)即
就湯爲人沉勇多策每過城邑山川常登望既領外
國與夀謀曰外國畏服大者其天性也西域本屬匈奴
今郅支單于威名遠聞侵陵烏孫大宛常爲康居畫計
欲降服之如得此二國北擊伊列西取安息南排月氐
離烏弋數年之間城郭諸國危矣且蠻夷無金城強弩
之守如發屯田吏驅從烏孫衆兵(註)驅師之令隨從
直指其城下彼亡則無所之守則不足自保千載之功
可一朝而定也延夀亦以爲然欲奏請之湯曰國家與
公卿議大策非凡所見事必不行遂矯制𤼵城郭諸國
兵車師戊巳校尉屯田吏士漢兵合胡兵四萬餘人延
夀陳湯上疏自合奏矯制陳言兵狀即日引軍分爲六
校其三校從南道踰葱嶺徑大宛其三校都護自將發
温宿國從北道入赤谷過烏孫至康居攻城陷之斬單
于首得漢使節二及谷吉等所齎帛書凡斬閼氏太子
名王已下千五百一十八級生虜千餘人甘延夀陳湯
殺郅支還石顯斥衡以爲湯等矯制興師幸得不誅如
復加爵土則後奉使者爭乘危徼倖生事於蠻夷漸不
可開議久不决宗正劉向上書郅支單于因殺使者吏
士以百數事暴揚外國傷威毁重羣臣皆憫焉陛下赫
然欲誅之意未嘗有忘西域都護延夀副校尉湯承聖
旨倚神靈總百蠻之君攬城郭之兵出百死入絶域遂
陷康居屠五重城搴歙侯之旗斬郅支之首懸馳萬里
之外揚威昆山之西掃谷吉之恥立昭明之功遠夷懾
服莫不震懼呼韓見郅支之誅且喜且懼鄉風驅義稽
首來賓立千載之功建萬世之安羣臣之勳莫大焉論
大功者不錄小過舉大美者不庇細瑕司馬法曰軍賞
不逾月欲人速得爲善之利也蓋急武功重用人也昔
齊桓公前有尊周之功後有滅項之罪君子以功覆過
而爲之諱行事(註)諱滅項之事也貳師將軍李廣利
捐五萬之師糜億萬之費經四年之勞而僅獲駿馬三
十疋雖斬宛王之首猶不足以復費(註)復償也復扶目
切其私罪惡甚多孝武以爲萬里征伐不錄其過遂
封拜兩侯三卿二千石百有餘人今康居之國強於大
宛郅支之號重于宛王殺使者罪甚於留馬而延夀湯
不煩漢士不費斗糧比於貳師功德百之大功未錄小
過數著臣竊痛之宜以時解懸通籍除過勿治尊寵爵
位以勸有功於是帝下詔赦之乃封延夀爲義成侯湯
關内侯郅支既誅呼韓耶且喜且懼上書願入朝見竟
寧元年單于復入朝禮賜如初加衣服錦帛於前單于
自言願求閼氏以自親(註)言取漢女而爲漢家女婿元
帝以後宫良家子王嬙字昭君賜單于單于歡喜上書
願保塞上谷以西至燉煌(註)保守也自請守之令無寇
盜也請罷邊備以休天子人民帝下有司議郎中侯
應習邊事以爲不可曰周秦以來匈奴暴桀寇侵邊境
漢興尤被其害臣聞北邊塞至遼東外有隂山東西千
餘里草木茂盛多禽獸本冒頓單于依阻其中治作弓
矢來出爲寇是其苑囿也至孝武世出師征伐斤奪此
地攘之於幕北建塞徼置亭隧(註)隧謂深開小道而行
避敵拒寇也築外城設屯戍以守之然後邊境得少
安幕北地平少草木多大沙匈奴來寇少所蔽隱從塞
以南徑深山谷往來差難邊長老言匈奴失隂山之後
過之未常不哭如罷備塞戍卒示匈奴之大利不可一
也今聖德廣被天覆匈奴(註)如天之覆匈奴得蒙全
活之恩稽首來臣伏思匈奴之情困則卑順強則驕逆
天性然也前已罷外城省亭隧今纔足以候望通烽火
而已古者安不忘危不可復罷二也中國有禮儀之教
刑罰之誅愚人猶尚犯禁又況單于能必其衆不犯約
哉三也(註)必極也極保之也且中國尚建關梁以制
諸侯所以絶臣下之覬覦也設塞徼置屯戍非獨爲匈
奴而已亦爲諸屬國降人本故匈奴之人恐其思舊逃
亡四也近西羌保塞與漢交通吏民貪利侵盜其畜產
妻子以此怨恨起而背叛世世不絶今罷乘塞則生慢
易分爭之漸五也(註)乘塞登之而守慢易相輕侮也
往者從車多沒不還者子孫貧困一朝亡出從其親戚
六也又邊人奴婢愁苦欲亡者多日聞匈奴中樂無奈
斥候急何然時有亡出塞者七也盜賊桀黠羣輩犯法
如其窘急亡走北出則不可制八也起塞以來百有餘
年非皆以土垣也或用山巖古木柴僵落谿谷木門(註)
僵落謂山上樹木摧析或立死枯僵墮落者也稍稍
平之卒徒築治功費久遠不可勝計臣恐議者不深慮
其始終欲以一切省徭戍十年之外百歲之内或有他
變障塞破壞亭隧滅絶當更𤼵屯繕治累代之功功不
可卒復九也如罷戍卒省斥候單于自以保塞守御必
深德漢(註)於漢自稱恩德請求無已小失其意則不
可測開邊庭之隙虧中國之固十也非所以永持至安
威制百變之長策也對奏帝納之使車騎將軍許嘉口
諭單于曰中國四方皆有關梁障塞非獨以備塞外也
亦以防中國奸邪放縱出爲寇害敬諭單于之意然無
疑焉河平元年復株纍若鞮單于(註)呼韓耶之子名雕
莫臯纍力追反遣右臯林王伊邪莫演等奉獻朝正
月既罷遣使者送至蒲坂(註)今河東郡河東縣也伊
邪莫演言欲降即不受我我自殺終不敢還歸使者以
聞下公卿議議者或立言宜如故事受其降光禄大夫
谷永議郎杜欽以爲匈奴數爲邊患故設金爵之賞以
待降者今單于屈體稱臣列爲北藩遣使朝賀無有二
心漢家接之宜異於往時今既享單于聘貢之質(註)享
當也質誠也而更受其逋逃之臣是貪一夫之得而
失一國之心不如弗受以昭日月之信抑詐諼之謀(註)
諼詐辭也許袁切對奏天子從之遣使往問降狀伊
邪莫演曰我病狂妄言耳遣去歸邸官位如故四年正
月又入朝加賜錦繡繒帛二萬疋絮二萬斤如竟寧時
哀帝建平四年烏株留若鞮單于(註)復株纍之弟名囊
知雅斯也上書願朝五年哀帝時被疾或言匈奴從
上游來厭人(註)游猶流也河水從西北來故曰上游上
游亦總謂地形耳不必係之於水自黃龍竟寧時單于
朝中國輒有大故(註)大故謂國之大喪也上於是難
之以問公卿公卿亦以爲虚費府帑可且勿許黃門郎
揚雄上書諫曰臣聞六經之理貴於未亂兵家之勝貴
於未戰(註)謂已亂而後理之已戰而後獲勝則不足貴
也二者皆微(註)微謂微妙然而大事之本不可不
察也今單于上書求朝國家不許而辭之臣愚以爲漢
與匈奴從此隙矣匈奴處幕北之外五帝所不能臣三
王所不能制臣不敢遠稱請引秦以來明之始皇之強
蒙恬之威帶甲四十餘萬然不敢窺西河乃築長城以
界之會漢初興以高祖之威靈困于平城時竒譎之士
石畫之臣甚衆(註)石猶堅固如石也畫計策卒其所
以脫者世莫得而言也(註)卒終也莫得而言謂自免之
計其事醜惡故不傳也又高皇后忿匈奴羣臣庭議
於是大臣權書遺之(註)以權道爲書順辭以答也然
後匈奴之結解中國之憂平至孝文時匈奴侵北邊侯
騎至雍甘泉京師大駭𤼵三將軍屯細柳棘門覇上以
備之數月乃罷至孝武設馬邑之權欲使誘韓安國將
三十萬衆徼於便地匈奴覺之而去徒費財勞師一人
不可得見其後大興數十萬使衞青霍去病操兵前後
十餘年追奔逐北累破匈奴自是之後匈奴震怖益求
和親然而未肯稱臣也且夫前代豈樂傾無量之費使
無罪之人快心於狼望之北哉以爲不一勞者不久佚
不暫費者不求寧是以忍百萬之師冒強敵之刅運府
庫之財填盧山之壑而不悔也(註)盧山匈奴中山名也
至本始之初匈奴欲掠烏孫侵公主乃𤼵五將之師
十五萬騎征之故匈奴不服中國未得高枕安寢也逮
至元康神爵之間匈奴内亂五單于爭立呼韓耶攜國
歸順俯伏稱臣尚羈縻之計不顓制(註)專制謂以爲臣
妾也自此之後欲朝者不拒不欲者不強何者外國
天性忿鷙(註)鷙狠形容魁健(註)魁大負力怙氣(註)
怙恃難化以善易肄以惡(註)肄謂負屬惡謂威也
其強難詘其和難得故未服之時勞師遠攻傾國殫貨
然伏尸流血破堅拔敵如彼之難也既服之後慰薦撫循交
接賂遺威儀俯仰如此之備也往時常屠大宛之城陷
烏桓之壘探姑繒之壁(註)姑繒西夷種在蜀徼外也
藉蕩姐之羌(註)羌萬也藉蹈也艾朝鮮之旃拔兩越
之旗(註)艾絶也近不過旬月之役遠不離二時之勞
(註)離歴也三月爲一時固以犂其庭掃其閭(註)離耕
也郡縣而置之雲徹席捲後無餘災惟匈奴爲不然
真中國之堅敵也三垂比之懸矣前代重之滋甚未易
可輕也今單于歸義懷欵誠之心欲離其庭陳見於前
此乃上世之遺策神靈之所想望國家雖費不得已者
也奈何距以來厭之辭疎以無日之期消往昔之思開
將來之隙夫欵而隙之便有恨心負前言緣往辭(註)言
單于因緣往昔和好之辭以怨漢也歸怨於漢因以
自絶威之不可諭之不能焉得不爲大憂乎且往者圖
西域置車師置城郭都護三十六國費歲以大萬計者
豈爲康居烏孫能踰白龍堆而寇西域邊哉(註)龍堆形
如土龍身無頭有尾二三丈餘皆東北向相似在西域
乃以制匈奴也夫百年勞之一日失之費十而愛一
臣竊爲國家不安也書奏天子悟而許之加賜錦繡繒
帛各有差他如河平時至平帝幼弱太后稱制王莽秉
政奏令中國不得有二名莽以太后臨朝欲說太后以
威德至盛因使使者諷單于宜上書慕化爲一名漢必
加厚賞單于從之上書言臣故名囊知牙斯今謹更名
曰知莽白太后厚加賜焉及王莽篡位建國元年遣五
威將軍王駿陳饒等多齎金帛遣單于曉諭以受命代
漢狀易因單于故印故印文曰匈奴單于璽莽更曰新匈
奴單于章(註)新者莽自係其國號單于以多得賂遺
乃從之單于始求稅烏桓莽不許因寇掠其人衆重之
以印文改易釁由是生故怨恨明年西域車師後王須
置離謀降匈奴都護但欽誅斬之置離兄狐蘭支將二
千餘人驅畜産舉國亡降匈奴(註)舉其一國之人皆亡
降也單于受之但欽上言匈奴寇擊諸國莽於是大
怒分匈奴爲十五單于遣中郎將蘭苞將兵萬騎多齎
金帛寳玉至雲中塞下招誘呼韓耶諸子欲以次拜之
單于聞之怒曰先單于受漢宣帝恩不可負也今天子
非宣帝子孫何以得立是後單于歴告左右部都尉諸
邊王入塞寇掠不可勝數緣邊耗虛莽新即位怙府庫
之財賦欲立威乃拜十二部將率𤼵郡國勇士武庫精
兵各有所屯守轉委輸於邊議滿三十萬衆賫三百日
糧同時十道並出窮追單于因分其地立呼韓耶十五
子莽將嚴尤諫曰匈奴爲害所從來久未聞上代有必
爭之者也其後周秦漢征之然皆未有得上策者也周
得中策漢得下策秦無策焉當宣王時玁狁内侵至于
涇陽命將征之盡境而還其視玁狁之侵譬如蟁蝱之
螫驅之而已故天下稱明是爲中策漢武帝選將練兵
約賫輕糧深入遠戍雖有克獲之功胡輒報之兵連禍
結三十餘年中國罷耗匈奴亦創艾而天下稱武是爲
下策秦始皇不忍小恥而輕人力築長城之固延袤萬
里轉輸之行起於負海疆境既完中國内竭以喪社稷
是爲無策今天下比年饑饉西北邊尤甚發三十萬衆
具三百日糧東援海岱南取江淮然後乃備計其道理
一年尚未集合兵先至者聚居暴露師老械弊勢不可
用此一難也邊既空虛不能奉軍糧内調(註)調𤼵也
郡國不相及屬此二難也計一人三百日糧用糒十八
斛非牛力不能勝牛又當自齎食加二十斛重矣胡地
沙鹵多乏水草以往事揆之軍出未滿百日牛必物故
且盡餘糧尚多不能負三難也胡地秋冬甚寒春夏甚
風多費鬴鍑薪炭重不可勝(註)鍑釜之大者食糒飲
水以歴四時師有疾疫之憂是故前世伐胡不過百日
非不欲久勢力不能此四難也輜重自隨則輕銳者少
不能疾行彼徐遁逃勇不能及幸而逢彼又累輜重如
遇險阻啣尾相隨(註)啣馬銜也尾馬尾也言前後單行
不得並驅也彼要前遮後危殆不測此五難也今既
發兵宜縱先至者令臣尤等深入霆擊且以創艾強敵
(註)謂率先到之兵且以擊之也莽不聽於是大騷動
北邊自宣帝以來數世不見烟火之警人衆熾盛牛羊
布野及莽撓亂匈奴與之搆難邊人死亡係獲又十二
部兵久屯而不出吏士罷弊數年之間北邊虛空野有
暴骨矣天鳳初烏累若鞮單于(註)累力追切呼韓耶之
子烏珠留單于之弟又請和親遣人告塞吏曰欲要
和親侯王歙(註)歙昭君兄子也莽遣歙弟颯使匈奴
賀單于初立賜黃金衣被繒帛罷諸將率屯兵但置遊
擊都尉單于貪莽遺故外不失漢故事然内利寇掠莽
復遣歙與五威將王咸多遺單于金寳因諭說改其號
匈奴曰恭奴單于曰善于賜印綬單于貪莽金幣故曲
聽之然寇盜如故(註)匈奴謂孝曰若鞮自呼韓耶後見
漢諡帝爲孝慕之故皆爲若鞮莽怒又更名曰降奴
服于至呼都而尸單于(註)烏累之弟名輿侵入北邊
尤甚由是壞敗班固論曰自漢興忠言嘉謀之臣曷嘗
不運籌策相與爭論廟堂之上然總其要歸兩科而已
縉紳之儒則守和親介胄之士則言征伐皆偏見一時
之利害未究匈奴之終始也自漢興以至於今曠世歴
年多於春秋其與匈奴有修文而和親之矣有用武而
尅伐之矣有卑下而承事之矣有威服而臣畜之矣詘
伸異變強弱相反是故其詳可得而言也昔和親之論
𤼵於劉敬是時天下初定新遭平城之難故從其言約
結和親賂遺單于冀以救安邊境孝惠高后遵而不違
匈奴寇盜不爲衰止而單于反以加驕倨逮至孝文與
通關市妻以漢女增厚其賂歲以千金而匈奴數背約
束邊境屢被其害是以文帝中年赫然發憤遂躬戎服
親御鞍馬從六郡良家材力之士(註)六郡謂漢之隴西
今隴西及金城安鄉郡之南境漢之天水今之天水郡
漢之安定平原郡地漢之北地今彭原安化靈武五原
寧朔等郡地漢之上郡今咸寧上郡延安等郡地漢之
西河今銀川西河昌化等郡地馳射上林講習戰陳
顧問馮唐與論將帥慨然歎息思古名臣此則和親無
益已然之明效也董仲舒見四代之事猶復守舊文頗
增其約以爲義動君子利動貪人故匈奴者非可以仁
義說(註)音稅獨可說以厚利(註)說音悅結之於天
耳故與之厚利以沒其意(註)沒溺也與盟於天以堅
其約質其愛子以累其心匈奴雖欲展轉奈失重利何
奈欺上天何奈殺愛子何(註)展轉謂移動其心夫賦
斂行賂不足以當三軍之費城郭之固無以異於貞士
之約使邊城守境之人父兄緩帶稚子咽哺胡馬不窺
於長城而羽檄不行於中國不亦便於天下乎察仲舒
之論考諸行事乃知其未合於當時而亦有闕於後代
也當孝武時雖征伐克獲而士馬物故亦略相當雖開
河南之野建朔方之郡(註)今郡也亦棄造陽之北九
百餘里匈奴人衆每來降漢單于亦輒拘留漢使以相
報復其桀騖尚如斯安肯以愛子而爲質乎此不合當
時之言也若不置質空約和親是襲孝惠既往之悔而
長匈奴無已之侮(註)襲重也重疊其事也夫邊城不
選守境武略之臣修障隧備塞之具勵長戟勁弩之械
恃吾所以待邊寇而務賦斂於人遠行貨賂剥割百姓
以奉寇讐信甘言守空約而冀胡馬之不窺不已過乎
至孝宣之世承武帝奮擊之威值匈奴百年之運因其
壞亂幾(註)鉅依切亡之阨權時施宜覆以威德然後
單于稽首臣伏遣子入侍三世稱藩賓於漢庭是時邊
城宴閉牛馬布野三世無犬吠之警黎庶亡干戈之役
後六十一載遭王莽篡位始開邊隙單于歸怨自絶莽
遂斬其侍子邊境之禍搆矣故呼韓耶始朝於漢議其
儀而蕭望之曰戎狄荒服言其來服荒忽無常時至時
去宜待以客禮讓而不臣如其後嗣逃遁竄伏使於中
國不爲叛臣及孝元時議罷守塞之備侯應以爲不可
可謂盛不忘衰安不忘危遠見識微之明矣至于單于
咸棄其愛子昧利不顧(註)昧貪也侵掠所獲歲鉅萬
計而和親賂遺不過千金安在其不棄質而失重利也仲
舒之言漏於是矣夫規事見議不圖萬代之固而媮恃
一時之事者未可以經遠也若乃征伐之功秦漢行事
嚴尤論之當矣故先王度土中立封畿分九州列五服
物土貢制内外(註)物土貢者各因其土所生之物而貢
之制内外謂五服之遠近差異制者也或修刑政或
昭文德遠近之異勢也是以聖王先治内而後安外匈
奴之人貪而好利被髮左袵尚勇喜勝其與中國殊章
服異習俗飲食不同言語不通僻居北垂寒露之野逐
草隨畜射獵爲生隔以山谷壅以沙漠天地所以絶外
内也是故聖人但羈縻之不與約誓不就攻伐約之則
費賂而見欺攻之則勞師而招寇其地不可耕而食也
其人不可臣而畜也是以外而不内疎而不戚(註)戚近
也政教不及其人正朔不加其國來則懲而禦之去
則備而守之其慕義而來貢獻則接之以禮讓羈縻不
絶使曲在彼蓋聖王制蠻夷之常道也
四至
匈奴之地南至秦塞左賢王將居東方當上國以東
接穢貊朝鮮右賢王接西方當上郡以西(註)今緩舟
鄜延地接氐羌而單于庭當代郡與雲中(註)今雲
蔚州也各有分地逐水草移徙
土俗物産
其俗隨逐水草畜牧而轉移無文字以言語爲凖凡
男生三五歲能騎羊引弓射其鳥鼠以成性長則射
狐兔以充食自君長以下咸食畜肉衣皮毛貴壯賤
老其單于則有朝日夕月之禮其坐尚左日尚戊巳
有羊馬槖駞氊毯毛褐其送死有棺槨金銀衣裘而
無封樹喪服匈奴名冢曰豆落近幸臣妾從死者多
至數百人凡舉事嘗隨月盛壯以攻戰月虧則退兵
攻戰所獲必與之善爲誘兵以克敵故其逐利如鳥
之集其敗則瓦解雲散又有戰而能扶轝死者盡得
其家財也狼居胥山浚稽山廬山燕然山
木樓山金微山烏盧謾山烏紇細山沙
漠今之大磧姑且山浮沮水多陵河結盧
水天尼河交河祈連山一名天山在西州
界即漢霍去病移兵出隴西過居延攻祈連山斬䤋
三萬級闐顔山在漢北有趙信城焉昔衞青戰于
此山城因趙信所築眩雷塞在烏孤之北從爲廣
田至此音雷盧朐山在光禄塞今麟州西范夫
人城城本漢將所築將亡其妻率餘衆完保之因以
爲名焉
太平寰宇記卷一百九十一
