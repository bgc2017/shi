欽定四庫全書
太平寰宇記卷一百五十九
宋樂史撰
嶺南道三
韶州
韶州始興郡今理曲江縣禹貢揚州之域春秋戰國時
皆楚地秦屬南海郡二漢屬桂陽郡吳甘露元年於此
置始興郡晉因之宋明帝改為廣興郡齊高祖復為始
興宋元帝於郡理置東衡州隋開皇九年平陳改東衡
州為韶州以州北八十里韶石為名仍省始興郡十一
年廢韶州以縣屬廣州十二年自南海移廣州理廢韶
州仁夀元年改廣州為番州復還治南海縣曲江縣復
屬番州三年以番州為南海郡唐武德四年平蕭銑重
置番州嶺曲江始興樂昌臨瀧良化五縣貞觀元年改
為韶州仍割洭州之翁源來屬八年廢臨瀧良化二縣
天寳元年改為始興郡乾元元年為韶州廣州偽乾祐
二年割鎮昌始興二縣置雄州
元領縣六今三
曲江樂昌翁源
一縣廢
仁化入樂昌
二縣割出
滇昌始興入南雄州
州境
東西二百八十五里南北二百九十五里
四至入到
東北至東京二千九百四十里西北至西京取柳
州路四千一百四十里西南至長安取彬州路四
千九百三十二里東至須陽嶺與南雄州始興縣
分界南至廣州水陸相兼五百三十里西至連
州山路險峻五百里北至當州崑崙鎮與義郴縣
分界東南至當州玉湖鎮與英州湞陽縣分界
西南至當州黃土嶺與英州舍光縣分界西北至
郴州四百一十里東北至虔州五百五十里
戶
唐開元戶二萬一千皇朝戶主九千二百客九百五
十四
風俗
與廣州同
姓氏
(闕)
人物
張九齡韶州曲江人相唐元宗
土産
蕉布竹布石斛甲香水馬鮫魚皮
髯蛇蛇多髯故也
曲江縣漢舊縣以湞水曲江為名后漢于此置始興縣
本桂陽之南郡吳甘露元年于此置縣并郡錢石山
按湘川記云曲江東有錢石山其狀四方有若臺其石
三面壁立上有碎石如錢故謂之錢石山斜階山斜
階水出焉桂山多蘭桂有越嶺玉山山下有廟曾
有人得玉瑛于此有銀山白石山越王山又有浮山有
地躡一處則百餘步地動玉山俗名越王山二千石
初到皆致虔祠水旱祈請多有應焉逃石一名靈山
本在桂陽汝城縣因夜雷電之變忽然亡之後商人遊
此識而驚曰此石逃來林水源處時有紅光狀如驚
電夜舒也雲水源有湯泉沸湧每至霜雪其上蒸氣高
數丈生物投之俄而熟矣泉有細赤魚出遊莫有獲者
臨水源其山重疊傍有石室前磐石上羅列十甕悉
貯銀餅山行者取之輒昏迷失路昔縣人封驅之奴與
伴𩔖採樵遂竊銀二餅其伴止之而奴不從行未數里
為大蛇所螫餘人怖懾殆而獲全其夜驅夢神語曰君
奴不謹盜銀二餅即以顯戮因驚悟竦悸即尋奴則奴
死銀存有徐道覆在郡聞此甚貪而慢之負其氣謂必
可致因率徒入山欲鳴鼓攻之塗未造半忽震雷烈風
衆咸懾反走自兹迄今莫敢取曲江以湞水廻曲因
以名之靈鷲山在縣北六十里有一寺曰虎市山晉
義熙中有天竺僧居之而虎乃循峻嶺一旦林叢鮮茂
始興記靈鷲山臺殿宏麗面象巧妙嶺南佛寺此為最
也韶石郡國志云韶州科斗勞水間有韶石兩石相
峙相去一里大小略均有似雙闕永和二年有飛仙衣
冠分遊二石上昔舜遊登此石奏韶樂因以名之芙
蓉岡郡國志云岡之半有石室伏洞深不可測漢末道
士康容得仙于此目嶺水水巖間有石穴如人眼極
大瞳子黑白分明故曰目嶺盧水此水合武水處甚
險名曰新瀧有太守周昉廟即始開此瀧者行放鷄散
米以祈福忌著濕衣入廟皇潭潭側有舜祠昔為舜
遊之處聖鼓灘舟人以篙撞即有瘧疾張九齡宅
基址在州西二里書堂在州南二十五里在上白石内
石室臨近大江
樂昌縣西北一百四十里今依舊九鄉梁武帝分曲江
縣置梁化郡縣隋開皇十八年改樂昌縣唐貞觀元年
以屬韶州縣南臨武水溪當彬州往韶州馹昌山拾
遺志云縣東有山名昌山有石平廣數十步上多竹木
交映每至佳節為士庶嬉遊之所時呼為樂石今取山
為縣名藍豪山秦山在邑界廢仁化縣在州北一
百一十里本唐垂拱四年分曲江縣置南臨會湞水又
按郡國志仁化縣有錦石溪里人績竹為布皇朝開
寳六年併入樂昌縣三風亭五渡水皆邑界之古跡也
翁源縣東南三百八十里舊本四鄉梁承聖末廣州刺
史蕭渤分湞陽縣地置按縣南湞水又西南與翁水合
又西入湞陽縣界陳於此置清遠郡隋平陳郡廢利山
一名甲子山靈池山池中有石人或藏或見鬚眉皓
然自號老翁人居此源皆享夀考因名翁水故曰翁源
端州
端州高要郡今理高要縣秦屬南海郡兩漢及晉並屬
蒼梧郡宋齊梁並屬南海郡陳置高要郡隋平陳郡廢
置端州取界内端溪為名煬帝初州廢置信安郡唐武
德五年置端州領高要郡樂城銅陵平興博林五縣其
年以樂城屬康陵州銅陵屬春州七年置清泰縣貞觀
十三年省博林清泰二縣天寳元年改為高要郡乾元
元年復為端州
元領縣二今一
高要
一縣廢
平興入高安
州境
東西一百五十七里南北一百四十三里
四至八到
東北至東京五千三百里西北至西京五千三百
里西北取韶柳路至長安六千一十里東至廣
州二百四十里西水路至康州一百九十六里
南至廣州信安縣一百七十五里北七里至北山
其山重叠中無百姓山北即是廣州四會縣界東
南水路至廣州新會縣三百八十里西南至新州
一百八十一里西北至康州四百三十里東北
至廣州四會縣一百八十里
戶
唐開元戶九千五百皇朝管戶主二百二十三客六
百二
風俗
有夷夏人織蕉布竹紵麻都落等布以自給
姓氏
(闕)
人物
(闕)
土産
有厨榆子江東謂之山棗葉似梅九月熟有果子似
荔枝及似胡桃多錦鳥鮫魚出石硯
高要縣舊九鄉今八鄉漢舊縣屬蒼梧郡宋齊屬南海
郡陳置高要郡隋置端州于此廢平興縣在縣東南
八十里本漢高要縣地宋元嘉十二年置平興縣唐武
德七年分置清泰貞觀十三年省清泰入皇朝開寳
五年入高要縣爛柯山在縣東三十六里一名斧柯
山在硤石南郡國志云昔有道士王質負斧入山採桐
為琴遇赤松與安期先生碁而斧柯爛奢山在縣南
九十里上有砂夷人語訛為奢山有南栗此石山有厨
榆又多錦鳥鮫魚又有元鈎鳥即休鶹鳥也鳴則雨期
斯湏至嵩臺在縣北五里南越志云高要有石室自
生風煙南北二門狀如人巧意者以為神仙之下都因
名為嵩臺山中多石鷰北海李邕有記鎸石存焉端
溪山吳錄云端州有端溪石山有五色香水高要峽
南越志云郡東有零羊峽一曰高要峽山高百丈江廣
一里華翠之樹四時菁蒨新江在州之南五里有水
入于灕江甚浚急土人曰新江以其源出于新州東南
山谷閒泝洄而上三日至新州為新興郡之故地度州
治所北端直上可十餘里新州按西南道九州當海中
立州之咽㗋雖驛路傍海西去人皆憚海波多不由傳
舍雖公行亦自便陸路去直達於海濱不復通舟檝州
郭邑甚微然為西南道尤好郡也鵠奔亭干寳搜神
記云漢九江何敞為交趾刺史行部至蒼梧高要縣暮
宿鵠奔亭夜未半有一女子從樓下呼曰明使君妾冤
人也湏臾至敞所卧床下跪曰妾本廣信縣修理人早
失父母單無兄弟嫁為同縣施氏妻薄命夫先死有雜繒
賃牛車一乘載致富一人妾不能自振欲之旁縣賣繒
賃牛車一乘載繒妾乘車致富執轡至此亭外時日暮
行人漸絶不敢復進因止此致富暴得腹痛妾之亭長
舍乞漿火而亭長龔夀操戈戰來至車傍刺脇下立死
而又刺致富亦死夀掘樓下舍埋妾在下婢在上取財
物而去殺牛燒車車扛及妾骨貯在亭東井中妾冤死
痛感皇天無所告訴故來自歸于明使君敞曰欲發出
汝何以為驗女子曰妾上下著白衣青絲履皆未朽也
妾姓蘇名娥願以骸骨歸死夫敞及令史捕夀考問具
伏敞表夀殺人于常律不至族然夀為惡隠密經年王
法所不容治令鬼神自訴千戴無一請皆斬之以明鬼
神以助隂教初掘時有雙鵠奔其亭故曰鵠奔亭騰
豻嶺南越志云高要縣有騰豻飛&KR1702;山翠騰豻沐猴之
𩔖也頭正方髮長尺餘色𩔖犬似人髮嘗覆面欲有所
視輒搖頭兩手披開之&KR1702;有肉翼如蝙蝠狸頭鼠目一
曰鼯鼠亦名江牙且飛且産子便随母而飛其鳴如人呌
常食火煙至聚落則為災也
循州
循州海豐郡今理龍川縣春秋時為百越之地戰國屬
楚二漢則南海郡地晉亦然宋屬南海東官永平三郡
地齊因之隋平陳置循州煬帝初州廢置龍川郡唐武
德五年改為循州總管府管循潮二州循州領歸善河
源博羅興寧海豐羅陽省龍川入歸善石城入河源齊
昌入興寧海豐羅陽省二年廢都督府天寳元年改為
海豐郡乾元元年復為循州唐末劉鋹割據偽號乾寧
元年分歸善博羅海豐河源四縣為湞州今只領龍川
興寧二縣
元領縣六今二
龍川興寧
四縣割出
歸善博羅海豐河源已上四縣入湞州
州境
東西一百五十里南北二百五十里
四至八到
北至東京約五千六百里西北至西京約五千四百
五十里西北至長安約六千四百里東至梅州二
百六十里西至英州七百八十里南至虔州約一
千一百四十七里南至(闕)東南至潮州七百五十
里西南至湞州六百七十五里東北至汀州約
七百里西北至韶州九百里
戶
唐開元戶一萬二千皇朝戶領二戶主六千一百一
十五客二千二百二十四
風俗
織竹為布人多獠蠻婦市男子坐家
姓氏
(闕)
人物
(闕)
土産
大小甲香五色籐香鮫魚皮羽則五距碧雞
鉞鳥鸚鵡果則荔枝龍圓
龍川縣元二鄉舊雷鄉縣廣南劉龔偽號乾亨六年改
為龍川縣仍移州就縣古趙佗城西接螯山南臨利水
嶅山在縣西北五里龍川江舊名浰溪自虔州安
遠縣流至縣界
興寧縣東一百里二鄉漢龍川縣地晉元興中置興寧
縣治平源偽漢劉龔移于舊縣西六十里地名長樂即
今理左别溪在縣西北從龍川縣來右别溪在縣
東六十里二水流至潮州入海丞相嶺在州西四十
里循廣二州分水嶺也唐大歷中宰相常衮除潮州途
經此嶺土人呼為丞相嶺也
太平寰宇記卷一百五十九
