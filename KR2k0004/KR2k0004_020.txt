欽定四庫全書
太平寰宇記卷二十
宋樂史撰
河南道二十
登州
登州文登郡今理蓬萊縣禹貢青州之域古萊子之國
春秋齊侯滅萊至漢為東萊郡漢武帝封齊孝王子渫
為牟平侯此即渫之邑也按牟平在今蓬萊縣東南九
十里牟平故城是也後魏武定元年分東萊縣于黃縣
東一百步中郎故城置東牟郡高齊天保七年廢東牟
郡自今昌陽縣東五十三里長廣故城移長廣郡理中
郎城隋開皇三年改為牟州大業三年為郡廢州唐武
德四年又置州後因文登縣人不從賊黨遂于縣理置
登州貞觀元年牟州及牟平縣登州俱廢麟德二年析
文登縣地于東牟故城置牟平縣如意元年又于牟平
縣置登州領文登牟平黃三縣神龍三年自牟平徙登
州于蓬萊鎮南一里析黃縣置蓬萊縣于州理即今登
州所理也天寶元年為東牟郡乾元元年復為登州
元領縣四
蓬萊文登黃縣牟平
州境
東西四百九十五里南北一百六十三里
四至八到
西南至東京一千九百五十里西南至西京二千
三百七十里西南至長安三千里東至文登縣
界大海四百九十里南至萊州昌陽縣二百一十
里西至大海四里當中國往新羅渤海大路
北至大海三里東南至海州四百六十里西南
至萊州四百里正北微東至海北岸都里鎮五百
三十里
戶
唐開元戶二萬二百九十八皇朝戶主一萬五千四
百五十六客一萬七千四百五十八
風俗
與青州同
人物
(闕)
土産
文蛤牛黃(已上舊貢)水䓗席(今貢)紗布
蓬萊縣依舊五鄉本漢黃縣地屬東萊郡昔漢武帝于
此望海中蓬萊山因築城以為名在黃縣東北五十里
唐貞觀八年于此置蓬萊鎮神龍三年析黃縣置蓬萊
縣在鎮南一里即今登州所理是也羽山在縣南十
五里尚書云殛鯀于羽山孔安國注云其山在東齊海
中即此也九目山在縣東南七十里按晏謨齊記云
山有九竅因名沙門島在縣北海中五十里之
罘水在縣南一十五里源出羽山與石門水合流入海
鯀城在縣南六十里古老相傳云是魏將田預領兵禦
吳將周賀築之蓋近殛鯀之地因名烏湖戍在縣北
海中二百六十五里置烏湖島上唐太宗貞觀二十年
為伐東夷當要路遂置為鎮至永徽元年廢大謝戍
在縣北海中三十里周迴一百二十二步亦唐太宗征
高麗時與烏湖戍同時置鹹泉池其泉鹹百姓取之
為鹽牟平故城漢為縣理于此在縣東南九十里故
城是也高齊天寶七年移于今黃縣東七十三里馬嶺
山南置隋廢唐武德三年又置貞觀元年又廢
文登縣東南二百八十里舊十二鄉今五鄉本漢牟平
縣在今黃縣東一百三十里牟平故城是也本屬東萊
郡自漢迄魏皆為牟平縣地高齊後主天統四年分牟
平置文登縣屬長廣郡取縣界文登山為名隋開皇三
年廢長廣郡文登縣屬萊州唐武德四年于此置登州
領文登觀陽二縣六年以觀陽屬牟州又置清陽廓定
二縣屬登州貞觀元年廢登州又廢清陽廓定二縣入
文登縣神龍三年徙登州于蓬萊鎮文登縣又隸焉
之罘山在縣西北百九十里史記曰秦始皇二十九年
登之罘刊石勒功三十七年又自瑯琊使徐福採藥福
言常苦大魚為患于是連舟下海登之罘山射巨魚還
自平原郊祀志曰齊有八祠之罘山為陽主武帝太始
三年幸瑯琊禮日成山登之罘山稱萬歲子虚賦曰射
乎之罘是也其山在海中山東南海水中有壘石俗傳
云武帝造橋有兩石銘仍在山高九里周迴五十里
召石山在縣東八十五里三齊略記云秦始皇造石橋
渡海觀日出處有神人召石下城陽一十山石遣東下
岌岌相隨如行狀石去不駛神人鞭之皆見血今驗召
石山之下其石有色盡赤焉鐵官山在縣西百四十
里按此山去牟平城百里銅鐵之處猶存漢置鐵官
石橋海神在縣南六十里縣北百里縣東百八十里三
面俱至于海縣東北海中有秦始皇石橋伏琛齊記曰
始皇造橋欲渡海觀日出處海神為驅石豎柱始皇感
其惠通敬于神求與相見神曰我醜莫圖我形當與帝
會始皇從石橋入海四十里與神相見帝左右有巧者
潛以足畫神形神怒曰帝負約可速去始皇轉罵之前
脚猶立後脚隨崩僅得登岸今驗成山東入海道可廣
二千步時有豎石往往相望似橋柱狀海中又有石橋
柱二所乍出乍沒俗云漢武帝所作也東牟故城在
縣西北一十里東漢牟縣地也屬東萊郡有鐵官鹽官
高后六年封齊悼惠五子與俱為侯至宋省道路西
北自黃縣界更經烏趣石阜二山之間又東經縣理東
達于海海東諸國朝貢必由此道文登山在縣東二
里古老相傳秦始皇東巡召集文人登此山論功頌德
因名鵂鶹山在縣東南二十里此常山有鵂鶹棲止
石門山在縣東南八十里山有二石聳立高二丈東
南相去一丈望之如門五壘山在縣南五十里其山
南北成形入海如壘焉白鹿山在縣北四十里唐神
龍三年白鹿復見刺史畢元愷入進雞鳴島在縣東
北一百三十里晏謨齊記云不夜城北有雞鳴島昌
陽湯在縣西南四十里周迴十二步南流入黑水此縣
都有溫湯七所秦宫在縣東北一百八十里古老相
傳云秦始皇所造東南兩面臨海南有七井水望海
臺在縣東北一百八十里古老相傳云秦始皇在成山
壘石造此臺望海伏琛齊記云始皇欲渡海立此石標
之為記成山史記秦始皇二十八年行郡縣上泰山
乃立渤海以東過黃腄窮成山郊祀志齊八祠成山為
日主斥山爾雅東北之美有斥山之文皮焉昌山
按宋永初山川記云昌陽縣有昌水郡國志云昌陽縣
有巨神島有祠能行雲雨崔琰避黃巾賊于此山不
夜城即春秋時萊子所置邑以日出于東故以不夜為
名漢縣屬東萊在今縣東北八十里有不夜故城有成
山祠莽曰夙夜後漢省併昌陽故城東北五十一里有
雞鳴島即海也育犂城漢立縣後漢省併入牟平按漢
志注云東萊腄縣有之罘山祠并丹水所出東北入海
是也蓋在今縣西七十里清陽水側近與海畔之罘山
相對海牛島郡國志云不夜城北有海牛島無角紫
色足似龜長丈餘尾若鮕魚性捷疾見人則飛赴水皮
堪弓鞬脂可燃燈海驢島島上多海驢常以八九月
于此島乳産皮毛可長二分其皮水不能潤可以禦雨
時有獲者可貴
黃縣西南五十三里舊十七鄉今三鄉古萊子國都于
此漢縣屬萊郡莽曰意母故城在今縣東南二十五里
故黃城是也高齊天寶七年移于今理唐武德四年屬
牟州神龍三年置登州黃縣割屬焉按漢書曰秦欲伐
匈奴運糧使天下飛芻輓粟起于黃腄瑯琊負海之郡
輸北河率三十鍾而致一石黃即今黃縣腄即今文登
縣漢並屬東萊即北河朔方已北六斛四升曰鍾計道路
所費凢用百九十二斛乃致一石故黃城在縣東南
二十五里古萊子之國春秋傳云齊侯滅萊杜預注云
今東萊黃縣是也大入故城在縣東北二十里司馬
宣王伐遼東造此城運糧船從此入今新羅百濟往還常
由於此蓬萊鎮在縣東北五十里海瀆祠在縣北
二十四里大入城上萊山封禪書云齊之八祠萊山
為月主一云萊陰山多仙聖所居九目山連接縣界
蹲狗山在縣西南三十里山上有石如蹲狗伏氏記
云山極靈劉寵微時途由此石犬吠之後為太尉大
海在縣北三里又縣西至海四里當中國往新羅渤海
大路由此故徐鄉城漢縣成帝封膠帝共王子炔為
侯後漢省其城即今邑縣界已失其故城遺址惤漢縣
在今縣西南二十五里有惤故城存即高齊天寶七年
省入黃中郎城郡國志云石勒遣中郎將石同築此
城以防海故曰中郎城士鄉城後漢書云齊有士鄉
越有君子里謂此
牟平縣東二百里舊十鄉今三鄉本漢縣也屬東萊郡
有鐵官鹽官王子侯表曰齊孝王子渫為牟平侯後漢
屬郡不改晉屬東萊國在牟山之陽其地夷坦故曰牟
平高齊天保七年自牟平故城移縣于今黃縣東北七
十三里改屬長廣郡隋開皇三年改長廣郡為牟州牟
平縣仍屬焉大業二年廢牟州屬萊州唐武德四年又
于中郎城置牟州牟平縣屬貞觀元年州縣俱廢麟德
二年析文登縣于此重置牟平縣屬登州盧山在縣
東十八里北與東牟縣峴山相連峴山上正北至海一
百里有望海臺峴山在縣東北二十里與盧山相連
上有東牟侯祠按晏謨齊記云盧山東北有東牟大峴
山繫馬山在縣東四十里古老相傳秦始皇遊此山
攬草繫馬至今山中草春生並皆垂屈若人繫結之狀
俗云繫馬础大崑崙山在縣東南四十里按仙經云
姑餘山因麻姑曾于此山修道上升有餘址尚在因以
為名後代以姑餘崑崙聲相𩔖而俗名又有小崑崙相
連兩欹山在縣西南六十里其山兩峯欹側相背為名
萊州
萊州東萊郡今理掖縣禹貢青州之域禹貢曰嵎夷既
略萊夷作牧注云夷嵎地名用功少曰略萊夷可放牧
也即萊子之國左傳曰齊侯伐萊萊人使正輿子賂夙
沙衛以索馬牛皆尺齊師乃還後齊復入萊共公浮柔
奔棠晏弱圍棠滅之遷萊于郳在國之東故曰東萊按
古萊子國在今黃縣東南二十里黃城是也周之九州
又為幽州之境職方氏幽州其澤藪曰貕養按貕養澤
在今長陽縣界史記曰周武王封太公于營邱萊侯聞
之遂與太公爭營然則萊為殷時諸侯也秦置三十六
郡為齊郡漢高帝四年韓信虜齊王廣分齊郡因置東
萊郡領縣十七理掖縣屬青州後漢移理黃縣魏不改
晉武帝太康四年徙遼東王蕤為東萊王郡復理掖宋
時郡改理曲成後魏初亦然及皇興四年分青州置光
州取界内光水為名領東萊郡州與郡同理掖縣高齊
及後周不改隋文帝罷郡仍改光州為萊州煬帝二年
罷州復為東萊郡唐武德初為萊州天寶元年改為東
萊郡乾元元年復為萊州
元領縣四
掖縣萊陽即墨膠水
州境
東西一百二十里南北二百四十五里
四至八到
東南至東京一千五百四十里西南至西京一
千九百二十里西南至長安二千七百六十五
里東至登州四百四十五里東北至登州四
百五十里南至青州三百四十五里正南微
西至密州三百六十二里西至大海二十九里
北至海五十里東南至海二百五十二里
西南至青州界一百二十九里西北至海二十
一里
戶
唐開元戶二萬六千九百九十皇朝戶主一萬五千
五百二十三客一萬六千五百八
風俗
土疎水闊山高海深人性剛強志氣緩慢語聲形容
大此水土之風也
土産
牡礪决明海藻綿絹麻布茯苓牛
黃貢文蛤貢石器貢
人物
李忠字仲都東萊黃人光武以為右大將軍劉寵
東萊牟平人遷會稽太守有善政劉岱字公山弟
繇字仲禮所謂騁騏驥于千里太史慈東萊人北
海相孔融敬之
掖縣舊十四鄉今五鄉本漢舊縣也屬東萊郡按掖水
出縣東南三十五里寒同山故縣取為名後屬郡不改
晉屬東萊國宋屬東萊郡隋開皇三年罷郡屬萊州
望海臺秦始皇所造沙邱城紂所築始皇崩處膠
東庸生宅在縣界墜星石在縣東北七十里海水
在縣北五十二里水經注曰平故縣有土山北眺巨海
杳冥無際輪井在縣東北十里石穴下洞于泉口如
車輪無雕琢之迹自然而成故號天井能興雲雨人多
祈祭海神祠在西北十七里地理記云東萊郡有海
祠謂此也掖水在縣西南七十五里北流經土山西
注于海三山在縣北五十里海之南岸史記封禪書
云八祠三山為陰主其城見在此山萬里沙漢書郊
祀志云武帝元封元年大旱禱萬里沙又封禪書云天
子既出禱萬里沙還祀太山按沙長三百里據史記云
在縣東北三十里夾萬歲河兩岸是也成山武帝太
始三年幸東海作朱雁之歌拜日于成山還而下恤鰥
寡又齊記云成山有牛島常以五月有海狸上島産乳
逢人則化魚入水當利故城漢志注云有鹽官在今
萊州西南三十六里有當利故城高齊天寶七年廢
曲城故城漢縣廢城在今縣東北六十里晉改為曲城
大業二年廢武德四年復六年又廢轉附左思齊都
賦曰轉附朝儛竒觀可說又晏子春秋景公謂曰吾欲
遊轉附朝儛循海而南是也燕臺在縣東北二里南
燕慕容德以東萊掖城為青州理所築故臨朐城漢
故城在郡北二十三里臨朐故城是也後漢省郡國縣
道記云臨朐有海神祠今故城北去海二十里南去海
神祠約五六里與漢志注同陽樂漢縣後漢省併當
利按十三州志云在當利縣東北二十里蓋在今萊州
西南二十里内是其地故陽石漢縣成帝封膠東共
王子度為陵石侯後漢省併當利又十三州志云當利
縣東有陵石城陵為陽字之誤蓋在今縣南當利故城
東即其地也盞石在縣北五十七里北臨大海有一
磐石方圓三步上有汙蹲狀名盞石古老相傳云秦始
皇于此鑿盞以盛酒醢祈祭有神
萊陽縣西南一百八十里舊十三鄉今五鄉本昌陽縣
屬東萊郡置在昌水之陽故曰昌陽有鹽官後漢屬郡
不改晉無昌陽縣按此前昌陽縣理在文登縣西南三
十里昌陽故城是也顧野王曰晉惠帝元康八年復立
昌陽縣屬長廣郡今理是也宋及後魏同高齊文宣天
保七年廢長樂郡復以昌陽縣屬東萊郡隋開皇三年
罷郡昌陽縣屬萊州按今縣兼有漢長廣掖縣觀陽盧
縣四縣之地後唐莊宗同光元年避國諱改為萊陽縣
黃銀坑在縣東一百四十里隋開皇十八年牟州刺
史辛公義于此坑冶鑄得黃銀獻之大業末絶唐貞觀
初更沙汰得之七子山在縣東南九十三里山有八
峯大峯居中七山在側俗謂之七子山若大峯七子也
五龍山在縣南二十里有水五道于山中下合流穿
入于南海俗以五龍為名韮山在縣南二十里周迴
三里多藿菜爾雅云藿山韮也高麗山在縣西南九
十里魏司馬懿討遼東于此置戍以高麗為名廢萊
陽城在縣東南二十三里隋大業中築屬東萊郡唐永
徽元年水淹破挺城在縣南七里漢書地理志挺
城屬膠東國後隸入東萊郡奚養澤漢書地理志云
長廣縣西有奚養澤周禮職方幽州之澤藪曰貕養
故長廣城亦漢縣屬瑯琊郡後漢改屬東萊郡高齊天
保七年因長廣郡自膠東城入中郎城復移長廣縣于
膠東城此城遂廢故城在今縣東五十里有萊王山祠
貕養澤在西也
即墨縣東南二百三十里舊八鄉今二鄉漢舊縣屬膠
東國城臨墨水故曰即墨在今膠水縣東六十里田單
敗燕兵之處隋文帝開皇十六年于古不期城東北二
十七里置今縣所理城復古即墨為名隸萊州史記蘇
秦云東有瑯琊即墨之饒也天井山在縣東十三里
周迴二里頂上有一井水味甘美因號天井陰山在
東南八十里上有石池深三寸旱不滅雨不漲冬夏清
徹曾無滓穢也東石有馬蹄跡又有五石人廣數圍高
一丈古老相傳云秦始皇幸瑯琊因至牢威山望蓬萊
蓋立馬于此又遣石人驅牢山不得遂立于此石人諸
山往往有之中祠山在縣東南五里漢書云不期山
有太一仙人祠九所此即一也不期山在縣東南四
十五里三齊記云鄭玄教授于不期山下生草大如薤
葉長一尺餘堅靭異常土人名曰康成書帶女姑山
在縣西南三十八里其山北舊有墓基古老相傳云此
為明堂漢地理志不期太乙仙人祠九所及明堂武帝
所起不期城西南有七神號曰女姑即此是也臯虞
故城在縣東北五十里漢書元封九年封膠東康王子
建為臯虞侯子孫相承六代王莽簒位改為盈廬田
横島在縣東北百里横之衆五百餘人俱死于此島四
面環海去岸二十五里可居千餘處天室山漢書云
即墨縣有天石山祠大勞山小勞山郡國志云夫差
登之得靈寶度人經齊記云太山自然高不如東海勞
昔鄭康成領徒于此神仙傳曰樂子長好道遇仙人受
以神勝赤散方仙人曰蛇服此藥化為龍人服此藥老
成童子長服之年八十色如少女入海登勞山仙去山
高十五里周八里在縣東南三十八里海在縣東四
十三里又在縣南百里溫湯在縣東北三十里平地
湧出有三穴焉風若西北來湯極熱不可入壯武故
城在縣西六十里古夷國漢壯武縣又晉封張華為壯
武侯至宋省沽水左氏云聊攝以東姑尤以西其為
人也多矣姑尤即齊界也不期城漢縣屬瑯琊在縣
西南三十七里古城是也今約周十餘里後漢改屬東
萊郡晉于此置長廣郡高齊天保七年省地理志有太
乙仙人祠九所及明堂皆武帝所起亦因山名古冢
郡國志云即墨城北有古冢或發之有黃牛從埏門出
犯之即吼不可動也夏侯臯墓郡國志云昔徐誕弟
子夏侯臯死後有人遇臯以手巾寄信與誕視之乃棺
中物也
膠水縣東八十里舊八鄉今三鄉本漢膠東國之地按
漢膠東國在今縣東南六十里即墨故城是也後漢省
膠東國為縣屬北海國後魏屬北海郡高齊及周不改
開皇三年罷郡屬萊州仁夀元年改為膠水縣取縣西
膠水為名即墨故城在縣東南六十里古東夷之地
史記蘇秦曰齊有瑯琊即墨之饒此其處也齊威王召
即墨大夫語之曰自子之居即墨也毁言日至然吾使
人視即墨田野闢民人給官無留事東方以寧是子不
事吾左右以求譽也湣王時燕得樂毅伐齊下七十餘
城唯莒即墨不下田單東保即墨六年田單設竒策破
燕軍迎襄王于莒盡復齊地封單為安平君漢書漢高
帝元年項羽徙齊王田布於即墨為膠東王田榮怒殺
布于即墨自立為王遂併三齊之地漢膠東郡領八縣
理即墨此其城也故平度城漢縣在今縣西北六十
七里平度故城後漢省有膠水經故城又北流入大海
盧鄉故城漢縣故城在今縣西北五十里高齊天保
七年併入膠東大豁山在縣西北二十里按伏琛齊
記云盧鄉城東南有豁口故曰大豁口即此也又有小
豁山相連嵖岈山在縣北三十里其山形勢嵖岈為
名明堂山在縣東北四十八里齊記云盧鄉城東三
十里有明堂山與巨青山連出烏頭天雄墨山在縣
東北六十里石色如墨又有墨水出焉金泉山在縣
東南四十里其山出桔梗及防風藥石水在縣西北
五十里源出明堂山合石瀆河膠水在縣西八十里
源出密州諸城縣東卷山按山海經云膠水縣東有故
縣有膠水出焉西流經掖縣入海定渚渠在縣南七
十里西流入膠水漢書武帝征和四年正月行幸東萊
臨大海三月上耕于鉅定即此樂毅城在即墨城北
史記樂毅攻田單即此城寗戚冢在縣西六十里齊
記云東亭西亭西北七十里有寗戚冢因山為墳俗呼
為鳴角阜仙人臺在縣東北五十里青山下列仙傳膠
公沙宿飲白鶴泉得仙常遊石臺之上即此也其臺四
絶今不可涉
太平寰宇記卷二十
