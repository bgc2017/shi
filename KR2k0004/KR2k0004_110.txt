欽定四庫全書
太平寰宇記卷一百一十
宋樂史撰
江南西道八
撫州
撫州臨川郡今理臨川縣春秋時為吳境秦并天下属
九江郡漢立南昌縣今州即南昌縣地属豫章郡高祖
六年灌嬰分南昌南境為南城縣後漢和帝分南城縣
西北境為臨汝縣又為臨安縣地漢書郡國志臨汝属
豫章吳太平二年以南城臨汝二縣置臨川郡更增宜
黃安浦新建西平西城南豊東興永城八縣至晉改西
平為西豊改西城為西寧至梁分新建西寧二縣立巴
山縣更置巴山郡取廬陵之興平南昌之豊新以益之
又分臨汝境置定川縣隸臨川郡陳封文帝為臨川王
至三年即帝位隋平陳廢郡為州時總管楊武通奉使
安撫即以撫為名因廢巴山郡為崇仁縣属撫州併新
建興平宜黃安浦巴山西寧六縣入崇仁其豊城割還洪
州又併西豊定州二縣入臨汝改為臨川縣至隋開皇十
一年復割豊城屬撫州十三年又割建州邵武縣入撫州
大業三年割豊城還洪州復改撫州為臨川郡唐武德
五年平林士弘置撫州領臨川南城邵武宜黃崇仁永城
東興將樂八縣七年省東興永城將樂三縣以邵武隸
建州八年省宜黃縣天寳元年改為臨川郡乾元元年
復為撫州偽吳順義九年升為昭武軍節度皇朝因之
元領縣四今五
臨川崇仁南豊宜黃金谿(新置)
一縣割出
南城為建昌軍
州境
東西四百七十八里南北六百三十七里
四至八到
西北至東京二千一百里西北至西京二千五百
里西北至長安三千三百五里取隨州路三千九
百二十五里東至饒州餘干縣三百二十里南
至處州一千一十里西至吉州四百二十五里
北至洪州二百四十里東南至建州八百三十七
里西南至吉州四百五十里西北至洪州四百
五十里東北至饒州四百二十里
戶
唐開元戶二萬一百皇朝戶主客共六萬一千二
百七十九
風俗
與洪州同
人物無
土産
箭簳柘木葛茶杉柢
臨川縣元十二鄊本漢南昌縣地属豫章郡後漢永元
八年分南昌縣西北境立臨汝縣属豫章吳太平二年
以臨汝縣為臨川郡於郡南更置西平縣晉改為西豊
梁大通二年分臨川北境置定川縣隋開皇九年併西
豊定川二縣入臨川縣峩峯山在縣西四十里出銅
因號銅山天寳六年勅改為峩峯山英巨山在縣東
荀伯子臨川記云岩内有石人坐磐石上人體有塵穢
則興風潤則致雨晴日遍體凉即如玉瑩静靈谷山
在縣東四十三里山中有石靈像因以為名按荀伯子
臨川記云懸巖半岫有瀑飛流分於本末映日望之如
掣練雷公山在縣南六十里山上有祠宇州縣四時
致祭石廩在縣東三十九里狀似倉廩其内可容千
斛按荀伯子臨川記云廩口開則歲豊閉則歲歉連
樊溪甘渚臨川記云東興人家曾以甑漬井中乃流出
連樊甘渚以得之汝泉在縣東北一里源接時本從
石門已下㳂流三百二十四里入洪州界内有湍瀨三
十五臨川水在縣東北五十里源出定川沿流三十
里與汝水合本名定水天寳六年勅改臨川水魏夫
人壇在縣西北六里二百步神仙内傳夫人姓魏名華
存任城人也晉司徒舒之女少讀老莊年二十四父毋
抑而嫁之歸太保掾劉文文卒夫人避俗江南遂止臨
川西立壇修道成帝咸和九年夫人託劒化形而去會
羣仙於洛陽之宫其壇在烏龜原有石龜每犯田苗被人
繋首其壇南有九曲池塘睿宗使道士葉法善祭醮仍
於壇西置洞靈觀度女道士七人以奉之刺史顔真卿
撰仙壇碑備詳其事王右軍故宅在郡東南三里荀
伯子臨川記云王羲之嘗為臨川内史置宅於郡東
高坡名曰新城傍臨迴溪特據層阜其地爽塏山川如
畫今舊井及墨池猶存每重陽日郡守從事多遊於斯
因立亭曰茱萸亭隋開皇十二年於此置九仙觀尋又
為寺並廢繙經臺在縣北四里宋書謝靈運為臨川
内史於此繙大湼槃經唐大歷四年於經臺基北立寳
應寺井山在縣南四十里按閭史有花姑姓黃氏名
令微臨川人也慕道出家入洪州西山訪道士胡超
超曰而本州南六里烏龜源有魏夫人舊壇宜於彼脩
行又南有井山魏夫人亦常往來其中花姑遂歸脩行
八十餘顔色如處子時人號曰花姑嘗於井山遇一狂
象為毒箭所中花姑拔去之後常啣蓮藕來置花姑所
唐開元九年姑謂弟子曰吾將化矣勿釘我棺但以絳
紗幕之既而風雨晦合衆聞天樂異香但見綘紗有孔
大如鷄卵發而視之唯被覆木簡而已座前奠瓜數日
生蔓結實如桃子者二刺史顔真卿撰仙壇碑具載其
事鹹池按陳書司空黃法□(註)音椎俱反崇仁縣
人也侯景亂法□於鄉里聚徒以助高祖有功薨墓在
崇仁縣巴山故老相傳云□有竒術當欲變置鹽池於
家山六十餘畆至今水味獨鹹於他水而湛然清澈禽
畜不敢觸之温湯在縣西二十二里廣六十步疾者
浴之多愈陶侃毋墓雷次宗豫章記諶氏豫章淦人
墓在臨川南五十里抱㟠山村侃至孝感得仙人來吊
化為雙鶴而去
崇仁縣西一百二十里舊十二鄉今九鄉三鄉入宜黃
縣本後漢臨汝縣地属豫章吳太平二年分臨汝為新
建縣属巴山郡梁大同二年分巴山郡之新建西寧二
縣立臨川郡分廬陵之興平南昌之豊城以益之至隋
開皇九年廢巴山郡為崇仁縣改臨川郡為撫州崇仁
縣隸焉又廢宜黃安浦二縣合入崇仁縣豊城縣還洪
州大業十四年陷入林士宏唐武德五年分興城縣還
吉州貞觀八年以巴山縣偏僻併入崇仁縣即今理
寳蓋山在縣南一百二十一里山影如寳蓋一名華蓋
山上有浮邱先生壇王郭二真人上昇之地臨川山
在縣南六十一里舊名巴山天寳六年勅改為臨川山
豐村山在縣西一百一十九里本名麻山天寳六年
勅改為豐村山荀伯子臨川記云登之者望廬嶽彭蠡
皆在其下出黃蓮厚朴怛山又有楓𣗳數千年者如人
形眼鼻口全而無臂入山者往往見之或斫之即出血
俗呼為槐子鬼崇仁山在縣西四十一里舊名羅山
天寳六年勅改為崇仁山杯山在縣西南一百四十
五里以山頂如覆杯為名巴水源出巴山沿流合寳
塘水西寧水在西南一百七十里源出仙蓋鄊㳂流
至縣入汝水廢巴山縣在縣西南二十一里梁大同
二年置以巴山為名隋開皇九年併入崇仁縣廢巴
陵縣在縣西南一十三里隋大業九年置十四年廢
廢新建縣在縣西南九十五里吳太平二年置隋開皇
九年廢并入崇仁縣廢安浦縣在縣西南二百六十
里吳太平二年置以安浦村為名隋開皇九年併入崇
仁縣廢西寧縣在縣南六十三里吳太平二年置以
寧水為名隋開皇九年廢并入崇仁縣
南豊縣東南二百六十里元九鄉吳太平二年置隋開
皇九年廢入南城縣唐景雲二年又置先天二年廢開
元七年刺史盧元敏奏田地豐饒川谷重深時多剽刦
乃復置南豐縣軍山在縣西北二十五里下有神祠
能興雲雨歲旱祈禱皆應地出班竹百丈嶺在縣南
八十里高百丈與建州將樂縣分界梅嶺在縣西南
一百三十五里與處州處化縣分界百梅嶺水出焉
譚山在縣西南一百二十四里其山出箭簳旴水在
縣西南源出南當山當南流經縣下至南城縣入州
宜黃縣西一百五十里元三鄉本臨川縣地梁大同二
年置巴山郡因立宜黃縣於宜黃水側以水為縣名隋
開皇九年廢郡并縣入崇仁乾德六年李煜割崇仁之
仙桂崇賢待賢三鄉復立宜黃縣宜黃水在縣東南
二百六十三里源出黃土嶺沿流合章水至西津與汝
同流
金谿場東南一百二十里二鄉本臨川縣上莫鎮其山
岡出銀礦唐嘗為銀基址猶存至周顯德五年析臨川
近鎮一鄉并取饒州餘干白馬一鄉立金谿場名俱置
鑪以烹銀鑛
建昌軍
建昌軍理南城縣本撫州南城縣開寳二年偽唐置建
武軍皇朝太平興國四年改為建昌軍
領縣一
南縣
軍境
東西一百四十里南北一百二十里
四至八到
圖經未有至東西二京里數東至邵武軍三百二
十八里南至南豐縣一百一十八里西至崇仁
縣一百里北至撫州一百五十里東南至邵武
軍三百七十四里西南至崇仁縣二百五十五里
西北至崇仁縣一百二十里東北至饒州五百九
十里
戶
舊戶載撫州籍
風俗
與撫州同
人物無
土産
吳茱萸承露仙俗謂白藥
南城縣元十三鄉東臨旴水按漢書地理志云高帝六
年命大將軍灌嬰立豫章其年分豫章南境立南城縣
以其在郡城之南故名南城吳太平更分置臨汝改為
臨川縣至開皇年中廢南豐永城二縣入南城縣属撫
州唐武德五年依舊置永城東興二縣武德七年省東
興永二縣并入南城縣麻姑山在縣西南二十二里
山頂有石鼓壇相傳麻姑得道於此壇東南有池池中
有紅蓮曾變為碧壇邊杉松皆偃盖時聞鐘磬步虛之
音東南有瀑布源下三百餘尺山頂上有石螺蚌或云桑
田所變也西北有麻源謝靈運題入華子崗是麻源第
三谷詩曰銅陵映碧澗石磴瀉紅泉即此處刺史顔真
卿按神仙傳撰仙壇碑備詳其事南城山在縣東南一
百四十里舊名覆船山天寳六年勅改為南城山飛
猿水在縣東南二百三十三里源出建州邵武縣界飛
猿嶺沿流入旴水落峭石在縣東南六十五里去飛
猿館一百一十五里在飛猿水邊巍峩嵌崆數里可望
謝靈運題詩云朝發飛猿嶠暮宿落峭石即此處也
旴水在縣東二百一十步源出南當山西北沿流至臨
川縣石門改為汝水漢書地理志云旴水西北至南昌
入湖漢也(註)旴音杳於切
太平寰宇記卷一百一十
