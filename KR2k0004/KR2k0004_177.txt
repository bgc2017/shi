欽定四庫全書
太平寰宇記卷一百七十七
宋樂史撰
四夷六
南蠻二
徼外南蠻
赤土國
赤土國隋時通焉扶南之别種也直崖州之南渡海水
行百餘日便風十餘日經鷄籠島至其國所都土都土
色多赤因以為號王姓瞿曇氏名利富多寒不知有國
遠近居僧祇城亦曰師子城有門三重相去各百許步
王宮諸屋悉是重閣北面而坐座三重榻衣朝霞布冠
金花冠垂雜寳瓔珞王榻後作一木龕以金銀五香木
雜鈿之龕後懸一金光焰遠視如項後其官有薩拖迦
羅一人拖挐遠義二人迦利密迦三人共掌政事俱羅
末帝一人掌刑法每置那邪迦一人鉢帝十人煬帝時
募能通絶域者大業三年屯田主事常俊虞部主事王
君政等應召自南海郡乘舟晝夜三旬每直便風至焦
石山而過東南泊陵迦鉢拔多洲西與林邑相對上有
神祠焉又南行至師子石自是島嶼連接又行二三日
西見狼牙修國之山於是南逹鷄籠島至於赤土之界
其王遣㜑羅門鳩摩羅以舶三十艘來迎吹蠡擊鼓以
樂隋使進金鏁以䌫駿船月餘至其都王遣其子那邪
迦請與駿等禮是先遣人迎金盤貯香花并鏡鉺金合
貯香油金缾貯香水白疊布四條以擬供使者與洗其
日未時男女百人奏蠡鼓婆羅門二人導路至王宮駿
等奉召書上閣王以下皆坐宣詔訖引駿等入宴王前
設兩床其上並設草葉盤方丈五尺上有黃白紫赤之
餅牛羊魚鱉猪蝳蝐之肉百餘品延駿昇床從者坐於
地席及還遣郍耶迦隨駿貢方物既入海見綠魚羣飛
水上浮海十餘日至林邑東南並山而行見海水闊千
餘步色黃氣腥舟行一日不絶云是大魚糞也循海北岸
逹於交趾六年還却到中國焉
四至
東則波羅剌國西則婆羅婆國南為訶羅旦國北拒
大海地方數千里
土俗物産
其俗皆穿耳剪髮無跪拜之禮以香油塗身俗敬佛
尤重婆羅門婦人作髻於頂後男女通以朝霞朝雲
雜色布為衣豪富之室恣意華靡惟金鏁非王賜不
得服用冬夏常温雨多霽少種植無時特以稻穄白
豆黑麻自餘物産多同於交趾以甘蔗作酒雜以紫
瓜根酒色黃赤味亦香美又名椰漿為酒戱有雙陸
鷄卜冬至之日影直在北夏至之日影在南戶皆北
向
真臘國
真臘國隋時通焉在林邑西南本扶南之屬國也王姓
刹利自其祖漸以強盛有戰象五十頭至其王質多斯
郍遂兼扶南而有之其國王死子伊奢那先代立大業
中遣使朝貢居於伊奢城郭下二萬餘家城中有大堂
是其聽政之所大城三十城各有部帥官名與林邑國
同其王坐五香七寶牀上施寶帳以文木為竿象牙金
鈿為壁狀如小屋懸金光熖有同於赤土有五大臣及
諸小臣朝者每於階下三稽首王喚上階則跪以兩手
抱膊遶王環坐議政事訖跪伏而去其國與參半朱江
二國和親數與林邑陁桓二國戰争王初立之日所有兄
弟並刑殘之或去一指或劓其鼻别處供給不得仕進
唐武德六年遣使貢方物貞觀二年又與林邑國俱來
朝貢時太宗嘉之賜物甚厚今南方人謂其國為吉篾
自神龍已後真臘分為二國以南近海多陂澤處今謂
之水真臘國半以北多山阜處今謂之陸真臘國亦謂
之文單國永徽二年貢馴象聖歷初開元五年天寳九
載並遣使來朝貢進犀牛其國分為水陸二國水真臘
國著其境東南西北約八百里東陀浪州西至墮羅鉢
應國南至小海北至陸真臘國其王所居城號婆羅城
提拔城之東界有小城皆謂之國其國甚多象餘所出
物産并語言與陸真臘同至元和八年遣使李摩那等
來朝貢
四至
去日南郡舟行六十日而至南接車渠國西有朱江
國
土俗物産
其國俗多向東開戶國以東為上人形小而色黑婦人
亦有白者悉拳髮垂耳性氣捷勁居處氣陽頗類赤
土以右手為净左手為穢飲食多酥酪沙糖秔米餅
欲食之時先取雜肉羔與餅相和手擩食之其國北
多山阜南有水澤地氣尤熱有婆郍娑樹無花葉似
柿實似冬瓜菴羅樹花葉似棗實似李毗野樹花似
木瓜葉似杏實似楮婆田羅樹花葉實並似棗而小
異歌畢他樹花似林擒葉似榆而厚大實似李其大
如升自餘皆同九真海中有魚名建同四足無鱗其
鼻如象吸水上噴高五六十尺有浮湖魚其形如䱉
嘴如鸚鵡有八足多大魚半身出水覩之如山焉每
五六月中毒氣流行即以白牛白羊於西門外祠之
不然五榖不登六畜多死人衆疾疫有神名婆多利
祭用人肉其王年别殺人以夜祠禱有守衞者千人
其敬鬼如此多信佛法尤信道士並立像於館
羅刹國
羅刹國在婆利之東海其人朱髮黑身獸牙鷹爪時與
林人作市輒以夜晝日則自掩其面隋大業三年使常
駿等到焉其國出火珠狀如水晶日正午以珠承影取
艾依之即火出貞觀四年林邑國獻來云於羅刹國得
之或云出於師子國
投和國
投和國隋時通焉在南海火州中真臘之南自廣州西
南行百日至其國王姓投和羅名晡邪乞遙所理城覆
屋以瓦並為閣而居壁皆綵畫之城内皆王宮室城外
居人可萬餘家王衞士可百人每臨朝則衣朝霞布冠
金冠耳挂金環頸掛金涎衣足履寶裝皮履官屬有朝
請將軍總知國政又有參軍功曹主簿城局金威將軍
贊理贊府等官分理文武又有州及郡縣有參軍郡有
金威將軍縣有城局其為長官初至各選官僚助理政
事刑法盗賊多者死輕者穿耳及鼻并鑽髮私鑄銀錢
者截腕國無賦税俱隨意貢奉無多少之限多以農商
為業國人乘象及馬一國之中馬不過千疋又無鞌轡
惟以繩穿頰為之節制音樂則吹蠡擊鼔死喪則祠祀
哭泣焚尸以&KR1125;盛沉於水中若父母之喪則截髮為孝
其國市六所貿易皆用銀錢小如榆筴有佛道有學校
與中夏不同訊有耆老云王無姓名齊杖摩其屋以草
覆之王所坐塔圓似佛塔金飾之門皆東開坐亦東向
唐貞觀中遣使奉表以金函盛之又獻盍金鎻寶帶犀
象海物等十數品
丹丹國
丹丹國隋時聞焉在多羅磨羅國西北當振州之東西
今崖州也王姓刹利名尸陵伽理所可二萬餘家亦置
州縣以相統領王每晨夕各二時臨朝大臣八人號曰
八座並以婆羅門為之王每以香粉塗身冠通天冠掛
雜寶瓔珞身衣朝霞足履皮履近則乘輿遠則馭象其
攻伐則吹螺擊鼓兼有旙旗其刑法盗賊無多少皆殺
之土産金銀白檀蘇木檳榔其六畜果菜頗𩔖中夏
邊斗四國
邊斗國一云班斗都昆國一云都君拘利國一作九雅
比嵩國並隋時聞焉扶南度金鄰大灣南行三千里有
此四國其農作與金隣同其人多白色惟都昆出𣝕香
霍香及硫黃其霍香樹生千歲根本甚大伐之四五年
木皆朽敗唯中節堅貞芬香獨存取以為香
社薄國
社薄國隋時聞焉在扶南東漲海中直渡海數十日至
其國人色白晢皆有衣服土有稻田女子作白疊布出
金銀鐡以金為錢出鷄舌香可含鷄舌為木氣辛而性
厲禽獸不能至故未識其樹者花熟自零隨水而出方
得之按社薄即海中大洲之名其上有十餘國城皆稱
王不能盡記
薄郟洲國
薄郟洲國隋時聞焉在拘利南海灣中其人色黑而齒
白眼正赤男女並無衣服一名敦樊州抱朴子云敦樊
州在南海中薰綠水膠所出如楓脂矣所以不可多得
者止患&KR2077;狤獸啖人斯獸大者重十斤狀如水獺其頭
身他處了無毛唯從臯上以竟脊至尾上有毛廣一寸
許青色二三分許其無毛處則如韋囊人張捕得之斬
刺不能傷積薪烈火縳以投火中薪盡而此獸不焦須
以大棒打之而皮仍不傷唯俟骨都碎乃死耳
火山國
火山國隋時聞焉去諸薄東五千里國中山皆有火雖
雨不息火中有白鼠扶南土俗傳云火洲在五馬州之
東可千餘里春月霖雨雨止則火燃洲上林木得雨則
皮黑得火則皮白諸左右州人以春月採木皮績以為
布即火浣也或作炷燈又有加營國皆諸薄國西有山
周三百里從四月火生正月火滅則草葉落如中國寒
時人以三月至此山取皮縷為布同火山所成也
無論國
無論國隋時聞焉在扶南西二千餘里其國大道左右
夾種枇杷樹及諸花果行其下恒有重隂千里一亭亭
有井食麥飯飲葡萄酒酒如膠若飲即以水和之其味
甚甘美
婆登國
婆登國在林邑南海行二月到東與訶陵西與迷黎車
接北界大海風俗與訶陵同稻每月一熟有文字書於
貝多葉其死者口實以金又以金釧貫於四肢然後加
以婆律膏及檀沈龍腦等香新焚之唐貞觀二十一年
遣使朝貢
烏篤國
烏篤國在中天竺南一名烏伏那地方五千餘里百姓
殷實人性懦弱頗詭計尤工禁術篤佛法文字禮義略
同天竺自古不通中國唐貞觀中其王逹摩因陁訶斯
遣使進貢龍腦香
傉陀洹國
傉陀洹國在火羅西北其王姓察失利名婆耶其國海
行五月至廣州土無𧖟桑以白疊朝霞布為衣穀有稻
麥皆樓居謂之干欄父母死停喪在室輒數日不食燔
尸之後男女並剔頭臨池洗浴然後進食自古不通中
國唐貞觀十八年遣使獻鸚鵡毛羽皓素頭上有紅毛
數十莖與翅齊
訶陵國
訶陵國在真臘之南王之所居豎木為城造大屋重閣
覆以棕櫚皮以象牙為床席之具食以手撮之又以椰
樹花為酒飲之亦醉有山穴每湧而出鹽國人採以調
食唐貞觀二十一年遣使獻金花等物云其國别有毒
人與常人同止宿即令人身上生瘡若與之交合即致
死其涎液沾著木草即枯其人死不臭不爛元和十年
遣使貢儈祇僮及五色鸚鵡
多篾國
多篾國唐貞觀中始通焉在南海邊國界周迴可一月
行南阻大海西俱遊國北波剌國東真陀洹國戶口極
多置三十州不役屬他國有州郭宮殿樓櫓並用瓦木
以十二月為歲首其物産有金銀銅鐡象牙犀角朝霞
朝雲等布其交易並用金銀朝霞等衣服為賈百姓二
十而税一五榖疏菓與中國不殊
多摩長國
多摩長國居南海島中東與婆鳳西與多隆南與半支
跋北與訶陵等國接其界東西可一月行南北可二十
五日行其王之先祖龍子也名骨利常得大鳥卵剖之
得一女子容色殊妙即以為妻其王尸羅劬傭伊說即
其后也唐顯慶中遣使貢獻其俗無名姓王居以柵為
城板屋坐獅子座仍東向衣物與林邑同勝兵二萬餘
無馬有弓刀甲矟婚婣無同姓之别其食器有銅鐡金
銀所食尚酥乳酪沙糖石蜜無喪葬之制畜獸頗同中
夏音樂略同天竺有波那婆賊護遮菴磨石榴甘蔗等
果從其國經薛盧都思訶盧君那盧林邑等國方逹交
州
哥羅舍分國
哥羅舍分國在南海之南接墮和羅國勝兵二萬餘人
其王名蒲越伽磨唐顯慶五年其使發本國至龍朔二
年五月到京朝貢
松外諸蕃
松外諸蕃唐貞觀末為寇遣兵從西洱河討之其西洱
河從嶲州四千五百里其地有數十百部落大者五六
百戶小者二三百戶無大君長有數十姓以楊李趙董
為名家各擅山川不相役屬自云其先本漢人有城郭
村邑弓矢矛鋋言語雖小訛舛大略與中夏同有文字
頗解隂陽歷數自夜郎滇池以西皆云莊蹻之餘種也
其俗有盗竊殺人濊淫之事酋長即立一長木為擊鼓
警衆共會其下其強盗者衆共殺之若賊富強但燒其
屋奪其田産而已
土俗物産
其土則有稻麥粟豆種穫與中國同而以十二月為
歲首菜則葱蒜韮青果則桃梅李柰有絲麻𧖟之事
出絁綃絲布幅廣七寸以下早𧖟正月生二月熟畜
有牛馬猪羊鷄犬飯用竹筲摶之而噉羔用象杯形
若鷄彛有船無車男子以氊皮為衣女子絶布為裙
衫仍披氊皮之帔頭髻有髮一盤而成形如髽男女
皆跣至死喪哭泣棺槨襲歛無不畢偹六年之内穿
地為坎殯於舍側止則小屋三年而後出葬之蠡畔
封棺令其耐濕父母死皆斬衰布衣遠者至四五年
近者二三年然後即吉其被人殺者喪主以麻結髮
而黑其面衣裳不緝唯服内不廢婚姻娶妻不避同
姓
殊柰國
殊柰國崑崙人也在林邑南去交趾海行三月餘日習
俗與婆羅門同絶遠古未嘗通中國唐貞觀二年十月
朝貢使至
甘棠國
甘棠國在大海之南崑崙人也唐貞觀十年與朱俱婆
國朝貢使同日至唐史云太守謂羣臣曰南荒西域自
遠而至其故何也房玄齡對曰中國義安帝德遐被太
宗曰誠如公言向使中國不安何緣而至朕何德以堪
之覩此番使懷懼所望卿等匡朕不逮也
金利毗逝國
金利毗逝國在京西南四萬餘里行經丹丹國摩訶新
國多隆國者埋國婆樓國多即婆黃國磨羅逝國真臘
林邑國乃至廣州東去致物國二千里西去赤土國千
五百里南去波利國三千里北去柳衢國三千里其國
有城邑庭舍衣朝霞白疊每食先泥上鋪席而後坐國
王名本多揚牙前有隊伏甲鍪甲用貝多樹皮其風俗
物産與真臘同
驃國
驃國唐史云貞元八年春正月南詔使來朝驃國王始
遣其弟悉利移來朝華言謂之驃自謂突羅朱闍婆人
謂之徒里掘古未常通中國魏晉間有著西南異方志
及南中八郡志者云永昌古哀牢國也傳聞永昌西南
三千里有劉國君臣父子長幼有序然無見史傳者今
其聞南詔異牟尋歸附心慕乃因南詔重譯遣子朝貢
東北距南陽苴咩城六千八百里凢去上都萬四千里
在永昌故郡南二千里其國境東西三千里南北三千
五百里往來通聘者迦羅婆提等二十國役屬者道林
王等九城食境土者羅君潛等二百九十八部落東隣
真臘國西接東天竺南盡海溟北通南詔些樂城界其
王姓囷没長名摩羅惹其國相名摩訶斯那其王近適
則輿以金繩床遠適則乘象嬪御甚衆御侍常數百人
其羅城搆以塼甓周一百六十里壕岸亦構塼相傳本
是舍利佛城城内居民數十萬家佛寺百餘區其屋宇
皆飾以金銀渥以丹彩地以紫鑛覆以錦罽其俗好生
惡殺其土宜菽粟稻粱無麻麥其理無刑名桎梏之具
犯罪者以竹五本束之撻其背數至五輕者三殺人戮
之男女七歲則落髮止寺舍依禁桑門至二十不悟佛
理乃復長髮為居人其衣服悉以白㲲朝霞繞腰而已
不衣繒帛云出於𧖟為傷生也又獻其國樂凡十二曲
與樂工三十人來朝獻樂曲皆演釋氏經論之詞意二
十一年四月封彌臣國嗣王道勿禮為彌臣國王
占畢國
占畢國大中六年十二月占畢國弗邪葛等六人來朝
貢方物
太平寰宇記卷一百七十七
