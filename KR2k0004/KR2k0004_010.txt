欽定四庫全書
太平寰宇記卷十
宋樂史撰
河南道十
陳州
陳州淮陽郡今理宛邱縣昔庖犧氏所都曰太皥之墟
禹貢為豫州之域星分心宿二度周初為陳國武王封
舜后胡公媯滿于此以奉舜祀以備三恪至春秋時為
楚靈王所滅乃縣之後五年復立陳惠公後五十六年
楚惠王復滅陳而其地盡為楚所有又楚襄王自郢徙
于此謂西楚是也戰國時為楚魏二國之境秦滅楚改
為穎川郡漢為淮陽國之地後漢如之晉為汝南郡梁
國二境兼置豫州領郡國十理于此後魏得之又為立
陳郡至天平二年以淮南内附于此置北揚州理項城
以居新附之戶高齊天保二年以百姓宇信不附侯景
改北揚州為信州隋開皇十六年于宛邱縣更立陳州
煬帝初州廢又為淮陽郡唐武德元年平房憲伯改為
陳州領宛邱箕城扶樂大康新平五縣貞觀元年廢新
平箕城扶樂三縣三年復以沈州之項城溵水二縣來
屬沈州即今穎川宛邱縣長夀元年置武城縣證聖元
年置光武縣天保元年改為淮陽郡乾元元年復為陳
州晉天福六年升為防禦州開運二年升為鎮安軍漢
天福十二年降為刺史周廣順元年又升為防禦州二
年復為鎮安軍節度
元領縣六今五
宛邱項城商水南頓西華
一縣割出
大康(入開封府)
州境
東西一百三十里南北一百四十五里
四至八到
西北至東京二百四十五里西至西京七百里
西至長安一千五百里東至亳州二百五十五里
南至蔡州平興縣二百五十四里西至許州二百
八十五里北至雍邱二百二十三里東南至穎
州三百一十五里西南至蔡州二百一十里西
北至開封府三百一十里東北至宋州二百二
十五里
戶
唐開元戶五萬二千六百九十七皇朝管戶主一萬
一千八百六十三客一萬一千四十八
風俗
書序曰古者伏羲氏之王天下也始畫八卦造書契
由是文籍生焉故文字之興起于陳州也于是風俗
舊多儒學周武王克商封舜於陳州為胡公配以長
女婦人尊貴好祭祀其俗事巫故詩曰坎其擊鼓宛
邱之下
人物
逢滑子張姓顓孫名師鄭當時黃霸袁渙
何魯謝向王隠陳郡人撰晉書八十卷袁宏
殷仲文陳郡人謝瞻謝靈運謝惠連皆陳郡
陽夏人謝莊
土産
絲綿綾絹
宛邱縣舊七鄉今二鄉本漢陳縣春秋時秦滅陳縣至
秦漢仍為陳縣漢屬淮陽國後漢屬陳國晉屬梁國宋
屬南梁郡高齊文宣帝省陳郡仍移項縣理于此隋文
帝立陳州改項縣為宛邱縣陳州州城枕蔡水周迴
三十里洧水西自許州鄢陵縣界流入蔡水自西
北流入經縣東一里州理城楚襄王所築即古陳國
也庖犧氏神農氏並都于此及楚頃襄王為秦所伐失
鄢郢徙都于陳為秦所滅宛邱在縣南三里高二丈
爾雅云陳有宛邱詩陳風云子之湯兮宛邱之上兮
清邱在縣東北五十里高二丈五尺古老傳云漢淮陽
王常登此邱遊望聞漢中有清邱故遥取為名硯邱
在縣東南四十里高五丈古老傳云楚王滅陳于此燕
會軍士遂名醼邱後人語訛為硯邱固陵在縣西北
三十里高一丈二尺按史記項羽南走固陵即此陵也
今俗呼為榖陵辰陵亭在縣西南四十里春秋云楚
子陳侯鄭伯盟于辰陵杜預注云陳地穎川長平縣東
南有辰亭陳佗溝在縣北一十里上從安仁溝出入
縣郭古老傳云陳公子佗開所以灌溉也毛詩墓門刺
陳佗無良師傅也墓門有棘斧以斯之夫也不良國人
知之五梁溝按圖經縣西南十里從西華縣界洧水
出東流入谷古老傳云此溝有五橋渡因名焉注水經
云洧水南經長平縣故城西又南分為二水支水東出
謂之五梁溝南出謂之雞籠水故水會處有籠口之名
淮陽城晉地道記陳城西南角有淮陽城漢淮陽縣
國城也谷水注水經云上承勞陂南暨犖城皆為陂
也陂水東流謂之谷水東經澇城又東流入于沙水
新平城在縣東北二十五里漢書地理志淮陽國有新
平縣隋開皇十六年分亳州武平縣于此置臨蔡縣大
業二年廢唐武德元年復置新平縣八年省入宛邱
博陽城在縣西南四十里漢地理志汝南郡有博陽縣
應劭云侯國也王莽曰樂家漢丙吉所封之邑南陽
縣在縣東三十里後魏太和三年於此置南陽武定等
縣七年廢陳侯弩臺在縣南一里後漢書陳敬王曾
孫寵善弩十發十中中皆同黃巾賊起寵有強弩數千
張出軍都亭國人素聞王善射不敢反叛故百姓歸開
元九年移孔子廟于臺上偶臺在縣西北二十五里
二臺相對各高二丈古老傳云淮陽王城使樂之處一
云偶仙臺一云舞伎臺也貯糧臺在縣南二十里古
老傳云伐陳于此築臺以貯糧北臨蔡水下通江淮之
利湯井在州門南古老傳云殷湯大旱人民衆穿此
井鳴井在縣東三里以物投之即如鐘聲雙女陵
在縣西南十三里古老傳云陳侯之女厲媯之陵也春
秋傳隠公三年衛莊公娶於陳曰厲媯生孝伯早死其
娣戴媯生桓公又按詩弼風燕燕莊姜送歸妾也注云
莊姜無子戴媯生桓而州吁弑之二媯同死因葬於陳
八卦壇在縣北一里即伏羲于蔡水得龜因畫八卦
之壇舊有長史張齊賢文後刺史李邕陳舊文撰新文
刊之光武廟在縣西南一里後漢書南頓令欽生光
武登位幸南頓縣舍置酒會賜吏人復田租一歲父老
言皇考居此日久願賜復十年帝曰天下重器常恐不
任日復一日安敢遠期十歲吏人又言陛下實惜之何
言謙也帝大笑復增一歲光武崩民為立廟東門池
在縣城東北角水至清而不耗亦不生草木詩陳風東
門之池可以漚麻即此也
項城縣東南七十里依舊四鄉漢項縣古項子國春秋
齊師滅項楚襄王徙都陳以項為别都按此城即楚築
在漢屬河南郡晉屬陳國隋文帝改項縣加城字屬陳
州十六年分置沈州唐貞觀中廢沈州却屬陳州晉時
童謠云堅不過項即此也武邱本名邱頭在縣東南
四十里魏志王陵密計廢立司馬宣王乘水道討陵大
兵掩至陵自知勢窮至頓邱面縳水次即此邱也又司
馬宣王于此尅定毌邱儉乃更立武邱以顯武功也
秦邱在縣西南四十七里古老傳云秦王苻堅將兵以
顯武功也秦邱在縣西南四十七里古老傳云秦王
苻堅將兵南征駐于此邱故名秦邱邱側有故城名為
秦母城亦名秦王城東晉孝武帝時秦將祈融攻陷夀
春苻堅捨大兵輕騎赴之時有謠曰堅不過項堅出令
曰敢言吾夀春者拔其舌衆諫不從堅遂敗項國城在
縣東北一里古老傳云故項子國春秋齊人滅項即此
城互鄉城在縣北一里古老傳云互鄉之地論語曰
互鄉難與言童子見門人惑即此也公路臺在縣東
四里按隋淮陽郡舊圖云公路臺東有袁術廟按術身
死無後不合有廟蓋術生平立先人之廟封觀墓在
縣西十里漢書云觀有志節當舉孝廉以兄位未達耻
先受之遂稱風啞不言火起燒屋觀徐行出避之忍而
不言後數年兄得舉稱旨而仕于郡死葬於此賈逵
碑在縣東南二里詞云賈諱逵字道安河東襄陵人也
遷豫州刺史魏明帝大和二年卒梁國劉舉等為刻石
立碑史記上有二字生金魏志云明帝青龍中帝東征
乘輦入逵祠詔曰昨過項見賈逵碑像念之愴然古人
有言患名之不立不患年之不長逵存有忠勲沒而見
思可謂死而不朽者矣布告天下以勸將來百尺堰
在縣東北三十五里水經云蔡水東南往陳縣謂之百
尺溝又南分為二水注于穎次有大堰即古之百尺堰
也司馬宣王討王凌陳軍于百尺堰即此也宜禄城
漢書地理志宜禄縣屬汝南郡莽曰賞都亭也
商水縣西南八十里舊十鄉今四鄉漢汝陽縣地屬汝
南郡隋開皇三年廢郡仍以汝陽縣隸陳州十六年改
為溵水縣以縣界溵水為名懷邱在縣西二十里史
記云吳王闔閭與子晉敗楚是年惠公卒子陳公柳立
懷公卒於吳左傳懷公不從其卒葬在陳棗邱在縣
東北三十里隋陳州圖經云其原邱塘多生棗棘因以
名焉溵水從西華縣南來經縣西四里過穎水驛
馬溝在縣西南十三里古老傳云楚相孫叔敖截汝墳
之水以作塘下有柘塘陂九百頃遂乃鑿此溝其湍急
如驛馬其水發孫塘屈曲六十里入穎水灌溉城在
縣東北二十里隋陳州圖經云鄧艾所築也魏志鄧艾
為典農時于陳項以東至夀春開廣漕渠溉良田築此
城扶蘇城在縣西南三十五里史記云陳涉起兵自
稱公子扶蘇從人望也蓋涉築此城隋越王侗皇泰元
年又于此置扶蘇縣唐武德五年廢穎岐渡夾河月
城在縣東北三十里貞元元年刺史曲環築以備李希
烈之亂章華臺在縣西北三里左傳昭公七年楚子
成章華之臺願與諸侯落之杜預注云宫室始成祭之
為落臺今在華容城内是靈王所築春秋後語楚襄王
二十年為秦將白起所逼北保于陳更築此臺乾谿
臺在縣北三里左傳楚師次于乾谿注在譙國城父縣
南又按陸賈新語楚靈王即位起章華之臺為乾谿之
館作乾谿之臺五百仞之高欲登浮雲窺天叢臺在
縣北二十五里按史記云叢臺在邯鄲城說者以為趙
叢臺此臺蓋襄王所築也非趙之叢臺名同事異按郎
尉之陳州舊圖云楚王遊觀弋釣地或税駕于此往往
有嘉禾叢生因以為名也西華城漢書地理志云西
華縣屬汝南郡濟北戴封字平仲為西華令遇天大旱
慨理政無感乃積柴坐其上以自焚火起而大雨暴至
遠近歎服
南頓縣南七十里舊五鄉今四鄉本漢舊縣屬汝南郡
古頓子國後逼于陳南徙故號南頓其城楚令尹子玉
所築後漢世祖父欽嘗為此縣令故號曰南頓君漢光
武生在此縣中劉宋為南頓郡東魏于此置和城縣北
齊廢郡省縣入和城隋復為南頓縣屬陳州唐武德六
年省入項城證聖元年以縣有光武鄉名符武氏遂于
此置光啓中復為南頓高陽邱在縣南四十里應陽
南頓人兄弟俱有名自比高陽氏才子故號高陽邱也
穎水在縣西北三十里小汝水在縣西南四十里
穎陰城在縣西三十里按闞駰十三州志故頓子城
在穎水之南故謂穎陰城柏冢在縣南二十里古老
傳云應奉冢多生柏因以為名光武臺在縣北四十
里按隋淮陽舊郡圖云漢光武十九年幸南頓因置此
臺兼立廟
西華縣西八十里舊十鄉今四鄉本漢長平縣屬汝南
郡唐武德八年為基城縣貞觀元年省入宛邱縣長夀
元年又置為武城縣神龍元年改為基城縣景雲元年
改為西華縣宜陽山在縣東北五里高五丈翟王河
出焉夏亭城在縣西南三十里按陳詩株林刺靈公
也胡為乎株林從夏南注云夏南夏徵舒也今此城北
五里有株林即夏氏邑一名華亭柳城在縣西二十
里古老傳云女媧氏之都本名媧城魏鄧艾營稻陂時
柳舒為陂長後人因為柳城隋文帝開皇元年于此置
柳城縣隋末廢閻倉城在縣東北三十里左傳云宋
華向之亂公子成公孫忌奔鄭其徒與華氏戰于鬼閻
杜預注云穎川長平縣西北有閻亭隋淮陽圖云閻倉
城在扶溝縣西南五十里城在今故長平縣西北凉
馬臺在縣西三十里相傳陳靈公凉馬臺東南去陳靈
公陵五百七十步集糧城在縣西十里魏使鄧艾營
田築之貯糧故名
太平寰宇記卷十
