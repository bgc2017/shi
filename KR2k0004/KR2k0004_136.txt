欽定四庫全書
太平寰宇記卷一百三十六
宋樂史撰
山南西道四
合州
合州巴川郡今理石鏡縣按郡地即巴國别都史記謂
秦惠文王使張儀司馬錯滅蜀之巴國以為巴郡今州
即巴郡之地自秦至晉皆因之宋于此置東宕渠郡後
魏大統初其地入魏恭帝三年改東宕渠郡為墊江郡
改縣為石鏡以涪水北有圓石以名之仍于郡置合州
蓋取涪漢二水合于此故為州稱後周于此復立宕渠
郡隋開皇初郡廢而州存改合州為涪州大業初改州
為涪陵郡武德元年復為合州領石鏡漢初赤水三年
又置新明縣長安三年復為合州置銅梁縣開元末置
巴川縣天寶元年改合州為巴川郡乾元元年復為合
州城臨峡江之上實控束之地
元領縣六今五
石鏡漢初赤水銅梁巴川
一縣廢
新明(入廣安軍)
州境
東西一百六十里南北二百四十里
四至八到
東北至東京三千九百五十里東北至西京三千
五百一十里東北至長安三千六百五十里
東至渝州二百里水路一百六十里西至瀘州
六百六十二里西至遂州水路三百八十里陸
路二百六十里北至廣安軍一百二十里東
南至渝州界二百五里西北至瀘州五百九十
里西北至普州六百六十里東北至果州二
百里
戶
開元戶二萬六千八百皇朝戶主九千六十客一萬
七千一百五十
風俗
同渝州
姓氏臨海郡出四姓
邵屈戈續
人物
(闕)
土産
麩金桃竹筯牡丹皮木藥石謄雙陸子
書筒
石鏡縣依舊十鄉本漢墊江縣屬巴郡宋改為宕渠縣
后魏恭帝二年為石鏡縣邑有青石如鏡可照故以為
名銅梁山在縣南九里左太沖蜀都賦云外負銅梁
而宕渠注云銅梁山也按其山出鐵及桃竹枝東西連
亘一十里山嶺之上平整遠望諸山而此獨秀也青石
山在縣西二百四十里李膺益州記云昔巴蜀争界久
而不决蜀漢帝八年一朝密霧石為之裂自上及下破
處直若引繩焉于是州界始判山上有古神祠甚靈華
陽國志以為青石神是也水旱祈請頗靈騐今按山在
涪水之南山裂之處至今猶存渠江水在縣北十五
里源自萬頃池分來經達渠廣安軍等州界至本州
東北十里與嘉陵江合
漢初縣西北一百九十里舊十鄉本漢墊江縣宋改墊
江為東宕渠縣梁武帝大同中于此立新興郡後魏至
恭帝時三年于今縣西北六十里置清居縣以地勢爽
塏故曰清居以稱邑隋初郡廢改縣為漢初縣屬合州
十六年自故郡城移于今理自唐迄今不改武陵邱
山一名陵江山在縣西北九十七里嘉陵江水縈遶其
下又東南流經縣南入石鏡縣界
赤水縣西一百里舊六鄉本漢墊江縣地宋改為宕渠
縣後魏改為石鏡縣隋開皇八年析石鏡縣地于今縣
西置赤水縣以界内有赤水源為名唐武德元年移于
今理朝霧山赤水在縣界
銅梁縣西一百五十里四鄉依舊亦漢墊江縣地宋改
為宕渠縣魏為石鏡之地唐長安四年刺史陳靖意以
大足川僑戶輻輳置銅梁縣以銅梁山為名蜀都賦云
外負銅梁而宕渠是也舊理在今縣北四十里奴崙山
北列宿埧上開元三年移就涪江南岸權立十六年遂
東南移于東流溪埧上即今理也悦池在今縣西一
十里
巴川縣南二百里舊三鄉今墊江縣地唐開元二十二
年刺史孫希庄奏割石鏡之南銅梁之東地置巴川縣
以地在巴川故為名小安溪源出縣南巴山中北流
經縣理南入東北合侯溪水
渝州
渝州南平郡今十里巴縣土地所屬與萬州同山海經
云西南有巴國昔太皞生咸烏咸烏生乘釐釐生後昭
是為巴人郭璞注云為巴之始祖三巴記云閬白二水東
南流曲折三回如巴字故謂三巴武王克殷封宋姬支
庶于巴是為巴子古者遠國雖大國不過子吳楚及巴
皆子爵其地東至魚復西連僰道北接漢中南極䍧牱
是其界也春秋時亦為巴國戰國時巴亦不改及楚主
夏盟秦擅西土巴國不列于盟會矣秦惠文王與巴蜀
為好蜀王弟苴侯私視于巴巴蜀常相戰争蜀王伐苴
侯奔巴求救于秦秦惠文王乃遣張儀司馬錯伐蜀回
軍因滅巴王以其地置巴郡領縣十一理江州漢因之
後漢初年益州牧劉璋分巴郡為二墊江以上為巴郡
理安漢墊江以下為永寧郡理江州建安六年改永寧
為巴東郡改巴郡為巴西郡仍以涪陵為涪陵郡二十
一年蜀先主又以巴東郡所管朐䏰魚復二縣置固陵
郡理魚復又以巴西郡所管宣漢宕渠二縣置宕渠郡
章武元年改固陵為巴東郡而江州巴州巴東郡復舊
為巴郡于是巴郡分而為三號曰三巴後主以巴郡屬
益州梁太清四年武陵王蕭紀于巴郡置楚州西魏大
統十七年改楚州為巴州周閔帝元年改巴州為楚州
仍領巴郡隋開皇元年改楚州為渝州三年罷郡所領
縣屬州大業三年罷州復為巴郡唐武德九年置渝州
因開皇舊名領巴江津涪陵三縣其年以涪陵屬涪州
三年置萬春縣五年改萬春為萬夀縣貞觀十三年以
廢霸州之南平縣來屬天寶元年改為南平郡乾元元
年復為渝州
元領縣五今四
巴江津南平壁山
一縣廢
萬夀(併入江津)
州境
東西三百四十里南北四百二十里
四至八到
東北至東京四千九十里東北至西京三千六百
七十里東北泝流取合州路至長安二千八百一
十里東至涪州四百六十里水路三百四十里
西至合州二百里南至南平軍二百六十里北
至渠州四百四十里東南至涪州樂温縣一百一
十七里西北至渠州鄰水縣二百里
戶
唐開元戶六千九百皇朝戶主三千六百九十二客
一萬六千二百五十
風俗
大凡蜀人風俗一同然邊蠻界鄉村有獠戶即異也
今渝之山谷中有狼猱鄉俗搆屋高樹謂之閣闌不
解絲竹惟坎銅鼔視木葉以别四時父子同諱夫妻
共名祭鬼以祈福也
姓氏
(闕)
人物無
土産
藥子牡丹皮葛石謄麸金茶(舊貢)
桃竹
茶譜云南平縣狼猱山茶黃黑色渝人重之十月採
貢又段氏蜀記渝出花竹簟為時所重
巴縣依舊十鄉本漢江州縣地屬巴郡按巴城在岷江之
北漢水之南即蜀將李嚴所修古巴城也今州所理在
巴城北故倉城漢水北有一城時人謂之北府城後漢
巴郡所理尋復還今理州東北二十里有石洞峡即劉
備置關之所東西約長二里其江州即南齊永明五年
自州理移于楚漢口即今江津縣理也又自涪州界陽
關移理屬之墊江縣就江州所理後周成帝三年改墊
江為巴縣蜀初立郡于此塗山在東南八里岷江南
岸高七里周迴二十里東接石洞峡華陽國志云夏禹
娶于塗山今江州塗山是也有廟存此華陽國志誤也
明月峡在縣東八十里華陽國志云郡江州縣有明
月峡即此李膺益州記廣陽州東七里水南有遮要三
塠石石東二里至明月峡峡首南岸壁高四十丈其壁
有孔形如滿月因以為名縉雲山在縣西一百三十
七里其山高聳林木鬱茂下有泉水東西分流傳云黃
帝于此山合神丹故此山得名以紀之江州故城漢縣
名廢城在今縣西北茘枝園華陽國志云江州縣有
茘枝園至熟時士大夫聚會于園食之
江津縣南一百二十里依舊十鄉本漢江州縣屬巴郡南
齊永明五年江州縣自郡城移理楚漢口即今理是也
後周閔帝元年于縣理置七門郡領江州一縣尋改江
州為江陽縣隋開皇三年罷郡移縣入廢郡理屬渝州
其年改江陽為江津縣以斯地在江之津為名地志云
江州縣理有茅壩驛白君山在縣北四十里大江
在縣西一里楚溪水在縣十四里西北流入大江在
縣西一里香草樓李膺益州記云江州縣西南有仙
池昔有仙人居此池側置樓多植香草于此樓下忽一
夕縦火天降紫雲飄然而去後人尚指此地為香草樓
溱南二州大路接四夷縣十道記云江津縣在今郡
北一百二十里縣南陸路三百六十里至溱州又自江
津縣路南尋僰溪水路二百二十里至南平州即此路
南平縣東一百十里依舊三鄉本漢江州縣唐貞觀四年
分巴縣置南平州仍于州理立南平縣在今縣南三十
五里有霸州地也至八年改南平州為霸州縣屬不改
十三年廢霸州以南平縣自霸州城移于今所屬即永
淳己前舊理所也仍屬渝水永淳二年又東南移六十
里于平鄉頓壩權置縣即今縣理瀛山在縣西南三
百七十里渝弄山在縣東北七里南平溪在縣東
南流入涪州賓化縣界諾溪在縣西北入巴縣界
赤水在今縣西四里有赤水流入巴縣分界縣南復有
通夷播州
壁山縣西南三百里依舊一鄉本漢巴縣江津萬夀三
縣地四面高山中央平田周迴約二百餘里唐天寶中
諸州逃戶多投此營種川中有一孤山西北二面險峻
東南兩面削平土人號為重壁山至德二年于此立縣
因山以名焉廢萬夀縣在州西南三十里本漢江州
縣地唐武德三年分江津縣置萬春縣縣屬渝州五年
改為萬夀縣皇朝平蜀後廢入江津縣南一里
太平寰宇記卷一百三十六
