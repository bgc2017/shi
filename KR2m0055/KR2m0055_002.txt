世宗憲皇帝御製大清律集解序
周禮大小司寇之職以三典詰四方以五刑聽獄訟
正歲帥其屬而觀刑象不用法者國有常刑月吉始
和布刑於邦國都鄙乃懸刑象之法於象魏使萬民
聚而觀之是知先王立法定制將以明示朝野俾官
習之而能斷民知之而不犯所由息爭化俗而致於
刑措也恭惟我
皇考聖祖仁皇帝大德如天以至仁涵育羣生法司上奏
率多全宥停刑肆赦屢沛
恩綸
臨御六十一年厚澤周浹乎宇内血氣心知之倫熙然安
處於仁夀之域朕紹守丕圖深懷繼述雍正元年八
月乃命諸臣將律例館舊所纂修未畢者遴簡西曹
殫心蒐輯稿本進呈朕以是書民命攸關一句一字
必親加省覽每與諸臣辯論商榷折中裁定或析異
以歸同或删繁而就約務期求造律之意輕重有權
盡讞獄之情寬嚴得體三年八月編校告竣刊布内
外永為遵守易曰先王以明罰敕法漢鄭昌言律令
一定愚民知所避姦吏無所施是書也豈惟百爾有
位宜精思熟習悉其聰明以察小大之比凡士之注
名吏部將膺民社之責者講明有素則臨民治事不
假於幕客胥吏而判決有餘若自通都大邑至僻壤
窮鄉所在州縣倣周禮布憲讀法之制時為解說令
父老子弟遞相告戒知畏法而重自愛如此則聽斷
明於上牒訟息於下風俗可正禮讓可興於以體
皇考好生之德而追虞廷從欲之治不難矣朕實有厚望
焉
雍正三年歲次乙巳九月初九日
