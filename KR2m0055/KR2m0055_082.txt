大清律例卷三十三
刑律
犯姦
犯姦
凡和姦杖八十有夫者杖九十刁姦者(無夫有夫)杖一
百強姦者絞(監候)未成者杖一百流三千里(凡問)
(強姦須有強暴之狀婦人不能掙脱之情亦須有人知聞及損傷膚體毁裂衣服之屬方坐絞)
(罪若以強合以和成猶非強也如一人強捉一人姦之行姦人問絞強捉問未成流罪又如見)
(婦人與人通姦見者因而用強姦之已係犯姦之婦難以強論依刁姦律)姦幼女
十二歲以下者雖和同強論其和姦刁姦者
男女同罪姦生男女責付姦夫收養姦婦從夫
嫁賣其夫願留者聽若嫁賣與姦夫者姦夫本
夫各杖八十婦人離異歸宗財物入官強姦
者婦女不坐若媒合容止(人在家)通姦者各減
犯人(和刁)罪一等(如人犯姦已露而代)私和姦事者各減(和刁)
(強)二等其非姦所捕獲及指姦者勿論若姦
婦有孕(姦婦雖有據而姦夫則無憑)罪坐本婦
條例
一凡職官及軍民姦職官妻者姦夫姦婦並絞監
候若職官姦軍民妻者革職杖一百的決姦婦
枷號一個月杖一百其軍民相姦者姦夫姦婦
各枷號一箇月杖一百其奴婢相姦不分一主
各主及軍民與官員軍民之妾婢相姦者姦夫
姦婦各杖一百
一凡有輪姦之案審實俱照光棍例分别首從定
擬
一惡徒夥衆將良人子弟搶去強行雞姦者無論
曾否殺人仍照光棍例為首者擬斬立決為從
若同姦者俱擬絞監候餘犯問擬發遣其雖未
夥衆因姦將良人子弟殺死及將未至十歲之
幼童誘去強行雞姦者亦照光棍為首例斬決
如強姦十二歲以下十歲以上幼童者擬斬監
候和姦者照姦幼女雖和同強論律擬絞監候
若止一人強行雞姦並未傷人擬絞監候如傷
人未死擬斬監候其強姦未成者杖一百流三
千里如和同雞姦者照軍民相姦例枷號一箇
月杖一百倘有指稱雞姦誣害等弊審實依所
誣之罪反坐至死減一等罪至斬決者照惡徒
生事行兇例發遣
一強姦十二歲以下幼女因而致死及將未至十
歲之幼女誘去強行姦汚者照光棍例斬決其
強姦十二歲以下十歲以上幼女者擬斬監候
和姦者仍照雖和同強論律擬絞監候
一強姦婦女除以手足行強並未執持兇器傷人
者已成未成仍照本律定擬外其因強姦執持
金刃兇器戳傷本婦及拒捕致傷旁人已成姦
者擬斬監候未成姦者擬絞監候
一凡調姦圖姦未成者經本婦告知親族鄉保即
時稟明該地方官審訊如果有據即酌其情罪
之重輕分别枷號杖責報明上司存案如本家
已經投明鄉保不即稟官及禀官不即審理致
本婦懷忿自盡者將鄉保照甲長不行轉報竊
盗例杖八十地方官照例議處
一凡姦夫拒捕刃傷應捉姦之人照竊盗拒捕毆
所捕人至折傷以上者擬絞監候(縱容抑勒不用此例)
一凡強姦幼女除十二歲以下十歲以上仍照例
分别斬候絞候定擬其姦未至十歲之幼女應
照定例斬決不得牽引雖和同強律擬絞監候
一凡強姦十二歲以下幼女幼童未成審有確據
者將該犯發遣黑龍江
一川省嘓匪有犯輪姦之案審實照強盗律不分
首從皆斬其同行未成姦者仍依輪姦本例擬
絞監候如因輪姦而殺死人命者無論成姦與
否俱照強盗殺人例奏請斬決梟示
縱容妻妾犯姦
凡縱容妻妾與人通姦本夫姦夫姦婦各杖九十
抑勒妻妾及乞養女與人通姦者本夫義父各
杖一百姦夫杖八十婦女不坐並離異歸宗
若縱容抑勒親女及子孫之婦妾與人通姦者
罪亦如之若用財買休賣休(因而)和(同)娶人妻
者本夫本婦及買休人各杖一百婦人離異歸
宗財禮入官若買休人與婦人用計逼勒本夫
休棄其夫别無賣休之情者不坐買休人及本
婦各杖六十徒一年婦人餘罪收贖給付本夫
從其嫁賣妾減一等媒合人各減犯人(買休及逼勒賣)
(休)罪一等(其因姦不陳告而嫁賣與姦夫者本夫杖一百姦夫姦婦各盡本法)
親屬相姦
凡姦同宗無服之親及無服親之妻者各杖一百
(強者姦夫斬監候)姦(内外)緦麻以上親及緦麻以上親
之妻若妻前夫之女同母異父姊妹者各杖一
百徒三年強者(姦夫)斬(監候)若姦從祖祖母(祖)姑從
祖伯叔母(從祖伯叔)姑從父姊妹母之姊妹及兄弟
妻兄弟子妻者(姦夫姦婦)各(決)絞(惟出嫁祖姑從祖伯叔姑監候絞)
強者(姦夫決)斬(惟強姦小功再從姊妹堂姪女姪孫女出嫁降服者監候斬)
(若姦妻之親生母者以緦麻親論之太輕還比依母之姊妹論)若姦父祖妾伯
叔母姑姊妹子孫之婦兄弟之女者(姦夫姦婦)各(決)
斬(強者姦夫決斬)(凡姦前項親屬)妾各減(妻)一等強者絞(監候)
(其婦女同坐不同坐及末成姦媒合縱容等件各詳載犯姦律惟同宗姦生男女不得混入宗)
(譜聽隨便安插)
條例
一凡親屬犯姦至死罪者若強姦未成依律問罪
發近邊充軍
一凡姦内外緦麻以上親及緦麻以上親之妻若
妻前夫之女同母異父姊妹者依律擬罪姦夫
發附近地方充軍
一凡姦同宗無服之親及無服親之妻者各枷號
四十日杖一百
誣執翁姦
凡男婦誣執親翁及弟婦誣執夫兄欺姦者斬(監候)
(強姦子婦未成而婦自盡照親屬強姦未成例科斷)(義子誣執義父欺姦依雇工人)
(誣家長)(嫂誣執夫弟及緦麻以上親誣執者俱依誣告)
奴及雇工人姦家長妻
凡奴及雇工人姦家長妻女者各斬(決)若姦家
長之期親若期親之妻者絞(監候)婦女減一等若
姦家長之緦麻以上親及緦麻以上親之妻者
各杖一百流二千里強者斬(監候)妾各減一等
強者亦斬(監候軍伴弓兵門皂在官役使之人俱作雇工人)
條例
一凡奴姦家長之妾者各絞監候若家長姦家下
人有夫之婦者笞四十係官交部議處
一家長之有服親屬強姦奴僕雇工人妻女未成
致令羞忿自盡者杖一百發近邊充軍
姦部民妻女
凡軍民(本管)官吏姦所部妻女者加凡姦罪二等各
罷職役不叙婦女以凡姦論若姦囚婦者杖
一百徒三年囚婦止坐原犯罪名(若保管在外仍以姦所部)
(坐之強者俱絞)
居喪及僧道犯姦
凡居父母及夫喪若僧尼道士女冠犯姦者各加
凡姦罪二等相姦之人以凡姦論(強者姦夫絞監候婦女不)
(坐)
條例
一僧道官僧人道士有犯挾妓飲酒者俱杖一百
發原籍為民
一僧道尼僧女冠有犯和姦者於本寺觀菴院門
首枷號兩個月杖一百其僧道姦有夫之婦及
刁姦者照律加二等分别杖徒治罪仍於本寺
觀菴院門首各加枷號兩個月
良賤相姦
凡奴姦良人婦女者加凡姦罪一等(和刁有夫無夫俱同如強)
(者斬)良人姦他人婢者(男婦各)減凡姦一等(如強者仍照凡)
(論擬絞監候其強姦未成者俱杖一百流三千里)奴婢相姦者以凡姦
論
官吏宿娼
凡(文武)官吏宿娼者杖六十(挾妓飲酒亦坐此律)媒合人減一
等若官員子孫(應襲廕)宿娼者罪亦如之
條例
一監生生員撒潑嗜酒挾制師長不守監規學規
及挾妓賭博出入官府起滅詞訟說事過錢包
攬物料等項者問發為民各治以應得之罪得
贓者計贓從重論
買良為娼
凡娼優樂人買良人子女為娼優及娶為妻妾或
乞養為子女者杖一百知情嫁賣者同罪媒合
人減一等財禮入官子女歸宗
條例
一凡買良家之女作妾併義女等項名目縱容抑
勒與人通姦者本夫義父問罪於本家門首枷
號一個月發落若有私買良家之女為娼者枷
號三個月杖一百徒三年知情賣者與同罪媒
合人減一等婦女並發歸宗
一凡藉充人牙將領賣婦人逼勒賣姦圖利者枷
號三個月杖一百發雲貴兩廣烟瘴少輕地方
如雖無局姦圖騙情事但非係當官交領私具
領狀將婦女久養在家逾限不賣希圖重利者
杖一百地方官不實力查拿照例議處
一凡無籍之徒及生監衙役兵丁窩頓流娼土妓
引誘局騙及得受窩頓娼妓之家財物挺身架
護者照窩賭例治罪如係偶然存留為日無幾
枷號三個月杖一百其窩頓月日經久者杖一
百徒三年再犯杖一百流三千里得受娼妓家
財物者仍准枉法計贓從重論隣保知情容隱
者杖八十受財者亦准枉法論計贓從重科斷
其失察之該地方官交部照例議處
大清律例卷三十三
