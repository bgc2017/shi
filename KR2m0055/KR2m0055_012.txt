經筵日講起居注官太子太保東閣大學士禮部
尚書管理刑部事務(臣)劉統勲等謹
奏為請
旨事(臣)等伏查乾隆十一年七月内經内閣衙門於遵
旨議覆御史戴章甫條奏案内議定刑部律例雖奏明
三年一次纂修而三年内或酌改無多不必拘定
三年之限應以五年為期纂修一次等因奏准遵
行臣部於十六二十一二十六等年俱屆期請
旨纂修在案今計自乾隆二十六年至三十一年已屆
五年之期理合奏請將五年以來所奉
上諭以及議准内外臣工條奏應纂為定例者並加參
考分類編輯繕寫進
呈恭候
欽定再查律例全書自乾隆五年纂修告成以來迄今
二十餘載條例日繁增改不一雖每屆五年修輯
一次亦止就現定新例依類編入其從前舊例有
與新例未合以及輾轉比附文義倒置應行增添
刪改之處積久漸多引用窒礙(臣)等節年欽遵
聖訓改正條例曾將緣由奏明在案今將全書所載條
例逐一較對悉心參酌改正務歸畫一隨時繕寫
黃冊陸續進
呈俟
欽定奉
旨之日(臣)部將續纂新例並二十六年所纂條例各按
門類歸入律例全書附刊於原本各條之後其改
正舊例亦即於全書内逐一改刊則翻閱既易引
用不致互岐至纂修日期向年編輯新例俱係定
限十個月今全書所載舊例多有應須改正之處
應請展限四個月以便悉心參核俟
命下之日(臣)部遵照辦理為此謹
奏請
旨乾隆三十一年正月二十七日奏本日奉
旨知道了欽此
