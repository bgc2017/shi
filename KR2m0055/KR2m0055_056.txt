大清律例卷二十
兵律
關津
私越冒度關津
凡無文引私度關津者杖八十若關不由門津不
由渡(别從閒道)而越度者杖九十若越度緣邊關塞
者杖一百徒三年因而(潛)出(交通)外境者絞(監候)守
把之人知而故縱者同罪(至死減一等)失於盤誥者
(官)各減三等罪止杖一百軍兵又減一等並罪
坐直日者若有文引冒(他人)名度關津者杖八
十家人相冒者罪坐家長守把之人知情與同
罪不知者不坐其將(無引)馬騾私度冒度關津
者杖六十越度杖七十(私度謂人有引馬騾無引冒度謂馬騾冒他人)
(引上馬騾毛色齒歲越度謂人由關津馬騾不由關津而度)
條例
一凡雇倩口内之人往口外種地及砍木燒炭者
戸工二部照例給票出口回日仍察收無票之
人令各處察拿若捏稱種地及砍木燒炭名色
起票前往而將票轉賣與人及買者一併拿送
該部治罪
一凡民人無票私出口外者杖一百流二千里緣
邊關口每季將出入人數造冊取具並無匪類
出口印甘各結申報倘守口官不驗明印票及
賄縱出入該管官察出即行詳報該管將軍督
撫提鎮題參交部嚴行治罪若該管將軍督撫
提鎮通同徇庇不行查參及稽查不嚴以致匪
類越境生事者一併從重議處
一凡土官土人如有差遣公務應赴外省者呈明
本管官轉報督撫給咨并知會所往省分督撫
令事竣勒限毋許逗遛仍知照本省督撫倘不
請咨牌私出外省土官革職土人照無引私度
關津律杖八十遞回如潛往外省生事為匪别
經發覺除實犯死罪外徒罪以上俱照軍人私
出外境擄掠不分首從發邊遠充軍律遞回照
例枷責同家口父母兄弟子姪一并遷徙安插
其不行管束之該管官及失於查報之外省地
方官均交部議處
一緣邊關口有熟識路徑姦徒引領遊民私自偷
越或受賄引送夾帶違禁貨物之人出口者除
將偷越及夾帶本犯各照律分别治罪外其引
送之人如審係僅圖微利並無别情者照違
制律杖一百加枷號一個月交該管官嚴行管束如偷
越之人出口别有姦謀該犯明知引送婪索多
贓照守把之人知情故縱律治罪兵弁失於查
拿照例參處
一指引逃匪偷越出口之犯如實係不知逃匪情
由僅止私行引送者仍照違
制律問擬外若明知逃匪故行引送者照故縱律與犯
人同罪至再犯三犯者各按本罪以次遞加得
財故縱者計贓從重論
私役弓兵
凡私(事)役(使)弓兵者一人笞四十每三人加一等
罪止杖八十每名計(役過)一日追雇工銀八分五
釐五毫入官當該官司應付(役使)者同罪罪坐所
由(應付之官吏)
詐冒給路引
凡不應給路引之人(謂配遣囚徒安置家口之類)而給引及軍
詐為民民詐為軍若冒名告給引及以所給引
轉與他人者並杖八十若於經過官司停止去
處倒(換另)給路引及官豪勢要之人囑託軍民衙
門擅給批帖影射(人貨)出入者各杖一百(若官吏人匠供)
(送文引年深於原任原役衙門告給新引照身回還者不在此限)當該官吏聽
從及知情給與者(指上三件)並同罪若不從及不知
者不坐若巡檢司越分給引者罪亦如之(依聽)
(從知情律)其(應給衙門)不立文案空押路引私填與人
者杖一百徒三年受財者(分有祿無祿)計贓以枉
法及有所規避者(或販禁貨通番或避罪犯出境)各從重論
關津留難
凡關津往來船隻守把之人不即盤(詰)驗(文引)放行
無故阻當者一日笞二十每一日加一等罪止
笞五十(坐直日若取財者照在官人役取受有事人財例以枉法計贓科罪)若
官豪勢要之人乘船經過關津不服盤驗者杖
一百若撑駕渡船梢水如遇風浪險惡不許
擺渡違者笞四十若不顧風浪故行開船至中
流停船勒要船錢者杖八十因而殺傷人者以
故殺(死)傷(未死)論(或不曾勒要船錢止是不顧風浪因而沉溺殺傷人者以過失)
(科斷)
遞送逃軍妻女出城
凡在京守禦官軍遞送逃軍妻女出京城者絞(雜)
民犯者杖一百若各處守禦城池及屯田官軍
遞送逃軍妻女出城者杖一百徒三年民犯者
杖八十受財者計贓以枉法從重論(分有祿人無祿人)
其逃軍買求者罪同(若逃罪重者仍從本罪論)守門之人知
情故縱者與犯人同罪失於盤詰者(官)減三等
罪止杖一百軍人又減一等若遞送非逃軍
妻女出城者(如犯罪取發而妻女私還原籍之類但不係逃者皆是)杖八
十有所規避者(如刁姦誘賣或犯罪法應緣坐)從重論(依送令隱避從)
(重論)
盤詰姦細
凡緣邊關塞及腹裏地面但有境内姦細走透消
息於外人及境外姦細入境内探聽事情者盤
獲到官須要鞫問接引(入内)起謀(出外)之人得實(不分)
(首從)皆斬(監候)經過去處守把之人知而故縱及隱
匿不首者並與犯人同罪(至死減等)失於盤詰者(官)
杖一百軍兵杖九十(罪坐直日者)
條例
一交結外國及私通土苗互相買賣借貸誆騙財
物引惹邊釁或潛住苖寨教誘為亂(如打劫民財以強盜)
(分别)貽患地方者除實犯死罪(如越邊關出外境將人口軍器出境)
(賣與硝黃之類)外俱問發邊遠充軍
一沿邊關塞及腹裏地面盤詰姦細處所有歸復
鄉土人口被獲到官查審明白即行起送歸籍
有妄作姦細希圖冒功者以故入人罪論若實
係姦細能首降者亦一體給賞安插
一凡州縣城鄉十戶立一牌頭十牌立一甲頭十
甲立一保長戸給印牌一張書寫姓名丁數出
則註明所往入則稽其所來其客店亦令各立
一簿每夜宿客姓名幾人行李牲口幾何作何
生理往來何處逐一登記明白至於寺觀亦分
給印牌上寫僧道口數姓名稽察出入如有虚
文應事徒委捕官吏胥需索擾害者該上司查
參治罪
一凡盤獲形跡可疑之船貨物人數不符税單牌
票者限三日内查明果係商船即速放行如係
賊船交與地方官審鞫有無行劫按律例分别
治罪如巡緝官兵以賊船作為商船釋放者照
諱盗例治罪以商船作為賊船擾害者照誣良為
盜例治罪索取財物者拏問該管上司失察照
例議處
一沿柳條邊之蒙古地方有内地民人種地居住
者交與渣薩克等十家内設立一長逐戸嚴查
不許閒人存留取具十家長保結如民人内有
隱匿内地逃人者著該渣薩克將逃人與隱匿
逃人之民人一併查拏解部治罪
一沿邊近蒙古地方令汛渡弁兵將貿易割草人
於去時登記人數回時照數稽查如有發遣人
犯混入逃匿即行文知會蒙古拏送該處照本
犯原罪分别治罪倘弁兵疎縱脱逃漫無覺察
將弁員交部議處兵照失於盤詰律治罪若蒙
古知係内地逃犯仍容留隱匿者照窩藏逃人
例治罪
一廣東省窮民趕山搭寮取香砍柴燒炭種麻種
靛等項令各州縣每寮給牌遇有遷徙消長赴
縣添除違者寮長照脱漏戸口律治罪倘窩藏
姦宄勾通匪類寮長不報官究治或被旁人首
告者照總甲容留棍徒例治罪如有不赴官報
明徑自搭寮居住者照盜耕田畞律治罪山主
不經官驗准私令批佃搭寮者照違令律治罪
若文武各官漫不約束以致藏姦該督撫即行
題參交部議處
一浙江江西福建等省棚民在山種麻種靛開爐
扇鐵造紙做菰等項責成山地主並保甲長出
具保結造册送該州縣官照保甲之例每年按
戸編查並酌撥官弁防守該州縣官於農隙時
務會同該營汛逐棚查點毋得懈弛如有窩匪
姦盜等事山地主並保甲長不行首告照連坐
律治罪該管官失察交部議處
私出外境及違禁下海
凡將馬牛軍需鐵貨(未成軍器)銅錢緞疋紬絹絲綿私
出外境貨賣及下海者杖一百(受雇)挑擔䭾載之
人減一等物貨船車並入官於内以十分為率
三分付告人充賞若將人口軍器出境及下海
者絞(監候)因而走泄事情者斬(監候)其該拘束官司
及守把之人通同夾帶或知而故縱者與犯人
同罪(至死減等)失覺察者(官)減三等罪止杖一百軍
兵又減一等(罪坐直日者若守把之人受財以枉法論)
條例
一各邊將官并管軍頭目私役及軍民人等私出
境外釣豹捕鹿砍木掘鼠等項并把守之人知
情故縱該管里老兵目軍吏扶同隱蔽者除實
犯死罪外其餘俱發烟瘴地面民發為民軍發
充軍
一凡民人偷越定界私入臺灣番境者杖一百如
近番處所偷越深山抽籐釣鹿伐木採棕等項
杖一百徒三年其本管頭目鈐束不嚴杖八十
鄉保社長各減一等巡查不力之值日兵役杖
一百如賄縱計贓從重論
一凡沿海地方姦豪勢要及軍民人等私造海船
將帶違禁貨物下海前往番國買賣潛通海賊
同謀結聚及爲鄉道劫掠良民者正犯比照謀
叛已行律處斬梟示全家發近邊充軍其打造
海船賣與外國圖利者造船與賣船之人為首
者立斬為從者發近邊充軍若將船隻雇與下
海之人分取番貨及糾通下海之人私行接買
番貨與探聽下海之人番貨到來私買販賣蘇
木胡椒至一千斤以上者俱發近邊充軍番貨
並入官
一商漁船隻不分單桅雙桅悉從民便造船時呈
報州縣官查取澳甲戸族里長隣佑保結方准
成造完日報官親驗給照開明在船人年貌籍
貫並商船所帶器械件數及船内備用鐵釘等
物數目以便汛口察驗若商漁船内夾帶違禁
硝黃釘鐵樟板等物接濟外洋者船戸以通賊
論斬舵工水手知情同罪不知情者皆杖八十
徒二年原保結之人皆杖一百徒三年若船主
在籍而船隻出洋有事並責問船主承察取結
之該地方官及汎口盤察之文武各官俱革職
賣放者革職流二千里其税關衙門先驗看地
方官印照然後給牌有妄給者亦照地方官例
議處若汛口盤察掛號文武各官有勒索疎縱
者亦交與該部議
一船隻出洋十船編為一甲取具連環保結一船
為非餘船並坐餘船能將為非船戸首捕到官
者免其坐罪初出口時必於汎口掛號將所有
船照呈送地方官或營官驗明填註日月蓋印
放行入口時呈驗亦如之總計經過省分一省
必掛一號回籍時仍於本籍印官處送照查驗
違者治罪如有不由各汎偷越外洋者船戸船
工人等並富民謀利自造商船租與他人及租
之者俱各杖一百枷號三箇月失察及知情之
該管各官俱交該部議
一凡商漁船隻分别書刻字樣其營船刊刻某營
第幾號哨船舵工水手人等俱各給與腰牌刊
明姓名年貌籍貫如船無字號人有可疑即嚴
加究治至漁船出洋不許裝載米酒進口不許
裝載貨物違者嚴加治罪其守口之文武各官
不行盤查照例議處
一往販外夷之大洋船准其攜帶砲位每船砲不
得過二門火藥不得過三十斤其鳥鎗弓箭腰
刀等項亦仍准攜帶至製砲之時該船戸呈報
地方官給照赴官局製造完日官驗鑿船戸籍
貫姓名及製造年月字樣仍於縣照内註明所
帶砲位輕重大小以備關口官弁盤驗回日即
行繳庫開船再領倘遭風沉失令船戸客商具
結報明所在地方官免其治罪如船隻無恙妄
稱沉失查究照接濟外洋例治罪
一沿海一應採捕及内河通海之各色小船地方
官取具澳甲隣佑甘結一體印烙編號給票查
驗如有私造私賣及偷越出口者俱照違禁例
治罪甲隣不行呈報一體連坐倘船隻有被賊
押坐出洋者立即報官將船號姓名移知營汛
緝究容隱不首日後發覺以接濟洋盜治罪其
呈報遭風船隻必查訊實據方准銷號捏報者
即行究治
一附近苗疆五百里以内民人煎穵窩囤興販硝
黃事發如在十斤以下杖一百其十斤以上者
杖六十徒一年二十斤以上者按照五徒以次
遞加五十斤以上者杖一百流二千里八十斤
以上者杖一百流二千五百里一百斤者杖一
百流三千里多至百斤以上者照合成火藥賣
與鹽徒例發近邊充軍若囤積未曾興販減私
販罪一等熖硝每二斤作硫黃一斤科斷隣保
挑夫船戸照例分别發落其該地銀匠藥鋪染
房需用硝黃地方官照例給批定限每次不得
過五斤違者治罪
一沿邊沿海地方有將黃金販賣出洋者照鐵貨
銅錢等物私出外境下海律治罪
一姦民圖利將廢鐵鐵貨潛出邊境及海洋貨賣
一百斤以下者杖一百徒三年一百斤以上及
舟車捆載者發近邊充軍若賣與外國及海邊
賊寇者照將軍器出境下海律絞監候關隘官
弁徇私故縱照例議罪如内地貨賣官弁兵役
借端索詐計贓治罪其漢夷船隻有將鐵鍋出
洋貨賣者亦照此例行至商船每日煑食之鍋
照舊置用官吏不得借端勒索滋擾
一商人收買鐵斤除近苖産鐵處所令呈明該地
方官外其内地興販悉從民便若在沿海地方
遞運鐵斤交賣商漁船隻為首照將軍器出境
下海律絞監候為從杖一百流三千里船戶挑
夫減本犯罪二等
一出海樵採船隻每船准帶食鍋一口外每名許
攜斧斤一把在船人數不得過十人俱註明照
内出入查驗若有夾帶出口及進口缺少即行
嚴究治罪
一姦徒偷運米穀潛出外洋接濟奸匪者擬絞立
決若止將米穀偷運出口圖利並無接濟奸匪
情弊者米過一百石發近邊充軍一百石以下
杖一百徒三年不及十石者枷號一箇月杖一
百為從及船戸知情不首告者各減一等榖每
二石作米一石科斷以上船隻貨物俱入官汛
口文武各官失察故縱交部照例分别議罪
一凡外國貢船到岸未曾報官盤驗先行接買番
貨及爲外國收買違禁貨物者俱發近邊充軍
一凡外國差使臣人等
朝貢到京與軍民人等交易止許光素紵絲絹布衣
服等件不許買黃紫黑皂大花西番蓮縀疋並
不得收買史書及一應違禁軍器硝黃牛角銅
鐵等物如有將違禁貨物圖利賣與進貢外國
者為首依私將應禁軍器出境因而走泄事情
律斬監候為從發近邊充軍
一姦商販賣軍器與土司番蠻者杖一百發邊遠
充軍該管官知情故縱者罪同不知情者道府
州縣官及武職專管兼轄官並該管督撫提鎮
俱交該部照例分别議處
一興販鴉片烟照收買違禁貨物例枷號一箇月
發近邊充軍如私開鴉片烟館引誘良家子弟
者照邪教惑衆律擬絞監候為從杖一百流三
千里船戶地保隣佑人等俱杖一百徒三年如
兵役人等藉端需索計贓照枉法律治罪失察
之汛口地方文武各官並不行監察之海關監
督均交部嚴加議處
一凡沿海船隻在朝鮮國境界漁採及私行越江
者被朝鮮國人捕送嚴行治罪將該地方官員
交部查議
一凡盜賊前往朝鮮國刦掠者該國王即行追拿
殺戮生擒解送其飄風船隻人内實係有票並
未生事者照例送回若無票匪類妄行生事該
國王即照伊律審擬咨部具題請
旨完結倘伊國防汛之員不能擒獲題參治罪該國王
一併交部議處
一閩省不法棍徒如有充作客頭在沿海地方引
誘偷渡之人包攬過臺索取銀兩用小船載出
澳口復上大船者為首發近邊充軍為從及澳
甲地保船戶舵工人等知而不舉者俱杖一百
徒三年均不准折贖其偷渡之人照私度關津
律杖八十遞回原籍倘姦徒中途有謀害情事
人已被害身死者將同謀之人不分首從俱照
江洋行刦大盜例擬斬立決梟示如被害未死
將為首者比照強盜傷人例擬斬立決同謀之
人照未傷人之夥盗免死減等例發寧古塔等處
給披甲人為奴雖未同謀下手但同船知情不
首告者杖一百徒三年若有船戸私攬無照之
人偷載過臺及將哨船偷載圖利者俱照此例
分别治罪如拿獲偷渡人犯訊明從何處開船
將失察奸船及隱匿不報之文武官弁交部分
别議處
一臺灣流寓之民凡無妻室者應逐令過水交原
籍收管其有妻子田産者如犯歃血訂盟誘番
殺人捏造匿名揭帖強盜窩家造賣賭具應擬
斬絞軍流等條除本犯依律例定擬外此内為
從罪輕之人並教唆之訟師均應審明逐令過
水其越界生事之漢姦如在生番地方謀占番
田並勾串棍徒包攬偷渡及販賣鴉片烟者亦
分别治罪逐令過水
一在番居住閩人實係康熙五十六年以前出洋
者令各船戶出具保結准其搭船回籍交地方
官給伊親族領回取具保結存案如在番回籍
之人查有捏混頂冒顯非善良者充發&KR0666;瘴地
方至定例之後仍有託故不歸復偷渡私回者
一經拿獲即行請
旨正法
一凡守把海防武職官員有犯聽受外番金銀貨
物等項值銀百兩以上許令船貨私入串通交
易貽害地方及引惹番賊海寇出没戕殺居民
除實犯死罪外其餘俱發邊遠充軍
一洋船掛驗出口之時該汛弁詳細驗明押交前
途各汛押送俟放洋後方許回汛如船戸有違
禁攬載偷渡者一經拿獲即嚴行究擬兵役按
拿獲偷渡人犯名數給賞十名以上各賞銀二
兩每過十名遞加二兩至五十名以上各賞銀
十兩即於該船戸名下追出充用倘不實力查
拿以致疎脱十名以上者兵役各責二十板每
過十名加責十板至四十名以上各責四十板
革役五十名以上枷號一個月發落專管兼轄
官分别議處其洋船回時如有照外多載或頂
充偷渡及潛匿不回等弊船戸舵水俱照窩藏
盜賊例治罪出結之族隣行保杖一百徒三年
承查出結及汛口盤查各員交部議處有贓革
職杖一百流二千里仍計贓從重論如出洋之
人果有病故等情令同往之人及船戸舵水具
結存案
一各邊兵役出境巡察或探聽賊情若與賊人私
擅交易貨物者除實犯死罪外其餘問發烟瘴
地面充軍
一奉天錦復雄蓋四城俱係海疆嗣後無論天津
山東等處商船俱著於設有官兵處所停泊上
岸以便稽查仍飭輪班兵役嚴行訪查如拿獲
無票船隻私渡民人者船戸民人俱照越度緣
邊關塞律治罪船隻入官若有票商船私帶票
内無名之人查出將本人照私度關津
遞回原籍船戸照違
制律治罪船隻免其入官
一凡將豆麥雜糧偷運出洋接濟姦匪者照偷運
米穀例擬絞立決如止圖漁利並無接濟姦匪
情事計所偷運石數照二榖一米之例分别科
斷其為從及知情不首之船戸亦照米石例減
等問擬船隻貨物入官失察各官照例議處
一凡商民出洋將紅黃銅器銅斤私販各洋貨賣
圖利為首者照姦民圖利將廢鐵鐵貨潛出海
洋貨賣例一百斤以下者杖一百徒三年一百
斤以上發近邊充軍為從及船戸各減一等貨
物銅斤船隻入官其關汛文武員弁失察故縱
賣放者分别議處治罪
一凡臺灣流寓之人如有過犯罪止杖笞以下查
有妻室田産者照常發落免其驅逐至犯該徒
罪以上及姦盜詐偽恃強生事擾累地方者審
明之日一槩押回原籍治罪不許再行越度承
審各官不行遞逐容留在臺者該督撫查參交
部分别議處
一絲斤違例出洋過一百斤照米石出洋例發近
邊充軍不及百斤者杖一百徒三年不及十斤
者枷號一個月杖一百為從及船戸知情不首
告者各減一等船隻貨物入官其違例偷漏紬
緞綿絹等物按照絲斤分兩多寡分别治罪失
察之汛口文武各官並照失察米石出洋例分
别議處
一沿海採捕出洋船隻務將本船作何生業貿易
於照内詳細填註俟到口上岸之日稽查官弁
令將貨物核對除與原照相符者即行放進外
若貨物與照内不符即時盤詰如係來歷不明
移交地方官審鞫或來歷有因亦詳記檔簿遇
洋面報有失事地方官即開具失單關查各口
設有被竊日期并所失貨物與檔簿相符者立
即根究嚴拿仍飭兵役人等不得藉端索詐掯
留射影滋事如有失察故縱及擾累無辜情弊
各照諱盜誣良例分别治罪
一出洋船隻除商船仍將在船舵水人等並填給
照外其漁船止將船主年貌姓名籍貫及作何
生業開填入照并將船甲字號大書深刻於桅
篷船傍出口時責成守口員弁將該船前往何
處作何生業并在船舵水年貌姓名籍貫逐一
查填照後鈐蓋印戳並將所填人數照登號簿
遇有一船為匪按簿查緝倘州縣官將照給與
匪人及汛口文武員弁查填不實均交部分别
議處
一租賃船隻出洋為匪之案除犯該徒罪以下船
主不知情者仍照自造商船租與他人例杖一
百枷號三個月外其犯該流罪以上者船主雖
不知情照夾帶違禁貨物接濟外洋原保結之
人治罪例杖一百徒三年船隻入官充賞失察
地方官照例議處如船主實有事故不能親自
出洋别令親屬押駕許赴地方官呈明取結將
親屬開填入照方許出洋如未呈明以頂冐論
罪
一海關各口如遇往洋船隻倒换照票務須查驗
人數登填簿籍鈐蓋印戳始准放行進口時責
成該委員吏役稽查其有人照不符船貨互異
即送地方官審究如失於查察致匪船濫出濫
入審明係何處口岸有委員者將該委員照例
議處無委員者將該吏役責革加枷號一個月
并將失察之該管官交部議處倘關口員役藉
端需索照例分别參處治罪
一内洋失事仍照例文武帶同事主會勘外如外
洋失事聽事主於隨風飄泊進口處帶同舵水
赴所在文武衙門呈報該衙門即訊明由何處
放洋行至被刦處所約有里數若干即將事主
開報贓物報明各該管印官該文武印官查照
洋圖定為何州縣營汛所轄飛關所轄州縣會
營差緝事主即予寧釋毋庸候勘至詳報督撫
衙門無論内外洋失事以事主報到三日内出
詳馳遞以便據報行查海關各口將税簿贓單
互相較核有貨物相符者即將盜船夥黨姓名
呈報關拿至守口員弁倘有規避處分互相推
卸或指使捏報他界者將推委員弁交部照例
議處其稽查關口員役如於未接文檄之先能
查出匪船拿獲禀報者分别議叙吏役酌量給
賞如奉到文檄能按照單簿據實查出飛移所
在地方將盜犯拿獲者免其處分
大清律例卷二十
