大清律例卷十
戸律
婚姻
男女婚姻
凡男女定婚之初若(或)有殘(廢或)疾(病)老幼庶出過房
(同宗)乞養(異姓)者務要兩家眀白通知各從所願(不願)
(即止願者同媒妁)寫立婚書依禮聘嫁若許嫁女已報
婚書及有私約(謂先已知夫身殘疾老幼庶養之類)而輒悔者(女家)
(主婚人)笞五十(其女歸本夫)雖無婚書但曾受聘財者
亦是若再許他人未成婚者(女家主婚人)杖七十
已成婚者杖八十後定娶者(男家)知情(主婚人)與(女家)
同罪財禮入官不知者不坐追還財禮(給後定娶之人)
女歸前夫前夫不願者追財禮給還其女仍從
後夫男家悔(而再聘)者罪亦如之(仍令娶前女後聘聽其别嫁)
不追財禮其未成婚男女有犯姦盜者(男子有犯)
(聽女别嫁女子有犯聽男别娶)不用此律若為婚而女家妄
冒者(主婚人)杖八十(謂如女有殘疾却令姊妹妄冒相見後却以殘疾女成婚)
(之類)追還財禮男家妄冒者加一等(謂如與親男定婚却與義)
(男成婚又如男有殘疾却令弟兄妄冒相見後却以殘疾男成婚之類)不追財禮
未成婚者仍以原定(所妄冒相見之無疾兄弟姊妹及親生之子為婚如)
(妄冒相見男女先已聘許他人或已經配有室家者不在仍依原定之限)已成婚者
離異其應為婚者雖已納聘財期約未至而
男家強娶及期約已至而女家故違期者(男女主婚)
(人)並笞五十若卑幼或仕宦或買賣在外其
祖父母父母及伯叔父母姑兄姊(自卑幼出外之)後為
婚而卑幼(不知)自娶妻已成婚者仍舊為婚(尊長所定)
(之女聽其别嫁)未成婚者從尊長所定(自定者從其别嫁)違者
杖八十(仍改正)
條例
一嫁娶皆由祖父母父母主婚祖父母父母俱無
者從餘親主婚其夫亡攜女適人者其女從母
主婚若已定婚未及成親而男女或有身故者
不追財禮
一男女婚姻各有其時或有指腹割衫襟為親者
並行禁止
一招壻須憑媒妁眀立婚書開寫養老或出舍年
限止有一子者不許出贅其招壻養老者仍立
同宗應繼者一人承奉祭祀家產均分如未立
繼身死從族長依例議立
一凡女家悔盟另許男家不告官司強搶者照強
娶律減二等其告官斷歸前夫而女家與後夫
奪回者照搶奪律杖一百徒三年
典雇妻女
凡將妻妾受財(立約出)典(驗日暫)雇與人為妻妾者(本夫)
杖八十典雇女者(父)杖六十婦女不坐若將
妻妾妄作姊妹嫁人者杖一百妻妾杖八十
知而典娶者各與同罪並離異(女給親妻妾歸宗)財禮
入官不知者不坐追還財禮(仍離異)
條例
一將妻妾作姊妹及將親女并姊妹嫁賣與人作
妻妾使女名色騙財之後設詞託故公然領去
或瞰起程中途聚衆行兇邀搶人財者除實犯
死罪外其餘屬軍衛者發近邊充軍屬有司者
發邊外為民媒人知情罪同
妻妾失序
凡以妻為妾者杖一百妻在以妾為妻者杖九十
並改正若有妻更娶妻者亦杖九十(後娶之妻)離
異(歸宗)
逐壻嫁女
凡逐(已入贅之)壻嫁女或再招壻者杖一百其女不坐
(如招贅之女通同父母逐壻改嫁者亦坐杖一百後婚)男家知而娶(或後贅)
者同罪(未成婚者各減五等財禮入官)不知者亦不坐其女斷
付前夫出居完聚
居喪嫁娶
凡(男女)居父母及(妻妾居)夫喪而身自(主婚)嫁娶者杖一
百若(男子)居(父母)喪(而)娶妾妻(居夫喪)女(居父母喪而)嫁人
為妾者各減二等若命婦夫亡(雖滿服)再嫁者罪
亦如之(亦如凡婦居喪嫁人者懝斷)追奪(勅誥)並離異知(係居喪及)
(命婦)而共為婚姻者(主婚人)各減五等(財禮入官)不知者
不坐(仍離異追財禮)若居祖父母伯叔父母姑兄姊喪
(除承重孫外)而嫁娶者杖八十(不離異)妾不坐若居
父母舅姑及夫喪而與應嫁娶人主婚者杖八
十其夫喪服滿(妻妾)果願守志而女之祖父母
父母及夫家之祖父母父母強嫁之者杖八十
期親加一等大功以下又加一等婦人及娶者
俱不坐未成婚者追歸前夫之家聽從守志追
還財禮巳成婚者給與完聚財禮入官
條例
一孀婦自願改嫁翁姑人等主婚受財而母家統
衆強搶者杖八十其孀婦自願守志而母家夫
家搶奪強嫁者各按服制照律加三等治罪其
娶主不知情不坐知情同搶照強娶律加三等
未成婚婦女聽回守志已成婚而婦女不願合
者聽如孀婦不甘失節因而自盡者照威逼例
充發其有因搶奪而取去財物及殺傷人者各
照本律從重論
父母囚禁嫁娶
凡祖父母父母犯死罪被囚禁而子孫(自)嫁娶者
杖八十(若男娶妾女嫁人)為妾者減二等其奉(囚禁)祖父
母父母命而嫁女娶妻者不坐亦不得筵宴(違者)
(依父母囚禁筵宴律杖八十)
同姓為婚(為婚兼妻妾言禮不娶同姓所以厚别也)
凡同姓為婚者(主婚與男女)各杖六十離異(婦女歸宗財禮入官)
尊卑為婚
凡外姻有服(或)尊屬(或)卑幼共為婚姻及娶同母
異父姊妹若妻前夫之女者各以親屬相姦論
其父母之姑舅兩姨姊妹及姨若堂姨母之
姑堂姑已之堂姨及再從姨(已之)堂外甥女若女壻
(之姊妹)及子孫婦之姊妹(雖無服)並不得為婚姻違
者(男女)各杖一百若娶已之姑舅兩姨姊妹者
(雖無尊卑之分尚有緦麻之服)杖八十並離異(婦女歸宗財禮入官)
條例
一男女親屬尊卑相犯重情或于有律應離異之
人俱照親屬已定名分各從本律科斷不得妄
生異議致罪有出入其間情犯稍有可疑揆於
法制似為太重或於大分不甚有礙者聽各該
原問衙門臨時勘酌擬奏
一前夫子女與後夫子女苟合成婚者以娶同母
異父姊妹律科斷
一外姻親屬為婚除尊卑相犯者仍照例臨時勘
酌擬奏外其姑舅兩姨姊妹聽從民便
娶親屬妻妾
凡娶同宗無服(姑姪姊妹)之親及無服親之妻者(男女)各
杖一百若娶(同宗)緦麻親之妻及舅甥妻各杖
六十徒一年小功以上(之妻)各以姦論(自徒三年至絞斬)
其(親之妻)曾被出及已改嫁而娶為妻妾者(無服之親)
(不與)各杖八十若收父祖妾及伯叔母者(不問被出)
(改嫁)各斬若兄亡收兄嫂弟亡收弟婦者(不問被出改嫁)
(俱坐)各絞妾(父祖妾不與)各減(妻)二等(被出改嫁者遞減之若原)
(係妻而娶為妾當從妻論原係妾而娶為妻仍從妾減科)若娶同宗緦麻
以上姑姪姊妹者亦各以姦論(除應死外)並離異
娶部民婦女為妻妾
凡府州縣親民官任内娶部民婦女為妻妾者杖
八十若監臨(内外上司)官娶(見問)為事人妻妾及女為
妻妾者杖一百女家(主婚人)並同罪妻妾仍兩離
之女給親(兩離者不許給與後娶者亦不給還前夫令歸宗其女以父母為親當歸)
(宗或已有夫又以夫為親當給夫完聚)財禮入官(恃勢)強娶者各加
二等女家不坐(婦還前夫女給親)不追財禮若為子孫
弟姪家人娶者(或和或強)罪亦如之男女不坐(若娶為事)
(人婦女而於事有所枉者仍以枉法從重論)
娶逃走婦女
凡娶(自已)犯罪(已發在官而)逃走(在外之)婦女為妻妾知(逃走)
(之)情者與同(其所犯之本)罪(婦人加逃罪二等其娶者不加罪)至死
者減一等離異不知者不坐若無夫(又)會赦免
罪者不離(一有不合仍離)
強占良家妻女
凡豪(強)勢(力)之人強奪良家妻女姦占為妻妾者
絞(監候)婦女給親(婦歸夫女歸親)配與子孫弟姪家人者
罪(歸所主)亦如之(所配)男女不坐(仍離異給親)
條例
一強奪良人妻女賣與他人為妻妾及投獻王府
并勲戚勢豪之家者俱擬絞監候
一強奪良家妻女中途奪回及尚未姦汚者照巳
被姦占律減一等定擬若巳被姦汚而婦女自
盡者照強姦已成本婦羞忿自盡例擬斬監候
未被姦汚而自盡者照強姦未成本婦羞忿自
盡例擬絞監候
一強奪良家妻女姦占為從之犯應照為首絞罪
減一等杖一百流三千里如被逼誘随行止於
幫同扛擡照未成婚減絞罪五等杖七十徒一
年半其中途奪回及尚未姦汚為從者審係助
勢濟惡減為首流罪一等杖一百徒三年如被
逼誘随行止於幫同扛擡各照不應重律杖八
十
一凡聚衆夥謀搶賣路行婦女仍照定例分别首
從問擬外其有並非夥衆及搶奪非路行婦女
若疎遠親屬圖財強賣者均照例擬絞奏請倘
期功卑幼謀占資財貪圖聘禮將伯叔母姑等
尊屬用強搶賣者擬斬監候
娶樂人為妻妾
凡(文武)官(并)吏娶樂人(妓者)為妻妾者杖六十並離異
(歸宗不還樂工財禮入官)若官員子孫(應襲廕者)娶者罪亦如之
註册候廕襲之日(照應襲本職上)降一等敘用
僧道娶妻
凡僧道娶妻妾者杖八十還俗女家(主婚人)同罪離
異(財禮入官)寺觀住持知情與同罪(以因人連累不在還俗之限)
不知者不坐若僧道假託親屬或僮僕為名
求娶而僧道自占者以姦論(以僧道犯姦加凡人和姦罪二等論)
(婦女還親財禮入官係強者以強姦論)
良賤為婚姻
凡家長與奴娶良人女為妻者杖八十女家(主婚人)
減一等不知者不坐其奴自娶者罪亦如之家
長知情者減二等因而入籍(指家長言)為婢者杖一
百若妄以奴婢為良人而與良人為夫妻者杖
九十(妄冒由家長坐家長由奴婢坐奴婢)各離異改正(謂入籍為婢之女改)
(正複良)
出妻
凡妻(於七出)無應出(之條)及(於夫無)義絶之收而(擅)出之
者杖八十雖犯七出(無子淫泆不事舅姑多言盜竊妒忌惡疾)有三
不去(與更三年喪前貧賤後富貴有所娶無所歸)而出之者減二等
追還完聚若犯義絶應離而不離者亦杖八
十若夫妻不相和諧而兩願離者不坐(情既已離難強)
(其合)若(夫無願離之情)妻(輒)背夫在逃者杖一百從夫
嫁賣(其妻)因逃而(輒自)改嫁者絞(監候)其因夫(棄妻)逃亡
三年之内不告官司而逃去者杖八十擅(自)改
嫁者杖一百妾各減二等(有主婚媒人有財禮乃坐無主婚人不成)
(婚禮者以和姦刁姦論其妻妾仍從夫嫁賣)若婢背家長在逃者
杖八十因而改嫁者杖一百給還家長窩主
及知情娶者各與(妻妾奴婢)同罪至死者減一等(財禮)
(入官)不知者(主娶者言)俱不坐(財禮給還)若由(婦女之)期親
以上尊長主婚改嫁者罪坐主婚妻妾止得在
逃之罪餘親主婚者(餘親謂期親卑幼及大功以下尊長卑幼主婚改嫁)
(者)事由主婚主婚為首男女為從事由男女男
女為首主婚為從至死者主婚人並減一等(不論)
(期親以上及餘親係主婚人皆杖一百流三千里)
條例
一妻犯七出之状有三不去之理不得輒絶犯姦
者不在此限
一期約已至五年無過不娶及夫逃亡三年不還
者並聽經官告給執照别行改嫁亦不追財禮
嫁娶違律主婚媒人罪
凡嫁娶違律若由(男女之)祖父母父母伯叔父母姑
兄姊及外祖父母主婚者(違律之罪)獨坐主婚(男女不坐)
餘親主婚者(餘親謂期親卑幼及大功以下尊長卑幼主婚者)事由主
婚主婚為首男女為從(得減一等)事由男女男女為
首主婚為從(得減一等)至死者(除事由男女自當依律論死其由)主
婚人並減一等(主婚人雖係為首罪不入於死故並減一等男女巳科從罪至)
(死亦是滿流不得於主婚人流罪上再減)其男女被主婚人威逼
事不由已若男年二十歲以下及在室之女(雖非)
(威逼)亦獨坐主婚男女俱不坐(不得以首從科之)未成
婚者各減已成婚罪五等(如絞罪減五等杖七十徒一年半餘類推)
(減)若媒人知情者各減(男女主婚)犯人罪一等不
知者不坐其違律為婚各條稱離異改正者
雖會赦(但得免罪)猶離異改正離異者婦女並歸宗
財禮若娶者知情則(不論已未成婚俱)追入官不知
者則追還主
條例
一凡紳衿庶民之家如有將婢女不行婚配致令
孤寡者照不應重律杖八十係民的决紳衿依
律納贖令其擇配
一福建臺灣地方民人不得與番人結親違者離
異民人照違
制律杖一百土官通事減一等各杖九十該地方官如
有知情故縱題參交部議處其從前已娶生有
子嗣者即安置本地為民不許往來番社違者
照不應重律杖八十
一湖南省所屬未薙髮之苖人與民人結親俱照
民俗以禮婚配須憑媒妁寫立婚書仍報眀地
方官立案稽查如有姦拐販賣嫁妻逐壻等事
悉照民例治罪其商賈客民未經入籍苖疆蹤
跡無定者概不許與苖民結親如有私相連結
滋事者按例治罪失察之地方官照例議處至
溪峝深居苖猺有願與民人結親者亦聽其自
便悉照前例辦理
大清律例卷十
