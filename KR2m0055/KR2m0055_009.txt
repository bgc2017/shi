律例館總裁戸部尚書文華殿大學士(臣)張玉書
等謹
題為恭繕律文名例先呈
御覽仰祈
睿鑒裁定事竊惟帝王好生首重民命國家垂憲務定
刑書臣等奉
命重修律例自顧才識謭陋夙夜凜凜懼不勝任欽惟
我
聖上至仁如天羣生率育凡有刑獄奏讞
聖心輒加矜憫時於無可寬釋之中曲求格外生全之
路每一歲之内
特旨免死寬減者甚多
湛恩汪濊洽於海隅歴稽前史實所罕覯(臣)等敬體
皇上明慎用刑至意詳閱全律逐條辯晰以刑部見行
例分别載入律内有滿漢文義互相參差者通加
改正或罪有本律而例係重複者即行刪除或名
目事款舊有今無及舊無今有者酌量增刪或一
款應分兩條或數條同屬一類者悉與分併其今
雖不行而宜備參考者仍照例附載以備引證别
部事例間有與律義相合者亦照刑部見行例採
入如律例内有應具題請
旨者俟另題請
旨至於律文仿自唐律辭簡義該誠恐講晰未明易致
訛舛(臣)等彙集衆說於每篇正文後增用總註疏
解律義期於明白曉暢使人易知今酌定名例四
十六條已會集九卿詹事科道面同勘閱謹錄滿
漢文各六本遵照前題先呈
御覽伏冀
皇上睿鑒裁定俾立一代之章程示萬世以法守候
命下後即將全律依式纂成次第繕寫恭
進(臣)等不勝悚慄之至謹
題請
旨等因於康熙三十四年二月初九日題三十六年十
一月十二日奉
旨新纂律書名例朕已覽閱奏聞後又有更改處發回
刑部將更改之處增入著九卿看閱具奏
