大清律例卷八
戸律
戸役
脱漏戸口
凡一(家口)戸全不附籍(若)有(田應出)賦役者家長杖一
百(若係)無(田不應出)賦役者杖八十(准)附籍(有賦照賦無賦照丁)
當差若將他(家)人隱蔽在戸不(另)報(立籍)及相
冒合戸附籍(他戸)有賦役者(本戸家長)亦杖一百無賦
役者亦杖八十若將(内外)另居親屬隱蔽在戸不
報及相冒合戸附籍者各減二等所隱之人並
與同罪改正立戸别籍當差其同宗伯叔弟姪
及壻自來不曾分居者不在此(斷罪改正之)限其
見在官役使辦事者雖脱戸(然有役在身有名在官)止依
漏口法若(曾立有戸)隱漏自己成丁(十六歲以上)人口
不附籍及增減年狀妄作老幼廢疾以免差役
者一口至三口家長杖六十每三口加一等罪
止杖一百不成丁三口至五口笞四十每五口
加一等罪止杖七十(所隱人口)入籍(成丁者)當差若
隱蔽他人丁口不附籍者罪亦如之所隱之人
與同罪發還本戸附籍當差若里長失於取
勘致有脱戸者一戸至五戸笞五十每五戸加
一等罪止杖一百漏口者一口至十口笞三十
每十口加一等罪止笞五十本縣提調正官首
領官吏(失於取勘致有)脱戸者十戸笞四十每十戸加
一等罪止杖八十漏口者十口笞二十每三十
口加一等罪止笞四十知情者並與犯人同罪
受財者計贓以枉法從重論若官吏曾經三次
立案取勘已責里長文狀叮嚀省諭者事發罪
坐里長(如里長官吏知其脱漏之情而故縱不問者則里長官吏與脱漏戸口之人同)
(罪若有受財者並計贓以枉法從重論)
條例
一直隸各省編審察出增益人丁實數繕冊奏
聞名為
盛世滋生戸口冊其徵收錢糧但據康熙五十年丁
冊定為常額續生人丁永不加賦如額徵丁糧
數内有開除者即將各該省新增人丁補足額
數至新增人丁倘不據實開報或有私派錢糧
及造冊之時藉端需索該督撫嚴查題參
一八旂凡遇比丁之年各該旂務將所有丁冊逐
一嚴查如有漏隱即據實報出補行造冊送部
如該旂不行詳查經部察出即交部查議
人戸以籍為定
凡軍民驛竈醫卜工樂諸色人戸並以(原報冊)籍為
定若詐(軍作民)冒(民)脱(匠)免避(已)重就(人)輕者杖
八十其官司妄准脱免及變亂(改軍為民改民為匠)版籍
者罪同(軍民人等各改正當差)若詐稱各衞軍人不當
軍民差役者杖一百發邊遠充軍
條例
一各處衞所官軍人等及竈戸置買民田一體坐
派糧差若不納糧當差致累里長包賠者俱問
罪其田入官
一雍正十三年以前各旂白契所買之人俱不准
贖身若有逃走者准遞逃牌乾隆元年以後白
契所買單身及帶有妻室子女之人俱准贖身
若買主配給妻室者不准贖身未經賣身之先
或已定親未娶問女家情願方許配合不情願
者聽
一旂下奴僕或借别旂名色買贖或自行贖身旂
民兩處俱無姓氏者察出即令歸旂其有跟隨
家主出差外任私有蓄積鑽營勢力欺壓本主
贖身者自康熙五十二年
恩詔以後雖在民籍查明強壓情實亦令歸旂若果係
數輩出力之人伊主念其勤勞情願聽其贖身
為民本旂戸部有檔案可稽州縣地方有冊籍
可據為民者仍歸民籍舊主子孫不得借端控
告其有投充之人私自為民後經發覺將同族
之人誣扳為同祖或本主因家奴之同族少有
産業誣告投充之子孫者審明將誣扳誣告之
人從重治罪
一乾隆元年以後放出捏稱元年以前私自營求
入於民籍者察出將該戸交刑部照例治罪仍
令歸旂作為本主戸下家人其不行詳查之參
佐領及朦混收入民籍之地方官一併交部議
處
一八旂遠年丁冊有名者即係
盛京帶來奴僕直省本無籍貫其帶地投充者亦歴
年久遠雖有籍貫難以稽查兩項應仍遵照定
例只准開入旂檔不得放出為民
一乾隆元年以後白契所買之人未入丁冊者准
照例贖身為民其乾隆元年以前白契所買之
人旣准作為印契仍照例在本主戸下挑取步
甲等缺俟三輩後著有勞績本主情願放出為
民者呈明本旂咨報戸部册檔有伊祖父姓名
者亦准放出為民仍行文該地方官查明註冊
只許耕作營生不准考試
一各省樂籍并浙省墮民丐戸皆令確查削籍改
業為良若土豪地棍仍前逼勒陵辱及自甘汚
賤者依律治罪其地方官奉行不力者該督撫
查參照例議處
一遠年印契所買奴僕之中如内有實係民人印
契賣與旂人契内尚有籍貫可查照乾隆元年
以前白契所買家人之例三輩後准其為民仍
將伊等祖父姓名籍貫一體造冊咨送戸部查
核
一駐防旂人置買本地家奴本主因其不堪驅使
情願准其贖身者亦准放出為民
一凡八旂奴僕放出為民未經入籍及入籍在乾
隆元年以後之戸應令歸旂作為原主名下開
戸壯丁至於設法贖身之戸例應作為開戸壯
丁者其已經議結之案毋庸置議外其未結之
案或係自備身價贖身或親戚代為贖身者均
應歸原主佐領下作為開戸若有實在用價契
買隨又交價贖出者均應在買主佐領下作為
開戸如經開戸壯丁給價買出者伊等原非另
戸正身其名下不便復有開戸之人應仍歸原
主佐領下作為開戸
一凡八旂絶戸家奴如無族人可歸者無論家下
陳人契買奴僕俱准在於本佐領下開戸責令
看守伊主墳墓其中如果有年力精壯尚可當
差者在於本佐領下披步甲當差如内有乾隆
元年以後白契所買奴僕情願贖身為民者照
例贖身其身價銀兩照絶戸財産入官例辦理
一發遣賞給各省駐防兵丁為奴人犯除照例不
准贖身及不准典賣與别境旂人外其實有應
賣事故欲行典賣者報明該管官酌量准其典
賣與本處旂人為奴如遇有逃走為匪等事即
將典買之人照例治罪原主不坐如賣與民人
並别境旂人為奴者杖一百追價入官
一凡另戸人之妻因夫亡改嫁與另戸并嫁與戸
下家人其前夫所生之子原係另戸應准其隨
母改適俟撫養成丁仍歸本宗如子母不忍分
離兩家情願倚依者准其倚依仍將本人造入
生父本宗丁冊如有民間子弟自幼隨母改嫁
與另戸旂人應照戸口不清例另行記檔其有
家人之子隨母嫁與另戸以及民間之子隨母
改適與戸下家人者統於戸下造報聲明嗣後
遇有隨母改嫁人等該參佐領即時確查報明
都統存案仍於編審之年丁冊内註明咨報戸
部查核至從前另戸旂人之子自幼給與旂民
正身及戸下家人撫養呈請歸宗者該旂查明
情實取具兩姓族長族人保結并各該參佐領
印結咨送戸部存案准其歸宗
一凡民人之子既經給與旂下家人為嗣即與家
人無異應造入伊主戸下以備稽查
一八旂從前投充及乾隆元年以前契買家奴果
原係竈戸祖父姓名籍貫確有証據令該大使
查明出具印甘各結詳報該管上司核明行文
該處查提准其放出歸竈仍將賣身之人枷號
三個月引進保人枷號兩個月各責四十板追
取原價給主其並非竈丁指稱竈丁抗違家主
者杖一百仍行給主
一應試童生如詭捏數名或頂名入場希圖倖進
者照詐冒律杖八十保結之廪生知情者同罪
一順天府考試審音之時究出冒籍情弊將本生
及廪保俱照變亂版籍律杖八十廪保仍革去
衣頂知縣教官如審音不實濫行申送俱照徇
庇例交部議處受財者計贓從重論
一凡八旗漢軍人等願在外省居住者在京報明
該旗在外呈明督撫不拘遠近任其隨便散處
所在督撫咨明該旗每年彙奏一次以便稽查
務令安静營生不得強横生事
私剙庵院及私度僧道
凡寺觀庵院除見在處所(先年額設)外不許私自剙建
增置違者杖一百僧道還俗發邊遠充軍尼僧
女冠入官為奴(地基材科入官)若僧道不給度牒私
自簪剃者杖八十若由家長家長當罪寺觀住
持及受業師私度者與同罪並還俗(入籍當差)
條例
一民間子弟戸内不及三丁或在十六以上而出
家者俱枷號一箇月並罪坐所由僧道官及住
持知而不舉者各罷職還俗
一僧道犯罪雖漏給度牒悉照僧道科斷該還俗
者查發各原籍當差若仍於原寺觀庵院或他
寺觀庵院潛住者並枷號一箇月照舊還俗其
僧道官及住持知而不舉者照違令律治罪
一民間有願剙造寺觀神祠者呈明該督撫具題
奉
旨方許營建若不俟題請擅行興造者依違
制律論
一由禮部頒發度牒給在京及各省僧綱司等如
情願出家之人必須給予度牒方准披剃仍飾
地方官嚴查僧官胥吏毋得借端需索擾累僧
徒違者從重治罪
一僧道凡有事故將原領牒照追出彙繳毋許改
名更替如有暗行隱匿及私相授受者僧道照
違
制律治罪僧道官斥革還俗地方官照失察例處分
一現在應付火居等頂僧道止於優給本身牒照
不准招受生徒其合例應招生徒之僧道所有
許其招受之人即於伊師原發牒照上註明年
貌籍貫簪剃年月伊師身故之日即為本人之
牒照不必另行給發該州縣歲底彙報該撫該
撫隨五年審丁之期另具清冊報部如所招之
人身犯姦盜重罪除將伊師牒照内名字除去
外伊師亦不准再行續招如所招之人無罪犯
而病故者准另招一人為徒亦於牒照内註明
身故續招緣由其牒照有水火盜賊遺失等情
准其呈明地方官咨部另給
一僧道年逾四十方准招受生徒一人如有年未
四十即行招受及招受不止一人者照違令律
笞五十僧道官容隱者罪同地方官不行查明
交部照例議處所招生徒勒令還俗
一僧道如有為匪不法等事責令僧綱道紀等司
隨時舉報倘瞻徇故縱别經發覺犯係逆案者將
該管僧綱道紀照知情故縱逆犯本律分别已
行未行定罪若止失於覺察者照不應重律杖
八十
立嫡子違法
凡立嫡子違法者杖八十其嫡妻年五十以上無
子者得立庶長子不立長子者罪亦同(俱改正)
若養同宗之人為子所養父母無子(所生父母有子)而
捨去者杖一百發付所養父母收管若(所養父母)有
親生子及本生父母無子欲還者聽其乞養
異姓義子以亂宗族者杖六十若以子與異姓
人為嗣者罪同其子歸宗其遺棄小兒年三
歲以下雖異姓仍聽收養即從其姓(但不得以無子遂立)
(為嗣)若立嗣雖係同宗而尊卑失序者罪亦如
之其子亦歸宗改立應繼之人若庶民之家
存養(良家男女為)奴婢者杖一百即放從良
條例
一無子者許令同宗昭穆相當之姪承繼先儘同
父周親次及大功小功緦麻如俱無方許擇立
遠房及同姓為嗣若立嗣之後却生子其家産
與原立子均分
一婦人夫亡無子守志者合承夫分須憑族長擇
昭穆相當之人繼嗣其改嫁者夫家財産及原
有粧奩並聽前夫之家為主
一無子立嗣除依律外若繼子不得於所後之親
聽其告官别立其或擇立賢能及所親愛者若
於昭穆倫序不失不許宗族指以次序告爭并
官司受理若義男女壻為所後之親喜悦者聽
其相為依倚不許繼子并本生父母用計逼逐
仍酌分給財産若無子之人家貧聽其賣産自
贍
一凡乞養異姓義子有情願歸宗者不許將分得
財産攜回本宗其收養三歲以下遺棄之小兒
仍依律即從其姓但不得以無子遂立為嗣仍
酌分給財産俱不必勒令歸宗如有希圖貲財
冒認歸宗者照律治罪
一旂人義子必該佐領具保實係自襁褓撫養成
丁以繼其後者准其另記檔案不許將民間成
丁子弟改隨本姓
一凡八旗無嗣之人如無同宗及遠近族人昭穆
相當可繼為嗣者除戸下家奴民間子弟雖與
另戸旗人分屬至親不准承繼外其有另戸親
屬情願過繼者取具兩姓族長人等并該參佐
領印甘各結咨部准其繼立倘實有同宗可繼
為嗣捏稱並無族人朦混繼立異姓者仍按律
治罪
收留迷失子女
凡收留(良)人家迷失(道路鄉貫)子女不送官司而賣為
奴婢者杖一百徒三年為妻妾子孫者杖九十
徒二年半若得迷失奴婢而賣者各減良人罪
一等被賣之人不坐給親完聚若收留在逃
子女(不送官司)而賣為奴婢者杖九十徒二年半為
妻妾子孫者杖八十徒二年若得在逃奴婢而
賣者各減良人罪一等其被賣在逃之人又各
減一等若在逃之罪重者自從重論其自收
留為奴婢妻妾子孫者罪亦如之(暫時)隱藏在家
者(不送官司)並杖八十若買者及牙保知情減犯
人罪一等追價入官不知者俱不坐追價還主
若冒認良人為奴婢者杖一百徒三年為妻
妾子孫者杖九十徒二年半冒認他人奴婢者
杖一百
條例
一八旗凡有呈報迷失幼童幼女者該管官取具
本人族長等並無捏餙甘結照例移咨兵部存
案如有隱匿寄養情弊將寄養受寄之人照隱
漏丁口律治罪改正族長人等照里長失於取
勘律治罪
賦役不均(賦取於田産役出於人丁)
凡有司科徵税糧及雜泛差役各驗籍内戸口田
糧定立(上中下)等第科差若放富差貧那移(等則)作
弊者許被害貧民赴控該上司自下而上陳告
當該官吏各杖一百(改正)若上司不為受理者杖
八十受財者(兼官吏上司言)計贓以枉法從重論
條例
一督撫司道嚴督府州縣掌印正官審編均徭從
公查照歲額差役其丁糧有力之家止編本等
差役不許分外加增餘剰銀兩貧難下戸并逃
亡之數聽其空閒不許徵銀及額外濫設聽差
等項名色擾累違者該督撫糾察將有司官依
違
制律治罪上司官容情不舉罪同
一各省藩司并府州縣如遇各部派到物料從公
斟酌所屬大小豐歉坐派採買若豪滑規利之
徒買囑吏書妄禀編派下屬承攬害民者發附
近衞所充軍印官聽從者參究治罪若本無部
派物料而捏稱坐派及明知官收官解借端生
事擾累地方者亦照此例治罪
一紳衿除優免本身丁銀外倘借名濫以子孫族
戸冒入者該地方官查出生監申革職官題參
各杖一百受財者從重論如有私立宦儒圖戸
名色包攬詭寄者照脱漏版籍律治罪詭寄與
受寄者同論
一凡紳衿之家與齊民一體編次聽保甲長稽查
違者照脱戸律治罪地方官徇情不詳報者交
部照例議處至充保長甲長并輪直支更看柵
等役紳衿免派齊民内老疾寡婦之家子孫尚
未成丁者亦俱免役
一軍民年七十以上者許一丁侍養免其雜派差
役
丁夫差遣不平
凡應差丁夫雜(色在官工)匠而差遣(勞佚)不均平者一人
笞二十每五人加一等罪止杖六十若丁夫
雜匠承差而稽留不著役及在役日滿而所司
不放回者一日笞一十每三日加一等罪止笞
五十
隱蔽差役
凡豪民(有力之家不資工食)令子孫弟姪跟隨官員隱蔽差
役者家長杖一百官員容隱者與同罪受財者
計贓以枉法從重論跟隨之人免(杖)罪(附近)充軍
其功臣容隱者照律擬罪奏請定奪
禁革主保里長
凡各處人民每一百戸内議設里長一名甲首一
十名輪年應役催辦錢糧勾攝公事若有妄稱
主保小里長保長主首(主管甲首)等項名色生事擾
民者杖一百遷徙(比流減半准徒二年若無生事擾民實跡難議遷徙)
其合設耆老須於本鄉年高有德衆所推服人
内選充不許罷閒吏卒及有過之人充應違者
杖六十(革退)當該官吏笞四十(若受財枉法從重論)
條例
一直省各府州縣編賦役冊以一百一十戸為里
推丁多者十人為長餘百戸為十甲甲凡十人
歲役里長一人管攝一里之事城中曰坊近城
曰廂鄉里曰里凡十年一周先後則各以丁數
之多寡為次每里編為一冊冊首總為一圖其
鰥寡孤獨不任役者則帶管於百一十戸之外
而列於圖後名曰畸零冊成一本送戸部布政
司及府州縣各存一本
逃避差役
凡民戸逃住鄰境州縣躱避差役者杖一百發還
原籍當差其親管里長提調官吏故縱及鄰境
人戸隱蔽在已者各與同罪若(鄰境)里長知而不
逐遣及原管官司不移文起取若移文起取而
所在官司占恡不發者各杖六十若丁夫雜
匠在役及工樂雜戸(謂驛竈醫卜等戸)逃者一日笞一
十每五日加一等罪止笞五十提調官吏故縱
者各與同罪受財者計贓以枉法從重論不覺
逃者五人笞二十每五人加一等罪止笞四十
不及五名者免罪(上言躱避鄰境是全不當差役者故其罪重此言在役而)
(逃是猶當差役者故其罪輕)
條例
一因兵荒逃避之民有司多方招撫仍令附籍復
業當差或年久逃遠府州縣造逃戸周知文冊
備開逃民鄉里姓名男婦口數軍民匠竈等籍
及遺下田地税糧若干原籍有無人丁應承糧
差送各處督撫督令復業其已成家業願入籍
者給與戸由執照附籍當差如不自首雖首而
所報人口不盡或展轉逃移及窩家不舉首者
各杖一百
一有司委官挨勘流民名籍男婦大小丁口排門
粉壁十家編為一甲互相保識分屬當地里長
帶管(如或游蕩作非公舉治罪)若團住山林湖濼或投託官
豪勢要之家藏躱抗拒官司不服招撫者正犯
并里老窩家知而不首及占恡不發者各依律
科
一沿邊沿海地方軍民人等躱避差役逃入土夷
峒寨海島潛住究問情實俱發邊遠衞分充軍
本管里長管軍人知而不首者各治以罪有能
擒拏送官者不問漢土軍民量加給賞
點差獄卒
凡各處獄卒於相應慣熟人内點差應役令人代
替者笞四十
私役部民夫匠
凡有司官私役使部民及監工官私役使夫匠出
百里之外及久占在家使喚者(有司官使)一名笞四
十每五名加一等罪止杖八十(監工官照名各加二等私役罪)
(小誤工罪大)每名計一日追給雇工銀八分五釐五
毫若有吉凶及在家借使雜役者勿論(監工官仍論)
其所使人數不得過五十名每名不得使過三
日違者以私役論
别籍異財
凡祖父母父母在子孫别立戸籍分異財産者杖
一百(須祖父母父母親告乃坐)若居父母喪而兄弟别立戸
籍分異財産者杖八十(須期親以上尊長親告乃坐或奉遺命不在此)
(律)
條例
一祖父母父母在者子孫不許分財異居(此謂分財異居)
(尚未别立戸籍者有犯亦坐滿杖)其父母許令分析者聽
卑幼私擅用財
凡同居卑幼不由尊長私擅用本家財物者十兩
笞二十每十兩加一等罪止杖一百若同居尊
長應分家財不均平者罪亦如之
條例
一嫡庶子男除有官廕襲先儘嫡長子孫其分析
家財田産不問妻妾婢生止以子數均分姦生
之子依子量與半分如别無子立應繼之人為
嗣與姦生子均分無應繼之人方許承繼全分
一戸絶財産果無同宗應繼之人所有親女承受
無女者聽地方官詳明上司酌撥充公
收養孤老
凡鰥寡孤獨及篤廢之人貧窮無親屬依倚不能
自存所在官司應收養而不收養者杖六十若
應給衣糧而官吏尅減者以監守自盜論(凡係監守)
(者不分首從併贓論)
條例
一直省州縣所屬養濟院或應添造或應修蓋者
令地方官酌量修造據實估計報明督撫在於
司庫公用銀内撥給仍不時查勘遇有渗漏之
處即行粘補完固倘有陞遷事故造入交代冊
内取具印結送部其正實孤貧俱令居住院内
每名各給印烙年貌腰牌一而該州縣按季到
院親身驗明腰牌逐名散給口糧如至期印官
公務無暇遴委誠實佐貳官代散加結申報上
司毋許有冒濫扣尅情弊若州縣官不實力奉
行者該督撫即行查參照例議處
一老人九十以上者地方官不時存問其或孤寡
及子孫貧不能養贍者州縣查明賑恤詳報督
撫奏
聞動用錢糧務令得沾實惠
一軍流等犯除年逾六十不能食力者照例撥入
養濟院按名給與孤貧口糧外或年未六十而
已成篤疾不能謀生者亦應一體撥給其少壯
軍流各犯實係貧窮又無手藝者初到配所按
該犯本身及妻室子女每名每日照孤貧給與
口糧自到配日起以一年為止於各州縣存貯
倉榖項下動用報銷各州縣有驛遞之處一切
應用人夫酌派軍流少壯中無資財手藝之犯
充當給與應得工食無驛遞之州縣公用夫役
均令一體充當逐日給與工價仍令該督撫照
各處現行章程妥恊辦理
一京師五城各設棲流所一處安頓貧病流民其
修理房屋工料及衣食藥餌之資每年每城動
支戸部庫銀二百兩備用如有不敷許其赴部
具領如或有餘留於下年備用該城御史督率
司坊等官實心辦理如有虚冒侵蝕等弊照例
交部治罪
一各省流寓孤貧如籍隸鄰邑仍照例移送收養
外其在原籍千里以外者准其動支公項銀兩
一體收養年底造冊報銷
一凡被災最重地方饑民外出求食各督撫善為
安輯俟本地災䘲平復然後送回
大清律例卷八
