大清律例卷十六
禮律
祭祀
祭享
凡天地社稷大祀及廟享所司(太常寺將祭則先致齋將齋則先誓)
(戒將戒則先告示)不將祭祀日期豫先告示諸衙門(知會)
者笞五十因(不告示)而失誤行事者杖一百其已
承告示而失誤者罪坐失誤之人(亦杖一百)若(傳制)
(興百官齋戒)百官已受誓戒而弔喪問疾判署刑殺
文書及豫筵晏者皆罰俸一月其(所司)知(百官)有緦
麻以上喪或曾經杖罪遣充執事及令陪祀者
罪同不知者不坐若有喪有過不自言者罪亦
如之其已受誓戒人員散齋(於外)不宿淨室致齋
(於内)不宿本司者並罰俸一月若大祀牲牢玉
帛黍稷之屬不如法者笞五十一事缺少者杖
八十一座全缺者杖一百若奉大祀(在條之)犧
牲主司(犧牲所官)喂養不如法致有瘦損者一牲笞
四十每一牲加一等罪止杖八十因而致死者
加一等中祀有犯者罪同(餘條准此)
條例
一凡
郊祀齋戒前二日太常寺官宿於本司次日具本奏
聞致齋三日次日進銅人傳
制諭文武官齋戒不飲酒不食葱韮薤蒜不問病不弔
喪不聽樂不理刑不與妻妾同處定齋戒日期
文武百官先沐浴更衣本衙門宿歇次日聽誓
戒畢致齋三日
宗廟
社稷亦致齋三日惟不誓戒
一大祀前三月以犧牲付犧牲所滌治如法中祀
前三十日滌之小祀前十日滌之大祀祭
天地
太社
太稷也廟享祭
太廟
山陵也中祀如朝日夕月風雲雷雨嶽鎮海瀆及歴代帝
王先師先農旗纛等神小祀謂凡載在祀典諸
神惟帝王陵寢及孔子廟則傳
制特遣
毁大祀丘壇
凡大祀丘壇而毁損者(不論故誤)杖一百流二千里壝
門減二等(杖九十徒二年半)若棄毁大祀神御(兼太廟)
之物者杖一百徒三年(雖輕必坐)遺失及誤毁者各
減三等(杖七十徒一年半如價值重者以毁棄官物科)
條例
一
天地等壇内縱放牲畜作踐及私種耤田外餘地并奪取
耤田禾把者俱問違
制杖一百牲畜入官犯人枷號一箇月發落
一八旂大臣將本旂官員職名書寫傳牌挨次遞交
每十日責成一人會同太常寺官前往
天壇嚴查有放鷹打鎗成羣飲酒遊戲者即行嚴挐交部
照違
制律治罪
致祭祀典神祗
凡(各府州縣)社稷山川風雲雷雨等神及(境内先代)聖帝明
王忠臣烈士載在祀典應合致祭神祗所在有
司置立牌面開寫神號祭祀日期於潔淨處常
川懸掛依時致祭至期失誤祭祀者(所司官吏)杖一
百其不當奉祀之神(非祀典所載)而致祭者杖八十
歷代帝王陵寢
凡歷代帝王陵寢及先聖先賢忠臣烈士墳墓(所在)
(有司當加護守)不許於上樵採耕種及牧放牛羊等畜
違者杖八十
褻瀆神明
凡私家告天拜斗焚燒夜香燃點天燈(告天)七燈(拜斗)
褻瀆神明者杖八十婦女有犯罪坐家長若僧
道修齋設醮而拜奏青詞表文及祈禳火災者
同罪還俗(重在拜奏若止修齋祈禳而不拜奏青詞表文者不禁)若有
官及軍民之家縱令妻女於寺觀神廟燒香者
笞四十罪坐夫男無夫男者罪坐本婦其寺觀
神廟住持及守門之人不為禁止者與同罪
條例
一凡僧道軍民人等於各寺觀神廟刁姦婦女因
而引誘逃走或誆騙財物者問各杖一百姦夫
發三千里充軍財物照追給主若軍民人等縱
令婦女於寺觀神廟有犯者杖七十枷號一箇
月發落
禁止師巫邪術
凡師巫假降邪神書符咒水扶鸞禱聖自號端公
太保師婆(名色)及妄稱彌勒佛白蓮社明尊教白
雲宗等會一應左道異端之術或隱藏圖像燒
香集衆夜聚曉散佯修善事煽惑人民為首者
絞(監候)為從者各杖一百流三千里若軍民裝扮神像鳴鑼
擊鼓迎神賽會者杖一百罪坐為首之人里
長知而不首者各笞四十其民間春秋義社(以行)
(祈報者)不在此限
條例
一各處官吏軍民僧道人等來京妄稱諳曉扶鸞
禱聖書符咒水一切左道異端邪術煽惑人民
為從者及稱燒煉丹藥出入内外官家或擅入
皇城夤緣作弊希求進用屬軍衛者發近邊充軍屬
有司者發邊外為民若容留潜住及薦舉引用隣
甲知情不舉并
皇城各門守衛官軍不行關防摉拏者各參究治罪
一凡左道惑衆之人或燒香集徒夜聚曉散為從
者及稱為善友求討布施至十人以上并軍民
人等不問來歴窩藏接引或寺觀住持容留披
剃冠簮探聽境内事情(若審實探聽軍情以姦細論)及被誘
軍民捨與應禁鐵器等項事發屬軍衛者發近
邊充軍屬有司者發邊外為民
一習天文之人若妄言禍福煽惑人民者照律治
罪
一凡端公道士作為異端法術醫人致死者照鬭
殺律擬罪
一邪教惑衆照律治罪外如該地方官不行嚴禁
在京五城御史在外督撫徇庇不行糾參一併
交與該部議處旁人出首者於各犯名下併追
銀二十兩充賞如係應捕之人拏獲者追銀十
兩充賞
一凡有奸匪之徒將各種避刑邪術私相傳習者
為首教授之人擬絞監候為從學習之人杖一
百流三千里若事犯到官本犯以邪術架刑者
照規避本罪律遞加二等罪止杖一百流三千
里其犯該絞斬者仍照本罪科斷至事犯到官
本犯雇人作法架刑者亦照以邪術架刑例治
罪並究出代為架刑之人照詐教誘人犯法與
犯人同罪律至死減一等得贓照枉法從重論
保甲隣里知而容隱不首者照知而不首本律
笞四十地方官不行查拏者照例議處
一私刻地畝經及占驗推測妄誕不經之書售賣
圖利及將舊有書板藏匿不行銷毁者俱照違
制律治罪
大清律例卷十六
