(臣)劉統勲等謹
奏為奏
聞事竊查(臣)部於乾隆三十一年正月内奏准開館纂
修律例因全書自乾隆五年至今二十餘載條例
增改不一雖經五次修輯止就現定新例依類編
入其從前舊例與新例不合之處俱未增刪改併
請定限十四個月告竣陸續繕寫
黃冊進
呈等因奉
旨知道了欽此欽遵(臣)等隨督率提調纂修等官上緊
趕辦所有歴年欽奉
上諭及議准内外臣工條奏并吏戶禮兵工等部議准
有與刑名交涉應纂為例者各詳細覆核分類編
輯並將全部條例逐一比較其中或新舊不符或
詞意重複或文義未甚明晰俱詳加酌核增刪改
併以歸畫一今已依限辦就督令供事繕寫
黃冊緣此次卷帙繁多(臣)等分為三次陸續進
呈今將名例上下兩卷及吏律戶律禮律兵律四卷
纂修條例先行進
呈内除照例纂輯修改以及節刪重複字句閒文即
於各條下謹按語内分晰陳明毋庸另為聲叙外
如於罪名適輕適重(臣)等參酌律例遇有增改之
處即於本條例上黏貼黃籖恭呈
御覽伏候
欽定統俟
命下之日(臣)館另繕清漢樣冊進
呈並將前次續纂條例一併歸入全書照例送交
武英殿刊刻頒發内外問刑衙門一體遵行此後或
奉有
諭旨及臣工條奏准行應入例冊者於未經刊刻以前
仍行添纂合併聲明為此謹
奏請
旨乾隆三十二年五月初六日奏本日奉
旨知道了冊留覽欽此
