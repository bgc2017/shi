聖祖仁皇帝上諭
康熙十八年九月十四日奉
上諭國家設立法制原以禁暴止姦安全良善故律例
繁簡因時制宜總期合於古帝王欽恤民命之意向
因人心滋偽輕視法網及強暴之徒陵虐小民故於
定律之外復設條例俾其畏而知警免罹刑辟乃近
來犯法者多而姦偽未見衰止人命關係重大朕心
深用惻然其定律之外所有條例如罪不至死而新
例議死或情罪原輕而新例過嚴者應去應存著九
卿詹事科道會同詳加酌定確議具奏特諭
