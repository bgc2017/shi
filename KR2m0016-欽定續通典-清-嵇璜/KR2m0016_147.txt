欽定續通典卷一百四十七
邊防
(臣)等謹案杜佑作邊防典具列四裔諸國極之萬
里之遥重洋之隔皆得以邊防統之者誠以地雖
遼遠而綏柔駕馭之道不可不明所謂來則禦之
去則備之兢兢以持盈知足為要諒哉其言之已
自唐以降各部分併不常背服不一強弱異形通
阻異勢諸史所載事蹟頗繁若唐之突厥吐蕃宋
之西夏明之倭人兵事相尋動輒數十百年所關
於邊防者固非淺鮮我
聖朝撫御環瀛版圖式廓
皇上德威遠布綏定遐方若杜氏所列之挹婁靺鞨諸
部今為黑龍江寧古塔地杜氏所列之烏桓鮮卑
諸部今為内扎薩克地杜氏所列之卭都筰都冉
駹諸部今為金川境内地杜氏所列之車師龜兹
于闐諸部今為天山南北路地非可復以邊防目
之而當明以前則固自為風氣非疆宇所能及也
兹謹就史冊志乘所載國俗土風依四正四隅方
位類次於篇至於諸國之名有互見於諸史者有
前史所載而後史即無聞者故杜氏通典以國為
綱就一國之中其紀事按照時代接叙不另提綱
今亦依杜氏之例仍以國為綱焉
第一邊防東正東(朝鮮日濊人本)(耽羅邪古)(新羅波邪)(長多)
(尼嘉婆羅馮施蘭)東南(雞籠山貓琉球沙三嶼呐吕宋合里瑶嗶)
(嘽居古麻剌朗洛佛郎機)(文郎馬神和蘭)(美)
第二邊防南正南(盤瓠種赤西原蠻黑南詔面濮口濮僰濮)(文驃)
(緬域安南童南掌滿暹羅占賓龍刺加)(彭亨阿魯)(丹眉流瓜哇)
(重迦羅佛日羅夏治投碟里婆丁機宜佛蘇吉丹柔真臘和利三齊)
(蘇祿室勃泥逝層檀蔑巴喇西分利佛名單單)(瞻博注輦)(修羅馬八)
(兒諸國)西南(淪州蠻郎兩㸑彌東謝外䍧牱吐兖州夜昆松諸蠻蕃)
(斯朵甘寳長河西魚通寧遠藏大法王大乘法王)(董卜韓胡闡烏大慈法王化)
(王天贊善王德護教王八闡教王地輔教王西阿難功國尼刺國湧塔國)
(麻葉甕百陀洹那南毗澹巴花孤兒)(蘇門答剌㴾覧邦柯黎伐南利)
(枝蘭小葛蘭山大葛錫蘭)
第三邊防西正西(沙州阿赤斤蒙古定端察遜)(罕東爾安哈馬)
(哈密于土魯番渾火州項柳城食衛喇特兹闐吐黨大拂菻)(龜波)
(斯塔撤瑪爾罕蘭哈魯實逹爾瑪默實喇哈雅什罕薩克特爾布哈爾)
(琿養夷達沙喇斯愛納蘇察罕什哈喇巴克山達罕喀噶爾)(温圖伊斯)
(帕罕珠爾)(呼喇濟默竒爾瑪勒爾白松虎兒勒敏日洛色爾都蘇薩哈)
(羅密沼坤城兒阿蘇法天方木默德訥刺納樸祖兒骨都束)(榜葛不刺)
(哇溜竹步南阿丹山巫里)(刺撒勒麻林巴忽魯謨斯加異甘里急蘭)
(丹卒)(沙里灣泥葛千里達葛失剌比洋古里班剌泥白達黑達西古里)
(西洋瑣里意大里亞)西北(伊里巴拉戞凖布沙突厥回鶻黠斯陀)
第四邊防北正北(韃靼鬼國)(朵顔克泰寧爾福餘契珠巴烏古)
(丹附近諸國鐵甸)東北(渤海鐵哈斯罕囉富珠哩定烏舍驪博滿達安)
(室韋)
邊防東序略
(臣)等謹按杜氏邊防典東方凡二十國閩越自漢
以降已置為郡縣百濟新羅濊貊遞為朝鮮所併
惟朝鮮日本琉球諸史遞各有傳他若耽羅納貢
於元吕宋佛郎機等通使於明皆杜氏所未經臚
載又如高麗有史有鑑日本有東鑑琉球有中山
世鑑圖足與正史相參稽者並可蒐葺以為訂證
之一助至於朝鮮諸國山川土俗已見杜典者不
復贅錄扶桑文身諸國南北史後無聞者不更纂
叙祗期徵信焉爾洪惟我
朝發祥東土自
遠祖定三姓之亂居俄漠惠之野俄多里城
國號滿洲是為我
大清開基之始逮
肇祖原皇帝始居呼闌哈達山下之赫圖阿喇地方締造
興京用基王業至
太祖高皇帝誕膺
天眷剏樹鴻圖遂定都於瀋陽
太宗文皇帝營造
宫闕號曰
盛京於是全遼之地悉歸撫定盖東方居生物之位
實符出震之義自開闢以來扶輿鍾毓以待首出
之
聖人其詳具見
欽定滿洲源流考兹不復恭載謹於序略之内識緣起
云
正東
朝鮮(自唐迄元皆曰高麗明始復朝鮮之號)
朝鮮東跨海距新羅南亦跨海距百濟西北度遼水與
營州接北靺鞨俗知文字喜讀書士女服尚白地産銅
銀及龍鬚席白硾紙狼尾筆唐高宗總章初李勣平高
麗擒其王高藏歸高氏君長遂絶武后聖歷中以高藏
子德武為安東都督後復稍自立國憲宗元和末遣使
者獻樂工後唐莊宗同光元年遣廣評侍郎韓申一春
部少卿朴巖來其後有王建代主其國遷都於松岳明
宗長興三年權知國事王建遣使者來乃拜建為元菟
州都督充大義軍使封高麗國王建以平壤為西京王
氏三世終五代屢來朝貢宋太祖建隆三年高麗國王
昭遣廣評侍郎李興祐等來朝貢錫以制書昭卒其子
伷襲於太宗時遣國人金行成入就學行成擢進士第
累官至殿中丞後通判安州太平興國七年伷卒其弟
治襲雍熙元年遣使來貢又遣本國學生崔罕王彬詣
國子監肄業端拱二年詔賜監板九經三年賜崔罕王
彬等及第遣歸後受制於契丹朝貢中絶高麗調兵守
六城契丹大舉伐之真宗大中祥符七年復遣使來貢
神宗熙寧中屢遣使言欲遠契丹乞改途由明州詣闕
從之哲宗元祐四年遣使持二金塔為兩宫夀蘇軾奏
却之七年復遣使獻黃帝鍼經請市書甚衆仍用蘇軾
奏弗許然卒市冊府元龜以歸至孝宗隆興後使命乃
絶遼太祖神冊間高麗遣使進寳劒聖宗統和十年以
東京留守蕭恒德伐高麗十一年王治遣朴良柔奉表
請罪因遣使冊治為王治傳子誦二十八年高麗西京
留守康肇弑其主誦擅立誦從兄詢遼伐高麗肇拒戰
被執先是詢上表請朝至開泰元年稱病不能朝四年
命耶律世良蕭虛烈伐之八年復會兵進討詢乃降金
滅遼高麗遣使通好於金太祖收國二年來賀伐遼之
捷且請保州太祖曰爾自取之太宗天會四年高麗遣
使奉表稱藩優詔答之仍賜保州地嗣後高麗使賀正
旦及天清節萬夀節史不絶書元太祖十一年契丹人
禄格等竄據高麗江東城元遣兵征之國人洪大宣詣
軍降共討滅禄格太宗三年以高麗殺使者命徹爾台
征其國國人洪福源迎降其主王㬚請和許之遂設官
分鎮所取之地而還明年㬚盡殺所置達嚕噶齊七十
二人以叛復遣兵征之㬚遣使上表謝過自後叛服不
常世祖至元七年其西京内屬改置東寧路總管府盡
慈悲嶺為界以孟克圖為安撫使率兵戍其西境其後
遣使奉表歲修職貢明太祖洪武元年遣使賜王顓璽
書二年顓表賀貢方物且請封詔賜金印誥文封為高
麗國王顓復遣成惟德等上表謝賜以六經四書通鑑
七年顓為權相李仁人所弑而立寵臣辛肫之子禑禑
傳子昌二十二年李成桂廢之復立王氏裔定昌國院
君瑶二十五年瑶出居原州成桂主國事更名旦遣使
請改國號命仍古號曰朝鮮自是王氏始絶成祖永樂
元年朝鮮請冕服書籍許之宣宗宣德八年朝鮮請遣
子弟入學不許神宗萬歷二十年為日本關白平秀吉
所侵掠朝鮮王李昖奔平壤城已復走義州八道幾盡
沒遣使求援中國乃以宋應昌為經略李如松為提督
分布諸將攻戰終莫能勝至二十六年平秀吉死諸倭
撤兵去而其國始安
濊
濊居朝鮮之東戶二萬俗常用四月節祭天晝夜飲酒
歌舞遼太祖天顯元年濊貊來貢聖宗開泰三年以其
地為開州鎮國軍
耽羅
耽羅高麗屬國也元世祖既臣服高麗以耽羅為吕宋
日本衝要乃遣將平之即其地立耽羅國招討司後改
為軍民安撫司其貢賦歲進毛施布百匹後高麗以為
言遂復隸高麗
新羅
新羅國其王姓金氏所居曰金城官有宰相侍中司農
卿太府令其俗元日相慶拜日月神男子褐袴婦長襦
見人跪以手踞地為恭市皆婦女貿販唐高宗上元中
分取百濟地遂抵高麗南境元宗開元中其王金興光
數入朝獻果下馬朝霞紬魚牙紬海豹皮又遣子弟入
太學興光卒元宗命邢璹弔祭曰新羅號君子國知詩
書以卿惇儒故持節往宜衍經誼使知大國之盛自是
歲朝獻會昌後不復至後唐莊宗同光元年其王金朴
英遣使者來朝貢四年權知國事金溥遣使來晉以後
不復至遼太祖九年新羅遣使貢方物天贊四年復來
貢聖宗統和中設朝天館於大定府以待之
長人
長人國在新羅之東長身猙獰不火食噬禽獸或搏人
以食其國連山數十里有峽固以鐵闔號關門新羅常
屯弩士數千守之
日本
日本古倭國唐高宗咸亨初改名日本地環海惟東北
限大山有五畿七道三島其城池附山城築四座每城
周三四里巖石高聳限以大河内大樓閣九層粧黃金
下隔小房百餘間夜則東西遊臥令人不知其處氣候
温暖草木冬青土地膏腴水多陸少俗以捕魚為業元
宗開元天寳間相繼來朝肅宗上元中新羅梗海道乃
繇明州越州朝貢德宗建中元年使者真人興能獻方
物真人盖因官而氏者也興能善書其紙似繭而澤人
莫識貞元末遣使者朝其所携學子及浮屠等願留肄
業閱二十餘年使者來請肄業者還國詔可宋太宗雍
熙元年日本國僧奝然與其徒浮海而至獻銅器十餘
事並本國職員考年代紀各一卷奝然善隸書而不通
華言問其風土但書以對云國中有五經及佛經白居
易集並得自中國土宜五榖而少麥交易用錢文曰乾
文大寳畜有水牛驢羊多犀象産絲蠶及織絹樂有國
中高麗二部東嶴州出黃金西别島出白銀以為貢賦
國王以王為姓傳襲至今六十四世文武僚吏皆世官
太宗閱其書撫之甚厚賜紫衣館於太平興國寺二年
隨台州寧海商人船歸其國是後連貢方物而來者皆
僧也元世祖至元八年命少中大夫秘書監趙良弼使
日本日本始遣彌四郎入朝帝宴勞遣之後以致書不
報命范文虎等帥舟師十萬征之至五龍山遭暴風軍
盡沒後屢招不至終元世不相通明太祖洪武四年日
本國王良懷遣使奉表稱臣貢方物後復遣王子來入
國學帝善待之特授觀察使永樂元年貢使至上王源
道義表及貢物四年封其國中山為夀安鎮國之山御
製碑文立其上五年六年頻入貢嗣後雖屢遣使入貢
然海寇亦不絶穆宗隆慶後倭酋關白平秀吉者益治
兵征服旁近諸小國遣其帥清正等率舟師逼釡山屢
次入犯及其國内亂乃止
邪古波邪多尼
邪古波邪多尼三小國在日本之東海嶼中北距新羅
西北距百濟西南直越州産絲絮
婆羅
婆羅又名文菜東洋盡處也其地負山面海崇釋教禁
食豕肉有禮拜寺每祭用犧唐高宗時婆羅國入貢明
成祖永樂三年遣使者齎璽書綵幣撫諭其王四年其
國東西二王並遣使奉表朝貢神宗萬歷時為婆羅國
王者乃閩人也或言鄭和使婆羅有閩人從之留居焉
其後人竟據有其國王有金印一篆文作獸形民間嫁
娶必請此印印背上以為榮後佛郎機舉兵來擊王率
國人走山谷中放藥水流出毒殺佛郎機人因得返國
馮嘉施蘭
馮嘉施蘭東洋小國明成祖永樂四年八月其酋嘉馬
銀等來朝貢方物賜鈔幣有差六年八年復來朝貢
東南
雞籠山
雞籠山在彭湖嶼東北故名北港又名東番去泉山甚
邇地多大山澤叢篁深菁夾以溪流溪流入海水淡故
其外名淡水洋無君長有十五社社多者千人少或五
六百人無徭賦以子女多者為䧺聽其號令雖居海中
畏海不善操舟罕與隣國往來俗尚勇暇即習走日可
數百里足皮厚數分履荆棘如平地所産竹大至數拱
長十丈以竹搆屋覆之以茅聚族而居明成祖永樂中
鄭和徧至東西洋靡不獻琛恐後獨此番遠避不至世
宗嘉靖末雞籠山人遭倭焚掠避居山後嗣有紅毛番
至此因事耕鑿設闤闠稱臺灣焉明末給事中何楷陳
靖海之策大率以臺灣為奸民之窟欲逐去紅毛時不
能用
琉球(宋史作流求元史作瑠求)
琉球在東南海中與漳泉興福四州界相值舟行數日
可至每歲稲再熟花常開燕以七月來不巢人屋鷹以
白露日至物産硫磺胡椒等物其王每視朝羣臣搓手
膜拜移時方起其俗凡有宴會餚饌各盤貯而不相共
飲酒則止以一杯相傳宋孝宗淳熙時其王舜天依日
本書制字母四十七名依魯花略仿切音三十六字母
意元世祖至元二十八年海船副萬戶楊祥請以六千
軍往降之給金符賫詔以行出海洋遽掠一山軍小挫
未至琉球引還成宗元貞三年福建省平章政事高興
上言琉球可圖狀遣省都鎮撫張浩等襲之擒生口百
三十餘人抗命如故其國至元末分為三曰中山曰山
南曰山北其王皆以尚為姓而中山最強明太祖洪武
五年命行人楊載詔諭之中山王察度遂遣使入貢賜
賚有加許陪臣子弟入國學肄業於是山南王承察度
山北王帕尼芝亦相繼臣服成祖永樂中琉球中山山
南山北三王屢入貢子弟俱入國學肄業其嗣王立俱
遣使冊封之十三年以後山北王不復遣使宣宗宣德
四年後山南王亦不復至云為中山王所併中山王屢
世朝貢不絶
三嶼
三嶼近琉球元世祖至元三十年欲選人招誘之平章
政事巴延等言此國之民不及二百戶去年軍船入琉
球過其國國人餉以糧館我將校無他志也乞不遣使
帝從之
吕宋
吕宋居東南海中在臺灣鳳山沙馬﨑之東南俗少争
訟出入佩刀自衛國有機易山産金銀明太祖洪武五
年遣使入貢成祖永樂三年遣官齎詔撫諭其國八年
復來貢自後久不至神宗萬歷四年官軍追海寇至其
國國人助討有功復朝貢時佛郎機強與吕宋互市久
之築室其地竟乘其無備襲殺其王而據其國名仍吕
宋實佛郎機也
合貓里
合貓里海中小國近吕宋又名貓里務其國多山山外
大海饒魚鱻人知耕稼商船往來漸成富壤華人入其
國不敢欺凌市法最平明成祖永樂三年遣使朝貢
沙瑶呐嗶嘽
沙瑶與呐嗶嘽連壤呐嗶嘽在海畔沙瑶稍紆入山隈
皆與吕宋近男女蓄髮垂髻以板為城豎木覆茅為室
崇釋教多建禮拜寺物産甚薄後佛郎機據吕宋多侵
奪鄰近惟二國號令不能及
古麻剌朗
古麻剌朗東南海中小國明成祖永樂十五年遣中官
張謙賫敕撫諭賜之䋐綿紵絲紗其王幹刺義亦奔敦
率妻子陪臣隨謙來朝貢方物禮之如蘇祿國賜以印
詔冠帶金錢文綺明年還至福建遘疾卒賜諡康靖命
其子苾刺嗣為王賜鈔幣率衆歸
文郎馬神
文郎馬神處東南海中以木為城其半倚山民多縳木
水上築室以居男女用五色布纏頭腹背多袒初用蕉
葉為食器後與華人市漸用磁器其俗惡淫奸者論死
隣境有買哇柔者性兇狠商人畏之夜必嚴更以待所
産有孔雀鸚鵡沙金降香藤席等物
美洛居
美洛居俗訛為米六合居東海中頗稱饒富酋出威儀
甚備所部合掌伏道旁男子削髮女椎結地有香山雨
後香墮沿流滿地居民拾取不竭其酋委積充棟以待
商船之售明神宗萬歷時紅毛番與佛郎機交争美洛
居地每歲搆兵人不堪命華人流寓者說二國令各罷
兵分國中萬老高山為界山以北屬紅毛番南屬佛郎
機始稍休息而美洛居竟為兩國所分
佛郎機
佛郎機近美洛居又稱干系臘國時恃強陵轢諸國無
所不往所産多犀象珠貝衣服華潔貴者冠賤者笠初
奉佛教復奉天主教俗不立契約有事指天為誓不相
負明武宗正德十三年佛郎機請封詔拒之世宗嘉靖
二年佛郎機入寇官軍擊走之先是其别將都盧以巨
礟利兵横行海上官軍擊擒之獲二舟得其礟即名為
佛郎機副使汪鋐進之朝用以守墩臺城堡火礟之有
佛郎機自此始
和蘭
和蘭又名紅毛番地近佛郎機所恃惟巨舟大礟舟長
三十丈廣六丈厚二尺餘樹五桅桅下置二丈巨鐵礟
發之可洞裂石城震十里世所稱紅夷礟即其製其柁
後置照海鏡大徑數尺能照數百里其人悉奉天主教
所産有金銀琥珀瑪瑙玻璃諸物其國甚富明神宗萬
歷二十九年和蘭駕大艦薄香山旋引去三十二年駕
艦抵澎湖熹宗天啟四年巡撫南居益發兵攻破和蘭
澎湖之警以息
欽定續通典卷一百四十七
