欽定續通典卷一百五十
邊防
邊防北序略
(臣)等謹按杜氏邊防典北方凡四十一部其見於新舊
唐書者惟契丹奚室韋鐵勒數部而已蓋塞北之地
多逐水草而居自古稱為行國故其疆域之分併於考
證較難大約漢之匈奴及烏桓鮮卑至元魏為蠕蠕隋
唐為突厥唐末為契丹而其餘諸國則皆其所屬之
小部落也宋史外國傳止載東西南三方明史於北邊
亦但有韃靼一傳蓋遼之得國本先於宋迤北之地皆
非宋有元則起自沙漠撫定中原逮明有天下而元
之後裔仍據有漠北終明之世不相統屬今仍明史
之名錄而載之間亦採遼金時入貢諸部列著於篇
正北
韃靼
韃靼即蒙古故元後也明初元順帝殂於應昌其子阿
裕實哩達喇嗣立徙於和寧傳其次子特古斯特穆爾
駐捕魚兒海於太祖洪武二十一年為明將藍玉所敗
走至圖拉河為其下伊蘇岱爾所弑部落多潰其族諤
尼實哩收散亡居和寧之西復為明都督劉真等所破
自特古斯特穆爾後五傳至衮特穆爾皆被殺遠族果
勒齊簒位稱汗始去國號稱韃靼其下以非順帝裔不
附酋長阿嚕台等殺果勒齊而迎元後布尼雅實哩立
以為汗成祖永樂六年以書諭之不報命淇國公邱福
統五將軍出塞擊之師殱焉八年帝親征布尼雅實哩
懼欲與阿嚕台俱西阿嚕台不從君臣始各自為部布
尼雅實哩西奔明師追敗之於鄂嫩河還師遇阿嚕台
復破之十年布尼雅實哩為衛喇特瑪哈穆特所殺時
阿嚕台強盛數與衛喇特相攻元裔益微其後阿嚕台
為衛喇特所蹙内附封為和寧王仁宗洪熙時阿嚕台
數敗於衛喇時乃率其屬東走烏梁海駐牧遼塞宣宗
宣德中阿嚕台為元裔托克托布哈所襲孳畜略盡未
幾為衛喇特瑪哈穆特之子托歡所殺而立托克托布
哈為汗以阿嚕台之衆屬之托歡自為丞相托歡之子
額森嗣益桀驁自雄托克托布哈不能制後疑其主托
克托布哈與中國通攻殺之額森自為汗尋亦為其下
所殺部中共立托克托布哈之子號小王子是時韃靼
諸部多互相雄長其後元裔數傳至博齊嗣為小王子
徙帳東方為察哈爾而諸部之在西北邊者甚衆若濟
農諳達之屬其衆益強時為邊患與明相終始云
朵顔泰寧福餘
朵顔泰寧福餘(即杜典庫莫奚)其地為烏梁海唐時號厙莫奚
後服屬契丹元為大寧路北境明太祖洪武初相率内
附遂置大寧都司營州諸衛封皇子權為寧王鎮焉數
為韃靼所抄二十二年詔以烏梁海之地置三衛指揮
使司各領其衆以為聲援自大寧前抵喜峯口近宣府
曰朵顔自錦義歷廣寧至遼河曰泰寧自黃泥窪踰瀋
陽鐵嶺接開原曰福餘惟朵顔地最險而強成祖從
燕起靖難兵患寧王躡其後因厚賂三衛以說之來
師行寧王錢諸郊三衛一呼盡起西擁寧王入關從
戰有功成祖既立徙寧王南昌徙都司於保定而盡
割大寧地畀三衛以償前勞英宗正統以後竄處迤
北與衛喇特時出擾邊朝廷命將擊破之其後叛服
不常
鬼國
鬼國元世祖至元十七年三月詔討之命以蒙古軍及
哈喇章軍西州約羅萬嘉努軍阿爾哈雅軍數道並進
尋復招諭之至九月其國主阿恰降自後叛服不常
珠巴克
珠巴克遼太宗天顯十二年來貢至聖宗開泰時諸部
皆叛興宗重熙時復來貢又有迪里五國遼時皆來貢
烏爾古
烏爾古為遼太祖所征服太宗天顯時來貢穆宗應歷
十五年烏爾古叛掠居民財物遣林牙蕭斡討之聖宗
統和以後叛服不一後服屬於金
契丹附近諸國(契丹在隋唐之世已載杜典其後事跡備詳遼史兹取胡嶠所記錄)
(其附近諸國部落)
契丹西北至烏庫哩其人長大最勇隣國不敢侵又其
西嘉噶爾又其北單于突厥又北黑車子又北牛蹄突
厥其地尤寒又北狗國手摶猛獸語類犬嘷契丹嘗選
良馬二十匹遣十人齎糧北行窮其所見其人自黑車
子歷牛蹄國以北行一年經四十三城居人多以木皮
為屋其語言無譯者不知其國山川部族名號其地氣
遇平地則温和山林則寒冽至三十三城得一人能鐵
甸語其言頗可解云地名頶利烏于邪堰自此以北曠
阻不能達其人乃還此北荒之極也
鐵甸
鐵甸在契丹東其族野居皮帳而人剛勇地少草木水
鹹濁色澄久而後可飲
東北
渤海
渤海本號靺鞨其貴族姓大氏唐武后時高麗别種大
祚榮有衆四十萬人據挹婁臣於唐至中宗時置呼爾
罕州以祚榮為都督封渤海郡王其後世遂號渤海梁
太祖開平元年國王大諲譔遣使者來訖周世宗顯德
常來朝貢宋太祖太平興國四年其酋帥大鸞河率小
校李勛等十六人部族二百騎來降六年賜渤海王詔
助兵攻契丹遼太祖建國攻渤海拔呼爾罕城俘其王
大諲譔以為東丹王國立太子托雲為人皇王以主之
神册四年葺遼陽故城以渤海漢戸建東平郡為防禦
州天顯三年遷東丹國民居之
哈斯罕
哈斯罕遼聖宗開泰元年其王哈爾吉來朝八年其特
哩衮額布根宰相薩喇來貢後屢遣使入貢太平五年
乞建旂鼔許之天祚時東面行軍副統瑪格等攻之敗
績哈斯罕始與遼絶後服屬於金
富珠哩
富珠哩遼聖宗統和二十二年偕烏舍等部來貢開泰
七年三月命歲貢貂皮興宗重熙十七年耶律義先等
伐富珠哩酋托多羅十八年二月執托多羅以獻始與
遼絶
烏舍
烏舍遼聖宗統和十三年七月以兵侵鐵驪遣奚王和
碩鼐等討之十月烏舍歸欵詔諭之十四年烏舍烏哲
圖以地遠乞歲時免進鷹馬貂皮詔生辰正旦貢如舊
天祚時不復至金太祖時烏舍楚古爾蘇來降
鐵驪
鐵驪其人雜處山林無君長遼太祖天顯元年鐵驪來
貢聖宗開泰元年鐵驪納蘇等送烏舍百餘戶至賓州
賜絲絹乞賜佛像儒書詔賜護國仁王佛像一易詩書
春秋禮記各一部興宗重熙十六年鐵驪實勒們來朝
以始入貢加右監門衛大將軍自是無歲不貢天祚帝
乾統時鐵驪貢遂絶金太祖時鐵驪王和哩布以所部
降
博囉滿達
博囉滿達在遼時與鐵驪烏舍富珠哩哈斯罕等皆為
屬國軍聖宗太平五年以博囉滿達部多烏舍戶詔索
之七年遣使來貢後入貢不絶興宗重熙十年詔其部
歸哈斯罕戶之没入者使復業
定安
定安本馬韓之種為契丹所破其酋帥糾合餘衆保於
西鄙自稱定安國宋太祖開寳三年遣使朝貢太宗太
平興國中太宗方經營遠略詔其國令張犄角之勢其
國亦欲倚王師以抒宿忿表末云必欲報敵不敢違命
乃答以詔書令發兵同伐契丹端拱中獻方物淳化中
上表後不復聞
室韋
室韋契丹别種散處川谷逐水草其言語則靺鞨也其
部族不一唐時皆入貢遼太祖時黑車子室韋以八部
降尋復叛討破之太宗會同元年嘗進白麃又貢名馬
穆宗應歷十五年黃室韋與大黃室韋小黃室韋俱叛
聖宗統和以後復降順
欽定續通典卷一百五十
