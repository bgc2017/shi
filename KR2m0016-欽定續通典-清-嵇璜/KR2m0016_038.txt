欽定續通典卷三十八
職官
文散官
開府儀同三司
唐制開府儀同三司秩從一品為文散官不帶職事官
者朝參祿俸並同職事仍隸吏部宋開府儀同三司亦
為文散官秩從一品(潘美初為北院使太宗大平興國中改南院使三年加開府儀同三)
(司又徽宗時以觀文殿大學士召范純仁純仁乞歸養疾帝許之後贈開府儀同三司御書碑額曰世濟忠貞)
(又趙雄宇温叔孝宗時拜右丞相改知江陵府光宗將受禪召雄雄上萬言書陳修身齊家以正朝廷之道甚)
(劉切詔授寧武軍節度使開府儀同三司又韓世忠平湖南授太尉賜帶笏仍勅樞密以功頒示内外諸將帥)
(高宗建炎三年進開府儀同三司又安丙鎮蜀授開府儀同三司遣閤門舍人致錫命錫旌節金印衣帶鞍馬)
遼北面官南面官皆以此為散階金文階從一品上曰
開府儀同三司中曰儀同三司(韓時為禮部尚書在職七年是時朝廷方議禮)
(制度或因或革故時在禮部兼領太常甚久熙宗皇統間乞致仕仍加開府儀同三司又豫王永成世宗子風)
(姿竒偉博學善屬文世宗尤愛重之大定二十五年命留守中都判吏部尚書進開府儀同三司)元文
散官開府儀同三司儀同三司皆正一品明無此官
特進
唐制文散官正二品曰特進宋因唐制(神宗元豐三年王安石復拜左)
(僕射觀文殿大學士换特進又張浚以却敵功除特進趙葵辭右丞相以觀文殿學士判潭州湖南安撫使加)
(特進)遼無此官金從一品文散階中次曰特進下曰崇進
元亦有特進崇進皆正一品明文散官正一品初授特
進榮祿大夫陞授特進光祿大夫(武宗正德間楊廷和梁儲同在内閣皆特)
(進張居正父亦由少保少師加特進劉健亦加特進)
光祿大夫以下
唐制文散官從二品曰光祿大夫正三品曰金紫光祿
大夫從三品曰銀青光祿大夫(裴度平淮西策勲進金紫光禄大夫宏文館大)
(學士晉國公)宋文散官光祿大夫金紫光祿銀青光祿品秩
皆與唐制同(元豐官制行王珪由禮部侍郎超授銀青光禄大夫及哲宗立進金紫光祿大夫又)
(慶元内使王德謙建節謝深甫三疏力陳不可蹈大觀覆轍乃斥德謙進深甫金紫光禄大夫拜右丞相累乞)
(避位寧宗曰卿能為朕守法度惜名器不可以言去)遼無此官金文散官正二品
上曰金紫光禄大夫下曰銀青光祿大夫從二品上曰
光祿大夫下曰榮祿大夫元文散官正一品曰金紫光
祿大夫銀青榮祿大夫從一品曰光禄大夫榮祿大夫
(巴延進金紫光禄大夫知樞密院事又仁宗延祐元年李孟進金紫光禄大夫又李好文為翰林學士承旨皇)
(太子深敬禮之屢引年乞致仕至再三遂拜光禄大夫河南省平章事仍以一品禄終其身又尚文為尚書右)
(丞武宗仁宗之世屢延致訪以國事進階自光禄大夫轉銀青光禄大夫)明文散階從一品
初授榮禄大夫陞授光祿大夫(太祖洪武三年大封功臣常茂馮勝李文忠鄧)
(愈皆榮祿大夫)
唐制正四品上曰正議大夫下曰通議大夫皆文散官
宋正四品上曰正奉大夫下曰中奉大夫遼無金正三
品上曰資德大夫中曰資政大夫下曰資善大夫(皆唐宋所)
(無)從三品上曰正奉大夫中曰通奉大夫下曰中奉大
夫正四品上曰正議大夫中曰通議大夫下曰嘉議大
夫元正二品曰資德大夫資政大夫資善大夫從二品
曰正奉大夫通奉大夫中奉大夫正三品曰正議大夫
通議大夫嘉議大夫明正二品初授資善大夫陞授資
政大夫加授資德大夫從二品初授中奉大夫陞授通
奉大夫加授正奉大夫正三品初授嘉議大夫陞授通
議大夫加授正議大夫
唐制從四品上曰太中大夫下曰中大夫宋從四品上
曰太中大夫下曰中大夫遼無金從四品上曰大中大
夫中曰中大夫下曰少中大夫元從三品曰太中大夫
中大夫亞中大夫(舊承金制曰少中延祐時改亞)明從三品初授亞中
大夫陞授中大夫加授大中大夫
唐制正五品上曰中散大夫下曰朝議大夫從五品上
曰朝請大夫下曰朝散大夫宋正五品上曰中散大夫
下曰朝奉大夫從五品上曰朝散大夫下曰朝請大夫
遼無金正五品上曰中議大夫中曰中憲大夫下曰中
順大夫從五品上曰朝請大夫中曰朝散大夫下曰朝
列大夫(舊曰奉德大夫海陵天德二年改曰朝列大夫)元正四品曰中議大夫
中憲大夫中順大夫從四品曰朝請大夫朝散大夫朝
列大夫正五品曰朝正大夫奉議大夫從五品曰奉直
大夫奉訓大夫明正四品初授中順大夫陞授中憲大
夫加授中議大夫從四品初授朝列大夫陞授朝議大
夫加授朝請大夫正五品初授奉議大夫陞授奉政大
夫從五品初授奉訓大夫陞授奉直大夫
唐制正六品上曰朝議郎下曰承議郎宋正六品曰朝
奉郎曰承直郎從六品曰奉直郎曰通直郎遼無金正
六品上曰奉政大夫下曰奉議大夫從六品上曰奉直
大夫下曰奉訓大夫元正六品曰承德郎曰承直郎從
六品曰儒林郎曰承務郎明正六品初授承直郎陞授
承德郎從六品初授承務郎陞授儒林郎吏材幹授宣
德郎
唐制正七品上曰朝請郎下曰宣德郎從七品上曰朝
散郎下曰宣義郎宋仍唐制改宣義郎曰宣奉郎遼無
金正七品上曰承德郎下曰承直郎從七品上曰承務
郎下曰儒林郎元正七品曰文林郎承事郎從七品曰
徵事郎從事郎明正七品初授承事郎陞授文林郎吏
材幹授宣議郎從七品初授從仕郎陞授徵仕郎
唐制正八品上曰給事郎下曰徵事郎從八品上曰承
奉郎下曰承務郎宋正八品曰給事郎曰承事郎從八
品曰承奉郎曰承務郎遼無金正八品上曰文林郎下
曰承事郎從八品上曰徵事郎下曰從事郎元正八品
曰登仕郎曰將仕郎從八品曰登仕佐郎曰將仕佐郎
明正八品初授迪功郎陞授修職郎從八品初授迪功
佐郎陞授修職佐郎
唐制正九品上曰儒林郎下曰登仕郎從九品上曰文
林郎下曰將仕郎宋與唐同遼無金正九品上曰登仕
郎下曰將仕郎從九品上曰登仕佐郎下曰將仕佐郎
(此二階世宗大定十四年始創增)元無九品散階明正九品初授將仕
郎陞授登仕郎從九品初授將仕佐郎陞授登仕佐郎
武散官
驃騎將軍
唐制武散階從一品曰驃騎大將軍宋與唐同金驃騎
衛上將軍係正三品與龍虎衛上將軍金吾衛上將軍
同秩其武散官正從一品者皆用文資元驃騎衛上將
軍正二品其武散官無一品者明驃騎將軍為正二品
初授之職(顧成為驃騎將軍右軍都督府僉事佩征南將軍印總兵征水西叛寇生擒賊首敬德斬)
(之餘寇悉降又朱榮為驃騎將軍敗賊於嘉林江)陞授金吾將軍加授龍虎將
軍其一品散官用文資
輔國將軍
唐制正二品曰輔國大將軍宋與唐同金輔國上將軍
係從三品官與奉國上將軍同秩元正二品有輔國上
將軍與奉國上將軍同秩明從二品有定國將軍奉國
將軍
鎮軍將軍以下
唐制從二品曰鎮軍大將軍宋正二品有鎮國大將軍
無從二品武散官金鎮國上將軍從三品元鎮國上將
軍從二品明從二品初授鎮國將軍
唐制正三品上曰冠軍大將軍懷化大將軍下曰懷化
將軍宋與唐同(無懷化將軍)元正三品曰昭武大將軍昭勇
大將軍昭毅大將軍明正三品武散官與元制同
唐制從三品上曰雲麾將軍歸德大將軍下曰歸德將
軍宋與唐同(無歸德大將軍)元從三品曰安遠大將軍定遠大
將軍懷遠大將軍明從三品初授懷遠將軍陞授定遠
將軍加授安遠將軍
唐制正四品上曰忠武將軍下曰壮武將軍懷化中郎
將宋與唐同(無懷化中郎將)金正四品上曰昭武大將軍中曰
昭毅大將軍下曰昭勇大將軍元正四品有廣威將軍
宣威將軍明威將軍明與元同
唐制從四品上曰宣威將軍下曰明威將軍歸德中郎
將宋與唐同(無歸德中郎將)金從四品上曰安遠大將軍中曰
定遠大將軍下曰懷遠大將軍元從四品曰顯武將軍
宣武將軍明與元同又有信武將軍
唐制正五品上曰定遠將軍下曰寧遠將軍懷化郎將
宋與唐同(無懷化郎將)金正五品上曰廣威將軍中曰宣威
將軍下曰明威將軍元正五品有武節將軍武德將軍
明與元同
唐制從五品上曰遊騎將軍下曰遊擊將軍歸德郎將
宋與唐同(無歸德郎將)金從五品上曰信武將軍中曰顯武
將軍下曰宣武將軍(其正六品上曰武節將軍下曰武德將軍從六品上曰武義將軍下)
(曰武略將軍唐宋六品武階無將軍元明六品武階亦無將軍)元從五品有武義將軍
武略將軍明與元同惟改武義為武毅
諸校尉附
唐制諸校尉正六品上曰昭武校尉下曰昭武副尉懷
化司階從六品上曰振威校尉下曰振威副尉歸德司
階正七品上曰致果校尉下曰致果副尉懷化中候從
七品上曰翊麾校尉下曰翊麾副尉歸德中候正八品
上曰宣節校尉下曰宣節副尉懷化司戈從八品上曰
禦侮校尉下曰禦侮副尉歸德司戈正九品上曰仁勇
校尉下曰仁勇副尉懷化執戟長從九品上曰陪戎校
尉下曰陪戎副尉歸德執戟長自四品以下皆番上於
兵部宋諸校尉名號品秩皆與唐同惟改禦侮校尉曰
禦武(無司階中候司戈執戟長等階)金諸校尉自七品始正七品上曰
承信校尉下曰昭信校尉從七品上曰忠武校尉下曰
忠顯校尉正八品上曰忠勇校尉下曰忠翊校尉從八
品上曰修武校尉下曰敦武校尉正九品上曰保義校
尉下曰進義校尉從九品上曰保義副尉下曰進義副
尉元諸校尉正六品曰承信校尉昭信校尉從六品曰
忠武校尉忠顯校尉正七品曰忠勇校尉忠翊校尉從
七品曰修武校尉敦武校尉正八品曰保義校尉進義
校尉無九品武散階明諸校尉沿元制無七品以下武
散階
勲官
唐制十有二轉為上柱國視正二品十有一轉為柱國
視從二品宋與唐同金亦如之元上柱國為正一品柱
國為從一品明與元同易上為左右(張君正父為少保少師加至左柱國)
(劉健亦加左柱國)
唐制十轉為上護軍視正三品九轉為護軍視從三品
宋與唐同金亦如之元上護軍為正二品護軍為從二
品明與元同
唐制八轉為上輕車都尉視正四品七轉為輕車都尉
視從四品宋與唐同金亦如之元上輕車都尉為正三
品輕車都尉為從三品明與元同
唐制六轉為上騎都尉視正五品五轉為騎都尉視從
五品宋與唐同金亦如之元上騎都尉為正四品騎都
尉為從四品明與元同
唐制四轉為驍騎尉視正六品三轉為飛騎尉視從六
品二轉為雲騎尉視正七品一轉為武騎尉視從七品
宋與唐同金亦如之元驍騎尉為正五品飛騎尉為從
五品無六品以下勲階明驍騎尉亦正五品飛騎尉亦
從五品其正六品曰雲騎尉從六品曰武騎尉無七品
以下勲階
内官(命婦附)
唐制貴妃惠妃麗妃華妃各一人正一品掌佐皇后論
婦禮於内無所不統淑儀德儀賢儀順儀婉儀芳儀各
一人正二品掌教九御四德率其屬以贊后禮美人四
人正三品掌率女官修祭祀賓客之事才人七人正四
品掌敘燕寝理絲枲以獻歲功(其宫官尚宫局尚宫二人正五品六尚皆如之)
(掌導引中宫凡六尚事物出納文籍皆涖其印署司記二人正六品二十四司皆如之掌宫内文簿出入錄為)
(抄目審付行焉牒狀無違然後加印典記佐之典記二人正七品二十四典皆如之掌記二人正八品二十四)
(掌皆如之司言典言各二人掌承敕宣付别鈔以授司閽傳外掌言二人掌宣傳外司附奏受事者司簿典簿)
(掌簿各二人掌女史以上名簿司闈六人典闈掌闈各六人掌諸閤啟閉尚儀局尚儀二人掌禮儀起居司籍)
(典籍掌籍各二人掌供御經籍司樂典樂掌樂各四人掌宫縣及諸樂司賓典賓掌賓各二人掌賓客朝宴司)
(贊典贊掌贊各二人掌賓客朝宴贊相導引彤史二人正六品尚服局尚服二寳司寳二人典寳掌寳各二人)
(掌寳及符契司衣典衣掌衣各二人掌御服首飾司飾典飾掌飾各二人掌湯沐巾櫛司仗典仗掌仗各二人)
(掌仗衛之器尚食局尚食二人司膳二人典膳掌膳各四人掌供膳羞司醖典醖掌醖各二人掌酒醴司藥典)
(藥掌藥各二人掌醫藥司饎典饎掌饎各二人掌給宫人餼食尚寝局尚寝二人掌燕見進御之次司設典設)
(掌設各二人掌牀帷茵席司輿典輿掌輿各二人掌輿輦繖扇司苑典苑掌苑各二人掌蒔植蔬果司燈典燈)
(掌燈各二人掌門閤燈燭尚功局尚功二人掌女工司製典製掌製各二人掌供御衣服裁縫司珍典珍掌&KR0903;)
(各二人掌&KR0903;珠錢貨司綵典綵掌綵各二人掌錦綵縑帛絲枲司計典計掌計各二人掌給衣服飲食薪炭宫)
(正一人正五品司正二人正六品典正二人正七品掌戒令糺禁讁罰之事)宋内命婦之品
五曰貴妃淑妃德妃賢妃曰大儀貴儀淑儀淑容順儀順
容婉儀婉容其官告用遍地銷金龍五色羅紙昭儀昭
容昭媛修儀修容修媛充儀充容充媛曰婕妤曰美人
曰才人曰貴人其官告用遍地銷金鳳子五色羅紙其
宫官與唐制略同遼内官亦多採用唐制聖宗開泰二
年正月詔以馬氏為麗儀耿氏為淑儀尚寝白氏昭儀
尚服李氏順儀尚功艾氏芳儀尚儀孫氏和儀金内命
婦品元妃貴妃淑妃德妃賢妃正一品昭儀昭容昭媛
修儀修容修媛充儀充容充媛曰九嬪正二品婕妤正
三品美人正四品才人正五品各九員曰二十七世婦
寳林正六品御女正七品采女正八品各二十七員曰
八十一御妻宣宗貞祐後貴妃下有貞妃淑妃下有麗
妃柔妃而無德妃賢妃九嬪曰婕妤下有麗人才人為
正三品順儀淑華淑儀為正四品尚宫夫人尚宫左夫
人尚宫右夫人宫正夫人寳華夫人尚儀夫人尚服夫
人尚寝夫人欽聖夫人資明夫人為正五品尚儀御侍
尚服御侍尚寝御侍尚正御侍寳符宸侍奉恩令人奉
光令人奉徽令人奉美令人為正六品司正御侍寳符
御侍司儀御侍司符御侍司寝御侍司飾御侍司設御
侍司衣御侍司膳御侍司藥御侍仙韶使光訓良侍明
訓良侍遵訓良侍從訓良侍為正七品典儀御侍典膳
御侍典寝御侍典飾御侍典設御侍典衣御侍典藥御
侍仙韶副使承和良侍承惠良侍承宣良侍為正八品
掌儀御侍掌服御侍掌寝御侍掌飾御侍掌設御侍掌
衣御侍掌膳御侍掌藥御侍仙韶掌音祇肅良侍祇敬
良侍祇愿良侍為正九品内官之多前此未有也其宫
官六尚二十四司品秩員數皆同唐制其皇后位下别
有女職(有司閨一人掌宫中諸事并給散宫俸給食料秉儀一人承儀一人掌左右給事宣傳啟奏經)
(籍紙筆之事直閤一人司陳一人掌帳幕牀褥輿繖洒掃鋪陳薪炭燈燭之事秉衣一人奉衣一人掌衣服首)
(飾器玩諸寳貨財裁製縑綠之事掌饌之事一人奉饌一人掌飲食湯藥酒醴蔬果)元明内官與唐
宋略同明宫官六尚二十四司皆用唐制太祖洪武二
十二年授宫官敕服勞多者或五載六載得歸父母聽
婚嫁年高者許歸願留者聽現授職者皆給與祿六局
皆鑄印給之成祖永樂後職盡移於宧官其宫官所存
者惟尚寳四司而已唐外命婦封號已詳杜佑通典其
制凡命婦朝參視夫子之品宋外命婦之號曰國夫人
曰郡夫人曰淑人曰碩人曰令人曰恭人曰宜人曰安
人曰孺人徽宗政和二年詔封母則隨所封五等(謂如封南)
(陽縣開國男則隨其爵稱南陽縣人之類男令人封魏國公則稱魏國公夫)其婦人不因夫子得
封號(謂命官非升朝而母年九十以上或士庶人婦女年百歲若迴授者)或因子孫得封
贈其夫至升朝或非升朝應封贈者並孺人太祖建隆
三年詔太皇太后皇太后皇后曾祖母祖母母應封夫
人皆加太字金親王母妻封一字王者舊封王妃為正
從一品次室封王夫人章宗承安二年勅王妃止封王
夫人次室封孺人郡王母妻封郡王夫人國公母妻封
國公夫人郡公母妻封郡公夫人郡侯母妻舊封郡君
承安二年更為郡侯夫人四品文散少中大夫武散懷
遠大將軍以上母妻舊封縣君承安二年改為郡君五
品文散朝列大夫武散宣武將軍以上母妻舊封鄉君
承安二年改為縣君元一品封國夫人二品封郡公夫
人三品封郡侯夫人四品封郡君五品封縣君六品封
恭人七品封宜人明洪武二十六年定制一品封贈夫
人二品亦封贈夫人三品封贈淑人四品封贈恭人五
品封贈宜人六品封贈安人七品封贈孺人凡功推封
制封某國公者即封某國夫人封某侯者即封某侯夫
人伯子男同後又詔封贈公侯伯子男者其公侯夫人
各從其爵伯子男夫人止封夫人不得用爵凡命婦因
子孫官爵封母并祖母者並加太字追封則否
欽定續通典卷三十八
