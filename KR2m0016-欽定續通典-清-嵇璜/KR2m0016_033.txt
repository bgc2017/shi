欽定續通典卷三十三
職官
武官下
大將軍(并官屬)
唐制十六衛皆有大將軍(互見十六衛)其左右衛左右驍衛
左右武衛左右威衛左右領軍衛左右金吾衛左右監
門衛左右千牛衛左右羽林軍各大將軍皆正三品左
右龍武軍左右神武軍左右神策軍各大將軍皆正二
品已非漢魏晉宋北齊時之崇秩矣其驃騎輔國鎮軍
冠軍懷化歸德六大將軍為武臣散階無所職掌宋左
右金吾衛左右衛左右驍衛左右武衛左右屯衛左右
衛官軍衛左右監門衛左右千牛衛各有大將軍(互見十六)
(衛)在上將軍之下為環衛官無定員皆空官無實故南
渡初多不除授孝宗復置十六衛設大將軍等官(具左右衛)
(篇)其驃騎等五大將軍(具總敘篇)皆為武臣散階遼北面官
將軍本非要職建置較前代獨多唯大將軍府統所治
軍之政有大將軍以領之其五押招討司亦有大將軍
視各詳衮司之將軍為較重焉南面官各衛俱有大將
軍(互見十六衛)在上將軍之上金殿前侍御衛大將軍僅為
儀衛扈從之官其昭武等六大將軍(具總叙篇)亦為武臣散
階并非武階之崇職章宗泰和六年置平南冠軍大將
軍暫設即罷元監門及左右衛金吾三大將軍亦係儀
衛扈從官其昭武等六大將軍階秩與金同明初命徐
達為大將軍授節鉞訖出勒所部建牙鳴鼓角正行列
擎節鉞鼓吹前𨗳百官以次送其時大將軍任重職專
儀亦極盛他如常遇春等不過稱副將軍焉(時徐達為大將軍遣)
(人自軍中請事上勞之曰將軍忠義出於天性雖古豪傑之士不能過今所請事悉欲禀命而行此賢臣事君)
(之道所請事多可行者將軍從宜行之)後成國公朱能征安南亦為大將
軍凡有大征討率以五府(中軍左軍右軍前軍後軍為五府每府冇左右都督都督)
(同知都督僉事)都督及公侯伯充大將軍盖隋以前之大將軍
其位或在三司上或次三司下或與大司馬同秩兼理
政事故置掾屬唐以後或為環衛官或為武臣散階之
官或為儀衛扈從之官不開府無掾屬明徐達雖特拜
大將軍禮數雖異然亦統軍馬專征討而已亦不設掾
屬
車騎將軍
車騎將軍唐已無之宋遼金元明皆無
前後左右將軍
前後左右將軍唐已無之宋遼金元皆無明總兵掛印
稱將軍者(明制總兵官副總兵參將遊擊將軍守備把總無品級無定員總鎮一方者為鎮守獨鎮)
(一路者為分守各守一城一堡者為守備與主將同守一城者為協守又有提督提調巡視備禦領班備倭等)
(名凡總兵副總兵率以公侯伯都督充之)大同曰征西前將軍遼東曰征東
前將軍皆外鎮之銜名亦非唐以前之前後左右將軍
也
四征將軍
四征將軍(征東征西征南征北號為四征)唐已無之宋遼金元皆無之
明總兵掛印稱將軍者雲南曰征南將軍(太祖洪武中命潁川侯博)
(友德為征南將軍率三十萬衆征雲南遂城烏撒得七星關以通畢節又克可渡河於是東川烏蒙芒部諸蠻)
(望風降附又廖永忠充征南將軍率舟師取兩廣永忠自福州遣人諭何真真以廣循惠降破邵宗愚山寨獲)
(宗愚等諸郡相繼降檄諭九真日南朱崖儋耳三十餘城皆納印請吏又顧寰為征南將軍鎮貴州征五開六)
(洞一百三十七寨悉平又沐璘為征南將軍由副指揮陞右都督充總兵官掛將軍印繼沐琮鎮守雲南)大
同曰征西前將軍寧夏曰征西將軍(陳懋佩征西將軍印為總兵鎮守寧)
(夏賜寳鏹白粲牛羊以為戒嚴之費懋至鎮號令一新凡降附者撫綏之務得其歡心又周尚文拜征西將軍)
(鎮守寧夏歴鎮山西延綏俱有戰功鎮大同條上禦敵四十餘事修補牆堡七百里墾田五萬)
四鎮將軍
四鎮將軍(鎮東鎮西鎮南鎮北謂之四鎮)唐時已無宋遼金元皆無之
明掛印總兵官稱將軍者宣府曰鎮朔將軍延綏曰鎮
西將軍(其稱鎮守而不加將軍銜者鎮守薊州總兵官一人穆宗隆慶二年改為總理練兵事務兼鎮)
(守駐三屯管協守副總兵三人鎮守遼東總兵官一人舊設駐廣寧隆慶元年令冬月移駐河東遼陽適中之)
(地調度防禦應援海州瀋陽協守副總兵一人鎮守保定總兵官一人孝宗弘治十八年初設保定副總兵後)
(改為參將武宗正德九年復為分守副總兵世宗嘉靖二十年改為鎮守三十年改設鎮守總兵官神宗萬歷)
(元年令春秋兩防移駐浮圖峪遇有警移駐紫荆關以備入援鎮守宣府總兵官一人協守副總兵一人鎮守)
(大同總兵官一人協守副總兵一人鎮守山西總兵官一人嘉靖二十年改設駐寧武關防秋移駐陽方口防)
(冬移駐偏關協守副總兵一人鎮守延綏總兵官一人協守副總兵一人鎮守寧夏總兵官一人協守副總兵)
(一人鎮守甘肅總兵官一人協守副總兵一人分守副總兵一人鎮守陜西總兵官一人舊駐會城後移駐固)
(原分守副總兵一人鎮守四川總兵官一人隆慶五年添設駐建武所分守副總兵一人鎮守雲南總兵官一)
(人鎮守貴州總兵官一人嘉靖三十二年加提督麻陽等處地方職銜駐銅仁府鎮守湖廣總兵官一人鎮守)
(廣西總兵官一人鎮守廣東總兵官一人舊為征蠻將軍兩廣總兵官嘉靖四十五年分設駐潮州府協守副)
(總兵一人提督狼山副總兵一人鎮守浙江總兵官一人鎮守福建總兵官一人鎮守山東總兵官一人其同)
(為鎮守總兵而不稱將軍者皆非掛印也)
四安將軍
四安將軍(安東安西安南安北謂之四安)唐時已無宋遼金元明皆無
四平將軍
四平將軍(平東平西平南平北謂之四平)唐宋遼皆無金泰和六年伐
宋權設平南撫軍上將軍平南冠軍大將軍平南龍驤
將軍平南虎威將軍平南盪江將軍軍還即罷元不設
明總兵掛印稱將軍者湖廣曰平蠻將軍甘肅曰平羌
將軍
雜號將軍
五押招討(遼西南面有五押招討大將軍)冠軍龍驤虎威盪江
(皆金泰和六年所設)領軍夾輅殿前殿外(皆元時設為儀衛扈從官)佐
擊遊擊(皆明設佐擊唯京營有之遊擊各總兵下皆有)大漢(扈從之官屬錦衣衛)平邊
(王越為平邊將軍)
監軍(軍師祭酒)(理曹掾屬附)
唐開元後監軍之職多以中官為之宋不設遼北面官
北院都統軍司有北院統軍都監北院詳衮司有北院
都監南院亦如之近侍詳衮司有近侍都監四帳都詳
衮司(掌四帳軍馬之事)有都監其部族節度使司下有某部族
都監北面軍官大詳衮司有都監諸部署有兵馬都監
諸指揮使有某軍都監北面行軍官行軍都統所有監
軍有行軍諸部都監有監戰南面官諸指揮使司下有
某軍都監金太宗天會二年置都元帥府有元帥左監
軍一人元帥右監軍一人左都監一人右都監一人元
不設明以監察御史為監軍亦以宦官為監軍不常設
無定員
軍師祭酒理曹掾屬唐時無宋遼金元明皆無
三署郎官叙
三署郎官漢時所置唐之各左右翊中郎府悉屬各衛
遇將軍缺則以中郎將代其職掌亦為上將軍大將軍
將軍之貳大率皆供奉儀衛宿直巡警之事宋各衛中
郎將郎將皆為環衛其皇城司亦以副使為中郎將使
臣為左右郎將較環衛又稍有職掌若金之殄寇中郎
將殄寇郎將專掌兵戎之官暫為武臣之階軍罷即廢
更非常職自唐以後皆為武官要非前代之三署郎官
員額多而率遷他職者可比也
中郎將(五官中郎將)(左右中郎將)
中郎將至唐時皆屬十六衛中無五官中郎將及特設
左右中郎將其親衛五府中郎將已附左右衛篇中其
左右驍衛左右翊中郎將府中郎將各一人左郎將一
人右郎將一人左右武衛左中翊中郎將府中郎將各
一人左郎將一人右郎將一人左右威衛左右翊中郎
將府中郎將各一人左郎將一人右郎將一人左右領
軍衛左右翊中郎將府中郎將各一人左郎將一人右
郎將一人左右金吾衛左右翊中郎將府中郎將各一
人左郎將一人右郎將一人其中郎將掌領府屬督京
城左右六街舖巡警以果毅二人助巡探入閤日中郎
將一人升殿受狀衛士六百為大角手六番閱習吹大
角為昏明之節諸營壘候以進退左右監門衛左右翊
中郎將府中郎將掌涖宫殿城門皆左入右出中郎將
各四人左右千牛衛中郎將府中郎將掌供奉侍衛凡
千牛及備身左右以御刀仗升殿供奉者皆上將軍領
之中郎將佐其職有口敕通事舍人承傳聲不下聞者
中郎將宣告左右羽林軍左右翊中郎將府中郎將一
人左右中郎將一人左右郎將一人宋環衛官左右金
吾衛有中郎將郎將左右衛有中郎將郎將左右千牛
衛有中郎將郎將徽宗政和五年詔皇城司(所掌詳載左右金吾)
(衛)可剏置親從第五指揮以七百人為額使為將軍副
使為中郎將使臣以下為左右郎將金元中郎將郎將
為儀衛扈從之官遼明不設
虎賁中郎將
虎賁中郎將唐時已無宋遼金元明皆無
四中郎將
四中郎將漢時東西南北各置中郎將唐時已無宋遼
金元明皆無
雜中郎將
唐宋遼皆無金泰和六年伐宋置殄寇中郎將殄寇郎
將又有内供奉郎將(儀衛扈從之官)元明皆無
折衝府(果毅别將等附)
唐制諸衛折衝都尉府每府折衝都尉一人左右果毅
都尉各一人折衝都尉掌領屬備宿衛師役則總戎具
資粮左右果毅都尉掌貳都尉宋不設遼各衛皆有折
衝都尉果毅都尉金泰和六年伐宋置殄寇折衝都尉
殄寇果毅都尉又有折衝果毅都尉内果毅都尉折衝
都尉皆為儀衛扈從之官元折衝都尉果毅都尉金吾
折衝金吾果毅亦皆儀衛扈從之官明不設
三都尉(奉軍)(駙馬)(騎)(奉朝請附)
唐制奉車都尉掌馭副車有其名而無其人大陳設則
他官攝駙馬都尉無定員皆尚主者為之秩與奉車都
尉同五品上騎都尉騎都尉皆為勲官宋無奉車都尉
有駙馬都尉其上騎都尉騎都尉為勲官駙馬都尉班
在上騎都尉之下與騎都尉同其朝請大夫朝請郎為
文散官遼北面官有駙馬都尉府駙馬都尉掌公主帳
宅之事無奉車都尉騎都尉金駙馬都尉秩正四品其
上騎都尉騎都尉亦為勲官無奉車都尉元尚主者皆
稱駙馬都尉封王爵其上騎都尉騎都尉亦為勲官無
奉車都尉明亦無奉車都尉其駙馬都尉位在伯上凡
尚大長公主長公主公主並曰駙馬都尉惠成之間駙
馬都尉有典兵出鎮及掌府部事者(惠帝建文時梅殷為鎮守淮安總兵)
(官李坚為左副將軍成祖永樂時李讓掌北京行部事以後沐昕宋琥並守備南京趙輝掌南京左府事)其
餘唯奉祀孝陵攝行廟祭署宗人府事往往一充其上
騎都尉騎都尉並為武臣之勲官凡功臣及外戚之封
公侯伯者有流有世其才而賢者充官營總督五軍都
督府掌僉書南京守備或出充鎮守總兵官否則食禄
奉朝請而已
欽定續通典卷三十三
