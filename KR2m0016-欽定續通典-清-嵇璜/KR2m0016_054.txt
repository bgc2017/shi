欽定續通典卷五十四
禮(吉)
孔子祠(先儒及弟子附元明)(唐)(五代)(宋)(金)
唐德宗建中三年以文宣王裔孫為兖州司馬襲文宣
王後憲宗武宗並有是命
周太祖廣順二年六月親幸曲阜謁孔子廟拜奠致敬
既畢其所奠金花銀爐十數事留於祠所以備享祀遂
幸孔林拜孔子墓以孔子裔孫前曲阜縣令孔仁玉復
為曲阜縣令仍賜緋魚袋以亞聖顔淵裔孫顔涉為縣
主簿仍敕修葺祠宇墓側禁樵採
宋真宗大中祥符元年十一月帝幸曲阜備禮謁文宣
王廟内外設黃麾仗孔氏宗屬並陪位帝服鞾袍行酌
獻禮命官分奠七十二弟子及先儒初有司定儀肅揖
帝特展拜以表嚴師崇儒之意復幸孔林以樹擁道降
輿乘馬至墓所設奠再拜詔追諡曰玄聖文宣王(五年以國)
(諱改玄聖為至聖)祝文進署祭以太牢修飾祠宇給便近十戸
奉塋廟仍追封叔梁紇為齊國公二年詔追封十哲為
公七十二弟子為侯先儒為伯或贈官(顔回兖國公閔損琅琊公冉耕)
(東平公冉雍下邳公宰予臨淄公端木賜黎陽公冉求彭城公仲由河内公言偃丹陽公卜商河東公曾參瑕)
(邱侯顓孫師宛邱侯澹臺滅明金鄉侯宓不齊單父侯原憲任城侯公冶長高密侯南宫縚龔邱侯公晳哀北)
(海侯曾點萊蕪侯顔無繇曲阜侯商瞿須昌侯高柴共城侯漆雕開平輿侯公伯寮夀張侯司馬耕楚邱侯樊)
(須益都侯公西赤鉅野侯有若平隂侯巫馬期東阿侯陳亢南頓侯梁鱣千乘侯顔辛陽穀侯冉孺臨沂侯冉)
(季諸城侯伯虔沐陽侯公孫龍枝江侯秦冉新息侯秦祖鄄城侯漆雕哆濮陽侯顔高雷澤侯漆雕徒父高苑)
(侯壤駟赤上邽侯林放長山侯商澤鄒平侯石作蜀成紀侯任不齊當陽侯申棖文登侯公良孺牟平侯曹卹)
(上蔡侯奚容蒧濟陽侯句井疆滏陽侯申黨淄川侯公祖句兹即墨侯榮旂厭次侯縣成武城侯左人郢南華)
(侯燕伋汧源侯鄭國朐山侯秦非華亭侯施之常臨濮侯顔噲濟隂侯步叔乘博昌侯顔之僕宛句侯蘧瑗内)
(黃侯叔仲會博平侯顔何堂邑侯狄黑林慮侯邽巽高堂侯孔忠鄆城侯公西輿如臨朐侯公西蒧徐城侯琴)
(張頓邱侯左邱明瑕邱伯公羊高臨淄伯榖梁赤龔邱伯伏勝乘氏伯高堂生萊蕪伯戴聖楚邱伯毛萇樂夀)
(伯孔安國曲阜伯劉向彭城伯鄭衆中牟伯杜子春緱氏伯馬融扶風伯盧植良鄉伯鄭康成高密伯服虔滎)
(陽伯賈逵岐陽伯何休任城伯王肅贈司空王弼偃師伯杜預贈司徒范寗新野伯)親製玄聖文
宣王贊命宰相等撰顔子以下贊天禧五年以文宣王
裔孫襲封文宣公仁宗至和二年封孔子後為衍聖公
神宗元豐六年封孟軻為鄒國公七年以孟子配食文
宣王封荀況揚雄韓愈為伯並從祀(荀況蘭陵伯揚雄成都伯韓愈昌黎)
(伯)元祐初命孔子後子孫襲封奉聖公專主祠事增賜
田百頃供祭祀徽宗崇寧元年封孔鯉泗水侯孔伋沂
水侯大觀二年繪子思像從祀于左邱明二十四賢之
間議禮局言孔子弟子唐會要七十七人開元禮止七
十二人又去取不一本朝議臣斷以七十二子之說取
琴張等五人而去公夏首等十人今以家語史記參定
公夏首(杜典作守)后處公肩定顔祖鄡單罕父黑秦商原亢
樂欬廉潔唐會要開元禮亦互見之皆有伯爵載於祀
典請追贈侯爵使預祭從之(封公夏首鉅平侯后處膠東侯公肩定梁父侯顔祖)
(富陽侯鄡單聊城侯罕父黑祁鄉侯秦商馮翊侯原亢樂平侯樂欬建成侯廉潔胙城侯又改封曾參武城侯)
(顓孫師潁川侯南宫縚汝陽侯司馬耕睢陽侯琴張陽平侯左邱明中都伯榖梁赤睢陵伯戴聖考城伯以所)
(封犯先聖諱故也)政和三年詔封王安石舒王配享王雱臨川
伯從祀五年從太常寺請以樂正子配享兖州鄒縣孟
子廟公孫丑以下從祀並加封爵(樂正子克利國侯公孫丑夀光伯萬章博)
(興伯浩生不害東阿伯孟仲子新蔡伯陳臻蓬萊伯充虞昌樂伯屋廬連奉符伯徐辟仙源伯陳代沂水伯彭)
(更雷澤伯公都子平隂伯咸邱蒙須城伯高子泗水伯桃應膠水伯盆成括萊陽伯季孫豐城伯子叔乘陽伯)
欽宗靖康元年右諫議大夫楊時言王安石學術之謬
請追奪王爵毁配享之像詔降為從祀孝宗淳熙四年
罷王雱從祀理宗淳祐元年以周敦頤(封汝南伯)張載(封郿伯)
程顥(封河南伯)程頤(封伊陽伯)朱熹(封徽國公)從祀黜王安石景定二
年以張栻(封華陽伯)吕祖謙(封開封伯)從祀度宗咸淳三年詔封
曾參郕國公孔伋沂國公配享先聖封顓孫師陳國公
升十哲位復以邵雍(封新安伯)司馬光從祀其位兖國公郕
國公沂國公鄒國公居正位之東面西向北上為配位
十哲居殿上分東西向北上為從祀東廡澹臺滅明以
下五十二人並西向西廡宓不齊以下五十二人並東
向(按高宗紹興八年六月以衍聖公孔玠渡江隔絶林廟詔衢州於官田内撥給五頃以奉先聖祀事後玠)
(子孫俱襲封于衢至元始罷)
金熙宗天眷三年以孔子裔孫襲封衍聖公奉孔子後
世宗大定十六年詔立兖州學闕里廟宅子孫年十三
以上入學者不限數二十年特授襲封衍聖公為曲阜
令封爵如故章宗明昌六年增修曲阜宣聖廟工畢賜
衍聖公以下三獻法服及登歌樂一部仍遣太常舊工
往教孔氏子弟以備祭禮承安二年加封從祀諸賢舊
為公者升國公侯升國侯伯皆升侯
元太宗五年六月詔以孔子裔孫襲封衍聖公十二月
勅修孔子廟成宗大德十一年武宗即位詔曰蓋聞先
孔子而聖者非孔子無以明後孔子而聖者非孔子無
以法所謂祖述堯舜憲章文武儀範百王師表萬世者
也朕纂承丕緒敬仰休風循治古之良規舉追封之盛
典加號為大成至聖文宣王遣使闕里祀以太牢仁宗
皇慶二年以宋儒周敦頤程顥顥弟頤張載邵雍司馬
光朱熹張栻吕祖謙及故中書左丞許衡從祀孔子廟
庭延祐六年追封周敦頤為道國公又封蘧瑗為内黃
侯從祀孔子文宗至順元年七月加封孔子父叔梁紇
為啟聖王加封顔子復聖公曾子宗聖公子思述聖公
孟子亞聖公程顥豫國公程頤洛國公十一月以董仲
舒從祀位列七十二子之下順帝元統二年改封顔子
考妣又割益都鄒縣牧地三十頃徵其歲入以給常祀
至正二十二年禮部定擬楊時李侗胡安國蔡沈真德
秀封爵諡號俱贈太師從祀孔子廟庭(封楊時吳國公李侗越國公胡)
(安國楚國公蔡沈建國公真德秀福國公又改封朱熹為齊國公)
明太祖洪武二年遣官降香致祭曲阜孔子廟御製祝
文衍聖公襲封及授曲阜令並如前代制三年令曲阜
廟庭歲官給牲幣俾衍聖公供祀事七年修曲阜廟庭
設孔顔孟三氏學二十九年黜揚雄從祀進董仲舒英
宗正統八年追封元吳澄為臨川郡公從祀世宗嘉靖
九年更正孔廟祀典定孔子諡號曰至聖先師孔子凡
及門弟子皆稱先賢餘並稱先儒盡去公侯伯爵號屏
撤塑像改製木主仍擬大小尺寸著為定式穆宗隆慶
五年以薛瑄從祀神宗萬歷中以羅從彦李侗從祀尋
又以陳獻章胡居仁王守仁從祀
太公廟(唐)(五代)(宋)(金)(元)(明)
唐德宗建中三年從禮儀使顔真卿奏武成王廟如月
令春秋釋奠用諸侯之數樂奏軒縣又詔史館考定可
配享者列古今名將凡六十四人圖形焉貞元二年刑
部尚書關播奏太公古稱大賢乃置亞聖配享義有未
安又仲尼十哲皆當時弟子今以異時名將列之非類
也請但用古今名將配享去亞聖十哲之號自是惟享
武成王及留侯而諸將不復祭(按杜典載唐立太公廟事至貞元四年兵部侍)
(郎李紓奏止顔真卿關播疏請在前俱未載入今據禮樂志補輯)
梁改武成王為武明王廢從祀
後唐明宗長興三年太常禮院準國子博士蔡同文奏
請武成王廟四壁從祀諸英賢各設籩二豆二簠簋各
一爵一
周世宗顯德五年詔春秋上戊釋奠武成王廟每祭差
上將軍將軍充三獻官
宋太祖建隆三年詔修武成王廟與國學相對仍令檢
閱唐末以來謀臣名將勲績尤著者以聞四年帝幸武
成廟歴觀圖壁指白起像曰此人殺已降不武之甚何
受享於此命去之真宗大中祥符元年加諡太公為昭
烈武成王神宗元豐間國子司業朱服言釋奠武成王
舊以武學隸樞密院且學官員數少故初獻以祭酒司
業而亞獻終獻及讀祝捧幣皆令三班院差使臣充今
武學隸國子監長貳丞簿官屬已多請並以本監官充
攝行事仍令太常寺修入祀儀徽宗宣和五年禮部請
加武成王從祀諸人封爵自張良管仲而下凡七十二
將擬孔廟七十二賢于釋奠日祀之高宗紹興十一年
國子監丞林保奏竊見昭烈武成王享以酒脯不用牲
牢非所以右武而勵將士乞今後上戊釋奠用牲牢從
之
金章宗泰和六年建昭烈武成王廟於闕庭之右麗澤
門内其制一遵唐舊禮祀用春秋仲月上戊儀用中祀
元制武成王廟立于樞密院公堂之西以孫武子張良
等十人從祀每歲春秋仲月上戊以羊一豕一犧尊象
尊籩豆俎爵樞密院遣官行三獻禮
明太祖洪武初禮部奏請立武學如前代故事建武成
王廟帝曰立武學是分文武為二輕天下無全才矣三
代以上文武兼備用無不宜如太公之鷹揚而授丹書
仲山甫之賦政而式古訓召虎之經營而陳文德豈比
後世武學止講韜略不事經書專習干戈不聞俎豆拘
拘於一藝偏長哉今建武學又立武成王廟是近世之
陋規也太公宜從祀帝王廟其武成王廟罷之遂為制
(臣)等謹案古之聖賢未有不知兵者孔子曰我戰
則克知用兵特聖人盛德大業中之一事未可以
與太學並也自戰國時以太公為兵家之祖後遂
有六韜三略之書流𫝊於世其言頗涉淺鄙如晉
乘楚檮杌之類為後人妄作無疑至唐時建武成
廟以古來名將配享從祀宋因之設武學遂與太
學頡頏實為數百年來非禮之祀且以太公專主
武學似其所長在乎戰勝攻取疑無與于道德性
命之故者其言兵已末而所以視太公者益淺事
有重之而反輕人有尊之而反卑此類是也明世
罷之當矣
巡狩(唐)(五代)(宋)(遼)(金)(元)(明)
唐玄宗開元二十年十月如潞州命中書門下慮所過
囚赦潞州給復三年賜高年粟帛十一月如北都肆赦
給復如潞州尋至汾隂大赦免供頓州今歲税賜文武
官階勲爵諸州侍老帛武德以來功臣三品以上一子
官民酺三日
晉高祖天福二年十一月中書門下奏車駕巡幸所在
州縣官人見在駕所祗承者賜會並同京官從之
宋因唐制車駕巡幸有告至肆覲考制度之儀太祖開
寳九年春幸西京賜河南府民今年田租之半真宗朝
諸陵所過賜巡警及行郵治道兵卒時服錢履父老綾
袍茶帛途中賜衞士緡錢命有司籍所過繫囚逋負者
日引對多原釋仍採訪民間疾苦賑恤鰥寡孤獨車服
度量權衡有不如法則禁之有竒材異德政事尤異及
孝子順孫義夫節婦或不守廉隅昧于正理者並條析
以聞咸平中車駕每出金吾將軍率士二百人執撾周
繞謂之禁圍省方增二百人加執劍親王中書樞密宣
徽行圍内餘官圍外
遼太宗天顯四年西巡駐蹕涼陘赦繫囚復如南京祠
木葉山聖宗統和四年冬幸南京復都民今年租賦十
三年正月幸延芳淀詔諸道勸農
金熙宗皇統中車駕如東京右諫議大夫程宷上言古
者天子巡狩省察風俗審理冤獄問民疾苦以宣布德
澤今鑾輅省方將憲古行事願委之長貳釐整風俗或
置匭篋以申冤枉或遣使郡國問民無告皆古巡狩之
事也上嘉納之世宗大定元年十一月如中都詔中都
都轉運使左淵曰凡宫殿張設毋得增置毋役一夫以
擾百姓但謹圍禁嚴出入而已二十四年三月如上京
四月次東京給復東京百里内夏秋税租一年在城隨
關年七十者補一官曲赦百里内犯徒二年以下罪
元世祖中統二年二月車駕幸開平(後升為上都)詔減免民
間差發罷守隘諸軍秦蜀行省借民錢給軍以今年税
賦償之免平陽太原軍站戶重科租税四年二月幸上
都八月自上都還自後歲以為常成宗武宗以後俱如
之
明成祖永樂六年詔明年二月巡北京改定巡狩儀車
駕將發奏告天地社稷太廟孝陵祭大江旗纛等神軷
祭于承天門緣塗當祭者遣官祭將至北京設壇祭北
京山川等神車駕至奏告天地祭境内山川宴羣臣耆
老賜百官及命婦鈔所過郡縣官吏生員耆老朝見分
遣廷臣考覈守令賢否即加黜陟分命給事中監察御
史存問高年賜幣帛酒肉七年二月帝啟行命皇太子
監國三月至北京御奉天殿受朝賀世宗嘉靖十八年
帝幸承天所過望祭北嶽中嶽河瀆遣官祭濟瀆武當
山至承天詣獻皇帝廟謁告越四日行告天禮奉獻皇
帝配更服皮弁詣國社稷及山川壇行禮次日謁顯陵
次日從駕官上表賀遂頒詔如儀回京親謝上帝皇祖
皇考遣官告郊廟社稷羣神如初
封禪(宋)(明)
宋太宗太平興國八年兖州父老及瑕邱等七縣民詣
闕請封禪上謙讓不允既而羣臣頌功德請封禪者不
可勝計雍熙元年詔以十一月有事於泰山尋以乾元
文明二殿災遂詔罷之真宗大中祥符元年兖州父老
及諸道貢舉人二千餘人詣闕陳請封禪宰臣王旦又
率百官諸軍將校州縣官吏蕃夷僧道父老二萬四千
餘人五上表請詔今年十月有事於泰山命翰林太常
禮院詳定儀注帝習儀於崇德殿十月戊子朔禁天下
屠殺一月辛夘發京師帝自告廟即蔬食並禁音樂丁
未次奉高宫齋於穆清殿庚戌帝服通天冠絳紗袍乘
法駕至山門幄次(山上置圜臺徑五丈高九尺四陛上飾以青四面如其方色一壝廣一丈)
(圍以青繩三周燎壇在其東南高丈二尺方一丈開上南出戶方六尺山下封祀壇四成十二陛如圜丘制上)
(飾以元四面如其方色外為三壝燎壇如山上壇制社首壇八角三成八陛三壝四門如方丘制又為瘞塪于)
(壬地外壝之内又以玉為五牒各長尺二寸廣五寸厚一寸刻字而填以金聯以金繩緘以玉匱置石䃭中正)
(座配位用玉冊六副每簡長一尺二寸廣一寸二分厚三分簡數量文多少匱長一尺三寸檢長如匱厚二寸)
(闊五寸纏金繩五周封以金泥印以受命寳用石䃭藏之䃭鑿中廣深足容玉匱又為石檢十以擫䃭金繩纏)
(之石泥封之泥用石末和五色土為之)改服鞾袍乘步輦登山鹵簿儀衞
列山下天門險峻人給横板二長三尺許繫綵兩端施
於背膺選從卒推引而上衞士皆給釘鞵供奉馬止于
中路自山趾盤道至太平頂凡兩步一人綵繡相間樹
當道者不伐止縈以繒每經陿險必降輦徒步是夕山
下罷警場明日設昊天上帝位於圜臺奉天書於座左
(是年正月有黃帛曳左承天門南鴟尾上帝命羣臣拜迎於朝元殿啟封號稱天書)太祖太宗並
配西北側向帝服衮冕升臺奠獻悉去侍衞命官享五
方帝及諸神於封祀壇上飲福酒攝中書令王旦跪稱
曰天賜皇帝太一神策周而復始永綏兆人三獻畢封
金玉匱王旦奉玉匱置於石䃭攝太尉馮拯奉金匱以
降將作監領徒封䃭帝登圜臺閱視訖還御幄宰臣率
從官稱賀山下𫝊呼萬歲聲動山谷壬子禪祭皇地祇
于社首奉天書升壇以祖宗配癸丑御夀昌殿受朝賀
大赦天下改乾封縣曰奉符縣徽宗政和六年時蔡京
當國將講封禪以文太平預具金繩玉檢及他物甚備
迄不能行
明成祖永樂十四年祠部郎中周訥請封禪尚書吕震
請如訥言帝曰今天下雖無事然水旱疾疫亦間有之
豈敢自謂太平之世且聖經未嘗言封禪唐太宗亦不
封禪魏徵每以堯舜望其君爾欲處朕於唐太宗之下
亦異於徵之愛君矣議遂不行
告禮(宋)(元)(明)
(臣)等謹案告禮歴代相承唐宋以來巡狩封禪即
位改元俱有告廟之文其制散見各條下今綜考
宋元明告禮每代各約舉一二事彙為專條以符
杜佑通典之舊云
宋太宗雍熙四年詔以來年正月擇日行藉田禮所司
詳定儀注大禮使李昉言前典不載告禮今請前二日
告南郊太廟仁宗明道元年詔以來歲二月行藉田禮
而罷冬至親郊遣官奏告天地宗廟諸陵景靈宫州郡
就告嶽瀆宫廟其禮一如端拱之制(端拱改元行藉田禮即雍熙四年所)
(定)而損益之徽宗時定五禮新儀凡命將出征太史擇
日造廟告官清齋行事先詣僖祖神位前以次詣翼宣
諸祖室俱酌獻讀祝文若凱旋祭告惟陳俘馘及軍實
於南門之外其告禮並如儀寧宗慶元元年吏部員外
郎李謙略言事莫重于登極禮莫急於告廟蓋即位必
告廟示敬親也告廟必於歲首大其事也請來年正月
躬行告廟之禮詔下禮官討論
元武宗至大四年三月仁宗即位四月戊申以即位告
天地於南郊戊午告於太廟
明成祖永樂六年改定巡狩儀車駕將發奏告天地社
稷太廟孝陵世宗嘉靖十八年南巡先期帝親奏告皇
天于元極寳殿同日告聞皇祖太廟皇考睿宗廟遣官
分告北郊成祖列聖羣廟大社稷帝社稷朝日夕月天
神地祇用祭服太常寺備脯醢酒果翰林院撰告文
歴代所尚(宋)
宋初有司上言國家受周禪周木德木生火則本朝運
膺火德色當尚赤臘以戌日詔從之太宗雍熙元年布
衣趙垂慶上書言本朝當越五代而上承唐為金德若
梁繼唐至本朝亦為金德國初符瑞色白者不可勝紀
皆金德之應也望改正朔易車旗服色以承天統事下
尚書集議常侍徐鉉等議頃以唐末喪亂朱梁簒殺莊
宗早編屬籍親雪國仇中興唐祚重新土運以梁室比
羿浞王莽不為正統自後相𫝊晉以金漢以水周以木
天造有宋運膺火德況國初祀赤帝為感生帝于今二
十五年豈可輕議改易且五運迭遷親承歷數豈可越
數姓之上繼百年之運伏請祗守舊章以承天祐從之
真宗天禧時光禄寺丞謝絳言國家當黜五代紹唐之土德
以繼聖祖猶漢之黜秦興周之火德以繼堯大理寺丞
董行父又言宋當繼唐為金德事下兩制議謂漢雖堯
之苗裔及序承正統乃越秦而繼周非用堯之行今國
家或用土德即當越唐承隋彌以非順失其五德𫝊襲
之序若越五代而紹唐則晉漢及周咸帝中夏太祖受
終周室豈可弗遵𫝊繼之序續於遐邈之統雍熙中徐
鉉等議之詳矣其謝絳董行父等所請難以施行詔可
享司寒(五代)(宋)
後唐明宗長興元年冬十月丁酉始藏冰
周太祖顯德元年詔築壇北郊以孟冬祭司寒其藏冰
開冰之祭俟冰室成即行之
宋太祖建隆二年始置藏冰署修其祀常以四月以黑
牡祭於玄冥神乃開冰以薦太廟太宗淳化三年秘書
監李至言按詩七月曰四之日獻羔祭韭周之四月今
之二月也月令獻羔開冰先薦寢廟詳其開冰之祭當
在春分帝命正其禮仁宗天聖新令春分開冰祭司寒
於冰井務卜日薦冰於太廟季冬藏冰設祭亦如之神
宗元豐中詳定禮文所言熙寧祀儀孟冬選吉日祭司
寒春秋左氏𫝊曰古者日在北陸而藏冰西陸朝覿而
出之其藏之也黑牡秬黍以享司寒其出之也桃弧棘
矢以除其災古者享司寒惟以藏冰啟冰之日孟冬非
有事於冰不應祭享今請惟季冬藏冰則享司寒牲用
黑牡羊榖用黑秬黍仲春開冰則但用羔又孔穎達注
月令曰啟冰唯獻羔桃弧棘矢以禳除凶邪非禮神之
物當依孔氏說置於凌室之戶從之徽宗大觀四年議
禮局言春秋左氏𫝊以少皥有四叔其二為玄冥杜預
鄭玄皆以玄冥為水官故歴代祀之為司寒則玄冥非
天神矣今儀注享司寒禮畢燔燎是以祀天神之禮享
人鬼也請罷燔燎而埋祝幣從之(按元明無司寒之祭明臣邱濬曰一歲之)
(間有春夏秋冬之時即有寒暑温凉之氣冥冥之間必有神以司之古者各因其時而致其祭本朝於春秋二)
(時祭太歲及四時月將之神蓋以四時之首合于太歲四時之令分於月將其即古者祭時與寒暑之遺意歟)
禜(唐)(宋)(金)(元)(明)
唐玄宗天寳十三載秋大霖雨害稼六旬不止九月閉
坊市北門蓋井禁婦人入街市祭玄冥大社禜明德門
代宗大歷四年四月雨至於九月閉坊市北門置土臺
臺上立黃幡以祈晴
宋太祖太宗時凡京師水旱稍久帝親禱者則有建隆
觀大相國太平興國寺上清太乙宫甚則再幸或撤樂
減膳進蔬饌遣官禱者則天齊五龍城隍佛神四廟大
相國開寳報慈崇明崇夏五寺及建隆觀令開封祭九
龍浚溝黃溝子張子夏信陵君段干木扁鵲張儀吳起
單雄信廟至道後又于寺觀建道場復遣常參官詣岳
瀆致祠真宗咸平後祈禱又增玉清昭應景靈宫祥源
觀太一宫高宗紹興後每祈水旱則迎天竺寺觀音入
城或就明慶寺建道場或遣官就天竺祈禱理宗端平
三年以霖雨害稼命近臣禱于天地宗廟社稷及宫觀
嶽瀆等處
金世宗大定十七年夏六月京畿久雨遵祈雨儀祈晴
命諸寺觀啟道場祈禱章宗明昌四年五月以久雨禜
六月丙辰以晴祭嶽鎮海瀆
元時凡遇淫雨不止祈禱山川岳瀆社稷宗廟或命西
僧致禱
明代凡水旱災傷或躬禱或露告于宫中及奉天殿陛
或遣官祭告郊廟陵寢及社稷山川無常儀英宗正統
四年以京畿水災祭告天地
高禖(宋金)(明)
宋仁宗未有嗣景祐四年以殿中侍御史張奎請親祀
高禖詔有司詳定禮官以為月令雖可據然周官闕其
文漢志郊祀不及禖祠惟枚臯𫝊言皇子禖祀而已後
漢至江左略見其事而儀典委曲不可周知惟高齊禖
祀最顯妃嬪參享黷而不蠲恐不足法唐明皇因舊月
令特存其事開元定禮以後不著朝廷必欲行之當築
壇於南郊春分日祀青帝本詩克禋以祓之義配以伏
羲帝嚳以禖神從祀依東漢晉隋之舊以石為主牲用
太牢樂以升歌儀視先蠶有司攝事祝版具言天子求
嗣之意乃以弓矢弓韣致神前祀已與胙酒進内以禮
所御使齋戒受之仍歲令有司申請俟旨命曰特祀詔
即用其年春分遣官致祭為圜壇高九尺廣二丈六尺
四出陛三壝陛廣五尺壝各二十五步青石主長三尺
八寸用木生成之數形準廟社主植壇上稍北露其首
三寸青玉青幣牲用牛一羊一豕一樂章祀儀並準青
帝罇器神位如勾芒唯受福不飲回授中人為異寳元
二年八月皇子生命輔臣報祀準春分儀惟不設弓矢
弓韣著為常祀慶歷三年太常博士余靖言皇祀未廣
不設弓矢弓韣非是詔仍如景祐之制嘉祐二年徙禖
壇於南郊壇東神宗元豐四年禮官言高禖壇迫狹按
祀儀青帝壇廣四丈高八尺今祀高禖既用青帝為主
其壇高廣請如青帝之制又言祀天以高禖配今郊禖
壇祀青帝以伏羲高辛配復于壇下設高禖位殊為爽
誤請準古郊禖改祀上帝以高禖配改伏羲高辛位為
高禖而徹壇下之位詔改壇制其典禮如舊徽宗政和
時定五禮新儀春分祀高禖以簡狄姜嫄從配皇帝親
祠並如祈榖儀高宗紹興元年太常少卿趙子晝請以
來春復行高禖之祀從之十七年二月帝親祀高禖如
政和之儀
金章宗明昌六年二月尚書省臣奏行高禖(時帝未有子)築
壇於景風門外東南端當闕之夘辰地與圜丘東西相
望壇如北郊之制每歲以春分日祀青帝伏羲氏女媧
氏凡三位壇上南向西上姜嫄簡狄位於壇之第二層
東向北上每位羊豕各一有司攝三獻司徒行事禮畢
進胙官備弓矢弓韣以進帝命后妃嬪御皆執弓矢東
向而射以次飲福享胙
明初無祀高禖禮世宗嘉靖中始設木臺于皇城東永
安門北震方壇上皇天上帝南向騂犢蒼璧奉獻皇帝
配西向牛羊豕各一高禖在壇下西向牛羊豕各一禮
三獻樂九奏舞八佾皇帝位壇下北向后妃嬪位壇南
數十丈外北向用帷壇下陳弓矢弓韣如后妃嬪之數
祭畢女官導后妃嬪至高禖前跪取弓矢授后妃嬪后
妃嬪受而納於弓韣
諸雜祠及淫祠興廢(唐元)(五代明)(宋)(遼)(金)
(臣)等謹案周禮大宗伯掌建邦之天神人鬼地示
之禮其不在祀典者概無致祀之文自秦漢以降
神祠遞興唐宋後尤為雜揉非出於流俗之𫝊聞
即本於道書之附會封號既無定名崇奉亦無常
數杜典載雜祠淫祠析為二條今詳考唐以來諸
雜祠之尤著者具於篇而其興廢亦緣以見焉又
杜典載祈禳祓禊訖於宋齊皆唐以後禮志所不
錄今並從刪削云
唐玄宗開元二年詔祠龍池右拾遺蔡孚獻龍池篇公
卿以下撰擬共一百三十篇詔太常寺考其詞合音律
者為龍池樂章十首又詔增置壇及祠堂每歲仲春將
祭則奏之肅宗至德二年道士李國正奏皇室仙系修
崇靈路請於昭應縣南置天華上宫露臺天地婆父三
皇道君太古天皇中古伏羲媧皇等祠堂又於縣南扶
谷故湫置祠並許之昭應令梁鎮上疏謂天地婆父祀
典無文言甚不經義無可取又湫者龍之窟也今湫竭
已久龍安所在何必崇飾祠宇豐潔薦奠其三皇五帝
則兩京及所都之處已建宫觀祠廟望並於本處依禮
齋祭制可
後唐明宗天成二年幸白司馬坡祭突厥神
宋京城東舊有五龍池因唐禮歲以仲春祭之用中祠
禮又有德安公廟(祭夷門山神)崔府君廟(唐滏陽令)寧州普濟王
廟(祭要冊湫)鎮戎軍靈澤廟(祭朝那湫)鄭州靈顯王廟(俗𫝊李靖神)炳
靈公廟(祭泰山三郎)靈感廟(祭泰山玉女池)三水府神(祭馬當采石金山)杭
州吳山廟(祭濤神)明應公廟(祭潤州焦山)廣濟王廟(祭秦蜀守李冰)劍
州英顯王廟(祭梓潼神張亞子)梓州靈濟公廟(祭唐涪州刺史陸弼)䢼亭
廟(祭䢼亭湖中蛟)神宗元豐三年詔加號江州廬山太平興國
觀九天採訪使者為應元保運真君徽宗崇寧元年用
方士魏漢津之說備百物之象鑄鼎九於中太一宫南
為殿奉安之各周以垣上施埤堄墁如方色外築垣環
之名曰九成宫中央曰帝鼐其色黃祭以土王日為大
祠幣用黃樂用宫架北方曰寳鼎其色黑(通考作白)祭以冬
至幣用皂東北曰牡鼎其色青(通考作白)祭以立春幣用皂
東方曰蒼鼎其色碧祭以春分幣用青東南曰岡鼎其
色綠祭以立夏幣用緋南方曰彤鼎其色紫祭以夏至
幣用緋西南曰阜鼎其色黑祭以立秋幣用白西方曰
晶(通考作皛)鼎其色赤祭以秋分幣用白西北曰魁鼎其色
白祭以立冬幣用皂八鼎皆為中祠樂用登歌享用素
饌復於帝鼐之宫立大角鼎星祠大觀三年詔以鑄鼎
之地作寳成宫總屋七十一區中置殿曰神靈以祀黃
帝東廡殿曰成功祀夏后氏西廡殿曰持盈祀周成王
及周公旦召公奭後置堂曰昭應祀唐李良及隐士嘉
成侯魏漢津又詔每歲八月二十七日舉祀事黃帝為
大祠成功持盈二殿為中祠昭應堂為小祀並用素饌
四年詔天下五龍神皆封王爵政和元年詔開封府毁
淫祠一千三十八區仍禁軍民擅立神祠(按禮志作神宗熙寧中毁)
(淫祠若干此據本紀輯)
遼太宗天顯三年四月祭麃鹿神景宗保寧三年十月
以黑白羊祀神七年五月祭神姑聖宗統和十六年五
月祭白馬神
金世宗大定時封護國林神嘉蔭侯七月致祭盧溝河
神安平侯春秋二次加封黃河神昭應順濟聖后春秋
致祭章宗明昌時封旺國崖鎮安公瑪達哈山瑞聖公
(章宗生於此)又立貞獻郡王廟祭頁嚕古紳(二人始製女直文字)
元世祖至元十五年正月封磁州崔府君為齊聖廣佑
王七月建漢祖天師正一祠於京城仁宗延祐七年四
月(時英宗已即位)祭遁甲神於香山泰定帝泰定二年七月遣
使祀宅神於北部行幄又遣使祀龍虎武當二山文宗
天歷元年加封漢前將軍關羽為顯靈義勇武安英濟
王遣官致祭順帝至元三年降香於龍虎三茅皂閣諸
山
明北京有真武廟洪恩靈濟宫(祀徐溫子知證知諤)憲宗成化十
三年詔建漢夀亭侯廟(神宗萬歷時加封三界伏魔大帝神威遠鎮天尊)又鳳
陽有顯應廟(神莫知所自明初禱雨有應)滁州有豐山廟柏子潭廟
徐州靈源宏濟廟河平神廟平陽平水祠汾水靈澤廟
(稱白彪山馬跑泉之神)沁州南山廟焦龍神廟龍泉神廟兖州青
山廟安平鎮顯惠等廟(孝宗弘治間改張秋為安平鎮建真武龍王天妃三廟賜額顯)
(惠)嚴州烏龍廟(三月三日祀)宜春仰山廟(祀宜山二龍神)常德陽山
廟(祭山神)沅山顯應廟(祭明山神)長沙洞庭廟(祀龍四月八日祭)馬湖
顯應廟(祀元人于法)福州靈濟宫廣州天妃廟南海真武廟
瓊州靈山廟(祀毘耶山之神)電白靈湫廟誠敬夫人祠(祭馮寳妻洗氏)
皆終明之世有司歲時致祭不絶
欽定續通典卷五十四
