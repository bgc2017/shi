欽定續通典卷一百
兵
以逸待勞
五代唐莊宗侵梁趨汴州宿胡柳坡遇梁軍問戰於周
德威德威曰此去汴州信宿而近梁軍父母妻子皆在
其中軍必力爭吾以深入之兵當必死之戰可以計勝
難以力圖且吾先至此糧㸑具營柵完以逸待勞王宜
按軍無動臣請以騎軍擾之使其營柵不成樵㸑不暇
給因其勞而乘之可以勝也不聽卒敗
金元帥完顔默音征鄂斡以兵甲士萬三千人分為左
右翼至木虎崖盡委輜重齎數日糧輕騎襲之時鄂斡
自泰州走齊州有吏乣者來降謂默音曰賊中馬肥健
官軍馬疲弱此去賊八十里比遇賊馬已憊賊輜重去
此不遠我攻之賊必救其巢穴賊至馬必疲我馬少得
息所謂以逸待勞者也默音從之鄂斡果敗
明傅友德既敗韓乙度敵尚強且復至乃開城門陣於
野使皆卧槍以待聞鼓即起賊李二果盛兵至輕我寡
競而囂友德鼓之士騰躍搏賊遂縳李二以獻又都督
劉江鎮遼瞭島東南有火光度倭且至犒師秼馬略不
為意設伏燒賊船截其歸路約曰旗舉炮鳴伏盡起奮
擊倭果翌日登岸江舉旗鳴鼓伏兵兩翼進搏賊大敗
諸將問臨敵意思安閒惟飽士馬何也江曰窮寇遠來
必飢且勞我以逸待勞以飽待飢兵法也又倭寇陷泉
州朝廷責戰益急俞大猷疏曰賊尚萬人入死地能戰
若廹城而攻彼實我虚彼逸我勞彼飽我飢一挫而東
南事壊矣不若列營以困之彼欲攻柵以遁我實彼虚
我逸彼勞我飽彼飢而我得犄角以取之敵以戰為守
我以守為攻於是星布兵營畫地鑿溝令東西通而列
柵其上賊挑戰不動已竟殱賊
師不襲遠
五代漢隱帝時李守貞趙思綰王景崇反遣樞密使郭
威率禁兵將白文珂等督攻之諸將皆請先擊思綰景
崇威計未知所向行至華州節度使扈彦珂謂威曰三
叛連衡以守貞為主守貞先敗則思綰景崇可傳聲而
破矣若捨近圖遠使守貞出兵於後思綰景崇拒戰於
前則漢兵屈矣威以為然遂先擊守貞
明郭英從傅友德征雲南兵由永寧路多險阻諸將欲
深入郭英曰破敵貴先聲攻取必自近始舍近趨遠非
策之上也遂以兵攻赤水河路時久雨水暴漲英斬木
造筏乘夜濟河比曉敵大驚潰生擒烏撤并阿容等攻
克曲靖陸涼越州關索嶺椅子寨
餌敵取勝
唐高開道為蔚州總管幽州饑羅藝求賑開道許之藝
遣老弱就食皆厚遇之藝悦不為虞更發兵三千車數
百馬數千往請粟開道悉留不遣又曲環鎮陳許軍劉
昌裔為營田副使環卒上官涚知留後會吳少誠引兵
薄城有兵馬使安國寧謀以城應賊事洩昌裔密計斬
之即召其麾下千餘人人賞縑二疋伏兵要諸巷令持
縑者悉斬之無一人得脱賊聞解去又楊行密為將值
畢師鐸鄭漢章將兵萬餘人猝至衆驚懼行密安卧帳
中曰賊近告我遂積金帛糧米於一寨使老弱守之伏
精兵於傍師鐸等至密自將千人衝其陣陽敗走師鐸
兵追之入寨大掠伏發盡殱之
遼景宗乾亨初宋下河東乘勝襲燕北院大王耶律希
達與蕭托郭逆戰敗績退屯清河北耶律色珍取希達
等青幟軍於得勝口以誘敵敵果争赴色珍出其後奮
擊敗之(以敗軍誘敵亦同餌敵之義)
元察罕特穆爾謀復汴梁令弱卒立柵外城以餌賊賊
出争之弱卒佯走至城西因突鐵騎縱擊悉擒其衆賊
不敢出
明時海賊徐海麻葉犯杭胡宗憲馳至嘉興賊來薄城
外宗憲取酒百餘罌投以毒載之兩舟選卒慧而猛者
假冠服坐舟中佯作餉軍狀載向賊所從道見賊即委
舟走賊信不疑争取酒飲之多死
受敵餌取敗附
唐王佖為靈鹽節度使先是吐蕃欲成烏蘭橋每於河壖
先貯材木朔方府每遣人潜載之委於急流終莫能成
蕃人知佖貪而無謀先厚遺之然後并役成橋仍築月
城圍守之自是朔方禦寇不暇由佖黷貨邊上以貽患
焉
(臣)等謹案餌敵可以取勝受敵餌即可以取敗兵
家炯鑒事實相因杜典無此目謹附於此
軍勝擄掠被追襲多敗
唐李晟與李懷光同討朱泚懷光軍輒擄掠驅牛馬百
姓苦之晟軍無所侵犯收復京城告諭於衆百姓安堵
如故
明傅友德守彭城王保保遣將李二來攻勢甚張友德
度多寡不敵詗其衆方肆掠率步騎自吕梁渡直趨擊
之單騎奮槊刺其驍將韓乙師乘而進敵大敗
抽軍
五代梁將劉鄩拒晉以晉兵盡在魏州晉陽必虚欲以
竒計取之乃潛引兵自黃澤關西去晉人怪鄩軍數日
不出寂無聲迹遣騎覘之無斥候者城中亦無烟火但
烏止於壘上時見旗幟循堞往來晉王曰我聞劉鄩用
兵一步百計必詐也更使覘之乃縛旗於芻偶之上使
驢負之循堞而行得城中嬴老者語之云軍已去二日
矣既而有人自鄴至者言鄩兵已趨黃澤晉王始發騎
追之又黃文靖佐葛從周入潞會晉軍十餘萬俯外垣
砦文靖慮孤軍難守乃與從周啓闉出師文靖為殿後
命矢刃皆外向持重而還晉人不敢逼
宋攻金宿州失利將班師諸軍發靈壁畢再遇獨留未
動度軍行三十餘里乃火靈壁諸將問夜不火火今日
何也再遇曰夜則照見虚實晝則烟埃莫覩彼已敗不
敢廹諸軍乃可安行無虞汝等安知兵易進而難退耶
遂還泗州
乘敵抽軍襲破之附
唐武宗時鎮州奏事官高迪密陳事宜其一以為賊中
好為偷兵術潛抽諸處兵聚於一處官軍多就迫逐以
致失利官軍須知此情自非來攻慎勿與戰彼淹留不
過三日須散歸舊屯如此數四空歸自然喪氣官軍密
遣諜者詗知其抽兵之處乘虚襲之無不捷矣
(臣)等謹案抽軍之法所以防追襲也若預知敵情
則乘虚更足以取勝謹增附此目益以見抽軍之
宜慎云
卑辭怠敵取之
五代初青州王師範遣將盧洪攻棣州張蟾洪以兵返
襲青州師範陽為好辭遣人迎語洪曰吾幼未能任事
賴諸將共持之耳不然聽公所為也洪以師範無能為
遽還不為備師範伏兵於道語其僕劉鄩曰洪來為我
斬之明日洪至師範出迎鄩於坐上斬之伏兵發盡殺
其餘兵又晉王李克用因劉守光使人諷鎮定尊已為
尚父怒欲伐之諸將皆曰是為惡極矣不若陽為推尊
以稔之乃與六節度共奉冊往守光益驕卒為晉所滅
稱降及和因懈敗之
唐初王君廓聚衆掠夏長平河東丞丁榮拒之且遣使
慰召君廓見使謬欲歸首者榮輕之因陳兵登山君廓
悉伏兵山谷中榮軍還掩擊破之又李光弼守太原史
思明引兵十萬攻之光弼遣人詐為約降而穿地道周
賊營中至期遣禆將將數千人出如降狀賊皆屬目俄
而營中地陷死者千餘人賊衆驚亂官軍鼓譟乘之俘
斬萬計又思明至偃師光弼悉軍趨河陽身以五百騎
殿已入城衆二萬軍纔十日糧賊頓白馬祠治塹溝築
月城以守光弼謂李抱玉曰將軍能為我守南城二日
乎抱玉曰過期若何曰棄之抱玉許諾即紿賊曰吾糧
盡明日當降賊喜歛兵待期抱玉已繕完即請戰賊忿
欺急攻之抱玉出竒兵夾擊賊帥周摯引却
五代梁將朱珍攻朱裕於鄆州珍去鄆二十里遣精兵
挑之鄆人不出裕詐為降書隂使人召珍約開門為内
應珍信之夜率兵叩城裕登陴開門納珍軍已入甕城
而垂門發鄆人從城上磔石以投之珍兵皆死珍僅以
身免
金李師夔遇賊張勝以萬人攻奉聖州城師夔度衆寡
不敵乃偽與之和日致饋給勝信之師夔乘其不備使
人刺勝殺之以其首徇曰汝輩皆良民脅從至此今元
惡已誅可棄兵歸復其所賊衆大驚皆散去
兩軍相對取背破之
唐初吐谷渾寇邊詔李靖及江夏王道宗討之賊聞兵
至走嶂山數千里諸將議息兵道宗固請討李靖然之
乃遂帥偏師兼行倍道去大軍十日追及之賊據險苦戰
道宗潛遣千餘騎踰山襲其後賊表裏受敵遂奔潰又
至德中賊安慶緒遣嚴莊助張通儒拒官軍於陜李嗣
業從郭子儀討賊遇於新店先是回紇傍南山設伏按
軍北崦以待官軍與賊力戰數合我師初勝而後敗嗣
業逐急應接回紇從南山望見官軍敗曳白旗而下徑
抵賊背穿賊陣過賊陣西北角先陷嗣業又率精騎前
擊表裏齊進賊衆大敗走河北又僕固懷恩領朔方行
營節度會回紇請和助討史朝義即引兵屯陜州時諸
節度兵齊進次黃水賊堅壁自固懷恩陣西原多張旗
旝使突騎與回紇稍南出繚賊後舉旗為應破賊壁死
者數萬
宋曹瑋知秦州嘉勒斯賚入寇瑋迎戰二都谷賊雖衆
然器甲殊少在後者皆持白棓毛連瑋知不足畏欲以
氣凌之引百騎穿賊陣出其後升高指揮軍中鼓譟夾
擊斬首三千明日視林薄間中傷及投崖死者萬計又
張俊討李成賊驍將以衆十萬來援夾河而營楊存中
謂俊曰彼衆我寡擊當用竒願以騎見屬公以步卒居
前俊從之存中夜銜枚渡河出西山馳下擊賊背俊以
步兵夾攻俘八千人
遼耶律色珍為山西路兵馬都統宋將楊繼業陷山西
諸郡色珍至定安遇賀令圖軍擊破之明日至蔚州敵
不敢出色珍書帛射城上諭以招慰意隂聞宋軍來救
令都監耶律達薩夜伏兵險阨俟敵至而發城守者見
救至突出色珍擊其背二軍俱潰追至飛狐遂取蔚州
金富察貞敗宋將程松於和尚原進兵至小關松將楊
廷據險注射貞不得前令行軍副統費摩阿里為疑兵
潜遣明安胡信率甲士五千人繞出其後反擊之宋兵
大亂遂斬廷於陣宋兵走二里關又興定初宋人圍海
州完顔仲元軍高橋令提控完顔阿林領騎遶出其後
夾擊之宋兵解去
元史天澤圍武仙於衛州金將完顔哈達以衆十萬來
援戰不利諸將皆北天澤獨以千人繞出其後敗一都
尉軍遂與大軍合攻之仙逸去遂復衛州又至正末賊
陷大寧伊蘇討之兵次侯家店與賊戰自昏抵曙散而
復合伊蘇遣别騎繞出城後賊腹背受敵大敗之
明鄧愈從太祖渡江克采石取太平元將陳額森合哈
雅兵來戰甫合愈與徐達率竒兵繞出其後大破之獲
額森哈雅走遂下建康又徐達與常遇春討張士誠敵
大潰薄其城士誠弟士信來援遇春率竒兵入大全港
營於東阡却壓其背士信急抽精兵搏戰遇春鼔將士
立破之又徐達鎮池州陳友諒來犯太祖命常遇春助
之令達設伏九華山下急掩其後友諒至盡銳攻城城
中伐鼓大譟伏盡發内外夾攻遇春率萬人自山下擊
斬首萬計又沐英攻雲南大理城大理倚點蒼山二關
為固英乃令王弼由洱水趨上關自以兵綴下關别遣
胡海從間道夜渡河繞出點蒼山後緣岸而上立我軍
旗幟英士卒望見皆踴躍大呼敵衆驚擾英遂斬關入
海亦麾山上軍馳下前後夾攻敵悉潰走又成祖因盛
庸軍夾河為營遂帥師東向下令曰吾觀敵陳每以精
銳在前罷弱在後今當以勁師前摧其精銳中軍去敵
五六里嚴陳以待俟我以精騎繞出敵背擊之使前奔
中軍乘其氣乏擊之我躡其後乘勢逐北必敗慎勿逆
擊彼敗不得前奔則盡力死鬭矣
兩軍相對繼遣軍助即勝
唐高祖初率兵擊羣盜至龍門縣有賊毋端兒衆數千
人掩至城下時諸軍無備為賊所乘高祖親率百餘騎
横出助擊之所射應弦而倒賊大潰逐北數十里又羅
士信取千金堡太宗令屈突通守之王世充自來攻堡
通懼舉烽請救太宗度通力堪自守且緩救以驕世充通
舉三烽已急太宗方出援之左右未獲從以兩騎進遇
賊將葛彦璋射之擒之於陣後軍亦繼至通軍復振表
裏奮擊世充大敗
五代晉王李存勖救趙與梁軍相拒鄗邑鎮定兵扼河
橋梁兵急擊之存勖望見鎮定兵將敗顧王建及曰橋
為梁奪則吾軍危矣建及選騎馳擊梁兵梁兵敗解去
宋趙葵既破金兵於蘄州復分軍為二陣趙范將左扈
再興將右葵左右策應敵亦背山分為二以相當而不
先動范曰金人必謀夜戰以倖勝乃預備大鼔令士卒
聞鼓聲始動未幾金果進兵范叠鼓麾軍突鬭葵繼之
獲其輜重山積
金世宗大定二年宋以萬人據夀安縣嵩州刺史舒穆
嚕圖喇押軍萬戶圖克坦薩布以騎兵三百廵邏遇於
縣東請師於富察沃稜沃稜使明安完顔呼沙呼率七
百人助之宋兵多圖喇使士卒下馬跪而射之宋兵不
能當走入縣城圖喇進逼之宋人棄城去追及於鐵索
口復大敗遂復夀安
元季文龍章焱等叛據處州趙賁亨帥衆圍之斬首三
級焱復合衆二萬來攻陣惡溪南賁亨分兵拒守自將
精銳亂流衝擊屬萬戸呼都克台以援兵繼至擊之自
已至亥賊乃退文龍溺死
明初陳友諒陷太平進逼龍灣太祖與戰於石灰山未
决馮勝率宿衛士直𢷬其中堅遂大破之
兵多力有餘宜分軍相繼
唐李盡忠叛詔王孝傑統兵十八萬討之孝傑軍至東
峽石谷遇賊道險兵甚衆孝傑率精銳之士為先鋒且
戰且行及出谷布方陣以扞賊後軍總管蘇宏暉畏賊
衆棄甲而遁孝傑既無後繼為賊所乘營中潰亂孝傑
墮谷而死兵士被殺殆盡
五代晉高祖時安重榮反杜重威逆戰於宗城重榮為
偃月陣重威擊之不動重威欲少却以伺之偏將王重
允曰兩兵方交退者先敗乃分兵為三重威先以左右
隊擊其兩翼戰酣重允以精兵擊其中軍重榮將趙彦
之來奔重榮遂大敗走還鎮州閉壁不敢出重威率衆
攻破之
遼太宗會同八年分兵攻晉邢洺磁三州入鄴都境張
從恩馬全節安審琦兵悉陣於相州安陽水之南皇甫
遇與濮州刺史慕容超將兵千騎來覘遼軍至鄴都遇
遼軍數萬且戰且却至榆林店遼軍繼至遇與彦超力
戰百餘合遇馬斃步戰審琦引騎兵踰水以救遼軍乃
還
金宗翰駐軍北安與都統杲議伐遼杲軍出青嶺宗翰
軍出瓢嶺期于羊城濼會軍宗翰以精兵六千襲遼主
聞遼主自五院司來拒戰宗翰倍道兼行一宿而至遼
主遯去乃使希尹等追之西京復叛耿守忠以兵五千
來救至城東四十里富察烏爾古納先擊之斬首千餘
宗翰宗雄宗斡宗峻繼至宗翰率麾下自其中衝擊之
使餘兵去馬從旁射之守忠敗走其衆殱焉
明廖永忠與蜀將鄒興戰於夔府分軍為前後陣前陣
既接乃令後軍兩翼傍出大敗之又常遇春從攻張士
誠蘇州圍久士誠欲出城突戰遂謀奔遇春營遇春覺
之分兵北濠斷其後遣兵與鬭乃命王弼與决死戰遇
春復率衆繼之士誠兵大敗走入城勢益窘
我寡敵衆自遠至乘疲敗之
五代晉楊光遠反引契丹侵陷貝州博州守周儒亦叛
降竇儀言于出帝曰今不以重兵守博州渡使契丹得
引北兵東過河與光遠合則河南危矣乃遣李守貞皇
甫遇以兵萬人沿河而下儒果引北兵自馬家渡濟河
方築壘守貞等急擊之契丹大敗遂與光遠隔絶契丹
主聞河上兵敗與晉戰于澶魏之間亦敗遂北去
宋曹瑋知鎮戎軍常出與番戰番引去瑋偵敵去已遠
乃緩驅所掠牛馬輜重而還敵聞瑋逐利行遲師又不
整遂還兵來襲將至瑋使諭之曰番軍遠來必疲我不
乘人之怠請憩士馬少選决戰敵方甚疲皆欣然解嚴
良久瑋又使諭之曰可相馳矣乃各鼓軍而進大破敵
兵因謂其下曰吾知敵已疲故為貪利以誘之比其復
來幾行百里矣若乘銳以戰猶有勝負遠行之人小憩
則足痺不能立人氣亦闌吾以此取之
元雅克特穆爾聞特們德爾及額森特穆爾軍陷通州
將襲京師急引軍至通州乘其初至擊之敵軍狼狽走
渡潞河夾河而軍敵列植黍稭衣以氊衣然火為疑兵
夜遁雅克特穆爾率師渡河追之
明傅友德伐蜀破階文蜀丞相戴夀帥兵來援時諸將
議江水漲欲駐師大溪口友德乃下令曰彼遠來勞困
衆方洶洶一戰可克也遂迎擊夀兵拔漢州擒其將梁
士達等俘獲甚衆又張温守蘭州會元王保保引兵來
襲温曰彼衆我寡難與為敵但其匆卒遠來未知我虚
實乘暮擊之可挫其鋒若復不退則亦可固守以待援
乃整兵出戰保保兵却卒完其城
挑戰
唐郭子儀李光弼率師下井陘拔常山賊將史思明收
散卒數萬人踵其後我行亦行我止亦止子儀選驍騎
五百更挑戰三日至行唐賊疲乃退我軍乘之又敗於
沙河
五代梁遣王景仁將魏滑汴宋等兵七萬人擊趙趙王
王鎔乞師於晉莊宗自將出贊皇會周德威於石橋進
距栢鄉五里營於野河北莊宗意在速戰德威曰吾兵
少而臨賊營門所恃者一水隔耳使梁得舟栰渡河吾
無類矣不如退軍鄗邑誘敵出營擾而勞之可以策勝
也乃退軍鄗邑德威晨遣三百騎叩梁營挑戰自以勁
兵三千繼之景仁怒悉其軍以出與德威轉鬭數十里
至於鄗南兩軍皆陣梁軍横亘六七里汴宋之軍居西
魏滑之軍居東德威請俟其將退而擊之至未申時梁
軍東偏塵起德威鼓譟而進麾其西偏曰魏滑走矣又
麾其東偏曰梁軍走矣梁陣動不可復整乃皆走遂大
敗自鄗追至栢鄉景仁以十餘騎僅免
漢隱帝遣趙暉討王景崇景崇西招蜀人為助蜀兵至
寳雞為暉將藥元福李彦從所敗暉攻鳳翔塹而圍之
數以精兵挑戰景崇不出暉乃令千人潜之城南一舍
偽為蜀兵旗幟循南山而下聲言蜀救兵至矣須臾塵
起景崇以為然乃令數千人潰圍而出以為應暉設伏
以待之景崇兵大敗
元蘇布特從睿宗經理河南道出牛頭關遇金將哈達
帥步騎數十萬待戰睿宗問以方略蘇布特曰城居之
人不耐勞苦數挑以勞之戰乃可也師集三峯山金兵
圍之數匝會風雪大作其士卒僵仆師乘之大捷
敵處高勿攻
唐蘇定方征賀魯至曳咥河賀魯率十姓兵十萬拒戰
輕定方兵少舒左右翼包之定方今步卒據高攅矟外
向親引勁騎陣北原賊三突步陣不能入定方因其亂
擊之賊大奔
五代唐李嗣昭攻梁邢洺為梁將葛從周所敗梁兵追
之李嗣源從間道至解鞍礪鏃憑高為陣左右指揮梁
兵望之莫測嗣源急呼曰吾取葛公士卒可無動乃馳
騎犯之出入奮擊嗣昭繼進梁兵解去
元董文蔚從憲宗伐宋入川蜀至釣魚山崖壁巉峭唯
一徑可登敵恃險阻未即降帝命攻之文蔚以次往攻
激厲士卒挾雲梯冐飛石履﨑嶇以登直抵其寨苦戰
頃之兵士被傷乃還
敵黨急之則合緩之則離
唐高仁厚討叛將楊師立圍梓州久不下乃為書射城
中遺將士曰仁厚不忍城中玉石俱焚為諸君緩師十
日使諸君自成其功若十日不送師立首當分見兵為
五番番分晝夜以攻之於此甚逸於彼必困矣五日不
下四面俱進克之必矣諸君圖之數日賊黨鄭君雄大
呼於衆曰天子所誅者元惡耳他人無預也大譟突入
府中師立自殺
五代初楊行密遣劉存攻鄂州焚其城城中兵突圍而
出諸將請急擊之存曰擊之復入則城愈固聽其去城
可取也是日城破執杜洪斬於廣陵
假託安衆
唐裴行儉奉詔冊立波斯王且為安撫大食使途經莫
賀延磧屬風沙晦暝導者迷將士飢乏行儉命止營致
祭令曰井泉非遥衆少安俄而雲收風静行數百步水
草甚豐後來者莫識其處衆皆驚比之貳師將軍又高
仙芝討吐蕃破連雲堡留兵守之而進將至坦&KR0008;嶺直
下峭峻四十餘里仙芝恐兵士憚險不下乃潛遣二十
騎詐作阿弩越衣服上嶺來迎既至坦&KR0008;嶺兵士果不
肯下曰公驅我何去言未畢仙芝所使二十人來云阿
弩越並好心奉迎仙芝佯喜令兵士盡下下嶺三日阿
弩越果來迎
宋狄青征儂智高兵出桂林之南道傍有廟人謂其神
甚靈青遽為駐節禱之因祝曰勝負無以為據乃取百
錢自持之且與神約果大捷則投此期盡錢面也萬衆
方聳視已揮手一擲則百錢盡紅矣於是舉軍歡呼青
大喜顧左右取百釘來即隨錢疎密布地而釘帖之加
以青紗籠復手自封焉曰俟凱旋當謝神取錢其後破
崑崙關敗智高師還如言取錢與幕府士大夫共視之
乃兩面錢也
金和羅附布鼐布鼐誘烏春兵為亂世祖與遇蘇素海
甸世祖曰予昔有異夢今不可親戰若左軍中有力戰
者則大功成矣命肅宗及實喇蘇卜實與之戰大敗之
欽定續通典卷一百
