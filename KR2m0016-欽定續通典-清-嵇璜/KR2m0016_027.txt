欽定續通典卷二十七
職官
尚書下
吏部尚書(侍郎郎郎中勲員外即員司封即中功員外司郎中外郎考)
(郎中)(員外郎)(主事附)
唐肅宗至德二載仍改文部曰吏部尚書一人侍郎
二人為尚書之貳掌文選勲封考課之政以三銓之法
官天下之材以身言書判德行才用勞效較其優劣而
定其留放為之注擬其屬有四曰吏部曰司封曰司勲
曰考功各有郎中員外郎掌其事(自肅代兵興官員冗濫銓注日淆德宗建)
(中時太常寺協律郎沈既濟建言近世爵禄失之者久請五品以上及羣司長官宰臣進叙吏部得參議焉六)
(品以下或僚佐之屬聽州府辟用則銓擇之法委於四方結奏之成歸於吏部使接名偽命之徒菲才薄行之)
(人下詔之日隨聲而廢通大數十去八九矣帝善其言而不能用是時吏部數歲一集選人文簿紛雜吏得因)
(緣為姦士至蹉跌或十年不得官而闕員亦累歲不補陸贄為相乃懲其弊命吏部内外員三分之計闕集人)
(歲以為常)郎中二人掌文官階品朝集禄賜給其告身假
使一人選補流外官員外郎二人一人判南曹皆為
尚書侍郎之貳司封郎中一人員外郎一人掌封
命朝會賜予之級司勲郎中一人員外郎二人掌
官吏勲級考功郎中一人員外郎一人掌文武百
官功過善惡之考法及其行狀若死而傳於史官諡於
太常則以其行狀質其當否其欲銘於碑者則會百官
宜述者以聞報其家
宋制吏部尚書一人掌文武官吏選試擬注資任遷叙
蔭補考課之政封爵策勲賞罰殿最之法(尚書共掌二選曰尚書左)
(選曰尚書右選文臣京朝官以上及職任非中書省除授者左選掌之武臣升朝官以上及職任非樞密院除)
(授者右選掌之太道至道二年置判部事二人以帶職或無職京朝官充哲宗元祐初置權尚書序在試尚書)
(之下時吏部資望重於他部說在歷代尚書篇孝宗乾道九年葉顒權吏部尚書召對便殿賜坐賜茶帝因言)
(吏部條例朕置一通在禁中卿當以何者為先對曰以公忠為先又蘇頌前後掌天官四選每選人改官關陞)
(磨勘吏故為稽滯頌勅吏云某官緣官事當會某處合用某例時稱其明允)侍郎一人為
尚書之貳(侍郎共掌二選曰侍郎左選曰侍郎右選自初任至幕職州縣官左選掌之自副尉以上)
(至從義郎右選掌之元祐初置權侍郎如未歷給事中中書舍人及待制以上者帶權字禄賜比諫議大夫)
郎中四人員外郎四人分尚左尚右侍左侍右參
掌選事而分治之舊主判二人以朝官充元豐官制行
置郎中員外郎凡郎官並用知府資序以上人充未及
者為員外郎(高宗建炎四年詔權攝添差郎官吏部郎官掌選事其職不輕授初神宗熙寧中劉)
(述為侍御史十一年不奏課帝知具久次授吏部郎中胡銓亦以奏對稱旨遷尚書左郎)司封郎
中一人員外郎一人掌官封叙贈承襲之事凡三師
三公以下至升朝官褒贈祖考母妻親王郡王内外命
婦以下保任宗屬封爵諸親皆因其位叙而為之等凡
宗室當賜名訓具鈔擬官凡庶姓孔柴氏折氏之後應
承襲者辨其嫡庶舊制司封判事一人初以無職事朝
官充凡封爵之制一出於中書本司但掌定諡先期戒
本部赴集而已元豐官制行始置郎中員外郎實行本
司事司勲郎中一人員外郎一人掌勲賞之事孝
宗隆興元年省併以司封郎中兼領淳熙元年復以司
農寺丞范仲苞兼司勲未幾改除復省考功郎中一
人員外郎一人掌文武官選叙磨勘資任考課之政
令凡命官隨所隸遷以其職事具法於歴給之於其屬
州若司歲書其功過應陞遷授者騐歴按法而叙進之
有負殿則正其罪罰以七事考監司以四善三最考守
令凡應諡者覆太常所定行狀報尚書省集議以聞(哲宗)
(紹聖四年河東提刑司徐君平奏乞凡將集議前三日持考功狀徧示當議之官使先紬繹而後集於都堂以)
(詢之庶幾有所見者得以自申以稱朝廷博謀盡下之意詔從之)舊制判司事一人以
帶職朝官或無職事朝官充元豐官制行置郎中員外
郎實行本司事
遼北面官有南樞密院掌文銓視吏部而部族丁賦之
政亦與焉南面官吏部有尚書侍郎郎中員外郎
金吏部尚書一人掌文武選授勲封考課出給制誥之
政以才行勞效比仕者之能否以行止文册貼黃簿制
各闕之機要正七品以上以名上省聽制授從七品以
下每至季月則循資格而擬注自八品以上則奏以下
則否侍郎一人為尚書之貳郎中二人一人掌文
武選流外遷用官吏差使行止名簿封爵制誥一人掌
勲級酬賞承襲用蔭循遷致仕考課議諡之事員外
郎分判曹務及參議事所掌與郎中同(凡内外官之政績所歴之資考)
(更代之期去就之故秩滿皆備陳於解由據以定能否又撮解由之要於銓擬時讀之謂之銓頭又會歴任銓)
(頭而書於行止簿以資考功過章宗泰和四年定考課法凖唐令作四善十七最之制而遷叙之)
元吏部尚書三人掌天下官吏選授之政令凡職官銓
綜之典吏員調補之格勲封爵邑之制考課殿最之法
悉以任之世祖中統元年以吏戸禮為左三部尚書二
人至元元年以吏禮自為一部尚書三人三年復為左
三部五年又合為吏禮部尚書仍二人七年始專立吏
部尚書一人八年仍為吏禮部尚書一人十三年又專
立吏部尚書增至七人十九年減為二人二十八年增
尚書為三人遂為定制(皇慶延祐中由進士入官者僅百之一由吏致位顯要者常十)
(之九泰定帝欲以中書參議傳巖起為吏部尚書御史韓鏞上言吏部掌天下銓衡巖起於法不可用詔從之)
侍郎二人為尚書之貳中統元年設左三部侍郎二
人至元元年以吏禮自為一部侍郎仍二人五年又合
為吏禮部侍郎一人七年專立吏部侍郎一人八年仍
合為吏禮部侍郎一人十三年專立吏部侍郎三人十
九年定侍郎為一人遂為永制郎中二人員外郎
二人中統元年設左三部郎中四人員外郎六人五年
合為吏禮部郎中員外郎各一人七年專置吏部郎中
二人員外郎二人十三年員外郎置四人十九年裁置
郎中一人員外郎二人二十三年定郎中員外郎各二
人遂為永制考功郎中一人員外郎一人元初無
是職順帝至正元年巴延等奏請置吏部考功郎官詔
從之
明吏部尚書一人掌天下官吏選授勲封考課之政令
以甄别人才贊天子治盖古冢宰之職洪武元年始設
六部部設尚書隸中書省六年部設尚書二人十三年
罷中書省倣周官六卿之制陞六部秩各設尚書一人
而吏部視五部為特重(明制吏部表率百僚進退庶官銓衡重地不輕制授信任特專)
(宣宗宣德中蹇義為吏部尚書有除官不得善地訴其不公者帝皆斥之王翺為吏部尚書嚴考察公銓注抑)
(奔競杜請寄一時任使並稱得人上進退大臣時召翺面詢可否憲宗成化中李裕拜冢宰裕感上知遇精白)
(思報每大選先二日於後堂設一木榻上書皇天鑒之與二侍郎傍坐文選司官前立以缺員與選人一一第)
(資格可否注牘至期引奏填牓更無舛錯故庶官皆得其人孝宗弘治中召王恕拜吏部尚書言官謂恕老而)
(賢不當勞以繁劇宜用之内閣備顧問帝曰朕用蹇義王直故事官恕吏部謀議無所不聽從何必内閣恕在)
(吏部訪海内之士隨器薦用馬文升遷冢宰明年當大計帝面諭之曰天下覲吏畢集卿其用心採訪以彰默)
(陟文升頓首日陛下圖治若此宗社福也敢不仰承乃令中貴人掖之下階自是汰不職者二千餘人世宗嘉)
(靖中唐龍為吏部尚書兼論資望殊勞異能疎遠必用中才不得越次以進有所用舍聚同僚共謀衆議合然)
(後署疏以請)侍郎二人為尚書之貳惠帝建文中改六部
尚書為正一品設左右侍中位侍郎上永樂時悉復舊
制(吏部侍郎為重任嘉靖時侍郎缺出廷臣以應補者上帝不用諭欲得老成持法者以南京兵部侍郎歐)
(陽鐸上乃用之鐸佐吏部不携家曰吾敢家此官哉)文選郎中一人員外郎
一人洪武二十九年置文選郎官即前代之吏部郎中
也掌官吏班秩遷陞改調之事以贊尚書凡選法有六
咸登資簿釐其流品平其銓注而序遷之主事一人
職掌與郎中員外郎同(按各部郎官終明之世增省選不一兹特載其初設者明制)
(郎職任最重英宗天順中黃孔昭為都水員外郎郎署無故例不得改調以孔昭賢特奏改文選郎中孔昭持)
(法最慎汲汲以人才為慮凡詢訪有所得必書於册往往隨地量才各得其用嘉靖中屠楷歴文選郎中几職)
(官繁簡人才賢不肖咸書之於册以高下其任先節行論後才藝抑奔競奬廉能每注選因才授職權勢請託抗)
(不從侍郎霍韜見其自任始不能平久而益信且服之及出部遺以所服寓傳衣之意侍郎張邦竒署部事楷)
(久任當遷邦竒奏留之曰四十年來無此文選云)驗封郎中一人員外郎
一人主事一人驗封即古司封之職掌封爵襲蔭褒
贈吏算之事稽勲郎中一人員外郎一人主事
一人稽勲即古司勲之職掌勲級名籍喪養之事考
功郎中一人員外郎一人主事一人掌官吏考課之
事南京吏部尚書一人(自成祖初建北京分置六部及定都後以京官屬移之北仁宗洪熙)
(元年復置六部官屬於南京其時或稱行在以別南京或去行在字加南京字以别北京說在尚書省篇)
右侍郎一人侍郎自弘治後始專設右神宗萬歴三年
俱革十一年復設熹宗天啟中每部添設侍郎一人莊
烈帝又除之文選郎中一人主事一人騐封郎
中一人稽勲郎中一人考功郎中一人主事一
人凡南京官六年考察考功掌之不由北吏部
戶部尚書(侍郎郎即中部員外即員度支郎中部員外金郎中外郎倉)
(郎中)(員外郎)(主事附)
唐制戶部尚書一人掌天下土地人民錢榖之政賦貢
之差以佐邦治(元宗間元以後賦法漸壞代宗廣德中始以畆定税歛以夏秋德宗建中時楊)
(炎作兩税法置兩税司以總之復遣黜陟使按比諸道已改貞觀時租庸調之法矣)侍郎二人
為尚書之貳郎中二人員外郎二人掌戶口土田
賦役貢獻蠲免優復婚婣繼嗣之事以男女之黃小中
丁老為之帳籍以永業口分園宅均其土田以租庸調
歛其物以九等定天下之戸以佐尚書侍郎(自憲宗元和以後兵)
(興悉厚歛以饋餉令諸道節度觀察調費取於所治州不足則取於所屬州而屬州送使之餘因其上供者皆)
(輸戶部至會昌咸通末而制度日更矣)度支郎中一人員外郎一人
掌天下租賦物産豐約之宜水陸道途之利歲計而支
調之以近及遠與中書門下議定乃奏至德時率以諸
行郎官分判錢穀會昌二年著令以本行郎官分判錢
榖時以財賦之任最重故李紳以中書侍郎同門下平
章事判度支鄭肅盧商皆以中書侍郎同門下平章事
判度支自此以後判度支悉歸宰臣焉金部郎中一
人員外郎一人掌天下庫藏出納權衡度量之數建
中時罷鹽鐡等使天下錢榖皆歸金部中書門下揀兩
司郎官準格式調掌(元和時復制置鹽鐡諸使)倉部郎中一人
員外郎一人掌天下庫儲出納租税禄糧倉廩之事以
木契百合諸司出給之數以義倉常平倉備凶年平穀
價
宋戶部尚書一人掌軍國用度以周知其出入盈虛之
數凡州縣廢置戶口登耗則稽其版籍若貢賦征税歛
散移用則會其數而頒其政令焉太祖建隆時以天下
財計歸之三司本部無職掌止置判部事一人以兩制
以上充元豐官制行始並歸戶部建炎兵興嘗以知樞
密院張慤提領措置戶部財用後遷中書侍郎仍兼之
五年復以參知政事孟庾提領措置後罷專委戶部孝
宗淳熙十年詔左藏南庫撥隸戶部(自罷三司後寺監兼理財用元祐元)
(年司馬光奏言戶部尚書宜兼領左右曹而舊散在五曹寺監者宜並歸戶部則利權歸一乃詔尚書省立法)
(李常為戶部尚書作元祐會稽錄三十卷韓忠彦為戶部尚書因會稽錄初成入狹而用廣因言歛財節用遂)
(栽冗費置屬於戶部)侍郎二人為尚書之貳建炎時止除長貳
各一員紹興四年詔置戶部侍郎二員通治左右曹自
此相承不改(侍郎分左右曹右曹侍郎兼水利元祐五年主議者執開河減水之策戶部侍郎蘇)
(轍上疏諫曰臣為右曹戶部休戚計在此河若復緘默誰當言者惟斷在聖心盡罷其議)郎中二
人員外郎二人分左右曹各治其事建炎三年詔省
併郎曹惟戶部以職事繁劇不併仍各置一員紹興中
專置提舉帳司總天下帳狀以戸部左曹郎官兼之右
曹歲具常平錢物總數每秋季具册以聞初置主管左
右曹總稱戸部郎官紹興七年閻彦昭以太府寺丞兼
左曹郎官紹興三十二年徐康正除左曹郎官自是相
承不改是年又詔戶部事有可疑難裁決者許長貳與
衆郎官聚議文字皆令連書有定議然後付本曹行遣
度支郎中一人員外郎一人掌計度軍國之用量
貢賦税租之入以為出凡軍需邊備會其盈虛而通其
有無歲終則會諸路財用出入之數奏於上而以其副
申尚書省乾道四年置會稽都籍度支掌之金部郎
中一人員外郎一人掌天下給納泉幣計其歲之所
輸歸於受藏之府以待邦國之用倉部郎中一人
員外郎一人掌國之倉庾儲積及其給受之事元祐元
年省郎官一員後復置建炎三年罷司農寺以所司皆
歸倉部
遼北面官有北南大王二院掌部族軍民之政視戶部
南面官有戶部尚書侍郎郎中員外郎並同吏部
金戶部尚書一人掌土田財賦之事(世宗大定以後重理財官是時命伊)
(喇道為戶部尚書帚曰朕初即位卿為戶部員外郎聞孳孳為善進卿郎中果有可稱及貳京尹亦能善治戶)
(部經理□用卿其勉之道頓首謝又馬琪拜戶部尚書帝稱之曰琪不肯欺官亦不肯害民真可用也泰和中)
(高汝礪拜戶部尚書時鈔法不能流轉汝礪隨事上言多所更定帝皆從其議民甚便之)侍郎二
人為尚書之貳章宗泰和七年減一人承安二年復置
二人郎中二人海陵天德二年置五人泰和中省二
人又增至四人宣宗貞祐四年增至八人五年減至六
人後定為二人一人掌戶籍物力婚婣繼嗣田宅財業
鹽鐵酒麴香茶&KR0552;錫丹粉坑冶𣙜場市易等事一人掌
度支國用俸禄恩賜錢帛寳貨貢賦租税府庫倉廪積
貯權衡度量法式給授職田拘收官物并照磨計帳等
事員外郎三人佐郎中分掌曹事泰和中置二人後
增一人貞祐四年增置八人五年減四人後定為三人
元戶部尚書三人掌天下戶口錢糧田土之政令凡田
賦出納之經金幣轉通之法府藏委積之實物貨貴賤
之直歛財准駁之宜悉以任之中統元年以吏戸禮為
左三部尚書二人至元元年特置戶部尚書三人三年
復為左三部五年復分為戶部尚書一人十三年增置
尚書一人二十三年定為二人明年增二人成宗大德
五年減一人侍郎二人為尚書貳中統元年設左三
部侍郎二人至元元年特立戶部侍郎四人七年始立
六部員額定侍郎二人(至元中楊湜拜戶部侍郎兼交鈔提舉時用壬子舊籍定民賦)
(役之高下湜言貧富不常歲久浸易其可以昔時之籍而定今之賦役哉廷議善之俾第其輕重人以為平)
郎中二人員外郎三人中統元年設左三部郎中
四人員外郎六人至元元年特立戶部郎中四人員外
郎三人十九年郎中員外郎俱增至四員大德五年定
郎中二人員外郎三人(時戶部條例繁劇桂山為戸部郎中老成練達剛介不阿部務)
(繁劇剖决不遺)
明戶部尚書一人掌天下戶口田賦之政令稽版籍歲
會賦役實徵之數以下所司天子耕耤則尚書進耒耜
統屬十三司凡所司各掌其分省之事兼領所分兩京
直隸貢賦及諸衛所禄俸邊鎮糧餉并各場鹽課鈔關
之事(時財計皆歸戶部别無司監分領嘉靖時尚書缺出廷臣上議言司徒乃國計大臣總領財賦得人)
(實難惟梁材操心廉直終始不渝且綜理既閉出納有執實人才之望帝乃用之)侍郎二人
為尚書之貳(洪武時郁新為戶部侍郎每奏事廷中帝問以天下地理隂陽戶口漕運之數民間)
(利害無鉅細皆響應無所遺謬謝璉陞戶部侍郎會尚書楊公致政璉獨主部事夙夜勤勞釐姦剔蠧創便宜六)
(事為經久可繼之規端正嚴直最有大臣風度)總督倉場尚書一人掌督在
京及通州等處倉場糧儲洪武時置軍儲倉二十所各
設官司其事永樂中遷都北京置京倉及通州諸倉以
戶部司員經理之宣德五年始命李昶為戶部尚書專
督其事後或不置尚書專置侍郎一人理之嘉靖十五
年又命兼督西苑農事督餉侍郎一人始於萬歴四
十七年至崇禎間有督遼餉寇餉宣大餉增設至三四
人督理錢法侍郎一人天啟五年增置浙江司郎
中一人員外郎一人主事二人掌理一省財賦之
事(帶管在京羽林右留守左龍虎應天龍驤義勇右康陵七衛及神機營)江西司郎中
一人員外郎一人主事二人掌理一省財賦之事
(帶管在京旗手金吾前金吾後金吾左濟陽五衛)湖廣司郎中一人員外
郎一人主事二人掌理一省財賦之事(帶管國子監教坊司在京羽林前通)
(州和陽豹韜永陵昭陵六衛及興都留守司)福建司郎中一人員外郎
一人主事二人掌理一省財賦之事(帶管順天府在京燕山左武驤)
(左武驤右驍騎右虎賁右留守後武成中茂陵八衛五軍巡捕勇士四衛各營及北直隸永平保定河間真定順德)
(廣平大名七府延慶保安二州大寧都司萬全都司并北直所轄各衛所山口永盈通濟各倉)山東
司郎中一人員外郎一人主事二人掌理一省財
賦之事(帶管在京錦衣大寧中大寧前三衛及遠鹽東都司兩淮兩浙長蘆河東山東䙄建各)
(運司四川廣東海北雲南黑鹽井白鹽井安寧五井各鹽課提舉司陜西靈州鹽課司江西南贛鹽税)
山西司郎中一人員外郎一人主事二人掌理一
省財賦之事(帶管在京燕山前鎮南興武永清左永清右五衛及宣府大同山西各鎮)河
南司郎中一人員外郎一人主事二人掌理一省
財賦之事(帶管在京府軍前燕山右大興左裕陵四衛牧馬千戶所及北直隸潼關衛蒲州千戶所)
陜西司郎中一人員外郎一人主事二人掌理
一省財賦之事(帶管宗人府五軍都督府六部都察院通政司大理寺詹事府翰林院太僕寺)
(鴻臚寺尚寳司六科中書舍人行人司欽天監太醫院五城兵馬司京衛武學文思院皮作局在京留守右長)
(陵獻陵景陵四衛神樞隨侍二營及延綏寧夏甘肅固原各鎮)四川司郎中一人
員外郎一人主事二人掌理一省財賦之事(帶管在京府軍)
(後金吾右騰驤左騰驤右武德神策忠義後武功中武功左武功右彭城十一衛及應天府南京四十九衛南)
(直隸安慶蘇州松江常州鎮江徽州寧國池州太平廬州鳳陽淮安揚州十三府徐滁和廣德四州中都留守)
(司并南京直隸所轄各衛所)廣東司郎中一人員外郎一人
主事二人掌理一省財賦之事(帶管在京羽林左留守中鷹揚神武左義勇前)
(義勇後六衛蕃牧奠靖二千戶所)廣西司郎中一人員外郎一人
主事二人掌理一省財賦之事(帶管太常寺光禄寺神樂觀犧牲所司牲司太)
(倉銀庫内府十庫在京瀋陽左瀋陽右留守前寬河蔚州左五衛及二十三馬房倉各象房牛房倉京府各草埸)
雲南司郎中一人員外郎一人主事二人掌理
一省財賦之事(帶管在京府軍府軍左府軍右虎賁左忠義右忠義前泰陵七衛及大軍倉皇)
(城四門倉并在外臨清德州徐州淮安天津各倉)貴州司郎中一人員外
郎一人主事二人掌理一省財賦之事(帶管上林苑監寳鈔提舉)
(司都税司正陽門張家灣各宣課司德勝門安定門各税課司崇文門分司在京濟州會州富峪三衛及薊州)
(永平密雲昌平易州各鎮臨清滸墅九江淮安北新揚州河西務各鈔關)南京戸部尚書
一人右侍郎一人總督糧儲侍郎一人加都御史
銜浙江司郎中一人員外郎一人主事一人
江西司郎中一人員外郎一人主事一人湖廣
司郎中一人員外郎一人主事一人廣東司郎
中一人員外郎一人主事二人穆宗隆慶三年裁
革一人廣西司郎中一人員外郎一人隆慶中裁
革主事二人福建司郎中一人員外郎一人
主事一人山西司郎中一人員外郎一人嘉靖三
十七年裁革主事二人陜西司郎中一人員外
郎一人嘉靖三十七年裁革主事一人雲南司郎
中一人員外郎一人隆慶中裁革主事一人山
東司郎中一人主事一人河南司郎中一人主
事一人四川司郎中一人主事一人貴州司郎
中一人主事一人
禮部尚書(侍郎郎郎中部員外即員祠部即中客員外膳郎中外郎主)
(郎中)(員外郎)(主事附)
唐禮部尚書一人掌禮儀祭享貢舉之政(穆宗長慶以後率以宰臣)
(兼之如杜元穎牛僧孺李宗閔崔鉉皆以中書門下平章事檢校禮部尚書王鐸令狐綯裴澈皆以禮部尚書)
(兼中書門下平章事)侍郎一人為尚書之貳(時制以侍郎掌知貢舉職任綦重崔)
(郾為侍郎凡兩試貢士平心閱試所擢者無非名士為公輔名卿者十人韋純為禮部侍郎取士抑浮華先行)
(實嘗從容奏曰禮部侍郎重於宰相帝曰侍郎是宰相除安得為重因對曰為陛下徠宰相者得無重乎帝善)
(其言)郎中一人員外郎一人掌禮樂學校衣冠符印
表疏圖書冊命祥瑞鋪設及百官宫人喪葬贈&KR0608;之數
(至德以後員外郎已久不知貢舉宣宗大中時許孟容為員外郎有公主之子請補宏文館諸生孟容舉令式)
(不許公主訴於上遣中使問狀孟容執奏遂得遷郎中)祠部郎中一人員外
郎一人掌祠祀享祭天文漏刻國忌廟諱卜筮醫藥僧
尼之事膳部郎中一人員外郎一人掌陵廟之牲
豆酒膳諸司供奉之事主客郎中一人員外郎一
人掌二王後諸番朝見之事
宋禮部尚書一人掌禮樂祭祀朝會宴享學校貢舉之
政令舊制禮儀院掌其事以樞密使參知政事等官充
禮部止設判部一人官制行始設尚書建炎三年詔鴻
臚光禄寺悉併歸禮部太常國子監亦隸焉侍郎一
人為尚書之貳奏中嚴外辦同省牲及視饌腥熟之節
祭天地則與尚書迭為亞獻祀神則與尚書迭為初獻
建炎中禮部不備官長貳互置詔興七年置侍郎二人
隆興元年詔除尚書不常置外侍郎常置一人(時吕廣問為禮)
(部侍郎老成持重帝嘗對廷臣面奬之)郎中一人員外郎一人參預
禮樂祭祀朝會宴享學校貢舉之事有所損益則審訂
以次諮决凡慶會若謝掌撰表文與祠部主客膳部並
列為四建炎三年併省部曹禮部領主客祠部領膳部
隆興元年復詔禮部祠部一員兼領自是併行四司之
事矣(時李燾除禮部員外郎中興祭典未備燾上言嶽鎮海瀆先農先蠶風雨雷師九祀乃以酒脯代牲)
(牢雨暘失節郡國水哭未必不由於此詔許復舊)膳部郎中一人員外郎
一人掌牲牢酒醴膳羞之事主客郎中一人員外
郎一人掌以賓禮待四夷之朝貢凡郊勞授館宴享賜
予辨其等而以式頒之元祐六年兵部奏言番夷授官
向例由主客郎官令番國進奉人陳乞下主客郎曹看
詳請今後令主客關報兵部詔從之祠部郎中一人
員外郎一人掌天下祀典道釋祠廟醫藥之政
遼北面官以多囉倫穆騰司掌禮儀視禮部南面官有
禮部尚書侍郎郎中員外郎
金禮部尚書一人掌凡禮樂祭祀燕享學校貢舉儀式
制度符印表疏圖書冊命祥瑞天文漏刻國忌廟諱醫
卜釋道四方使客諸國進貢犒勞張設之事(熙宗天眷中以張浩)
(為禮部尚書穀穀事起臺省一空浩行六部事簿書叢委决遣無留人服其才)侍郎一人
郎中一人員外郎一人
元禮部尚書三人掌天下禮樂祭祀朝會燕享貢舉之
政令凡儀制損益之文符印簡冊之信神人封諡之法
忠孝貞義之褒送迎聘好之節文學僧道之事婚姻繼
續之辨音藝膳供之物悉以任之中統元年設左三部
置尚書二人至元七年分立禮部尚書三人二十三年
定為二人成宗元貞元年復增一人領會同館事(時制大樂)
(諸坊悉隸禮部庫庫拜禮部尚書監羣玉内司正色率下每遇公讌衆伎畢陳庫庫視之泊如僚佐以下皆肅)
(然許扆除禮部尚書提點太醫院事每外國使至必命與之語詞理明辨莫不傾服賜日月龍鳳文綺衣三襲)
侍郎二人為尚書之貳中統元年設左三部侍郎二
人至元七年别立禮部侍郎一人二十三年定員額為
二人郎中二人員外郎二人中統元年設左三部
郎中四人員外郎六人至元七年别立禮部郎中二人
員外郎四人二十三年定員額郎中仍二人員外郎二
人
明禮部尚書一人掌天下禮儀祭祀宴饗貢舉之政令
凡典樂典教内而宗藩外而諸藩上自天官下逮醫師
膳夫伶人之屬靡不兼綜職任綦重成化以後率以翰
林諸臣為之其由此登公孤任輔導者最多盖冠於諸
部焉(弘治以後費宏靳貴蔣冕毛紀袁宗皋賈詠張璁李時顧鼎臣張璧徐階李春芳高拱陳以勤趙貞)
(吉殷士儋高儀吕調陽張四維馬自強余有丁許國王錫爵趙志皋陳于陛沈一貫沈鯉朱賡于慎行李廷機)
(葉向高方從哲吴道南沈㴶何宗彦韓曠朱國祚孫如游顧秉謙朱國禎朱延禧魏廣微周如磐黃立拯丁紹)
(軾施鳳來張瑞圖李國□來宗道楊景厥周道登錢龍錫李標劉鴻訓成基命周延儒何如寵錢象坤温體仁)
(吴宗達鄭以偉徐光啟錢士升王應熊何吾騶黃士俊孔貞運賀逢聖劉宇亮傅冠楊嗣昌方逢年蔡國用姚)
(明恭張四知魏炤乘蔣德璟黃景昉吴甡皆以禮部尚書入閣為大學士)侍郎二人為尚
書之貳洪武十三年設侍郎一人尋復增置一人(天順以後)
(為侍郎者多入閣許彬薛瑄李賢陳文劉健李東陽馮銓文震孟張至發范復粹陳演皆以禮部侍郎入閣為)
(大學士)儀制郎中一人員外郎一人主事一人洪
武二十九年改儀部為儀制掌禮文宗封學校貢舉之
事凡諸司之印信領其制度刓弊則換給之祠祭郎
中一人員外郎一人主事一人洪武二十九年改
祠部為祠祭掌諸祀典及國恤廟諱之事凡有諡則定
議以聞精膳郎中一人員外郎一人主事一人
洪武二十九年改膳部曰精膳掌宴饗牲豆酒膳之事
主客郎中一人員外郎一人主事一人掌諸番
朝貢接待給賜之事考稽四夷館譯字生通事之能否
置主事一人提督會同館南京禮部尚書一人右
侍郎一人儀制郎中一人主事一人祠祭郎中
一人主事一人精膳郎中一人主客郎中一人
兵部尚書(侍郎郎郎中部員外郎員職方郎中部員外駕郎中外郎庫)
(郎中)(員外郎)(主事附)
唐兵部尚書一人掌武選地圖車馬甲械之政凡將出
征告廟授斧鉞發兵降勅書於尚書始下文符(至德以後有九)
(節度恢復大功武夫戰卒以功起行陣列為王侯者皆除節度使由是方鎮相望兵驕逐帥自擇留後以邀命)
(於朝廷天子不能制而姑息之兵制遂漸壞焉)侍郎二人為尚書之貳郎
中二人一人判帳及武官階品衛府衆寡校考給告身
之事一人判部及軍戒調遣之名數朝集禄數告假之
事員外郎二人一人掌貢舉雜請一人判南曹部歲
選解狀則覈簿書資歷考課職方郎中一人員外
郎一人掌地圖城隍鎮戍烽候防人道路之遠近及四
夷歸化之事凡圖經非州縣增廢五年乃修歲與版籍
偕上凡番客至訊其國山川風土為圖奏之殊俗入朝
者圖其容貌衣服以聞駕部郎中一人員外郎一
人(唐時要家勢人以處駕曹為辱畢誠為駕部員外郎恬然處之如美官)庫部郎中一
人員外郎一人掌武庫器仗兵部長官涖其修完
宋兵部尚書一人掌兵衛武選車輦甲械廐牧之政令
以天下郡縣之圖而周知其地域凡陳鹵簿設仗衛飭
官吏整肅番夷除授奉行其制命凡軍兵以名籍統隸
者閱習按試選募遷補及武舉校試之事皆總之舊設
判部事一人以兩制充官制行乃設尚書一人掌之乾
道時詔將下班祗應并進義校尉守闕進義副尉進武
校尉守闕進武副尉並隸兵部(時尚書即為鹵簿使蘇軾以兵部尚書充鹵簿)
(使從帝祀南郊至青城有赭傘犢車青盖犢車百餘乘衝突而來軾呼御營巡檢使立車前曰西來誰何敢爾)
(亂行曰皇后并某國夫人某大長公主軾即於青城上疏劾之明日使傳命申飭有司嚴整仗衛)侍
郎一人為尚書之貳建炎時長貳互置續置侍郎二人
紹興後常置一人郎中一人員外郎一人參掌本
部長貳之事建炎三年詔以郎中員外郎兼理職方事
職方郎中一人員外郎一人掌天下圖籍以周知
方域之廣袤及郡邑鎮砦道里之遠近凡土地所産風
俗所尚州為之籍遇閏歲造圖以進四夷歸附則分隸
諸州度田屋錢糧之數以給之舊設判司一人以無職
朝官充掌受閏年圖經令天下每閏年造圖納儀鸞司
太宗淳化四年令再閏一造真宗咸平四年令上職方
轉運畫本路諸州圖十年一上駕部郎中一人員
外郎一人掌輿輦車馬驛置廐牧之事舊設判司事一
人以無職事朝官充官制行始置郎官掌其事建炎三
年併太僕寺隸焉庫部郎中一人員外郎一人掌
鹵簿儀仗戎器供帳之事國之武庫隸焉建炎三年以
駕部兼庫部
遼北面官有北樞密院掌兵機武銓羣牧之政視兵部
南面官有兵部尚書侍郎郎中員外郎
金兵部尚書一人掌兵籍軍器城隍鎮戍廐牧舖驛車
輅儀仗郡邑圖志險阻障塞遠方歸化之事侍郎一
人為尚書之貳郎中一人員外郎二人
元兵部尚書三人掌天下郡邑郵驛屯牧之政令凡城
池廢置之故山川險易之圖兵站屯田之籍遠方歸化
之人官司芻牧之地駞馬牛羊鷹隼羽毛皮革之徵驛
乘郵運祗應公廨皂隸之制悉以任之中統元年以兵
刑工為右三部置尚書二人至元元年以兵刑自為一
部置尚書四人七年特立兵部尚書一人二十三年定
尚書員額為二人英宗至治三年增置一人侍郎二
人為尚書之貳中統元年設右三部侍郎二人至元元
年以兵刑自為一部置侍郎三人二十三年定侍郎員
額為二人郎中二人員外郎二人中統元年設右
三部郎中五人員外郎五人七年特立兵部郎中一人
員外郎一人二十三年定郎官員額各置二人(時郎中掌驛傳)
(往來之事至元中頫孟頫為兵部郎中是時天下諸驛繁甚使客飲食之費十倍於前吏無以供給強取於民)
(不勝其擾孟頫請於中書增鈔給之)
明兵部尚書一人掌天下武衛官軍選授簡練之政(弘治)
(中劉大夏為兵部尚書知遇最深每朝罷傳宣循御陛而上帝面與商確時事雖公輔貴近冇不預聞者嘗召)
(對自旦至午憊不能行命司禮大監李榮扶掖而出)侍郎二人隆慶四年增添
註侍郎二人尋罷萬歷中復置協理京營戎政一人
或尚書或侍郎皆隨時置掌京營操練之事永樂初設
三大營總於武將景泰元年設提督團營命兵部尚書
于謙兼領之後罷成化三年復設以本部尚書兼之嘉
靖二十年始命尚書劉天和輟部務另給關防專理戎
政二十九年以總督京營戎政之印畀仇鸞改設本部
侍郎協理戎政萬歷九年裁革崇禎二年復增一人以
庶吉士劉之綸為兵部侍郎充之武選郎中一人即
前代兵部郎中之職掌衛所土官選授陞調襲替功賞
之事凡軍政五年一考凡除授出自中旨者必覆奏然
後行之(弘治中陳愷為武選司主事歴陞郎中武選繁劇怨叢勢軋愷一意奉公私謁不行一時武選)
(稱得人本部長官舉薦謂愷可勝方岳之任)員外郎一人主事二人
職方郎中一人掌輿圖軍制城隍鎮戍簡練征討之事
凡天下地理險易遠近邊腹疆界俱有圖本三歲一報
與官軍車騎之數偕上(劉大夏調驗方郎中舉用守將有暮夜懷金謝之者却不受明)
(練於天下事所奏覆皆當上意本部長官倚之如左右手)員外郎一人主事二
人車駕郎中一人洪武六年為駕部二十九年改為
車駕掌鹵簿儀仗禁衛驛傳廐牧之事稽查太僕苑馬
二寺之簿籍以時呈其登耗員外郎一人主事二
人武庫郎中一人洪武十三年增置庫部二十九年
改為武庫掌戎器符勘尺籍武學薪隸之事凡武職幼
官及子弟未嗣官者於武學習業以主事一人監督之
考稽學官之賢否肄習之勤怠以聞員外郎一人
主事二人南京兵部尚書一人參贊機務宣德八年
黃福為南京兵部尚書始加參贊機務銜成化二十三
年始奉勅諭專以本部尚書參預機務同内外守備官
操練軍馬禁戢盗賊振舉庶務其職視五部為重云
武選郎中一人主事一人車駕郎中一人員外
郎一人主事二人職方郎中一人員外郎一人
主事一人武庫郎中一人主事一人
刑部尚書(侍郎郎郎中部員外郎員都官郎中門員外比郎中外郎司)
(郎中)(員外郎)(主事附)
唐刑部尚書一人掌律令刑法徒隸按覆讞禁之政令
凡刑法之書有四一曰律二曰令三曰格四曰式凡决
大獄以尚書侍郎與御史中丞大理卿為三司使凡國
有大赦集囚徒於闕下以聽(建中時詔中書門下選律學之士取至德以來制勅)
(奏讞掇其可為法者藏之元和中刑部侍郎許孟容等刪天寳以後勅為間元格後勅大和中命尚書省郎官)
(各刪本司勅而與侍郎覆視中書門下參其可否而用之大中時左衛率府倉曹參軍張戣以刑律分類為門)
(而附以格勅為大中刑律統類詔刑部頒行之)侍郎一人為尚書之貳(文宗間成)
(三年狄兼謩為刑部侍郎採開元二十六年以後至於開成制删其繁者為開成詳定格)郎中二
人員外郎二人贊尚書侍郎治其事都官郎中一
人員外郎一人掌俘隸部錄給衣糧醫藥而理其訴
免比部郎中一人員外郎一人掌勾會内外賦歛
經費俸禄公廨勲賜贓贖徒役課程逋欠之物及軍資
械器和糴屯收所入京師倉庫三月一比諸司諸使京
都四時勾會於尚書省以後季勾前季諸州則歲終總
勾焉(建中時以武元□有才名特召授比部員外郎)司門郎中一人員外
郎一人掌門關出入之籍及闌遺之物凡著籍月一易
之流内記官爵姓名流外記年齒狀貎非遷解不除凡
有召者降墨𠡠勘銅魚木契然後入監門校尉巡日送
平安凡奏事遣官送之晝題時刻夜題更籌闌遺之物
揭於門外牓以物色期年沒官凡關二十有六有上中
下之差度者本司給過所出塞踰月者給行牒獵手所
過給長籍三月一易番客往來閱其裝重入一關者餘
關不譏
宋刑部尚書一人掌天下刑獄之政令凡麗於法者審
其輕重平其枉直淳化二年置審刑院知院事一人以
郎官以上至兩省充詳議官以京朝官充掌詳讞大理
所斷案牘而奏之凡獄具上先經大理斷讞既定報審
刑然後知院與詳議官定成文草奏記上中書中書以
奏真宗大中祥符二年置糾察刑獄司糾察官二人以
兩制以上充官制行悉罷歸刑部徽宗崇寧二年詔刑
部通治左右曹(初設審刑院以燕肅知院事是時天下疑獄雖聽奏而州郡懼得罪不敢讞冤)
(獄常多肅建請諸路疑獄皆聽讞有不當者釋其罪自是全活者衆)侍郎二人為尚書
之貳一治左曹一治右曹如獨員即通治建炎後長貳
互置隆興中常置一員淳熙十二年詔依崇寧專法奏
獄及法令事請大理寺官赴部共議之用侍郎吴博古
之請也(時張九成為刑部侍郎一日法寺以成案上大辟九成□首未得其情因請覈實囚果誣服者)
(也奏黜之時法官扺罰而朝論欲以平反為賞九成辭曰職在詳刑而賣衆以邀賞可乎)郎中二
人員外郎二人分左右廳掌詳覆叙雪之事建炎三
年刑部郎官以二員為額關掌職事無分異紹興二十
六年詔依元豐舊法分廳治事永為定制(是特右司汪應辰言刑部)
(郎官分為左右左以詳覆右以叙雪同僚異事祖宗有深意倘無分異有不當於理者孰為追改乞遵用舊制)
(要使官各有守人各有見參而用之以稱欽恤之意從之)都官郎中一人員外
郎一人舊制判司事一人以無職朝官充官制行始置
郎中員外郎掌徒流配隸凡天下役人與在京百司吏
職皆有籍以考其役放及增損廢置之數若定差副尉
則計其所歴而以役之輕重均其勞逸給印紙書其功
過展減磨勘歲月元祐八年以綱運差使關歸吏部省
副尉員三百紹聖間復其額崇寧中侍郎劉賡奏副尉
差遣有立定優重等第都官條雖特旨亦許執奏從之
建炎三年詔比部兼司門隆興元年詔都官比部共置
一員自此都官兼比部司門之事矣(建炎初滕庾擢都官員外郎時庶事)
(革創賞功補副尉者不可勝計庾隨事爬梳聞諸朝嚴其籍)比部郎中一人員
外郎一人掌勾覆中外帳籍凡場務倉庫出納在官之物
皆月計季考歲會從所隸監司檢察以上比部至則審
覆其多寡隠耗之數有陷失則理納鈎考百司經費有
隠昧則會問同否而理其侵負舊帳案隸三司官制行
釐其事悉歸比部元祐元年用司馬光奏總於戶部三
年釐正倉部勾覆理欠憑由案及印發鈔引事仍歸比
部徽宗政和六年詔寺監先期檢舉加庫務監官所造文
帳委無未備方許批書違者御史臺奏劾用郎官梅執
禮之請也建炎以後率以都官兼比部之事司門郎
中一人員外郎一人掌門關津梁道路之禁令及其
廢置移復之事建炎以後率以都官兼司門之事
遼北面官伊勒希巴院掌刑獄之事視刑部南面官有
刑部尚書侍郎郎中員外郎等官
金刑部尚書一人侍郎一人郎中一人員外郎
二人一人掌律令格式審定刑名關津譏察赦詔勘鞫
追徵給没等事一人掌監戸官戶配隸訴良賤城門唘
閉官吏改正功賞捕亡等事(大定中賈少冲為刑部郎中往北京决獄奏誅首惡)
(誤牽連其中者皆釋不問全活凡千人以本職攝右司員外郎嘗執奏刑名甚堅帝謂侍臣曰少冲居下位有)
(守如此)
元刑部尚書三人掌天下刑部法律之政令凡大辟之
按覆繫囚之詳讞拏收産沒之籍捕獲功賞之式冤訟
疑罪之辨獄具之制度律令之擬議悉以任之中統元
年設右三部置尚書二人至元元年合兵刑為一部尚
書四人七年特立刑部尚書一人二十三年定尚書員
額為二人大德四年增置一人(仁宗皇慶中詔以吏多滯事責曹屬按不如程)
(令刑部尚書謝讓曰刑獄非錢穀銓選之比寬以歲月尚慮失實豈可律以常法乎因入白宰相由是刑曹獨)
(得不責稽遲)侍郎二人為尚書之貳中統元年設右三部侍
郎二人七年特立刑部侍郎一人二十三年定六部侍
郎員額仍置二人郎中二人員外郎二人中統元
年設右三部置郎中五人員外郎五人至元元年合兵
刑為一部置郎中四人員外郎五人七年特置刑部郎
中一人員外郎二人二十三年定郎官員額各置二人
明刑部尚書一人掌天下刑名及徒隸勾覆關禁之政
令領十三司每司各掌其分省及兼領所分京府直隸
刑名以贊尚書(成化時杜銘為刑部尚書時飭其屬吏以人命至重勿以喜怒用法度足以正)
(邦典而彰至德一時用刑號稱平允楊志學為刑部尚書刑部獄詞既經侍郎詳定尚書多不覆視惟死罪始)
(自裁决志學凡笞以上必經親覽而後定)侍郎二人為尚書之貳(武宗正德中衛)
(道官刑部侍郎清直之操終始不渝劉季箎為刑部侍郎獄多平反尤重人命)浙江司郎中
一人員外郎一人主事二人掌其所分一省之事
(帶管崇府中軍都督府刑科内官御用司設等監在京金吾前騰驤左瀋陽右留守中神策和陽武功右廣洋)
(八衛蕃牧千戶所及兩浙鹽運司直隸和州涿鹿左涿鹿中二衛)江西司郎中一人
員外郎一人主事二人掌其一省之事(帶管淮益弋陽建安)
(樂安五府前軍都督府御馬監火藥酒醋麵觔等局在京府軍前燕山左留守前龍驤寬河忠義前忠義後永)
(清右龍江左龍江右十衛及直隸廬州府廬州六安九江武清宣府前龍門各衛)湖廣司郎
中一人員外郎一人主事二人掌其一省之事(帶管)
(楚岷吉榮遼五府右軍都督府司禮尚寳尚膳神宫等監天財庫在京留守右虎賁右忠義右武功左茂陵永)
(陵江淮濟川水軍右九衛及興都留守司直隸寧國池州二府宣州神武中定州茂山保安左保安右各衛渤)
(海千戸所)福建司郎中一人員外郎一人主事二人
掌其一省之事(帶管戸部太僕寺戸科寳鈔提舉司印綬都知等監甲字等十庫在京金吾後)
(應天會州武城中武功中孝陵獻陵景陵裕陵奉陵十衛牧馬千戶所及福建鹽運□直隸帝州府廣德州中)
(都留守左留守中定邊開平中屯各衛美峪千戸所)山東司郎中一人員外
郎一人主事二人掌其一省之事(帶管魯德衡涇四府左軍都督府宗)
(人府兵部尚寳司兵科典牧所會同館供用庫戈戟司苑局在京羽林右瀋陽左長陵三衛奠靖千戶所及山)
(東鹽運司中都留守司遼東都司遼東行太僕寺直隸鳳陽府滁州鳳陽皇陵長淮泗州夀州滁州沂州德州)
(德州左保定後各衛安東中護衛潮河龍門寧靖各千戸所)山西司郎中一人
員外郎一人主事二人掌其一省之事(帶管晉代瀋懷仁慶成五)
(府翰林院欽天監上林苑南北二城兵馬司混堂司甜食房在京旗手金吾右驍騎右龍虎大寧中義勇前義)
(勇後英武八衛及直隸鎮江府徐州潘陽中屯各衛瀋陽中護衛倒馬關平定各千戶所)河南司
郎中一人員外郎一人主事二人掌其一省之事
(帶管周唐趙鄭徽伊汝七府禮部太常寺光禄寺詹事鐘府國子監禮科中書舍人神樂觀犧牲所兵仗局靈臺)
(鼓等司東城兵馬司教坊司在京羽林左府軍右武德留守後神武左彭城六衛及兩淮鹽運司直隸淮安揚)
(州二府淮安大河邳州揚州高郵儀真宿州武平歸德寧山神武右各衛海州鹽城通州汝寧各千戶所)
陕西司郎中一人員外郎一人主事二人掌其一
省之事(帶管奉韓慶肅四府後軍都督府大理寺行人司尚衣監針工局西城兵馬司在京府軍後騰)
(驤右豹韜鷹揚興武義勇右康陵昭陵龍虎左横海江隂十一衛及河東鹽運司陕西行太僕寺甘肅行太僕)
(寺直隸大平府建陽保定左保定右保定中保定前各衛平涼中護衛)四川司郎中一
人員外郎一人主事二人掌其一省之事(帶管蜀府工部)
(工科巾帽織染二局僧道錄司在京府軍金吾左濟川武驤右大寧前蔚州左永清左廣武八衛及直隸松江)
(大名二府金山懷安懷來各衛神木千戸所)廣東司郎中一人員外郎
一人主事二人掌其一省之事(帶管應天府在京錦衣府軍左虎賁左濟)
(陽留守左水軍左飛熊七衛及直隸延慶州懷來千戸所)廣西司郎中一人員
外郎一人主事二人掌其一省之事(帶管靖江府通政司五軍斷事)
(司中城兵馬司寳鈔銀作二局在京羽林前燕山右燕山前大興左通州武驤左鎮南富峪八衛及直隸安慶)
(徽州二府安慶新安通州左通州右延慶延慶左延慶右各衛)雲南司郎中一人
員外郎一人主事二人掌其一省之事(帶管順天府太醫院儀衛)
(惜薪等司承運庫及直隸永平廣平二府鎮海真定永平山海盧龍東勝左東勝右撫寧密雲中密雲後大同)
(中屯潼關營州五屯萬全左萬全右各衛寬河武定蒲州各千戶所)貴州司郎中一人
員外郎一人主事二人掌其一省之事(帶管吏部吏科司菜)
(局及長蘆鹽運司大寧都司萬全都司直隸蘇州保定河間真定順德五府蘇州太薊州遵化鎮朔興州五屯)
(忠義中涿鹿河間天津天津左天津右德州宣府左宣府右開平保安蔚州永寧各衛梁城興和廣昌各千戶)
(所)南京刑部尚書一人右侍郎一人浙江司郎
中一人員外郎一人主事二人江西司郎中一
人員外郎一人主事一人湖廣司郎中一人
主事一人福建司郎中一人主事一人山東司
郎中一人主事一人山西司郎中一人主事一
人河南司郎中一人員外郎一人主事一人
陜西司郎中一人員外郎一人主事一人四川
司郎中一人主事一人廣東司郎中一人員外
郎一人主事二人雲南司郎中一人主事一人
貴州司郎中一人主事一人廣西司郎中一人
主事一人
工部尚書(侍郎郎郎中部員外即員屯田郎中部員外虞郎中外郎水)
(郎中)(員外郎)(主事附)
唐工部尚書一人掌山澤屯田工匠諸司公廨紙筆墨
之事(至德以後多以宰臣檢校各部尚書惟工部最少會昌六年鄭肅以同中書門下平章事兼工部尚)
(書大中二年裴休以同中書門下平章事守工部尚書餘無所見大抵中唐以後此職不為要任)侍
郎一人為尚書之貳(長慶中李栖筠為工部侍郎關中舊仰鄭白二渠溉田而豪戚據上)
(游取磑利百所奪農用十七栖筠請皆撤毁歲得租二百萬民賴其入)郎中一人員
外郎一人掌城池土木之工役程式凡京都營繕皆下
少府將作共其用役千工者先奏凡工匠以州縣為團
五人為火五火置長一人四月至七月為長功二月三
月八月九月為中功十月至正月為短功雇者日為絹
三尺内中尚巧匠無作則納資凡津梁道路治以九月
屯田郎中一人員外郎一人掌天下屯田及在京
文武職田諸司公廨田以品給焉虞部郎中一人
員外郎一人掌京都衢衖苑囿山澤草木及百官番客
時蔬薪炭供頓畋獵之事凡郊祀神壇五嶽名山樵採
芻牧皆有禁距壝三十步外得耕種春夏不伐木京兆
河南府三百里内正月五月九月禁弋獵水部郎中
一人員外郎一人掌津濟般艫渠梁堤堰溝洫漁捕
運漕碾磑之事凡坑䧟井穴皆有標京畿有渠長斗門
長諸州堤堰刺史縣令以時檢行而涖其決築有埭則
以下戸分牽禁争利者
宋工部尚書一人掌百工水土之政令稽其功緒以詔
賞罰凡制作營繕計置採伐所用材物按其程式以授
有司舊制判部事一人以兩制以上充官制行始制尚
書總其事建炎時併將作少府軍器監並歸工部紹興
二年詔行在别置作院造器甲工部長官提點侍郎
一人為尚書之貳建炎時長貳互置隆興初詔各置一
人郎中一人員外郎一人凡制作營繕計置採伐
材物按程式以授有司則參掌之建炎三年詔工部郎
官兼虞部紹興二年詔郎官點檢行在别置作院所造
器甲屯田郎中一人員外郎一人掌屯田營田職
田學田官莊之政令及其租入種刈興修給納之事凡
塘濼以時增減堤堰以時修葺并有司修葺種植之事
以賞罰詔其長貳而行之紹聖元年詔屯田虞部互置
郎官一人虞部郎中一人員外郎一人掌山澤苑
囿場冶之事辨其地之産而為之厲禁凡金銀銅鐵鉛
錫鹽&KR0552;皆計其所入登耗以詔賞罰水部郎中一人
員外郎一人掌溝洫津梁舟楫漕運之事凡堤防决
溢䟽導壅底以時約束而計度其歲用之物修治不如
法者罰之規畫措置為民利者賞之元祐元年省水部
郎官一人建炎三年詔屯田郎官兼水部
遼北面官有宣徽北南二院掌御前祗應之事視工部
南面官有工部尚書侍郎郎中員外郎等官
金工部尚書一人掌修造營建法式諸作工匠屯田山
林川澤之禁令江河堤岸道路橋梁之事(大定中河决於衛詔劉瑋)
(兼工部尚書往塞瑋齋戒禱於河功役齊舉河復故道)侍郎一人為尚書之貳
郎中一人員外郎一人
元工部尚書三人掌天下營造百工之政令凡城池之
脩濬土木之繕葺材物之給受工匠之程式銓注局院
司匠之官悉以任之中統元年設右三部置尚書二人
至元元年分立工部置尚書四人七年裁尚書二人二
十三年定尚書員額仍以二人為額明年以曹務繁劇
增尚書二人二十八年省尚書二人侍郎二人中統
元年設右三部置侍郎二人至元元年分立工部置侍
郎三人七年裁革一人二十三年定侍郎員額為二人
郎中二人員外郎二人中統元年置右三部郎中
五人員外郎五人至元元年分立工部郎中四人員外
郎五人七年裁革郎中一人二十三年定郎中員外郎
員額各以二人
明工部尚書一人掌天下百工山澤之政令嘉靖後增
置尚書一人專督大工(正德時以孫需為工部尚書務釐宿弊不欲以浮冗多耗民財)
(先是諸營建給領料價率匠魁專之涖部事者或與為市故羣匠無所得而工不完需令匠魁及羣匠同領而)
(均分之稱便如一毛伯温陞工部尚書奉命提督天夀山工程諸陵石柱道遠車推勞費千百伯温以意制八)
(輪車前後聯絡隨地險夷為低昂工作易就帝聞之喜賜繡嚢銀勺各一)侍郎二人為尚
書之貳營繕郎中一人即前代工部郎中之職員
外郎一人主事三人掌經營興作之事凡宫殿陵寢
城郭壇埸祠廟倉庫廨宇營房王府邸第之役鳩工會
材以時程督之凡鹵簿儀仗樂器移内府及所司各以
其職治之凡置獄具必如律(時制以工部居六曹後仕進者冷局視之嘉靖間興)
(大工添設郎官數倍營繕司尤盛郎官多至十餘員驟得陞京堂或有先賜四品服者人始慕之而為語云馬)
(前雙馬後方督工郎雙者棍方者杌也)虞衡郎中一人員外郎一人
主事二人掌山澤採捕陶冶之事凡軍装兵械下所
司同兵部省之洪武六年設虞部二十九年改為虞衡
都水郎中一人員外郎一人主事二人掌川陂
池橋道舟車織造劵契量衡之事凡諸水要會遣京朝
官專理以督有司凡公侯伯鐵劵差其高廣凡祭器冊
寳乘輿符牌襍器皆會則於内府凡度量權衡謹其校
勘而頒之懸式於市而罪其不中度者洪武六年為水部
二十九年改為都水屯田郎中一人員外郎一人
主事二人嘉靖中增置一人掌屯種抽分薪炭夫役
墳塋之事凡軍馬守鎮之處其有轉運不給則設屯以
益軍儲凡抽分征諸商視其財物各有差凡薪炭南取
洲汀北取山麓凡墳塋及堂碑碣獸之制第宗室勲戚
文武官之等而定其差提督易州山厰主事一人掌
督御用柴炭之事景泰間以本部尚書或侍郎督厰事
嘉靖八年罷革改設主事管理南京工部尚書一人
右侍郎一人營繕郎中一人員外郎一人主
事三人虞衡郎中一人主事二人都水郎中一
人員外郎一人嘉靖三十七年裁革主事二人
屯田郎中一人主事一人
欽定續通典卷二十七
