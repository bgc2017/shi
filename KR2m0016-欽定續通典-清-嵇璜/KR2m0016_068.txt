欽定續通典卷六十八
禮(嘉)
聖節朝賀(唐)(五代)(宋)(遼)(金)(元)(明)
(臣)等謹按唐開元禮有千秋節朝賀儀前史未詳
其制故杜典不載五代時間舉上壽故事宋世聖
節上夀或在紫宸殿或在垂拱殿已御正衙非開
元時御樓之比自金迄明元日聖誕上壽并為一
儀則其禮與元正等今詳考史志别立專條附諸
朝儀之後以資考信云
唐元宗開元十七年八月癸亥以降誕之日大置酒張
樂宴百寮於花萼樓下終宴丞相源乾曜張說率文武
百官等上表請以八月五日為千秋節著之甲令播之
天下咸令宴樂休假三日十八年八月丁亥帝御花萼
樓設九部之樂百官袴褶陪位上公稱觴獻壽穆宗長
慶元年七月庚子降誕日百寮於紫宸殿稱賀畢詣昭
德門外命婦詣光順門並進門奉賀皇太后文宗太和
七年八月中書門下奏請以十月十日為慶成節著在
令式是日陛下於宫中奉迎太皇太后與昆弟諸王盛
陳宴樂羣臣詣延英門奉觴上千萬歲壽開成元年十
月慶成節宴於延英殿太常進雲韶樂宰臣及翰林學
士赴宴又錫百寮宴於曲江
晉高祖天福七年二月壬子天和節御武德殿宰臣率
文武百官上壽
漢隠帝乾祐三年三月丙子嘉慶節御廣政殿文武百
寮上壽酒
周太祖廣順元年七月戊子永夀節御廣政殿百寮進
酒上壽世宗顯德間歲一舉行
宋眞宗至道三年十二月癸巳承天節羣臣上壽於崇
政殿英宗以正月三日為壽聖節禮官奏故事聖節上
壽親王樞密於長春殿宰臣百官於崇德殿天聖諒闇
皆於崇政殿於是紫宸上壽羣臣升殿間飲獻一觴而
退又一日賜宴於錫慶院徽宗以十月十日為天寧節
定上壽儀高宗建炎元年詔天申節百官上壽常禮可
令寢罷止就佛寺啟散祝壽道場詣閤門或後殿拜表
稱賀
遼太宗天顯三年冬十月天授節帝御五鸞殿受羣臣
及諸國使賀會同四年冬十一月以永寧天授二節並
受賀著為令(皇太后生日為永寧節)
金熙宗皇統三年正月乙巳萬春節受賀如正旦儀世
宗大定二十八年三月丁酉萬春節御慶和殿受羣臣
朝復宴於神龍殿諸王公主以次捧觴上壽帝懽甚以
本國音自度曲帝自歌之皇太孫等和之極懽而罷
元世祖至元八年八月己未聖誕節初立内外仗及雲
和署樂位如元正儀文宗至順元年二月中書省臣言
舊制正旦天夀節内外諸司各有䞇獻頃者罷之今江
浙省臣言聖恩公溥覆幬無疆而臣等殊無補報凡遇
慶禮進表稱賀請如舊制為宜從之
明太祖洪武元年定朝賀儀凡冬至聖節朝會宴享皆
同其聖節致詞皇太子則云兹遇父皇陛下聖誕之辰
謹率諸弟某等敬祝萬萬歲壽丞相則云兹遇皇帝陛
下聖誕之辰謹率文武百僚敬祝萬萬歲壽不傅制英
宗天順五年十一月丁未以冬至萬壽節同日改致詞
宣表等儀禮部言二節慶賀致詞各異又冬至𫝊制聖
節不𫝊制今請通致詞曰兹遇律應黃鍾日當長至恭
惟皇帝陛下萬夀聖節膺乾納祜奉天永昌臣某等誠
歡誠忭敬祝萬萬歲壽然後惟以冬至制詞𫝊答羣臣
其各王府及在外文武衙門二節賀表若前後宣讀不
無重複請通宣表目又通宣表文曰忻逢長至恭遇聖
誕其在外文武衙門至曰行告天祝壽禮宜曰今兹冬
至恭遇聖誕聖壽益增從之
策命皇太子(宋)(遼)(金)(元)(明)
宋太宗至道元年八月壬辰詔立皇太子命有司草具
册禮有司言前代無太子執圭之文請如王公之制執
桓圭餘如舊制九月丁夘太宗御朝元殿陳列如元會
儀百官就位太子常服乘馬就朝元門外幄次易遠遊
冠朱明衣所司贊引三師三少導從至殿庭位再拜起
居畢分班立太常博士引攝中書令就西階升殿詣御
坐前俯伏興奏宣制降由東階至太子位東南向稱有
制太子再拜中書侍郎引册案就太子東中書令北面
跪讀册畢太子冄拜受册以授右庶子門下侍郎進寳
授中書令中書令授太子太子以授右庶子各置於案
由黃道出太子隨案南行樂奏正安之曲至殿門樂止
太尉升殿稱賀侍中宣制答如儀太子易服乘馬還宫
百官賜食於朝堂中書門下樞密院師保以下詣太子
參賀皆序立於宫門之外庶子版奏外備内臣搴簾太
子常服出次坐中書門下樞密師保賓客而下再拜並
答拜四品以下官參賀升坐受之越三日具鹵簿謁太
廟常服乘馬出東華門升輅儀仗内行事官乘車者並
服禮衣餘皆袴褶乘馬導從神宗未及受册禮而即位
乃以册寳送天章閣遂為故事
遼制前期一日設幄坐於宣慶殿設文武官幕次於朝
堂并殿庭版位大樂令陳宫縣守宫設皇太子次於朝
堂北西向乘黃令陳金輅於朝堂門外西向皇太子儀
仗笳簫鼓吹等陳宣慶門外典儀設皇太子版位於殿
横街南近東北向設文武官五品以上位於樂縣東西
至日門下侍郎奉册中書侍郎奉寳綬各置於案令史
二人絳服對舉案立寳案在横街北西向册案在北門
下侍郎中書侍郎並立案後侍中版奏中嚴皇太子遠
遊冠綘紗袍秉珪出太子舍人引入就版位北面殿立
東宫官三師以下皆從立皇太子東南西向太子入門
樂作至位樂止典儀贊皇太子再拜在位者皆再拜中
書令立太子東北西向門下侍郎引册案中書侍郎取
册進授中書令退復位𫝊宣官稱有制皇太子再拜傳
宣訖再拜中書令跪讀册訖俯伏興皇太子再拜受册
退授左庶子中書侍郎取寳進授中書令皇太子進受
寳退授左庶子中書令以下退復位舁案者以案退典
儀贊再拜皇太子拜在位者皆再拜太子舍人引皇太
子退樂作出門樂止侍中奏禮畢皇太子升金輅左庶
子以下夾侍儀仗鼓吹等並列宣慶門外三師三少諸
宫臣於金輅前後導從還東宫文武宫臣序班稱賀禮
畢
金世宗大定八年正月册皇太子禮官擬奏前三日遣
使奏告天地宗廟前一日宣徽院帥鸞儀司設御座於
大安殿當中南向設皇太子次於門外之東西向又設
文武百僚應行事官東宫官等次於門外之東西廊又
設册寳幄次於殿後東廂俱南向又設受册位於殿庭
横階之南工部官與監造册寳官公服自製造所導引
册寳牀由宣華門入進呈畢赴幄次安置大樂令帥其
屬展樂縣於庭至日質明東宫官各朝服自東宫乘馬
導從至左翔龍門外通事舍人分引百官入立班東西
相向次引侍中中書令門下侍郎中書侍郎及捧舁册
寳官詣殿後幄次前立少頃奉册寳出幄次由大安殿
東降至庭中褥位權置訖皇太子服遠遊冠朱明衣出
次執圭三師三少以下導從立於門外侍中奏中嚴符
寳郎奉八寳由東西偏門分入升置御座之左右侍中
奏外辦皇帝出自東序即御座如常儀皇太子入門宫
縣樂作至位樂止師少以下從入立於皇太子位東南
西向典儀贊皇太子再拜搢圭舞蹈又再拜奏聖躬萬
福又再拜引近東西向立師少以下并奉引册寳官等
赴百官東班通事舍人引百官俱横班北向再拜舞蹈
起居畢各還東西班典儀引皇太子復受册位侍中承
旨稱有制皇太子以下在位官皆再拜侍中宣制册某
王為皇太子又再拜通事舍人太常博士引中書令詣
讀册位中書侍郎引册匣置於前捧册官西向跪捧皇
太子跪讀畢俯伏興再拜中書令奉册授皇太子搢圭
跪受册以授右庶子中書令退復位通事舍人太常博
士引侍中詣奉寶位門下侍郎引寶盝立於其右侍中
奉寳授皇太子搢圭跪受以授左庶子册寳俱置於牀
侍中以下退復位典儀贊再拜皇太子退左右庶子帥
其屬舁册寳牀以出禮畢放仗以次出後二日皇太子
拜表朝謝如儀又後二日百官奉表稱賀
元制前期三日右丞相率百僚至金玉局册寳案前行
禮導至中書省正位安置前期二日儀鸞司設發册案
於大明殿御座西發寳案於東典寳官設册案於太子
殿前階東寳案於階西又設受册案於殿内座榻之西
受寳案於東右丞相率百僚朝服至中書省導册寳案
至闕前中道入崇天門升大明殿置於案至朝大昕皇
帝陞大明殿御座引寳引册使以下各就位禮儀使奏
請發册寳捧册寳官受册寶由正門出控鶴舁案至皇
太子殿庭皇太子出閤立中階香案前行再拜禮太尉
前稱制遣臣等恭授皇太子册寳皇太子詣褥位跪諸
執事官皆跪讀册官讀册畢納册於匣讀寳官讀寳畢
納寳於盝太尉進授册寳皇太子恭受以授左右庶子
奠於殿内受册寳案太尉以下皆再拜還詣大明殿御
座前跪復命侍儀使左右庶子導皇太子詣大明殿謝
恩畢還府右丞相祝贊進酒進表章禮物如儀駕還寢
殿皇太子還府陞殿典引引羣臣拜賀進酒進箋禮物
訖皇太子還閤
明制册皇太子所司陳設如儀先三日齋戒遣官祭告
天地宗廟至日皇帝衮冕御謹身殿皇太子冕服俟於
奉天門外辦皇帝陞奉天殿引禮導皇太子入奉天東
門由東階升至丹陛位百官各就丹墀位皇太子再拜
興承制官由殿中門出立於門外曰有制皇太子跪宣
制曰册長子某為皇太子俯伏興再拜引禮導皇太子
由殿東門入内贊導至御座前内贊贊跪宣册宣畢皇
太子搢圭跪受册以授内侍復贊授寳如授册儀皇太
子出圭俯伏興由殿東門出執事官舉節册寳隨出皇
太子復位四拜興由東階降儀仗鼓樂迎册寶至文華
殿持節官持節復命禮部官奉詔書赴午門開讀百官
迎詔至中書省頒行皇太子詣太廟謁告詣奉天殿謝
恩入謝中宫行朝謝禮禮畢親王世子俟於文華殿稱
賀次日百官進表箋慶賀内外命婦慶賀中宫如常儀
宣宗宣德二年十一月皇子生羣臣表請立太子三年
二月行禮以太子尚幼命正副使授册寳於文華門憲
宗成化十一年以册立皇太子禮成文武官分五等賜
綵緞有差
皇太子與百官相見(宋)(金)(元)(明)
(臣)等謹案杜典載羣臣侍坐太子後至一條又皇
太子監國及會宫臣議一條所引晉及北齊等故
事義類參錯與標目不皆比附攷宋以後史志載
皇太子與百官相見儀節頗詳謹倣志文别立標
題採輯大略以資援據亦庶與杜典所載互相證
明云
宋太宗至道元年有司言百官見皇太子自兩省五品
尚書省御史臺四品諸司三品以上皆答拜餘悉受拜
宫官自左右庶子以下悉用參見之儀其宴會位在王
公上徽宗政和時所定新儀太子與師保傅相見皇太
子再拜師保傅以下答拜若三少特見則三少先拜其
列仗設樂位次一如開元禮儀
金世宗大定二年定相見儀三師三公欄子内北向躬
揖班首稍前奉候皇太子離位稍前正南立答揖宰執
及一品職事官於欄子北向躬揖答揖如前二品職事
官欄子外向南躬揖皇太子起揖三品職事官露階稍
南躬揖皇太子坐揖四品以下職事官宫庭下躬揖跪
問候皇太子坐受東宫師傅保與隨朝三師同東宫三
少與隨朝二品同詹事以下並在庭下面北每品重行
以東為上再拜稍前問候又再拜皇太子坐受七年定
制皇太子赴朝許與親王宰執相見餘官宗室並迴避
後亦許與樞密使副御史大夫判宗正及東宫三師相
見
元制正旦大朝會之明日文武羣官以常服至東宫行
賀禮皇太子居偏殿南向坐羣官自丞相下以次入北
面行四跪拜禮
明太祖洪武元年十二月帝以東宫師傅皆勲舊大臣
當待以殊禮命議三師朝賀東宫儀禮官議曰唐制羣
臣朝賀東宫行四拜禮皇太子答後二拜三公朝賀前
後俱答拜近代答拜之禮不行而三師之禮不可不重
謹擬凡大朝賀設皇太子座於大本堂設答拜褥位於
堂中設三師賓客諭德拜位於堂前皇太子常服陞座
三師賓客常服入就位北向立皇太子起立南向贊四
拜皇太子答後二拜十四年給事中鄭相同請如古制
百官詣皇太子止稱名惟宫臣稱臣詔下羣臣議編修
吳沈等議曰東宫國之大本所以繼聖體而承天位也
臣子尊敬之禮不得有二請凡啟事東宫者稱臣如故
從之
册命諸王侯(後唐)(宋)(遼)(明)
後唐明宗天成二年以楚王馬殷為守太師尚書令封
楚國王中書奏馬殷為楚國王禮文不載國王之制請
約三公之儀用竹册從之
宋册命親王大臣之制具開寳通禮雖制書有備禮册
命之文多上表辭免而未嘗行每命親王宰臣使相樞
密使西京留守節度使並翰林草制夜中進入翼日自
内置於箱黃門二人舁之立御座東南朝退乃奉箱出
殿門外宣付閤門降置於案俟文德殿立班閤門使引
制案置於庭宣付中書門下宰相跪受復位以授通事
舍人赴宣制位唱名訖奉詣宰相宰相受之付所司若
立后妃封親王公主即宣稱有制百官再拜宣制訖復
再拜舞蹈稱賀若宰相加恩制書即宣付通政舍人引
宰相於宣制石東北向再拜立聽訖拜舞復位若百官
受制即自班中引出聽麻文班於宣制石東武班於石
西並如宰相儀聽訖出赴朝堂其罷相者即引出赴朝
堂金吾仗舍諸王宰相朝謝前一日内降官告從内出
東上閤門外宣詞以賜授節者仍交旌節受者俯伏執
旌節交於頸上者三親王節度使相官告並載以綵輿
迎歸第徽宗政和時禮局上册命親王大臣議迄不果
行
遼册王妃公主儀至日押册使副并讀册等官押册東
便門入持節前導至殿册案置横街北少東引使副等
面殿鞠躬立侍中臨軒稱有制皆再拜鞠躬宣制訖舞
蹈五拜引册於宣慶門出使副等押領儀仗册案赴各
私第廳前向闕陳列受册者就位立𫝊宣稱有制再拜
宣制畢舁册人舉册匣於褥前跪捧引讀册者與受册
者皆俯伏跪讀訖皆俯伏興受册者謝恩國王五拜王
妃公主四拜(案金元諸王惟降制命之不行册禮)
明太祖洪武三年定制册命親王先期告宗廟至日皇
帝御奉天殿皇太子親王由奉天東門入樂作升自東
陛皇太子由殿東門入至御前侍立親王入至丹陛拜
位贊拜樂作再拜興樂止承制官承制如儀諸王皆跪
宣制曰封皇子某為某王某為某王宣畢諸王俯伏興
贊拜樂作再拜興樂止引禮導王由殿東門入樂作内
贊引至御座前拜位樂止王跪贊授册捧册官以册授
讀册官讀訖以授丞相丞相授王王搢圭受以授内使
授寳如上儀訖王出圭俯伏興引禮導王出復位以次
引諸王入殿授册寳如儀内使以册寳置綵亭訖贊拜
樂作諸王皆四拜興樂作内使舉亭前行親王由東階
降出奉天東門禮部尚書請詔書用寶赴午門開讀禮
畢皇帝還宫皇太子出王年幼則遣官齎册寳授之丞
相承制至王所宣制最幼者保抱行禮是日親王朝謝
皇后太子親王各自行賀幼者詣長者行四拜禮百官
詣親王賀亦行四拜禮次日皇太子朝賀皇帝及中宫
百官進表箋賀皇帝及中宫東宫内外命婦賀中宫是
日百官及命婦各賜宴擇日諸王謁太廟憲宗成化末
封岐益衛衡雍五王帝親告奉先殿遣使就各王府册
之罷臨軒禮諸王當襲封者俱於歲終遣官册封世宗
嘉靖中改於孟春著為令
天子追尊祖考妣(上尊號附明五代金元)(宋)(遼)
梁太祖開平元年追尊祖考為皇帝妣為皇后皇高祖
黯謚曰宣元妣范氏謚曰宣僖曾祖茂琳諡曰光獻妣
楊氏諡曰光孝祖信諡曰昭武妣劉氏諡曰昭懿考誠
諡曰文穆妣王氏諡曰文惠
後唐莊宗同光元年追尊祖考為皇帝妣為皇后曾祖
執宜妣崔氏皆諡曰昭烈祖國昌妣秦氏皆諡曰文景
考諡曰武
晉高祖天福元年追尊祖考為皇帝妣為皇后高祖璟
諡曰孝安妣秦氏諡曰孝安元后曾祖彬諡曰考簡妣
安氏諡曰孝簡恭后祖昱諡曰孝平妣來氏諡曰孝平
獻后考紹雍諡曰孝元妣何氏諡曰孝元懿后
漢高祖即位稱天福十二年追尊祖考為皇帝妣為皇
后高祖湍諡曰明元妣李氏諡曰明貞曾祖昂諡曰恭
僖妣楊氏諡曰恭惠祖僎諡曰昭憲妣李氏諡曰昭穆
考琠諡曰章聖妣安氏諡曰章懿
周太祖廣順元年追尊祖考為皇帝妣為皇后高祖璟
諡曰睿和妣張氏諡曰睿恭曾祖諶諡曰明憲妣申氏
諡曰明孝祖藴諡曰翼順妣韓氏諡曰翼敬考簡諡曰
章肅妣王氏諡曰章德
宋太祖建隆元年奉玉册諡高祖曰文獻皇帝妣崔氏
曰文懿皇后曾祖曰惠元皇帝妣桑氏曰惠明皇后祖
曰簡恭皇帝妣劉氏曰簡穆皇后皇考曰武昭皇帝
遼興宗重熙二十一年秋七月追尊太祖之祖為簡獻
皇帝妣為簡獻皇后太祖之考為宣簡皇帝妣為宣簡
皇后
金熙宗天會十四年八月文武百僚太師宗磐等上議
追尊九代以下祖考妣曰皇帝皇后帝於郊稱天以誄
請上皇九代祖諡曰景元妣曰明懿八代祖諡曰德妣
曰思七代祖諡曰安妣曰節六代祖諡曰定昭妣曰恭
靖五代祖諡曰成襄妣曰威順皇高祖諡曰惠桓妣曰
昭肅曾祖諡曰聖肅妣曰簡翼曾叔祖諡曰穆簡妣曰
静宣曾叔祖諡曰孝平妣曰貞惠皇伯祖諡曰恭簡妣
曰敬僖須廟室告成涓日備物奉上寳册藏於天府
元世祖至元三年追諡伊蘇凱烈祖神元皇帝(太祖之父)妣
宣懿皇后
明太祖洪武元年追尊高祖考曰元皇帝曾祖考曰恒
皇帝祖考曰裕皇帝皇考曰淳皇帝妣皆皇后
天子崇所生母議(追崇附元唐明五代金)(宋)(遼)
唐武宗會昌元年追册所生母韋氏為皇太后上尊諡
曰宣懿(時有司奏太后陵宜别制號帝乃名所葬園曰福陵既又下詔朕因誕日展禮於太皇太后謂)
(朕曰天子之孝莫大於承續今穆宗皇帝虚合享之位而宣懿太后實生嗣君當以袝廟繇是奉后合食穆宗)
(室)
後唐莊宗即位册尊母曹氏為皇太后而以嫡母劉氏
為皇太妃太妃往謝太后太后有慚色帝既滅梁使人
迎太后歸洛陽居長壽宫而太妃獨留晉陽太妃與太
后甚相愛其送太后於洛也涕泣而别
宋真宗即位追尊母賢妃李氏為太后咸平元年正月
上尊諡曰元德(時有司言案禮春官大司樂之職奏夷則歌仲吕以享先妣謂姜嫄也是帝嚳)
(之妃后稷之母特立廟曰閟宫晉簡文宣后以不配食築室於外歲時享祭唐先天元年始祔昭成肅明二后)
(於儀坤殿又元宗元獻楊后立廟於太廟之西稽於前文咸有明據望令宗正寺於后廟内修奉廟室為殿三)
(間設神門齋房神厨以備薦享)仁宗明道二年四月追尊母宸妃李氏
為皇太后上尊諡曰莊懿哲宗即位詔尊太后高氏為
太皇太后皇后向氏為皇太后尊生母德妃朱氏為皇
太妃禮部議皇太妃生日節序其冠服之屬如皇后例
稱慈旨慶賀用箋元祐三年宣仁太后詔母以子貴輿
蓋仗衛冠服悉侔皇后高宗既即位遥尊母韋賢妃為
宣和皇后紹興十年遥上皇太后册寳於慈寧殿自後
每遇誕日至朔皆遥行賀禮十二年八月自北歸至臨
安入居慈寧宫
遼世宗即位尊母蕭氏為皇太后(世宗為太祖太子倍長子倍以太祖命守)
(東丹後適唐遇害世宗立追尊為義宗母蕭氏太子妃尊為太后)
金海陵天德二年尊嫡母圖克坦氏為皇太后尊生母
大氏為皇太后章宗即位尊母圖克坦氏為皇太后(顯宗)
(之妃)
元武宗即位尊太母元妃達吉尼鴻吉喇特氏為皇太
后至大三年上尊號曰儀天興聖慈仁昭懿壽元仁宗
延祐二年加上尊號曰全德泰寧福慶英宗即位尊為
太皇太后加上尊號曰徽文崇祐
明世宗即位尊祖母邵氏(憲宗妃睿宗母)為皇太后所生母蔣
氏(睿宗妃)為興國太后嘉靖七年上皇太后尊號曰壽安
改稱太皇太后上興國太后尊號曰慈仁十五年加上
康靖貞壽神宗即位尊生母貴妃李氏為慈聖皇太后
萬歷六年加上徽號曰宣文後又累加明肅貞壽端獻
恭熹
支庶立為天子追尊本親議(宋)(金)(元)(明)
宋英宗治平三年正月皇太后下書中書門下封濮安
懿王宜如前代故事王與夫人王氏韓氏任氏皇帝可
稱親尊濮安懿王為皇夫人為后詔遵慈訓稱親不加
尊號又以塋為園置守衛吏即園立廟俾王子孫主祠
事如皇太后旨仍令臣民避濮安懿王諱以王子宗懿
為濮國公(仁宗在位年久無子以濮安懿王第十三子宗實為皇子及即位宰相韓琦等奏請下有)
(司議濮安懿王及譙國夫人王氏襄國夫人韓氏仙遊縣君任氏合行典禮詔須大祥後議之治平二年詔禮)
(官與待制以上議翰林學士王珪等奏曰謹案儀禮喪服為人後者𫝊曰何以三年也受重者必以尊服服之)
(又為人後者為其父母𫝊曰何以期不二斬也特重於大宗降其小宗也為人後者為其昆弟傳曰何以大功)
(為人後者降其昆弟也先王制禮尊無二上若恭愛之心分於彼則不得專於此故也是以秦漢以來帝王有)
(自旁支入承大統者或推尊其父母以為帝后皆見非當時取議後世臣等不敢引以為聖朝法況前代入繼)
(者或援立之策出自臣下非如仁宗皇帝年齡未衰深惟宗廟之重簡推聖明授以大業陛下親為先帝之子)
(然後繼體承祧光有天下臣等竊以為濮王宜準先朝封贈期親尊屬故事尊以高官大國譙國襄國並封太)
(夫人攷之古今為宜稱於是中書奏王珪等所議未見詳定濮安懿王當稱何親名與不名珪等議濮王於仁)
(宗為兄於皇帝宜稱皇伯而不名如楚王涇王故事中書又奏禮與令及五服年月勅出繼之子於所繼所生)
(皆父母又漢宣帝光武皆稱父為皇考今珪等議稱濮王為皇伯於典禮未有明據請下尚書省集三省御史)
(臺議奏方議而皇太后手詔詰責執政於是詔曰如聞集議不一權宜罷議令有司博求典故以聞禮官范鎮)
(等又奏漢之稱皇考稱帝稱皇立寢廟序昭穆皆非陛下聖明之所法宜如前議為便自是御史吕誨等彈奏)
(歐陽修首建邪議韓琦曾公亮趙槩附會不正之罪固請如王珪等議既而内出皇太后手詔曰吾聞羣臣議)
(請皇帝封崇濮安懿王至今未見施行吾載閱前史乃知自有故事濮安懿王譙國夫人襄國夫人仙遊縣君)
(可令皇帝稱親濮安懿王稱皇譙國襄國仙遊並稱后事方施行而英宗即日手詔曰稱親之禮謹遵慈訓追)
(崇之典豈易克當且欲以塋為園即園立廟俾王子孫主奉祠事既而議寢神宗元豐二年詔以濮安懿王及)
(三夫人可並稱王稱夫人云)
金世宗即位於東京追尊皇考豳王為皇帝諡簡肅廟
號睿宗皇妣富察氏曰欽慈皇后李氏曰貞懿皇后(睿宗)
(諱宗堯太祖之子)
元武宗即位於上都追尊皇考曰皇帝諡曰昭聖廟號
順宗尊太母元妃為皇太后(順宗諱達爾瑪巴拉世祖之子)泰定帝即
位追尊皇考皇妣請諡於南郊皇考晉王曰光聖仁孝
皇帝廟號顯宗皇妣晉王妃曰宣懿淑聖皇后(顯宗諱噶瑪拉)
(裕宗長子)
明世宗即位追尊父興獻王為興獻帝祖母憲宗貴妃
邵氏為皇太后母妃為興獻后嘉靖元年正月從宰臣
楊廷和等議稱孝宗為皇考慈壽皇太后為聖母興獻
帝后為本生父母不加皇字三年四月追尊興獻帝為
本生皇考恭穆獻皇帝尋定稱孝宗為皇伯考昭聖皇
太后為皇伯母興獻皇帝為皇考章聖皇太后為聖母
四年五月作世廟祀獻皇帝七年七月追尊孝惠皇太
后為太皇太后恭穆獻皇帝為恭睿淵仁寬穆純聖獻
皇帝章聖皇太后為章聖慈仁皇太后十七年九月上
獻皇帝廟號睿宗神主祔太廟躋武宗上辛夘大享上
帝於元極寶殿以睿宗配(興獻王諱祐杭憲宗第四子母妃邵氏成化間封興王正)
(德十四年薨諡曰獻王薨二年武宗崩無嗣慈夀皇太后與大學士楊廷和定策以遺詔迎興王世子於興邸)
(入繼大統禮臣毛澄等援漢定陶宋濮王故事考孝宗改稱王為皇叔父興獻大王王妃為皇叔母帝命廷臣)
(集議未決進士張璁上書請考興獻王帝大悦會母妃至自安陸止通州不入帝啟張太后欲避位歸藩奉母)
(羣臣惶懼太后命進王為興獻帝妃為興國后璁更為大禮或問以進帝因諭輔臣楊廷和等帝后加稱皇廷)
(和合廷臣爭之未決嘉靖元年禁中火廷臣引五行五事為廢禮之證乃輟稱皇加稱本生父母尊園曰陵黃)
(屋監衛如制設祠署安陸享用十二籩豆樂用八佾帝心終未慊三年加稱為本生皇考恭穆獻皇帝興國太)
(后為章聖太后又建廟奉先殿西曰觀德殿祭如太廟七月諭去本生號九月詔稱孝宗皇伯考明年修獻皇)
(帝實錄建世廟於太廟左七年命璁等集明倫大典成加上尊諡十七年揚州同知豐坊請加尊皇考廟號稱)
(宗以配上帝九月加上尊諡廟號睿宗祔太廟位次武宗上明堂大享奉主配天罷世廟之祭四十四年芝生)
(世廟柱復立玉芝宫祀焉)
五宗(宋)
宋吕大臨宗子議國君之嫡長為世子繼先君之正統
自母弟而下皆不得宗次嫡為别子别子既不得禰先
君則不可宗嗣君又不可無所統屬故為先君一族大
宗之祖其生也適庶兄弟皆宗之别子之母弟雖適子
與羣公子同不得謂之别子其死也子孫世世繼之為
先君一族之大宗凡先君所出之子孫皆宗之雖百世
不遷無後則族人以支子繼之此謂别子為祖繼别為
宗羣公子雖宗别子而自為五世小宗之祖死則其子
其孫為繼禰繼祖之小宗至五世以上則上遷其祖下
易其宗無子孫則絶此謂繼禰者為小宗每一君有一
大宗世世統其君之子孫故曰宗其繼别子之所自出
者百世不遷者也别子所自出謂别子所出之先君如
魯季友乃桓公之别子所自出為桓公一族之大宗公
子之公為其士大夫之庶者宗其士大夫之適者則别
子為先君一族大宗之祖羣公子皆宗之是謂有大宗
而無小宗若君無次適可立為别子止有庶公子數人
則不可無宗以統當立庶長一人為小宗使諸弟皆宗
之是為有小宗而無大宗若庶長死國君復追立庶長
為别子以為先君一族大宗之祖而以其子繼之此雖
不經見然以義求之則一君之大宗不可以絶後也若
君之正嫡外止有一公子既不可宗君又無昆弟宗已
是謂無宗亦莫之宗然此公子亦為其先君一族大宗
之祖没則百世相繼先君之子孫皆宗之如大宗法(按宗)
(有五大宗一小宗四孔穎達疏别子之後族人衆多或繼高祖與三從兄弟為宗或繼曾祖與再從兄弟為宗)
(或繼祖與同堂兄弟為宗或繼禰與親兄弟為宗一身兼事四宗兼大宗為五杜典所載數條經義已晰宋以)
(後禮家訓釋略同吕氏議較為詳盡故備志之)
公子二宗(宋)
宋朱子議宗子有公子之宗有大宗有小宗國家之衆
子不繼世者若其間有適子則衆兄弟宗之為大宗若
皆庶子則兄弟宗其長者為小宗此所謂公子之宗者
也别子即是此宗子既没之後其適長者各自繼此别
子即是大宗直下相𫝊百世不遷别子之衆子既没之
後其適長子又宗之即為繼禰之小宗每易一世高祖
廟毁則同此廟者是為袒免之親不復相宗矣所謂五
世而遷也又謂宗子只得立適雖庶長立不得若無適
子則亦立庶子所謂世子之同母弟世子是適若世子
死則立世子之親弟亦是次適也是庶子不得立也本
朝哲廟弟有申王次端王次簡王乃哲廟親弟當時章
惇欲立簡王向太后謂諸王皆庶子莫得如此分别當
以次立申王目眇不足以視天下乃立端王是為徽宗
章惇殊不知禮意同母弟須皆適子方可言既皆庶子
安得不依次第今臣庶家要立宗也難惟宗室與襲封
孔氏柴氏當立宗今孔氏柴氏襲封兄死弟繼與今俗
門長略同殊失宗法
九族(宋)
宋陳祥道禮書云書與詩序皆言九族惟周禮小宗伯
儀禮士昏禮禮記仲尼燕居特言三族者三族父子孫
也九族高祖至元孫也三族舉其本九族極其末舉三
族則九族見矣白虎通夏侯歐陽何琦如淳之說父族
四母族三妻族二為九族其說蓋以詩之葛藟刺平王
不親九族而言謂他人父謂他人母頍弁刺幽王不親
九族而言豈伊異人兄弟甥舅角弓亦刺不親九族而
言兄弟昏姻無胥遠矣則所謂九族者非特内宗而已
是惡知詩人之所主者因内宗而發哉爾雅於内宗皆
曰族於母妻皆曰黨又禮小功之未可以嫁娶妻之黨
固無妨於嫁娶昏禮不容慮其不虞也然則九族之說
當從孔安國鄭康成為正小記曰親親以三為五以五
為九上殺下殺旁殺而親畢矣此九族隆殺之差也蓋
已上親父下親子三也以父親祖以子親孫五也以祖
親曾高以孫親曾元九也然已之所親以一為三祖孫
所親以五為九記不言者以父子一體而高與元曾同
服故不辨異之也(按九族自當以孔鄭說為正然尚書堯典以親九族蔡𫝊雖主鄭義仍包)
(母族妻族在内殆以下文平章百姓協和萬邦推而廣之不當獨略外姻致有滲漏而小記以三為五以五為)
(九之義自不可易)
鄉飲酒(唐)(五代)(宋)(明)
唐李栖筠為常州刺史行鄉飲酒禮登歌降飲人人知
勸
後唐時左僕射李愚請頒唐六典示百司使州縣貢士
行鄉飲酒禮時以其迂闊不果行
宋制州軍貢士之月以禮飲酒以知州軍事為主人學
事司所在以提舉學士為主人其次本州官行上舍生
當貢者與州之羣老為衆賓是月也會凡學之士及武
士習射唐貞觀所頒禮惟明州獨存太宗淳化中會例
行之徽宗政和時禮局定飲酒登降之節與舉酒作樂
器用之屬並參用辟雍宴貢士儀其有古樂處令用古
樂高宗紹興十三年比部郎中林保乞修定鄉飲儀徧
下郡國於是國子祭酒高閌草具其儀上之寧宗慶元
中朱熹以儀禮改定主賓僎介之位其主則州以守縣
以令位於東南賓以里居年高致仕者位於西北僎則
州以倅縣以丞或簿位東北介以次長位西南三賓以
賓之次者司正以衆所推服者相及贊以士之熟於禮
儀者其日質明主人率賓以下先釋菜於先聖先師退
各就次以俟肅賓介與衆賓既入主人序賓祭酒再拜
詣罍洗洗觶至酒尊所酌實觶授執事者至賓席前跪
以獻賓賓酬主人主人酬介介酬衆賓賓主以下各就
席坐訖酒再行次沃洗贊者請司正揚觶致詞司正復
位主人以下復坐主人興復至阼階楣下僎從賓介復
至西階下立三賓至西階立並南向主人拜賓介以下
再拜賓介與衆賓先自西趨出主人少立自東出賓以
下立於庠門外之右東鄉主人立於門外之左西鄉僎
從主人再拜賓介皆再拜退
明太祖洪武五年詔定鄉飲酒儀令有司與學官率士
大夫之老者行於學校民間里社亦行之十六年詔頒
鄉飲酒圖式於天下每歲正月十五日十月初一日於
儒學行之其儀以府州縣長吏為主以鄉之致仕官有
德行者為僎擇年高有德者為賓其次為介其次為三
賓又其次為衆賓教職為司正贊禮贊引讀律皆使能
者里中鄉飲略同二十二年定鄉飲禮以善惡分列三
等為坐次不許混淆如有不遵序坐及有過之人不行
赴飲者以違制論
欽定續通典卷六十八
