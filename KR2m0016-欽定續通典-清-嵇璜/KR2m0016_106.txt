欽定續通典卷一百六
兵
敵無固志可取之
唐高祖為山西河東道撫慰大使率兵以禦羣盜行至
太平關遇賊數千人時所將兵少左右皆懼高祖謂之
曰此烏合之衆易與耳因率精騎十二人出擊之所向
皆靡衆情始定併力奮擊遂大破之
五代時後蜀孟知祥遣趙廷隠率兵三萬自將擊董璋
陣雞距橋知祥得璋降卒衣以錦袍使持書詔降璋璋
曰事已及此不可悔也璋軍士皆譟曰徒曝我於日中
何不速戰璋即麾軍以戰兵始交璋偏將張守進來降
知祥乘之璋遂大敗
宋太祖朝劍外初平馮瓚知梓州視事纔數日偽軍校
上官進嘯聚士卒三千餘衆劫村民數萬人夜攻州城
瓚曰賊乘夜奄至此烏合之衆以箠梃相撻擊必無固
志正可持重以鎮之待旦自潰矣衆廵城密令促其更
籌未夜分擊五鼓賊悉遁去因縱兵追之擒上官進斬
于市招誘餘黨得千餘人並赦其罪令復業郡境以
安
金衛王大安三年詔承裕主兵事元兵至野狐嶺承裕
不敢拒戰退至宣平縣中土豪請以土兵為前鋒以行
省兵為聲援承裕畏怯不敢用但問此去宣德間道而
已土豪嗤之曰溪間曲折我輩諳知之行省不知用地
利力戰但謀走耳今敗矣其夜承裕率兵南行元兵踵
擊之明日至會河川承裕兵大潰承裕僅脱身走入宣
平
元順帝至正時遼東郡縣唯永平不被兵積聚多而居
民殷富賊乘間竊入增土築城因河為塹堅守不可下
伊蘇外列大營絶其樵采賊無固志與戰敗之
明王守仁討宸濠攻克南昌宸濠解安慶圍還救衆議
堅壁以待四方之援守仁曰賊不能進取而反顧内憂
衆心已離法當急攻之乃縱火大戰于樵舍擒之
歸師勿遏
宋狄青嘗與契丹戰大勝追奔數里敵忽壅遏山嵎士
卒皆欲奮戰青知其前必遇險遽鳴鉦止之敵得引去
驗其處果臨深澗將佐悔不擊青獨曰不然奔命之寇
忽止而拒我安知非謀軍已大勝殘寇不足利得之無
所加重萬一落其術中存亡不可知寧悔不擊不可悔
不止又狄青破儂智高智高兵敗奔邕州其下皆欲窮
其窟穴青亦不從以謂趨利乘勢入不測之城非大將
事智高因而獲免天下皆罪青不入邕州脱智高於垂
死然青之用兵主勝而已不求竒功故未嘗大敗計功
最多卒為名將
元巴延趣軍攻破陽邏堡斬王達宋軍潰夏貴僅以身
免諸將請追之巴延曰吾欲示宋人以陽邏之捷貴代
吾往何追為既而拔常州斬王安節劉師勇奔平江諸
將復請追之巴延曰勿追師勇所過城守者膽落矣
明太祖北伐詔問大將軍徐達方略達曰大兵平齊魯
掃河洛庫庫自保不暇敢離其巢穴哉我西據潼關李
思齊張思道魄奪遠竄元都如在穽中誰與為臂指者
臣奉天威取之如拉朽且曰進師以後彼必北奔不窮
迹之將為後患太祖曰興衰有時彼既澌滅何煩窮兵
出塞之後固守疆圉防其侵軼而已又燕師南寇遼東
守將楊文圍永平略薊州遵化燕王遣劉江禦之戒曰
爾至永平文必遁回山海勿追苐聲言還北平設伏以
待其來追則速出擊之如言果敗文于昌黎
防遁附
元郭侃破西戎東西二城中有大河侃預造浮橋以防
其遁城破哈里法蘇勒坦登舟覩有浮梁扼之自縛詣
軍門降
(臣)等謹按杜氏通典有歸師勿遏誠窮寇勿追之
意顧一日縱敵數世之患要其遏之之法不在兵
而在智謹增入防遁一門
大陣動則亂因乘而敗之
唐元宗天寶末吐蕃入寇官軍衆寡不敵王忠嗣單馬
進左右馳突當者無不辟易出而復合殺數百人賊衆
遂亂三軍翼而擊之吐蕃大敗又安史之亂賊史朝義
領鐵騎十萬陣於昭覺寺賊皆殊死决戰短兵既接相
殺甚衆官軍驟擊之賊陣不動魚朝恩令射生五百人
下馬弓弩亂發多中賊而死陣亦如初鎮西節度使馬
璘曰事急矣遂拔旗而進單騎奔擊奪賊兩牌突入萬
衆之中左右披靡大軍乘之而入朝義大敗
宋賊劉猊先犯定遠縣楊存中以兵二千襲賊於越家
坊既而與猊兵遇藕塘賊據山列陣矢下如雨存中急
擊之且使統制吳錫以勁騎五千突其陣陣亂存中鼓
大軍乘之自以精騎衝其脇大呼曰破賊矣賊錯愕駭
視前軍統制張宗顔自泗來乘背擊之賊大敗猊遁去
又金圍宋濠梁劉錡楊存中王德救之次黃連埠相距
六十里聞城陷謀曰進無所依人懷歸心勝氣已索此
危道也不若退師據險俟其去為後圖衆善之會牒報
敵已去張俊欲自以為功止錡毋往命存中與德偕至
濠列陣未定烟起城中金人伏騎分兩翼出存中以策
揮軍諸軍以為令其走也遂散亂南奔無復紀律金人
追殺甚衆又岳飛因王善曹成孔彦舟合兵五十萬薄
南薰門所部僅八百衆懼不敵曰吾為諸君破之左挾
弓右運矛横衝其陣賊亂大敗之
遼聖宗統和十七年南伐宋將范庭召列方陣而待時
皇弟隆慶為先鋒問諸將佐誰敢當者蕭柳曰若得駿
馬則願為之先隆慶授以甲騎柳攬轡謂諸將曰陣若
動諸君急攻遂馳而前敵少却隆慶席勢攻之南軍遂
亂柳中流矢裹創而戰衆皆披靡
金完顔璋與實訥埒追擊宋經略使荆臯敗之於高赤
崖下荆臯乘夜來襲營為退軍八十里明日實訥埒追之
璋兵至上八節宋兵據險為陣璋捨馬步戰地險不得
接相距至曙宋兵動璋乘之追至甘谷城實訥埒兵亦
至宋兵宵遯
元郭德海從先鋒哲伯西征渡竒扎爾布哈攻鐵山衣
幟與敵軍不相辨乃焚蒿為號烟焰漫野敵軍動因乘
而攻之遂大勝
先設伏乘勢逐敵敗之
唐哥舒翰為河源軍使先是吐蕃每至麥熟時即率部
衆至積石軍穫取之共呼為吐蕃麥莊前無敢拒之者
至是翰使王唯德楊景暉等潜引兵至積石軍設伏以
待之吐蕃以五千騎至翰於城中率驍勇馳擊殺之略
盡餘或挺走伏兵邀擊匹馬不還
宋宗澤因金人渡河謀攻汴京命劉衍趨滑劉逹趨鄭
以分敵勢僚屬問計澤方對客圍棋笑曰何事張皇劉
衍等軍必能禦敵乃選精銳數千使繞出敵後伏其歸
路衍方戰伏起前後夾擊敗之又魏勝起義兵復海州
金遣蒙古鎮國將兵萬餘抵州北二十里新橋勝出兵
迎之設伏於隘嚴陣以待及戰士殊死鬭伏又發殺鎮
國斬獲幾二千人軍聲大振
遼太祖討黑車子室韋唐盧龍軍節度使劉仁恭發兵
數萬遣趙霸來拒霸至武州太祖諜知之伏勁兵桃山
下遣室韋人摩哩詐稱其酋長所遣約霸兵會平原既
至四面伏發擒霸殱其衆乘勝大破室韋
金固英攝河東南北兩路兵馬都總管時河南陕西已
與宋既而復取之師至耀州宋人每旦出城張旗閱隊
抵暮而還道隘騎不得逞固英以兵五百薄暮先使五
十人趨山嶺令之曰旦日視敵出舉幟指其所向乃以
餘兵伏山谷間明日城中人出閱如前山巔旗舉伏兵
發宋兵爭馳入城固英麾軍登城拔宋幟立金軍旗幟
宋兵後者望見之不敢入遂降城中人亦降
元因宋夏岳帥師圍正陽決淮水灌城幾陷托爾珠往
救之道出潁川遇宋兵攻潁戍卒僅數百人托爾珠即
發公庫弓矢驅市人出戰預度潁之北關攻易破急徙
民入城伏兵以待是夜宋人果焚北關火光屬天托爾
珠率衆從暗中射之矢下如雨宋軍退去至沙河大破
之又元師伐宋揚州未附諜告揚州人將夜襲丹徒守
將乞援托爾珠設伏以待揚州軍果夜至托爾珠扼西
津邀擊之殺獲溺死者甚衆又郭侃攻西戎至烏拉爾
城伏兵下令聞鉦聲則起敵兵果來伏發盡殺之
明韓雍攻大藤峽以歐信等率兵六萬餘人為右軍自
武宣分五道入攻其北以白全等率兵九萬餘人為左
軍由桂平分八道入攻其南以孫震等守左江截其歸
路雍復令歐信曰山北既破便可提兵深入夾攻桂州
横石諸崖令夏正伏兵林峒扼其奔遂進夾攻之賊遁
入桂州横石九層樓據險立柵以拒雍麾令死士以大
斧刊木開道兩軍齊登發火箭焚其柵而夏正自林峒
來援賊大驚潰擒斬甚衆遂磨崖石紀歲月更斬峽藤
斷之易名斷藤峽乃遣將四出削平諸寇兩廣平又李
承勛為南昌守時桃源賊起總制俞諫請邊兵剿賊勛
以賊乏食必掠裴源積栗請贛兵自德興南昌兵自岳
源分兩翼伏裴源而令邊兵驅賊已而賊果趨裴源三
路至大破之
乘勝
唐朱泚之亂賊將張庭芝逼柵求戰李晟勒諸將縱兵
擊之時賊併力攻駱元光營晟遣李演孟華以精卒救
之中軍鼓譟演力戰大破之翌日將復出師諸將請待
西軍至左右夾攻晟曰賊既傷敗須乘勝撲滅若俟其
有備豈王師之利耶令畢陣於光泰門外使王佖李演
史萬頃等領步騎直抵苑牆拔柵而入賊奔潰追斬不
可勝計朱泚姚令言遁走
五代唐時契丹寇望都莊宗追擊之獲氊裘毳幕不可
勝紀時大雪平地五尺敵之芻糧人馬斃踣于道乘勝
追襲大破之
金宗弼取和尚原固英請速入大散關自以本部為殿
以備伏兵宗弼至仙人關固英先攻之宗弼止之固英
不止宗弼以刀背擊其兜鍪使之退固英曰敵氣已沮
不乘此而取之後必悔之已而果然宗弼嘆曰既往不
咎乃班師又王伯龍從宗望討張覺于平州伯龍先登
馳擊手殺數十百人白河之戰伯龍當其左軍麾兵疾
馳蹂之宋軍亂金師乘勝奮擊敗之又承裕完顔璘及
河州防禦使富察秉鉉迎擊宋將馮興楊雄等于赤谷
宋步兵保西山騎兵走赤谷承裕遣部將唐古安塔哈
率騎二百馳擊宋步兵甲士蒙古挺身先入乘之宋步
兵大潰追奔至皂郊城斬二十餘級明安巴添努追宋
騎兵殺千餘人斬楊雄等于陣馮興僅以身免承裕進
兵克成州
元實訥台率精甲三千與史天澤合兵進圍中山武僊
遣其將葛鐵槍來援實訥台撤圍迎之遇諸新樂奮擊
敗之會日暮阻水為營實訥台料其氣索必宵遁乘勝
復進擊大敗之擒鐵槍中山守將亦宵遁遂克中山取
無極拔趙州又阿爾哈雅鎮襄陽奏曰襄陽自昔用武
之地也今天助順而克之宜乘勝順流長驅宋可必平
奏入平章阿珠亦贊其說帝命丞相史天澤議之天澤
曰朝廷若遣重臣如丞相安圖同知樞密院事巴延者
一人都督諸軍則四海混同可立待也又興州趙祚反
土豪楊瑪魯等附之石瑪努勒從親王察克台往討斬
賊將董蠻等圍瑪魯於險樹寨瑪努勒乘勢令健卒劉
五兒即寨北小徑上大樹以繩潜引百人登寨直前刦
之瑪魯瞻懾投崖死餘黨悉平又巴延破宋濮陽軍由
江抵丁家洲宋師潰遁江東淮西諸州軍多降四月有詔
以暑罷征俟秋再舉巴延謂不可少縱恐逸而逝世祖
曰將在軍不從中制兵法也宜從丞相言
明沐英將兵出塞時諸將各以所向逐敵還英獨領兵
出古北口乘勝克嵩高全寧諸州郡過臚朐河獲其知
院并部衆而回又韓雍率軍三萬兼程至全州會陽峒西
苖賊為梗擊滅之斬失律指揮李英等四人將士股
栗至潯州延父老問計皆曰大藤天險重嵓密箐多瘴
不可深入莫若屯兵圍之且耕且守可不戰自斃雍曰
不然山峽道遠紛披錯雜安可圍也屯兵日久將士懈
弛豈能為防哉今我軍新破峒苗士氣十倍賊聞喪氣
禠魄矣因而乘之可立破也又馬昊討藍鄢擊敗之斬
首數千軍中皆喜以兵起所未有者昊曰未見大敵胡
足喜宜及勝用之遂前逼賊設竒正兵合擊大破之又
王驥因麓川酋思任叛率兵討之師抵金沙江賊柵西
岸以拒驥浮梁渡兵縱火焚柵攻破之乘勝進至孟養
賊歛衆據險為寨驥麾兵深入復破其連環七砦思任
遁去斬獲無算
乘勢先聲後實
唐太宗討竇建德入武牢進攻其營多所傷殺凌敬進
說曰宜悉兵濟河攻破懷州河陽使重將居守更率衆
鳴鼓建旗踰太行入上黨先聲後實傳檄而定折趨壺
口收河東之地此策之上也行必有三利一則入無人
之境師有萬全二則拓土得兵三則鄭圍自解建德將
從之而世充之使長孫安世隂齎金玉啗其諸將以亂
其謀衆咸進諫建德從之謝敬曰今衆心甚銳戰必大
捷不得從公言也敬固爭建德怒扶出于是悉衆進逼
武牢官軍案甲挫其銳建德中槍竄于牛渚口唐軍生
獲之
金世宗大定二年宋人陷汝州河南統軍使宗尹遣富珠哩
定方將兵四千往取之汝州東南及北面皆山林險阻
不可以騎軍戰是時宋兵由鴉路出没定方至襄城得
敵虚實遂牒諭汝州屬縣曰我率許州戍兵十二萬徑
取汝州爾等可備糧草二十萬使人揚言欲據要路絶
宋兵往來既而定方引兵趨鴉路宋人聞之果棄城遁
去定方至魯山境知宋兵已去遂遣輕騎二百追擊敗
之遂復汝州又布色揆敗宋軍于六合進屯瓦梁河以
控真揚諸路之衝整列軍騎畢張旗幟沿江上下皆金
兵焉江表震恐宋真州兵數萬保河橋復遣統軍赫舍
哩子仁往攻之分軍涉淺潜出敵後敵見之大驚不戰
而潰
元時宋將姜才知高郵米運將至夜出步騎五千犯丁
村柵至曉巴延徹爾來援所將皆安集延下精兵旗幟
畫雙赤月衆軍望其塵連呼曰丞相來矣宋軍識其旗
皆遁
明李文忠守嚴州吳人率苗獠水陸奄至文忠出竒大
敗之乃置斬馘于巨筏上放之中流水賊見之皆震慴
遁去遂克諸暨又傅友德取蜀拔文州進拔綿州漢水
漲乃伐山造百艦而以木牌數千書克階文綿州日月
投漢水順流而下郡邑見之皆解體艦成遂渡圍漢州
又王守仁約兵夾攻桶岡賊守仁議桶岡尤險横水左
溪潰賊奔入協守益力我頓兵險地非計也不若乘累
勝威脅之賊必恐或有不從必反覆籌議乃乘其猶豫
襲之可以得志遣素通賊之李正巖劉福泰諭之而横
水左溪奔入者持不可遲疑不為備守仁日遣人于鎻
鑰匙促降而别遣邢珣伍文定等帥兵分道冐雨而入
賊首藍廷鳳方于鎻鑰匙待命忽聞官兵已入險皆震
愕官兵四出急擊遂破大巢
散衆
宋大將范瓊擁強兵江西劉子羽既與張浚以計誅之
出諭其麾下曰所誅止瓊耳汝等固天子自將之兵也
衆皆投刃曰諾有旨分隸御營五軍頃刻而定又宋畢
再遇知揚州州有北軍二千五百人再遇請分隸建康
鎮江軍每隊不過數人使不得為變
元永安節度使劉成叛降武仙勢甚衆董俊下令曰逆
者一人餘能去逆即忠義士與其家財仍奏官之一時
衆盡散去
明項忠討荆襄流寇忠率官兵二十五萬聲言勦捕而
實諭撫散因徧示山谷解散者九十三萬人編戍者萬
餘人隨附土著者三萬人
因敵懼遂取之
唐高祖武德中巴州山獠相聚為亂梁州總管龐玉進
兵討之梟其魁帥王多馨餘黨皆散移兵集州其符陽
白石二縣反獠據險自守兵不得進軍糧且盡二縣熟
獠與反者先為州里互有親戚皆言賊不可擊請玉班
師玉徐云知之揚言曰秋榖將熟百姓不得收刈一切
供軍非平賊吾不返也聞者大懼因謂曰大軍不去食
吾榖盡吾徒皆餓死矣何得措手耶其中壯士入賊營
各求其所親與相要結斬賊渠帥衆遂分散玉隨而捕
之無往不克又裴度在淮西布衣栢耆以策干韓愈曰
元濟既擒承宗破膽願奉丞相書往說之可不煩兵而
服愈白度為書遣之承宗懼請以二子為質及獻德棣
二州
五代梁將戴思遠攻德勝北城唐莊宗命李嗣源設伏
於戚城令騎軍挑戰梁軍大至莊宗率中軍禦之時李
從珂偽為梁幟奔入梁壘斧其望樓持級而還梁軍愈
恐步騎漸至李嗣源以鐵騎三千乘之梁軍大敗俘斬
二萬計
唐郭崇韜伐蜀諸將謂蜀險阻未可長驅李愚曰蜀主
荒淫人莫為用宜乘其人情崩離風驅電擊彼自膽落
雖有險阻誰與為守乃倍道而進所至迎降進至綿江
李紹琛謂李嚴曰吾懸軍深入利在速戰乘蜀人破膽
之時但得百騎過鹿頭關事濟矣若俟修繕橋梁必留
數日或教王衍閉關折吾兵氣勝負尚未可知乃與嚴
乘馬浮渡從兵得濟者千人遂入鹿頭關據漢州王衍
弟宗弼送欵遂破成都
宋楊業有威名契丹兵十萬寇雁門業領麾下數百擊
之殺其節度使駙馬侍中蕭詘李自是契丹畏業望見
旌旗輒引去諸將忌之或潜上謗書帝悉以付業故能
成功又劇賊李昱據任城久不克楊存中以數騎入擊
殺數百人帝乘高望見介胄盡赤意被重創召視之皆
汚賊血壯之飲以酒曰酌此血漢存中請復往帝止之
存中曰此賊膽碎即成擒矣遂大破之復任城
金温德亨富拉塔領軍五千遇契丹衆萬餘與戰敗之
出恭古魯道敗敵八千餘至拉門華道復以伏兵敗敵
萬人太祖定燕自儒州至居庸關執其喉舌人有頃敵
三千餘人寇拉們華道富拉塔整隊先登敵識其旗幟
望風而遁遂奮擊之親執敵帥
元襄陽民受達實巴圖爾圍日久懼甚夜半縋城叩營
門具告虚實願為内應約以期授之密號而去賊船百
餘艘在城北隂募善水者鑿其底至期民垂繩以引官
軍先登者近千人城破賊巷戰不勝走就船船壊皆溺
死偽將王權領兵千人西走遇伏兵被擒襄陽平
明花雲為先鋒從攻滁州單騎前行遇賊數千人欲退
不可乃提劍躍馬衛太祖衝其陣而過賊大驚曰此黑
將軍勇不可與爭鋒縱之去既而後軍至雲帥以攻滁
遂克其城又沐英既平雲南土官楊苴復叛糾集二十
萬衆圍城英時在烏撒聞之即遣兵赴援至曲靖先遣
一健卒入報城中為賊所得紿之曰總兵官領三十萬
大軍至矣賊衆駭愕宵遁英追討於諸寨悉殲之
推人事破災異
唐崔義元為婺州刺史屬睦州女子陳碩真反遣其黨
童文寶領徒四千襲婺州義元督兵拒戰時百姓訛言
碩真當昇天犯其兵馬者無不滅門衆皆恟懼司功參
軍崔元藉曰此乃妖誑豈能得久義元以為然因命元
藉為先鋒義元率兵繼進斬首數百級又李晟以朱泚
之叛屯于渭橋時熒惑守歲久之方退參佐或勸曰今
熒惑已退皇家之利也可速用兵晟曰天子外次人臣
但當死節垂象高遠吾安知天道耶及平賊後晟謂參
佐曰前者士大夫勸晟出軍非敢拒也軍可用之不可
使知之嘗聞五星盈縮無凖懼後來守歲則我軍不戰
而自潰參佐皆嘆服又李愬將攻吳房吏曰往亡日法
當避曰彼謂吾不來此可擊也遂攻之毁其外垣而還
賊以精騎尾擊愬下馬據胡牀令曰退者斬衆決死戰
射殺其將賊乃走
五代唐郭崇韜因梁康延孝來奔延之卧内盡得梁虚
實遂請分兵守魏而自鄆長驅擣汴莊宗問司天言歲不
利用兵崇韜曰古者命將鑿凶門而出况成筭已決
區區常談豈足信也即日下令襲汴八日而滅梁
宋曹翰從征幽州率所部攻城東南隅卒掘土得蟹以
獻翰謂諸將曰蟹水物而陸居失所也且多足彼援將
至不可進拔之象况蟹者解也其班師乎已而果驗又
李寶因金人將由海道南襲請舟師三千往禦之衆以
西北風勁為疑下令敢阻大計者斬由江隂發大洋風
甚舟散不可收寶神色不動曰天以是試寶耶寶心如
鐵石不變矣酹酒自誓風即止得抵東海遂仗劍奮擊
解海州圍
元陜州危急多爾濟巴爾為陜西行臺御史大夫至中
途聞商州陷武關不守即輕騎晝夜兼程至奉元而賊
已至鴻門吏白涓日署事不許曰賊勢若此尚何顧隂
陽拘忌哉即就署又穆呼哩師薄青龍堡是年八月有
星晝見隱士喬靜真曰今觀天象未可征進穆呼哩曰
主上命我平定中原今河北雖平而河南秦鞏未下若
因天象而不進兵天下何時而定耶且違君命得為忠
乎
明太祖在滁州值元托克托以兵圍六合六合求救時
諸將以元兵盛不敢往俱以禱神弗吉為辭主帥滁陽
王乃召太祖將兵亦令禱神太祖曰事之可否當斷于
心何以禱為乃帥兵東趨六合又成祖以吳傑等固守
真定乃誘之出戰散軍四出聲言取糧敵聞出軍滹沱
河北兵趨進衆以卜惡兵忌不宜曰稍緩則彼退守城堅
糧足難為力矣何拘小忌遂進遇藁城敵列方陣成
祖曰四面受敵我攻一隅乃悉精銳攻其東北繞出陣
後大呼奮擊俘斬六萬餘級又項忠討土達滿四于固
原賊退保石城以自固時遠近聞毛忠敗恐其與北邊
連兵且慧出西方占應秦州不祥軍心搖動忠曰昔李
晟討朱泚熒惑守歲卒以成功師直而壯行當就擒矣
乃不候援師至即以兵據賊水草道掩捕芻汲者多被
擒滿四窘迫遂請降
風雲氣候雜占
唐薛萬均圍梁師都諸將以城險未可下萬均曰城中
氣死鼓不能聲破亡兆也既而賊果斬師都降又薛萬
均追吐谷渾衆至積石山大風折旗萬均曰敵且來乃
勒兵俄而賊至萬均直前斬其將衆遂潰
五代梁以王景仁為北面招討使將韓勍李世安等兵
伐趙行至魏州司天監言太隂虧不利行師太祖急召
景仁等還已而復遣之景仁已去太祖思術者言馳使
者止景仁於魏以待景仁不奉詔進營於柏鄉及晉人
戰果敗梁太祖攻朱瑾於兖州朱宣遣賀瓌與何懷寳
柳存等以兵萬人救兖州瓌趨待賓館欲絶梁餉道梁
太祖略地至中都得降卒言瓌等兵趨待賓矣以六壬
占之得斬關卦名以為吉乃選精兵夜疾馳百里期先
至待賓以逆瓌而夜黑兵失道旦至鉅野東遇瓌兵擊
之瓌等敗走
唐將符存審李嗣昭救河中朱友謙按兵示弱旬日望
氣者言夜見西向黑氣如鬭雞之狀必有戰陣存審曰
吾方欲決戰而形于氣象得非天贊我歟召嗣昭友謙
聚謀下令軍中誡示所向翌日合戰遂敗梁兵又魏王
繼岌郭崇韜伐蜀是歲王衍幸彭州平陽山漢州三學
山又幸秦州羣臣切諫不聽行至梓潼大風發屋拔木
太史曰此貪狼風也當有敗軍殺將者衍不省行至緜
谷而唐師入其境衍懼遽還
宋許洞虎鈐經曰望氣者以氣勝敗告于大將觀敵之
氣衰則進攻氣王則止兵勿與戰此之謂順天時彼之
氣王他人皆懼不敢進兵我獨勇而進焉反能必勝者
何也在乎以智逆氣而已順任乎時者也夫五行之王
以日時為用靜為主動為客敵之勝氣有如門上樓如
扞拔柯曰木候金時自西擊之可克矣水日水時不可
也水能生木故也敵之勝氣或赤如火光火烟之狀暈
暈而起者木日木時不可也為木能生火也候水日水
時自北擊之可克矣敵之勝氣如白粉者為金水日水
時不可也火日火時利自南方攻之敵之勝氣黃如土
臺者土日金時不可也金日土時不可也土日木時利
自東方擊之黃土也臺亦土也大凡雲氣如水狀及色
墨者綠黑色多為敗氣此不復用或敵人先據吉地我
之頓軍税駕逼于凶神死氣之上不得利門而出者但
觀我軍上雲氣及敵上雲氣形色以五行生尅用之敵氣
能生我我則出軍進戰我軍上氣能尅敵亦利出師進
戰不然則勒兵撫士戒嚴警備俟時而動焉不可妄也
夫天不專勝敗之氣由人用之而已兵家萬變此其一
也又劉錡充東京副留守自臨安絶淮至渦口方食暴
風拔坐帳錡曰此賊兆也主暴兵即下令兼程而進未
至順昌三百里金人果敗盟來侵
遼楊覃赴乾寧軍為滄州節度使田武名所圍高模翰
與趙延壽聚議往救俄有光自模翰幕中出縈繞旗矛
燄燄如流星久之模翰喜曰此天贊之祥遂進兵殺獲
甚衆
金穆宗攻阿蘇城是日辰巳間忽暴雨晦曀雷電下阿
蘇所居既又有大光聲如雷墜阿蘇城中識者以為破
亡之徵又太祖攻遼方進師有火光正圓自空而墜上
曰此祥徵殆天助也酹白水而拜將士莫不喜躍又太
祖師次唐古特旺節之地諸軍禳射介而立有光如烈
火起於人足及戈矛之上明日次哲爾吉光見如初人
以為兵祥又布色忠義追鄂斡于裊嶺西陷泉與賊遇
時昏霧四塞跬步莫覩物色忠義禱曰狂寇肆暴殺戮
無辜天不助惡當為開霽奠已昏霧廓然及戰忠義左
據南岡為偃月陣右迤而北大敗之
元巴延揮諸將攻陽羅堡三日不克有術者來言天道
南行金木相犯若二星交過則江可渡巴延却之使勿
言乃密謀於阿珠以鐵騎三千趨上流為擣虚之計又
睿宗軍由洛陽次三峰山金人溝地立軍圍之睿宗令軍
中祈雪又燒羊脾骨卜得吉兆夜大雪深三尺溝中軍
僵立刀槊凍不能舉衝破之
明劉基從太祖鄱陽湖大戰勝負未決乃密言移軍湖
口期以金木相犯日決勝又一日在舟中忽躍起大呼
曰難星過矣太祖悟遂命更舟未半晌而舊舟已為敵
砲擊碎矣既而友諒平皆如其策又劉基以馮勝將兵
請授方略乃書片紙授之使夜半出兵云至某所見某
方青雲起即伏兵頃黑雲起者是賊伏也慎勿妄動日
中後黑雲漸薄回與青雲接者是賊歸也即擊之可盡
擒也衆初莫信已而皆驗遂擒賊而還又太祖議北伐
賜徐達書曰金火二星會于丑分後火逐金踰齊魯以
時進取毋失達遂率兵攻圍益都又馬軾從都督董興
行師至中道夜半雞鳴軾曰雞不時鳴由賞罰不明願
將軍申嚴軍令經清遠峽有白魚入舟軾曰此逆賊授
首之徵有大星墜于河南岸軾曰四旬内必破賊矣時
賊黃蕭養聚戰艘十餘勢甚張衆請益兵軾曰兵貴神
速若復請兵則緩不及事以所徵兩廣江西狼兵取勝
猶拉朽耳興從之率官軍與賊遇果大破之蕭養中流
矢被擒伏誅餘黨悉平
欽定續通典卷一百六
