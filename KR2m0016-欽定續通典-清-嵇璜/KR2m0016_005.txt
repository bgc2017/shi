欽定續通典卷五
食貨
屯田上(唐)(五代)(宋)(遼)(金)
唐德宗建中初宰相楊炎請置屯田於豐州發關輔民
鑿陵陽渠以增溉京兆尹嚴郢嘗從事朔方知其利害
以為不便疏奏不報郢又奏五城舊屯其數至廣以開
渠之糧貸諸城約以冬輸又以開渠功直布帛先給田
者據估轉榖如此則關輔免調發五城田闢比之浚渠
利十倍也時楊炎方用事郢議不用憲宗元和中振武
軍饑宰相李絳請開營田可省度支漕運及絶和糴欺
隱憲宗稱善乃以韓重華為振武京西營田和糴水運
使起代北墾田三百頃出贓罪吏九百餘人以耒耜耕
牛假種糧使償所負粟二歲大熟因募人為十五屯每
屯百三十人耕百頃就高為堡東起振武西逾雲州極
於中受降城凡六百餘里列柵二十墾田三千八百餘
里歲收粟三十萬石省度支錢二千餘萬緡重華入朝
奏請益開田五千頃法用人七千可以盡給五城會李
絳已罷後宰相持其議而止至憲宗末天下營田皆雇
民或借庸以耕又以瘠地易上地民間苦之穆宗即位
詔還所易地而耕以官兵耕官田者給三之一以終身
靈武邠寧土廣肥而民不知耕文宗太和末王起奏立
營田後党項大擾河西邠寧節度使畢諴亦募士開營
田歲收三十萬斛省度支錢數百萬緡貞觀開元後邊
土西舉高昌龜兹焉耆小勃律北抵薛延陀故地緣邊
數十州戍重兵營田及地租不足以供軍於是始有和
糴
周太祖廣順三年敇悉罷戸部營田務以其民隸州縣
其田廬牛農器並賜見佃者為永業自唐末中原宿兵
所在皆置營田以耕曠土其後又募高貲戸使輸課佃
之戸部别置官司總領不隸州縣或丁多無役或容庇
奸盗州縣不能詰梁太祖擊淮南掠得牛以千萬計給
東南諸州農民使歲輸租自是歴數十年牛死而租不
除民甚苦之帝素知其弊會閤門使知青州張凝請罷
營田務李榖亦以為言遂敇罷之
宋太宗端拱二年六宅使何承矩請於順安砦西引易
河築堤為屯田及承矩知雄州又言宜因積潦蓄為陂
塘大作稻田以足食會滄州臨津令閩人黃懋上書言
閩地唯種水田緣山導泉倍費功力今河北州軍多陂
塘引水溉田省功易效三五年間公私必大獲其利詔
承矩按視還奏如懋言遂以承矩為制置河北沿邊屯
田使懋為大理寺丞充判官發諸州鎮兵一萬八千人
給其役凡雄莫霸州平戎順安等軍興堰六百里置斗
門引淀水灌溉初年種稻值霜不成懋以晩稻九月熟
北霜早而地氣遲江東早稻七月即熟取其種課令種
之是歲八月稻熟初承矩建議沮之者頗衆武臣習攻
戰亦恥於營葺既種稻不成羣議愈甚事幾為罷至是
承矩載稻穗數車遣吏送闕下議者乃息又度支判官
陳堯叟等言漢魏晉唐於陳許鄧潁暨蔡宿亳至於壽
春用水利墾田陳迹具在請選官大開屯田以通水利
發江淮下軍散卒及募民充役給官錢市牛置耕具導
溝瀆築防堰每屯十人給一牛治田五十畝雖古制一
夫百畝今且墾其半俟久而古制可復也畝約收三斛
歲可收十五萬斛七州之間置二十屯可得三百萬斛
因而益之數年可使倉廩充實省江淮漕運帝覧奏嘉
之遣大理寺丞皇甫選光禄丞何亮乘傳按視經度真
宗咸平中大理丞王宗旦請募民耕潁州陂塘荒地凡
千五百頃部民應募者三百餘戸詔令未出租稅免其
徭役然無助於功利而汝州舊有路南務内園兵人種
稻至是命京朝官專掌募民二百餘自備耕牛立團長
墾地六百頃導汝水灌溉歲收二萬三千石又知襄州
耿望請於舊地括荒田置營田上中下三務調夫五百
築堤堰仍集鄰州兵每務一百人荆湖市牛七百分給
之是歲種稻三百餘頃四年陜西轉運使劉綜亦言宜
於古原州建鎮戎軍置屯田今本軍一歲支給芻糧四
十餘萬石束約費茶鹽五十餘萬倘更令遠民輸送其
費益多請於軍城四面立屯田務開田五百頃置下軍
二千人牛八百頭耕種又於軍城前後及北至水峽口
各置堡砦分居其人無寇則耕寇來則戰就命知軍為
屯田制置使自擇使臣充四砦監押每砦五百人充屯
戌從之既而原渭州亦開方田戎人内屬者皆依之得
安其居是時兵費浸廣言屯營田者輙詔邊臣經度行
之順安軍兵馬都監馬濟請於靖戎軍東壅鮑河開渠
入順安威虜二軍置水陸營田於其側命莫州部署石
普護其役知保州趙彬奏决雞距泉自州西至蒲城縣
分徐河水南流注運渠廣置水陸屯田詔駐治都監王
昭遜共成之自是定州亦置屯田五年罷襄州營田下
務六年耿望又請於唐州赭陽陂置務如襄州歲種七
十餘頃方城縣令佐掌之調夫耘耨景德二年令緣邊
有屯營田州軍長吏並兼制置諸營田屯田事舊兼使
者如故大中祥符九年改定保州順安軍營田務為屯
田務凡九州軍皆遣官監務置吏屬淮南兩浙舊皆有
屯田後多賦民而收其租第存其名在河北者雖有其
實而歲入無幾利在蓄水以限戎馬而已天禧末諸州
屯田總四千二百餘頃河北歲收二萬九千四百餘石
而保州最多逾其半焉繼右正言田况言鎮戎原渭地
方數百里舊皆民田今無復農事可即其地大興營田
以其兵之不習戰者分耕五百人為一堡三兩堡置一
營田官領之播種以時農隙則習武事䟽奏不用後乃
命三司戸部副使夏安期等議並置邊屯田迄不能成
神宗熙寧三年著作佐郎王韶言渭原城而下至秦州
成紀旁河五六百里良田不耕者無慮萬頃治千頃可
得三十萬斛因知秦州李師中等奏韶妄指實無其地
降韶官其後韓鎮知秦州乃言實有古渭砦地空地四
千餘頃遂復韶故官從其所請行之明年河北屯田司
奏豐歲屯田入不償費於是詔罷緣邊水陸屯田務募
民租佃收其兵為州廂軍時陜西多曠土未耕屯戍不
可撤遠方有輸送之勤知延州趙卨請募民耕以紓朝
廷憂詔下其事經略安撫使郭逵言懷寧砦所得地百
里以務弓箭手無閒田卨又言之遂括地得萬五千餘
頃募漢蕃兵幾五千人為八指揮詔遷卨官賜金帛而
熙州王韶又請以河州蕃部近城川地招弓箭手以山
坡地招蕃兵弓箭手每砦五指揮以二百五十人為額
人給地一頃蕃官二頃大蕃官三頃七年以熙河多良
田詔委提點秦鳳路刑獄鄭民憲興營田許奏辟官屬
以集事樞密使吳充上疏曰今之屯田誠未易行古者
一夫百畆又受田十畆為公田莫若因弓箭手倣古助
田法行之熙河四州田無慮萬五千頃十分取一以為
公田大約中歲畆一石則公田所得十五萬石官無屯
營牛具廩給之費借用衆力而民不勞大荒不收而官
無所損省轉輸平糴價如是者其便有六而提點刑獄
鄭民憲言祖宗時屯營田皆置務屯田以兵營田以民
固有異制然襄州營田既調夫矣又取鄰州之兵是營
田不獨以民也邊州營田不限兵民皆取給用是屯田
不獨以兵也至於招弓箭手不盡之地復以募民則兵
民參錯固無異也而前後施行或侵占民田或差借耨
夫或諸郡括牛或兵民雜耕或諸州廂軍不習耕種不
能習水土頗致煩擾至於歲之所入不償其費遂又報
罷惟因弓箭手為助田法一夫受田百畝别以十畝為
公田俾之自備種糧功力歲畝收一石水旱三分除一
官無廩給之費民有耕鑿之利若可以為便然弓箭手
招至者未安其業而種糧無所仰給又責其借力於公
田慮人心易搖乞候稍稔推行九年詔熙河弓箭手耕
種不及之田經略安撫司點廂軍耕之官置牛具農器
人一頃歲終參較弓箭手廂軍所種優劣為賞罰弓箭
手逃地并營田召佃租課許就近於本城砦輸納仍免
折變支移元豐二年改定州屯田司為水利司及章惇
築元州亦為屯田務其後遂罷之募民租佃役兵各還
所隸五年詔提舉熙河等路弓箭手營田蕃部共為一
司隸涇原制置司提舉熙河營田康識言新復土地乞
命官分畫疆界選知田廂軍人給一頃耕之餘悉給弓
箭手人加一頃有馬者又加五十畝每五十畝為一營
四保砦見缺農作廂軍許於秦鳳涇原熙河三路選募
廂軍及馬逓舖卒願行者人給装錢二千詔皆從之知
太原府吕惠卿嘗上營田疏曰今葭蘆米脂裏外良田
不啻一二萬頃夏人名為真珠山七寳山言其多出禾
粟也若耕其半則兩路新砦其費已不盡資内地况能
盡闢之乎前此所不敢進耕者外無捍衛也今於葭蘆
米脂相去一百二十里間各建一砦又其間置小堡舖
相望則延州之義合白草與石州之吳堡尅明以南諸
城砦千里邊面皆為内地而河外之州荒閒之地皆可
墾闢以贍軍用凡昔為夏人所侵及蘇安靖棄之以為
兩不耕者皆可為法耕之於是就糴河外而使河内之
民被支移者量出脚乘之直革百年遠輸貴糴以免困
公之弊財力稍豐又通葭蘆之道於靈州之神木其通
堡砦亦如葭蘆米脂之法而横山膏腴之地皆為吾有
矣七年惠卿雇五縣耕牛發將兵外護而耕新疆葭蘆
吳堡間膏腴地號木瓜原者凡得地五百餘頃麟府豐
州地七百三十頃弓箭手與民之無力及異時兩不耕
者又九百六十頃惠卿自謂所得極厚可助邊計乞推
之陜西八年樞密院奏去年耕種木瓜原凡用將兵人
馬之費所收禾粟蕎麥不償所費因詔止惠卿其河東
進築堡砦自麟石鄜延南北近三百里及涇原環慶熙
河蘭會新復城砦地土悉募廂軍配卒耕種免役已而
營田司使言諸路募發廂軍皆不嫻耕作遂各遣還其
州高宗紹興元年知荆南府解潛奏辟宗綱樊賓措置
屯田詔除宗綱充荆南府歸峽州荆門公安軍鎮撫使
司措置五州營田官樊賓副之渡江後營田盖始於此
其後荆州軍食仰給省縣官之半焉三年懷安府復州
漢陽軍鎮撫使陳規倣古屯田凡軍士相險隘立堡砦
且守且耕耕必給費斂復給糧依助田法餘並入官凡
民水田畝賦稅米一斗陸田豆麥夏秋各五升滿二年
無欠給為永業兵民各處一方流民歸業寖衆亦置堡
砦屯聚之凡屯田事營田司兼之營田事府縣兼之廷
臣因規奏推廣謂一夫受田百畝古制也今荒田甚多
當聽百姓請射其有闕耕牛者宜用人耕之法以二人
曳一犁凡受田五人為甲别給蔬地五畝為廬舍場圃
兵屯以大使臣主之民屯以縣令主以歲課多少為殿
最下諸鎮推行之詔江東西宣撫使韓世忠措置建康
營田如陜西弓箭手法世忠言沿江荒田大半有主難
如陜西例乞募民承佃都督府奏如世忠議仍蠲三年
租滿五年田主無自陳者給佃者為永業詔湖北浙西
江西皆如之其徭役科配並免五年詔淮南川陜荆襄
屯田六年都督張俊奏改江淮屯田為營田凡官田逃
田並拘籍以五頃為一莊募民承佃其法五家為保共
佃一莊以一人為長每莊給牛五具耒耜及種副之别
給十畝為蔬圃貸錢七十千分五年償命樊賓王弗行
之尋命五大將劉光世韓世忠張俊岳飛吳玠及江淮
荆襄利路師悉領營田使遷賓司農少卿提舉江淮營
田置司建康弗屯田員外郎副之官給牛種撫存流移
一歲中收榖三十萬石有竒殿中侍御史石公揆監中
嶽李寀及王弗皆言營田之害張俊亦覺其擾請罷司
以監司領之於是詔帥臣兼領營田九月以川陜宣撫
吳玠治廢堰營田六十莊計田八百五十四頃歲收一
十五萬石以助軍儲賜詔奬諭二十二年督視湖北京
西軍馬汪澈言荆湖兩年屯守襄漢糧餉浩瀚襄陽古
有二渠長渠溉田七千頃水渠溉田三千頃兵後堙廢
今先築堰開渠募邊民或兵之老弱耕之其耕牛耒耜
種糧令湖北京西轉運使措置既省餽運又可安集流
亡從之孝宗隆興元年臣僚言州縣營田之費其說有
十曰擇官必審募人必廣穿渠必深鄉亭必修器用必
備田處必利食用必充耕具必足定稅必輕賞罰必行
且欲立賞格以募人及住廣西馬綱三年以市牛會有
訴襄陽屯田之擾者上欲罷之工部尚書張闡言今日
荆襄屯田之害以其無耕田之民而課之游民游民不
足而強之百姓於是百姓舍已熟田而耕官生田或遠
百里徵呼以來或名雙丁而役其強壮老稚無食一方
騷然罷之誠是也然自去歲以來置耕牛農器修長水
二渠費已十餘萬一旦舉而棄之則荆襄之地終不可
耕也比見兩淮歸正之民動以萬計官不能給食則老
弱饑死強者轉而之他若使就耕荆襄之田非唯可免
流離抑使中原之民聞之知朝廷有以處我率皆襁負
而至矣異時墾闢既廣取其餘以輸官實為兩便詔除
見耕者依舊餘令虞仲文同王珏措置二年江淮都督
府參贊陳俊卿言欲以不披帶人擇官荒田標旗立砦
多買牛犁縱種其中官不收租人自樂從數年之後墾
田多則榖必賤所在有屯則村落無盗賊之憂軍食既
足則饋餉無轉運之勞此誠經久守淮之策詔從之乾
道五年四川宣撫使鄭剛中撥軍耕種以歲收租米對
减成都路對糴米一十二萬石贍軍然兵民雜處村疃
為擾百端又數百里差民保甲教耕有二三年不代者
民甚苦之知興元府晁公武欲以三年所收最高一年
為額等第均數召佃放兵及保甲以護邊從之八月詔
鎮江都統司及武鋒軍三處屯田兵並拘收入隊教閱
六年罷和揚州屯田八年復罷廬州兵屯田淳熙十年
鄂州江陵府駐劄副都統制郭杲言棗易屯田興置二
十餘年未能大有益於邊計非田有不良蓋人力有所
未至今邊陲無事正宜修舉為實邊之計本司有荒熟
地七百五十頃乞降錢三萬緡收買耕牛農具便可施
功如將來更有餘力可括荒田接續開墾從之光宗紹
熙元年知和州劉煒以剰田募民充萬弩手分耕寧宗
嘉定三年國子監司業劉爚接伴金使於盱眙軍還言
兩淮之利藩蔽江南干戈盗賊之後宜加經理必於招
集流散之中就為足食足兵之計淮東地平博膏腴有
陂澤水泉之利而荒蕪實多其民勁悍勇敢習邊鄙戰
鬭之事而安集者誠能經畫郊野招集散亡約頃畝以
授田使無廣占抛荒之患列溝洫以儲水且備戎馬馳
突之虞為之具田器貸種糧相其險易聚為室廬使相
保護聯以什伍教以擊刺使相糾率或鄉為一團里為
一隊平居則耕有警則守有餘力則戰帝嘉納之七年
以京西屯田募人耕種十三年四川宣撫使安丙總領
任處厚言紹興十五年諸州共墾田二千六百五十餘
頃夏秋輸租米一十四萬一千餘石餉所屯將兵罷民
和糴為利可謂博矣乾道四年以從屯兵歸軍教閱而
營田付諸州募佃遂致租利䧟失驕將豪民乘時占據
其弊不可概舉今豪強移徙田土荒閒正當拘種之秋
合自總領所與宣撫使措置其逃絶之田關内外亦多
有之為數不貲其利不在營田之下乞併括之十五年
詔江淮荆襄四川制置監司條畫營田來上十七年復
命淮東西湖北路轉運司提督營屯田理宗端平元年
命王旻守隨州王安國守棗陽蔣成守光化楊恢守均
並益兵飭備經理唐鄧屯田又以臣僚言屯五萬人於
淮之北且田且守置屯田判官一員經紀其事暇則教
以騎射初弛田租三年又三年則取其半知大寧監邵
潛言昔鄭剛中營於蜀之關隘雜兵民屯田歲收粟二
十餘萬石是後屯田之利既廢糧運之費益增宜詔帥
臣縱兵民耕之所收之粟計直以償之則總所無轉輸
之苦邊關有儲峙之豐戰有餘勇守有餘備矣從之嘉
熙四年孟珙為宣撫四川兼屯田大使軍無宿儲遂大
興屯田調夫築堰募農給種首秭歸尾漢口為屯二十
為莊百七十為頃十八萬八千二百八十上屯田始末
與所减劵食之數降詔奬諭又令流民於邊江七十里
内分田以耕遇警則用以守江於邊城三五十里内亦
分田以耕遇警則用以守城在砦者則耕四野之田而
用以守砦田在官者免其租在民者則以所收十之三
歸其主俟三年事定則各還原業淳祐十二年詔襄樊
已復措置屯田修渠堰寳祐三年詔撥封椿庫十八界
會十萬銀二千兩付李夢康措置襄陽屯田又詔沿邊
耕屯課入登羡管屯田官推賞荆襄兩淮及山砦如之
度宗咸淳元年詔曰淮蜀荆襄之民所種屯田既困重
額又困苛取流離之餘口體不充及遇水旱收租不及
而催輸急於星火民何以堪其日前舊欠並除之復催
者以違制論
遼太宗會同五年詔以契丹分屯南邊聖宗統和十二
年賜南京統軍司貧戶耕牛耶律昭言西北諸郡每當
農時一夫偵候一夫治公田二夫給糺官之役大率四
丁無一室處芻牧之事仰給妻孥一遭寇掠貧窮之室
春夏賑恤吏多雜以糠粃重以掊克不過數月又復告
困且畜牧者富國之本有司防其隱没聚之一所不得
各就水草便地兼以逋亡戍卒隨時補調不習風土故
日積月損馴至耗竭為今之計莫若賑窮薄賦給以牛
種使遂耕穫置游兵以防盗掠頒俘獲以助伏臘散畜
牧以就善地期以數年富強可望時皆以為切論太平
七年詔諸屯田在官斛粟不得擅貸在屯者力耕公田
不輸賦税興宗重熙十三年詔選南北府兵富者援山
西路餘屯田於天德軍道宗大安初年西蕃多叛上欲
為守禦計命耶律唐古督耕稼以給西軍唐古率衆田
臚胊河側歲登上熟移屯鎮州凡十四稔積粟數十萬
斛每斗不過數錢
金太祖收國元年敗遼軍於阿婁岡獲其耕具數千給
賜諸軍天輔五年二月分諸路明安穆昆之民萬戸屯
泰州賜耕牛五十其時伐遼取泰州徙遼降人居之命
千戸穆昆宗雄按視泰州地戸宗雄包其土來奏曰其
土如此可種植也由是徙萬家屯田泰州以博勒和為
都統太宗天會九年詔新徙戍邊戸乏耕牛者給以官
牛别委官勸督田作其續遷戍戸在中路者姑止之即
其地種藝俟畢穫而行及來春農時至戌所熙宗天眷
初年以既取江南慮中原士民懷貳始創屯田軍凡女
真奚契丹之人皆自本部徙居中州與百姓雜處計其
戸口授以官田使自播種春夏量給其衣遇出師始給
錢米凡屯田之所自燕南至淮隴之北俱有之皆築壘
於村落間世宗大定三年以正隆兵興農桑失業明安
穆昆屯田多不如法遣戸部侍郎魏子平等分道勸農
二十一年以山東路所括民田分給女真屯田人戸又
時以黃河移故道梁山濼水退地甚廣遣使安置屯田
民時帝意不欲明安穆昆人戸與民戸雜居凡山東兩
路屯田與民田互相犬牙者皆以官田對易御史中丞
張九思言屯田明安人戸為盗徵償家貧輙賣屯地凡
家貧不能徵償者止令事主以其地招佃收其租入估
價與徵償相當即以其地還之臨洮尹完顔讓亦論屯
田貧人徵償賣田乞用九思議詔可二十二年以山東
屯田戸鄰于邊鄙命聚之一處俾恊力耕種章宗明昌
元年勅當軍人所授田止令自種力不足者方許承佃
亦止隨所産納租其有自願折錢輸納者從民所願不
願承佃者毋強又勅隨處係官閑地百姓已請佃者仍
舊未佃者付明安穆昆屯田承安二年差戸部郎中李
敬義往臨潢等路規畫農事舊令軍人所授之地不得
租賃於人違者苗付地主五年中都山東河北屯駐軍
人地土不贍官田多為民所冐佔主兵者言比歲征伐
軍多敗衂盡由屯田地寡不免饑寒故無鬭志願括民
田之冐稅者分給之則士氣自倍朝議已定平章政事
張萬公獨上書言其不可者五大略以為軍旅之後瘡
痍未復百姓拊摩之不暇何可重擾一也通檢未久田
有定籍括之必不能盡適足增猾吏之弊長告訐之風
二也浮費侈用不可勝計推之以養軍可斂不及民而
無待於奪民之田三也兵士失於選擇強弱不别而使
同田共食振勵者無以盡其力疲劣者得以容其奸四
也奪民而與軍得軍心而失天下心其禍有不可勝言
者五也必不得已乞以冐地之已括者召民蒔之以所
入贍軍則軍有坐獲之利而民無被奪之患矣書奏不
報命樞密使宗浩禮部尚書賈鉉佩金符行省山東等
路括地給軍凡得地三十餘萬給軍順天軍節度使張
行簡上言比者括官田給軍既一定矣有告欲别給者
輙從其告至今未已名曰官田實取之民以與之臣所
管已撥深澤縣地三百餘頃復告水占沙鹻者三之一
若悉從之何地可定臣謂當限以月日不許再告為便
下尚書省議奏請如實有水占河塌不可耕種按視覆
同然後改撥若沙鹻瘠薄當凖已撥為定制曰可泰和
四年定制所撥地止十里内者自種之每丁四十畝續
進丁同此餘者許令便宜租賃及兩和分種違者錢業
還主五年二月帝又聞六路括地時其間屯田軍戸多
冐民增口以請官地及包取民田而民有空輸稅賦虚
抱物力者應詔陳言人多論之遣官分清追照案憑尚
書省奏遣官徒滋訟言乃令虚抱稅石已輸送入官者
於稅内續扣之宣宗貞祐三年以時方南遷徙河北軍
戸於河南議所以處之者宰臣言當指官田及牧地分
畀之已為民田者則俟秋穫後仍日給米一升折以分
鈔大常丞舒穆嚕世勣曰荒田牧地耕闢費力奪民素
墾則民失所帝欲從宰臣議侍御史劉元規復上言帝
乃罷之後因北方侵及河南盡起諸路軍戸南來共圖
保守復議得軍糧之術或益賦或與軍田二者孰便參
政高汝礪言河南官民地相半又多全佃官地之家一
旦奪之何以自活小民易動難安一時避賦遂有捨田
之言及與人又復悔悔則忿心生矣如山東撥地時腴
地盡入富家瘠者乃付貧戶無益於軍而民有損惟當
倍益官租以給軍食復以係官荒田牧地量數與之令
其自耕則民不失業官不厲民矣從之又言河北軍戸
徙居河南者幾萬口(疑當作百萬口或係史之誤)人日給粟一升歲
費三百六十萬石半以給直猶支三百萬(疑當作二百萬)河南
租地計二十四萬頃歲租計一百五十六萬乞於經費
之外倍徵以給之帝命右司諫馮開等五人分行諸郡
就授以荒官田及牧地可耕者人三十畝至十一月又
以括荒田及牧馬地給軍事命汝礪總之汝礪還奏今
頃畝之數較之舊籍甚少復多瘠惡不可耕又僻遠之
處必徙居以就之彼皆不能自耕必以與人又當取租
於數百里之外况今農田且不能盡闢豈有餘力以耕
叢薄交固草根紏結之荒地哉詢諸軍戸皆欲得半糧
猶足自養得田不能耕復罷其廩將何所頼臣知初籍
地之時未嘗按閱其實所以不如其數不得其處也若
復考計州縣必各妄承風旨追呼䆒訐以應命不足其
數則妄指民田以充之所在又騷然矣今民之賦役三
倍平時飛輓轉輸日不暇給而復為此舉將何堪之且
軍戶暫遷行有還期何為以此病民病民而軍獲利猶
不可為况無所利乎遂詔罷給田但半給糧半給實直
焉四年復遣官括河南牧馬地既籍其數帝命省院議
所以給軍者宰臣言今軍戶當給糧者四十四萬八千
餘口計當口占六畝有竒繼來者不與焉相去數百里
者豈能以六畝之故遠來兼月支口糧不可遽罷臣等
竊謂軍戸願佃者即當計口給之其餘僻遠不願者宜
凖近制係官荒地許軍民耕闢例令軍民得占蒔之院
官言牧馬地少且久荒難耕軍戸復乏農器不給之則
彼自支糧外更無從得食非蓄銳待敵之計給之則未
能遽减其糧若得遲以歲月俟頗成倫次亦漸可以省
官廩今奪於有力者即以授之其無力者恐無以耕乞
令司縣官勸率民者借牛破荒至來春然後給之司縣
官能率民戶以助耕而無騷動者量加官賞庶幾有所
激勸宰臣又言若如所言則司縣官貪慕官賞必將抑
配以擾民况民家之牛量地而畜之比年以來農功甫
畢併力轉輸猶恐不及豈有暇耕他人之田唯如前奏
為便詔再議之乃議民有能開牧馬地及官荒地作熟
田者以半給之為永業半給軍戸奏可省臣又奏自古
用兵且耕且戰是以兵食交足今諸帥分兵不啻百萬
一充軍伍咸仰於官至於婦子居家安坐待哺盖不能
屯田為經久之計也願下明詔令諸帥府各以其軍耕
耨亦以逸待勞之策詔從之興定二年帝諭樞密院曰
中京商虢諸州軍人願耕屯田比已括地授之聞徐宿
軍獨不願受意謂予田必絶其廩給也朕肯爾耶其以
朕意曉之因命諸軍徧授屯田邳州行省侯摯言東平
以東屢經殘燬邳海之間貧民失業者甚衆日食野菜
無所依倚恐因而嘯聚以益敵乞募邊為兵自十月給
糧使充戍役至二月罷之人授地三十畝貸之種粒而
騐其收穫量數取之逮秋復隸兵伍且戰且耕公私交
利亦望被俘之民易於招集也至三年籍邳海等州義
軍及脅從歸國而充軍者人給地三十畝有力五十畝
仍蠲差稅日支糧二升四年移刺不言軍戸自徙河南
數歲尚未給用兼以移徙不常莫得安居故貧者甚衆
請括諸屯處官田人給三十畝仍不移屯他所如此則
軍戸可以得所官糧可以漸省宰臣奏前此亦有言授
地者樞密院謂俟事緩而行之今河南罹水災流亡者
衆所種麥不及五萬頃殆减往年大半歲入不能足若
撥授之為永業俟有穫即罷其家糧亦省費之一端也
從之五年京南行三司舒穆嚕斡魯言京南東西三路
屯軍老幼四十萬口歲費糧百四十餘萬石皆坐食民
租甚非善計宜括逋戶舊耕田南京一路舊墾田三十
九萬八千五百餘頃内官田民耕者九萬九千頃有竒
今饑民流離者大半東西南路計亦如之朝廷雖招使
復業民恐既復之後生計未定而賦歛隨之往往匿而
不出若分給軍戶人三十畝使之自耕或召人佃種可
數歲之後蓄積漸饒官糧可罷令省臣議之仍不果行
欽定續通典卷五
