欽定續通典卷一百四十八
邊防
邊防南序略
(臣)等謹案杜氏邊防典南方凡五十六部諸蠻獠
之散居溪峒者於楚蜀嶺粤滇黔諸境為多唐宋
各有土州以示羈縻元明增置土官土吏使自統
攝而叛服不常誅賞互用往往勞師動衆若南詔
蠻在唐宋時自成一國宋時若儂氏之亂明時若
大藤峽田州之役皆蔓延經年久而後定則以控
馭之道未盡善也至於海南諸國稱名互異如赤
土之後為暹羅林邑之後為環王又為占城頓遜
之後為滿剌加訶陵之後為闍婆又為爪哇干陀
利之後為三佛齊又為舊港槃槃之後為柯枝狼
牙修之後為錫蘭山名雖殊而實則同又當按時
代為臚列者矣他若馬八兒諸國之始通於元彭
亨柔佛諸國之始通於明並摭其風土叙次於篇
正南
盤瓠種
盤瓠種自三國後種落皆布在諸郡縣隋置辰州以處
蠻唐置溪州錦州叙州巫州皆是也唐季蠻酋分據其
地自署刺史晉高祖天福中馬希範襲父業有湖南溪
州刺史彭自然等以溪錦等州歸馬氏立銅柱為界宋
太祖建隆四年慕容延釗平湖湘知溪州彭允林刺史
田洪贇等列狀歸順詔復其官太宗太平興國八年溪
錦叙巫四州蠻相率詣辰州願比内郡民輸租賦詔不
許自後首領入貢不絶真宗咸平中施州蠻與溪州蠻
歲輸粟易鹽邊粟有三年之積神宗熙寧初峽州洞酋
刻剥無度蠻衆願内附屬辰州遂以章惇察訪湖北經
制蠻事於是南江舒氏北江彭氏等蠻相繼納土元初
置沿溪洞招討使司
西原蠻
西原蠻居廣容之南邕桂之西有甯氏者相承為豪又
有黃氏居黃橙洞其地西接南詔唐元宗天寳初黃氏
強與韋氏周氏儂氏相唇齒為寇據十餘州韋氏周氏
恥不肯附黃氏攻之逐於海濱肅宗至德初首領黃乾
曜等與諸洞蠻叛乾元初討平之俄復叛文宗太和中
討平洞穴其後儂洞最強結南詔為助宋時儂氏世為
廣源州首領及智高僭號始命狄青平之
南詔
南詔本烏蠻别種姓蒙氏蠻謂王為詔其先渠帥有六
自號六詔曰蒙巂詔越析詔浪穹詔邆睒詔施浪詔蒙
舍詔兵力相埒各自雄長蒙舍詔在諸部南故稱南詔
唐元宗開元初皮邏閤立二十六年詔封越國公賜名
歸義時五詔微歸義獨強乃厚以利啖劍南節度使王
昱求合六詔為一制可又以破洱蠻功冊為雲南王歸
義死閤羅鳳立襲王後與雲南太守張虔陀隙舉兵反
代宗大歷十四年其孫異牟尋立於德宗貞元中復内
附唐末蒙氏後絶東川節度使楊于貞據之晉高祖天
福二年段思平逐楊氏而有其國改號大理宋神宗熙
寧九年遣使貢金裝碧玕山氊罽刀劍等物後不常來
徽宗政和五年復通貢元滅之而有其地設大理府明
時比於中州列郡
文面濮赤口濮黑僰濮
三濮在雲南徼外千五百餘里唐高宗龍朔初遣使朝
貢
驃
驃國在雲南徼外其王自號突羅朱青甓為圓城有十
二門四隅作浮圖俗奉佛法以金銀為錢形如半月號
登伽佗無膏油以蠟雜香代炷唐德宗貞元中其王雍
羌聞南詔歸附遣使獻歌曲因遣弟舒難陀詣劍南西
川節度使韋臯獻其國樂臯譜次其聲進諸朝詔授舒
難陀太僕卿
緬
緬國古朱波地在雲南西南徼外其人有城郭屋廬以
居有象馬以乘舟筏以濟文字進上者用金葉寫之次
用紙有大城五宋寧宗時緬甸進白象元世祖至元十
九年擊緬克其江頭城及太公城成宗大德元年封的
立普哇拿阿廸提牙為王賜之銀印子信合八的為世
子賜以虎符後即其蒲甘城置邦牙等處宣慰使司明
太祖洪武二十七年置緬中宣慰使司成祖永樂元年
置緬甸宣慰使司於是緬有二宣慰使宣宗宣德二年
以莽得剌為宣慰使而𬗟中宣慰之名不復見世宗嘉
靖初孟養酋思倫擊破𬗟殺宣慰莽紀歲分據其地緬
訴於朝不報莽紀歲子瑞體攻孟養及迤西諸蠻并欲
入寇既覘知有備又慮他蠻襲其後乃遁歸俄瑞體死
子應裏嗣神宗萬歷十一年寇順寧游擊劉綎等擊破
之二十二年廵撫陳用賓設八關戌守自此不犯邊界
安南
安南古交趾也在中國西南與雲南徼外接界倚富良
江為天險江水自𬗟甸滇南兩道流入漢置九郡交趾
居其一焉土膏腴氣候熱穀歲二稔人性獷悍唐分嶺
南為東西二道安南隸之高祖武德中號交州總管府
調露(元和郡縣志作永徽)元年改安南都護府隸嶺南道肅宗至
德二載曰鎮南都護府代宗大歴中復為安南梁末帝
貞明中土豪曲承美專有其地送欵於末帝授節鉞時
劉隱擅命嶺表併有之後部内大亂宋初丁部領繼其
父公著安撫境内上表貢方物封為交趾郡王屢遣使
來貢其子丁璉繼之璉卒其臣黎桓幽璉之幼弟璿自
統其衆遣使來修職貢真宗御極封桓南平王三傳為
大校李公藴所篡遣使奉貢用桓故事封之子孫世襲
受封修貢八傳至昊旵無子其壻陳日煚遂有其國理
宗淳祐二年詔授安南國王元世祖兵抵安南入其國
日焸竄海島師旋乃還國傳子光昺納欵中統二年封
為安南國王其後叛服不常仁宗延祐以後始疆場寧
謐貢獻不絶明太祖洪武初陳日煃遣使來朝貢方
物封賜有加二十一年帝以其頻煩且貢物侈命仍三
年一貢建文帝建文元年其國相黎季犛簒立遂盡殺
陳氏宗族成祖永樂時命征夷將軍張輔等大破之訪
求陳氏子孫耆老千餘詣軍門言陳氏已滅無可繼者
安南本中國地乞仍入職方同内郡詔改安南為交趾
設郡縣後黎利等復叛宣宗宣德二年遣使撫諭并盡
撤軍民北還六年命黎利權署安南國事英宗正統元
年封黎利子麟為安南國王世宗嘉靖十八年安南莫
登庸令其黨偽為黎廣禪詔簒其位逮莫氏漸衰黎氏
復興互相搆兵終明世兩姓分據不能歸於一
南掌
南掌古越裳地居安南暹羅之間明成祖永樂初酋長
刁線歹始入貢方物其俗佩雕爪為飾故呼為撾家性
獷悍身及眉目皆刺花相傳酋長三等大曰招木弄次
曰招木牛又次曰招木花産犀牛海貝象及木香訶子
乳香
暹羅
暹羅本扶南之别種後分為暹與羅斛二國暹土瘠不
宜稼羅斛地平衍種多穫暹仰給焉元成宗元貞元年
暹國進金字表欲朝廷遣使至其國比其表至已先遣
使蓋彼未之知也賜來使素金符佩之追前詔使同往
其後羅斛強併有暹地遂稱暹羅斛國明太祖洪武四
年其王參烈昭毘牙遣使奉表來貢十年賜之印文曰
暹羅國王之印自是其國遵朝命始稱暹羅比年一貢
或一年兩貢至英宗正統後或數年一貢其國崇信釋
教氣候不正或寒或熱地卑濕人皆樓居男女椎結貢
有象象牙孔雀六足龜寶石珊瑚檀速諸香胡椒豆䓻
之類
彭亨
彭亨在暹羅之西氣候常温米粟饒足煮海為鹽釀椰
漿為酒上下親狎無寇賊俗尚巫覡明太祖洪武十一
年彭亨王麻哈剌惹荅饒遣使賫表來朝成祖永樂九
年其王巴剌密瑣剌達羅息泥復遣使至十年十四年
兩遣鄭和報之所貢有象牙片腦乳香蘇木胡椒之屬
丹眉流
丹眉流在廣州西南俗皆板屋跣足衣布以白紵纏首
其王所居廣袤五里無城郭出則乘象車亦有小駟四
時炎熱無霜雪土産犀象紫草蘇木諸藥宋真宗咸平
四年國王多須機遣使打吉馬等九人來貢召見崇德
殿賜以冠帶服物及還又賜多須機詔書以敦奬之
占城(即杜典林邑)
占城在中國之南東至海西至雲南南至真臘其國有
百餘村村落戶三五百或至七百亦有縣鎮之名四時
皆似夏草木常青民以漁為業不解朔望但以月生為
初月晦為盡不置閏分晝夜為十更非日不起非夜分
不卧見月則飲酒歌舞為樂唐時或稱占婆其王所居
曰占城高宗永徽至元宗天寶凡三入貢肅宗至德後
更號環王迄周宋遂以占城為號宋太祖建隆二年其
王遣使來朝表章書於貝多葉以香木函盛之後屢貢
方物孝宗淳熙四年占城王以舟師襲真臘國都寧宗
慶元以後真臘大舉破占城立真臘人為王占城遂為
真臘屬國矣元世祖至元十六年遣使諭占城十七年
占城國王遣使奉表貢方物十九年即其地立省以安
撫之既而占城王子專國負固弗服萬戶何子志等被
執遣兵征之卒不能定明太祖洪武時其王遣使來朝
尋命使齎詔封為占城國王又遣使往祭其山川頒科
舉詔於其國後占城與安南國屢搆兵中朝遣使諭解
之世宗嘉靖二十二年貢使訴安南侵擾道阻難歸乞
遣官護送還國從之
賓童龍
賓童龍與占城接壤或言如來入舍衛國乞食即其地
氣候草木人物風土類占城
滿刺加(即杜典頓遜)
滿刺加在占城南有山出泉流為溪土人淘沙取錫煎
成塊曰斗錫氣候朝熱暮寒男女椎結身體黝黑間有
白者則異種也俗淳厚市道頗平明成祖永樂元年遣
中官尹慶使滿刺加宣示威德及招徠意其酋大喜遣
使至京因封為滿刺加國王後率其妻子陪臣相繼來
朝宴賚極厚武宗正德末佛郎機奪其地改名麻六甲
其所貢物有瑪瑙珊瑚犀角象牙薔薇露蘇合油沈速
香阿魏之屬
阿魯
阿魯亦名亞魯近滿刺加順風三日夜可至田瘠少收
成藝甘蕉椰子為食明成祖永樂九年阿魯王遣使來
朝十七年其王子復遣使來朝十九年二十一年再入
貢
瓜哇(即杜典訶陵)
瓜哇即古闍婆國亦號訶陵近占城行二十晝夜可至
為東南諸蕃之衝水有八節澗乃瓜哇咽喉其建國始
於漢宣帝元康元年地廣人稠性兇悍男女無少長皆
佩刀稍忤輒相賊其甲兵為諸番之最字類瑣里氣候
常似夏稻歲二稔唐太宗貞觀中遣使入貢太宗以璽
詔優答高宗上元間國人推女子為王號悉莫威令整
肅道不拾遺代宗大歷中訶陵使者三至憲宗元和文
宗太和懿宗咸通時皆來朝貢宋太宗淳化三年闍婆
國王遣使來朝徽宗大觀中復貢元時改名瓜哇世祖
至元二十九年詔出師征瓜哇值瓜哇方與鄰國葛郎
搆難即納降於元誘元兵共攻破葛郎復反攻元兵元
兵失傷甚衆明太祖洪武二年遣使以即位詔諭瓜哇
三年又以平定沙漠頒詔於其國其王遣使奉金葉表
來朝自是率每歲一至其國自元末分東西二王成祖
永樂四年東王為西王所滅宣宗宣德七年入貢者乃
西王也其國有新村最饒富中華及諸番商舶輻輳其
地寶貨填溢永樂時其村主自遣使表貢方物
重迦羅
重迦羅瓜哇隣國也高山竒秀内有一石洞前後三門
可容萬人田穀氣候與瓜哇略同國無酋長推年長者
主之
日羅夏治碟里
日羅夏治與碟里俱近瓜哇俗尚釋教明成祖永樂三
年各遣使附瓜哇使臣入貢碟里俗淳物産甚薄日羅
夏治止産蘇木胡椒
丁機宜
丁機宜瓜哇屬國也幅員甚狹僅千餘家時被柔佛侵
擾後以厚幣求婚稍獲寧處其國以木為城酋所居旁
列鐘鼓樓出入乘象以十月為歲首民俗類瓜哇物産
悉如柔佛酒禁甚嚴有常税大家皆不飲惟細民無籍
者飲之其曹偶咸非笑焉
蘇吉丹
蘇吉丹亦瓜哇屬國後訛為思吉港國在山中止數聚
落其水潏舟不可泊有地名饒洞者形勢平衍商舶皆
就此貿易
柔佛
柔佛一名烏木礁林近丁機宜明神宗萬歷間其酋好
搆兵鄰國丁機宜與彭亨屢被其患國中覆茅為屋列
木為城環以池無事則通商於外有事則召募為兵地
不産穀常易米於鄰壤俗好持齋見星方食節序以四
月為歲首喪用火葬所産有犀象玳瑁片腦没藥錫蠟
之屬
真臘
真臘在占城南其縣鎮風俗同占城一歲數稔以十月
為歲首閏悉用九月俗尚釋教民俗饒富男女椎結唐
神龍後分為二北多山阜者號陸真臘南饒陂澤者號
水真臘水真臘地八百里王居婆羅提拔城陸真臘或
曰文單曰婆鏤地七里元宗開元天寶時王子率其屬
來朝拜果毅都尉代宗大歷中副王及妻來朝獻象憲
宗元和中水真臘亦遣使入貢後復合為一宋徽宗政
和六年遣使鳩摩僧歌等來貢賜以朝服僧歌請服所
賜詔從之仍以其事付史館寧宗慶元中滅占城而併
其地更立真臘人為之王明太祖洪武三年遣使齎詔
撫諭真臘四年其國遣使奉表朝貢成祖永樂中數被
占城侵擾帝勅占城王罷兵修好景帝景泰後其使不
常至
投和
投和在真臘南設官屬無賦税民以多少自輸唐太宗
貞觀中遣使以黃金函奉表并獻方物
婆利
婆利在占城東南地有大洲多馬産火珠大者如鷄卵
圜光照數尺日中以艾藉珠輒火出其國法殺人及盗
截其手姦者鏁其足期年而止祭祀必以月晦盤貯酒
殽浮之流水每十一月必設大祭
三佛齊(即杜典干陀利)
三佛齊與占城為隣居真臘闍婆之間所管有十五州
氣候多熱少寒土産紅藤紫礦沈香㯽榔椰子之屬無
麥有米豆鵝鴨鷄魚頗類中土城周數十里用椰葉覆
屋不輸租賦其王號詹卑其國居人多蒲姓庶民皆水
居編筏築室係之於樁欲徙則拔樁去之唐昭宗天祐
元年貢方物授其使都番長蒲訶嘌為寧遠將軍宋太
祖建隆元年其王遣使來朝自是迄高宗紹興孝宗淳
熙間恒通貢明太祖洪武三年遣使詔諭三佛齊其王
遣使奉金葉表隨入貢八年嗣子表貢請命勅封為王
三十年瓜哇據其國改名舊港亦不能盡有其地華人
往往寓焉其地為諸番要會俗習水戰隣國多畏之
蘇禄
蘇禄近勃泥闍婆明太祖洪武初發兵侵勃泥大獲其
人畜以闍婆授兵至乃還其國分東王西王峒王而以
東王為尊成祖永樂十五年三王子來朝進金縷表文
獻珍珠寶石等物因並封為國王賜印誥襲衣冠帶及
鞍物儀仗噐物居二十七日三王辭歸其東王次德州
卒於館帝遣官賜祭命有司營葬勒碑墓道諡曰恭定
乃遣使齎勅封其長子為蘇禄國王十八年東王之母
遣使來朝貢大珠神宗萬歷時佛郎機屢攻之城據山
險不能下其地少粟麥民率食魚蝦螺蛤短髮纏皂縵
煮海為鹽釀蔗為酒氣候常暑産竹布玳瑁諸物
勃泥
勃泥本闍婆屬國也所管有十四州以板為城城中居
者萬餘人其王所居屋覆以貝多葉民舍覆以草在王
左右者為大人俗以十二月七日為歲節地熱多風雨
無麥有麻稻及魚羊無蠶絲用吉貝花織成布宋太宗
太平興國二年遣使進表貢方物神宗元豐五年復遣
使入貢明太祖洪武四年遣使奉金銀箋來朝成祖永
樂三年詔封勃泥國王賜印符誥命六年王率妃及子
弟妹陪臣凡百五十餘人來朝貢珍物賜宴奉天門乞
封其國之後山為一方鎮御製碑文賜之九年嗣王復
偕其母來朝至仁宗洪熙元年四入貢嗣後貢使雖稀
商人往來不絶
層檀
層檀在海南宋神宗熙寧七年始入貢海道便風行百
六十日經勿廵古林三佛齊國乃至廣州人語音如大
食元豐六年使者再至神宗念其絶遠賜賚有加
巴喇西
巴喇西在南海去中國絶遠明武宗正德六年遣使臣來
朝進金葉表貢祖母綠珊瑚樹等物嘉其遠來賜賚有加
瞻博
瞻博或曰瞻婆北距兢伽河多野象唐高宗顯慶中與
婆岸干支弗舍跋若磨臘四國並遣使入貢
修羅分
修羅分地近真臘有君長以木為城有勝兵二萬其風
俗與歌羅舍分甘畢相類甘畢在南海上王名旃陀越
摩歌羅舍分在南海南唐時三國皆貢方物
室利佛逝
室利佛逝一曰尸利佛誓過軍徒弄山二千里至其國
有城十二地産金永砂龍腦唐高宗咸亨至文宗開成
間數遣使來朝
名篾
名篾所屬有州三十以十二月為歲首賦二十取一唐
高宗龍朔初遣使來貢
單單
單單與名篾相近亦有州縣其王近行乘車遠乘象唐
高宗乾封總章時來獻方物
注輦
注輦去中國最遠自古未嘗相通宋真宗大中祥符八
年其國王羅茶羅乍始遣使奉表來貢自天禧至仁宗
明道神宗熙寧時皆遣使奉方物入貢其國城有七重
所統有三十一部落産真珠象牙珊瑚㯽榔豆䓻之屬
地宜竹饒花果穀有麥稻及黑綠豆
馬八兒諸國
馬八兒與俱藍國接壤比餘國最大元世祖至元間璽
書招諭諸番占城與馬八兒俱奉表稱藩而俱藍諸國
未下尋遣廣東招討使楊廷璧招降俱藍國王王即遣
使入貢俱藍既下餘國曰須門那曰僧急里曰南無力
曰馬蘭丹曰那旺曰丁呵兒曰來來曰急蘭亦䚟皆遣
使入貢方物
西南
渝州蠻(即杜典板楯蠻南平蠻)
渝州蠻其地西南接烏蠻昆明哥蠻大小部族數十居
之宋英宗治平中熟夷李光吉梁秀等據其地各有衆
數千以威勢脅誘漢戶神宗熙寧三年進兵討平之以
賓化砦為隆化縣隸涪州建榮懿扶歡兩砦其外居銅
佛埧者隸渝州南川縣地皆膏腴自光吉等平他部族
據有之因命其土人王才進充廵檢委之控扼才進死
部族無所統數出寇邊詔熊本討平之建為南平軍以
渝州南川涪州隆化隸焉
兩爨
兩爨蠻自曲州靖州西南至龍和城者謂之西爨白蠻
自彌鹿升麻二川南至步頭者謂之東爨烏蠻西爨所
産多駿馬犀象唐太宗貞觀時開青蛉弄棟為縣東爨
居安寧城首領蓋聘為西爨歸王所襲殺部落各分散
東謝
東謝蠻在西爨之南其南距守宫獠西連夷子地宜五
穀衆處山汲流以飲無賦税見貴人則執鞭而拜賞有
功者以牛馬銅鼓犯小罪則杖大罪殺之盜物者倍償
㛰姻以牛酒為聘會聚擊銅鼓吹角坐必蹲踞唐太宗
貞觀時酋長謝元深入朝中書侍郎顔師古奏言昔周
武王時遠國入欵周史書其事為王會篇今萬國來朝
冠服實可圖寫請撰為王會圖從之以其地為應州即
拜元深為刺史又有南謝首領謝疆來朝以其地為莊
州授疆為刺史
䍧牱
䍧牱國在昆明東九百里無城郭土鬱熱多霖雨稻粟
再熟無徭役刻木為契風俗物産與東謝同唐文宗開
成元年其酋阿佩内屬武宗會昌中封其别帥為羅殿
王世襲爵其後又封别帥為滇王皆䍧牱蠻也宋真宗
景德元年詔西南䍧牱諸國進奉使親至朝廷者令廣
南西路發兵援之勿抑其意先是龍光進等來朝上矜
其道遠人馬多斃因詔宜州自今可就賜恩物至是懇
請詣闕從之
充州
充州蠻即䍧牱别部唐文宗天寳中以充州酋長趙珍
裔為黔州都督屢敗南詔閤羅鳳護五溪十餘年部落
以安德宗貞元憲宗元和以訖文宗開成朝貢不絶
夜郎
夜郎國唐置羈縻諸州費珍莊琰播郎夷牂等州皆是
也宋太宗太平興國五年其酋龍瓊琚遣其子並諸州
蠻以方物名馬來貢乃令作本國歌舞一人吹瓢笙數
十輩連袂宛轉而舞以足頓地為節其曲名曰水曲部
族數十獨龍氏方氏張氏石氏羅氏五姓最著號五姓
蠻其後又有程氏韋氏皆比附五姓故號西南七蕃云
昆彌
昆彌國亦稱昆明其土歊濕宜秔稻俗逐水草蓄牧夏
處高山冬入深谷唐高宗咸亨三年其十四姓率戶二
萬内附析其地為殷州總州敦州以安輯之殷州居戎
州西北總州居西南敦州居南遠不過五百餘里近三
百里其後又置盤麻等四十一州皆以首領為刺史
松外諸蠻
松外諸蠻部族不一唐太宗貞觀中巂州都督劉伯英
疏言松外諸蠻率暫附亟叛請擊之西洱河天竺道可
通也居數歲太宗以將軍梁建方發蜀十二州兵進討
酋帥雙舍拒戰敗走殺獲甚衆諸蠻震駭走保山谷建
方諭降者七十餘部戶十萬九千署首領蒙和為縣令
餘衆感悦西洱河蠻亦納欵軍門
吐蕃
吐蕃本西羌屬或曰南涼秃髮利鹿孤之後國多霆電
風雹盛夏如中國春時山谷常冰地有寒癘聯毳帳以
居手捧酒漿以飲稼有麥豆獸多牛馬犬羊天鼠之皮
可為裘無文字俗重鬼喜浮屠法逐水草無常所其鎧
胄精良唐太宗貞觀八年始遣使來朝後請婚許之漸
習華風遣子弟入國學習詩書肅宗至德後因安史之
亂攻䧟河西隴右之地代宗永泰大歷間再遣使來聘
宣宗大中三年吐蕃恐熱為亂唐節度使康季榮等次
第收復原泰安樂等三州及石門等七關唐末其國漸
衰弱種類分散無復統一宋太祖建隆二年靈武五部
以駝馬來貢真宗大中祥符八年嘉勒斯賚遣使來貢
請討西夏以自效仁宗寶元元年詔使擊西夏嘉勒斯
賚死地遂分惟棟戩最強獨有河北之地遣使奉貢常
與官軍會擊西夏自後嗣者俱授官爵貢奉不絶神宗
熙寧哲宗元符徽宗崇寧間三用師於其國遂建熙河
一道置郡縣遼聖宗統和中來貢元世祖中統時郡縣
其地設官分職以吐蕃僧帕克斯巴為大寳法王帝師領
之嗣者數世明太祖洪武六年大將軍徐達征西番既
拔河州於是河州以西朵甘烏斯藏等部悉歸令故有
官者皆至京授職
朵甘
朵甘在四川徼外唐吐蕃地南與烏斯藏隣元置宣慰
詔討等官分統其衆明太祖洪武初遣使招撫遂來朝
宴賚遣還繼改為行都指揮使司並賜銀印復增置招
討司千戶等官自是修貢惟謹英宗正統初諸番相率
朝貢者八百二十九寨悉賜賚遣歸
長河西魚通寧遠
長河西魚通寧遠在四川徼外地通烏斯藏唐為吐蕃
元置安撫司明太祖洪武時長河西土官遣使來朝貢
方物宴賚遣還置長河西魚通寧遠宣慰司以其酋為
宣慰使自是修貢不絶
董卜韓胡
董卜韓胡在四川威州之西明成祖永樂九年酋長南
葛遣使奉表入朝貢方物置宣慰司景帝景泰三年進
秩都指揮使其隣雜谷三年一貢惟董卜許比年一貢
所隸别思寨及加渴瓦寺俱通貢
烏斯藏大寳法王
烏斯藏在四川西徼外其地多僧無城郭佛書甚多元
世祖尊帕克斯巴為大寳法王錫玉印累入朝貢其徒
嗣者咸稱國師明太祖洪武初遣使招諭烏斯藏攝帝
師遣使朝貢六年自入朝七年遣使來朝請封號賜以
玉印成祖永樂元年遣使往徵其僧哈里瑪入朝封為
大寳法王六年辭歸自是頻年入貢孝宗宏治武宗正
德間或一年兩貢神宗萬歷年間有自稱活佛者求通
貢許之此僧有異術即大寳法王及闡化諸王皆奉之
諸番王徒擁虛位而已
大乘法王
大乘法王亦烏斯藏僧明成祖永樂十年來朝受封仁
宗洪熙宣宗宣德間並來貢憲宗成化四年其王旺布
遣使來貢孝宗宏治元年其王桑節斡遣使來貢武宗
正德十年請襲封世宗嘉靖十五年偕輔教諸王來貢
嗣後奉貢不絶
大慈法王
大慈法王亦烏斯藏僧明成祖永樂十二年入朝禮亞
大乘法王賜之印誥嗣後時來朝貢宣宗宣德九年入
朝封大慈法王
闡化王
闡化王亦烏斯藏僧明太祖洪武五年封僧嘉木楊沙
克嘉為灌頂國師以撫諭朵甘諸部明年其僧遣酋奉表
入貢自是三年一貢成祖永樂四年封為闡化王十一
年命楊三保復使其地令與贊善護教闡教三王共修
驛站自是道路畢通其後入貢益頻特遣賜綵幣世宗
嘉靖三年偕輔教王及大小三十六番請入貢穆宗隆
慶三年定令三年一貢其後貢奉不替
贊善王
贊善王者靈藏僧也其地在四川徼外視烏斯藏稍近
明成祖永樂四年其僧珠卜巴勒遣使入貢命為灌頂
國師明年封贊善王自永樂迄英宗正統貢無定期憲
宗成化元年始定三歲一貢之例嗣是屢請封襲世宗
嘉靖後猶入貢如制
護教王
護教王者納木喀巴勒藏布衮確克僧也明成祖永樂
四年遣使入貢授灌頂國師明年封護教王賜印誥遂
頻歲入貢仁宗洪熙宣宗宣德中並入貢後無嗣其爵
遂絶
闡教王
闡教王者巴勒恭噶僧也明成祖永樂元年其國師端
珠卜入貢四年又貢十一年加號大國師又封其僧琳
沁巴勒濟特為闡教王賜印誥綵幣後比年一貢迄世
宗嘉靖時修貢不輟
輔教王
輔教王者斯達克藏僧也地遠於烏斯藏明成祖永樂
十一年封其僧納木喀埒克巴為輔教王通貢使賜予與
諸法王等孝宗宏治十二年輔教等四王及長河西宣
慰司並附入貢嗣後奉貢不絶
西天阿難功德國
西天阿難功德國西方番國也明太祖洪武七年王卜
哈魯遣其講主來朝貢方物賜文綺及布帛諸物後不
復至又有和林國師多爾濟辰類錫喇卜藏布亦遣其
講主獻銅佛舍利及元所授玉印圖書等命宴賚遣還
明年國師入朝和林非西番其國師則番僧與功德國
同時來貢後亦不復至
尼八刺國地湧塔國
尼八刺國在諸藏之西其王皆僧也明太祖洪武十七
年命僧智光往其國并使其隣境地湧塔國王馬達納
羅摩遣使入朝貢金塔名馬方物賜以誥勅綵幣二十
三年再貢成祖永樂七年遣使來貢以銀幣賜其嗣王
沙葛新的及地湧塔王可般明年來貢封為尼八刺國
王賜印十六年來貢命使往報之所經罕諸靈藏巴勒
恭噶烏斯藏及野藍卜納皆有賜宣宗宣德二年又遣
使賜其王與地湧塔王自後貢使不復至又有速覩嵩
者亦西方之國永樂三年遣使往招以道遠不至
麻葉甕
麻葉甕在西南海中自占城靈山放舟順風十晝夜至
交欄山其西南即麻葉甕山峻地平田膏腴收穫倍他
國煮海為鹽釀蔗為酒男女椎結衣長衫圍之以布俗
尚節義婦喪夫𠢐面剃髮終身不改嫁産玳瑁木棉黃
蠟㯽榔花布之屬又有葛布及速兒米囊二國明成祖
永樂三年遣使賚璽書賜物招諭與麻葉甕俱未朝貢
陀洹
陀洹一曰耨陀洹在占城西南海中自交州行九十日
乃至王姓察失利名婆那國無蠶桑有稻麥麻豆畜有
白象牛羊猪俗喜樓居謂為干欄以白㲲朝霞布為衣
南毗
南毗國在大海之西南自三佛齊便風月餘可至國多
風王出先期遣兵百餘人持水灑地以防颶風播揚精
飲食鼎以百計日一易之俗喜戰鬭習刀矟善射鑿白
銀為錢土産真珠諸色番布其國最遠番舶罕利
蘇門答刺
蘇門答刺在滿刺加之西或言即漢條枝唐波斯大食
二國地與花面國相接俗頗淳地瘠無麥有禾一歲二
稔所産瑪瑙水晶沈速香胡椒蘇木之屬四方商賈輻
輳其氣候朝如夏暮如秋夏有瘴氣明太祖洪武中國
王遣使奉金葉表入貢成祖永樂中其王與花面王戰
中矢死子弱不能復讐其妻號於衆曰能復此讐者我
以為夫共國事有漁翁聞之率衆殺花面王其妻遂從
之稱為老王既而王子年長率部衆殺老王而自立老
王弟蘇幹刺逃山中連年率衆侵擾王子遣使來訴命
中官鄭和率兵往捕蘇幹剌歸獻闕下國乃寧王子感
恩貢方物自後朝貢不絶(按明洪武十六年有須文達那國王殊旦麻勒兀達肦遣)
(使來朝貢馬布兜羅緜等物及薔薇水沈連諸番賜王大統歷錡鈔及使臣襲衣或言須文達那即蘇門答剌)
(明洪武時所更然亦無確據今從明史之例附見於此)
覽邦
覽邦在西南海中明太祖洪武九年其王遣使奉表來
貢永樂宣德中嘗附隣國朝貢其地多沙礫麻麥之外
無他種山無峯巒水亦淺濁俗好佛勤祭祀
澹巴
澹巴在西南海中明太祖洪武十年其王遣使上表貢
方物其國石城瓦屋土衍水清草木暢茂畜産甚夥男
女勤耕織市有貿易野無寇盜稱樂土焉
百花
百花在西南海中明太祖洪武十一年其王遣使奉金
葉表貢方物其國中氣候恒燠無霜雪多竒花異卉民
富饒尚釋教
那孤兒
那孤兒在蘇門答刺之西壤相接地狹止千餘家男子
皆以墨刺面為花獸形故又名花面國俗淳田足稻禾
自耕而食無寇盜明永樂中鄭和使其國其酋長常入
貢方物
黎伐
黎伐在那孤兒之西西接南㴾利南大山北大海隸蘇
門答刺聲音風俗與之同明成祖永樂中常隨使臣入
貢
南㴾利
南㴾利與蘇門答刺相近明成祖永樂十年附其使臣
入貢俗樸實地少穀多魚蝦其西北海中有山甚高大
名帽山西來洋船俱望此山為凖宣宗宣德五年使鄭
和遍賜諸國南利亦與焉
柯枝
柯枝或言即古槃槃國與狼牙修接唐太宗貞觀中槃
槃國再遣使貢方物高宗永徽中獻五色鸚鵡後不復
聞明成祖永樂元年遣使賫詔撫諭其國九年柯枝王
可亦里遣使入貢請賜印誥封其國中之山十年遣鄭
和賫印賜王並撰碑文勒石山上自後間歲入貢其國
俗頗淳氣候常熱夏多雨田瘠少收諸穀皆産獨無麥
小葛蘭大葛蘭
小葛蘭與柯枝接小國也明成祖永樂五年遣使附蘇
門答刺入貢俗淳土薄收穫少仰給榜葛剌奉釋教婚
喪諸禮多與錫蘭山同又有大葛蘭者風俗物産多類
小葛蘭
錫蘭山
錫蘭山或言即古狼牙修明成祖永樂六年鄭和使西
洋過其地王發兵劫和塞歸路和攻拔其城生擒王及
妻子頭目獻俘於朝釋之命擇其族之賢者詔封為王
遂屢入貢宣宗宣德英宗正統天順年間數遣使來貢
欽定續通典卷一百四十八
