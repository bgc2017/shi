欽定續通典卷六十二
禮(嘉)
天子五輅(宋)(遼)(金)(元)(明)
宋初五輅多仍唐舊其玉輅自唐顯慶中傳之至宋曰
顯慶輅親郊則乘之制作精巧行止安重後載大常與
闟戟分左右以均輕重世之良工莫能為其制箱上置
平盤黃屋四柱皆油畫刻鏤左青龍右白虎龜文金鳳
翅雜花龍鳳金塗銀裝間以玉飾頂輪三層各施銀耀
葉輪衣小帶絡帶並青羅繡雲龍周綴䋿帶羅文銀佩
穗毬小鈴平盤上布黃褥四角勾闌設圓鑑翟羽虚匱
内貼銀鏤香罨軾匱銀龍二銜香嚢銀香爐香寶錦帶
下有障塵青畫輪轅銀轂乘葉三轅銀龍頭横木上有
銀鳳十二左建青旂十有二旒皆繡升龍右載闟戟繡
黻文並青繡綢杠又設青繡門簾銀飾梯一柘义二銀
錔頭銅裝行馬青繒裹輓索駕六青馬馬冇金面插鵰
羽鞶纓攀胸鈴拂青繡屜錦包尾又誕馬二在輅前飾
同駕馬(餘輅及副輅皆有之)駕士六十四人金輅色以赤駕六赤
馬建大旂駕士六十四人象輅色以淺黃駕六赭白馬
建大赤駕士四十人革輅色以黃駕六騧馬建大白駕
士四十人木輅色以黑駕六黑騮馬建大麾駕士四十
人自金輅而下其制皆同玉輅惟無玉飾徽宗政和三
年議禮局更上皇帝車輅之制詔頒行玉輅箱上平盤
黃屋以下皆如舊頂輪三層内一層素輪頂上施金塗
銀山花葉及翟羽青絲繡雲龍絡帶二周綴雜色䋿帶
八銅佩八銀穗毬二平盤上布紅羅繡雲龍褥曲几扶
几上下設銀螭首二十四四角勾闌設圓鑑一十六青
羅繡寶相花帶火珠二十八香匱設香爐紅羅繡寶相
花帶香嚢香寶銀結綬二紅羅繡雲龍結綬一紅錦織
龍鳳門簾一青畫輪轅銀轂乘葉軾匱横轅前轅並飾
以金塗銀螭首横轅上施銀立鳳一十二左建大常十
有二旒右載闟戟繡黻文杠袴一以青繡杠首飾以銀
螭首金塗銅鈸青犛牛尾拂青繒裹索駕青馬六馬有
銅面插鵰羽鞶纓攀胸鈴拂青線織屜紅錦包尾又踏
路馬二在輅前飾同駕馬凡大祭祀乘之金輅以下並
以次列其後若大朝會册命皇太子諸王大臣則設五
輅於大慶殿庭為充庭之儀金輅赤質以金飾諸末建
大旂餘同玉輅駕赤馬六凡玉輅之飾以青者金輅以
緋象輅淺黃質金塗銅裝以象飾諸末建大赤餘同玉
輅駕赭白六凡玉輅之飾以青者象輅以銀褐革輅黃
質鞔之以革建大白餘同玉輅駕騧馬六凡玉輅之飾
以青者革輅以黃木輅黑質漆之建大麾餘同玉輅駕
黑騮六凡玉輅之飾以青者木輅以皂凡玉輅用金塗
銀裝者象輅革輅木輅及五副輅並金塗銅裝尋詔玉
輅青質輪輈絡帶其色如之四柱平盤虚匱則用赤增
蓋弓之數為二十八左右建旂常並青大常繡日月五
星二十八宿旂上則繡以雲龍朱杠青縚鈴垂十有二
就流蘇及佩各增十二之數樊纓飾以五采之罽衡式
之上又加鸞和輅之諸末耀葉螭頭雲龍垂牙鎚脚花
版結綬羅紋雜佩羽臺葱臺麻爐香寳壓貼牌字皆飾
以玉自後而升式匱不去既成高二丈七寸五分闊一
丈五尺(時禮制局言玉輅馬纓十二而無采不應古制欲以五采罽飾樊纓十有二就輅衡軾並無和)
(鸞乞添置盖弓二十有二乞增為二十八以應星又司常注云九旗之帛皆用絳禮記月令天子乘大輅載黃)
(旂今玉輅旂用青帛有升龍而無交龍又無三辰皆非古制如依成周以所尚之色則用赤依月令兼四代之)
(制則用黃仍分縿旒之制又畫三辰於上又左傳言錫鸞和鈴鈴在旂首今旂首無鈴乞增置又車蓋周以流)
(蘇及佩各八無所法象欲各增為十二以應天數又輅之諸末飾玉為稱而羅紋雜佩乃用塗金乞改為玉又)
(車箱兩轓有金塗龜文及鵾翅左龍右虎乃後代之制欲改用蟉龍加玉為飾又大常當車之後則自後登車)
(冇妨曲禮言僕展軨效駕奮衣由右上則君亦當自右由前而入今玉輅前有式匱不應古制恐當更革又禮)
(記言車得其式周官輿人三分其隧一在前二在後以置其式今玉輅無式于是復詔定其制)四年詔
金象革木四輅並依新修玉輅制度旂常並建各與輅
一色除去闟戟改車箱兩轓龜文鵾翅左龍右虎之飾
並用蟉龍增蓋弓博山流蘇等數軾衡加和鸞以合于
古金輅朱質飾以金塗銀左右建大常大旂及輪衣絡
帶等色皆以黃龍旂九斿如周官金輅建大常之制駕
馬以騧飾樊纓五采九就象輅朱質凡制度裝綴名物
並同金輅飾以象及金塗銀銅鍮石左右建大常大赤
輪衣絡帶等色皆以紅大赤繡鳥隼七斿如周官象輅
建大赤之制駕馬以赤飾樊纓七就革輅朱質凡制度
裝綴名物並同金輅飾以金塗銅鍮石左右建大常大
白及輪衣絡帶等色皆以淺黃大白繡熊虎六斿如周
官革輅建大白之制駕馬以赭白飾樊纓五就木輅朱
質凡度制裝綴名物並同金輅飾以金塗鍮石左右建
大常大麾及輪衣絡帶等色皆以皂大麾繡龜蛇四斿
如周官木輅建大麾之制駕馬以烏飾樊纓三就駕馬
各六玉輅駕士六十四人餘皆四十人高宗紹興時復
制五輅(高宗渡江儀仗鹵簿悉燬於兵紹興十二年工部尚書莫將戶部侍郎張澄等以天禧宣和鹵)
(簿考究制度及故内侍工匠省記指說参酌制度是年九月玉輅成明年遂作金象革木四輅)玉輅青
色飾以玉通高十九尺輪高六十三寸輻徑三十九寸
軸長十五尺三寸頂上剡為輪三層象天圜也外施青
玉博山八十一(一名耀葉)鏤以金塗龍文覆以青羅曰輪衣
綴垂玉佩間以五色垂犛尾曰流蘇頂四角分垂青羅
曰絡帶表裏繡雲龍遇雨則油黃繒覆之輅之中四柱
象地方也前柱卷龍平槃上布錦褥前有横軾後垂錦
軟簾登車則自後卷簾梯級以登四面周以闌而闕其
中以備登降執綏官先自右升立於右柱下以備顧問
闌柱頭有玉蹲龍軾前有牌鏤曰玉輅以玉篆之上有
玉龍二中設御坐純以黃香木為之取其黃中之正色
也下有塗金蹲龍十六在平槃四圍下又有拓角雲龍
金彩飾之前後左右各二前有轅木三鱗體昂首龍形
轅木上束兩横竿在前者名曰鳳轅馬負之以行次曰
推轅班直推之以助馬力横於轅後名曰壓轅以人壓
於後欲取其平車輪三歲一易心用榆圜數尺圈以鐵
以防折裂横貫大木以為軸夾以兩輪輪皆彩畫此輅
下飾也左建大常右建龍旂插於輅後兩柱之金環前
駕青馬六馬有鏤錫鞶纓金鈴紅旄繡屜金包騣錦包
尾青繒裹索引之駕士二百三十二人(誕馬十二人左右索百二十八)
(人入轅馬十二人龍頭子二人前後抱轅各六人推竿四人捧輪四人拓义四人淨席四人前攔人員一人後)
(攔人員一人前攔馬八人後攔馬八人踏道人員二人踏道二十人小拓又四人小梯子二人燭臺二人香匙)
(翦子二人左右索人員二人又有呵喝人員二人教馬官二人捧輪將軍四人千牛衛將軍二人推輪軸官健)
(八人抱大常龍旂官六人職掌五人專知官一人守分一人庫子八人裝柱工匠二人諸工匠十五人蓋覆儀)
(鸞司十一人監官三員)金輅黃色飾以金塗銀博山輪衣絡帶轅
輻軸並以黃建大旂九斿駕黃馬六象輅朱色飾以象
及金塗銅博山輪衣絡帶並以朱建大赤七斿駕赤馬
六革輅淺黃白色飾以金塗銅博山輪衣絡帶並以淺
黃白建大白六斿駕黃白馬六木輅黑色飾以金塗銅
博山輪衣絡帶並以黑建大麾四斿駕黑馬六自金輅
以下制並如玉輅而高減五寸駕士並一百五十四人
五輅駕士服色平巾幘青絹抹額纈絹對花鳳袍緋纈
絹對花寬袖襖羅抹絹袴襪麻鞵其色從其輅大輅徽
宗政和六年徐秉哲言南北郊皇帝乘玉輅以赴齋宮
自齋宮赴壇正當祀天祭地乃乘大輦疑非禮意下禮
制局討論禮制局請造大輅如玉輅之制唯不飾以玉
所駕之馬其數如之唯鞶纓一就以稱尚質之義仍建
大旂十有二旒龍章日月以恊象天之義至禮畢還宮
則乘大輦於禮無嫌從之
遼國輿皇帝所乘略見於臘儀祭山儀而史不詳其制
太宗會同元年晉使馮道等備車輅法物上皇帝皇太
后尊號冊禮自此有天子車服五輅太平中行漢冊禮
乘黃令陳車輅尚輦奉御陳輿輦唐輦輅盡在遼廷矣
其玉輅祀天祭地享宗廟朝賀納后用之青質玉飾黃
屋左纛十二鑾在衡二鈴在軾龍輈左建旂十二斿皆
畫升龍長曳地駕蒼龍金㚇鏤錫鞶纓十二就金輅饗
射祀還飲至用之赤質金飾餘如玉輅色從其質駕赤
騮象輅行道用之黃質象飾餘如金輅駕黃騮革輅巡
狩武事用之白質革鞔駕白翰木輅田獵用之黑質漆
飾駕黑駱
金象輅黃質以象飾諸末輪衣以銀褐建大赤餘同玉
輅革輅黃質鞔之以革金塗銀裝輪衣以黃建大白餘
同玉輅木輅黑質漆之輪衣以皂建大麾餘同玉輅(世宗)
(大定十一年將冇事于南郊大常寺檢宋南郊鹵簿當用玉輅金輅象輅革輅木輅耕根車明遠車指南車記)
(里鼓車崇德車皮軒車進賢車黃鉞車白鷺車鸞旗車豹尾車軺車羊車各一革車五屬車十二除見有車輅)
(外闕象革木輅耕根明遠皮軒進賢白鷺羊車大輦各一革車三屬車四按五禮新儀玉輅以青金輅以緋象)
(輅以銀褐革輅以黃木輅以皂蓋其物有合隨輅之色者有當用别色者如玉輅用青絲繡雲龍絡帶青羅繡)
(寳相花帶青畫輪轅青氂牛尾此隨輅之色者也若象革木輅則當用緋用銀褐用黃及皂若至尊乘御步武)
(所及非若餘物但為美觀其踏牀倚背踏道之褥皆用紅錦座褥及行馬透壁輭簾並用銀褐黃青羅錦三色)
(又大輦宋陶榖創意這之至祥符中以其太重減七百餘斤可見當時亦無定制各以意從長斟酌造之其制)
(金玉恪闕可見者象輅革輅木輅耕根皮軒進賢明遠白鷺羊車革車大輦凡十有一)
元五輅玉輅青質金裝青綠藻井栲栳輪蓋外施金裝
雕木雲龍内盤碾玉福海圓龍一頂上匝以金塗鍮石
耀葉八十一上圍九者二中圍九者三下圍九者四頂
輪衣三重上二重青繡雲龍瑞草下一重無文輪衣内
黃屋一黃素紵絲&KR0377;水下周垂朱絲結網青紵絲繡小
帶四十八帶頭綴金塗小銅鈴青紵絲繡絡帶二頂輪
平素面夾用青紵絲蓋四周垂流蘇八飾以五色茸線
結網五重金塗銅鈸五金塗木珠二十有五又擊玉雜
佩八珩璜衝瑀全金塗鍮石鉤掛十六黃絨貫頂天心
直下十字繩二各長三丈蓋下立朱漆柱四柱下直平
盤虚櫃中櫺三十下外桄一漆繪犀象鸚鵡錦雉孔雀
隔窠嵌裝花板櫃周朱漆勾闌雲拱地霞葉百七十有
九下垂牙護泥虛板并朱漆畫瑞草勾闌上玉行龍十
碾玉蹲龍十孔雀羽臺九水精面火珠七金圈焰銅照
八輿下周垂朱絲結網飾以金塗鍮石鐸三百綵畫鍮
石梅萼嵌網眼中輿之長轅三界轅勾心各三上下龍
頭六前轅引手玉螭頭三並繋以蹲龍後轅方罨頭三
桄頭十六絟以蹲龍三轅頭衡一兩端玉龍頭二上列
金塗銅鳳十二含以金塗銅鈴輿之軸一輪二軸之挲
羅二明轄蹲龍絟並青漆輪之輻各二十四轂首壓貼
金塗銅轂葉八十一金塗鍮石擎耳戀攀四櫃之前朱
漆金裝雲龍輅牌一牌字以玉裝綴輅之箱四壁雕鎪
漆畫填心隔窠龜文華板上層左畫青龍右畫白虎前
畫朱雀後畫元武輅之前額玉行龍二奉一水精珠後
額如之前兩柱青茸鈴索五貼金鸞和大響銅鈴十金
塗鍮石雙魚五下朱漆軾櫃一櫃上金香毬金香寳金
香合銀灰盤各一並黃絲綬帶輅之後朱漆後轛一金
塗曲戍黃紵絲銷金雲龍門簾一緋紵絲繡雲龍帶二
輅之中金塗鍮石較碾玉龍椅一靠背上金塗圈焰玉
明珠一左建大常旂十有二斿青羅繡日月五星升龍
右建闒戟一九斿青羅繡雲龍中央黃羅繡青黑黼文
兩旗綢杠並青羅旗首金塗鍮石龍頭二金塗銅鈴二
金塗鍮石鈸青纓緌十二重金塗木珠流蘇十二重龍
椅上方坐一綠褥一皆錦銷金黃羅夾帕一方輿地褥
二勾闌内褥八皆用雜錦綺青漆金塗鍮石鉸葉踏道
一小褥五重青漆雕木塗金龍頭行馬一小青漆梯一
青漆柄金塗長托义二短托义二金塗首青漆推竿一
青茸引輅索二各長六丈餘金塗銅環二黃茸綏一輅
馬誕馬並青色鞍轡鞦勒纓拂靷並青韋金飾誕馬青
織金紵絲屜四青羅銷金絹裏籠鞍六蓋輅黃絹大蒙
帕一黃油絹帕一駕士平巾大袖並青繪紵絲為之金
輅赤質制如玉輅凡輅與馬之飾玉輅以青者金輅以
赤凡玉輅之飾以玉者金輅以鍮石駕士平巾大袖並
緋繡紵絲為之象輅黃質制如玉輅凡輅與馬之飾玉
輅以青者象輅以黃凡玉輅之飾以玉者象輅以象牙
駕士平巾大袖並黃繡紵絲為之革輅白質制如玉輅
凡輅與馬之飾玉輅以青者革輅以白凡玉輅之飾以
玉者革輅以白檀駕士平巾大袖並白繡紵絲為之木
輅黑質凡輅與馬之飾玉輅以青者木輅以黑凡玉輅
之飾以玉者木輅以鑌鐵駕士平巾大袖並黑繡紵絲
為之
明大輅高一丈三尺九寸五分廣八尺二寸五分輅座
高四尺一寸有竒上平盤前後車櫺並雁翅及四垂如
意滴珠板轅長二丈二尺九寸有竒紅髹鍍金銅龍頭
龍尾龍鱗葉片裝釘平盤下方箱四周紅髹匡俱十二
槅内飾綠地描金繪獸六麟狻猊犀象天焉天禄禽六
鸞鳳孔雀朱雀翟鶴盤左右下有護泥板及車輪二貫
軸一每輪輻十有八其輞皆紅髹抹金銅鈒花葉片裝
釘輪内車心用抹金銅鈒蓮花瓣輪盤裝釘軸中纏黃
絨駕轅諸索輅亭高六尺七寸九分四柱長五尺八寸
四分檻座皆紅髹前二柱戧金柱首寳相花中雲龍文
下龜文飾前左右有門高五尺一寸九分廣二尺四寸
九分四周裝雕木沉香色描金香草板十二片門旁槅
各二及門栨俱紅髹以抹金銅鈒花葉片裝釘槅編以
黃線絛後紅髹屏風上雕描金雲龍五紅髹板戧金雲
龍一屏後地沉香色上四槅雕描金雲龍四其次雲板
如之下三槅雕描金雲龍三其次雲板亦如之俱抹金
銅鈒花葉片裝釘亭内黃線絛編紅髹匡軟座下蓮花
墜石上施花毯紅錦褥席紅髹坐椅靠背上雕描金雲
龍一下雕雲板一紅髹福夀板一并褥椅中黃織金椅
靠坐褥四圍椅裙施黃綺帷幔亭外青綺緣邊紅簾十
扇輅頂并圓盤高三尺有竒鍍金銅蹲龍頂帶仰覆蓮
座垂攀頂黃線圓絛盤上以紅髹其下外四面地沉香
色描金雲内四角地青繪五彩雲以青飾輅蓋亭内貼
金斗栱承紅髹匡寳蓋鬭以八頂冒以黃綺謂之黃屋
中并四周繡五彩雲龍九天輪三層皆紅髹上安雕木
貼金邊耀葉板八十一片内綠地雕木貼金雲龍文三
層間繪五彩雲襯板八十一片盤下四周黃銅釘裝施
黃綺瀝水三層每層八十一摺間繡五彩雲龍文四角
垂青綺絡帶各繡五彩雲升龍圓盤四角連輅坐板用
攀頂黃線圓絛并貼金木魚輅亭前有左右轉角闌干
二扇後一字帶左右轉角闌干一扇皆紅髹内嵌雕木
貼金龍間以五彩雲三扇共十二柱柱首雕木貼金蹲
龍及線金五彩蓮花抱柱闌干内四周布花毯亭後樹
大常旗二以黃線羅為之皆十有二斿每斿内外繡升
龍一左旗腰繡日月北斗竿首用鍍金銅龍首右旗腰
繡黻字竿首用鍍金銅戟各綴抹金銅鈴二垂紅纓十
二纓上施抹金銅寳蓋下垂青線帉錔踏梯一紅髹以
抹金銅鈒花葉片裝釘行馬架二紅髹上有黃絨匾絛
用抹金銅葉片裝釘有黃絹幰衣(即遮塵)油絹雨衣青氊
衣及紅油合扇梯紅油托义各一輅以二象駕之玉輅
亦駕以二象制如大輅而無平盤下十二槅之飾輅亭
前二柱飾以搏換貼金升龍屏風後無上四槅雲龍及
雲板之飾天輪内用青地雕木飾玉色雲龍文而大常
旗及踏梯行馬之類悉與大輅同(明初大朝會則拱衛司設五輅於承天門)
(玉輅居中左全次革右象次木駕出則乘玉輅後有腰輿以八人載之其後太祖考周禮五輅以玉輅太侈不)
(若止用木輅洪武六年命制木輅二乘一以丹漆祭祀用之一以皮鞔行幸用之是冬大輅成命更造大輅一)
(象輅十中宫輅一後宫車十飾俱以鳳以將幸中立府故也二十六年始定鹵簿大駕之制玉輅一大輅一九)
(龍車一步輦一後罷九龍車永樂三年更定鹵簿大駕有大輅玉輅大馬輦小馬輦步輦大涼步輦板轎各一)
副輅(宋)
宋五副輅並駕六馬駕士四十人當用銀飾者皆以銅
餘制如正輅政和三年禮制局上五副輅並金塗銅裝
四年增改舊飾舊副玉輅色青飾以金改用黃而飾以
玉樊纓如玉輅之制建大常色黃飾以組象日月於縿
星辰於斿其長曳地舊金輅改用青飾以金樊纓以五
采罽而九就建大旂色青飾以組象交龍於縿升龍於
斿其長齊軫象輅改用赤飾以象樊纓以五采罽而七
就建大赤色赤飾以組象鳥隼於縿斿其長齊較革輅
改用白飾以革龍勒絛纓建大白色白飾以組象熊虎
於縿斿其長齊肩三輅皆維以縷削幅為之木輅依舊
色而飾以漆其色黑前樊鵠纓建大麾色黑飾以組象
龜蛇於縿斿其長齊首維以縷充幅為之中興後副輅
不設
耕根車(宋)(遼)(金)(明)
宋制耕根車青質蓋三層餘如五輅之副駕六青馬駕
士四十人親祠具大駕法駕鹵簿並列於仗内若耕耤
則乘之(南渡制度同駕士七十五人)
遼耕根車青質蓋三重餘如玉輅耕耤用之
金耕根車青質蓋三重制如玉輅而無玉飾
明世宗嘉靖十年帝將耕耤田詔造耕根車禮官上言
考大明集禮耕耤用宋制乘玉輅以耕根車載耒耜同
行第稽諸禮書祗有圖式而無高廣尺寸宜依今置車
式差小通用青質從之
進賢車(宋)(遼)(金)
宋進賢車即古安車太祖乾德元年改赤質兩壁紗窗
擎耳虚匱一轅緋幰衣絡帶門簾皆繡鳳紅絲網中設
朱漆牀香案紫綾案衣緋繒裹輓索朱漆行馬駕四馬
駕士二十四人
遼安車一名進賢車臨幸用之金飾重輿曲壁八鸞在
衡紫油纁朱裏幰朱絲絡網駕赤騮朱鞶纓
金進賢車赤質如革車緋輪衣絡帶門簾繡鳳上設朱
漆牀香案紫綾衣一轅
明遠車(宋)(遼)(金)
宋明遠車即古四望車駕以牛太祖乾德元年改仍用
四馬赤質制如屋重櫩勾闌上有金龍四角垂銅鐸上
層四面垂簾下層周以花板三轅駕士四十人服繡對
鳳
遼明遠車亦名四望車金飾青油纁朱裏通幰駕牛
金明遠車制如屋銳頂重簷勾欄頂上有金四角垂鐸
上層四面垂簾下層周以花板三轅
羊車(宋)(遼)(金)
宋羊車即古輦車亦為畫輪車駕以二小馬赤質畫龜
文金鳳翅緋幰衣絡帶門簾皆繡瑞羊童子十八人
遼羊車赤質兩壁龜文鳳翅緋幰絡帶門簾皆繡瑞羊
畫輪駕以牛童子十八人服繡瑞羊挽之
金羊車赤質兩壁油畫龜文金鳳翅幰衣絡帶並繡瑞
羊二轅
指南車(宋)
宋指南車亦名司南車赤質兩箱畫青龍白虎四面畫
花鳥重臺勾欄鏤栱四角垂香囊上有仙人車雖轉而
手常南指一轅鳳首駕四馬駕士舊十八人太宗雍熙
四年增為三十人(仁宗天聖五年燕肅復創意造之其法用獨轅車車箱外籠上有重構立)
(木仙人於上用大小輪九合齒一百二十足輪二高六尺圍一丈八尺附足立子輪二徑二尺四寸圍七尺二)
(寸齒各二十四齒間相去三寸轅端横木下立小輪二其徑三寸鐵軸貫之左小平輪一其徑一尺二寸齒十)
(二右小平輪一其徑一尺二寸齒十二中心大平輪一其徑四尺八寸圍一丈四尺四寸齒四十八齒間相去)
(三寸中立貫心軸一其高八尺徑三寸上刻木為仙人其車行木人南指若折而東推轅右旋附右足子輪順)
(轉十二齒擊右小平輪一匝觸中心大平輪左旋四分之一轉十二齒車東行木人交而南指若折而西推轅)
(左旋附左足子輪隨輪順轉十二齒擊左小平輪一匝觸中心大平輪右轉四分之一轉十二齒車正西行木)
(人交而南指若欲北行或東或西轉亦如之大觀元年内侍省吳德仁又獻指南車之制其制身一丈一尺一)
(寸五分闊九尺五寸深一丈九寸車輪直徑五尺七寸車轅一丈五寸車箱上下為兩層中設屏風上安仙人)
(一執杖左右龜鶴各一童子四各執纓立四角上設闋戾卧輪一十三各徑一尺八寸五分圍五尺五寸五分)
(出齒三十二齒間相去一寸八分中心輪軸隨屏風貫下下有輪一十三中至大平輪其輪徑三尺八寸圍一)
(丈一尺四寸出齒一百齒間相去一寸二分五釐通上左右起落二小平輪各有鐵墜子一皆徑一尺一寸圍)
(三尺三寸出齒一十七鹵間相去一寸九分又左右附輪各一徑一尺五寸五分圍四尺六寸五分出齒二十)
(四齒間相去二寸一分左右疊輪各二下輪各徑二尺一寸圍六尺三寸出齒三十二齒間相去二寸一分上)
(輪各徑一尺二寸圍三尺六寸出齒三十二齒間相去一寸一分左右車脚上各立輪一徑二尺二寸圍六尺)
(六寸出齒三十二齒問相去一寸二分五釐左右後轅各小輪一無齒繫竹䉡并索在左右軸上遇右轉使右)
(轅小輪觸落右輪若左轉使左轅小輪觸落左輪行則仙童交而指南)
記里鼓車(宋)
宋制記里鼓車一名大章車赤質四面畫花鳥重臺勾
欄鏤栱行一里則上層木人擊鼓行十里則次層木人
擊鐲一轅鳳首駕四馬駕士舊十八人太宗雍熙四年
增為三十人(仁宗天聖五年内侍盧道隆上記里鼔車之制其制獨轅雙輪箱上為兩重各刻木)
(為人執木槌足輪各徑六尺圍丈八尺足輪一周而行地三步以古法六尺為步三百步為里用較今法五尺)
(為步三百六十步為里立輪一附於左足徑一尺三寸八分圍四尺一寸四分出齒十八齒間相去二寸三分)
(下平輪一其徑四尺一寸四分圍一丈二尺四寸二分出齒五十四齒間相去與附立輪同立貫心軸一其上)
(設銅旋風輪一出齒三齒間相去一寸二分中立平輪一其徑四尺圍丈二尺出齒百齒間相去與旋風等次)
(設小平輪一其徑三寸少半寸圍一尺出齒十齒間相去一寸上平輪一其後三尺少半尺圍一丈出齒百齒)
(間相去與小平輪同其中平輪轉一周車行一里下一層木人擊鼔上平輪轉一周車行十里上一層木人擊)
(鐲凡用大小輪八合二百八十五齒逓相鈎鏁周而復始詔以其法下有司製之大觀元年内侍省吳德仁獻)
(記里鼔車之制其法車箱上下為兩層上安木人二各手執木槌輪軸共四内左壁車脚上立輪一安車箱内)
(徑二尺二寸五分圍六尺七寸五分二十齒齒間相去三寸三分五釐又平輪一徑四尺六寸五分圍一丈三)
(尺九寸五分出齒六十齒間相去二寸四分上大平輪一通軸貫上徑三尺八寸圍一丈二尺出齒一百齒間)
(相去一寸二分立軸一徑二寸二分圍六寸六分出齒三齒間相去二寸二分外大平輪軸上有鐵撥子二又)
(木横軸上關戾撥子各一其於車脚轉一百遭通輪軸轉周木人各一擊鉦鼓)
白鷺車(宋)(金)
宋白鷺車一名鼓吹車赤質周施花板上有朱柱貫五
輪相重輪衣以緋皂頂及緋絡帶並繡飛鷺柱杪刻木
為鷺銜鵝毛筩紅綬一轅駕四馬駕士十八人
金白鷺車赤質周施花板上有漆柱柱杪刻為鷺鷥銜
鵝毛筒紅綬帶柱貫五輪相重輪衣皂頂緋裙緋絡帶
並繡飛鷺一轅
鸞旗車(宋)
宋制鸞旗車赤質曲壁一轅上載赤旗繡鸞鳥駕四馬
駕士十八人
崇德車(宋)
宋崇德車本秦辟惡車上有桃弧棘矢所以禳除不祥
太祖乾德元年改赤質周施花板四角刻辟惡獸中載
黃旗赤繡此獸大卜令一人在車中執旗駕四馬駕士
十八人(徽宗宣和元年禮制局言崇德車載太卜令一員畫辟惡獸於旗記曰前巫而後史𫝊曰桃弧)
(棘矢以供禦王事請以巫易太卜弧矢易辟惡獸從之)
皮軒車(宋)(金)
宋皮軒車漢前驅車也冒以虎皮為軒(取曲禮前有士師則載虎皮之)
(義)赤質曲壁上有柱貫五輪相重畫虎文駕四馬駕士
十八人政和之制用漆柱貫朱漆皮軒五
金皮軒車赤質上有漆柱貫五輪相重畫虎紋一轅
黃鉞車(宋)
宋制黃鉞車赤質曲壁中設金鉞一錦囊綢杠左武衞
隊正一人在車中執鉞駕兩馬駕士十五人
豹尾車(宋)
宋豹尾車制同黃鉞車上載朱漆竿首綴豹尾右武衛
隊正一人執之駕兩馬駕士十五人
屬車(宋)
宋屬車十二乘黑質兩箱軬裝前有曲欄金銅鉓上施
紫通幰絡帶門簾皆繡雲鶴紫絲網帉錔每乘駕二牛
駕士十人
五車(宋)
宋制鹵簿有青旌車赤質曲壁中載青旌以絳帛為之
畫青鳥於其上鳴鳶車赤質曲壁中載鳴鳶旌以絳帛
為之畫鳴鳶於其上飛鴻車赤質曲壁中載飛鴻旌以
絳帛為之畫飛鴻於其上虎皮車赤質曲壁中載虎皮
旌以絳帛為之緣以赤畫虎皮於上貔貅車赤質曲壁
旌以絳帛為之緣以赤畫貔貅於上其轅皆一(宣和元年禮制)
(局言舊鹵簿記有白鷺鸞旗皮軒三車其制非古按曲禮有青旌鳴鳶飛鴻虎皮貔貅萬乘一出五車必載所)
(以警衆也今欲改五車相次於中道繼之以崇德車於是為備五車)
涼車(宋)(遼)
宋制涼車赤質金塗銀裝龍鳳五采明金織以紅黃藤
油壁緋絲絛龍頭梅紅羅褥銀螭頭穗毬雲朵踏頭蓮
花坐雁鈎火珠門沓&KR1579;鉞頻伽大小鐶駕以槖駝省方
在道及校獵迴乘之
遼制涼車省方罷獵用之赤質金塗銀裝五采龍鳳織
藤油壁緋絛蓮座駕以槖駝
欽定續通典卷六十二
