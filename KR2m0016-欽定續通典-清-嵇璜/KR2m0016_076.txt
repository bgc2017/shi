欽定續通典卷七十六
禮(凶)
臣民為太皇太后皇太后服議(五代)(宋)(明)
(臣)等謹案太皇太后皇太后崩杜典見於大喪初
崩及山陵制其於臣民之服未甚詳悉茲特另著
於篇
後唐莊宗同光三年貞簡皇太后遺令中書門下翰林
學士在朝文武百官内諸司使及諸道節度觀察防禦
使刺史監軍及前資官并寮佐官吏士庶僧道百姓並
準本朝故事降服施行勿使過制其月太常禮院奏按
故事中書門下翰林學士在朝文武官内諸司使供奉
官以下從成服三日每日赴長夀宫朝臨自後不臨其
服以日易月十三日除每至月朔月朢小祥大祥釋服
日未除服者縗服臨已除服者則素服不臨並赴長夀
宫先拜靈訖移班近東進名奉慰又奏准故事文武前
資官及六品以下未升朝官並士庶等各於本家素服
一臨禁衛諸軍使已下各於本軍廳事素服一臨僧尼
道士各於本寺觀一臨外命婦各於本家素服朝臨三
日諸道節度觀察防禦團練刺史及僚佐等聞哀後當
日成服三日改黲十三日除從之
宋太祖建隆二年六月二日皇太后杜氏崩於滋德殿
三日百官入臨明日大斂欑於滋德宫百官成服中書
門下文武百僚諸軍副兵馬使以上並服布斜巾四脚
直領襴衫外命婦帕頭帔裙衫神宗元豐二年太皇太
后崩(慈聖光獻曹皇后英宗即位冊為皇太后神宗即位尊為太皇太后)是日文武百官
入宫宰臣王珪升西階宣遺誥已内外舉哭盡哀而出
哲宗元祐八年太皇太后崩(宣仁聖烈高皇后神宗即位尊為皇太后哲宗即位)
(尊為太皇太后)遺誥皇帝成服三日聽政羣臣十三日諸州長
吏以下三日而除釋服之後勿禁作樂高宗紹興元年
皇太后崩(昭慈聖獻孟皇后元祐七年冊為皇后元符末號元祐皇后高宗立尊為元祐太后尋以)
(所居宫稱隆祐太后)太常寺言遇皇帝視事日宰相奏事去杖小
祥日奏事去冠餘官奏事皇帝聽政未釋服前其引班
若行弔臨之禮即服喪絰如遇内殿引班奏事及從駕
常服黑帶士庶以下服軍人百姓白衫紙帽婦人素縵
不花釵三日止士庶㛰嫁服除外不禁文武臣寮之家
至山陵祔廟畢並許嫁娶不用花綵仍禁樂定制皇太
后崩服齊衰服中書門下省樞密使副尚書翰林學士
節度使金吾衛上將軍文武官二品以上布頭冠布斜
巾四脚大袖襴衫裙袴腰絰桐木杖絹襯衫文武五品
以上並職事官監察御史以上内客省宣政昭宣使知
閤門事及入内都知押班布頭冠幞頭大袖襴衫裙袴
腰絰自餘文武百官三省樞密院書令史以上及御史
臺閤門太常寺引班祇應人布襴衫腰絰百日皇帝於
几筵前行燒香禮諸路庶民禁樂并屠宰一日宰臣率
百官入臨奉慰
明英宗正統七年誠孝太皇太后崩(誠孝張皇后洪武中冊為燕世子妃)
(仁宗立冊為皇后宣宗即位上尊號曰皇太后英宗即位加上太皇太后)禮部議奏事宜在
京文武官聞喪素服烏紗帽黑角帶自明日始至第三
日每旦詣思善門外哭退於本衙門齋宿不飲酒食肉
第四日具斬衰服至思善門外朝夕哭臨三日各十五
舉哀止凡入朝及在外衙門視事用布裹紗帽黑角帶
素服腰絰麻鞋退即服衰服通前二十七日而除一品
至四品命婦麻布大袖圓領長衫蓋頭清晨由西華門
入至思善門外哭臨三日悉去金銀首飾仍素服通前
二十七日而除軍民素服婦人素服不妝飾俱以聞喪
日為始二十七日而除在外文武官員人等遺誥到日
素服烏紗帽黑角帶行四拜禮跪聽宣讀訖舉哀再行
四拜禮畢各置斬衰服於衙門内望闕設香案朝夕哭
臨三日各十五舉聲止其命婦聞喪素服舉哀三日各
十五舉聲(以上素服俱自聞喪之日通計二十七日而除)軍民男女止素服十
三日
臣民為天子服議(唐)(宋)(明)
(臣)等謹案古天子與諸侯實各治其國禮惟諸侯
為天子服大夫之朝於天子者有服故杜典載諸
侯及公卿大夫諸侯之大夫為天子服議言諸侯
之大夫則侯國士庶不與矣古之諸侯略如後世
之封疆大吏古諸侯之臣略如後世之郡邑守長
乃古者自諸侯以下有斬衰繐衰之分而漢以後
之外吏與庶民率皆三日而釋服儀禮庶人為國
君齊衰三月註云天子畿内之民服天子亦如之
則畿外之民不服矣漢以後庶民之服徧於天下
其時分封諸侯王雖參錯郡縣之問而天子之聲
靈逮於遐荒已非各君其國者比矣蓋古今異勢
服亦隨之而遞變吏則由重而減輕民則推近以
及遠此一統之所以異於封建也類而推之古諸
侯之夫人為天子齊衰不杖期諸侯之子嫌不敢
服士之子賤不制服大夫之子則與士俱服斬衰
多與後世之制不同自唐以下特立臣民為天子
服一條而去其諸侯及公卿大夫諸侯之大夫為
天子服二目以見古今之異禮也
唐代宗崩廷臣議羣臣喪服常衮以為禮臣為君斬衰
三年漢文權制猶三十六日玄宗以來始服二十七日
古者卿大夫從君而服羣臣當從皇帝二十七日而除
其天下吏人三日釋服以遵遺詔崔祐甫以為遺詔無
朝臣庶人之别但言天下人吏敕到後出臨三日皆釋
服則朝野中外何非天下凡百執事誰非吏職皆應三
日釋服相與力爭聲色陵厲衮不能堪乃奏祐甫率情
變禮貶之(案舊唐書崔祐甫𫝊衮排祐甫原出私心而其論喪禮則是蓋服制自三十六日降為二)
(十七日又欲易之以三日祐甫之議非矣)
宋制有三等中書門下樞密使副尚書翰林學士節度
使金吾上將軍文武二品以上布梁冠直領大袖衫布
裙袴腰絰竹杖或布幞頭襴衫布斜巾絹襯服文武五
品以上並職事官監察御史以上内客省宣政昭宣知
閤門事殿前都知押班布梁冠直領大袖衫裙袴腰絰
或幞頭襴衫腰絰入局治事並不易服宰執奏事去杖
小祥去冠餘官奏事如之大祥素紗軟脚折上巾黲公
服白鞓錫帶禫除畢去黲服常服仍黑帶皂鞍韉祔廟
畢始純吉服宗室出則常服居則衰麻以終制軍人百
姓白衫紙帽婦人素縵不花釵三日止士庶㛰嫁服除
外不禁文武臣僚之家至山陵祔廟畢並許㛰嫁不用
花綵仍禁樂寧宗居光宗之憂復令百官以日易月禫
除畢服紫衫皂帶以治事從禮部侍郎陳宗召請也諸
路監司州軍縣鎮長吏以下服布四脚直領布襴衫麻
腰絰朝晡臨三日除内外命婦當入臨者布裙衫帔首
絰絹襯衫帕首士庶於本家素服三日而除(案朱子議曰至尊之)
(服始三日用古冠服上衣下裳以後用今制四脚幞頭等自京官以上是一等服京官以下是一等服士人又)
(一等服庶人又一等服如此等級分明乃善)
明洪武三十一年太祖崩禮部議奏事宜在京五府六
部等衙門官員聞喪次日各易素服烏紗帽黑角帶赴
内府聽宣遺詔畢於本衙門齋宿素服朝晡詣几筵哭
仍各置孝服至第四日成服朝晡哭臨至葬畢而止仍
自成服日為始服孝服二十七日而除其命婦亦於第
四日各具孝服由西華門入哭臨不許戴金銀首飾在
外大小文武官員人等詔書到日素服烏紗帽黑角帶
跪聽宣詔訖舉哀各置孝服至第四日成服為始每旦
設香案哭臨三日而除永樂二十二年成祖崩禮部議
奏在京文武官初聞喪素服烏紗帽黑角帶明日晨詣
思善門外哭退各置斬衰服於本衙門歇宿不飲酒食
肉第四日成服具衰服詣思善門外哭臨三日又朝臨
十日(按仁宗及宣宗實錄俱朝臨七日)各十五舉聲成服日為始服衰
服二十七日聽選辦事等官服衰服監生吏典僧道人
等素服以成服為始皆赴順天府朝闕設香案朝夕哭
臨三日又朝臨十日(按仁宗及宣宗實錄俱朝臨七日)各十五舉聲仍
各素服二十七日而除文武官命婦(按仁宗及宣宗實錄俱云文武官員)
(一品至四品命婦)聞喪第四日各服麻布大袖圓領長衫麻布
蓋頭清晨由西華門入哭臨三日去金銀首飾素服二
十七日軍民素服婦人素服不妝飾俱二十七日在外
俱以聞喪日為始令到文武官員素服烏紗帽黑角帶
行四拜禮跪聽宣詔訖舉哀再行四拜禮畢各置斬衰
服於本衙門宿歇不飲酒食肉第四日成服每旦設香
案朝夕哭臨三日又朝臨十日(按仁宗及宣宗實錄俱朝臨七日)各十
五舉哀(餘與在京文武官儀注同)文武官命婦聞喪素服舉哀三日
各十五舉聲去金銀首飾素服二十七日而除軍民男
女皆素服一十三日
皇太后皇后以下為天子服議(宋)(明)
宋太宗之喪太常禮院上言皇太后皇后内外命婦布
裙衫帔帕頭首絰絹襯服六宫内人無帔皇帝皇后諸
王公主諸縣主諸王夫人六宫内人並左被髮皇太后
全被髮孝宗崩太皇太后有旨皇帝以疾聽在内成服
太皇太后代皇帝行禮
明太祖崩將葬之夕設辭奠帝后太子以下皆衰服以
序致祭洪熙元年仁宗崩皇太子還自南京至良鄉宫
中始發喪自皇后以下皆被髮哭嘉靖四十五年肅皇
帝崩禮部議發喪皇貴妃等妃殿下妃皇孫涇簡王妃
等妃景恭王妃寧安公主舉哀各歸喪次成服日皇貴
妃殿下妃皇孫及各王妃公主皆成服各設祭一壇六
尚及宫人各隨祭禮畢各歸喪次
宗室童子為天子服(宋)
宋制太上皇帝喪未冠者依皇孫服制(案白虎通童子諸侯不朝而來)
(奔喪者何明臣子於其君父非有老少也亦因喪質無盤旋之禮但盡悲哀而已)
皇后為親屬舉哀議(五代)(宋)
晉高祖天福七年三月皇后為妺契丹樞密使趙延夀
妻燕國長公主卒於幽州舉哀於外次
宋孝宗乾道三年孝明皇后姊太原郡君王氏卒中書
門下據太常禮院狀準禮例皇后合出就故新德軍節
度使王饒第發哀成服文武百僚詣其第進名奉慰從
之
皇后親為皇后服議(宋)
宋寧宗慶元六年恭淑皇后上仙太常寺言韓竢係皇
后兄合服大功九月竢之子照典故合解官持服三年
從之
臣民為皇后服議(宋)(明)
宋真宗章穆皇后郭氏景德四年四月十五日崩羣臣三
日釋服諸道州府官吏訃到日舉哀成服三日而除
明太祖洪武十五年高皇后崩禮臣議定喪禮聞喪次
日文武百官素服行奉慰禮在京文武百官於聞喪之
四日清晨素服詣右順門外具喪服入臨臨畢素服行
奉慰禮第二日第三日禮同文官一品至五品武官一
品至三品命婦於聞喪之四日清晨素服至乾清宫具
喪服入臨行禮不許用金珠銀翠首飾及施脂粉喪服
用麻布蓋頭麻布衫麻布長裙麻布鞋在京文武百官
及聽除等官人給布一疋自製喪服皆服斬衰自成服
為始二十七日而除仍素服至百日始服淺淡顔色衣
服在外文武官喪服服制與在京官同聞訃日於公廳
成服三日而除命婦喪服與京官命婦同亦三日而除
軍民男女皆素服三日成祖永樂五年定文皇后喪禮
文武百官自次日為始各就公署齋宿至二十七日止
文武四品以上命婦成服日為始喪服詣思善門内哭
臨三日而止聽選辦事等官各喪服監生吏典僧道耆
老各素服自成服日為始赴應天府舉哀三日(案杜典諸侯及)
(公卿妻為皇后服後世文武百官命婦遵行此義杜典蕃國臣為皇后服後世在外文武官亦遵行此義而杜)
(典言臣而不及民後世又加詳焉故備錄之)
皇太子為皇后不終三年服議(唐)(明)
唐德宗貞元初昭德皇后崩中外服除皇太子諸王將
服三年詔太常議太子服博士暢當與張薦等曰子為
母齊衰三年蓋通喪也太子為皇后服古無文晉元皇
后崩亦疑太子服杜預議古天子三年喪既葬除服魏
亦以既葬為節皇太子與國為體若不變除則東宫臣
僕亦以衰麻出入殿省太子遂以卒哭除服貞觀十年
六月文德皇后崩十一月而葬太子喪服之節國史不
書至明年正月以晉王為并州都督既命官當已除矣
今皇太子宜如魏晉制既葬而虞虞而卒哭卒哭而除
心喪三年宰相劉滋等請三十日除入謁則服黑黲還
宫衰麻右補闕穆質上疏曰三年之喪漢文帝以宗廟
社稷之重自貶乃以日易月太子人臣也不得如人君
之制母喪宜無厭降父在為母期古禮也國朝服之三
年臣謂三年則太重惟行古為得禮德宗遣内常侍馬
欽叙謂質曰太子有撫軍監國問安侍膳之事有司以
三十日除既葬釋服以黑衰終是何疑邪質又奏曰太
子於陛下子道也臣道也君臣以義則撫軍監國有權
奪父子問安侍膳固無服衰之嫌古未有服衰而廢者
舒王以下服三年將不得問安侍膳耶詔宰臣與有司
更議太常卿鄭叔則草奏既葬卒哭十一月小祥十三
月大祥十五月禫内謁則黑服從之及董晉代叔則為
太常卿帝曰皇太子服期繇諫官初非朕意暢當等請
循魏晉故事至論也(案父在為母古禮原止期服至唐始增為三年穆宗請依古服期雖)
(已違朝制然猶曰古禮可依也乃暢當輩堅守杜預之說欲卒哭而除已為非禮之極而宰相猶以為過重然)
(則母喪竟可不服乎厥後德宗雖從太常之議終以暢當說為善誤矣)
明太祖洪武十六年八月孝慈皇后小祥皇太子服熟
布練冠九&KR1645;去首絰負版辟領衰見上及百官則素服
烏紗帽烏犀帶及成祖永樂六年七月仁孝皇后小祥
皇太子服亦如之(案明太祖太宗實錄馬徐兩皇后初崩禮官所上儀注俱不載太子服制)
(會典亦然至小祥則言去負版辟領衰則初喪衰服可知矣)
皇太子為所生母服議
(臣)等謹案杜典載晉廢帝海西公太和中太子所
生陳淑媛薨(晉書禮志孝武帝太元十五年淑媛陳氏卒皇太子所出也海西公無太)
(子當從晉志作太元中為是)徐邈議當依公子為母練冠麻衣
既葬除之殷仲堪以為當依庶子為後服所生母
緦皇子服乃練冠耳夫徐邈所引公子為母條乃
禮汎言諸侯之庶子非指為後者言也若主為後
者立論當以殷仲堪之說為長且禮言庶子為後
者為其母自必存亡同之豈可專謂父亡之後乎
雖既葬而除與緦麻三月其服之輕重無甚異然
一在五服之内一在五服之外其禮自有間矣況
古諸侯之妾視大夫三月而葬則既葬而除者尚
有三月之服後世皇家之葬或一月或二三月甚
者或止數日則既葬而除者多不及三月之期矣
而可乎徐邈之論雖詳終不若仲堪之核也
皇太子為庶母服議(明)
明太祖洪武七年九月孫貴妃薨十一月一日孝慈錄
成太祖既裁定喪禮太子當服齊衰杖期(案開元禮政和禮書儀家)
(禮俱為庶母緦麻三月即明令與集禮亦皆曰為庶母緦而孝慈錄加為杖期會典同)太子曰在
禮惟士為庶母服緦大夫以上為庶母則無服又公子
為其母練冠麻衣既葬除之蓋諸侯絶期以下無服諸
侯之庶子雖為其母亦厭於適母不得申其私故權為
此制也然則諸侯之世子不為庶母服也明矣今陛下
貴為天子臣忝居適長幸得備位儲副而為庶母服期
非所以敬宗廟明正體重繼世也上必欲太子服之桂
彦良持衰服之太子不得已乃服以拜謝(明史貴妃無子太祖命吳)
(王橚主喪事服慈母服斬衰三年皇太子及諸王皆齊衰杖期或曰太子即孫妃所出也故特為之加服云閻)
(若璩曰成穆貴妃薨上命吳王為之子則似無所出者且果生懿文豈有命之杖期而如此執禮不少為感動)
(者乎古按懿文太子所執雖亦古制然新禮既行即不宜泥以違父命必如桂彦良所諫當緣君父之情不)
(可執小禮以虧大孝斯得之也)
諸王出後為本生父母議(明)
明武宗正德八年十一月丁酉初淮寧王世子見濂卒
無子康王老請以次子清江王見澱攝府事逮康王薨
見澱尋卒其長子祐棨襲為淮王已而見濂得追封淮
安王其妃王氏為王妃時制冊稱安王為祐棨伯父故
其常祭祝號安王稱王伯清江王稱王考且安王妃王
氏仍居世子府宫而本生母趙氏入居永夀官輔導官
謂其非宜言於王王奏其生在安王卒後未嘗為嗣欲
加重其私親事下禮部移江西守臣令輔導官勘覆乃
謂安王伯父之稱本諸制詞惟稱清江王為王考於義
未恊案禮諸侯之子為天子後者禰於所後之天子而
不得禰於所生之諸侯别子之子為諸侯後者禰於所
後之諸侯而不得禰於所生之别子其不為人後者子
為天子而父非天子則必追尊之詔已播於天下乃可
禰其父為天子子為諸侯而父非諸侯則必追封之請
已允於天子乃敢禰其父為諸侯今之親王即古之諸
侯也今之郡王即古之别子也親王所主祭之皇考則
諸侯之禰廟也淮王既不後於其伯則非為人後者欲
乞以清江王追封入廟與安王同為三世之穆似兩得之
但今未得請王乃以親王之爵主祭郡王之廟祝號稱
為王考是即子為諸侯而父非諸侯請未允於天子而
輒稱父為諸侯又生母趙氏未得追封遽稱國母先居
永夀宫此則其非據者於是禮部尚書劉春謂安王雖未
封而卒今已追封為王祐棨雖生於安王卒後今既入
繼親王則實承安王後矣皆朝廷之命非無所承也又
更欲追封其所生之父則安王封諡之命將安委乎徒
欲顧其私親而不知繼嗣之重事體殊戾況安王既追
封入廟為三世之穆清江王又欲進封則一代二穆豈
禮哉祝號稱呼不可以制冊為據惟當以所後為稱其
清江王祀事宜令次子祐揆主之淮王無與也所居宫
則安王妃遷入永夀宫清江王妃退居清江府斯禮典
法令皆得矣詔以其援據甚明從之十一月甲子初交
成榮惠王薨無嗣姪表杋襲爵得追封本生父奇滽為
王至是管府事鎮國將軍奇洢請加封奇滽之女太平
郡君為縣主下禮部議尚書劉春言加封事例施於世
次應襲王爵而未得者若世次不應襲其子雖進襲王
爵惟以繼嗣為重不得加封至於子女尤所弗論所以
正統緒定名分也交成王表杋以姪繼伯追封其父已
為過分乃又欲加封其女不可許其請申論各王府今
後有旁支進襲王爵者不得奏請加封父母及其父母
所生之子女違者罪坐輔導官上是之九年八月壬寅
先是鄭康王祐枔薨無嗣詔以其從弟祐檡襲封為鄭
王蓋簡王之孫而東垣端惠王之子也嘗為其父奏請
追封入廟凡三上疏禮部屢覆鄭王以旁支入繼親王
不得顧其私親詔如議至是復以為請下禮部議以鄭
王懇疏雖出於孝然非以禮事其親者執議如初詔曰
既於禮有悖其已之
為皇太子服議(宋)(明)
宋孝宗乾道二年莊文太子薨(太子名愭孝宗適長子乾道元年立為太子賢)
(孝上皇與帝皆愛之)設素幄於太子宫正廳之東皇帝自内常服
至幄俟時至易服皂幞頭白羅衫黑銀帶絲鞵就幄發
哀是日皇后服素詣宫隨時發哀如宫中之禮合赴陪
位官並常服吉帶入麗正門詣宫幕次俟時至常服黑
帶立班俟發哀畢易吉服退自發哀至釋服日皇帝不
視事權禁行在音樂仍命諸寺院聲鐘成服日皇帝服
期次麤布幞頭襴衫腰絰絹襯衫白羅鞵以日易月十
三日而除(案父為長子三年不獨儀禮為然唐開元宋政和諸禮莫不皆然乃禮文則如彼而制服)
(則如此世咸謂長子服期由明太祖始改不知前代已不行三年矣)皇后服次麤布蓋頭
長衫裙帔絹襯服白羅鞵六宫人不從服皇太子妃及
本宫人並斬衰三年文武百官成服一日而除其文武
合赴官及御史臺閤門太常寺引班祇應人並服布幞
頭襴衫腰繫布帶本宫官僚並服齊衰三日服臨七日
而除釋衰服後藏其服至葬日服葬畢而除寧宗嘉定十三
年景獻太子薨(太子名詢燕懿王後藝祖十一世孫也寧宗養於宫中賜名曮立為皇太子更)
(名懤又更名詢)其發哀制服並如莊文太子之禮
明太祖洪武二十五年懿文皇太子薨(太子名標高帝長子)命禮
部議喪禮侍郎張智等議曰喪禮父為長子服齊衰期
年又云期之喪逹乎大夫今斟酌其宜皇帝當以日易
月服齊衰十二日祭畢釋之世宗嘉靖二十八年莊敬
太子薨禮部尚書徐階上議曰案查景泰四年成化八
年及嘉靖十二年雖節有皇太子喪儀但俱在下殤奉
旨禮從簡殺今皇太子冊立已踰十年近又已成冠禮
所有先年簡殺儀文未敢援據為例臣等謹案本朝喪
服之制父為長子服期又案儀禮臣為君長子齊衰不
杖期𫝊曰何以期也從服也言從君而服也臣等謹參
酌古今事宜自十七日至十九日皇上服淺淡服色二
十日易素服凡十二日而除文武百官聞喪素服烏紗
帽黑角帶於本衙門宿歇至二十日早具齊衰服不杖
赴思善門舉哀行四拜禮二十二日百官素服烏紗帽
黑角帶詣西角門行奉慰禮退易布裹紗帽絰帶麻履
本衙門辦事通十二日而除奏入上曰天子絶期況十
五歲之外方出三殤朕服非禮止輟朝十日百官如制
成服無詣門哭臨之禮
為太子妃服議(明)
明懿文太子常妃薨太祖素服輟朝三日中宫素服哀
臨皇太子服齊衰葬畢焚於墓所常服還内皇孫服斬
衰置靈座旁遇祭奠則服之諸王公主服如制神宗時
皇太子才人王氏薨命視皇太子妃郭氏例輟朝五日
不鳴鐘鼓帝服淺淡色衣百官青素服黑角帶朝參皇
長孫主饋奠
為皇子服議(宋)
宋仁宗慶歷三年集賢校理余靖奏曰臣伏見隂陽尅
擇官狀申皇子故鄂王殮被服並取今月初四日又見
每年正月五日紫宸殿開宴管領契丹賀正人使恐有
司循故事申舉以遼使為重依例作樂開宴臣敢先事
言之故鄂王雖在襁褓是為無服之殤已賜爵命當同
成人之例今日服之明日宴樂情何以安且臣寮之家
遭此喪尚當給假況萬乘之主不得申其私恩深可痛
也昔周景王以子喪既葬而與宴春秋譏之以為失禮
古者卿佐之喪雖有祭祀尚猶廢樂況在親父子乎
為公主服議(唐)(宋)(明)
唐太宗貞觀時豫章公主薨魏徵上奏曰自豫章公主
薨逝陛下久著素服羣情悚慄咸不自寧臣聞古之王
者絶於期服此乃前書典禮列代舊章陛下發上聖之
慈深下流之慟素服以來遂經旬月悼往之義足為加
隆伏願割無已之痛從先王之禮改御常服以副羣下
之心臣濫蒙重任不敢寢默帝從之(案天子於公主本無服唐太宗素服)
(經月則踰於禮制矣故魏徵諫正列在名臣奏議内杜典未載今補纂并舉宋史禮志明會典列叙於後唐)
(書豫章公主為太宗第六女)
宋太祖開寳六年皇妹燕國大長公主薨禮官言皇帝
為已出適之公主降服大功請輟朝三日詔特輟五日
仁宗天聖二年申國大長公主卒禮官言皇帝降服大
功請輟朝一日詔特輟五日堂欑掩壙亦各輟一日
明制公主喪聞上輟朝一日各王孝服花冠等件内府
内官監等衙門成造其七七百日周年二周年除服御
祭各一壇
為諸王服議(宋)(明)
(臣)等謹案杜典於為太子妃服議下附諸王妃而
於諸王闕如今補纂
宋禮院例冊齊衰期大功各輟視朝三日小功緦麻輟
視朝一日咸平六年皇弟兖王元傑薨景德二年皇弟
雍王元份薨禮官言皇帝為兖王雍王並齊衰期請輟
三日詔特輟五日堂欑啓欑發引掩壙日又各輟一日
天聖五年齊王元佐薨禮官言本服齊衰期不視事三
日詔特輟五日朝參
明太祖洪武二十八年秦王樉薨詔定喪禮禮部尚書
任亨泰言考宋制宜輟朝五日今遇時享請暫輟一日
皇帝及親王以下至郡主及靖江王宫眷服制皆與魯
王喪禮同皇太子服齊衰期亦以日易月十二日而除
素服期年從之定制親王喪輟朝三日禮部奏遣官掌
行喪葬禮翰林院撰祭文諡冊文壙志文工部造銘旌
遣官造墳欽天監官卜葬其服制王妃世子衆子及郡
王郡主下至宫人斬衰三年封内文武官齊衰三日哭
臨五日而除在城軍民素服五日郡王衆子郡君為兄
及伯叔父齊衰期年郡王妃小功
為諸王妃服議(宋)(明)
宋制皇帝臨諸王妃喪出宫服常服至所臨處變服素
服
明太祖洪武九年五月晉王妃謝氏薨命議喪服之制
侍講學士宋濂等議曰按唐制皇帝為皇妃等舉哀宋
制皇帝為皇親舉哀今參酌唐宋之制皇帝及中宫服
大功東宫公主親王等皆服小功晉王服齊衰期靖江
王妃小功王妃服緦麻輟朝三日既成服皇帝素服入
喪次十五舉音百官奉慰皇帝出次釋服服常服制曰
可其後王妃喪視此(案明會典凡世子妃世孫妃喪禮俱與郡王妃同)
為皇子殤服議(宋)
宋仁宗康定二年皇子夀國公昕薨年二歲禮官言已
有爵命宜同成人遂發哀成服神宗熙寧十年永國公
薨係無服之殤詔特舉哀成服
欽定續通典卷七十六
