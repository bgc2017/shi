欽定續通典卷五十一
禮(吉)
天子宗廟(唐)(五代)(宋)(遼)(金)(元)(明)
唐肅宗至德二載九月復京師十一月作九廟神主告
享於長樂殿代宗廣德元年(唐書禮樂志作寳應二年)祧獻祖懿祖
祔玄宗肅宗自是之後常為九室大歷十四年遷元皇
帝於夾室祔代宗於太廟(禮儀使顔真卿奏議王制天子七廟三昭三穆與太祖之)
(廟而七七廟之外去祧為壇去壇為墠歷代制迭毀之禮皆以親盡伏以太宗七代之祖高祖萬葉所承太祖)
(受命於天始封於唐皆在不毀之典唯代祖元皇帝地非開統親在七廟之外代宗皇帝升祔有日元皇帝神)
(主禮合祧遷請依三昭三穆之義永為通典)德宗貞元十九年三月遷獻懿
二祖神主權祔德明興聖廟之幕殿順宗永貞元年十
一月遷高宗神主於西夾室祔德宗神主憲宗元和元
年祧中宗神主袝順宗十五年禮部奏凖貞觀故事遷
廟之主藏於夾室西壁南北三間第一間代祖室第二
間高宗室第三間中宗室今睿宗皇帝理合祧遷夾室
西壁三室外無置室處請於夾室北壁以西為上置睿
宗神主石室從之武宗會昌五年八月中書門下奏東
都太廟九室神主共二十六座自禄山叛後取太廟為
軍營所司潛收神主見在太微宫内其太廟屋並在可
以修崇望令尚書省集公卿及禮官學官詳議六年太
常博士鄭路等奏臣與學官等詳議東都太微宫神主
自獻祖暨孝敬哀皇后已前十二座親盡迭毀請權藏
於太廟夾室未題神主十四座請告遷之日但瘞於舊
太微宫空閒之地制可(時太常博士段瓌等議以為廟不可修主宜藏瘞工部尚書薛)
(元賞等議以為廟可偕立主不並設吏部郎中鄭亞等又以為廟固合修主不可瘞衆議紛紜太常博士顧德)
(章歷引經據嚴辨修崇之謬詳盡確實制以德章所陳最為淺近令有司擇日修崇其事旋寢至宣宗時竟以)
(太微神主祔太廟焉)是年五月禮儀使奏敬宗文宗武宗兄弟相
及已歷三朝昭穆之位與承前不同請復代宗神主於
太廟(代宗神主於文宗升祔時以親盡祧遷)以存高曾之親以敬宗文宗
武宗同為一代於太廟東間添置兩室為九代十一室
之制以全臣子恩敬之義勅下尚書省兩省御史臺等
集議以聞尚書左丞鄭涯等奏伏自敬宗文宗武宗三
朝嗣位皆以兄弟謹詳禮院所奏並上稽古文旁摭史
氏協於通義允為得宜請依禮官所議從之僖宗光唘
三年二月車駕自興元還京勅付所司修奉太廟宰相
鄭延昌奏太廟大殿十一室二十三間十一架功績至
大計料支費不少兼宗廟制度有素難為損益今不審
依元料修奉或更有商量請下禮官詳議太常博士殷
盈孫奏議言如依元料難以速成况帑藏方虚須資變
禮伏聞先有詔旨欲以少府監大廳權充太廟其廳五
間陳設隘狹請更修建十一間以備十一室薦享之所
從之
梁太祖開平元年追尊皇高祖黯廟號肅祖皇曾祖茂
琳(按五代會要作茂林今據五代史輯)廟號敬祖皇祖信廟號憲祖皇考
誠廟號烈祖
後唐莊宗同光元年追尊皇曾祖執宜廟號懿祖皇祖
國昌廟號獻祖皇考克用廟號太祖仍奉唐高祖太宗
懿宗昭宗為七廟二年太常禮院奏國家興建之初已
於北都置廟今尅復天下遷都洛陽復本朝宗廟案禮
無二廟之文其北都宗廟請廢從之明宗天成二年追
尊皇高祖聿廟號惠祖皇曾祖敖(五代會要作教)廟號毅祖皇
祖琰廟號烈祖皇考電(五代會要作霓)廟號德祖立廟於應州
西京七廟仍同光之舊(按明宗為太祖養子實奪莊宗之位故毆史以反書其仍西京)
(七廟特緣飾耳)愍帝應順元年明宗應祔廟中書門下奏今太
廟見享七室高祖太宗懿宗昭宗獻宗太祖莊宗大行
升祔禮合祧遷獻祖下尚書集議從之(時議者以懿祖賜姓於懿宗以)
(支庶繫大宗例宜以懿為始祖次昭宗可也不必祖神堯而宗太宗若依漢光武則宜於代州立獻祖而下親)
(廟其唐廟依舊禮行之可也而議諡者忘咸通之懿宗又稱懿祖父子俱懿於理可乎將朱邪三世與唐室四)
(廟連叙昭穆非禮也議祧者不知懿祖受氏於唐而祧之今又及獻祖以禮論之始祧昭宗次祧懿宗可也而)
(懿祖如唐景皇帝豈可祧乎功按五代史莊宗本紀咸通間朱邪赤心以從討龐勛賜姓名曰李國昌是受)
(氏於懿宗者係獻祖而非懿祖今據通考及五代會要輯)
晉高祖天福二年中書門下奏皇帝到京未立宗廟所
司請立高祖以下四親廟其始祖一廟未敢輕議令都
省百官集議御史中丞張昭議臣讀十四代史書唯殷
周二代以契稷為太祖漢魏以來皆於親廟之中以有
功者為太祖無追崇始祖之例請依隋唐有國之初創
立四廟推四世之中名位高者為太祖謹議以聞勅令
尚書省集議奏聞乃倣唐舊制追尊皇高祖璟(五代會要作景)
廟號靖祖皇曾祖彬(五代會要作郴)廟號肅祖皇祖昱廟號睿
祖皇考紹雍廟號獻(五代會要作憲)祖四年十一月太常禮院
奏請以至德宫正殿隔為五室三分之南去地四尺以
石為埳中容二主廟之南一屋三門門戟二十有四東
西一屋一門門無棨戟帝后神主舊在青化里之寢宫
祭前二日迎置新廟少帝天福七年十一月祔高祖神
主於太廟
漢高祖天福十二年(時漢高祖已即位尚仍天福之號)太常博士段顒
奏請立高曾祖禰四廟更上追遠祖光武皇帝為百代
不遷之廟居東向之位吏部尚書竇貞固等議古者四
親廟之外祖功宗德不拘定數今除四親廟外更請尊
高皇帝光武皇帝為世祖於是追尊皇高祖湍廟號文
祖皇曾祖昂廟號德祖皇祖僎廟號翼祖皇考琠廟號
顯祖以高皇帝為高祖光武皇帝為世祖皆不祧共六
廟(時論者以天子建國各從其所起堯自唐侯禹生大夏是也立廟皆祖其功商之契周之后稷是也高祖)
(起於晉陽而追嗣兩漢徒以同姓為遠祖甚非其義貞固又以四親匹庶上合高光失之彌遠矣)
周太祖廣順元年有司議立四親廟因追尊皇高祖璟
廟號信祖皇曾祖諶廟號僖祖皇祖藴廟號義祖皇考
簡廟號慶祖三年九月太常禮院言准洛京廟室一十
五間中分為四室兩頭有夾室四神門每門屋三間戟
二十四别有齋宫神厨屋宇在國城請下有司修奉從
之十二月四廟神主至自西京迎之於西郊祔於太廟
世宗顯德五年夏四月庚申祔五室神主於新廟
宋太祖建隆元年有司請立宗廟太常寺奏上皇高祖
文安府君曰文獻皇帝廟號僖祖皇曾祖中丞府君曰
惠元皇帝廟號順祖皇祖驍衛府君曰簡恭皇帝廟號
翼祖皇考武清府君曰昭武皇帝廟號宣祖太祖御崇
元殿備禮冊四親廟奉安神主行上諡之禮太宗太平
興國二年正月有司言唐制長安太廟凡九廟同殿異
室其制二十一間皆四柱東西夾室各一前後面各三
階東西各二側階本朝太廟四室室三間今太祖升祔
共成五室請倣唐制東西留夾室外餘十間分為五室
室二間從之四月己卯奉神主祔廟真宗咸平元年判
太常禮院李宗納等言伏見僖祖稱曾高祖太祖稱伯
今請僖祖正稱廟號順祖而下依爾雅稱考妣王父母
及世父之文事下尚書省議戶部尚書張齊賢等言為
人後者為之子所以尊本祖而重正統也又禮云天子
絶朞安得宗廟中有伯氏之稱請自今有事於太廟太
祖及諸祖室稱孝孫孝曾孫太宗室稱孝子其爾雅之
文於宗廟無取詔下禮官議奏言兄弟繼統同為一代
每大祭太祖太宗昭穆同位祝文宜並稱孝子詔都省
復議仍主為人後者為之子之說禮官再議歴引經據
無兄弟相為後之文又案太宗享祀太祖二十有二載
稱曰孝弟此不易之制又安可追改乎自今合祭日太
祖太宗依典禮同位異坐皇帝於太祖仍稱孝子餘並
遵舊制(按兄弟同昭穆此自不易之理必以一帝為一世則兄弟四人相襲為君固冇祭不及禰者矣)
(至以伯氏之稱為無妨於義未免失之)仁宗景祐二年五月詔王者奉祖
宗尚功德禋天祀地則侑神作主審諦合食則百世不
遷其今禮官辨崇配之序定二祧之位禮院請以太祖
為定配二宗為迭配其將來皇帝親祠請以三聖並侑
上顯對越之盛申遹追之感詔恭依康定元年直祕閣
趙希言奏天子七廟親廟五祧廟二倣古定制則僖順
二祖有當祧之義宜每主為一廟一寢或前立一廟以
今十六間為寢更立一祧廟逐室各題廟號釦寶神御
物宜銷毀之同判太常寺宋祁言鄭康成謂周制立二
昭二穆與太祖文武共為七廟此一家之說未足援正
自荀卿王肅皆云天子七廟諸侯五大夫三士一降殺
以兩則國家七世之數不用鄭氏之說僖祖至真宗方
及六世不應便立祧廟又周漢每帝各立廟晉宋以來
多同殿異室國朝以七室代七廟相承已久不可輕改
又周禮天府掌祖廟之守藏寳物世𫝊者皆在焉其神
御法物請别為庫藏之自是室題廟號而建神御庫
焉嘉祐八年仁宗將祔廟孫抃等請增為八室以備天
子事七世之禮修奉太廟使蔡襄上八室圖廣廟室并
夾室為十八間盧士宗司馬光以為太祖以上之主雖
屬尊於太祖親盡則遷今議升祔僖祖當遷夾室孫抃
等復議自唐至周廟制不同而皆七世自周以上所謂
太祖非始受命之至特始封之君今僖祖雖非始封之
君要為立廟之祖方廟數未過七世遂毀其廟遷其主
考之三代禮未有此乃存僖祖室以備七室英宗治平
三年詔遵皇太后訓立濮王園廟俾王子孫主祠事(英宗)
(濮安懿王子仁宗在位年久無嗣乃立為皇子及即位宰相韓琦等奏請下有司議濮安懿王合行典禮詔徐)
(議之二年乃詔禮官與待制以上議翰林學士王珪等奏宜率先朝封贈期親尊屬故事中書省奏禮與今及)
(五服年月勅出繼之子於所繼所生皆父母又漢宣帝光武皆稱父為皇考今珪等議稱濮王為皇伯於典禮)
(未冇明據請下尚書省集三省御史臺議奏於是御史吕誨等彈奏歐陽修首建邪議韓琦曾公亮趙槩附會)
(不正之罪固請如王珪等議既而内出太后手詔濮安懿王稱皇譙國夫人王氏襄國夫人韓氏仙遊縣君任)
(氏並稱后英宗即日手詔曰稱親之禮謹尊恩訓追崇之典豈易克當且欲以塋為園即園立廟俾王子孫主)
(祠事翌日誨等以所論列彈奏不見聽用力辭臺職誨等既去而濮議亦寢)四年九月祧藏
僖祖神主於西夾室祔英宗神主於太廟神宗熙寧五
年中書門下言僖祖以上世次不可得而知則僖祖有
廟與商周契稷疑無以異今毀其廟而藏主夾室替祖
考之尊而下祔於子孫殆非所以順祖宗事亡如存之
義請付兩制議取其當者翰林學士元絳等議自古受
命之主皆以功德享有天下必推其本統以尊事其祖
當太祖受命之初建四親廟自僖祖以上世次不可知
則僖祖之為始祖無疑今遷僖祖之主藏於太祖之室
則是祫祭之日皆降而合食也請以僖祖之廟為始祖
庶合禮意時王安石為相力主絳議六年春正月復僖
祖為太廟始祖祧順祖於夾室(時翰林學士韓維議曰昔先王有天下迹其基)
(業之所起以為太祖故子夏序詩稱文武之功起於后稷後世有天下者前無所因故以創業之主為太祖本)
(朝太祖皇帝功德卓然為宋太祖無少議者僖祖雖為高祖然仰跡功業未見所因上尋世系又不知所始若)
(以所事契稷奉之恐於古無考而於今亦所未安今之廟室與古殊制古者每廟異官今祖宗同處一室而西)
(夾室在順祖之右考之尊卑之次似亦無嫌帝以維之說近是而安石以維言夾室右為尊為非理帝亦然之)
(遂從絳議)元豐元年詳定禮文所圖上八廟異宫之制以始
祖居中分昭穆為左右自北而南僖祖為始祖翼祖太
祖太宗仁宗為穆在右宣祖真宗英宗為昭在左皆南
面北上陸佃言太祖之廟百世不遷三昭三穆親盡則
迭毀說者以昭常為昭穆常為穆則尊卑失序復圖上
八廟昭穆之制以翼祖太祖太宗仁宗為昭在左宣祖
真宗英宗為穆在右皆南面北上何洵直圖上八廟異
官引熙寧儀僖祖正東向之位順祖宣祖真宗英宗南
面為昭翼祖太祖太宗仁宗北面為穆又以晉孫毓唐
賈公彦言始祖居中三昭在左南面西上三穆在右南
面東上為兩圖上之詔俟廟制成日取旨八年太常寺
言詔書定七世八室之制今神宗皇帝崇祔翼祖在七
世之外應與簡穆皇后祧藏於兩夾室石室中十一月
祔神宗神主於第八室自英宗上至宣祖以次升遷哲
宗元符三年禮部太常寺言哲宗升祔宜如晉成帝故
事於太廟殿增一室候祔廟日神主祔第九室詔下侍
從官議皆如所言帝從之(先是李清臣為禮部尚書首建增室之議至是蔡京陸佃)
(等議以哲宗嗣神宗大統父子相承自當為世宜以神宗為昭上遷宣祖以合古三昭三穆之義會清臣為門)
(下侍郎辨說甚力京佃等議遂格不行)徽宗即位詔仁宗神考廟永祀不
祧崇寧二年詔祧宣祖以哲宗神主祔太廟第八室三
年詔復翼祖宣祖令有司議禮部尚書徐鐸言唐之獻
祖中宗代宗與本朝僖祖皆嘗祧而復今存宣祖於當
祧之際復翼祖於已祧之後以備九廟禮無不稱乃命
鐸為修奉使增太廟殿為十室高宗紹興五年吏部員
外郎董棻言仰惟太祖受命混一區宇推原功德所起
宜於祫亨之日正東向之尊仁宗時嘗議太祖東向廷
論僉同是以當時大祫上列昭穆而虛東向蓋不敢以
非受命之君而居之也暨熙寧之初僖祖以世次當祧
適王安石用事議尊僖祖為始祖肇居東向士大夫皆
以太祖不得東向為恨至崇寧之時宣祖當祧值蔡京
用事建言請立九廟其已祧翼祖宣祖並即依舊相沿
至今太祖尚居第四室遇大祫處昭穆之列今若正太
祖東向之尊委合禮經太常寺丞王普又言自古羣廟
迭毀而太祖不遷以太祖即廟之始祖是廟號非諡號
也惟我太宗嗣服之初太祖廟號已定迨熙寧時尊僖
祖為始祖百世不遷祫享東向而太祖嘗居穆位則名
實舛矣如以熙寧之禮為是僖祖當稱太祖而太祖當
改廟號然則太祖之名不正前日之失大矣今宜奉太
祖神主居第一室永為廟之始祖祫祭則正東向之尊
禘祭則迎宣祖神主而以太祖配焉帝然之於是始建
太廟於臨安奉迎安置七年四月築太廟於建康以臨
安府太廟為啓祖殿十二月祔徽宗於太廟十六年增
建太廟從太常寺奏體倣在京廟制作祏室光宗紹熙
五年(時寧宗已即位)吏部尚書鄭僑等奏請祧僖宣二祖正太
祖東向之位尋立僖祖别廟以藏順翼宣三祖之主十
二月祔孝宗於太廟(按太祖東向之議熙寧時韓維等已力請南渡後董棻王普首建此)
(議高宗亦以太祖開創基業始受天命祫享宜居東向之位至是鄭僑等奏請遂祧僖順翼宣四祖而正太祖)
(東向之位此自不刊之典然其時朱子熹在講筵獨入議狀條其不可者四大略以元祐大儒程頥曾是王安)
(石之論遂以為義理人心之所同至不憚以去就争之馬氏端臨以朱子為膠柱鼓瑟黨同伐異此可見議禮)
(之難矣)理宗寳慶元年四月寧宗祔廟御史臺言太祖為
帝者太祖之廟太宗祔於太祖為一世之廟真宗仁宗
神宗高宗各有制書不祧不在三昭三穆之中則固不
在九廟之數自太祖以至寧宗皇帝始為六廟合增展
一室以崇升祔不當議祧於禮為合於義為安詔從之
遼諸帝各有廟聖宗開泰八年建景宗廟於中京九年
十二月詔中京建太祖廟制度祭器皆從古制興宗重
熙二十一年七月追尊太祖之祖為簡獻皇帝廟號玄
祖太祖之考為宣簡皇帝廟號德祖天祚帝乾統三年
十一月追尊太祖之高祖為昭烈皇帝廟號肅祖太祖
之曾祖為莊敬皇帝廟號懿祖
金初無宗廟太祖天輔七年建寧神殿於上京以時薦
享自是諸京皆立廟惟在京師者則曰太廟太宗天會
三年十月詔建太祖廟於西京熙宗立之二年(時仍太宗年號)
(稱天會十四年)定始祖景祖世祖太祖太宗廟皆不祧皇統三
年初立太廟於上京八年廟成海陵貞元初增廣燕京
舊廟奉遷祖宗神主於新都正隆中營建南京宗廟其
廟制殿規一屋四間限其北為神室其前為通廊東西
二十六楹為間二十有五每間為一室廟端各虛一間
為夾室中二十三間為十一室從西三間為一室為始
祖廟祔德帝安帝獻祖昭祖景祖祧主五餘皆兩間為
一室世祖室祔肅宗穆宗室祔康宗餘皆無祔世宗大
定十二年議建閔宗(後改廟號曰熙宗)别廟禮官援晉惠懷唐
中宗後唐莊宗升祔故事武靈亦合升祔(初有司擬奏熙宗無嗣不)
(稱宗以武靈為廟號)今廟制為七世十一室升祔武靈請用晉唐
舊制增作十二室依春秋尊尊之典武靈當在十一室
禘祫合食當在太宗之下而居昭位又當稱宗然前升
祔睿宗已在第十一室累遇祫亨睿宗在穆位與太宗
昭位相對若更改祏室及昭穆序非有司所敢輕議宜
取聖裁十九年四月禘祔閔宗遂增展太廟為十二室
二十九年世宗將祔廟有司言太廟十二室自始祖至
熙宗雖係八世然世宗與熙宗為兄弟不相為後用晉
成帝故事止係七世若特升世宗顯宗即係九世於是
遂祧獻祖昭祖升祔世宗顯宗於廟宣宗貞祐二年遷
都南京廟社諸祀並委中都時謁之禮盡廢四年禮官
言廟社國之大事今駐蹕陪京列聖神主已遷於此宜
重修太廟社稷以奉歲時之祭按中都廟制自始祖至
章祖凡十二室今廟室止十一若增建恐難卒成擬權
祔肅宗主於世祖室始祖以下諸神主隨室奉安從之
元世祖中統四年初建太廟至元元年定太廟七室之
制三年九月始作八室設祏室十月廟成製尊諡廟號
烈祖第一室太祖第二室太宗第三室皇伯卓齊特第
四室皇考察克台第五室皇考睿宗第六室定宗第七
室憲宗第八室十一月泰安神主於祏室十四年八月
詔建太廟於大都十五年五月太常卿還自上都議廟
制據博士言同堂異室非禮以古今廟制畫圖貼說令
博士齎往上都分議可否以聞其議同堂異室之制謂
自後漢明帝遺詔無起寢廟但藏主於光武廟中更衣
别室章帝復如之後世遂不敢加而公私之廟皆用同
堂異室之制先儒朱子以謂至使太祖之位下同孫子
而更僻處於一隅無以見七廟之尊羣廟之神則又上
厭祖考不得自為一廟之主且如命士以上其父子婦
姑猶且異處况天子貴為一人富有四海而祖宗神位
數世同處一堂殊失人子事亡如存之義十八年博士
李時衍等議歷代廟制不同欲尊祖宗當從都宫别殿之
制欲崇儉約當從同堂異室之制尚書段諾海及太常
禮官奏曰始議七廟除正殿寢殿正門東西門已建外
東西六廟不湏更造餘依太常卿新圖建之遂為前廟
後寢廟分七室三十一年四月成宗即位追尊皇考為
皇帝廟號裕宗成宗大德十一年五月武宗即位於上
都中書右丞相等集議皇帝嗣登寳位追尊皇考為皇
帝廟號順宗皇考成宗同母兄也二帝祔廟之禮依兄
弟次序太祖之室居中睿宗西第一室世祖西第二室
裕宗西第三室順宗東第一室成宗第二室制可(按睿宗裕)
(宗順宗未居帝位當祔食於所出之帝况成宗時順宗為臣乃依兄弟之次躋順宗於成宗之上失禮孰甚焉)
仁宗延祐七年議增置廟室升祔(仁宗為武宗弟時以兄弟同為一代議增)
(廟室)禮官集議太廟七室皆有神主增室不及依前代典
故權於廟内設幄座安奉乃結綵為殿置武宗室南權
奉神主英宗至治三年建大殿十五間以世祖所建廟
為寢殿中三間通為一室餘十間各為一室東西兩旁
各留一間為夾室又建大次殿於宫城西北泰定帝泰
定元年追尊皇考晉王為皇帝廟號顯宗四月中書省
臣因博士劉致議請太祖居中南向奉睿宗祔左一室
世宗祔右一室裕宗袝睿宗室之左顯宗順宗成宗兄
弟也以次祔世祖室之右武宗仁宗亦兄弟也以祔裕
宗室之左英宗祔成宗室之右從之五月祔顯宗英宗
凡十室文宗天歷元年毀顯宗室升順宗祔右穆第二
室成宗第三室英宗第四室武宗祔左昭第三室仁宗
第四室至順元年三月祔明宗神主序於英宗之上順
帝至元六年撤文宗廟主至正三年帝告祭太廟至寧
宗室問曰朕寧宗兄也當拜否太常博士劉聞對曰寧
宗雖弟其為帝時陛下為之臣於禮當拜帝乃拜(按元宗廟)
(未有定制支庶嗣統各顧其私親武宗繼體而追王順宗泰定入立而推尊顯廟又躋順宗於成宗之上序明)
(宗於英宗之前皆干逆祀之譏不知顯順二君不當稱宗併睿裕二宗亦不當立廟揆之古制昭穆之次祧毀)
(之宜胥無當也)
明太祖洪武元年命中書省集儒臣議祀典李善長等
詳考古今沿革請追尊高曾祖考四代因作四親廟於
宫城東南各為一廟上皇高祖諡曰元皇帝廟號德祖
皇曾祖諡曰恒皇帝廟號懿祖皇祖諡曰裕皇帝廟號
熙祖皇考諡曰淳皇帝廟號仁祖八年改建太廟前殿
後寢殿翼皆有兩廡寢殿九間奉藏神主為同堂異室
之制中室奉德祖東第一室奉懿祖西第一室奉熙祖
東第二室奉仁祖皆南向惠帝即位奉太祖主祔廟正
殿神座次熙祖東向寢殿神主居西第二室南向成祖
遷都建廟如南京制仁宗洪熙元年太宗(後改號成祖)神主
祔太廟奉安寢殿東第三室宣宗宣德二年奉安仁宗
神主西第三室其後俱準此孝宗即位憲宗將升祔時
九廟已備議者咸謂德懿熙仁四祖宜以次奉祧禮臣
謂國家自德祖以上莫推世次則德祖視周后稷不可
祧憲宗升祔當祧懿祖宜於太廟寢殿後别建祧廟如
古夾室之制歲暮則奉祧主合亨如古祫祭之禮帝從
所議(時吏部侍郎楊守陳言禮天子七廟祖有功宗有德德祖非契稷比宜并祧德懿熙三祖自仁祖下)
(為七廟異時祧盡則太祖擬契稷而祧主藏於後寢祫禮行於前殿時享尊太祖祫祭尊德祖則功德並崇恩)
(義亦備帝不能用)弘治十八年奉祧熙祖升祔孝宗世宗嘉靖
二年奉祧仁祖升祔武宗四年光禄寺丞何淵請於太
廟内立世室以獻皇帝與祖宗同享有旨集廷臣議吏
部尚書廖紀等皆以為不可上曰世室之建自古有之
朕膺天命入紹大統皇考百世之室胡為不可乃命於
太廟左隙地立廟其前殿後寢一如太廟制定名世廟
云十年正月勅諭禮部以太祖高皇帝肇運開基四時
享祭壓於德祖不得正南面之位命祧德祖奉安太祖
神主寢殿正中為不遷之祖太宗而下皆以次奉遷九
月上諭大學士以宗廟之制父子兄弟同處一堂於禮
非宜太宗以下宜皆立專廟尚書夏言以為未便議上
不報十四年更建世室及昭穆羣廟於太廟之左右其
制皆正殿五間寢殿三間各有門垣以次而南統於都
宫太廟專奉太祖世室在左三昭之上奉太宗餘依昭
穆之次用本廟號十五年廟成奉安德懿熙仁四祖神
主於祧廟太祖神主於太廟翌日奉安太宗以下神主
列於羣廟十七年上太宗廟號成祖獻皇帝廟號睿宗
遂奉睿宗神主祔太廟躋武宗上二十年四月九廟災
燬成祖仁宗主二十二年十月以舊廟基隘命相度規
制久之命復同堂異室之舊二十四年廟成禮官以太
廟安神請定位次帝曰既無昭穆亦無世次只序倫理
太廟居中左四序成宣憲睿右四序仁英孝武皆南向
穆宗隆慶六年禮官議當祧廟室禮科陸樹德言宣宗
於穆宗僅五世請仍祔睿宗於世廟而宣宗勿祧䟽下
禮部議宣宗世次尚近祧之未安請於寢殿左右各增
一室則尊祖敬宗並行不悖帝命如舊勅行遂祧宣宗
熹宗天啓元年七月光宗將祔廟太常卿洪文衡請無
祧憲宗而祧睿宗不聽(按明廟制太祖首建四親廟世宗定太祖南向之位皆得禮之)
(正其闕而未備者建文祭享無聞景泰廟號不立神宗時禮科都給事中萬象春嘗上疏極言未獲俞允而睿)
(皇帝以私親躋武宗之上終明之世莫之或改亦失禮之甚者矣)
原廟(唐)(宋)(遼)(金)(元)(明)
(臣)等謹案原廟始於漢叔孫通漢書注原者重也
先已有廟今更立之故云重也北魏明元帝永興
時立太祖道武帝廟於白登山又立太祖别廟於
宫中唐中宗神龍後東西二都皆立廟歲時並享
宋真宗景德間建神御殿又奉安御容於禪院仁
宗皇祐時於滁并等州遣使奉安御容倣漢郡國
廟意自後遞相沿襲與太廟典禮略同遼金元皆
有神御殿明建奉先殿以奉神御皆本漢原廟之
意杜典載唐以前廟制原廟本略故無專條今詳
考唐宋以後典制别為一條附載宗廟之下以資
考訂云
唐初建東西二都而東都無廟則天皇后僣號稱周立
周七廟於東都中宗神龍元年復位遷武氏廟主於西
京為崇尊廟以東都武氏故廟為唐太廟祔光皇帝以
下七室由是東西二都皆有廟歲時並享武宗會昌五
年七月中書門下李德裕奏孟州汜水縣虎牢關太宗
擒王竇之地關城東峯有高祖太宗像請如漢郡國立
廟故事制可十月作昭武廟於虎牢關
宋真宗景德四年詔西京建太祖神御殿又奉安太祖
御容於應天禪院以宰臣向敏中為奉安聖容禮儀使
權安於文德殿百官班列帝行酌獻禮鹵簿導引升綵
輿進發帝辭於正陽門外百官辭於瓊林苑門外遣官
祭告畢羣臣稱賀大中祥符五年十二月作景靈宫(按志)
(稱聖祖臨降故為宫以奉之)仁宗天聖五年詔修景靈宫之萬夀殿
以奉真宗署曰奉真皇祐五年以滁州通判王靖請於
滁州大慶寺殿奉安太祖名曰端命於并州崇聖寺殿
奉安太宗名曰統平於澶州舊寺殿奉安真宗名曰信
武既而統平殿災諫官范鎮言并州素無火災自建神
御殿未幾輒焚天意若曰祖宗御容非郡國所宜奉安
者近聞下并州復加崇建是徒事土木重困民力非所
以答天意也(先是睦親廣親二宅並建神御殿翰林學士歐陽修言神御非人臣私家之禮下兩)
(制臺諫禮官議以為漢用春秋之義罷郡國廟今睦親宅廣親宅所建神御殿不合典禮宜悉罷詔以廣親宅)
(置已久唯罷修睦親宅)神宗熙寧二年正月奉安英宗神御於景
靈宫英德殿帝親行酌獻仍詔歲以十月望朝享四年
七月詔宗室不得祀祖宗神御諸宗室宫院祖宗神御
迎藏天章閣自是臣庶之家凡有御容悉取藏禁中元
豐五年作景靈宫十一殿在京宫觀寺院神御皆迎入
禁中所存惟萬夀觀延聖廣愛寧華三殿而已景靈宫
朝獻孟春用十一日孟夏擇日孟秋用中元日孟冬用
下元日天子常服行事遇南郊先詣宫行薦享禮如太
廟儀哲宗元祐元年正月立神宗原廟二年三月奉安
神宗神御於景靈宫宣光殿紹聖二年奉安神宗御容
於顯承殿徽宗即位宰臣請特建景靈西宫奉安神宗
於顯承殿為神御之首昭示萬世尊異之意建哲宗神
御殿於西以東偏為齋殿右正言陳瓘言五不可且論
蔡京矯誣不從建中靖國元年名哲宗神御殿曰觀成
崇寧元年更名重光高宗建炎三年正月奉安西京會
聖宫累朝御容於揚州夀寧寺十一月奉安累朝御容
於越州天慶觀四年奉安祖宗神御於福州紹興十三
年臣僚言竊見神宗始廣景靈宫以奉祖宗衣冠之遊
即漢之原廟也自艱難以來原廟神遊猶寄永嘉四孟
即便朝設位薦獻未副廣孝之意乞命有司倣景靈宫
舊規隨宜建置迎還晬容從之十五年秋復建神御殿
於崇政殿之東朔望節序帝后生辰帝親酌獻行香用
家人禮
遼諸帝各有原廟如凝神殿之類聖宗統和十三年奉
安景宗及太后石像於延芳淀十四年又奉安於乾州
開泰元年奉遷南京諸帝石像於中京觀德殿景宗及
宣獻皇后於上京五鸞殿
金熙宗天眷二年立太祖原廟於慶元宫皇統四年建
原廟於東京海陵天德四年有司言燕京興建太廟復
立原廟三代以前無原廟制至漢惠帝始置廟於長安
渭北薦以時果其後又置於豐沛不聞享薦之禮今兩
都告享宜止於燕京所建原廟行事於是名其宫曰衍
慶殿曰聖武門曰崇聖世宗大定十七年正月詔以衍
慶宫聖武殿西建世祖神御殿東建太宗睿宗神御殿
二十一年四月奉安昭祖以下三祖三宗御容於衍慶
宫行親祀禮哀宗正大元年三月奉安宣宗御容於孝
嚴寺
元神御殿舊稱影堂所奉祖宗御容皆紋綺局織錦為
之仁宗延祐五年敕大永福寺創殿安奉順宗御容英
宗至治元年作仁宗神御殿於普慶寺泰定帝泰定元
年二月作顯宗影堂二年正月奉安顯宗像於永福寺
給祭田百頃三年(按元史志作二年)建顯宗神御殿於盧師寺
賜額曰大天源延聖寺(按元史本紀作延夀寺)文宗天歷元年立
太禧院奉祖宗神御至順(按元史志作天歷)二年三月詔累朝
神御殿之在諸寺者各製名以冠之(世祖曰元夀裕宗曰明夀成宗曰廣)
(夀順宗曰衍夀武宗曰仁夀仁宗曰文夀英宗曰宣夀明宗曰景夀)順帝元統元年奉安
文宗御容於大承天護聖寺至元六年正月立司禋監
奉太祖太宗睿宗三朝御容於石佛寺二月立延徽寺
以奉寧宗祀事至正十四年立寧宗影堂
明太祖洪武三年冬上以太廟時亨未足以展孝思復
建奉先殿於宫門内之東以太廟象外朝以奉先殿象
内朝正殿五間南向前軒五間製四代帝后神位衣冠
其祔祧送遷之禮如太廟寢殿儀成祖遷都北京建如
制
后妃廟(唐)(五代)(宋)(金)(明)
唐昭宗大順元年將行禘祭有司請以三太后神主祔
享於太廟(三太后者宣宗母孝明太皇太后鄭氏敬宗母恭僖皇太后王氏文宗母貞獻皇太后韋)
(氏當時並置别廟每年五享及三年一禘五年一裕皆於本廟行事無神主入太廟之文至是舊章散失禮官)
(憑曲臺禮故有是請)博士殷盈孫獻議列五不可且言祫合祭也
合猶不入太祖之廟而况禘乎請皆禘於别廟為宜宰
相孔緯是之但以禮院所奏儀注已勅下大祭日廹不
可遽改且依行之遂以三太后祔合太廟
後唐廢帝清泰二年追尊魯國太夫人魏氏為皇太后
於京師河南府東立寢宫
宋太祖建隆三年追冊會稽郡夫人賀氏曰孝惠皇后
就陵所置祠殿奉安神主乾德元年十二月始議為孝
明皇后王氏置廟及二后先后之次太常博士和峴請
共殿别室以孝明正位内朝請居上室孝惠居次室禮
院又言后廟祀事一凖太廟亦當立戟太宗太平興國
二年以懿德皇后符氏淑德皇后尹氏祔别廟(淑德皇后太宗)
(在周時娶及即位追冊為后并諡懿德皇后周顯宗中歸太宗建隆間累封越國夫人後追冊並諡)至道
三年孝章皇后宋氏(太祖繼后)祔享有司言孝章正位中壼
宜居上室懿德追崇后號宜居其次詔孝章殿室居懿
德下(按孝章祔享乃祔孝惠别號也其序當在懿德前而反易之失其宜矣)真宗即位追
尊賢妃李氏為元德皇太后(太宗時封夫人生真宗及楚王元佐尋薨帝即位先)
(封賢妃旋進尊諡德按真宗即位後本紀不載封母為賢妃事其追尊元即在本年十二月恐賢妃之號太)
(宗時冊封而史文不備今仍據本𫝊輯以誌闕疑云)有司請修奉廟室為殿三間
設神門齋房神厨以備為享判太常禮院李宗納等言
元德皇太后别建廟室淑德皇后亦在别廟同是帝母
請加太字遷就元德新廟居第一室以元德次之詔下
中書集議兵部尚書張齊賢等奏宗廟神靈務乎安静
况懿德(按史志作懿德據上下文義似疑淑德廟號不當雜出懿德但無别本可據謹仍其舊)作
合之始逮事舅姑躬執婦道祔享之禮宜從後先伏請
仍舊又帝母稱皇太后檢詳去歲議狀請加淑德太字
而詔不加之者緣當時元德皇太后未行追冊今册命
已畢望依禮官所言景德四年帝祀汾隂謁廟畢親詣
元德皇太后廟躬謝自門降輦步入酌獻如太廟設登
歌遣官分告孝惠諸后廟又詔太廟元德皇太后廟享
用犢諸后廟親享用犢攝事用羊豕仁宗明道二年八
月作奉慈廟十月祔莊獻明肅太后劉氏莊懿太后李
氏神主於廟(帝為莊懿太后所生劉太后撫以為己子帝不知也莊懿在真宗朝為婉儀明道元)
(年始進位宸妃二年莊獻將祔廟燕王為帝言陛下乃李宸妃所生帝感動不視朝累日追尊宸妃為皇太后)
(於是泰寧軍節度使錢惟演請以莊懿莊獻與莊穆皇后郭氏並祔真宗室詔三省與禮院議皆以為莊穆位)
(崇中壺已祔真宗廟室自協一帝一后之文莊獻明肅處坤元之尊莊懿感日符之貴宜崇建新廟同殿異室)
(歲時薦享一用太廟之儀仍别立廟名以崇世享翰林學士馮元等請以奉慈為名詔從之慶歷中改諡莊並)
(為章二后俱祔太廟序於章穆之次)至和元年正月追冊貴妃張氏為后
賜諡温成七月詔立温成皇后廟樂章祭器數視皇后
廟後以諫官言改為祠殿歲時令宫臣薦以常饌神宗
元豐六年詳定所言案禮夫婦一體故昏則同牢合卺
終則同穴祭則同几同祝饌未嘗有異廟者也惟周人
以姜嫄為禖神而帝嚳無廟又不可下入子孫之廟乃
以别廟而祭自漢以來不祔不配者皆援姜嫄為比或
以其微或以其繼而已不知始微終顯前娶後繼皆嫡
也寘之别廟不得申同几之義則非禮意恭惟太祖孝
惠皇后太宗淑德皇后真宗章懷皇后實皆元妃而孝
章則太祖繼后乃皆祭以别廟在禮未安請升祔太廟
增四室以時配享七月遂自别廟升祔焉高宗紹興十
二年七月上皇后邢氏諡曰懿節(高宗居康邸聘后為婦封嘉國夫人金人)
(至京師夫人從三宫北遷及即位遙册為皇后)禮部侍郎施垌言懿節皇后神
主候至卒哭擇日祔廟合依顯恭皇后禮於太廟内修
建殿室以為别廟三十二年禮部太常寺言故妃郭氏
追冊為皇后合依懿節皇后祭於别廟所有廟殿見安
懿節皇后神主行禮狹隘乞分為二室以西為上各置
戶牖王普又請各置祏室並從之
金世宗大定二年有司援唐典昭德皇后合立别廟擬
於太廟内垣東北起建從之後以廟制小又於太廟之
東别建一位十二年八月廟成正殿三間東西各空半
間以兩間為室從西一間西壁上安置祏室廟置一便
門與太廟相通仍以舊殿為册寳殿二十六年勅别建
昭德皇后影廟於太廟内有司言皇后廟西有隙地廣
三十四步袤五十四步可以興建制可仍於正南别創
正門以坤儀為名仍留舊有便門遇禘祫祔享由之(后烏)
(凌噶氏世宗在濟南時海陵召后來中都后奉詔去濟南至良鄉得間自殺及世宗即位追冊為昭德皇后後)
(改諡明德)
明孝宗即位追上母妃紀氏孝穆太后諡以不得祔廟
於奉先殿右别建奉慈殿以祀一歲五享薦新忌祭俱
如太廟奉先殿儀弘治十七年以大學士劉健謝遷李
東陽議别祀孝肅太后周氏於奉慈殿(孝肅太后憲宗生母也先撫育)
(孝宗於宫中及即位事太后至孝)不祔廟世宗嘉靖元年十一月别祀
孝惠太后邵氏於奉慈殿(孝惠太后憲宗妃興獻帝母也世宗入繼大統上尊號曰)
(夀安)十五年帝以三太后别祀奉慈殿不若奉於陵殿為
宜廷臣議古天子宗廟唯一帝一后所生母薦於寢身
没而已孝宗奉慈殿之祭盖子祀生母以盡終身之孝
焉耳今陛下於孝肅曾孫也孝穆孫屬也孝惠孫也禮
不世祭考宋熙寧罷奉慈廟故事與今略同宜遷主陵
廟歲時祔享如故報可遂罷奉慈殿二十六年十一月
禮臣請奉安孝烈皇后方氏主於奉先殿東夾室帝曰
奉先殿夾室非正也可即祔太廟(按時廷臣俱以祔廟為不可世宗必欲祔)
(廟預定位次其不經甚矣)遂祧仁宗祔后於太廟第九室穆宗隆慶
時移后主於弘孝殿神宗萬歷三年遷祔奉先殿
皇太子及皇子廟(唐)(金)(元)(明)
(臣)等謹案杜典載皇太子及皇子宗廟一門竊以
宗有小大皆本子孫奉祀而言若官為致享則但
當稱廟不得稱宗今續輯唐以後太子廟無立後
稱宗之事謹刪削宗字以符體制云
唐文宗開成三年兵部尚書王起等狀奏三代以降廟
制不同伏准國初太子廟散在諸方至天寳六載勅章
懷節愍惠宣等太子宜與隱太子列次同為一廟應緣
祭事並合官給號為七太子廟又准大歷三年以榮王
天寳中追贈静恭太子神主未祔詔祔七太子廟加一
室今以懷懿太子神主祔惠昭及悼懷太子廟獻亨得
宜請於惠昭太子廟添置一室擇日升祔從之
金世宗大定二十五年六月有司奉依唐典故太子置
廟設官屬奉祀擬於法物庫東建殿三間南垣及外垣
皆一屋三門東西垣各一屋一門門設九戟齋房神厨
度地之宜又奉旨太子廟既安神主宜别建影殿有司
定擬制度於見建廟稍西中門限以磚墉内建影殿三
間南面一屋三門垣周以甓無缺角神厨齋房各二屋
三間十月廟成奉安宣孝太子神主及畫像
元世祖至元二十二年十二月太常博士議明孝皇太
子宜立别廟奉祀三十年十月祔於太廟文宗至順二
年正月命繪皇太子真容奉安慶夀寺之東鹿頂殿祀
之如累朝神御殿儀
明世宗嘉靖二十八年帝命莊敬太子與哀冲太子並
建寢園歲時祭祀從諸陵後
欽定續通典卷五十一
