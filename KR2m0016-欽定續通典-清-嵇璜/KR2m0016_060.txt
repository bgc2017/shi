欽定續通典卷六十
禮嘉
后妃命婦首飾制度(宋)(金)(元)(明)
宋皇太后皇后首飾花十二株小花如大花之數并兩
博鬢冠飾以九龍四鳳受冊朝謁景靈宫服之妃首飾
花九株小花同并兩博鬢冠飾以九暈四鳳受冊服之
皇太子妃首飾花九株小花同并兩博鬢受冊朝會服
之中興之制龍鳳花釵冠大小花二十四株應乘輿冠
梁之數博鬢冠飾同皇太后皇后服之(高宗紹興九年定)花釵
冠大小花十八株應皇太子冠梁之數施兩博鬢去龍
鳳皇太子妃服之(孝宗乾道七年定)命婦首服徽宗政和時議
禮局上花釵冠皆施兩博鬢寳鈿飾一品花釵九株二
品八株三品七株四品六株五品五株寳鈿準花數受
冊從蠶服之(七年臣僚言今文臣九品殊以三等之服至於命婦已釐八等之號而服制未有名)
(稱詔有司視其夫之品秩而定其服飾送禮制局定之其儀闕焉)
(臣)等謹案遼史不載后妃命婦首飾服章惟言祭
山儀皇后御絳帓絡縫紅袍懸玉魚雙結帕絡縫
烏鞾命婦服飾各從本部旗幟之色餘無所見云
金皇后花珠冠用盛子一青羅表青絹襯金紅羅托裏
用九龍四鳳前面大龍銜穗毬一朵前後有花株各十
有二及鸂鶒孔雀雲鶴王母隊仙人浮動插瓣等後有
納言上有金蟬鑻金兩博鬢以上並用鋪翠滴粉縷金
裝珍珠結製下有金圈口上用七寳鈿窠後有金鈿窠
二穿紅羅鋪金欵幔帶一其命婦首飾許用明金籠金
間金
元仁宗延祐元年詔定服色等第凡命婦首飾一品至
三品許用金珠寳玉四品五品用金玉珍珠六品以下
用金惟耳環用珠玉(同籍不限親疎期親雖别籍及出嫁同)
(臣)等謹案元史及元典章並不載后妃首飾服章
惟命婦首飾等差略見於史者如此其詳亦不可
得考云
明太祖洪武三年定皇后受册謁廟朝會禮服其冠圓
匡冒以翡翠上飾九龍四鳳大花十二樹小花數如之
兩博鬢十二鈿成祖永樂三年重定飾翠龍九金鳳四
中一龍銜大珠一上有翠盖下垂珠結餘皆口銜珠滴
珠翠雲四十片大珠花小珠花數如舊三博鬢飾以金
龍翠雲皆垂珠滴翠口圈一副上飾珠寳鈿花十二翠
鈿如其數托裏金口圈一副珠翠面花五事珠排環一
對皂羅額子一描金龍文用珠二十一其常服洪武三
年定雙鳳翊龍冠首飾釧鐲用金玉珠寳翡翠四年更
定龍鳳珠翠冠制如特髻上加龍鳳飾永樂三年又定
冠用皂縠附以翠博山上飾金龍一翊以珠翠鳳二皆
口銜珠滴前後珠牡丹二花八蕊翠葉三十六珠翠穰
花鬢二珠翠雲二十一翠口圈一金寳鈿花九飾以珠
金鳳二口銜珠結三博鬢飾以鸞鳳金寳鈿二十四邊
垂珠滴金簪二珊瑚鳳冠觜一副皇妃皇嬪及内命婦
冠洪武三年定皇妃受冊助祭朝會禮服冠飾九翬四
鳳花釵九樹小花數如之兩博鬢九鈿常服鸞鳳冠首
飾釧鐲用金玉珠寳翠又定山松特髻假鬢花鈿或花
釵鳳冠永樂三年更定禮服九翟冠二以皂縠為之附
以翠博山飾大珠翟二小珠翟三翠翟四皆口銜珠滴
冠中寳珠一座翠頂雲一座其珠牡丹翠穰花鬢之屬
俱如雙鳳翊龍冠制第減翠雲十又翠牡丹花穰花各
二面花四梅花環四珠環各二九嬪冠服世宗嘉靖十
年始定冠用九翟次皇妃之鳳内命婦冠服洪武五年
定三品以上花釵四品五品山松特髻貴人視三品以
皇妃燕居冠為禮服以珠翠慶雲冠為常服皇太子妃
冠洪武三年定禮服與皇妃同常服犀冠刻以花鳳首
飾釧鐲俱同皇妃四年定常服冠亦與皇妃同永樂三
年更定禮服九翬四鳳冠漆竹絲為匡冒以翡翠上飾
翠翬九金鳳四皆口銜珠滴珠翠雲四十片大珠花九
樹小珠花數如之雙博鬢飾以鸞鳳皆垂珠滴翠口圈
一副上飾珠寳鈿花九翠鈿如其數托裏金口圈一副
珠翠面花五事珠排環一對珠皂羅額子一描金鳳文
用珠二十一燕居冠以皂縠為之附以翠博山上飾寳
珠一座翊以二珠翠鳳皆口銜珠滴前後珠牡丹二花
八蕊翠葉三十六珠翠穰花鬢二珠翠雲十六片翠口
圈一副金寳鈿花九上飾珠九金鳳一對口銜珠結雙
博鬢飾以鸞鳳金寳鈿十八邊垂珠滴金簪一對珊瑚
鳳冠觜一副親王妃禮服洪武三年定九翬四鳳冠永
樂三年又定九翟冠制同皇妃公主與親王妃同親王
世子妃亦與親王妃同惟冠用七翟郡王妃七翟冠與
親王世子妃同郡主亦七翟冠惟減四珠環一對郡王
長子夫人鎮國將軍夫人及縣主並珠翠五翟冠輔國
將軍夫人奉國將軍淑人鎮國中尉恭人郡君並四翟
冠輔國中尉宜人奉國中尉安人縣君鄉君並三翟冠
其命婦冠服洪武元年定命婦一品冠花釵九樹兩博
鬢九鈿二品冠花釵八樹兩博鬢八鈿三品冠花釵七
樹兩博鬢七鈿四品冠花釵六樹兩博鬢六鈿五品冠
花釵五樹兩博鬢五鈿六品冠花釵四樹兩博鬢四鈿
七品冠花釵三樹兩博鬢三鈿四年以古天子諸侯服
衮冕后與夫人亦服禕翟今羣臣既以梁冠絳袍為朝
服不敢用冕則外命婦亦不當服翟衣命禮部議之奏
定命婦以山松特髻假鬢花鈿為朝服以珠翠角冠金
珠花釵為燕居服其首飾一品二品金玉珠翠三品四
品金珠翠五品金翠六品以下金鍍銀間用珠五年更
定品官命婦冠服一品禮服用山松特髻翠松五株金
翟八口銜珠結正面珠翠翟一珠翠花四朵珠翠雲喜
花三朵後鬢珠梭毬一珠翠飛翟一珠翠梳四金雲頭連
三釵一珠簾梳一金簪二珠梭環一常服用珠翠慶雲
冠珠翠翟三金翟一口銜珠結鬢邊珠翠花二小珠翠
梳一雙金雲頭連三釵一金壓鬢雙頭釵二金腦梳一
金簪二金脚珠翠佛面環一雙鐲釧皆金二品特髻上
金翟七餘同一品常服亦與一品同三品特髻上金孔
雀六正面珠翠孔雀一後鬢翠孔雀二餘同二品常服
冠珠翠孔雀三金孔雀二餘同二品四品特髻上金孔
雀五餘同三品常服亦與三品同五品特髻上銀鍍金
鴛鴦四正面珠翠鴛鴦一小珠鋪翠雲喜花三朵後鬢
翠鴛鴦二銀鍍金雲頭連三釵一小珠簾梳一鍍金銀
簪二小珠梳環一餘同四品常服冠上小珠翠鴛鴦三
鍍金銀鴛鴦二挑珠牌鬢邊小珠翠花二朵雲頭連三
釵一梳一壓鬢雙頭釵二鍍金簪二銀脚珠翠佛面環
一雙鐲釧皆用銀鍍金六品特髻上翠松三株銀鍍金
練鵲四口銜珠結正面銀鍍金練鵲一小珠翠花四朵
後鬢翠梭毬一翠練鵲二翠梳四銀雲頭連三釵一珠
緣翠簾梳一銀簪二常服冠上鍍金練鵲三又鍍金銀
練鵲二挑小珠牌鐲釧皆用銀餘同五品七品禮服常
服俱同六品八品九品禮服常服俱用小珠慶雲冠銀
間鍍金銀練鵲三又銀間鍍金銀練鵲二挑小珠牌銀
間鍍金雲頭連三釵一銀間鍍金壓鬢雙頭釵二銀間
鍍金腦梳一銀間鍍金簪二二十六年定一品冠用金
事件珠翟五珠牡丹開頭二珠半開二翠雲二十四片
翠牡丹葉一十八片翠口圈一副上帶金寳鈿花八金
翟二口銜珠結二二品至四品冠用金事件珠翟四珠
牡丹開頭二珠半開四餘同一品五品六品冠用抹金
銀事件珠翟三珠牡丹開頭二珠半開五翠口圈一副
上帶抹金銀寳鈿花八抹金銀翟二口銜珠結二餘同
四品七品至九品冠用抹金銀事件珠翟二珠月桂開
頭二珠半開六翠雲二十四片翠月桂葉一十八片餘
同六品内外官親屬凡祖母及母與子孫同居親弟姪
婦女禮服合以本官所居官職品級通用漆紗珠翠慶
雲冠唯山松特髻子止許受封誥敕者用之品官次妻
許用本品珠翠慶雲冠
后妃命婦服章制度(宋)(金)(明)
宋制后妃之服一曰褘衣二曰朱衣三曰禮衣四曰鞠
衣后之褘衣深青織成翟文素質五色十二等青紗中
單黼領羅縠褾襈蔽膝隨裳色以緅為領緣用翟為章
三等大帶隨衣色朱裏紕其外上以朱錦下以綠錦紐
約用青組革帶以青衣之白玉雙佩黑組雙大綬小綬
三間施玉環三青韈舄舄加金飾受冊朝謁景靈宫服
之鞠衣黃羅為之蔽膝大帶革舄隨衣色餘同褘衣唯
無翟文親蠶服之其朱衣禮衣仍唐制但存其名而已
妃褕翟青羅繡為搖翟之形編次於衣青質五色九等
素紗中單黼領羅縠褾襈蔽膝隨裳色以緅為領緣以
搖翟為章二等大帶隨衣色不朱裏紕其外餘仿皇后
之制受冊服之皇太子妃褕翟青織為搖翟之形青質
五色九等素紗中單黼領羅縠褾襈皆以朱色蔽膝隨
裳色以緅為領緣以搖翟為章二等大帶隨衣色不朱
裏紕其外上以朱錦下以綠錦紐約用青組革帶以青
衣之白玉雙佩純朱雙大綬章采尺寸與皇太子同受
冊朝會服之鞠衣黃羅為之蔽膝大帶革帶隨衣色餘
與褕翟同唯無翟從蠶服之其常服后妃大袖生色領
長裙霞帔玉墜子背子生色領皆用絳羅與臣下不異
命婦服徽宗政和中議禮局上翟衣青羅繡為翟編次
於衣及裳一品翟九等二品八等三品七等四品六等
五品五等並素紗中單黼領朱褾襈通用羅縠蔽膝隨
裳色以緅為領緣加文繡重雉為章二等大帶革帶青
韈舄佩綬受冊從蠶服之
金皇后褘衣深青羅織成翬翟之形素質十二等領褾
襈並紅羅織成雲龍素青紗中單領織黼形十二褾袖
襈織成雲龍並織紅縠造裳八幅深青羅織成翟文六
等褾襈織成紅羅雲龍明金腰帶蔽膝深青羅織成翟
文三等領緣緅色羅織成雲龍明金𢃄大綬一長五尺
闊一尺黃赤白黑縹綠六彩織成小綬三色同大綬間
七寳鈿窠施三玉環上碾雲龍撚金線織成大小綬頭
紅羅花襯大帶青羅朱裏紕其外上以朱錦下以綠錦
紐約用青組撚金線織成帶頭玉佩二朵每朵上中下
璜各一半月墜子各二並玉碾縷金打鈒獸面篦鉤佩
子各一水葉子珍珠穿綴青衣革帶用縷金青羅裹造
上用金打鈒水地龍鵝眼䤩尾龍口攀束子共八事以
玳瑁襯金釘脚抹帶二紅羅青羅各一並明金造各長
一丈五寸舄以青羅製白綾裏如意頭明金黃羅準上
用玉鼻仁真珠裝韈青羅表裏並綴繫帶宗室及外戚
并一品命婦衣服聽用明金期親雖别籍女子出嫁並
同又五品以上官母妻許披霞帔唯首飾霞帔領袖腰
帶許用明金籠金間金之類其衣服止用明銀象金及
金條壓繡(金婦人服䄡裙多以黑紫上編繡全枝花周身六&KR0008;積上衣謂之團衫用黑紫或皂及紺)
(直領左衽掖縫兩旁復為雙&KR0008;積前拂地後曳地尺餘帶色用紅黃前雙垂至下齊年老者以皂紗籠髻如巾)
(狀散綴玉鈿於上謂之玉逍遥此皆遼制也金亦襲之)
明太祖洪武三年定皇后褘衣深青繪翟赤質五色素
紗中單黻領朱羅縠褾襈裾蔽膝隨衣色以緅為領緣
用翟為章三等大帶隨衣色朱裏紕以朱綠錦紐約用
青組玉革帶青韈青舄以金飾成祖永樂三年重定翟
衣深青織翟文十有二等間以小輪花紅領褾襈裾織
黼文十三蔽膝隨衣色織翟為章三等間以小輪花四
以緅為領緣織金雲龍文玉榖圭剡其上瑑榖文黃綺
約其下韜以黃囊金龍文玉革帶青綺鞓描金雲龍文
玉事件十金事件四大帶表裏俱青紅相半末純紅下
垂織金雲龍文上朱緣下綠緣青綺副帶一綬五采黃
赤白縹綠纁質間施二玉環皆織成小綬三色同大綬
玉佩二各用玉珩一瑀一琚二衝牙一璜二瑀下垂玉
花一玉滴二瑑飾雲龍文描金自珩而下繫組五貫以
玉珠行則衝牙二滴與二璜相觸有聲上有金鉤有小
綬五采以副之纁質織成青韈舄飾以描金雲龍皂純
每舄首加珠五顆其常服洪武三年定諸色團衫金繡
龍文帶用金玉四年更定真紅大袖衣霞帔紅羅長裙
紅褙子衣用織金龍文加繡飾永樂三年又定大衫霞
帔衫黃霞帔深青織金雲霞龍文或繡或鋪翠圈金飾
以珠玉墜子瑑龍文四䙆襖子(即褙子)深青金繡團龍文
鞠衣紅色前後織金雲龍文或繡或鋪翠圈金飾以珠
大帶紅綫羅為之有緣餘或青或綠各隨鞠衣色緣襈
襖子黃色紅領褾襈裾皆織金采色雲龍文緣襈裙紅
色綠緣襈織金采色雲龍文玉帶如翟衣内制第減金
事件一玉花采結綬以紅綠綫羅為結玉綬花一瑑雲
龍文綬帶玉墜珠六金垂頭花瓣四小金葉六紅綫羅
繫帶一白玉雲樣玎璫二如佩制有金鉤金如意雲盖
一下懸紅組五貫金方心雲板一俱鈒雲鳳文襯以紅
綺下垂金長頭花四中小金鐘一末綴白玉雲朵五青
韈舄與翟衣内制同皇妃禮服洪武三年定翟衣青質
繡翟編次於衣及裳重為九等青紗中單黻領朱縠褾
襈裾蔽膝隨裳色加文繡重雉為二等以緅為領緣大
帶隨衣色玉革帶青韈舄佩綬其常服諸色團衫金繡
鸞鳳不用黃帶用金玉犀又定真紅大袖衣霞帔紅羅
裙褙子衣用織金及繡鳳文永樂三年更定大衫霞帔
燕居佩服之飾俱同中宫第織金繡瑑俱雲霞鳳文不
用雲龍文九嬪服世宗嘉靖十年定大衫鞠衣如皇妃
制其皇太子妃禮服常服洪武時俱與皇妃同永樂三
年更定翟衣青質織翟文九等間以小輪花紅領褾襈
裾織金雲龍文中單玉色紗為之紅領褾襈裾領織黻
文十一蔽膝隨衣色織翟為章二等間以小輪花三以
緅為領緣織金雲鳳文其玉圭帶綬玉佩韈舄之制及
常服大衫霞帔燕居佩服之飾俱同皇妃親王妃服同
東宫妃第金事件減一玉綬花瑑寳相花公主服與親
王妃同惟不用圭親王世子妃服與親王妃同郡王妃
服與親王世子妃同其大衫霞帔燕居佩服之飾俱同
親王妃第繡雲霞翟文不用盤鳳文郡主服與郡王夫
人同惟不用圭郡王長子夫人服大紅紵絲大衫深青
紵絲金繡翟褙子青羅金繡翟霞帔金墜頭鎮國將軍
夫人服與郡王長子夫人同輔國將軍夫人服與鎮國
將軍夫人同惟抹金銀墜頭奉國將軍淑人鎮國中尉
恭人縣主服皆與輔國將軍夫人同惟褙子霞帔金繡
孔雀文輔國中尉宜人郡君縣君服與鎮國中尉恭人
同惟褙子霞帔金繡鴛鴦文奉國中尉安人鄉君服與
輔國中尉宜人同惟大衫用丹礬紅褙子霞帔金繡練
鵲文命婦冠服洪武元年定一品翟衣繡翟九重素紗
中單黼領朱縠褾襈裾蔽膝隨裳色以緅為領緣加文
繡重翟為章二等玉帶青韈舄佩綬二品翟衣八等犀
帶餘如一品三品翟衣七等金革帶餘如二品四品翟
衣六等餘如三品五品翟衣五等烏角帶餘如四品六
品翟衣四等餘如五品七品翟衣三等餘如六品自一
品至五品衣色隨夫用紫六品七品隨夫用緋大帶如
衣色四年禮部議定命婦以真紅大袖衣珠翠蹙金霞
帔為朝服以闊袖雜色綠緣為燕居之服一品衣金繡
文霞帔金珠翠妝飾玉墜子二品衣金繡雲肩大雜花
霞帔金珠翠妝飾金墜子三品衣金繡大雜花霞帔珠
翠妝飾金墜子四品衣繡小雜花霞帔翠妝飾金墜子
五品衣銷金大雜花霞帔生色畫絹起花妝飾金墜子
六品七品衣銷金小雜花霞帔生色畫絹起花妝飾鍍
金銀墜子八品九品衣大紅素羅霞帔生色畫絹妝飾
銀墜子五年更定命婦冠服一品禮服大袖衫真紅色
(大袖衫領闊三寸兩領直下一尺間綴紐子三末綴紐子二紐在掩紐之下拜則放之)霞帔褙子
俱深青色紵絲綾羅紗隨用霞帔上施蹙金繡雲霞翟
文鈒花金墜子(霞帔二條各繡禽七隨品級用前四後三墜于巾鈒花禽一四面雲霞文禽如霞帔)
褙子上施金繡雲霞翟文常服長襖長裙各色紵絲綾
羅紗隨用長襖緣襈或紫或綠上施蹙金繡雲霞翟文
看帶用紅綠紫上施蹙金繡雲霞翟文長裙横豎金繡
纏枝花文二品與一品同三品霞帔上施蹙金雲霞孔
雀文褙子上施金繡雲霞孔雀文常服長襖緣襈看帶
或紫或綠並繡雲霞孔雀文長裙横豎襴並繡纏枝花
文餘同二品四品與三品同五品霞帔上施繡雲霞鴛
鴦文鍍金銀鈒花墜子褙子上施雲霞鴛鴦文常服長
襖緣襈繡雲霞鴛鴦文餘同四品六品七品大袖衫綾
羅紬絹隨所用霞帔施繡雲霞練鵲文鈒花銀墜子褙
子上施雲霞練鵲文常服長襖緣襈看帶或紫或綠繡
雲霞練鵲文餘同五品八品九品禮服惟用大袖衫霞
帔褙子大衫同七品霞帔上繡纏枝花褙子上繡摘枝
團花常服長襖緣襈看帶並繡纏枝花餘同七品又定
命婦團衫之制以紅羅為之繡重雉為等一品九等二
品八等三品七等四品六等五品五等六品四等七品
三等其餘不用繡雉凡品官祖母及母與子孫同居親
弟姪婦女禮服合以本官所居官職品級通用本品霞
帔褙子緣襈襖裙品官次妻許用本品褙子為禮服銷
金闊領長襖長裙為常服洪武三年定士庶妻首飾用
銀鍍金耳環用金珠釧鐲用銀服淺色團衫用紵絲綾
羅紬絹五年令民間婦人禮服惟紫絁不用金繡袍衫
止紫綠桃紅及諸淺淡顔色不許用大紅鴉青黃色帶
用藍絹布
欽定續通典卷六十
