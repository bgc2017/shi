欽定續通典卷一百四十九
邊防
邊防西序略
(臣)等謹案杜氏邊防典西方凡七十五國惟于闐
龜兹高昌回鶻諸國名見於宋史至明代于闐尚
各自為國其餘若樓蘭且末姑墨温宿諸國自漢
以後即無聞焉蓋絶域之外互相兼併若唐之突
厥宋之吐蕃明之衞喇特皆曾據有其地也自
聖朝平定西域以來天山南北盡入版圖今苐就前史
所載諸國事蹟之有可考者臚具于篇若夫海外
之國路隔重洋自明永樂時遣鄭和等屢以金幣
招徠西洋古里諸國相率踵至其後復有意大里
亞國人利瑪竇等泛海遠來留居中土始有大西
洋之稱今亦依次列載焉
正西
沙州
沙州本漢敦煌郡距玉門陽關不遠後魏始置沙州唐
因之後没於吐蕃宋入於西夏元為沙州路明成祖永
樂二年酋長昆濟楞敏珠爾率衆來歸命置沙州衞授
為指揮使英宗正統中甘肅鎮將任禮收其全部入塞
居甘州沙州遂空先是太宗置哈密沙州赤斤罕東西
衞於嘉峪關外屏蔽西陲至是沙州先廢而諸衞亦漸
不能自立
赤斤蒙古
赤斤蒙古漢敦煌郡地唐屬瓜州廣德後没於吐蕃宋
時為西夏所據元時為瓜州地明成祖永樂二年詔建
赤斤蒙古千戶所以塔爾尼為千戶賜誥印尋升衞武
宗正德間土魯番犯肅州赤斤當其衝每遭蹂躪乃徙
部衆於肅州其城遂空
罕東
罕東在赤斤蒙古南嘉峪關西南漢敦煌郡地明太祖
洪武三十年酋索諾木喇實遣使入貢詔置罕東衞授
指揮僉事成祖永樂後數入貢武宗正德中土魯番犯
肅州遂棄城内徙又其部人安扎與種類不相能率其
衆逃居沙州境部落日繁宣宗宣德七年命其子為指
揮使憲宗成化中奏請自為一衞朝廷從之置為罕東
左衞武宗正德十一年土魯番以兵脅之不克自立相
率内徙
安定
安定本名薩里輝和爾東近罕東北邇沙州南接西番
元封宗室布延特穆爾為寧王鎮之明太祖洪武七年
遣使朝貢改封安定王十年王為其部沙喇所弑王子
巴咱爾實哩復讐誅沙喇尋又為沙喇部將所殺其衆
遂衰二十九年復立安定衞授其酋官以安部衆成祖
永樂間安定王孫雅布達勒來朝自陳家難詔仍令襲
爵武宗正德時蒙古縱掠隣境安定部衆從此殘亡
阿端
阿端在薩里輝和爾之地明太祖洪武八年置衞後為
多爾濟巴勒所破其衞遂廢成祖永樂間酋長舒蘇呼
爾察來朝請復置衞即授為指揮僉事洪熙時察遜酋
薩竒蘇脅阿端指揮蘇爾丹邀劫朝使蘇爾丹懼而遠
竄宣宗宣德中赦其子珠扎干復率所部還居本土迄
英宗正統朝數入貢後不知所終
察遜
察遜在肅州西南漢西羌唐吐蕃也元設察遜達蘭元
帥府明太祖洪武時酋長入貢命設察遜衞官其人為
指揮武宗正德七年蒙古酋阿爾托蘇額布勒竄居青
海察遜為所蹂躪部族竄徙其衞遂亡
哈瑪爾
哈瑪爾地近甘肅元諸王諤尼實哩居之明太祖洪武
十三年濮英請略地開哈瑪爾之路諤尼實哩懼遣使
來朝貢時西域來貢者多為哈瑪爾所遏命劉真等討
之攻破其城諤尼實哩率家屬遁去二十五年遣使貢
馬騾請罪納之
哈密
哈密東去嘉峪關千餘里漢伊吾廬地唐為伊州五代
時號胡盧磧宋入於回紇元末以威武王果哈實哩鎮
之尋改為肅王明成祖永樂二年改封其弟恩克特穆
爾為忠順王尋設哈密衞以其頭目為指揮千百戶等
官英宗正統中其王達斡實哩為衞喇特酋額森所脅
服武宗正德時土魯番奪哈密據之屢入寇世宗嘉靖
中依廷議置哈密不問而其地遂為土魯番所有迄穆
宗隆慶後猶有入貢者然非忠順王苗裔矣(按元史諸王表不載)
(果哈實哩封王事明成祖實錄載李至剛等議奏恩克特穆爾之兄果哈實哩初封威武王改封肅王其弟應)
(仍襲王爵並見西域傳)
土魯番
土魯番即古高昌唐太宗貞觀中以其地為西州元宗
時陷没乃復為國其地頗有回鶻居之故亦謂之西州
回鶻宋太祖建隆三年西州回鶻阿多等四十二人以
方物來貢乾德三年西州回鶻遣僧法淵獻佛牙琉璃
器琥珀盞太宗太平興國六年其王始稱西州外生師
子王阿爾薩蘭汗遣都督蘇默昆來貢太宗遣供奉官
王延德等使高昌及還敘其行程具詳宋史元太祖平
西域置達嚕噶齊監治之明初號土魯番成祖永樂十
三年吏部員外郎陳誠使西域土魯番遣使隨入貢授
都督都指揮等官仁宗洪熙元年其酋音濟徹爾復率
部落來朝宣宗宣德三年其子復來朝初其地介諸部
間甚微弱後火州柳城皆為所併國日強西域頗為擾
然自成化迄萬歷朝貢不絶
火州
火州地多山青紅若火故名地宜五榖畜産明成祖永
樂中其酋長遣使朝貢
柳城
柳城與火州密邇土宜穄麥豆麻有小葡萄甘而無核
名瑣瑣葡萄氣候常和男子椎結其語音類輝和爾明
成祖永樂中常遣使入貢凡中朝遣使及其酋長入貢
多與火州及土魯番偕後土魯番強柳城及火州並為
所滅
衞喇特
衞喇特蒙古部落也在韃靼之西土魯番之北元亡其
強臣蒙克特穆爾據之後其衆分而為三其渠曰瑪哈
穆特曰太平曰巴圖博囉而瑪哈穆特尤雄於部内數
與韃靼酋長阿嚕台相讐明成祖永樂時阿嚕台既受
封為和寧王瑪哈穆特等亦内附乃封瑪哈穆特為順
寧王太平為賢義王巴圖博囉為安樂王賜以印誥自
是歲一入貢後衞喇特漸驕擁兵將入犯帝乃親征破
其衆於和拉和實衮追至圖拉河而還瑪哈穆特復修
貢職其子托歡嗣封順寧王於宣宗宣德年間襲殺阿
嚕台欲自稱汗而衆不附乃求元後托克托布哈立之
自為丞相居漠北凡蒙古諸部俱屬焉托歡死額森嗣
稱太師衆益強托克托布哈不能制英宗正統時額森
脅諸番大舉入寇明師覆於土木既而額森弑其主自
立以其次子為太師東自烏梁海西至赤斤哈密皆受
約束額森入貢自稱田盛大汗帝詔稱為衞喇特汗景
帝景泰中阿拉知院攻額森殺之額森諸子退歸衞喇
特不復雜居漠北世宗嘉靖以後為哈密土魯番所隔
其承襲代次無可考
龜兹
龜兹其土宜麻麥秔稻葡萄出黃金善歌樂喜浮圖法
唐置安西都護府武后時言事者請棄之不許宋自仁
宗天聖至景祐入貢者五最後賜以佛經一藏神宗熙
寧哲宗紹聖間屢遣使入貢其國主自稱師子王或稱
西州龜兹或稱龜兹回鶻
于闐
于闐自唐安史亂後不復通中國晉高祖天福中其王
李聖天遣使來貢高祖遣供奉官張匡鄴持節冊為大
寶于闐國王宋太祖建隆二年聖天遣使貢圭一以玉
為柙其使言國城東有白玉河西有綠玉河次西有烏
玉河源出崑崙山每歲秋國人取玉於河謂之撈玉後
朝貢屢至遼聖宗統和開泰間俱入貢金時遣瑪拉噶
薩木丹等貢玉璞明成祖永樂間屢遣使入貢神宗萬
歷時亦間入貢西域諸國蔥嶺以南撒瑪爾罕最大其
北則于闐最大桑麻禾黍宛然中土行賈諸番能致富
庶
吐渾
吐渾本號吐谷渾(案遼史太宗本紀稱來貢者有吐谷渾吐渾百官志北面屬國官有吐谷)
(渾國王府吐渾國王府然五代史傳内所稱吐渾白承福事即遼史吐谷渾事蓋本為一國故傳首云吐渾本)
(號吐谷渾今從之)或曰乞伏乾歸之苗裔唐肅宗至德中為吐
蕃所攻部族分散其内附者唐處之河西其大姓有慕
容拓䟦赫連等族懿宗咸通時赫連鐸拜大同軍節度
使為晉王所破後唐莊宗同光時有白承福者依中山
北石門為柵莊宗為置寧朔奉化兩府以承福為都督
賜姓名為李紹魯晉高祖立割雁門以北入於契丹於
是吐渾為契丹役屬苦其苛暴安重榮鎮成德有異志
陰遣人招吐渾入塞承福自五臺山入處中國契丹大
怒遣使者責誚高祖高祖遣供奉官張澄率兵搜索忻
代等州山谷中驅出之然晉亦苦契丹思得吐渾為緩
急之用陰遣劉知遠鎮太原慰撫之後出帝與契丹絶
盟拜承福大同軍節度使契丹與晉相距於河承福以
兵從出帝禦之是歲大熱吐渾多疾死乃遣承福歸劉
知遠侵之承福謀出塞知遠殺承福及其大姓獲牛馬
貲財鉅萬計其餘衆以别部王義宗主之遼太祖天贊
三年攻拔其城自天顯至聖宗統和歲通貢興宗重熙
時以吐渾多鬻馬於夏詔沿邊塞防之自後無聞
党項
党項西羌别種或曰即古析支也地三千餘里有棟宇
不耕稼地寒五月草生八月霜降無文字候草木記歲
唐太宗貞觀至高宗上元間其國人内附散居西北邊
憲宗元和以後頗相率為盜武宗會昌初武宗置三使
以統之在邠寧鄜延者為一使在鹽夏長澤者為一使
在靈武麟勝者為一使自後唐莊宗同光以後大姓之
疆者各自來朝貢宋太祖建隆二年圖默勒來朝授為
代州刺史開寳元年首領屈遇率十二部歸順嗣是相
率來貢遼太祖神冊元年太祖親征党項等部平之二
年党項來貢自後叛服不常
大食
大食自唐元宗開元初遣使來貢其南有都盤等六國
天寶六載皆遣使入朝並封為王宋太祖乾德四年僧
行勤游西域因賜王書以招懷之開寳元年遣使來朝
貢後屢貢方物遼太祖天贊三年來貢聖宗時遣使進
象及方物為其子察克請婚以王子班郎君胡思聖女
噶老為公主嫁之
拂菻
拂菻或言即古大秦國也東南與波斯接其俗無瓦𢷬
白石為末塗屋上其堅密光潤如玉石唐太宗貞觀時
遣使獻方物後大食強盛拂菻每歲輸金帛屬之元宗
開元時復來朝貢宋神宗元豐四年其王遣大首領來
獻鞍馬刀劎真珠哲宗元祐六年其使兩至元末其國
人尼古爾入市中國及明太祖洪武四年太祖召見命
齎詔書還諭其主復命使臣布拉等齎敇書綵幣招諭
之乃遣使入貢後不復至
波斯
波斯地近拂菻氣常歊熱人知耕種畜牧産珊瑚唐高
宗龍朔間以疾陵城為波斯都督府拜其王為都督俄
為大食所破其國漸微元宗開元天寶間遣使者十輩
獻瑪瑙杯等物遼太祖天贊二年來貢
撒瑪爾罕
撒瑪爾罕或云即漢罽賓隋為漕國唐復名罽賓高宗
顯慶三年以其地為修鮮都督府中宗神龍初即拜其
王督諸軍事元宗開元七年遣使獻天文書及秘方竒
藥後其王以年老請以子布琳哲伯嗣許之天寶四載
復冊其子本布凖襲王肅宗乾元初使者入貢元太祖
平西域盡以諸王駙馬為之君長易前代國名以蒙古
語遂名罽賓為撒瑪爾罕元末為之主者駙馬特穆爾
也明太祖洪武中太祖欲通西域屢遣使招諭而遐方
君長未有至者二十年撒瑪爾罕王特穆爾首遣回回
瑪拉噶富實等來朝貢自是頻歲貢馬駝成祖永樂迄
神宗萬歷或比年或間歲或三年輒入貢皆有賞給其
國東西三千餘里地寬平土壤膏腴王所居城廣十餘
里民居稠密西南諸番之貨皆聚於此號為富饒俗禁
酒人物秀美工巧過於哈喇而風俗土産多與之同
哈魯(布達實克附)
哈魯近撒瑪爾罕世為婚姻其地山川草木禽獸多黑
明宣宗宣德七年始遣使來朝貢方物景帝景泰四年
偕隣境三十一部來貢馬駝及玉石等物憲宗成化十
九年與沙喇思撒瑪爾罕來貢又有布達實克景泰間
嘗入貢至是亦遣使與哈魯偕至
達爾瑪
達爾瑪服屬撒瑪爾罕地不滿百里人不滿萬家無城
郭上下皆居板屋刑止箠撲明成祖永樂中遣使朝貢
賜文綺茶藥諸物
實喇哈雅
實喇哈雅西去撒瑪爾罕五百餘里城居小岡上西北
臨河南近山西有大沙洲地生臭草高尺許枝葉如蓋
煮其液成膏即阿魏也又有小草叢生秋深露凝食之
如蜜煮為糖番名達郎古賓明成祖永樂間李達陳誠
使其地其酋即遣使奉貢宣宗宣德七年命中官李貴
齎敇諭其酋賜金織文綺綵幣
塔什罕
塔什罕西去撒瑪爾罕七百餘里多園林饒果木土宜
五榖民居稠密明李達陳誠李貴先後奉使至焉
薩蘭
薩蘭西去撒瑪爾罕千餘里在塔什罕之東有城郭四
面平曠居人繁庶五榖茂植亦饒果木元太祖時都元
帥薛塔喇海從征薩蘭諸國以礟立功即此地也明李
達陳誠李貴之徒亦齎物賜之
克實
克實在撒瑪爾罕西南城周十餘里四面水田東南近
山中有園林頗宏麗元特穆爾駙馬居也又西三百里
大山屹立中有石峽出峽口有石門色似鐵路通東西
番人號為鐵門關設兵守之元太祖駐此遇一角獸能
人言以問耶律楚材對曰此瑞獸名角端能言四方語
好生惡殺帝為班師蓋其地近東印度矣
特爾默
特爾默在撒瑪爾罕西南去哈喇二千餘里有新舊二
城相去十餘里其酋長居新城居民僅數百家畜牧蕃
息明李達陳誠嘗使其地
布哈爾
布哈爾在撒瑪爾罕西七百里節序常温宜五榖桑麻
多絲綿布帛亦饒六畜明成祖永樂十三年陳誠自西
域還所經哈喇等凡十七國悉詳其山川人物風俗為
使西域記以獻宣宗宣德七年命李達撫諭西域布哈
爾皆與焉
養夷
養夷在撒瑪爾罕薩蘭及伊里巴拉蒙古諸部落間數
相侵掠無寧居以故人民亡散止戍卒百餘人居孤城
明成祖永樂間陳誠至其地
沙喇斯
沙喇斯近撒瑪爾罕明成祖永樂中遣使偕哈喇等八
國入貢命李達等偕其使往勞之自後每偕他國來悉
與厚賜至世宗嘉靖三年與旁近三十部俱至從使者
所乞量與蟒衣膝襴磁器布帛
納蘇察罕
納蘇察罕東去沙喇斯數日程皆舟行城東平原饒水
草宜畜牧馬有數種小者高不過三尺俗重僧所至必
供飲食然好氣健鬭明成祖永樂中嘗遣使朝貢
哈喇
哈喇一名黑魯在撒瑪爾罕西南去嘉峪關絶遠其國
在西域最強大王所居城方十餘里壘石為屋平方若
高臺虛敞數十間窗牖門扉繪以金碧地鋪氊罽不祭
祖宗鬼神惟重拜天之禮俗尚侈靡土産白鹽金銀銅
鐵之屬多育蠶善為紈綺果木榖獸甚繁元駙馬特穆
爾既君撒瑪爾罕又遣其子薩哈勒據哈喇明成祖永
樂七年來朝貢因其使臣遣使詔諭之諸國使並至序
哈喇于首自是貢使常至英宗正統三年仍貢馬及玉
石其旁温圖琿等國並隸焉
温圖琿
温圖琿西南去哈喇千餘里東北去撒瑪爾罕亦如之
土産膏腴民物繁庶明自成祖永樂八年至十四年偕
哈喇通貢
巴達克山
巴達克山在温圖琿東北城周十餘里地廣無險阻民
俗富饒明成祖永樂六年命李達賜其酋敇書綵幣諭
以往來通商之意十八年遣使來貢命陳誠郭敬往報
之英宗天順時復入貢
愛達罕
愛達罕明成祖永樂十一年與哈喇並貢十四年魯安
等使哈喇諸國復便道賜其酋長文綺然地小不能常
貢
喀什噶爾
喀什噶爾明成祖永樂六年李達等齎敕招之即奉命
十一年遣使入朝貢方物宣宗宣德時亦來貢自後貢
使不常至
伊斯帕罕
伊斯帕罕地近愛達罕明成祖永樂中遣使貢獅豹西
馬宣宗宣德六年憲宗成化十九年並來貢
呼喇濟
呼喇濟四圍皆山鮮草木水流曲折亦無魚蝦城僅里
許悉土屋酋所居亦卑陋俗尚佛明成祖永樂十四年
遣使朝貢命所經地皆禮待孝宗宏治五年其地回回
布魯完等由海道貢玻璃瑪瑙諸物不納賜道里費遣
還
竒爾瑪勒
竒爾瑪勒西南傍海東北林莽深密多猛獸毒蟲交易
用鐵錢明成祖永樂中遣使貢獸皮鳥羽罽褐
白松虎兒
白松虎兒舊名速麻里兒相傳有白虎出松林中不傷
人亦不食他獸旬日後不復見國人異之曰此西方白
虎所降精也因改國名其地無大山亦鮮林木無毒蟲
猛獸之害然物産甚薄明永樂中來貢
敏珠爾
敏珠爾明成祖永樂中來貢其國地廣多高山日中為
市諸貨駢集
日落
日落明成祖永樂中遣使來貢孝宗宏治元年復貢使
臣奏求紵絲夏布磁器予之
默色爾
默色爾亦名密思兒明成祖永樂中遣使朝貢英宗正
統六年復來其地極遠後不復至
都爾蘇
都爾蘇周不百里城近山俗佞佛土宜穄麥産牛羊馬
駝有布縷毛褐明宣宗宣德六年入貢勞賜之以地小
不能常貢
薩哈勒
薩哈勒山川環抱饒畜産人性淳直恥鬭好佛明成祖
永樂中遣使七十七人來貢
羅密
羅密去中國絶遠明世宗嘉靖三年遣使入貢二十二
年復偕天方諸國貢良馬及方物二十七年三十三年
並入貢
坤城
坤城西域回回之種明宣宗宣德五年使臣來朝貢馬
駝後常貢
阿蘇
阿蘇與天方相近幅員甚廣城倚山面川南流入海寒
暄適中俗敬佛畏神好施惡鬭明成祖永樂中其酋遣
使貢馬及方物宴賚如制以地遠不能常貢英宗天順
七年命都指揮白全等使其國
天方
天方古筠冲地亦名天堂又曰默伽四時皆春土沃稻
饒男子削髮以布纏頭婦人編髮盤頭相傳回回設教
之祖曰瑪哈穆特者首於此地行教死即葬焉墓頂常
有光後人遵其教不衰有禮拜寺寺分四方其層次高
下如塔狀每見月初生其王及臣民咸拜天號呼稱揚
以為禮明宣宗宣德七年國王遣臣沙瓛貢方物世宗
嘉靖間偕撒瑪爾罕土魯番諸國貢馬及方物後五六
年一貢迄神宗萬歷中不絶
默德訥
默德訥回回祖國也地近天方有城池宫室田園市肆
俗重殺不食豕肉常以白布纏頭相傳其初國王瑪哈
默特生而神靈臣服西域諸國諸國尊為派罕帕爾猶
華言天使也明宣宗宣德間其酋長遣使偕天方使臣
來貢
榜葛刺
榜葛刺為五印度之一唐時有五天竺又名五印度高
宗乾封二年五天竺並來朝元宗開元時中天竺遣使
三至南天竺一至獻五色能言鳥北天竺一至周太祖
廣順三年西天竺僧薩滿多等十六族來貢名馬宋太
祖乾德二年滄州僧道圓自西域還太祖召問所歷風
俗山川道里一一能記開寳後天竺僧持梵夾來獻者
不絶榜葛刺者即東印度也明成祖永樂中遣使朝貢
英宗正統三年又表貢其國地大物阜聚貨通商繁華
類中國四時氣候常如夏土沃一歲二稔俗淳龐有文
字男女勤於耕織其王敬天朝拜迎詔其貢物亦繁
沼納樸兒
沼納樸兒在榜葛刺西或言即中印度古所稱佛國也
明成祖永樂十年遣使者齎敇撫諭其國賜王額布勒
金絨錦金織文綺綵帛等物十八年又敇諭賜之綵幣
然其王以去中國絶遠朝貢不至又有迪里國近沼納
樸兒永樂十年遣使招諭賜賚之
祖法兒
祖法兒東南大海西北重山天時常若八九月五榖蔬
果諸畜咸備人體頎碩俗尚回回教多建禮拜寺土産
馬駝乳香沈香等物明成祖永樂中遣使朝貢宣德中
又至
木骨都束
木骨都束明成祖永樂十四年遣使與不刺哇麻林諸
國奉表朝貢命鄭和齎敇及幣往報之二十一年貢使
又至宣宗宣德五年和復往頒詔諭其國濱海地曠磽
瘠少收歲常旱不産木亦如忽魯謨斯疊石為屋及用
魚腊以飼牛羊馬駝云
不刺哇
不刺哇與木骨都束接壤明成祖永樂十四年至二十
一年凡四入貢並與木骨都束偕鄭和亦兩使其國傍
海而居地廣斥鹵不可耕尃捕魚為食少草木亦疊石
為屋以居
竹步
竹步亦與木骨都束接壤風土略同明成祖永樂中嘗
入貢
阿丹
阿丹在古里之西明成祖永樂中遣使奉表貢方物凡
四至宣宗宣德五年命鄭和齎敇宣諭八年復入貢或
言唐高宗永徽年間有丹丹國貢方物即其地也
刺撒
刺撒明成祖永樂十四年遣使來貢命鄭和報之凡三
貢皆與阿丹不刺哇諸國偕後不復至其國傍海氣候
常熱田瘠少收風俗悉與竹步諸國同
麻林
麻林去中國極遠明成祖永樂十三年遣使與諸番貢
麒麟天馬神鹿等物帝御奉天門受之十四年又貢方
物
忽魯謨斯
忽魯謨斯西洋大國也在古里西北明成祖永樂十二
年遣陪臣奉金葉表貢馬及方物自是凡四貢鄭和亦
再使至其國宣宗宣德八年貢使至英宗正統元年附
瓜哇舟還國嗣後遂絶其國居西海之極有霜無雪多
露少雨土瘠寡榖麥人多白晳豐偉㕓肆百物具備惟
禁酒牛羊馬駝皆噉魚腊不産草木疊石為屋有三四
層者
溜山
溜山明成祖永樂十四年其王遣使來貢自後三貢並
與忽魯謨斯諸國偕宣宗宣德五年鄭和使其國後不
復至其國居海中倚山聚居氣候常熱土薄榖少婚喪
諸禮多類忽魯謨斯又有國曰比刺曰孫刺鄭和亦常
齎敇往以去中華絶遠貢使不至
南巫里
南巫里明成祖永樂九年遣使與急蘭丹加異勒諸國
偕來貢物十四年再貢
加異勒
加異勒明成祖永樂九年其酋長葛卜者麻遣使奉表
貢方物賜宴及幣鈔鄭和再使其國後凡三入貢宣宗
宣德八年又偕阿丹等十一國來貢
甘巴里
甘巴里明成祖永樂十二年遣使來朝貢方物十九年
再貢遣鄭和報之宣宗宣德八年其王兜哇刺札遣使
來貢英宗正統元年附瓜哇舟還國
急蘭丹
急蘭丹明成祖永樂九年其王遣使朝貢十二年命鄭
和齎敇奬之
沙里灣泥
沙里灣泥明成祖永樂十四年遣使來獻方物命鄭和
齎幣賜之
千里達失刺比
千里達失刺比明成祖永樂十六年並遣使來朝貢方
物其使俱賜之冠帶綵幣其王有加賜
古里班卒
古里班卒明成祖永樂中嘗入貢其土瘠榖少物産亦
薄
刺泥
刺泥明成祖永樂元年其國中回回哈只馬哈等來貢
方物其外若夏刺比若竒刺泥若窟察泥若捨刺齊若
彭加那若八可意若烏沙刺踢若坎巴若呵哇若打回
永樂中俱嘗遣使朝貢其風土物産無可稽
白葛達黑葛達
白葛達明宣宗宣德元年遣使入貢其使臣言遭風破
舟貢物盡失乞恩貸之賜之冠𢃄俾歸見國主庶幾免
責許之使附隣國貢舟還國宴賜悉如禮其國土地瘠
薄崇釋教又有黑葛達亦以宣德時來貢國小民貧尚
佛畏刑二國俱以鐵鑄錢
西洋古里
西洋古里地最大與僧迦密邇西洋諸番之會也去中
國甚遠西瀕大海其人淳厚行者讓道路不拾遺喜事
浮屠半崇回教富家多植椰子樹至數千其他蔬果畜
産多類中國明成祖永樂時遣使朝貢賜印誥及文綺
是時諸番使臣充斥於庭以古里大國特序其使者於
首嗣是屢偕諸國入貢
西洋瑣里(瑣里附)
西洋瑣里明太祖洪武二年命使臣劉叔勉以即位詔
諭其國三年平定沙漠復遣使臣頒詔其王别里提遣
使奉金葉表獻方物賜文綺紗羅諸物甚厚成祖永樂
中復遣使偕古里阿丹等十五國來貢土産胡椒附載
與民市又有瑣里國近西洋瑣里而差小洪武三年命
使臣齎詔撫諭其國五年王卜納的遣使朝貢並獻其
國土地山川圖
意大里亞
意大里亞國居大西洋中自古不通中國明神宗萬歷
時其國人利瑪竇至京師為萬國全圖言天下有五大
洲其說荒渺莫考利瑪竇至中官馬堂以其方物進獻
帝嘉其遠來假館授餐給賜優厚利瑪竇遂留不去其
人奉天主耶穌教自是充斥中土好異者咸尚之其所
言風俗物産亦多夸大不足具述
西北
伊里巴拉
伊里巴拉在肅州西北三千餘里地極寒深山窮谷六
月亦飛雪或曰即古焉耆或曰即古龜兹元名其地為
伯實巴里世祖設宣慰司尋改為帥府其後以諸王鎮
之明太祖洪武二十四年國王哈達拉和卓遣使貢馬
賜其王綵幣十表裏其使者皆有賜成祖永樂四年貢
璞玉十六年布色弑其從兄王諾果沙扎該自立為王
徙其部落西去更號伊里巴拉宣宗宣德後屢入貢
準布
準布不詳其始遼時歲來朝貢聖宗常置準布等部節
度使天祚時尚來貢
突厥
突厥唐末為諸部所侵部族散微五代之際常來朝貢
遼時朝貢無常有事則助軍號屬國軍
回鶻
回鶻(即杜典回紇)匈奴之别裔本名回紇唐憲宗元和中訛
為回鶻五代時常來朝貢宋太祖建隆二年景瓊汗遣
使朝獻後屢貢方物徽宗宣和中因入貢散而之陜西
諸州貿易留久不歸朝廷恐其為邊害詔禁止之遼太
祖天顯十二年九月回鶻遣使來貢十月遣使賀永寧
節太宗會同四年特賜旌旗弓劎衣馬七年回鶻遣使
請婚不許
黠戛斯
黠戛斯(即杜典結骨)古堅昆國亦曰居勿其君曰阿熱遂姓
阿熱氏駐牙青山唐肅宗乾元中為回紇所破其部衆
漸微至遼嘗遣使入貢
沙陀
沙陀有大磧名沙陀故以為號其衆趫悍善鬭唐時號
沙陀軍遼太祖神冊元年討降之
欽定續通典卷一百四十九
