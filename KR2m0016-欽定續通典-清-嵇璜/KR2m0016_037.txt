欽定續通典卷三十七
職官
州郡下
京尹(京兆尹守附)(左馮翊)(右扶風)(河南尹)(留)
唐制西都東都北都各置牧一人尹一人通判府務牧
缺則尹行其事(其鳳翔成都河中江陵興元興德府亦各置尹一人)掌宣德化歲
廵屬縣觀風俗錄囚恤鰥寡親王典州則歲以上佐廵
縣少尹二人掌貳府州之事歲終則更次入計其屬司
錄參軍事二人錄事四人功曹倉曹戸曹田曹兵曹法
曹士曹參軍事各二人參軍事六人文學一人醫學博
士一人宋開封府牧尹不常置權知府一人以待制以
上充掌尹正畿甸之事以教法導民而勸課之中都獄
訟皆受而聽焉小事則專决大事則禀奏其屬有判官
推官四人日視推鞫分事以治而佐其長領南司者一
人督察使院非刑獄訟訴則主行以司錄參軍一人折
戸婚之訟而通書六曹之案牒功曹倉曹戸曹兵曹法
曹士曹參軍各一人視其官曹分職涖事左右軍廵使
判官各二人分掌京城爭鬭及推鞫之事左右廂公事
幹當官四人掌檢覆推問(開封典司轂下自太祖建隆以來為要劇之任至神宗熙)
(寧間增給吏禄禁其受賕省衙前役以寬民力釐折獄訟歸於廂官而治事視前日省去十四哲宗元祐元年)
(詔府界捕盗官吏隸本府與都大提舉司同管轄而掌其賞罰置新城内左右二廂三年以罷大理寺獄置軍)
(廵院判官一人四年罷新置二廂六年王巖叟言左右廳推官公事詞状初無通治明文請事繋朝省及奏請)
(通治外餘並據號分治紹聖六年知府事錢勰言自祖宗以來並分左右廳置推官各一人近年止除推官一)
(人元祐中並令分治請依故事分左右廳各除推官一人作兩廳共治職事又言熙寧中置舊城左右廂元豐)
(初增置於新城内四年罷增置兩廂請復置從之尋又詔開封府所薦推官並召對取旨徽宗崇寧三年蔡京)
(奏乞罷權知府置牧一人尹一人少尹二人分左右二府之政治牧以皇子領之尹以文臣充在六曹尚書之)
(下侍郎之上少尹在左右司郎官之下列曹郎官之上以士戸儀兵刑工為六曹次序司錄二人六曹各二人)
(參軍事八人易胥吏之稱略依唐六典制度又請移開封府治所於舊尚書省從之五年詔開封府屬官並依)
(舊員額大觀元年李孝夀乞增置府學博士一人從之二年詔皇子領牧禄令如執政官又仁宗慶歷中賈昌)
(朝言漢唐都雍置三輔内翼京師朝廷都汴而近今諸郡皆屬他道制度不稱王畿請析京東之曹州京西陳)
(許滑鄭皆隸開封府以四十二縣為東畿帝從之)高宗建炎三年詔改杭州為
臨安府其守臣帶安撫使置知府通判簽書節度判官
廳公事節度推官觀察推官觀察判官錄事參軍左右
司理參軍司戸參軍司法參軍各一人本府掌畿甸之
事籍其戶口均其賦役頒其禁令城内外分左右南北
廂各置廂官以聽民之訟訴孝宗乾道七年皇太子領
尹事廢臨安府通判簽判職官置少尹一人日受民詞
以白太子間日率僚屬詣宫禀事置判官二人推官三
人九年皇太子解尹事臨安府知通簽判推判官依舊
置(孝宗時張枃以直徽猷閣改知臨安府都城浩穰姦盜聚慝杓畫分地以警捕夜戸不閉光宗時再為府)
(尹内侍毛伯益冒西河茭地為亭外戚有殺其僕者獄具夤緣宣諭求免枃執奏論如律孝宗觀湖枃以彈壓)
(伏謁道左孝宗止輦問勞賜以酒炙枃天分高爽吏材敏給所至以治辦稱南渡以來論尹京者以枃為首)
遼南面官五京留守司兼府尹(聖宗統和元年見上京留守行臨潢尹事吳王)
(稍)又有某府少尹(太平四年見臨潢少尹鄭宏節)金大興府尹一人掌
宣風導俗肅清所部總判府事兼領本路兵馬都總管
府事置同知少尹總管判官府判各一人推官二人(世宗)
(大定初唐古安禮為大興尹上曰京師好訛言府中姦吏為民患卿雖年少有治才去其宿弊毋為因仍又章)
(宗時承暉知大興府事豪民與人爭種稻水利不直厚賂元妃兄左宣徽使李仁惠仁惠使人屬承暉右之承)
(暉即杖豪民而遣之曰可以此報宣徽矣又宣宗貞祐時胥鼎知大興府以在京貧民缺食者衆宜立法賑救)
(乃奏曰京師官民有能贍給貧人者宜計所贍遷官陞職以勸奬之遂定權宜鬻恩例格入粟草各有數全活)
(甚衆)元大都路都總管府達嚕噶齊二人都總管一人副
達嚕噶齊二人同知二人治中二人判官二人推官二
人經歴二人知事二人提控案牘四人照磨兼管勾一
人國初為燕京路總管大興府世祖中統五年稱中都
路至元九年改號大都二十一年始置大都路總管府
置都達嚕噶齊都總管等官二十七年改為都總管府
領府一州十有一凡本府官吏唯達嚕噶齊一人及總
管推官專治路政其餘皆分任供需之事故又號曰供
需府焉(成宗大德中姚天福拜大都路總管兼大興府尹畿甸大治後之尹京者以天福為稱首)明
順天府尹一人府丞一人治中一人通判六人推官一
人儒學教授訓導各一人經歴知事照磨檢校各一人
府尹掌京府之政令宣化和人勸農問俗均貢賦節征
徭謹祭祀閱實戸口糾治豪強隱恤窮困疏理獄訟務
知百姓之疾苦天子耕耤行三推禮則奉青箱播種於
後府丞為之貳兼理學校治中參理府事以佐尹丞通
判分理糧儲馬政軍匠薪炭河渠堤涂之事推官理刑
名察屬吏(順天府即舊北平府太祖洪武二年置北平行省九年改為北平布政司皆以北平為會)
(府成祖永樂初改為順天府十年陞為府尹設官如應天府王賢為順天府尹嘗以柴炭為民病言於大司空)
(石璞曰京民勞疲極矣今採運夫役與真保諸郡等無乃不可乎石默然為逓減之又惜薪中貴縱其下非法)
(凌府屬叱跪於庭賢聞趨至欲縳其人以聞主者固謝乃已景帝景泰間再疏乞休上曰卿年七十禮當致仕)
(然京畿冗繁非爾不治英宗復辟之初顧謂近臣曰府尹如賢者何可得哉)南京應天府府
尹一人府丞一人治中一人通判二人推官一人經歴
知事照磨檢校各一人儒學教授一人訓導六人(自洪武三)
(年改應天府知府為府尹秩正三品賜銀印)
左馮翊右扶風漢時之官職同京兆漢以後皆不置
河南尹唐自元宗開元元年改京兆河南府長史復為
尹通判府務牧缺則行其事十一年太原府亦置尹及
少尹(互載前京兆尹篇内)宋河南應天府亦有牧尹少尹其屬官
大略與開封府同
留守唐自太宗伐高麗置京城留守其後車駕不在京
都則置留守以右金吾大將軍為副留守開元以後以
三都尹為留守少尹為副留守謂之三都留守宋天子
廵守親征則命親主或大臣總留守事建隆元年親征
澤潞以樞密使吳廷祚為東京留守其西南北京留守
各一人以知府兼之(西京河南南京應天北京大名)留守掌宫鑰及京
城脩葺彈壓之事畿内錢穀兵民之政皆屬焉南渡初
其東京北京並置留守以開封大名知府兼又以掌兵
官為副留守其後河南已復南京西京置留守紹興四
年高宗將親征以參知政事孟庾為行宫留守遼南面
官五京留守司皆兼府尹(互見京兆尹篇中)其某京皆有留守
副留守知某京留守事(聖宗開泰二年蕭惠知東京留守事)同知某京留
守事同簽某京留守事(太平四年耶律頁為中京同知六年蕭廸里同簽南京留守事)
某京留守判官(世宗天禄中室昉為南京留守判官)某京留守推官(開泰元年)
(見中京留守推官李可舉)金車駕廵幸則大興府置留守同知少尹
判官等官其諸京留守司留守一人帶本府尹兼本路
兵馬都總管同知留守事一人帶同知本府尹兼本路
兵馬都總管副留守一人帶本府少尹兼本路兵馬副
都總管留守判官一人都總管判官一人推官一人元
大都留守司留守五人同知二人副留守二人判官二
人掌守衛宫闕都城調度本路供億諸務兼理營繕内
府諸邸諸宫原廟上方車服殿廡供帳内苑花木及行
幸湯沐宴游之所門禁關鑰啓閉之事其上都留守司
兼本路都總管府品秩職掌如大都留守司而兼治民
事車駕還大都則領上都諸倉庫之事置留守六人同
知二人副留守二人判官二人國初置開平府中統四
年改上都路總管府至元三年又給留守司印十九年
併為上都留守司至明則廵狩親征皆命東宫監國以
大臣為留守故留守亦不常置非如前代以京尹充居
留之職也其所置留守司正留守一人副留守一人指
揮同知二人專掌中都興都守禦防護之事洪武二年
詔以臨濠為中都置留守衛指揮使司隸鳳陽行都督
府十四年始置中都留守司統鳳陽等八衛防護皇陵
設留守一人左右副留守各一人世宗嘉靖十八年改
荆州左衛為顯陵衛置興都留守司統顯陵承天二衛
防護顯陵設官如中都焉
郡太守
唐自天寶以後改州為郡刺史為太守肅宗至德二載
十二月敇近日所改百司額及郡名官名一切依故事
罷郡為州改太守為刺史上州中州下州各置一人品
秩有差(戸四萬以上為上州秩從三品戸二萬五千以上為中州秩正四品上戸不滿二萬者為下州)
(正四品下憲宗元和中陸亘為兖州守對延英具陳節度使分兵屯屬州刺史不能制故易亂帝因詔屯士得)
(隸刺史又白居易遷杭州始築堤捍錢塘潮衝洩其水溉田千頃復浚李泌六井民頼以汲又崔郾守鄂州治)
(尚撫綏經月不笞一人及鎮郢則用法嚴峻一毫不貸又薛珏入為司農卿時詔舉堪任刺史縣令者且百人)
(延問民間疾苦屬吏得失取尤通達者什二宰相欲校以文辭珏曰求良吏不可責以文學宜以上愛人之本)
(為心也宰相多其計所用皆稱職又李吉甫為相建言州刺史不得擅見本道使罷諸道歲終廵勾以絶苛斂)
(吉甫連蹇外遷十餘年䆒知閭里疾苦常病方鎮強恣至是為帝從容言使屬郡刺史自為政則風化可成帝)
(然之出郎吏十餘人為刺史又元和三年詔刺史於宣政門謝訖遣之任舊制凡命都督刺史皆臨軒冊命後)
(雖無冊命而牧守覆命便殿召對賜衣服時河南尹裴復求速之任李吉甫為奏請遂有是命非舊制也)宋
初革五季之患召諸鎮節度會於京師賜第以留之分
命朝臣出守列郡號權知軍州事(軍謂兵州謂民政)其後文武
官參為知州軍事其二品以上及帶中書樞密院宣徽
使職事稱判某府州軍監諸府置知府事一人州軍監
亦如之掌總理郡政宣布條教導民以善而紏其姦慝
歲時勸課農桑旌别孝弟其賦役錢榖獄訟之事兵民
之政皆總焉(其河南應天大名府則兼留守司公事太原延安府慶渭熙秦各州則兼經略安撫)
(使馬步軍都總管定州真定府瀛州大名府京兆府則兼安撫使馬步軍都總管瀘潭廣桂雄各州則兼安撫)
(使兵馬鈐轄潁昌府青鄆許鄧各州則兼安撫使兵馬廵檢其餘大藩府或沿邊州郡或當一道衝要者並帶)
(兵馬鈐轄廵檢或帶沿邊安撫提轄兵甲沿邊溪洞都廵檢餘州軍則别其地望之高下與職務之繁簡而置)
(之分曹以理之而總其綱要凡屬縣之事皆統焉)高宗建炎初詔河北京東西
路除帥司外舊差文臣知州去處許通差武臣一次又
要郡文臣一員帶本路兵馬都監武臣一員充副鈐轄
次要郡文臣一員帶本路兵馬都監武臣一員充副都
監紹興三年詔守臣罷帶路分鈐轄都監後帝又以守
令皆帶勸農公事多不奉職自今有治效顯著者可令
中書省籍記姓名特加擢用初除授見闕及自外罷任
赴闕並令引見上殿孝宗乾道二年令非曾任守臣不
得為郎定諸郡合文武臣通差去處並依舊制(張詠知益州時)
(李順搆亂王繼恩上官正總兵攻討援師不進詠以言激正勉其親行仍盛為供帳餞之酒酣舉爵屬軍校曰)
(汝曹蒙國厚恩無以塞責此行當直抵寇壘平蕩醜類若老師曠日即此地為爾死所矣正由是决行深入克)
(捷又劉敞徙知鄆州鄆比易守政不治市邑攘奪公行敞决獄訟明賞罰境内肅然有客行夀張道中遺一囊)
(錢人莫敢取以告里長里長為守視客還取得之又有暮遺物市中者旦往訪之猶在又蔡襄以樞密直學士)
(知福州郡士周希孟陳列陳襄鄭穆以行義著襄備禮招延訓諸生經學知泉州距州二十里萬安渡絶海而)
(濟往來畏其險襄立石為梁其長三百六十丈民至今頼之又王大寳知連州代還言連英循惠新恩六州居)
(民纔數百非懋遷之地月輸免行錢宜蠲減高宗詔大臣曰守臣上殿令陳民事遂得知田里疾苦所陳五六)
(得一可行其利亦不細矣又馬亮以工部侍郎徙知杭州先是江濤大溢調兵築堤而工未就詔問所以捍江)
(之策亮裒詔禱伍員祠下明日潮為之却出横沙數里堤遂成又趙抃加龍圖閣直學士出為外守為政善因)
(俗施設猛寬不同於成都尤為世所稱道神宗每詔郡守必以抃為言又种世衡知環州番部有牛家族努額)
(者素倔彊未嘗出謁郡守聞世衡至遽郊迎世衡與約明日當至其帳往勞部落是夕大雪深三尺左右曰地)
(險不可往世衡曰吾方結諸羌以信不可失期遂緣險而進努額方卧帳中謂世衡必不能進世衡蹵而起之)
(努額大驚曰前此未有官至吾部者公乃不疑我耶率其族羅拜聽命其後百餘帳皆自歸莫敢貳又真德秀)
(進徽猷閣待制復知泉州迎者塞路深邨百歲老人亦扶杖而出城中歡聲動地德秀涖任以後凡决訟自卯)
(至申未巳或勸其嗇養精神德秀曰無力惠民唯有政平訟理自當勉耳又蔣元振知廉州清苦勵節家屬悉)
(寄住潭州在任啜粥飲水自奉甚薄為政簡易民甚愛之又王十朋守泉初至任會七邑宰勸酒歷告以愛民)
(之意出詩示之曰九重天子愛民深令尹宜懷惻隱心今日黃堂一杯酒使君端為庶民斟又陸九淵知荆門)
(軍其境内官吏之貪廉民俗之習尚善惡皆素知之郡以為神逾年政行令脩民俗為變諸司交薦丞相周必)
(大嘗稱荆門之政以為躬行之效焉又陳希亮代還執政以為大理少卿希亮願得一郡以自效乃以知宿州)
(州跨汴為橋水與橋爭常壊舟希亮始作飛橋無柱以便往來詔賜縑以褒之仍下其法自畿甸以至泗州皆)
(為飛橋又神宗召趙抃知諫院帝曰聞卿匹馬入蜀以一琴一鶴自隨為政簡易亦如是乎又歐陽修在滁州)
(自號醉翁晚更號六一居士凡歴數郡不見治迹不求聲譽寬簡而不擾故所至民便之或問為政寬簡而不)
(弛廢何也曰以縱為寬以略為簡則政事弛廢而民受其弊吾所謂寬者不為苛急簡者不為煩碎耳又曾鞏)
(為知州務去民疾苦急奸盗而寬貧弱曰為害者不去則吾民不寧齊俗悍強喜攻劫至是豪宗大姓斂手不)
(敢動寇攘屏迹州即肅清又孫甫知鄧州有惠政慶歴中范仲淹洎甫相繼守郡皆號良吏)遼南面
官黃龍府有知黃龍府事(興宗重熙十三年見知黃龍府事耶律烏魯斯)興中
府有知興中府事(道宗咸雍元年有知興中府事楊績)其某州亦有州刺
史(蕭文知易州兼西南安撫使高陽土沃民富吏其邑者每黷於貨民甚苦之文至悉去舊弊務農桑崇禮)
(教民皆化之時大旱百姓憂甚文禱之輙雨屬縣又蝗反躬自責蝗盡飛去遺者亦不食苖散在草莽為烏鵲)
(所食霪雨不止復禱而霽是歲大熟)金諸總管府則府尹兼領都總管其
諸府(非總管府)則置尹一人諸防禦州則置防禦使一人諸
州則置州刺史一人其掌皆同府尹(翟永固以尚書左丞罷為真定尹尚)
(書省奏固自執政出為尹其繖蓋當用何制度上曰用執政制度遂著為令)元至元初置諸
路總管府二十年定十萬戸之上者為上路十萬戸之
下者為下路當衝要者雖不及十萬戸亦為上路置達
嚕噶齊一人總管一人兼管勸農事江北則兼諸軍鄂
囉秩各有差(上路逹嚕噶齊總管皆正三品下路皆從三品)其散府(秩正四品)則置
逹嚕噶齊一人知府或府尹一人領勸農鄂囉其諸州
亦有達嚕噶齊州尹(順帝至正時朝廷慎選守令參知政事魏中立言於帝當今欲得賢)
(守無如韓鏞者乃特署鏞名授饒州路總管饒俗尚鬼有覺山廟者自昔為妖以禍福人為盗賊者事之尤至)
(將為必卜之鏞至即撒其祠宇沈土偶人於江人初大駭已而歎服又董文用出為衛輝路總管十六年受代)
(歸里茅茨數椽僅蔽風雨讀書賦詩怡然燕居人皆服其廉潔)明改諸路為府每府置
知府一人(自宣宗宣德以後統計天下府凡一百五十有九)掌一府之政宣風
化平獄訟均賦役以教養百姓每三歲察屬吏之賢否
上下其考以達於省上吏部凡朝賀弔祭視布政司直
隸府則專達(宣德初以雄劇十郡慎選良牧尚書胡濙舉况鍾典蘇郡請賜敇以行鍾始以吏起)
(家洞灼郡弊涖任後吏胥抱牘請署欲以嘗鍾鍾默然若無能為者既三日復請署鍾乃歴舉前牒中之故為)
(出入隱竄顛倒者立撲殺之僚屬震慄因并舉僚屬之貪虐庸懦者立黜之置善惡二簿察民善惡籍其名以)
(示勸懲民咸感化凡奏減正賦田糧及停徵渰没舊欠糧草共數百萬辨明誣入軍籍者千八百餘家蘇人語)
(減三分糧當一代軍民到於今受其賜述職日上錫宴賜詩英宗正統五年九載滿去郡民赴闕乞留者百萬)
(餘人遂再遣還任終於官又何文淵為温州守入為少司寇特薦侍御劉謙代已治郡九年善政甚多嘗語人)
(曰守與令雖官階不同皆職民牧赫赫為威民不近也察察為明民罔容也平易近民守令之道也人以為名)
(言又郁山為溫州守時元輔張孚敬雖歸上眷猶厚部使以下望風争趨山獨處之以禮孚敬建寶綸樓大治)
(第宅又廣求基地強買不休山自往止之曰夫居第當遺之子孫公今移易幾何家匝垣已里餘矣而意猶未)
(足殆非所以善後計也且公居朝嘗喜稱伊傳周召之為相奈何所以處家者顧出蕭何李沆下哉張怒作色)
(山不顧而出自後地不再廣)其直隸州各州置知州一人(明制有直隸州有屬)
(縣視府其品秩雖與散州同而職實知府也計天下州凡二百三十有四)
總論郡佐(郡丞司别駕司長史司司馬司錄事參軍功倉戸兵司)
(法士司士正參軍事博中通守)(經學博士督醫五官掾郵)
(郡尉)
唐制諸州郡有别駕長史錄事參軍事司功司倉司戸
司田司兵司法司士各參軍事市令丞文學醫學博士
等官其上州中州下州皆同宋諸州郡有通判及幕職
官諸曹官教授等官太祖建隆四年詔知府公事並須
長史通判簽議連書方許行下其諸曹官與唐制略同
遼南面官黃龍府興中府皆有同知判官博士助教等
官金諸總管府諸府諸州皆有同知判官推官等官元
諸路諸府諸州皆有同知治中判官推官等官明各府
皆有同知通判推官各直隸州皆有同知判官皆無定
員視其事之煩簡以為差
郡丞唐不置有别駕長史元宗天寶以後諸郡皆廢别
駕下郡置長史一人肅宗上元二年諸州復置别駕德
宗時復省元和長慶之際兩河用兵禆將有功者補東
宫王府官久次當進及受代居京師者常數十人訴宰
相以求官文宗時宰臣韋處厚建議復置兩輔六雄十
望十緊州别駕宋諸州皆置通判(卞衮通判宣州太宗淳化間上命采庶僚)
(之廉幹者給御書印紙課最仍賜實俸以旌異之衮與焉又李肅之通判澶州時北使將過郡而樓堞壊圮肅)
(之謂郡守曰吾州為景德破敵之地當示雄強今保障若是且奈何遂鳩工搆城屋凡千區規制一新人皆服)
(其幹濟又王十朋擢紹興府簽判既至咸以書生易之十朋裁决如神吏姦不行又陳堯佐通判潮州修孔子)
(廟作韓吏部祠以風示潮人又周敦頤為合州判官事不經手吏不敢决雖下之民亦不肯從又張忠恕通判)
(杭州能撥煩理劇拳拳以體國為心)大郡置二人餘置一人貳郡政凡兵
民錢糓戸口賦役獄訟聽斷之事可否裁决與守臣通
簽書施行所部官有善否及職事修廢得刺舉以聞南
渡後設官如舊入則貳政出則按縣既而諸州通判有
兩員處减一人凡軍監之小者不置遼南面官黃龍府
興中府皆有同知判官金諸總管府皆有同知都總管
掌通判府事兵馬副都總管所掌與同知同總管判官
掌紀綱總府衆務府判與總管判官同又有推官其職
掌亦同諸府亦有府判推官掌紀綱衆務諸州有同知
通判州事有判官簽判防刺州事元諸路總管府有同
知治中判官各一人推官二人專治刑獄諸散府有同
知判官推官各一人諸州亦有同知判官明知府亦有
同知(景泰間彭鏡初遷大理同知所隷多土官舊俗謁見有儀蔭襲有饋鏡初一切峻却之滇民尚鬼鏡)
(初所至必毁滛祠海上有獵神頗著靈異鏡初奉上臺命竟往毁之方航海浪高於屋從者膽落獨無所怖已)
(至風止水靜卒毁而還又施奎調南安同知刑威不用專尚德化不踰年人吏洽和民悉感其德惠)通判
(宣德間戴浩為東昌通判兼徵租陶河之役九載秩滿民歌曰戴别駕公實為我儂廉慎忘躬能使年豐又譚)
(讓改衢州通判政務尚嚴厲夜有人書廨壁者曰虎豹在山雷行於天人宜自度不可犯譚譚顧視笑曰為政)
(不能使民無犯而使不可犯耶更治簡緩民愈稱順又劉容通判黃州單車赴任布袍蔬食不殊寒士風廉平)
(之譽孚於上下黠吏悍卒相戒斂戢)分掌清軍廵捕管糧治農水利屯田
牧馬等事無常職各府所掌不同延安延綏同知又兼
牧民其邊府同知有增至六七員者洪武三年設各府
推官理刑名贊計典其各直隸州亦有同知判官
司馬唐置一人宋遼金元明皆無
錄事參軍唐置一人宋制錄事參軍掌州院庶務糾諸
曹稽違宋以後皆不置
司功參軍唐上州中州置一人下州不置宋遼金元明
皆無
司倉參軍唐置一人宋有戸曹參軍掌戸籍賦稅倉庫
受納即唐之司倉參軍也金諸府以府判分判吏戸禮
案事元明皆以同知通判分掌其事
司戸參軍唐上州置二人中州下州各置一人宋遼金
元明皆無
司兵參軍唐上州中州置一人下州不置宋遼皆無金
諸總管府以總管判官分判兵案事諸府以推官判兵
刑工案事元明皆無
司法參軍唐上州置二人中州下州各置一人宋亦有
之掌議法斷刑又置司理參軍掌獄訟勘鞫之事明以
推官理之
司士參軍唐上州中州置一人下州不置唐以後歴代
皆無
參軍事唐上州置四人中州下州逓減一人唐以後皆
無
經學博士唐置一人宋仁宗景祐四年詔藩鎮始立學
他州勿聽慶歷四年詔諸路州軍監各令立學置教授
以經術行義訓導諸生而掌其課試之事(胡瑗教授蘇湖間弟子以)
(千計時尚詞賦獨湖學以經義及時務故有經義齋治事齋經義齋者擇疏通有器局者居之治事齋者人各)
(治一事又兼一事如邊防水利之類故天下謂湖學多秀彦其出而筮仕往往取高第及為政多適於用又胡)
(安國除荆南教授正身律物凡所訓說務明忠孝之大端又廖德明為潯州教授為學者講明心性之要手植)
(三栢於學潯士愛敬之如甘棠)遼南面官黃龍府興中府皆有博士助
教等官金諸府皆有教授元諸總管府諸府諸州有儒
學教授學正學錄等官又有蒙古學教授明諸府有教
授一人訓導四人(胡儼為華亭教諭時年尚少能抗師道訓勵諸生敦行檢講說經史寒暑)
(不輟又魏驥為松江府學訓導汲汲成就人士諸生讀書學宫或親往勞問諸生益感激自奮滿九載諸生楊)
(珙等詣闕乞留)諸州學正一人訓導三人學正掌教誨所屬生
員訓導佐之
醫學博士唐置一人宋遼金皆不置元諸路總管府有
醫學教授一人惠民藥局提領一人明各府有醫學正
科一人各州有典科一人置於洪武十七年設官不給
禄
中正通守五官掾督郵郡尉唐時已無宋遼金元明皆
無
縣令
唐制各縣令一人掌宣導風化察冤滯聽獄訟凡民田
收授縣令給之每歲季冬行鄉飲酒禮籍帳傳驛食庫
盗賊隄道雖有專官皆通知之其品秩各有差(長安萬年洛南)
(洛陽太原晉陽六縣謂之京縣正五品上京兆河南太原所管諸縣謂之畿縣正六品下諸州上縣從六品上)
(諸州中縣正七品上諸州中下縣從七品上諸州下縣從七品下代宗大歴中詔以郎官宰畿輔韋夏卿授奉)
(天令課為第一改長安令又韓愈為監察御史上疏論宫市貶陽山令有愛在民民生子多以其姓字之又裴)
(行立遷衛尉少卿口陳願治民試一縣令自效除河東令寬猛皆當)宋建隆元年令天下
諸縣除赤畿外有望緊上中下掌總治民政勸課農桑
平决獄訟有德澤禁令則宣布於治境凡戸口賦役錢
榖賑濟給納之事皆掌之若京朝幕官則為知縣事有
戍兵則兼兵馬都監或監押高宗建炎初多差武臣紹
興中詔專用文臣然沿邊溪洞處仍許武臣指射邑大
事煩則堂除(寇凖知巴東縣其治一以恩信為主後知成安縣每期令賦役唯令具鄉里姓名揭)
(縣門而百姓争赴之無稽違者又蘇頌知江寧縣時建業承李氏後稅賦圖籍一皆無藝每發斂高下出吏手)
(頌因治訊他事互問民間鄰里丁産識其詳及定戸産民或自知不悉以告頌警之曰汝有某丁某産何不言)
(民駭懼皆不敢隱遂剗剔夙蠧成賦一邑簡而易行諸令皆視以為法又范純仁為襄邑令有牧地衛士牧馬)
(踐民稼純仁捕一人杖之牧地初不隸縣主者怒曰天子宿衛令敢爾耶白其事於上劾治甚急純仁言養兵)
(出於稅𤱔若使暴民田而不得問稅將安出詔釋之且聽牧地隸縣凡牧地隸縣自純仁始又周敦頤知南昌)
(縣南昌人曰是能辨分寧獄者吾屬得所訴矣盖以敦頤初為分寧主簿有獄久不决敦頤至一訊立辨邑人)
(驚服故也其時富家大姓黠吏惡少惴惴焉唯恐得罪一時善政最多又程顥遷晉城令凡民以事至縣者必)
(告以孝弟忠信鄉必有校暇時親至召父老與語兒童所讀書親為正句讀擇子弟之秀者聚而教之鄉民為)
(社會為立科條旌别善惡有勸有恥在縣三歲民愛之如父母又趙方知青陽縣告其守史彌遠云催科不擾)
(是催科中撫字刑罰無差是刑罰中教化又陳良翰知遂安縣俗號強梗吏治尚嚴良翰獨撫以寬催科不下)
(文符但揭示名物民競樂輸聽訟咸得其情或問何術良翰曰無術但公此心如虚堂懸鏡耳又葉顒知上虞)
(縣凡徭役令民自推排貨力甲乙不以付吏民忻然皆以實應催租各盡其數與民約使自持戸租至庭親視)
(人咸便之又李南公調楚江令郡猾吏恃守以陵縣不輸負租南公捕繫之守怒通判為謝曰能按郡吏健令)
(也卒寘諸法又董文炳以父任為藁城令同列皆父時人輕文炳年少吏亦不之憚文炳嚴於聽斷以恩濟威)
(未幾同列束手下之吏抱案求署字不敢仰視里人亦大化服又李衡知歷陽縣專以誠意化民夏秋二稅以)
(期日牓縣門鄉無吏迹而自輸送催課先他邑辦完又陳希亮以殿中丞徙知鄠縣巫覡歲斂民財祭鬼謂之)
(春齋否則有火灾希亮禁之民不敢犯火亦不作毁滛祠數百區勒巫為農者七十餘家)遼南面官
縣皆有令金縣各有令品秩有差(大興宛平為赤縣從六品次赤縣又曰劇)
(縣正七品諸縣從七品凡縣二萬五千戸以上為次赤為劇二萬戸以上為次劇在諸京倚郭者曰京縣自京)
(縣而下以萬戸以上為上三千戸以上為中不滿三千戸為下中)元諸縣置逹嚕噶齊
一人尹一人品秩各有差(至元三年合併江北州縣六千戸以上為上縣二千以上)
(為中縣不及二千者為下縣二十年又定江淮以南三萬戸以上為上縣秩從六品一萬戸以上為中縣秩正)
(七品一萬戸以下為下縣秩從七品吕思誠受蓨縣尹差民戸為三等每春行田樹育勤敏者賞以農器地無)
(遺力印識文簿令社長藏之季月報縣不孝弟不事生産者悉出之罰其輸作胥吏至社者何人用飲食若干)
(多者責償其直又歐陽元調蕪湖縣尹縣多疑獄久不决元察其情皆為平反貢賦徵發必及時民樂趨事又)
(干文傳歴長洲烏程兩縣尹所至俱為善政長洲為文傳鄉邑徙榻公署無事未嘗輙出而親舊莫敢通私謁)
明各縣置知縣一人掌一縣之政秩皆正七品唯順天
府之宛平大興秩正六品(洪武元年徵天下賢才為府州縣職敕命厚賜以勵其廉)
(恥又敇諭之至於再三十七年定府州縣條例八事頒示天下永為遵守是時天下州府縣官廉能正直者必)
(遣行人齎敇往勞增秩賜金仁宣之際猶然英憲而下日罕自後益重内輕外此風絶矣計天下縣凡一千一)
(百七十有一范希正舉賢良方正拜曹邑令九載考滿民懷其惠争持金帛贈遺皆不納有里長陳彬伺希正)
(獨居懷金潛入投於地疾趨而出時無吏卒無能追及明旦出召彬彬不至乃召其父至庭諭之曰大丈夫不)
(為昭昭信節不為冥冥墮行命領其子所遺金去其父赧愧領金而去又御史盛顒以言石亨出知束鹿邑豪)
(士聞其來相戒曰是嘗劾石總兵者其人不可犯也顒至變搏擊而為拊循吏畏而民安之不復用刑罰有爭)
(訟者諭之以理輙聽受不復辨鄰邑訟多年不决者各來詣顒訴折以片言必心服而去時人有清如水明如)
(鏡之謠又徐九思令句容生平不嗜肉惟啜菜佐脫粟又嘗圖一青菜於堂曰民不可有此色士不可無此味)
(又徐甫為武平令邑當閩越之界山寇蟠結時擾城邑吏無寧廨他吏得此輙不欲往甫拜命欣然擕一僕兼)
(程就道至則拊循其民歲餘遠近化之即藪澤諸寇亦皆傾心向化又以計擒他盗藪澤一空臺使者奏其績)
(為一時縣令之最)
總論縣佐(丞)(主簿)(尉)(五百附)
唐制各縣有丞主簿尉等官員數品秩各有差宋如唐
制遼金亦如之元諸縣或置或兼視其縣之繁簡别置
典史或二人或一人明亦有丞簿無尉各置典史與元
同
丞唐制京縣二人畿縣上縣中縣中下縣下縣皆一人
貳知縣事宋初不置仁宗天聖中因蘇耆請開封兩縣
始各置丞一人於有出身幕職令錄内選充神宗熙寧
四年諸路州軍繁劇縣令戸二萬以上者增置丞一人
(徽宗大觀中仇愈調高密丞俗尚嚚訟愈攝縣事剖决如神事無淹夕又劉清之調萬安縣丞時江右大祲郡)
(檄視旱徒步阡陌親與民接凡所蠲除悉得其實請均境内之地為八俾有粟者分賑其鄉官為主之規畫防)
(閑使大家得錢細民得米兩適其便民甚頼之)建炎元年詔縣丞係嘉祐以前
員缺并萬戸處存留一員餘並罷寧宗嘉定後小邑不
置丞以簿兼遼南面官各縣皆有丞金亦各縣置一人
掌貳縣事元惟上縣置丞一人中縣下縣皆不置明亦
各縣置丞一人(洪武初周再由進士為新化縣丞在官以廉謹聞騐民貧富及丁稅多寡第為)
(上中下籍記之遇有賦役隨輕重使之故民不擾而事易集由是流民歸者益衆以課最陞考功主事既而縣)
(民詣闕乞令再任上命復以為縣丞仍令吏部宴賞而遣之又劉亨為武進縣丞有治行惠帝建文三年賜璽)
(書又劉幹為長洲縣丞每出勸農周行塍壠呼老畯問疾苦慈孺之色溢於顔面所至民歡迎曰父母來矣又)
(陶魯為新會丞方弱冠時廣有猺賊流刦盡雷廉高肇之境魯率民守城築寨堡中立以捍東西寇之衝築輔)
(城以衛城浚外溝以輔衛城布鐡蒺藜植刺以衛溝立寨分兵相援邑之勢如腹心相聯絡賊至不得犯父老)
(曰吾等保妻子長子孫皆陶丞之功也)分掌糧馬廵捕之事
主簿唐於京縣置二人餘俱一人宋真宗咸平四年王
欽若言川陜縣五千戸以上請並置主簿其餘仍以尉
兼從之自後川蜀及江南諸縣各增置主簿南渡後置
簿掌出納官物銷注簿書遼南面官各縣皆有主簿世
宗天禄五年詔縣主簿政事省差注金各縣皆有主簿
一人掌同縣丞元各縣皆有簿一人明亦置一人與縣
丞分掌糧馬廵捕之事
尉唐制京縣六人畿縣上縣俱二人中縣中下縣下縣
皆一人分判衆曹收率課調宋建隆三年每縣置尉一
人後開封祥符增置一人掌閱習弓手戢姦禁暴南渡
後沿邊諸縣間以武臣為尉遼南面官各縣皆有尉金
赤縣置四人各縣皆置一人元各縣亦有之主捕盗之
事别有典史或二人或一人明無尉有典史一人典文
移出納
五百本為執楚導引之人各代皆不特置唐以後皆無
此職名
鄉官
鄉官自宋迄明皆不置止為職役
鎮戌關市官
唐制上鎮將一人鎮副二人中鎮將一人鎮副一人下
鎮將一人鎮副一人上戍主一人戍副一人中戍主一
人下戍主一人掌捍防守禦上關令一人丞二人中關
令一人丞一人下關令一人掌禁末游察姦慝宋有鎮
砦官無定員遼南面邊防官有安撫使司招安使廵檢
使金有諸知鎮知城知堡知寨潼關關使兼譏察官掌
關禁譏察姦偽及管鑰啓閉副譏察掌任使之事其居
庸關紫荆關通會關會安及他關皆設使大慶關管勾
河橋官兼譏察事一人掌解繫浮橋濟渡兼管譏察姦
偽同管勾一人孟津渡譏察一人副譏察一人掌譏察
姦偽又有提舉秦藍兩關提舉同提舉提舉三門集津
南北岸㳂淮譏察使其諸邊將正將一人副將一人部
將一人掌廵守邊境元各處置托克托和斯正一人副
一人掌辨使臣奸偽明洪武二年以廣西地接猺獞始
於關隘衝要之處設廵檢司以警奸盗後遂增置各處
十三年二月特賜敇諭尋改為雜職(按杜佑通典云關令古官戍主普宋)
(之顯職鎮將後周之通班以唐所置卑賤與隋制同故舉隋而已今考金之各關使譏察官提舉官及諸知鎮)
(知城知堡知寨并各邊將皆六七八品官元之托克托和斯為從五品明之廵檢為從九品均非顯職惟遼之)
(安撫招安廵檢諸使則莫能知其品秩也)
致仕官
唐制致仕之官五品以上及解官充侍者各給半禄宋
凡文武朝官内職引年辭疾者多增秩從其請或加恩
其子孫太祖乾德元年太子太師致仕侯益來預郊祀
帝優待之因詔曰羣臣列位自有通規舊德來朝所宜
加禮且表優賢之意用敦尚齒之風自今一品致仕官
曾帶平章政事者每遇朝會宜綴中書門下班二年令
藩鎮帶平章政事求休致者亦如之真宗咸平五年詔
文武官年七十一以上求退者許致仕景德元年三月
詔凡升朝官遇慶恩父在者授致仕官仁宗景祐三年
詔致仕官如大兩省大卿監正刺史閤門使以上歲時
賜羊酒米麫令所在長吏常加存問侍御史司馬池言
文武官年七十以上不自請致仕者許御史臺糾劾以
聞神宗元豐三年詔自今致仕官遇誕節及大禮許綴
舊班徽宗政和中提督廣東學事孫璘言諸州致仕官
居鄉者乞許令赴貢士宴從之明唯宰臣致仕在籍或
遣行人賜敕諭存問或賜白金綵幣然終明之世亦不
過數人而已
欽定續通典卷三十七
