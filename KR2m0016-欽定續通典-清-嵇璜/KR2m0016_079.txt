欽定續通典卷七十九
禮(凶)
喪制下
葬儀(合葬附)(晉)(唐)(宋)(遼)(金)(元)(明)
晉葬儀据漢魏故事將葬設吉凶鹵簿皆有鼓吹新禮
以禮無吉駕導從之文臣子不宜釋其衰麻以服玄黃
除吉駕鹵簿又凶事無樂遏密八音除凶服之鼓吹摯
虞以為祥車曠左則今之容車也宜定新禮設吉服導
從如舊其凶服鼓吹宜除詔從之南渡後淮南小中正
王式繼母前夫終更適式父式父終喪服訖議還前夫
家前夫家亦有繼子奉養至終遂合葬於前夫式自云
父臨終母求去父許諾於是制出母齊衰期卞壼奏曰
就如式父臨終許諾必也正名依禮為無所據若夫有
命須顯七出之責當存時棄之無緣以絶義之妻留家
制服若式父臨困謬亂使去留自由者此必為相要以
非禮則存亡無所得從式宜正之以禮式母於夫生事
奉終非為既絶之妻夫亡制服不為無義之婦自云守
節非為更嫁離絶之斷在夫没之後夫之既沒是其從
子之日而式以為出母此母以子出也致使存無所容
居沒無所托地寄命於他人之門埋尸於無名之家閨
門之内犯禮違義開闢未有於父則無追亡之善於母
則無孝敬之道存則去留自由亡則合葬路人可謂生
事不以禮死葬不以禮者也虧損世教不可以居人倫
詮正之任䟽奏式遂廢棄終身(案合葬前夫此所僅見使死而有知何以見前)
(夫於地下卞壼之持論正矣杜典載唐定安公主薨王同皎子繇請其父合葬夏侯鈷駁之云生存之時已與)
(前夫義絶殂謝之日合從後夫禮葬即此義)
唐中宗時韋庶人請妃公主命婦以上葬給鼓吹詔可
左臺侍御史唐紹言鼓吹本軍容黃帝戰涿鹿以為警
衛故曲有靈夔吼雕鶚爭石墜崖壯士怒之類惟功臣
詔葬得兼用之男子有四方功所以加寵雖郊祀天地
不參設容得接閨閫哉在令五官㛰葬無給鼓吹者惟
京官五品則假四品盖班秩在夫若子請置前詔用舊
典不省(以上杜典不載今𥙷纂)
宋太祖乾德六年孟昶薨詔令用本品鹵簿鼓吹儀仗
俟導引至城外分半導至西京墳下太宗太平興國七
年正月令翰林學士李昉等重定士庶喪葬制度昉等
奏議曰唐大歴七年詔喪葬之家送葬祭盤只得於喪
家及塋所置祭不得於街衢張設又長慶二年令百姓
喪葬祭奠不得以金銀錦繡為飾及陳設音樂葬物稍
涉僭越並勒毁除臣等參詳子孫之葬父祖卑幼之葬
尊親全尚樸素即有傷孝道其所用錦繡伏請不加禁
斷其用音樂及攔街設祭身無官而葬用方相者望嚴
禁之其詔葬設祭者不在此限寧宗開禧三年成肅皇
后夏氏崩殯於永阜陵正北吏部尚書陸峻言伏睹列
聖在御間有諸后上仙緣無山陵可祔是致别葬若上
仙在山陵已卜之後無有不從葬者其他諸后葬在山
陵之前神靈既安並不遷祔惟元德章懿二后方其葬
時名位未正續行追册其成穆皇后孝宗登極即行追
冊改殯所為攅官典禮已備與元德章懿事體不同所
以更不遷祔竊稽典禮祇緣喪有前後勢所當然其於
禮意却無隆殺今從葬阜陵為合典故從之司馬光書
儀柩行自方相等皆前導主人以下男女哭步從如從
柩朝祖之序出門以白幕夾障之尊長乘車馬在其後
無服之親又在其後賓客又在其後皆乘車馬(無服之親及賓)
(客或先待於墓及祭所)出郭不送至墓者皆辭於柩前卑幼亦乘
車馬(若郭門遠則步從三里所可乘車馬)途中遇哀則哭無常準(若墓遠經宿以)
(上則每舍設靈座於柩前設酒果脯醢為夕哭之奠夜必有親戚宿其旁守衛之明旦將行朝奠亦如之館舍)
(廹隘則設靈座於柩之旁側隨地之宜)掌事者先張靈幄於墓道西設椅
桌又設親戚賓客之次男女各異又於羡道之西設婦
人幄蔽以簾帷柩將及墓親戚皆下車馬步進靈幄前
祝奉祠版箱及魂帛置椅上設酒果脯醢之奠於其前
巾之大&KR1221;至墓道&KR1221;夫下柩舉之趣壙主人以下哭步
從掌事者設席於羡道南&KR1221;夫置柩於席上北首乃退
掌事者陳明器下帳上服苞筲醯醢酒用飯牀於壙東
南北上銘旌施於柩上賓客送至墓者皆拜辭先歸(至是)
(上下可以具食既食而窆)主人拜賓客賓客答拜主人及諸丈夫立於
埏道東西向主婦及諸婦人立於埏道西幄内東向皆
北上以服之重輕及尊卑長幼為序立哭&KR1221;夫束棺乃
窆諸子輟哭視窆既窆掌事者置上服銘旌於柩上慎
勿以金玉珍玩入壙中為亡者之累主人贈用制幣玄纁
束置柩旁再拜稽顙在位者皆哭盡哀(既夕禮注丈八尺曰制二制合)
(之束十制五合疏玄纁之率玄居三纁居二或家貧不能備玄纁束則隨家所有之帛為贈幣雖一制可也)
匠以甎塞壙門在位者皆還次掌事者設誌石蔵明器
下帳苞筲醯醢酒於便房以版塞其門遂實土親戚一
人監視之至於成墳
遼景宗乾亨五年二月神柩升輼輬車具鹵簿儀衛
金纂修雜錄圖吉凶二儀鹵簿十三節以備大葬金石
例金制諸葬儀一品官石人四事石虎石羊石柱各二事
元墓地禁步之圖一品九十步二品八十步三品七十
步四品六十步五品五十步六品四十步七品以下二
十步庶人九步
明制品官葬禮柩車出郭門親賓還者權停柩車乘者
皆下哭贊者引親賓以次俱向柩立哭盡哀卑者再拜
而退婦人亦如之親賓既還乘車馬如初若墓遠其病
不堪步者出郭喪主及諸子亦乘去塋三百步乃下靈
車至帷門外逥南向遂薦食於靈座前少頃徹之柩車
至入凶帷南向祝設几席於柩車之東初至宿次内外
皆就柩車所分東西如常立哭遂設酒脯之奠柩車至
壙前迴南向哭位如在庭之儀掌事者陳明器於壙東
南西向北上乃下柩於席丈夫柩東婦人柩西以次憑
哭盡哀各退復位内外卑者哭再拜辭訣贊者引喪主
以下哭於羡道東西面北上妻及女子子以下哭於羡
道西東面北上哭踊無算婦人皆障以行帷掌事者設
席於壙内遂下柩於壙内席上北首覆以夷衾持翣者
入倚翣於壙内两廂遂以下帳張於柩東南向米酒脯
陳於帳東北食器設於帳前醯醢設於食器南藉以版
明器設於壙内之左右掌事者以玄纁授喪主喪主授
祝祝奉以置柩旁喪主拜稽顙施銘旌誌石於壙内乃
掩壙覆土喪主以下稽顙哭盡哀乃祠后土於墓左庶
人禮柩未至墓執事者先設靈幄在墓道西南向親賓
次在靈幄前十數步婦人幄前靈柩後壙西明器等至
靈車至祝奉魂帛就幄座遂設奠而退執事者先布席
於壙内柩至脱載置席上北首執事取銘旌去杠置其
上喪主男女各就位哭賓客拜辭而歸乃窆喪主兄
弟輟哭臨視喪主奉玄纁置柩旁再拜稽顙在位者皆
哭盡哀乃實土而漸築之祠后土於墓左至於墳塋之
制定自太祖洪武三年一品塋地周圍九十步墳高一
丈八尺二品八十步高一丈四尺(案明會典作一丈六尺)三品七
十步高一丈二尺(案明會典作一丈四尺)以上石獸各六四品四
十步(案明會典作四品塋地六十步墳高一丈二尺)七品以下二十步高六尺
(案明會典五品塋地五十步墳高一丈六品塋地四十步墳高八尺七品塋地三十步墳高六尺明史不言五)
(六品疑有脱誤)五年重定功臣沒後封王塋地周圍一百步墳
高二丈圍牆高一丈石人四文武各二石虎羊馬石望
柱各二一品至六品塋地如舊制七品加十步一品墳
高一丈八尺二品至七品逓殺二尺一品墳牆高九尺
二品至四品逓殺一尺五品四尺一品二品石人二文
武各一虎羊馬望柱各二三品四品無石人五品無石
虎六品以下無當太祖時旴𣅿楊王墳置守戶二百一
十宿州徐王墳置墳戶九十三滁州滁陽王墳亦置墳
戶
虞祭(宋)(明)
宋神宗元豐二年仁宗慈聖太皇太后崩秘閣校理何
洵直言按禮既葬日中還虞於正寢盖古者之葬近在
國城之北故可以平旦而往至日中即虞於寢所謂葬
日虞弗忍一日離也後世之葬其地既遠則禮有不能
盡如古者今大行太皇太后葬日至第六虞自當行之
於外如舊儀其七虞及九虞卒哭謂宜行之於慶夀殿
又按春秋公羊傳曰虞主用桑士虞禮曰桑主不文伏
請罷題虞主太常言洵直所引士及諸侯之禮况嘉祐
治平並虞於集英殿宜如故事又嘉祐治平虞主已
不書諡當依所請南宋大喪通儀第一虞至第六虞祭
太常卿既行掩攅宫之禮並如遷奠之儀(惟不用陪位官掩攅之後)
(總護使以下並易常服黑帶)奉迎虞主依例用細仗五百人太常鼓
吹一百三十人(下兵部太常寺差撥及神主祔廟日同)山陵等使並隨還
京文武百僚合出城奉迎第七至第九虞祭並皇帝親
行禮間日而祭其日有司設牙牀牲牢醴饌行禮前御
史臺閤門太常寺先引文武百官詣几筵殿裏外立班
定次禮直官引讀文官詣殿上東向立進幣爵酒官詣
殿上西向立酌酒官於殿上酒罇之後北向立定次禮
直官太常博士引太常卿詣幄前立定皇帝入御幄簾
降禮直官太常博士引太常卿當幄前俛伏跪奏稱太
常卿臣某言請皇帝行虞祭之禮奏訖俛伏興退復位
簾捲前導官導皇帝出幄詣殿上褥位西向立内侍啟
虞主匵於後以羅巾覆之訖奏請皇帝再拜在位官皆
再拜内侍進盤匜沃内侍奏請皇帝帨手内侍進爵又
奏請皇帝洗爵内侍進巾又奏請皇帝拭爵訖前導官
導皇帝詣虞主前奏請皇帝跪三上香進幣爵酒官搢
笏跪先進幣次進爵酒又奏請皇帝受幣奠執爵三祭
酒於茅苴奠爵訖俛伏興又奏請少立讀祝文官搢笏
跪讀祝文訖奏請拜皇帝再拜在位官皆再拜前導官
導皇帝還褥位西向立奏請拜皇帝再拜在位官皆再
拜訖内侍啟虞主巾捧匱覆虞主訖前導官導皇帝歸
御幄簾降禮直官太常博士次引太常卿當幄前俛伏
跪奏稱太常卿臣某言禮畢訖俛伏興退復位前導官
退陪位行事官以次退文武百僚進名奉慰第八第九
虞並如上儀司馬光書儀虞祭主人以下皆沐浴執事
者設盥盆帨巾各二酒一瓶注子及盞一蔬果七筯茶
酒盞醬楪香爐主人及諸子與有服之親皆入尊長坐
哭如反哭位卑幼立哭於靈座前斬衰為一列最在前
齊衰以下以次各為一列無服之親又為一列丈夫處
左西上婦人處右東上各以昭穆長幼為序皆北向頃
之祝止哭者主人降自西階盥手帨手詣靈座前焚香
再拜退復位及執事者皆盥手帨手執事者一人升取
盞斟酒西向酧之祝帥餘執事者奉饌設於靈座前主
人進詣酒注所北向執事者一人取酒盞立於主人之
左主人左執盞右執注斟酒授執事者置靈座前主人
進詣靈座前執事者取酒盞授主人主人跪酧執事者
受盞俛伏興少退立祝執辭出主人之右西向跪讀祝
興主人哭再拜退復位哭止主婦亞獻親戚一人或男
或女終獻不焚香不讀祝餘皆如初獻之儀畢主人以
下皆出祝闔門主人立於門左卑幼丈夫在其後皆西
向主婦立於門右卑幼婦人在其後皆東向尊長休於
他所如食間祝告啟門三乃啟門主人以下皆入就位
祝西向告利成斂祠版韜藉匣之置靈座主人以下皆
哭應拜者再拜盡哀止出就次執事者徹饌祝取魂帛
帥執事者埋於屏處潔地遇柔日再虞遇剛日三虞朱
子家禮虞祭主人以下皆沐浴執事者陳器具饌祝出
神主於座主人以下皆入哭降神祝進饌初獻亞獻終
獻侑食主人以下皆出祝闔門祝啟門主人以下入哭
辭神祝埋魂帛罷朝夕奠遇柔日再虞遇剛日三虞
明成祖永樂二十二年文皇帝喪禮葬日初虞柔日再
虞剛日三虞後間日一虞至九虞止在途皇太子行禮
還京皇帝親行禮(按隆慶初自初虞至七虞在途八虞在城外俱護喪官行禮九虞還京皇帝)
(親行禮)虞祭内侍陳醴饌拜位於几筵前如常祭儀内導
引官導皇帝衰服詣拜位皇太子親王以下衰服各就
拜位行四拜禮初獻奠帛獻酒讀祝亞獻終獻贊四拜
舉哀興哀止望瘞至於品官葬禮柩既入壙掌事者先
歸修虞事或墓遠則但不出是日可也喪主以下既沐
浴執事者陳器具僎設盥盆帨巾二於西階西南上酒
瓶并架一於靈座東南置桌子於其東設注子及盤盞
於其丄火爐湯瓶於靈座西南置桌子於其西設祝版
於其上設蔬果盤盞於靈座前桌上匕筯居内當中酒
盞在其西醋楪居其東果居外蔬居果内實酒於瓶設
香案於堂中炷火於香爐束茅聚沙於香案前具饌如
朝奠陳於堂門之東祝出神主於座喪主及兄弟倚杖
於室外及與祭者皆入哭於靈座前其位皆北面以服
為列重者居前輕者居後尊長坐卑幼立丈夫處東西
上婦人處西東上逐行各以長幼為序侍者在後乃降
神祝止哭者喪主降自西階盥手帨手詣靈座前焚香
再拜執事者皆盥帨一人開酒實於注西面跪以注授
喪主喪主跪受一人捧桌上盤盞東面跪於喪主之左
喪主斟酒於盞以注授執事者左手取盤右手執盞酧
於茅上以盤盞授執事者俛伏興少退再拜復位既降
神祝進饌執事者佐之喪主乃初獻進詣注子桌前執
注北面立執事者一人取靈座前盤盞立於喪主之左
喪主斟酒反注於桌上與執事者俱詣靈座前北面立
喪主跪執事者亦跪進盤盞三祭於茅束上俛伏興執
事者受盞奉詣靈座前奠於故處祝執版出於喪主之
右西向跪讀之云日月不居奄及初虞夙興夜處哀慕
不寧謹以潔牲庶羞粢盛醴齊哀薦祫事祝興喪主哭
再拜復位興止主婦為亞獻禮如初不讀祝親賓一人為
終獻禮如亞獻乃侑食執事者執注添盞中酒喪主以
下皆出祝闔門喪主立於門東西向卑幼丈夫在其後
重行北上主婦立於門西東向卑幼婦女亦如之尊長
休於他所祝進當門北面噫歆告啟門三乃啟門喪主
以下入就位祝立於喪主之右斂主匣之置故處喪主
以下哭辭神再拜盡哀止出就位執事者徹饌祝取魂
帛埋之屏處潔地罷朝夕奠遇柔日再虞禮如初儀(惟前)
(期一日陳設具饌厥明夙興設蔬果酒醴質明行事祝出神主於座祝辭改初虞為再虞祫事為虞事)遇
剛日三虞禮如再虞(祝辭改再虞為三虞虞事為成事若去家經宿以上則初虞於所館)
(行之墓遠塗中遇柔日亦於所館行之若三虞必須至家始可行禮)庶人禮葬之日日
中而虞或墓遠則但不出是日可也柩既入壙掌事者
先歸修虞事具饌於堂東既沐浴喪主以下内外俱詣
靈座所喪主及諸子倚杖於室戶外内外俱哭掌饌者
以饌入設於靈座前降出贊者請喪主止哭盥手詣靈
座前以盞跪奠酒俛伏興西向立内外哭止祝進立於
靈座右跪讀祝文曰維年月日日辰孤子某敢昭告於
考某人之靈日月遄邁奄及初虞叩地號天五情糜潰
謹以清酌庶饈哀薦虞事尚享祝興喪主哭再拜退復
位内外哭盡哀喪主以下出杖降自西階就次妻妾女
子子還别室少頃徹饌祝取魂帛帥執事者埋於屏處
潔地罷朝夕奠遇柔日再虞遇剛日三虞
卒哭祭(宋)(明)
南宋大喪通儀卒哭其日有司設牙牀牲牢醴饌行事
陪位官就位立班皇帝入御幄簾降次引皇太子宰執
從駕官立班太常當幄前跪奏請皇帝行卒哭之祭簾捲
前導官導皇帝出幄詣殿上褥位西向立内侍啟虞主
匱於後以白羅巾覆之(皇太后虞主覆以青羅巾)奏請拜皇帝再拜
在位官皆再拜内侍捧盤匜帨手巾酒爵以進奏請皇
帝盥手帨手洗爵拭爵前導官導皇帝詣虞主前奏請
皇帝跪三上香進幣爵酒官跪進幣次進爵酒奏請皇
帝受幣奠幣執爵酒三祭酒於苞苴奠爵俛伏興奏請
少立讀祝文官跪讀祝文訖奏請拜皇帝再拜在位官
皆再拜前導官導皇帝還褥位西向立内侍啟虞主巾
捧匱覆虞主前導官導皇帝歸御幄簾降禮畢高宗紹
興二十九年十二月五日禮部太常寺言檢照元豐二年
慈聖光獻皇太后上仙太常禮院言按禮葬而後虞
虞而後卒哭卒哭而後祔景德中明德皇后以百日為
卒哭盖古之士禮不當施於朝廷詔改卒哭為百日司
馬光書儀卒哭祭其日夙興執事者具饌如時祭陳之
於盥帨之東用桌子蔬果各五品膾炙羹殽軒脯醢庶
羞麺食米食共不過十五品器用平生飲食器設玄酒一
瓶於酒瓶之西主人既焚香帥衆丈夫降自西階衆丈
夫盥手帨手以次奉肉食升設靈座前主婦帥衆婦女
降自西階盥手帨手以次奉麺食米食設於肉食之北
主人既初獻祝東向跪讀祝辭既啟門告利成餘皆如
三虞之儀朱子家禮三虞後遇剛日卒哭設蔬果酒饌
祝出主主人以下皆入哭降神主人主婦進饌初獻亞
獻終獻侑食闔門啟門辭神自是朝夕之間哀至不哭
明品官禮三虞後遇剛日卒哭前期一日陳器具饌(並同)
(虞祭惟更設玄酒一瓶於酒瓶之西)其日厥明夙興設蔬果酒饌(並同虞祭)質
明祝出主喪主以下皆入哭降神喪主奉魚肉主婦盥
帨奉麺米食喪主奉羹主婦奉飯以進乃初獻(並同虞祭惟祝)
(執版立於喪主之左東向跪讀為異祝辭改三虞為卒哭哀薦成事下云來日隮祔於祖考某官府君尚饗)
亞獻終獻侑食闔門啟門辭神其儀並與虞祭同自是
朝夕之間哀至不哭其朝夕哭猶故喪主兄弟疏食水
飲不食菜果寢席枕木庶人禮三月而卒哭其日夙興
掌事者具饌於堂東内外各衰服贊者引喪主以下俱
杖升立哭於靈座東西向南上婦人升詣靈座西東面
南上内外俱就位哭贊者升自東階入徹夕奠出執饌
者以饌升設於靈座前贊者引喪主降盥手訖進詣靈
座前以盞跪奠酒俛伏興少退西面祝入立於靈座南
北面内外哭止跪讀祝文曰維某年某月朔日辰孤子
某敢昭於考某人(母則曰哀子曰妣某氏)日月不居奄及卒哭叩
地號天五情糜潰謹以清酌庶羞哀薦成事尚饗祝興
喪主再拜哭應拜者皆再拜喪盡哀喪主以下各還次
自卒哭後朝一哭夕一哭乃諱名喪主疏食水飲不食
菜果寢席枕木
祔祭(宋)(金)(元)(明)
宋真宗景德初禮官詳定明德皇太后靈駕發引於京
師壬地權櫕依禮埋懸重升祔神主(案宋史禮志太宗明德皇后李氏於)
(景德元年三月十五日崩九月二十二日遷坐於沙臺櫕宫十月七日祔神主太宗室三年十月十五日帝)
(詣櫕宫致奠)李安易上言曰禮云既虞作主虞者已葬設祭吉也
明未葬則未立虞主及神主所以周制但鑿木為懸重
以主神靈皇后七月而葬則埋懸重掩元堂凶仗輼輬
車龍輴之屬焚於栢城訖始可立虞主吉仗還京備九
祭復埋虞主然後立神主升廟堂自曠古至皇朝上奉
祖宗陵廟俱行此禮何以今日乃違典章苟且升祔方
權櫕妄立神主未大葬輙埋懸重且棺柩未歸園陵則
神靈豈入太廟奈栢城未焚凶仗則凶穢唐突祖宗望
約孝章近例但於壬地權櫕未立神主升祔凶儀一切
祇奉俟丙午年靈駕西去園陵東回祔廟如此則免於
顛倒乃詔有司再加詳定判禮院孫何等上言案晉書
羊太后崩廢一時之祀天地明堂去樂不作又案禮皇
后崩五祀之祭不行既殯而祭所言五祀不行則天地
之祭不廢遂議以園陵年月不便須至變禮從宜又緣
先準禮文候神主升祔畢方行享祀若俟丙午歲則三
年不祭宗廟禮文有闕况明德皇太后德配先朝禮合
升祔遂與史館檢討同共參詳以為廟未祔則神靈不
至伏恐祭祀難行櫕既畢則梓宫在郊可以葬禮比祔
遂案禮云葬者蔵也欲人不得而見也既不欲穿壙動
土則龍輴攅木題凑蒙槨上四柱如屋以覆盡塗之所
合埋重一依近例便可升祔神主安易妄言以凶仗言
凶穢目羣官為顛倒指梓宫為棺柩令有司分析園陵
凂凟聖聽誣罔臣下安易又云昔日覩羣官盡公奉二
帝諸后並先山陵後祔廟今日覩羣官顛倒奉明德皇
太后獨先祔廟後園陵者今詳當時先山陵後祔廟盖
為年月便順别無隂陽拘忌今則年月未便理合從宜
未埋重則禮文不備未升祔則廟祭猶闕須從變禮以
合聖情兼明德皇太后將赴權櫕而安易所稱栢城未
焚凶仗則凶穢唐哭祖宗案檀弓云喪之朝也順死者
之孝心也鄭康成注云謂遷柩於廟又云其哀離其室
也故至於祖考之廟而後行商朝而殯於祖周朝而遂
葬今亦遥辭宗廟而後行豈可以禮經所出目為顛倒
吉凶具儀謂之唐突哉又云孝章皇后至道元年崩亦
緣有所嫌避未赴園陵出京權櫕之時不立神主入廟
直至至道三年西去園陵禮畢然後奉虞主還京易神
主祔廟以合典禮今詳當時文籍緣孝章為太宗嫂氏
上仙之時止輟五日視朝百官不曾成服與今不同初
亦無詔命令住廟享今明德皇太后母儀天下主上孝
極曾顔况上仙之初即有遺命權停享祀今案禮文固
合如此安易荒唐庸昧妄有援引以大功之親比三年
之制欺罔乃至於此本院所議並明稱典故旁考時宜
雖曰從權粗亦稽古請依元議施行從之(案權攅未葬不宜苟且祔)
(廟安易之言正合古禮而孫何等乃重駁之謬矣)司馬光書儀卒哭之來日祔
於曾祖考(曾祖考曾祖妣皆以主人言之)内外夙興掌事者具饌三分
(雜記曰男子祔於王父則配女子祔於王母則不配注謂若祭王母則不祭王父也有事於尊者可以及卑有)
(事於卑不敢援尊祭饌如一祝辭異不言以某妃配某氏耳)如時祭設曾祖考妣坐
於影堂南向(影堂窄則設座於他所妣則但設祖妣座)設死者坐於其東南
西向各有椅桌設盥盆帨巾於西階下設承版桌子於
西方火爐湯瓶火筯在其東其日夙興設玄酒酒瓶盞
注桌子於東方設香桌於中央置香爐注香於其上質
明主人以下各服其服哭於靈座前奉曾祖考妣祠版
匣置承祠版桌子上出祠版置於座藉以褥次詣靈座
奉祠版匣詣影堂主人以下哭從如從柩之序至影堂
前止哭祝奉祠版置於座藉以褥主人及諸子倚杖於
階下與有服之親尊長卑幼皆立於庭(曾祖考妣在焉故尊長不敢坐)
以服輕重為列丈夫處左西上婦人處右東上(左右皆據曾祖)
(考妣言之)各以昭穆長幼為序皆北向婢妾在婦人之後位
定俱再拜(參曾祖考妣)其進饌先詣曾祖考妣前設之次詣
亡者前設之主人先詣曾祖考妣前北向跪酧酒俛伏
興少退立祝奉辭出主人之左東向跪讀曰維某年月
日孝曾孫某敢以柔毛嘉薦普淖明齊溲酒適於曾祖
考某官(不言以某封某氏配若妣祔於祖妣則云適於祖姑某封氏)隮祔孫某官(妣云)
(隮祔孫婦某封某氏)尚饗祝興主人再拜不哭次詣亡者前東向
跪酧酒俛伏興少退立祝讀曰維年月日孝子某敢用
柔毛嘉薦普淖明齊溲酒哀薦祔事於先考某官(妣云先妣)
(某封)適祖考某官尚饗祝興降位主人再拜不哭降復位
主婦亞獻親賓終獻皆如主人儀祝闔門主人以下出
侍立於門左右不哭如食間祝告啟門三及啟門主人
以下各就位祝東向告利成主人以下不哭皆再拜辭
神祝先納曾祖考妣祠版於匣奉置故處次納亡者祠
版於匣奉之還靈座主人以下哭從如來儀
金制凡升祔神主用栗具依唐制諸侯用一尺刻諡於
背
元英宗即位將升祔仁宗皇帝并增置廟室太常禮儀
院下博士檢討歷代典故移書禮部中書集議曰古者
天子祭七代兄弟同為一代廟室皆有神主增置廟室
又議大行皇帝升祔太廟七室皆有神主增室不及依
前代典故權於廟内止設幄座南面安奉今相視得第
七室近南對室地位東西一丈五尺除設幄座外餘五
尺不妨行禮乃結綵為殿置武宗室内權奉神主
明文皇帝崩祔饗用卒哭之明日太常寺設醴饌於太
廟如時饗儀樂設而不作設儀衛繖扇於午門外内侍
進御輦於几筵殿前皇帝衰服四拜舉哀興哀止立於
拜位之東西向内侍奉請神主降座升輦詣太廟祔饗
至思善門外皇帝易祭服升輅隨至午門外詣御輦前
跪太常卿奏請神主降輦皇帝俛伏興捧主由左門入
至丹陛上典儀唱太宗文皇帝謁廟至廟前内侍捧主
至褥位皇帝於後行八拜禮每廟俱同内侍捧主北向
太常卿立壇東西向唱賜坐皇帝搢圭奉神主安於座
詣拜位行祭禮如時饗儀太常卿奏請神主還几筵品
官祔祭之禮卒哭明日而祔卒哭之祭既徹即陳器具
饌於祠堂堂狹即於聽事隨便設亡者祖考妣位於中
南向西上設亡者位於其東南西向母喪則不設祖考
位置酒瓶玄酒瓶於阼階上火爐湯瓶於西階上具饌
如卒哭而三分母喪則两分祖妣二人以上則以親者
厥明設蔬果酒饌質明喪主兄弟皆倚杖於階下入詣
靈座前哭盡哀止乃詣祠堂祝軸簾啟櫝奉所祔祖考
之主置於座南執事者奉祖妣之主置於座西上喪主
以下還詣靈座所哭祝奉主櫝詣祠堂西階上桌子上
喪主以下哭從如從柩之次至門止哭祝啟櫝乃出主乃
降神祝進饌酌獻先詣祖考妣前祝版云孝孫某謹
以潔牲庶羞粢盛醴齊適於某考某官府君隮祔孫某
官尚饗(皆不哭)内喪則云某妣某封某氏隮祔孫婦某封
某氏次詣亡者位前祝版云薦祔事於先考某官府君
適於某考某官府君尚饗二獻侑食闔門啟門辭神並
同卒哭儀禮畢祝奉主各還故處先納祖考妣神主龕
中匣之次納亡者神主西階桌子匣之奉而還於靈座
出門喪主以下哭從如來儀庶人禮卒哭之明日乃
祔其日夙興執事者具器陳饌喪主以下入哭於靈座
前乃詣祠堂奉所祔祖考之主置於座内執事者奉祖
妣之主置於座還詣靈座所哭祝奉新主以行喪主以
下哭從如從柩之次至祠堂門止哭祝出主置於座喪
主以下各就位贊者曰再拜在位皆再拜掌饌者以
饌升各陳於座前設訖降出贊者引喪主盥手酌酒先
詣祖考妣位前祝辭云孝孫某謹以清酌庶品適於某
祖之靈隮祔孫某人之靈内喪則云適於某祖妣某人
隮祔孫婦某人某氏次詣亡者位前祝辭云薦祔事於
先考之靈適於某考之靈尚饗喪主再拜興降出贊者
引喪主詣諸座前各再拜乃復位贊者曰再拜在位者
皆再拜祝先納祖考妣神主於龕中匣之次納亡者神
主匣之奉之反於靈座喪主以下哭從如來儀
小祥變(宋)(明)
宋制十三日小祥(外朝以日易月之制)行奠祭禮其日儀鑾司設
素幄於几筵殿之東陪位官就位立班皇帝服衰服詣
幄即御座簾降太常卿當幄前跪奏請皇帝行祭奠之
禮簾捲前導官導皇帝出幄詣殿下褥位向西立奏請
再拜舉哭皇帝再拜舉哭在位官皆再拜舉哭前導皇
帝升殿詣香案前三上香三奠酒俛伏興讀祝文官跪
讀祝文訖奏請哭盡哀皇帝哭盡哀在位官皆哭盡哀
奏請再拜皇帝再拜在位官皆再拜前導皇帝降階殿
下褥位西向立奏請皇帝再拜在位官皆再拜前導皇
帝還幄簾降奏禮畢皇帝改服大祥服理宗初真德秀
論小祥不當從吉状伏覩指揮羣臣候過寧宗皇帝小
祥並服純吉等某案本朝列聖相承外庭雖用易月之
制而宫中實行三年之服迨至阜陵獨出宸斷易月之
外衰服如初朝衣朝冠皆以大布惜時臣不能并定臣
下執喪儀遂使人主衰服三年於上而羣臣易月公除
於下逮紹熙甲寅阜陵上賓羅點等建議乞令羣臣於
易月之後不釋衰服朝會治事權用公服黑帶每遇七
日及朔望時節朝臨奉慰應於喪禮皆以衰服行事山
陵之後期與再期則又服衰服大祥而後除至於燕服
亦去紅紫之飾詔從之侂胄弄權一切反慶元初制故
光宗之喪羣臣復以小祥純吉揆之禮意參之人情有
未安者二焉皇帝以躬執三年之喪在宫則苴麻臨朝
則淺黃之服黑犀之帶而羣臣遽以無所不佩豈君服
斯服之義乎此其未安者一也八月三日實維小祥越
七日而遂純吉追念去年是時先皇帝負扆朝羣臣今
音容若存仙遊已邈臣子雖號慟泣血未足以洩其哀
乃遽即純吉之服忘憂戚之容揆之人情必所不忍此其
未安者二也欲望朝廷更下有司考求紹興甲寅已
定之例斟酌而行之其八月十日百官純吉指揮望姑
賜寢庶幾稍合禮意足以貽示方來司馬光書儀云既
練男子去首絰負版辟領衰故朱子家禮據書儀云小祥去
首絰負版辟領衰但禮記既練男子除首絰婦人除要
𢃄家禮於婦人成服時並無婦人絰帶之文此為疎略
故既練亦不言婦人除帶當以禮經為正
明品官禮期而小祥喪至此凡十三月(不計閠)古卜日而
祭今止用初忌以從簡易前期一日喪主以下沐浴洒
掃滌濯主婦帥衆婦女滌釡鼎具祭饌(如卒哭)設次陳練
服厥明夙興設蔬果酒饌質明祝出主喪主倚杖於門
外與期親各服其服而入皆哭盡哀止乃出就次易服
復入哭祝止哭乃降神初獻亞獻終獻侑食闔門啟門
辭神並同卒哭之儀祝版云日月不居奄及小祥夙興
夜處小心畏懼不惰其身哀慕不寧敢用潔牲庶羞粢
盛醴齊薦此常事尚享自是止朝夕哭始食菜果庶人
禮小祥前期一日喪主及諸子皆沐浴具饌陳器設次
陳練服於其所其日夙興祝入整拂几筵以出内外衰
服喪主以下倚杖於階東俱出就位哭盡哀贊者引喪
主杖就次主婦以下各就次乃陳練服贊者引喪主倚
杖如初乃升内外俱升就位哭贊者引喪主盥手奠酒
祝進立於靈座右内外止哭祝讀祝文曰維年月朔日辰
孤子某敢告於考某人之靈歲月驚迫奄及小祥攀
慕永遠重增荼裂謹以清酌庶羞祇薦常事尚享祝興
喪主哭再拜退復位内外哭盡哀喪主以下出杖降自
西階就次妻妾女子子還别室自小祥之後止朝夕哭
大祥變(宋)(明)
宋制二十五日大祥(外朝以日易月之制行奠祭禮如前祭儀)是日皇帝改
服禫服高宗紹興九年正月二十五日徽宗大祥高宗
服白羅袍至禫祭祥服日服素紗軟脚幞頭淺色黃羅
袍黑銀帶及紹興三十一年八月太常寺檢會故事言
大祥日服素紗軟脚幞頭白羅黑銀𢃄孝宗淳熙十四
年十月十一日太常寺檢照大祥日服素紗軟脚折上
巾淡黃袍黑銀帶上批淡黃袍改服白袍自後每御延
和殿並服大祥之服又不用皂幞頭其折上巾白袍並
以布為之宫中則布衫過宫則衰絰而杖
明品官禮再期而大祥喪至此凡二十五月亦止用第
二忌日祭前期一日沐浴陳器具饌(如小祥)設次陳禫服
以酒果告遷於祠堂告畢改題神主遞遷而西虛東一
龕以候新者厥明行事皆如小祥之儀(祝版改小祥曰大祥常事曰祥)
(事)祝畢奉神主入於祠堂喪主以下哭從如祔之叙至
祠堂止哭執事者徹靈座斷杖棄之屏處奉遷主埋於
墓側始飲酒食肉而復寢庶人禮大祥前期一日喪主
及諸子俱沐浴具饌陳器陳禫服於次乃告遷於祠堂
告畢改題神主而遞遷之虚東一龕以俟厥明祝先入
拂几筵降出内外於次哭盡哀掌事者設饌於靈座前
内外俱就位哭贊者引喪主盥手奠酒祝立於靈座右
跪讀祝文曰維年月朔日辰孤子某敢告於考某人之
靈日月逾邁奄及大祥攀慕永遠無任荒踣謹以清酌
庶羞祇薦祥事尚享祝興喪主哭再拜退復位内外哭
盡哀祝奉神主入於祠堂喪主以下哭送掌事者徹靈
座斷杖棄之屏處始飲酒食肉而復寢
禫變(宋)(明)
宋制二十七日禫(用以日易月之制)奠祭是日皇帝釋禫服政
和禮品官喪儀禫前一日之夕掌事者先備内外禫服
各陳於别所主人及諸子俱沐浴具饌如初其日夙興
祝入設几筵於奥主人及諸子妻妾女子子仍祥服内
外俱升就位哭盡哀降釋服服禫服復升就位哭設饌
如初贊者引主人盥手奠酒如初祝進立於靈座右止
哭祝跪讀祝文曰維某年月朔日辰孤子某敢昭告於
考某官封諡(案庶人禮作敢昭告於考某人之靈)尚饗餘如大祥之儀
明品官禮大祥之後間一月禫禫者淡淡然平安之意
盖喪至此計二十有七月前一月下旬卜來月三旬中
各一日或丁或亥設桌子於祠堂門外置香爐香合㺽
珓於其上喪主禫服西向衆兄弟次之子孫在其後重
行北上執事者北向東上喪主炷香薰珓命以上旬之
日曰某將以來月某日祇薦禫事於先考某官府君即
以珓擲於盤以一俯一仰為吉不吉更命中旬之日又
不吉則直用下旬之日(案司馬光書儀大祥後間一月月中隨便擇一日不用卜)喪
主乃入祠堂本龕前再拜在位者皆再拜喪主焚香祝
執版立於喪主之左跪告曰孝子某將以來月某日祇
薦禫事於先考某官府君(案庶人禮作敢昭告於考某人之靈)卜既得吉
敢告喪主再拜降興在位者皆再拜祝闔門退乃前期
一日沐浴設神位於靈座故處陳器具饌厥明行事皆
如大祥之儀
五服成服及變除附(宋)
宋司馬光書儀衰裳之制斬衰用極粗生布為之不緝衣
縫向外裳縫向内裳前三幅後四幅每幅作三㡇皆屈
两邊相著空其中負版方一尺八寸(此尺寸皆用周尺)在背上
綴於領下垂放之辟領方四寸置於負版两旁各攙
負版一寸亦綴於領下衰長六寸廣四寸綴於前衿當
心衣長過腰足以掩裳上際衽用布三尺五寸留上一
尺正方不破旁入六寸乃向下邪裁之一尺五寸去下
畔亦六寸横斷之留下一尺正方以两正方左右相沓
綴於衣两旁垂之向下狀如燕尾掩裳旁際(案朱子家禮同)齊
衰以布稍粗者為寬袖襕衫大功小功緦麻皆用生白
絹為襕衫凡緝者皆向外撚之小祥則除負版及衰大
祥後服皂布衫黃幹曰喪服婦人自斬至緦成服皆布
總其布之升數象男子冠數始死將斬衰婦人去筓至
男子括髮著麻髽之時猶不筓今成服始用箭筓(案箭篠竹)
(也以箭篠為筓也)箭筓長尺婦人箭筓終喪婦人有除無變也
(案喪服之制有變有除變者不遽除除者不更變故變有受而除無受)
五服衰裳制度(五代)(宋)
後唐始以五服制度著為令
宋楊復曰喪服制度惟辟領一節沿襲差誤自通典始
案喪服記云衣二尺有二寸盖指衣身自領至要之長
而言之也用布八尺八寸中斷以分左右為四尺四寸
者二又取四尺二寸四中摺以分前後為二尺二寸者
四此即尋常度衣身之常法也合二尺二寸者四疊
為四重從一角當領處四寸下取方裁入四寸乃記所
謂適博四寸注疏所謂辟領四寸是也案鄭注云適辟
領也則两物即一物也今記曰適注疏又曰辟領何為
而異其名也辟猶開也從一角當領處取方裁開方四
寸故曰辟領以此辟領四寸反摺向外加两肩上以為
左右適故曰適乃疏所謂两相向外各四寸是也辟領
四寸既反摺向外加两肩上以為左右適故後之左右
各有四寸虛處當脊而相並謂之闊中前之左右各有
四寸虛處當脊而相對亦謂之闊中乃疏所謂闊中八
寸是也此則衣身所用布之處與裁之之法也注又云
加辟領八寸而又倍之者謂别用布一尺六寸横闊八
寸又縱摺而中分之其下一半裁斷左右两端各四寸
除去不用只留中間八寸以加後之闊中元裁辟領各
四寸處而塞其闕當脊相並處此所謂加辟領八寸是
也其上一半全一尺六寸不裁以布之中間從項上分
左右對摺向前垂下以加於前之闊中與元裁斷處當
肩相對處相接以為左右領也夫下一半加於後之闊
中者用布八寸而上一半從項而下以加前之闊中者
又倍之而為一尺六寸此所謂又倍之者也此則衣領
所用之布與裁之之法也古者衣服吉凶異制故衰服
領與吉服領不同而其制如此也注又云凡用布一丈
四寸者周身八尺八寸衣領一尺六寸合為一丈四寸
也此是用布正數又當少寬其布以為鍼縫之用然此
即衣身與衣領之數若負衰帶下及两衽又在此數之
外矣但領必有袷此布何從出乎曰衣領用布闊八寸
而長一尺六寸古者布幅闊二尺二寸除衣領用布闊
八寸之外更餘闊一尺四寸長一尺六寸可以分作三
條施於袷而適足無餘欠也通典以辟領為適本用注
疏又自謂喪服記文難曉而用臆說以參之既别用布
以為辟領又不言制領所用何布又不計衣身衣領用
布之數失之矣但知衣身八尺八寸之外又别用布一
尺六寸以為凡用布共一丈四寸則文儀不待辨而自
明矣又曰儀禮婦人不殊裳衰如男子衰(案斬疏繐大功小功緦裼)
(皆曰衰喪正服也)下如深衣無𢃄又無衽夫衰如男子未知備
負版辟領之制與否下如深衣未知裳用十二幅與否
此雖無文可明但衣身必二尺二寸袂必屬幅裳必上
屬於衣裳旁两幅必相聯屬此所以衣不用帶下尺
裳旁不用衽也今考家禮則不用此制婦人用大袖長
裙盖頭男子衰服純用古制而婦人不用古制此則未
詳
五服制度考(宋)
宋司馬光曰古者既葬練祥禫皆可受服變而從輕今
世俗無受服自成服至大祥其衰無變故於既葬别為
家居之服是亦受服之意也朱子曰温公儀凶禮斬衰
用古制而功緦又不用古制古者五服皆用麻但布有
差等皆有冠絰但功緦之絰小耳今定家禮斬衰衣裳
用極粗生布齊衰用次等粗生布杖期又用次等生布
不杖期及齊衰三月又用次等生布大功用稍粗熟布
小功用稍熟細布緦麻用極熟細布黃幹曰案練再受
服經傳雖無明文謂既練而服功衰則記禮者屢言之
服問曰三年之喪既練矣期之喪既葬矣則服其功衰
雜記曰三年之喪雖功衰不弔又曰有父母之喪尚功
衰而祔兄弟之殤則練冠是也案大功之布有三等七
升八升九升而降服七升為最重斬衰既練而服功衰
是受以大功七升布為衰裳也故喪服斬章賈氏疏云
斬衰初服粗至葬後大祥後漸細加飾斬衰裳三升冠
六升既葬後以其冠為受衰裳六升冠七升小祥又以
其冠為受衰裳七升冠八升女子子嫁反在父之室疏
云至小祥受衰七升總八升又案間𫝊小祥練冠孔氏
疏云至小祥以卒哭後冠受其衰而以練易其冠而横
渠張子之說又曰練衣必鍜煉大功之布以為衣故言
功衰功衰上之衣也以其著衰於上故通謂之功衰必
著受服之上稱受者以此得名受盖以受始喪斬疏之
衰而著之變服其意以喪久變輕不欲摧割之心亟忘
於内也據横渠此說謂受以大功之衰則與傳記注疏
之說同謂煆鍊大功之布以為上之衣則非特練中衣
亦練功衰也又取成服之初衰長六寸博四寸縫於當
心者著之於功衰之上是功衰雖漸輕而長六寸博四
寸之衰猶在不欲哀心之遽忘也此說則與先儒異今
並存之
欽定續通典卷七十九
