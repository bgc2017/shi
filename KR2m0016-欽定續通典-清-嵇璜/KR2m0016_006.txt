欽定續通典卷六
食貨
屯田下(元)(明)
元太祖時舒穆嚕拜達勒為霸州等路元帥鎮守固安
水寨令軍士屯田且耕且戰披荆棘立廬舍數年之間
城市悉完為燕京外蔽憲宗初以有宋兵世祖請立經
略司於汴以蒙古史天澤等為使授之兵牛敵至則禦
敵去則耕乃置屯田萬戶於鄧完城以備之三年汪特
格修治利州且屯田七月屯田於鳳翔中統二年詔鳳
翔府種田戶隸平陽兵籍毋令出征務耕屯以給軍餉
又詔諸道括逃軍還屯田嚴其禁三年始立左衛屯田
調樞密院二千人於東安州南永清縣東荒土及本衛
元占牧地立屯開耕分置左右手屯田千戶所(其官屬詳載職)
(官典武官下卷中)為軍二千名為田一千三百一十頃六十五
畆又置右衛屯田調本衛軍二千人於永清益津等處
立屯開耕分置左右手屯田千戸所其屯軍田畆之數
與左衛同至元元年以益都武衛軍千人屯田燕京官
給牛種二年詔孟州之東黃河之北南至八柳樹枯河
徐州等處凡荒閒地土可令阿珠阿嘍罕等所領士卒
立屯耕種并摘各萬戸所管漢軍屯田又詔西川山東
南京等路戍邊軍屯田四年置中衛屯田於武清香河
等縣繼以各屯地界相去百餘里往來耕作不便遷於
河西務荒莊楊家口青臺楊家白等處其屯軍之數與
左衛同為田一千三十七頃八十二畆六年以攻襄樊
軍餉不足𤼵南京河南歸德諸路編民二萬餘戶於康
鄧申裕等處立屯七年創立高麗屯田是時東征日本
欲積糧餉為進取之計遂以王綧洪茶邱等所管高麗
戶二千人及𤼵中衛軍二千人合婆娑府咸平府軍各
一千人於王京東寧府鳳州等處一十處置立屯田設經
略司以領其事每屯用軍五百人八年僉𤼵己未年隨
州鄂州投降人民一千一百七十戸往中興居住繼即
編為屯田戶凡二千四百丁(至二十三年續僉漸丁得三百人)為田一
千八百頃十一年徙生劵軍屯田和林置陜西屯田總
管府以安西王府所管編民二千戸立櫟陽涇陽終南
渭南屯田又置寧夏路放良官屯田從安撫司請以招
良人民九百四戸編聚屯田為田四百四十二頃五十
畆又置敘州宣撫司民屯命西蜀四川經略司起立屯
田又置潼州府民屯僉本府編民及義士軍二千二百
二十四戸立屯又置䕫路總管府民屯僉本路編民至
五千二十七戶又置重慶路民屯於江津巴縣瀘州忠
州等處僉撥編民二千三百八十七戸并召募共三千
五百六十五戸十二年置大理金齒等處宣慰司都元
帥府軍民屯命於所轄州縣拘刷漏籍人戶得六千六
百有六戸立屯田繼又僉本府編民四百戶及永昌府
編民一千二百七十五戶增益之後立大理軍屯於㸑
僰軍内撥二百戶續僉二百八十一戸又增一百一十
九戸總計民屯三千七百四十一戶軍屯六百戶為田
軍民已業二萬二千一百五雙又置曲靖等處宣慰兼
管軍萬戸府軍民屯田拘刷所轄州郡諸色漏籍人戸
七百四十戸立曲靖路民屯續僉民一千五百戸增入
其所耕之田官給一千四百八十雙自備已業田三千
雙復立澂江民屯所僉屯戸與曲靖同凡一千二百六
十戸後立軍屯於㸑僰軍内僉一百六十九戸復僉一
百二十六戸增入又立仁德府民屯所僉屯戸與澂江
同凡八十戸給田一百六十雙後立軍屯僉㸑僰軍四
十四戶續僉五十六戸增入所耕田畆四百雙俱係軍
人已業置順慶路民屯僉順慶民三千四百六十八戶
置立屯田又置成都路民屯僉隂陽人四十戶辦納屯
種又置鶴慶等路軍民屯田僉鶴慶路編民一百戸立
民屯後又僉㸑僰軍一百五十二戸立軍屯軍屯六百
八雙民屯四百雙俱已業又置中慶路軍民屯田於所
屬州縣内拘刷漏籍人戶得四千一百九十七戸官給
田一萬七千二十二雙自備已業田二千六百二雙繼
立軍屯用㸑僰軍人七百有九戶官給田二百三十四
雙自備已業田二千六百一雙又置臨安宣慰司兼管
軍萬戶府軍民屯田於所屬州縣拘刷漏籍人戶開耕
宣慰司所管民屯三百戶田六百雙本路所管民屯二
千戸田三千四百雙繼又續立㸑僰軍屯為戸二百八
十八田一千一百五十二雙十三年置廣元路民屯從
利路元帥言廣元實東西兩川要衝支給浩繁經理係
官田畆得九頃六十畆遂以褒州刷到無主人口偶配
為十戸立屯開種十五年置威楚提舉司屯田於威楚
提舉鹽使司拘刷漏籍人戶充民屯本司就領其事為
戶三十三為田一百六十五雙又置威楚路軍民屯田
拘刷本路漏籍人戶得一千一百一戶内八百六十六
戶官給無主荒田四千三百三十雙餘戸自備已業田
一千一百七十五雙繼立屯軍於本路㸑僰軍内僉三
百九十九戸内一十餘戸官給荒田六十雙餘戸自備
已業田一千五百三十六雙又置前衛屯田以各省軍
人備侍衛者於霸州保定涿州荒閑地土屯種分置左
右手屯田千戸所屯軍與左衛同為田一千頃又置後
衛屯田以永清等處田畆低下遷昌平縣之太平莊屯
軍與左衛同為田一千四百二十八頃十六年給千戸
瑪尼部下巴圖軍及土渾川軍屯田牛具置淮東淮西
屯田打捕總管府募民開耕連海州荒地官給禾種自
備牛具所得子粒官得十之四民得十之六仍免屯戶
徭役為戸一萬一千七百四十三為田一萬五千一百
五十三頃三十九畆又置寳坻屯僉大都屬邑編民三
百戶立屯於大都之寳坻縣為田四百五十頃又置額
齊納屯田調歸附軍人於甘州至十八年置武衛屯田
發迤南軍人三千名於涿州保定定興等處置立屯田
分設廣備萬益等六屯為田一千八百四頃四十五畆
以充屯田軍後又遷甘州新附軍二百人往屯額齊納
合即渠開種為田九十一頃五十畆又置虎賁親軍都
指揮使司屯田因阿爾婁官人言近於瑪納齊圖沁納
沁高州呼蘭達巴等處改置驛傳臣等議可於舊置驛
所設立屯田從之後發虎賁親軍二千人入屯又增軍
一千凡立三十四屯於上都置司為軍三千人佃戶七
十九為田四千二百二頃七十九畆是時又置德安等
處軍民屯田總管府以各翼取到漢軍及各路拘收手
號新附軍分置十屯立屯田萬戶府繼又改立總管府
為民九千三百七十五名軍五千九百六十五名為田
八千八百七十九頃九十六畆又置甘肅管軍萬戶府
屯田𤼵軍於甘州黑山子滿峪泉水渠鴨子翅等處立
屯田為戶二千二百九十為田一千一百六十六頃六
十四畆又置汀漳屯田以福建調軍糧儲用依腹裏例
置立屯田命管軍總管鄭楚等𤼵鎮守士卒年老不堪
備征戰者得百有十四人又募南安等縣居民一千八
百二十五戶立屯耕作十九年置陜西等處萬戶府屯
田以盩厔南係官荒地𤼵歸附軍立孝子林張馬村軍
屯繼以南山把口子巡哨軍人八百戸於盩厔之杏園
莊寧州之大昌原屯田又發文州鎮戍新附軍九百人
立亞栢鎮軍屯復以燕京戍守新附軍四百六十三戸
於德順州之威戎立屯開耕為戶孝子林屯三百一戶
張馬村屯三百一十三戶杏園莊屯二百三十三戶大
昌原屯四百七十四戸亞栢鎮屯九百戸威戎屯四百
六十三戶為田孝子林二十三頃八十畆張馬村七十
三頃八十畆杏園莊一百一十八頃三十畆大昌原一百
五十八頃七十九畆亞栢鎮二百六十八頃五十九畆
威戎一百六十四頃八十畆又置桂齊延安府屯以拘
收贖身放良布哷齊及漏籍戶計於延安路特默齊草
地屯田為戸二千二十七為田四百八十六頃又置寧
夏等處新附軍萬戶府屯田發迤南新附軍一千三百
八十二戸往寧夏等處屯田又遣塔塔喇千戶所管軍
人九百五十八戶屯田為田一千四百九十八頃三十
三畆又置紹慶路民屯於木路未當差民戶内僉二十
三名置立屯田繼於彭水縣籍管萬州寄戸内僉撥二
十戶又僉彭水縣未當差民戶三十二戶增入後以屯
戶貧乏者多負逋復僉彭水縣編民一十六戶補之又
置嘉定路民屯僉亡宋編民四戶置立屯田繼又撥成
都義士軍八戶增入二十一年置嶺北行省屯田併和
林阿拉克岱元領軍一千人入五條河後又摘六衛漢
軍一千名赴青海屯田以五條河漢軍併入青海後又
屢增軍戸共為戸四千六百四十八為田六千四百餘
頃又置金復州萬戶府屯田發新附軍一千二百八十一
戶於根敦扎卜置立屯田繼又分京師應役新附軍一
千人屯田哈斯罕關東荒地後又以伊嚕音特穆爾塔
斯哈雅兩萬戶新附軍一千三百六十戶併入金復州
立屯耕作為戸三千六百四十一為田二千五百二十
三頃又置芍陂屯田萬戶府因江淮行省言安豐之芍
陂可溉田萬餘頃乞置三萬人立屯中書省議𤼵軍士
二千人行之屯戸共一萬四千八百八名又置䕫府萬
戶府軍屯從四川行省議除沿邊重地分軍鎮守餘軍
一萬人命官於諸處擇膏腴地立屯開耕為戶三百五
十一人為田五十六頃七十畆凡創立十四屯其成都
等路萬戶府軍屯於本路崇慶州義興鄉楠木園置立
為戸二百八十九人為田四十二頃七十畆河東陕西
等路萬戶府軍屯置立於灌州之青城陶壩及崇慶州
之大柵頭等處為戸一千一百二十八名為田二百八
頃七畆廣安等處軍屯置立於成都路崇慶州之七寳
壩為戶一百五十名為田二十六頃二十五畆保寧萬
戶府軍屯置立於崇慶州之金馬為戶一百六十四名
為田七十五頃九十五畆敘州萬戶府軍屯置立於灌
州之青城為戶二百二十一名為田三十八頃六十七
畆五路萬戶府軍屯置立於成都之大柵鎮孝感鄉及
灌州青城縣之懷仁鄉為戸一千一百六十一名為田
二百三頃一十七畆興元金州等處萬戶府軍屯置立
於崇慶州晉源縣之孝感鄉為戶三百四十四名為田
五十六頃隨路八都萬戶府軍民屯置立於灌州青城
温江縣為戶八百三十二名為田一百六十二頃五十
七畆舊附等軍萬戶府軍屯置立於灌州青城縣崇慶
州等處為戸一千二名為田一百二十九頃五十畆砲
手萬戸軍屯置立於灌州青城縣龍池鄉為戸九十六
名為田一十六頃八十畆順慶軍屯置立於晉源縣義
興鄉江源縣將軍橋為戸五百六十五名為田九十八
頃十七畆平陽軍屯置立於灌州青城崇慶州大柵頭
為戸三百九十八名為田六十九頃六十五畆遂寧州
軍屯為戶二千名為田三百五十頃又置嘉定府萬戸
軍屯摘蒙古漢軍及嘉定新附軍三百六十人於崇慶
州青城等處屯田為田二頃二十畆二十二年置廣濟
署屯田以崔黃口空城屯田歲澇不收遷於青滄等處
以尚珍署舊領屯夫二百三十戶歸之既又遷濟南河
南五百五十戶平灤真定保定三路屯夫四百五十戶
併入共為戸一千二百三為田一萬二千六百頃三十
八畆又置豐潤署屯田於大都路薊州之豐潤縣為戸
八百三十七為田三百四十九頃二十三年置尚珍署
屯田於濟寧路之兖州為戶四百五十六為田九千七
百一十九頃七十二畆又置洪澤萬戸府屯田初於洪
澤南北三屯設萬戶府以統之因江淮行省言國家經
費錢糧為急今屯田之利無過兩淮况芍陂洪澤皆漢
唐舊立屯之地若令江淮新附漢軍屯田可歲得糧百
五十餘萬石從之繼罷三屯萬戶止立洪澤屯田萬戶
府以統之其置立處所在淮安路之白水塘黃家疃等
處為戶一萬五千九百九十四名為田三萬五千三百
一十二頃二十一畆二十四年置左右欽察衛屯田發
本衛軍一千五百一十二名分置左右手屯田千戸所
及欽察屯田千戸所於清州等處屯田後又創立龍翊
侍衛復隸焉為軍左手千戸所七百五名右手千戸所
四百三十七名欽察千戸所八百名為田左手千戸所
一百三十七頃五十畆右手千戶所二百一十八頃五
十畆欽察千戸所三百頃又置永平屯田總管府以北
京採取材木百姓三千餘戶於灤州立屯設官署以領
其事為戶三千二百九十為田一萬一千六百一十四
頃四十九畆又置管田提舉司設立於大都漷州之武
清縣為戸軍二百五十三民一千二百三十五析居放
良四百八十布哷齊二百三十二和卓一百三十口獨
居布呼齊一十二口哈喇穆爾丹八十二名為田三千
五百二頃九十三畆二十五年置湖南宣慰司衡州等
處屯田調德安萬戶府軍士一千四百六十七名分置
衡州之清化永州之烏符武岡之白倉置立屯田二十
六年置左翼屯田萬戸府罷蒙古軍人之屯田者别以
鄂端巴實伯里回還漢軍及大名衛輝兩翼新附軍與
前後二衛迤東還戍士卒合併屯田設左右翼屯田萬
戶府以領之遂於大都路霸州及河間等處立屯開耕
置漢軍左右手二千戸新附軍六千戸所為軍二千五
十一名為田一千三百九十九頃五十二畆其右翼屯
田萬戶府繼發真定軍人三百名於武清縣崔黃口增
置屯田分置漢軍千戸所三别置新附軍千戶所為軍
一千五百四十人為田六百九十九頃五十畆又置保
寧萬戸府軍屯因保寧府言本管軍人一戶或二丁三
丁父兄子弟應役實為重併若又遷於成都屯種去家
隔遠逃匿必多乞令本府在營士卒及䕫路守鎮軍人
止於保寧沿江屯種從之僉軍一千二百名繼發屯軍
一百二十九人從萬戶伊蘇岱爾西征别僉漸丁軍人
入屯為戸一千三百二十九名為田一百一十八頃二
十七畆又置順慶等處萬戸府軍屯發軍於沿江下流
漢初等處屯種為戶六百五十六名為田一百一十四
頃八十畆二十七年置武定路總管府軍屯以雲南戌
軍糧餉不足於和曲禄勸二州㸑僰軍内僉一百八十
七戸立屯耕種為田七百四十八雙又置烏撒宣慰司
軍民屯田其烏撒路軍屯以㸑僰軍一百一十四戶屯
田又立東川路民屯屯戶亦係㸑僰軍人八十六戶皆
自備已業又置羅羅斯宣慰司兼管軍萬戶府軍民屯
田其會通民屯屯戸係㸑僰土軍建昌民屯撥編民一
百四戸又立會川民屯發本路所轄州邑編民四十戶
德昌路民屯發編民二十一戶二十九年置忠翊侍衛
屯田命各萬戶府摘大同隆興太原平陽等處軍人四
千名揚珠格爾齊勤地面及紅城周迴置立屯田開耕
荒田二千頃仍命西京宣慰司領其事後改立大同等
處屯儲萬戶府以領之又改為侍衛親軍都指揮使司
仍領屯田三十年置梁千戶翼軍屯因梁王遣使詣雲
南行省言以漢軍一千人置立屯田後發三百人備鎮
戍巡邏止存七百人於烏蒙屯田後遷於新興州為田
三千七百八十九雙又置海北海南道宣慰司都元帥
府民屯召募民戶并發新附士卒於海南海北等處置
立屯田繼以其地多瘴癘縱屯軍二千人還各翼留二
千與召募之民屯種後罷屯田萬戶府屯軍悉令還役
止令民戸八千四百二十八戸屯田瓊州路五千五百
一戶雷州路一千五百六十六戶高州路九百四十八
戶化州路八百四十三戸廉州路六十戸為田瓊州路
二百九十二頃雷州路一百六十五頃五十一畆高州
路四十五頃化州路五十五頃二十四畆廉州路四頃
八十八畆成宗元貞元年置肇州蒙古屯田萬戶府以
納延布拉噶齊及打魚碩達勒達女真等戶於肇州旁
近地開耕為戶布拉噶齊二百二十戸碩達勒達八十
戶歸附軍三百戶續增漸丁五十二戶二年置敘州等
處萬戸府軍屯遷遂寧屯軍二百三十九於敘州宣化
縣喁口上下荒地開墾為田四十頃八十三畆大德二
年置廣西兩江宣慰都元帥府獞兵屯田部民吕瑛言
募牧蘭等處及融慶溪洞猺獞民丁於上浪等處開屯
耕種繼又平大任洞以所遺地産續置藤州屯田為戶
上浪屯一千二百八十二戶忠州屯六百一十四戶那
扶屯一千九戶雷留屯一百八十七戶水口屯一千五
百五十九戸又置贛州路南安寨兵萬戶府屯田以贛
州路所轄信豐會昌龍南安遠等處賊人出没發寨兵
及宋舊役弓手與抄數漏籍人戶立屯耕守以鎮遏之
為戶三千二百六十五為田五百二十四頃六十八畆
四年置大同等處屯儲總管府屯田以西京黃華嶺等
處田土頗廣發軍民九千餘人立屯開耕為戸軍四千
二十民五千九百四十五為田五千頃武宗至大元年
置左衛率府屯田於大都路漷州武清縣及保定路新
城縣置立屯田仁宗延祐二年置烏蒙等處屯田總管
府軍屯因雲南行省言烏蒙乃雲南咽喉之地别無屯
戍軍其地皆古昔屯田之跡乞發輝和爾及新附軍屯
田鎮遏從之七年置重慶五路守鎮萬戶府軍屯發軍
一千二百人於重慶路三堆中曹趙市等處屯耕為田
四百二十頃英宗至治二年置宗仁衛屯田發五衛漢
軍二千人於大寧等處創立屯田分置兩翼屯田千戶
所為田二千頃文宗至順元年置宣忠衛屯田命收聚
訖一萬俄羅斯給地一百頃立宣忠扈衛親軍萬戶府
屯田
明太祖初立民兵萬戸府寓兵於農其法最善又令諸
將屯兵龍江等處惟都水營田司康茂材績最著乃下
令褒之因以申飭將士曰興國之本在於強民足食自
兵興以來民無寧居連年饑饉田地荒蕪若兵食盡資
於民則民力重困故令將士屯田且耕且戰今各將帥
已有分定地鎮然隨處地利未能盡墾數年未見功緒
唯康茂材所屯得榖一萬五千餘石以給軍餉尚餘七
千石以此較彼地力均而入有多寡盖人力有勤惰故
耳自今諸將宜督軍士及時開墾以收地利繼於兩京
各省直建設衛所置屯田以都司統攝之洪武三年中
書省請稅太原朔州等衛屯田官給牛種者十税五自
備者税其四帝命弗徵明年中書省言河南山東北平
陕西山西及直隸淮安諸府屯田凡官給牛種者十税
五自備者十税三詔且弗徵三年後畆收租一斗是年
募鹽商於各邊開中謂之商屯因大同糧儲自陵縣運
至太和嶺路遠費重從山西行省言令商人於大同倉
入米一石太原倉入米一石三斗者給淮鹽一小引以
省途費而充邊儲謂之開中繼各行省邊境多召商中
鹽輸米諸倉以為軍儲計道里遠近自五石至一石有
差先後增减則例不一率視時緩急米石高下中納者
利否道遠地險則減而輕(後至弘治中戶部尚書葉淇變法而開中始壊諸淮商悉)
(撤業歸西北商亦多徙家於淮邊地為虛米石值銀五兩邊儲枵然至嘉靖時陕西巡撫楊一清復請召商開)
(中龐尚鵬總理江北鹽屯尋於九邊與總督王崇古區畫屯政然因循日久卒鮮實效)四年從中
書右丞相徐達請徙山後民一萬七千餘戸屯北平又
令於山北口外東勝蔚州安豐雲應等州極邊沙漠之
地各設千百戶收撫邊民無事則耕有事則戰就以所
儲草給之達又以沙漠遺民三萬二千餘戸屯田北平
凡置屯二百五十四開田一千三百四十三頃六年太
僕丞梁額森特穆爾言寧夏境内及四川西南至船城
東北至塔灘相去八百餘里土田膏沃宜招集流民屯
田從之是時遣鄧愈湯和諸將屯陕西彰德汝寧北平
徙山西真定民屯鳳陽又因海運餉遼有溺死者遂益
講屯政天下衛所州縣軍民皆事墾開其移民就寬鄉
或召募或罪徙者為民屯皆領之有司軍屯則領之衛
所邊地三分守城七分屯種内地二分守城八分屯種
每軍受田五十畆為一分給耕牛農具教樹植復租賦
遣官勸輸誅侵暴之吏初税畆一斗後定科則軍田一
分正糧十二石貯屯倉聽本軍自支餘糧為本衛所官
軍俸糧十九年以雲南既平諸蠻未附命西平侯沐英
鎮之英奏雲南土地甚廣而荒蕪居多宜置屯田命軍
士開耕以備儲蓄乃諭戶部曰屯田可以紓民力立兵
食邊方之計莫善於此然邊地久荒榛莽蔽翳用力實
難宜緩其歲輸使樂耕作數年之後徵之可也英奉詔
自永寧至大理六十里設一堡留軍屯田後景川侯曹
震又屯田品甸普定侯陳桓靖寧侯葉昇屯田定邊姚
安畢節諸衛二十一年敇五軍都督府曰養兵而不病
於農者莫若屯田今海宇寧謐邊境無虞若使兵坐食
於農農必受敝非長治久安之術其令天下衛所督兵
屯種庶幾兵農兼務國用以舒自是歲得糧五百餘萬
石二十三年延安侯唐勝宗督貴州屯田二十四年又
諭後軍都督沐春曰今塞外清寧已置大寧都司及廣
寧諸衛足以守邊而守關軍士已令撤之而山海關猶
循故事其七站軍士雖名守關實廢屯田養馬自今一
片石等關每處止存軍士十餘人譏察逋逃餘悉令屯
田二十五年詔天下衛所軍以十之七屯田宋國公馮
勝穎國公傅友德帥開國公常昇等分行山西籍民為
軍屯田於大同東勝立十六衛建文四年令直隸屯田
差御史比較各都司屯田巡按御史比較後改增按察
使僉事盤查屯田或令各省布按三司提督或令巡按
御史提督或令總兵官鎮守提督或差戶部郎中巡屯
御史隨時更改沿革不一成祖永樂元年命靖安侯王
忠往北京整理屯田工部尚書黃福奏陕西所屬行都
司所屬屯田多缺耕牛耕具合准北京例官市牛給之
耕具於陕西布政司所屬鑄造從之二年定屯田官軍
賞罰例歲食米十二石外餘六石為率多者賞鈔缺者
罰俸又以田肥瘠不同法宜有别命軍官各種樣田以
其歲收之數相考較太原左衛千戶陳淮所種樣田每
軍餘糧二十三石帝命重賞之寧夏總兵官何福積榖
尤多賜勅褒美戶部尚書郁新言湖廣諸衛收糧不一
種請以米為凖凡粟榖穈黍大麥蕎穄二石稻薥秫二
石五斗䅟稗三石皆凖米一石小麥麻豆與米等從之
著為令又更定屯守之數臨邊險要守多於屯地僻處
及輸糧艱難者屯多於守屯兵百名委百戸三百名委
千戸五百名以上指揮提督之屯設紅牌列則例於上
年六十與殘疾及幼者耕以自食不限於例屯軍以公
事妨農務者免徵子粒並禁衛所差撥宣宗宣德中屢
覈各屯以征戍罷耕及官豪勢要占匿者减餘糧之半
迤北來歸就屯之人給車牛農器分遼東各衛屯軍為
三等丁牛兼者為上丁牛有一為中俱無為下兵科給
事中戴弁言自山海關至薊州守關軍萬人列營二十
三所操練之外無他差遣若稍屯種亦可實邊請取勘
營所附近荒田斟酌分給且屯且守帝命戸部兵部各
遣官與都督陳景先經理兵部黃福言永樂間雖營建
北京南討交阯北征沙漠資用未嘗乏比國無大費而
歲用僅給即不幸有水旱征調將何以濟請設操備營
繕軍士十萬人於濟寧以北衛輝真定以東緣河屯種
初年自食次年人收五石三年收倍之既省京食口糧
六十萬石又省本衛月糧一百二十萬石歲可得二百
八十萬石帝善之下戶兵二部議部奏緣河屯田實便
請先以五萬頃為率發附近居民五萬墾之但山東近
年旱饑流徙初復衛卒多力役宜先遣官行視田以俟
開墾遂令吏部郎中趙新等經理福總其事既而有言
軍民各有常業若復分田役益勞擾事竟不行繼遣侍
郎羅汝敬督陕西屯田柴車經理山西屯田分遣御史
巡視寧夏甘州屯田水利至七年帝從戶部議令他衛
軍戍宣府者悉遣還屯種左都督譚廣上言臣所守邊
一千四百餘里敵人窺伺竊發無時脱有警徵兵數百
里外勢豈能及屯種之議臣愚未見其可帝以邊卒戍
守有餘但命永樂中調戍者勿遣英宗正統元年發禁
軍三萬人屯田畿輔二年免軍田正糧歸倉止徵餘糧
六石後又免沿邊開田官軍子粒减各邊屯田子粒有
差景帝景泰初邊方多事令兵分為兩番六日操守六
日耕種時學士商輅言邊外田地極廣先因在京功臣
等將附近各城堡膏腴之産占作莊田其餘閒田又為
鎮守總兵參將等占為已業以致軍士無田可耕夫且
耕且守如漢趙充國諸葛亮晉羊祜皆有明效今日守
邊之要莫要於此下所司議行憲宗成化初宣府巡撫
葉盛買官牛千八百并置農具遣軍屯糧收糧易銀以
補官馬耗損邊人稱便自正統後屯政稍弛而屯糧總
存三之二其後屯田多為内監軍官占奪法盡壊憲宗
之世頗議釐復而視舊所入不能什一矣孝宗弘治間
屯糧愈輕有畆止三升者而定制各省屯糧又折以銀
雖有徵糧違限之罰強占屯田之禁終無大禆十四年
戶部尚書秦紘總制三邊見固原迤北延袤千里閒田
數十萬頃曠野近邊無城堡可依議於花馬池迤西至
小鹽池二百里每二十里築一堡堡周四十八丈役軍
五百人固原迤北諸處亦各築屯堡募人屯種每頃歲
賦米五石可得五十萬石下詔行之武宗正德時遼東
屯田較永樂間田贏萬八千餘頃而糧乃縮四萬餘石
初永樂時屯田米常溢三之一常操軍十九萬以屯軍
四萬供之而受供者又得自耕邊外軍無月糧以是邊
餉恒足及是屯軍多逃死常操軍止八萬皆仰給於倉
而邊外數擾棄不耕劉瑾擅政遣官分出丈田責逋希
瑾意者偽增田數披括慘毒至遼卒脇衆為亂撫之乃
定世宗嘉靖時遼東巡撫李承勛招逋逃三千二百人
開屯田千五百頃僉都御史劉天和督甘肅屯政請以
肅州丁壮及山陕流民於近邊耕牧且推行於諸邊奏
當興革者十事田利大興總督宣大兼督河南山東軍
務翟鵬浚濠築垣修邊墻三百九十餘里得地一萬四
千九百餘頃募軍千五百人人給五十畆省倉儲無算
大同巡撫詹榮以近邊弘賜諸堡三十一所延亘五百
餘里闢治之皆膏腴田可數十萬頃乃奏請召軍佃作
復租徭移大同一歲市馬費市牛賦之秋冬則聚而遏
宼帝從之時楊一清復請召商開中又請倣古募民實
塞下之意招徠隴右關西民以實邊其後周澤王崇古
林富陳世輔王畿王朝用唐順之吴桂芳等爭言屯政
龐尚鵬總理江北鹽屯尋移九邊與總督王崇古先後
區畫屯政甚詳然卒鮮實效給事中管懷理言屯田不
興其弊有四疆場戒嚴一也牛種不給二也丁壮亡徙
三也田在敵外四也如是而管屯者猶欲按籍增賦非
扣月糧即按丁賠補耳屯糧之輕至弘正而極嘉靖中
漸增穆宗隆慶中復畆收一斗然屯丁逃亡者益多管
糧郎中不問屯田有無月糧止半給沿邊屯地或變為
斥鹵沙磧糧額不得减屯田御史又於額外增本折屯
軍益不堪命時給事中鄭大經言薊屯當量地利而定
其則遼屯當改營田而足其額此興復屯政之大較也
御史李叔和言遼東屯田半廢近行營田之法撥軍耕
種致行伍空虛且歲收田租止備修邊工費而各軍支
餉如故有損無益盖此法止可行於河西人少之處若
河東則當廣召種之今授田徵税悉抵歲餉以省内輸
簡回壮勇以實行伍仍特勅官董之如内地屯田之制
從之時又給宣大屯田官養廉田宣大開墾田已成業
令每十頃内給將官五十畆為養廉之資若副參開種
不及百頃守備以下或不及一十頃參論戒飭又詔各
邊自墾田永不起科如歲增粟十萬五萬石自墾至百
頃千頃者重加陞賞神宗萬歷時山東巡撫鄭汝璧請
開登州海州北長山諸島田福建巡撫許孚遠墾閩海
檀山田成復請開南日山澎湖又言浙江海濱諸山若
陳錢金塘補陀玉環南麂皆可經理天津巡撫汪應蛟
則請於天津興屯或留中不下或不久輒廢時方征倭
寇濟陽衛舍餘李大用等請以萬人自備資糧隨行給
事中郝敬上疏曰臣閱李大用等奏畿輔附近濟陽等
衛屯牧額兵共四十八萬願以萬人隨行征倭衆軍自
貼糧餉臣訪其故自永樂時靖難功成剰精兵四十八
萬内一十二萬選入十二團營餘三十六萬給賜屯田
牧地種納子粒馬價分置七十八衛於順天所屬州縣
俱属三千營統轄聽調征𠞰今二百餘年生齒繁衍與
民混雜有司派以馬戶撐船運米等役衆軍脫卸無計
昨者寧夏之役各餘丁議自備糧隨行征𠞰求免前差
未幾寧夏平議遂寝兹緣倭奴告警重復申奏盖彼以
三十六萬之衆止出萬人是三十六十中抽一人耳以
三十六萬衆共餉萬人是三十六家共贍一軍耳又得
概免民差圖此便利今東征師可勿復用此惟是遼左
空虚宜因羣情為轉移之計即於各衛原籍中十名抽
一據三十六萬原數除六萬作耗外可得壮丁三萬人
擇廉幹官數員統領赴遼東開種屯田於存留三十萬
中各十名幫貼屯田一名牛種廬舍之費令概免前差
開墾田成即給本兵為永業大率每兵一名墾田二十
五畆内除五畆為官田每畆量收子粒五六升則三萬
人可墾田七十五萬畆一歲收官田子粒可八千餘石
以備緩急之需因願赴之人心蠲不急之徭役一呼而
得勝兵三萬坐收兵食兩利之效備門庭之警扶肘腋
之危何憚而久不為此熹宗天啟初巡按張慎言復議
天津屯田而御史左光斗命管河通判盧觀象大興水
田之利太常少卿董應舉踵而行之光斗更於河間天
津設屯學試騎射為武生給田百畆保定巡撫汪應蛟
亦請興天津屯田疏言天津葛沽一帶地從來斥鹵不
耕種臣謂地無水則鹹得水則潤以閩浙治地之法行
之未必不可為稻田今春買牛制器開渠築堤葛沽白
塘二處耕種五千餘畆内水稻畆收四五石種薥荳者
得水灌溉亦畆收一二石惟旱稻以鹻立槁始信閩浙
之法可行於北海而斥鹵可變為膏腴也天津為神京
牖戶開府設鎮其地益重見在水陸兩營兵四千人歲
費餉六萬四千餘兩俱加派民間天津荒田奚啻六七
千頃若盡依今法為之開渠以通蓄洩築隄以防水澇
每千頃各致榖三十萬石以七千頃計之可得榖二百
餘萬石非獨天津之餉取給而省司農之轉饋無不可
者且地在三岔河外海潮上溢取以灌溉於河無妨白
塘以下地無糧差白塘以上為靜海縣或五畆十畆而
折一畆糧差每畆不過一分八釐民願賣則給價不願
則給種於民情無拂請以防海官軍用之於海濱墾地
每歲開渠築隄可成田數百頃一面召募居民承種數
年之後荒田漸闢各軍兵且屯且守民間可省養兵之
費重地永資保障之安矣得旨允行李繼貞巡撫天津
亦力於屯務然仍歲旱蝗往往弗克底成效也五年貴
州巡按傅宗龍討諸叛苖大破平越毁其砦百七十宗
龍乃條上屯守策一曰清衛所原田一曰割逆賊故壤
而以衛所之法行之盖黔不患無田患無人客兵聚散
不常不能久駐莫若倣祖制盡舉屯田以授有功因功
大小為官高下自指揮至總小旗畀以應得田為世業
禁其私買賣不待招徕戶口是實臣所謂以守為屯者
如此部議從之莊烈帝崇禎九年總督宣大山西軍務
盧象昇大興屯政積粟二十餘萬諭九邊皆式之十年
陜西巡撫孫傅庭釐正西安三衛屯糧疏言洪武時每
軍額地一頃歲徵正糧十二石餘糧十二石盡行收貯
屯倉以正糧按月支給本軍以餘糧支給官軍糧俸餉
不煩轉輸而倉廩充實兵不煩召募而士卒精強法至
善也至永樂二十年奉詔减免餘糧六石然正餘一十
八石猶然交倉按支法尚未壊也至正統二年以正糧
十二石兊給本軍充餉免納免交止徵餘米六石入倉
而屯法大壊矣至後復將餘糧六石改為正糧一併充
軍免納而屯糧既不入倉屯地幾為私産莫可究詰矣
陜西省下舊四衛因檄行西安府推官王鼎鎮清查除
右護衛名隸秦府外先將左前後三衛各地查明推情
定法按地起課即責辦於見今承種之人每上地一頃
徵糧十八石中地量免三石下地又免三石每石折銀
七錢總計三衛起課地三千二十七頃零徵銀三萬五
千餘兩寬平易從無不翕然相安不呼籲以窘大農不
加派以厲孑遺疏上帝褒嘉之
欽定續通典卷六
