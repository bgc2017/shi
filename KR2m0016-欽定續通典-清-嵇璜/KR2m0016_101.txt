欽定續通典卷一百一
兵
行軍下營審擇其地
唐太宗討高麗營州都督張儉畏不敢深入李道宗請
以百騎往曰臣請二十日行留十日覽觀山川得還見
天子因傍南山入賊地相易險度營陣便處將還會高
麗兵斷路更走間道謁帝如期
五代時謝彦章為梁騎將與賀瓌行視郊外瓌指一地
語彦章曰此地岡阜隆起其中坦然營柵之地也已而
晉兵栅之瓌疑彦章隂以告晉益惡之
宋宗澤於京城四壁各置使以領招集之兵又據形勢
立堅壁二十四所於城外沿河鱗次為珠砦以聯結兩
河諸路人馬又吴璘按行諸屯預治黃河戰地先以數
百騎嘗敵敵鳴鼔銳士自空壁出突璘軍璘軍先得治
地無不一當十敵大敗遁入壁又詔孟珙收復荆襄珙
謂必得郢然後可以通饋饟得荆門然後可以出竒兵
於是歸州屯三千人鼎澧辰沅靖各屯五千人郴桂各
千人以保江西
元薩竒蘇布哈追金主至歸德欲薄城背水而營史天
澤曰此豈駐兵之地乎彼若來犯則進退失據矣不聽
果全軍覆没又達實巴圖爾攻襄陽相視形勢内列八
翼包絡襄城外置八營軍峴山楚山以截其援自以中
軍四千據虎頭山以瞰城中
鄉導
唐代宗時吐蕃與諸雜羌戎寇陷西山柘静等州詔嚴
武收復武遣崔旰統兵西山賊城周圍皆石礫攻具無
所設惟東南隅環丈之地壤土可穴諜知之以告旰晝
夜穿地道以攻之再宿而拔其城因拓地數百里下城
寨數四番衆相語曰崔旰神兵也將更前進以糧盡還
五代初梁以葛從周為兖州刺史將兵在外時劉鄩為
王師範守登州使入貢油鬻兖城中悉視城中虚實出
入之所油者得羅城下水竇可入鄩以步兵五百從水
竇襲破之
宋郭逵知澧州得北溪蠻親信厚待之用以為鄉導盡
平諸隘遂破其所居桃花州蠻彭仕羲棄城走衆悉降
又种世衡守青澗有僧王光信者習知番部山川道路
世衡出兵嘗使為鄉導數有功又韓世忠破方臘窮追
至睦州青溪峒賊深據岩屋為三窟諸將繼至莫知所
入世忠潛行溪谷問野婦得逕即挺身仗戈直前度險
數里𢷬其穴格殺數十人擒臘以出又孟珙討唐鄧行
省武仙仙愛將劉儀降珙問仙虚實儀陳仙所據九砦
石穴山以馬蹬沙窩岵山三砦蔽其前三砦不破石穴
未易圖也若先破離金砦則王子山砦亦破岵山沙窩
孤立三帥成擒矣珙翼日遣兵向離金執黑旗入砦分
據巷道縱火掩殺是夜壯士楊青𢷬王子山砦入帳斬
其帥首一時諸砦俱破
金太宗天會間伊喇成隸達賚下為行軍明安與宋人
戰於楚泗之間成以所部先登大破宋軍劉麟約會天
長軍議進止成與瓜爾佳察罕鼐俱為達賚前鋒得宋
生口為鄉導遂達天長睿宗嘉之又宋蔡靖遣郭藥師
帥師與金人戰於白河兵敗而還藥師遂帥所部兵劫
靖及轉運使吕頤浩以降斡里雅布既得藥師益知宋
虚實因以為鄉導懸軍深入矣
元太祖距居庸關百里召徹伯爾問計對曰從此而北
黑樹林中有間道騎行可一人臣向嘗過之若勒兵銜
枚以出終夕可至太祖乃令徹伯爾輕騎前導日暮入
谷黎明諸軍已在平地疾趨南口金鼔之聲若自天下
又襄陽軍乏食劉斌知青陵多積糓前阻大澤水深不
可涉陳可取狀衆難之斌叱曰彼恃險不我虞取可必
也帥騎兵百人夜發所獲敵人使道之前行汙澤中五
十餘里遇敵斌捨馬揮槊突敵敗之得糧數千斛又張
宏範破宋廣州由潮陽港發舶入海至甲子門獲宋斥
堠劉清顧凱乃知宋廣王所在遂次崖山
明徐達分布士馬規取河北克臨清獲李寳臣等用為
嚮導又檄諸將率馬步舟師夾河進元伊蘇帥衆禦海
口望風大潰又王守仁既諭降土番盧蘇王受即因其
兵攻斷藤峽其中諸猺上連八寨下通仙臺花相諸峒
連絡數十餘巢盤亘三百里守仁使盧蘇等為鄉導以
土兵分道深入大破之又王守仁攻横水左溪賊至賊
巢三十里駐兵夜募鄉兵善登山者四百人各執旗懷
銃砲由間道入險分布近巢左右極高山頂伏覘賊度
我兵至險舉砲應之又先遣壯士緣崖奪險盡獲其滚
木壘石亡何守仁進攻賊正據險迎敵忽聞近巢砲聲
烟焰蔽天起乃急麾兵逼之賊大驚潰遂乘勝破之又
林俊巡撫四川值賊首藍廷瑞廖惠等攻破諸郡邑俊
以官兵不諳地勢乃召各處土兵協力勦之殺溺死者
六千餘人廖惠被擒廷瑞奔投鄢本恕越陜西漢中三
十六盤至大巴山俊復遣兵追及敗之擒廷瑞本恕漢
寇以寧
下營斥堠并防捍及分布陣
五代梁謝彦章為葛從周養子從周授之兵法以千錢
置大盤中為行陣偏伍之狀示以出入進退之節彦章
盡得之後為將居軍中常儒服或臨敵御衆肅然有將
帥之威左右馳驟疾若風雨晉人望其行陣齊整相謂
曰謝彦章必在此也
宋真宗景德初契丹寇河朔車駕親征大將李繼隆為
駕前排陣使赴澶州陳兵北城澶淵城壁不足守無敵
栅戰格之具繼隆計度州之三面距大河毁車為營先
命士卒掘重濠塹埋鹿角數十里以大軍數千乘重疊
環之步騎處其中敵數萬來犯急攻其營禦之遁去又
神宗熙寧七年十月帝以新安結隊法并賞罰格及置
陣形勢等遣近侍李憲付鄜延帥趙卨俾講求推及諸
路於是卨奏曰伏詳置陣之法以結隊為先今聖制雖
與古同而用法尤為精密此盖陛下天錫勇智不待學
而後能也然而議者云四十五人而一長不若五人而
一長之密夫有五人而一長即五十人而十長也推之
於百千萬則為長多而統制不一也至如周制五人為
伍屬之比長五伍為兩屬之閭胥四兩為卒屬之族師
五卒為旅屬之黨正五旅為帥屬之州長五帥為軍屬
之命卿此猶今之軍制百人為都五都為營五營為軍
十軍為廂四廂都指揮而下各有節級有員品亦昔之
比長閭胥族師黨正之任也况八陣之法久失其傳聖
制煥然一新稽之前聞若合符節盖法制一定易以致
人臣有所見不敢不聞又八年帝諭近臣曰黃帝始置
八陣法敗蚩尤於涿鹿諸葛亮造八陣圖於魚復平沙
之上壘石為八行晉桓温見之曰常山蛇勢此即九軍
陣法也至隋韓擒虎深明其法以授其甥李靖靖以時
遭久亂將帥通曉者頗多故造六化以變九軍之法使
世人不能曉之大抵八陣即九軍九軍者方陣也六花
陣即七軍七軍者圓陣也盖陣以圓為體方陣者内圓
而外方圓陣則内外俱圓矣故以方圓物驗之則方以
八包一圓以六包一此九軍六花陣之大體也六軍者
左右虞候軍各一為二虞候軍左右廂各二為四廂軍
與中軍共為七軍八陣者加前後二軍共為九軍開國
以來置殿前馬步軍三帥即中軍前後軍帥之别名而
馬步軍都虞候是為二虞候軍天武捧日龍神衛四廂
是為四廂軍也中軍帥總制九軍即殿前都虞候專總
中軍之事務是其名實與古九軍及六花陣相符而不
少差也今論兵者俱以唐李筌太白隂經中陣圖為法
失之遠矣今可約李靖法為九軍營陣之制然李筌之
圖乃營法非陣也朕採古之法酌今之宜曰營曰陣本
出於一法而已止曰營行曰陣在竒正言之則營為正
陣為竒也又郭逵慷慨喜兵學神宗嘗訪八陣遺法對
曰兵無常形特竒正相生之一法耳因為帝論其詳在
延安使以教兵久不就逵擇諸校習金鼓屯營者六十
四人使人教一隊頃刻而成尤善用偏裨每至所部令
人自言所能暇日閱按之故臨陣皆盡其技又岳飛隸
留守宗澤戰開德曹州皆有功澤大竒之曰爾勇智才
藝古良將不能過然好野戰非萬全計因授以陣圖飛
曰陣而後戰兵法之常運用之妙存乎一心澤是其言
又吴璘兵法云布陣之法以步軍為陣心左右翼以馬
軍距馬步兩肋之間至帖撥增損則係乎臨機耳又吴
璘疊陣法每陣以長槍居前坐不得起次最強弓次強
弩跪膝以俟次神臂弓約賊相搏至百步内則神臂先
發七十步強弓並發次陣如之凡陣以縱馬為限鐵鈎
相連俟其傷則更代之遇更代則以鼓為節騎兩翼蔽
於前陣成而騎退謂之疊陣此即古來伍法也戰士心
定則能持滿敵雖銳不能當也
金布薩忠義赫舍哩志寧追鄂斡於梟嶺西陷泉明日
敵軍三萬騎涉水而東大軍先據南岡左翼軍自岡為
陣迤邐而北步軍繼之右翼軍繼步軍北引而東作偃
月陣步軍居中騎兵據其兩端使敵不見首尾是日大
霧晦冥既陣霧開少頃晴霽敵見左翼據南岡不敢擊
擊右翼軍烏延察喇力戰敵稍却志寧與瓜爾佳清臣
烏林阿拉薩道剌合戰敵大敗又珠嘉塔爾琿因元兵
入陜西上章曰宋人與我為讐敵頃以力屈自保非其
本心今陜西被兵河南出師轉戰連年不絶兵死於陣
民疲於役國力竭矣夀泗一帶南接旰楚紅襖賊李全
巢穴也萬一宋人諜知與全乘虚而入腹背受敵非計
之得也臣已令所部沿邊警斥以備非常宜勅夀泗帥
臣謹斥堠嚴烽燧常若敵至此兵法所謂無恃其不來
恃吾有以待之之道也帝是而行之
元阿爾哈雅曰汴在南北之交使西人得至此則江南
三省之道不通於畿甸軍旅應接何日息乎夫事有緩
急輕重今重莫如足兵急莫如足食吾徵湖廣之平陽
保定兩翼軍與吾省之鄧新翼廬州沂郯砲弩手諸軍
以備虎牢裕州哈喇婁鄧州孫萬戶兩軍以備武關荆
子口以屬郡之兵及蒙古兩都萬戶左右兩衛諸部丁
壯之可入軍者給馬乘貲裝立行伍以次備諸隘芍陂
等屯兵本自襄鄧都軍來田者還其軍益以民之丁壯
使守襄陽白土峽州諸隘别遣塔海以備自蜀至者以
汴汝荆襄兩淮之馬給之府庫不足則命郡縣假諸殷
富之家安豐等郡之粟遡黃河運至於陜糴諸汴汝近
郡者則運諸滎陽以達於虎牢吾與諸軍各奮忠義以
從王事宜無不濟者衆曰唯命即日部分行事又湖南
猺獠竊發朝廷命招諭之達實特穆爾謂寇情不可料
請置三分省一治静江一治沅靖一治柳桂以左右丞
參政分兵鎮其地罷靖州路總管府改立靖州軍民安
撫司設萬戶府監以戍兵又布延特穆爾既敗賊於丁
家洲分遣萬戶普賢努屯陽陵王建中屯白面渡魯爾
討無為州而自率鎮撫布哈萬戶明安駐池口以遏上
流為之節度又元主以伊濟為淮西宣慰副使守安慶
集有司議屯田守戰策環境築堡砦選精甲外捍而耕
稼於中浚湟增陴外環以大防深塹三重南引江水注
之環植木為柵城上四面起飛樓表裏完固俄陞都元
帥時羣盜環布四外伊濟居其中左提右挈屹為江淮
一保障又山東賊分道犯京師察罕特穆爾奉詔屯兵
涿州即留兵戍清湫義谷屯潼關塞南山口以備他盜
而自將銳卒赴召又察罕特穆爾定河南以兵分鎮關
陜荆襄河洛江淮而重兵太行營壘旌旗相望數千里
日修車船繕兵甲務農積穀訓練士卒謀大舉以復山
東
明徐達遣指揮華雲龍經理故都城垣右丞薛顯参政
傅友德平章曹良臣都督顧時率驍騎偵邏隘口楊鎮
撫以舟師鎮直沽太祖稱大將軍有體者以此達數出
邊鎮北平北人畏達威名不敢復犯邊達但戒守者繕
城戍簡士馬謹烽堠毋得邀功啟釁十餘歲兵民熙熙
有太平色又成祖行營不為塹壘但分布隊伍列陣為
門敵不敢犯故將士至營即得休息自便暇則射獵周
覽地勢得禽轍頒人樂為用南軍所至掘塹作壘為營
通夕不得休既成復行虚敝人力故臨戰輒先疲困又
都指揮使安敬為偏將黷而怯都督蔣貴都御史曹翼
追敵魚兒海而安敬詭辭阻軍翼言狀帝密勑王驥行
邊會諸將方就坐忽揖敬下曰汝奈何逗撓誤大計命
斬敬謂貴曰公亦當死且責狀以報諸將股栗驥分兵
畫地自莊浪西南抵黃河東北抵寧夏屬都督李安自
凉州北抵鎮番南抵古浪東南抵板井屬都督趙安自
甘州東過山丹抵永昌北抵臙脂堡西抵深溝壘屬任
禮自肅州東接深溝稍東北抵鎮夷西抵嘉峪北抵天
倉屬蔣貴約以小至則各守大至則并力拒敵由是軍
伍整肅敵騎遠避又余子俊經理榆林東起清水營之
紫城砦西至寧夏花馬池延袤二千里每二三里則為
敵臺崖砦連比不絶又於中空地築短牆横一斜二如
黻月形以為偵敵避箭之所凡為堡十二崖砦八百餘
墩九十有五自是要害既據内地益安榆林遂為雄鎮
又余子俊總督宣大建議以萬人為一軍用戰車五百
餘輛行則縱以為陣止則横以為營車空缺處用鹿角
柞補塞内藏戰士糧草器械與賊對壘賊用弓矢不過
百步我用槍炮可及三四百步賊散掠則出兵防遏日
暮則擊其惰歸前項車營尤便策應又楊一清撫靈川
時有笑其演營習陣者一清曰古人行必謹哨探止必
修戰備無事常如有事時隄防有事常如無事時鎮静
武侯李靖均未嘗廢營陣苟世無武穆豈可恃野戰為
能哉又俞大猷從李良欽學擊劍盡其術益悟常山蛇
勢以為兵法數起五猶一身五體雖將百萬之師可使
合為一人也
(臣)等謹案古者伍法數家大略小列之為五人大
列之二十五人参列之七十五人五其數得三百
七十五人三百為正六十人為竒後世多因穰苴
五人為伍十五為隊大將握竒之數皆以中軍内
丁代之然則伍隊雖歷世而未改也楊儀從容結
陣馬昊分隊立長戚繼光偏伍什兩總是一法王
驥畫界分疆不過因地而推用之耳
先據要地及水草
唐史敬奉形甚短小若不能勝衣至於野外馳逐能擒
奔馬自執鞍勒隨鞍躍上然後羈帶矛矢在手前無強
敵僮使僅二百人每以自隨臨入敵輒分其隊為四五
隨逐水草每數日各相遇已而皆有獲又張仁愿以朔
方軍隣於突厥時默啜悉衆擊突厥仁愿請乘虛奪取
漠南地就河北築三受降城首尾相應以絶南寇之路
自是突厥不敢踰山畋牧歲減鎮兵數萬人省費億計
又史思明之亂王師敗績乘勝而西李光弼整衆至洛
謂留守韋陟曰賊乘鄴下之勝再犯王畿宜按甲以挫
其鋒不利速戰洛城非禦備之所公計若何陟曰加兵
陜川退守潼關據險以待之足挫其銳矣光弼曰兩軍
相敵貴進尺寸之間今委五百里而不顧是張賊勢也
若移軍河陽北阻澤潞三城以抗勝即擒之敗則自守
表裏相應使賊不敢西侵則猿臂勢也遂移牒留守及
河南尹縱居人出城避寇率軍士運油鐵諸物以為戰
守之備未一夜入河陽三城排門守備賊憚光弼威略
頓兵白馬寺南不出百里不敢犯闕又劉昌為涇原營
田使受詔築城平凉以扼彈筝峽口昌命從事旬餘而
畢又於平涼西别築峿谷堡名曰彰信平涼當四會之
衝居北地之要分兵援戍遏其要衝築神威軍於青海
中龍駒島名神龍城吐番屏跡不敢近青海又德宗貞
元中楊朝晟奏方渠合道木波皆吐番要路請城其地
以備之又奏前築鹽州凡興師七萬諸軍番戎盡知之
今臣境臨邊若大興兵即戎番来寇寇則戰戰則無暇
城矣今請發軍士不十日至塞下未三旬而工畢番人
始知已無奈何帝從之已事軍還吐番始来數日退又
李德裕訪破敵之策於高文端對曰官軍攻潞州澤州
兵約萬五千人賊常分兵大半伏山谷俟官軍攻城疲
倦則出捄之官軍必失利請令軍築城遶澤州以遏救
兵固鎮寨峻不可攻然寨中無水倘以兵絶水道賊必
遁去德裕以其言告諸將果如所策
宋潘美知幽州命兼三交都部署以扞北邊三交西北
三百里地曰固軍形勢險阻為北邊咽喉美潜師擊之
遂據其地屯兵積粟以守之自是北方以寧又耿全斌
從征太原還遇敵於蒲隂追擊至徐河因據水口要害
遷補騎副兵馬使又改雲騎軍使屯瀛州與敵戰所乘
馬兩中流矢死凡三易乘戰不却敵為引去又仁宗寳
元初趙元昊反狄青為延州指使青既破金湯城略宥
州屠羅密翠香摩諾爾桑羅沁七家口等族燔積聚數
萬收其帳二千三百又城橋子谷築招安豐林新砦大
郎等堡皆扼賊要害又范仲淹以慶州西北馬舖砦當
後橋川口在賊腹中欲城之度賊必爭密遣其子純祐
與番將趙明先據其地引兵隨之諸將莫知所向行至
柔遠版築皆具旬日城成即大順城也環慶自此寇盜
益少又种世衡為鄜州判官西邊用兵守備不足世衡
建議創青澗城以遏寇衝朝廷從之夏人屢来爭世衡
且戰且築城成復開營田二千頃出官錢以募商賈使
通其利城中芻糧錢幣軍需城守之具皆不須外計又
劉子羽以潭毒山形斗拔其上寬平有水為築壘方城
金人已至子羽據胡牀坐於壘口諸將泣告請他徙子
羽曰子羽今日死於此既而敵疑其誘已遂不敢逼又
金歸宋河南陜西地宋詔吴璘帥秦鳳移川口諸軍於
陜璘謂胡世將曰金大兵屯河中府止隔大慶一橋耳
騎兵疾馳不五日至川口吾軍遠在陕西緩急不可遽
集關隘不葺糧道斷絶此存亡之秋也因抗奏方今大
計宜固和好内修守禦所當分兵陕蜀接近仙人關未
可遽廢魚關倉亦宜積糧從之
遼耶律休格敗宋兵於望都時宋將劉廷讓以數萬騎
並海而出約與李敬源合兵聲言取燕休格聞之先以
兵扼其地會太后軍至接戰殺敬源廷讓走瀛州
金圖克坦喀齊喀遣統軍都監紐赫以兵七千會完顔
璋於德順與宋將吴璘戰璘遣兵據東山堡欲樹柵璋
與實訥哷紐赫議曰敵若據東山堡此城亦不可拔宜
急擊之於是璋先據要地實訥哷以兵逼東山堡璘兵
恃濠相拒短兵相接璘兵退走實訥呼追擊之又世宗
大定時伐宋趨滁州將至清流關得宋偵者知敵欲三
道夜出掩我不備左副元帥赫舍哩志寧問計於襄襄
曰今兵少地隘儻不得關敵至我無所據必先取之曰
我與若孰往襄曰元帥國家大臣詎宜輕動襄當為公
往取志寧韙之襄率騎二千分二道一由衝路自以千
兵間道潜登既近敵始覺襄攻克之據其關志寧履行
戰地顧謂曰克敵於不可勝之地真天下英傑也又世
宗詔布薩忠義以丞相總戎事居南京節制諸將忠義
至南京簡閱士卒分屯要害戒諸將嚴守備是時已復
泗夀鄧州請隳其城遷其民於宿亳蔡州帝曰三州本
吾土也得之則已忠義使將士擇善水草休息且牧馬
俟來歲取淮南初世宗詔諸將由泗夀唐鄧三道進發
宋人聞之即自方城葉縣以來田野皆燒夷之使無所
芻牧忠義命唐鄧道軍芻牧許汝間
元人議攻襄陽遣臾天澤呼喇珠往經畫之至則相要
害立城堡以絶聲援為必取之計十年與平章阿珠等
進攻樊城拔之襄陽降又阿珠還渡江議兵所向或欲
先取蘄黃阿珠曰若赴下流退無所據先取鄂漢雖遲
旬日可為萬全計巴延從之又元師伐宋屢捷巴延與
諸將會鄂城下議曰鄂襟山帶江江南之要區也兵糧
皆備不以一大將撫之上流一動則鄂非我有也乃以
兵四萬遣阿爾哈雅戍鄂而與阿珠將大兵以東
明楊一清總制三邊以寧夏花馬池東至延綏安邊營
西至寧夏黃河邊横城堡地方綿亘四百餘里河套數
由内侵乃請修濬墻壁以固邊防增設衞所以壯邊兵
又馬昊討彛部賊高珙普法慧𢷬破之獨青山寨不下
昊周行視寨曰此地固高絶其水道可下也乃遣兵據
泉口撤南方圍待之兩日賊渴覘南圍薄夜走追逋萬
人執普法慧誅之又馬昊撫蜀時蜀賊廖麻子死餘黨
竄東鄉山推喻老人為帥昊請於彭澤曰山險不便騎
射深入賊為主或反失便願發步兵五萬據出入要道
賊當自餓死也澤從之賊窘果縛老人降又播州楊應
龍叛據海龍固李化龍集兵分川貴湖廣八路討之攻
拔山峒關砦據三圓山賊樵汲路絶復破海門龍鳳諸
關賊遁囤上而守鐵鑄關會霖雨白日晦冥急攻破之
賊窘自焚死
識水泉隔山取水越山度險附
唐德宗建中時楊朝晟築木波以捍吐番初軍次方渠
無水師徒囂然遽有青蛇乘高而下視其迹水隨而流
朝晟命築防環之遂為渟泉軍人仰飲以足圖其事上
聞詔置祠焉
宋曹翰從征太原軍中乏水城西十餘里谷中有娘子
廟翰往禱之穿渠得水人馬以給又魏勝知海州築砦
以守金人急攻絶其水砦中食乾糒殺牛馬飲血勝默
禱而雨驟作又种世衡既請城故寬州然處險無泉議
不可守鑿地百有五十尺始至石工徒拱手曰是不可
井矣世衡曰過石而下將無泉耶爾其屑而出之凡一
畚償百金工復致力過石數重泉果沛發萬人歡呼曰
神乎雖敵兵重圍吾無困竭之患矣既而朝廷賜名為
青澗城
據倉廪
五代唐莊宗與劉鄩相持於魏鄩夜潜軍出黃澤關以
襲太原周德威自幽州以千騎入土門躡之鄩至樂平
遇雨不得進而還德威與鄩俱来爭趨臨清臨清有積
粟且晉軍餉道也德威先馳據之以故莊宗卒能困鄩
軍而敗之又郭崇韜伐蜀軍入大散關崇韜以馬箠指
山險謂魏王繼岌曰朝廷興師十萬已入此中儻不成功
安有歸路今岐下飛輓才及旬日必須先取鳳州收其
儲積方濟吾事乃令李嚴康延孝先馳書&KR0702;以諭偽鳳
州節度王承捷及大軍至承捷果以城降得軍儲四十
萬又下三泉得軍儲三十餘萬自是師無匱乏軍聲大
振
宋王全斌伐蜀下興州與蜀刺史藍思綰戰敗蜀軍七
千人獲軍糧四十餘萬斛進攻石圌魚關白水二十餘
砦敗蜀軍數萬擒招討使韓保正復獲糧三十餘萬斛
進克利州得軍糧八十萬斛兵賴以濟無匱乏憂遂以
破蜀
元明安岱爾善騎射從征淮安因糧於敵未嘗匱乏軍
士免負擔之勞咸樂為用又蒙古台治水軍於萬山南
岸大軍攻樊分軍為五道蒙古台當其一率五翼軍以
進焚南岸舟豎雲梯於北岸登櫃子城奪西南角入城
命部將據倉粟功在諸將右又元城正陽餽糧久不繼
托爾珠出兵據險潜取安豐麥以餉軍軍心以安又世
祖至元三十年廣西元帥府請募南丹五千戸屯田事
上行省哈喇哈斯曰此土著之民誠為便之内足以實
空地外足以制交趾之寇可不煩士卒而饋餉有餘即
命度地立為五屯統以屯長給牛種農具與之
明英宗陷土木于謙禦敵令九門要地都督孫鏜等分
守兵皆出營郭外毋避而示弱郭外民内徙毋令失所
而囂通倉積粟令官軍儘給草厰聽取用不盡則焚毋
以飽敵
欽定續通典卷一百一
