欽定續通典卷九十八
兵
佯敗引退取之
五代初淮南節度高駢為畢師鐸所攻楊行密率兵數
千赴之行至天長師鐸已囚駢行密不得入屯於蜀岡
師鐸率衆數萬出擊行密行密佯敗棄營走師鐸兵飢
乘勝争入營收軍實行密反兵擊之師鐸大敗
唐周德威身為大將常與士卒馳騁矢石之間梁軍圍
太原募生致周陽五者(德威小字陽五)為刺史有騎將陳章者
乘白馬被朱甲以自異請致之德威因戒其部兵曰見
白馬朱甲者佯走以避之兩軍皆陣已微服雜卒伍中
陳章出戰兵始交德威兵退走章奮矟追之德威伺章
已過揮鎚擊堕馬遂生擒之
金完顔璋將兵二萬救德順宋將吳璘據城北險要為
營璋亦策營與璘相望可三里許兩軍遇於城東凡五
接戰璘軍敗走璋追至城下璘軍已據城北岡阜與其
城上兵相應以弩夾射璋軍璋軍佯却城中出兵來追
璋反旆與戰大敗之
元阿珠奉命略淮東抵揚州宋都統姜才領步騎二萬
來攻敵軍夾河為陣阿珠麾騎士渡河擊之戰數合堅
不能却衆軍佯北才逐之遂奮而回擊萬矢雨集才軍
不能支擒其副將張林斬首萬八千級又大德中羅和
反詔劉國傑討之師出播州與賊戰不利乃令軍士人
持一盾布釘其上既戰即棄盾佯却賊追之奮不能止
遇盾皆仆國傑鼓譟趨之賊大敗
明徐達帥兵取中原至山東界首克沂州進取青州遇
元將伊蘇兵乃命傳友德率騎與戰佯北伊蘇來追達
麾後軍前進俘斬甚衆伊蘇遁遂下青州
(臣)等謹案杜典此下有偽稱敗怠敵取之條考偽
敗與佯敗無甚差别今不復分析
引退設伏取之
唐高祖武德初劉武周將黃子英往來雀鼠谷高祖令
武衛將軍姜寳誼擊之子英數以輕兵挑戰寳誼兵纔
接子英輕遁如此者三寳誼悉兵逐之伏發軍大敗寳
誼被擒又郭子儀圍衛州安慶緒分其衆為三軍將戰
子儀選善射士三千伏壁内戒曰須吾却賊必乘壘若
等譟而射既戰偽遁賊薄營伏發注射賊震駭而奔斬
首四萬級執安慶和收衛州
五代周世宗伐江南大將張永德請行師至夀春劉仁
贍堅壁不下永德出疲兵居前誘之伏精兵於便地每
戰佯不利北退三十里伏兵悉起前後夾攻大敗之仁
贍僅免
宋高宗紹興初權京西南路副總管李忠反陷金州諸
關王彦與戰不利退屯秦郊令將士盡伏山谷間焚積
聚偽若遁者秦郊距郡城二十里路坦夷募敢死士易
麾幟設竒以待閱再宿賊至秦郊逆戰大敗之
遼太宗自將援石敬瑭會唐將高行周符彦卿以兵來
拒遂勒兵陳於太原及戰佯却行周彦卿追之為伏兵
所斷首尾不相救大敗之棄仗如山斬首數萬級又耶
律色珍聞宋將楊繼業出兵令蕭達林伏兵於路明旦
繼業兵至色珍擁衆為戰勢繼業麾幟而前色珍佯退
伏兵發色珍進攻繼業敗走
金珠嘉辰嘉伐宋時宋兵二千屯高柳橋其寨兩城環
之以水辰嘉先令水軍徑渡攻之大軍繼進夷其寨而
還遇宋兵數千於梅景村辰嘉伏兵林間以步卒誘致
之伏發宋兵潰追奔十餘里生擒其將阮世安等五人
獲器仗甚衆又赫舍哩約赫德圍盱眙宋人閉門堅守
不敢出以騎兵分掠境内而時遣羸卒薄城誘之宋人
出騎數百來拒約赫德麾兵佯北伏發擊之斬首二百
宋人復出步騎八千來援又擊敗之
元王義從穆呼哩取鉅鹿洺州二城還軍至廣陽西九
門遇金監軍納蘭率冀州節度使柴茂等將兵萬餘北
行王義伏兵桑林先以百騎挑之納蘭迎戰因稍却誘
之近桑林伏起金兵大亂奔還又石應天取綏德金行
省完顔哈達出兵三萬陣於城東蒙古布哈以騎三千
覘之馳報曰彼見吾兵少有輕敵心明日合戰當佯敗
可以伏兵取勝也從之夜半以大軍銜枚齊進伏於城
東十五里兩谷間明日蒙古布哈進兵望見金兵即棄
鼔旗走金兵果追之伏發鼓聲震天地萬矢齊下金兵
大敗
明太祖因元兵圍六合率師救之設伏澗側令耿再成
佯敗誘之渡澗伏發城中亦鼓譟出夾擊之元兵大敗
去滁城以全又郭英隨徐達率兵進抵河西務英首與
元兵戰大捷翌日大霧英令千人伏道傍率精騎三千
直抵城下元將率敢死士萬餘張兩翼出戰良久英佯
敗敵乘勝來追伏兵起截其軍為二斬首數千級
聲言退誘敵破之
五代梁遣楊師厚攻王師範屯於臨朐師範以兵迫之
師厚陽為却不敢出間遣人陽言曰梁兵少方乞兵於
鳳翔今糧且絶當還軍師範以為然乃遣弟師魯悉兵
攻之師厚拒而不戰師魯兵却師厚追擊大敗之師範
請降
唐莊宗與梁將劉鄩相拒於魏數以勁兵壓鄩營鄩不
肯出莊宗謂諸將曰劉鄩學六韜喜以機變用兵本欲
示弱以襲我今其見迫必求速戰乃聲言歸太原命符
存審守魏陽為西歸而潜兵貝州鄩果報末帝曰晉王
西歸魏無備可擊乃以兵萬人攻魏城東莊宗自貝州
返趨擊之鄩忽見晉軍驚曰晉王在此邪兵稍却追至
故元城莊宗與符存審為兩方陣夾之鄩為圓陣以禦
晉人兵再合鄩大敗南奔
引退設伏潛兵襲其營
五代初秦宗權遣張晊攻汴梁王聞晊來登封禪寺後
岡望晊兵過遣朱珍躡之戒曰晊見吾兵必止望其止
當速返毋與之鬭也已而晊見珍在後果止珍即馳還
王令珍引兵蔽大林而自率精騎出其東伏大冢間晊
止而食食畢拔旗幟馳擊珍珍兵小却王引伏兵横出
斷晊軍為三而擊之晊大敗脱身走
周世宗遣王景向訓攻秦鳳州數為蜀將王環所敗周
兵糧道頗艱孟昶遣兵出堂倉抵黃花谷以争糧道景
訓先知其來命張建雄以兵當谷口别遣將以勁卒出
其後伏堂倉以待其歸蜀兵前遇建雄戰不勝退走堂
倉伏發盡殪之由是蜀兵守諸城堡皆潰
金章宗泰和時宋程松遣將曲昌世襲方山原自率兵
數萬分道襲和尚原西山寨龍門等關遂據之富察貞
遣費摩阿里及完顔布倫以兵千人伏方山原下别遣
鄂屯薩哈瑪勒及珠赫哈達將壯士五百取間道潛登
出宋兵上自高而下宋兵大駭伏兵合擊遂破之貞乃
分遣諸將率兵千人取和尚原西山寨自以兵七百由
中路取龍門等關
元安扎爾攻西和州宋將彊俊領衆數萬堅壁清野以
老元師安扎爾率死士罵城下挑戰俊怒悉衆出陣安
扎爾佯走俊追之因以竒兵奪其城伏兵要其歸轉戰
數十里斬首數千級擒俊餘衆退保仇池進擊拔之
設伏引敵鬭襲其營
五代初梁太祖與秦宗權將張晊相拒於汴使張歸霸
以弓手五百人伏湟中太祖以騎數百為游兵過晊柵
晊出兵追之歸霸發伏殺晊兵千人奪馬數十匹
宋邱岳知真州蒙古率衆攻城岳以強弩射其帥斃之
敵少却岳曰敵兵十倍於我不可以力勝乃為二伏設
砲石以待之敵至伏發殺其驍將敵衆大擾又遣勇士
襲其營焚其廬帳敵惶駭遂引去
明王守仁討横水賊謝志山駐南康去横水三十里先
遣四百人伏賊巢左右進軍逼之賊方迎戰兩山舉幟
賊驚謂官軍已盡犂其巢遂潰乘勝克横水
設伏引敵鬭敗之附
元順帝至正末劉福通陷汴梁察罕特穆爾大發秦晉
諸軍會汴城下奪其外城察罕自將鐵騎屯杏花營諸
將環城而壘城中屢出戰輒敗遂嬰城以守乃夜伏兵
城南旦日遣苗軍跳梁者略城而東敵傾城出追伏兵
鼔譟起邀擊敗之
明額森破紫荆關直入窺京師石亨議堅壁以老之于
謙曰是益張其勢也亟擐甲營於德勝門額森見兵盛
而嚴以騎來嘗謙乃設伏於空舍使數騎誘之敵以萬
騎來薄伏發敗之
(臣)等謹案襲其營是往襲其營也敗之是敵來而
敗之也事雖稍異而敗敵之策同杜典無此目謹
倣此例增附於此
示退乘懈掩襲
五代梁將葛從周圍朱瑾於兖州瑾閉壁不出從周詐
言救兵至陽避之高吳夜半潛還城下瑾謂從周已去
乃出兵收外壕從周掩擊之殺千餘人
敵退追奔
五代初楊行密將王景仁救王師範既敗梁兵引還梁
兵急追之景仁度不可走遣禆將李虔裕以衆一旅設
伏於山下以待之留軍不行解鞍而寢虔裕疾呼曰追
兵至矣宜速走吾以死遏之景仁曰吾亦戰於此也虔
裕三請景仁乃行而虔裕卒戰死梁兵以故不能及而
景仁乃全軍而歸(梁軍以不能及而不勝)
周世宗攻楚州率戰士持火炬以爇其城樓克之帝計
其敗卒必將南遁因親領衛士及驍騎數百於南城逐
之又殺數千人楚州遂平
金太祖自將精兵襲遼主於大魚濼普嘉努宗望率兵
四千為前鋒晝夜兼行馬多乏追及遼主於石輦驛軍
士至者才千人遼軍餘二萬五千方治營壘普嘉弩與
諸將議伊都曰我軍未集人馬疲劇未可戰宗望曰今
追及遼主而不亟戰日入而遯則無及遂戰短兵接遼
兵圍之數重士皆殊死戰遂敗遼兵
元世祖至元末宗王明埒特穆爾挾海都叛巴延討破
之明埒特穆爾挺身走命蘇克特們德爾等追之巴延
引軍夜還卒遇伏兵巴延堅壁不動黎明遂引去巴延
輕騎追擊之會蘇克特們德爾等兵亦至乃夾擊之斬
俘甚衆又博羅歡既敗納延兵其黨塔布岱以兵來拒
會久雨軍乏食諸將欲退博羅歡曰今兩陣相對豈容
先動俄塔布岱引兵退博羅歡以其師乘之轉戰二日
大破之
明初張士誠寇建德李文忠為帥欲擊之劉基曰三日
後必走走而尾之可盡擒也及三日敵偽設旌旗聲鼔
如故至其所皆空壁所留盡老弱追而薄之東陽悉獲
其衆
縱敵退於歸路設伏取之
唐李泌因吳法超叛引步騎四千過陜乃隂遣將士伏
太原倉隘令曰賊隊過東伏大呼擊之西伏亦大呼應
之勿遮道勿留行常讓以半道又遣唐英岸夜出陣澗
北燕子楚趣長水明日淮西兵入隘兩伏發殺賊頗衆
進遇英岸子楚邀擊大敗之賊所餘僅四十七人
宋西夏元吴寇渭州薄懷遠城韓琦亟趨鎮戎軍盡出
其兵又募勇士萬八千人命環慶副總管任福將之涇
原都監桑懌為先鋒福將行琦令福併兵自懷遠城趨
德勝砦至羊牧隆城出敵之後諸砦相拒約四十里度
勢未可戰即據險置伏要其歸路戒之再三且曰苟違
節制有功亦斬福引輕騎數千趨懷遠敵棄馬羊槖駝
佯北懌引騎追之福踵其後諜傳敵兵少福等頗易之
與懌合軍屯好水川遇夏軍循川行出六盤山下距羊
牧隆城五里結陣諸將方知墮敵計勢不可留遂前格
戰夏兵四合福與懌俱戰死又宗澤為東京留守知開
封府時金帥烏珠自鄭抵白沙去汴京密邇都人震恐
僚屬入問計宗澤笑曰何事張皇劉衍等在外必能禦
敵乃選精銳數千使繞出敵後伏其歸路金人方與衍
戰伏兵起前後夾攻之金人果敗
遼太祖追埒克至布濟克河先遣室韋及吐渾酋長巴
拉達里庫等分兵伏其歸路别遣將進擊之埒克率兵
逆戰相拒至晡衆乃潰追至柴河遂自焚其車乘廬帳
而去前遇巴拉達里庫等伏發合擊大敗之埒克奔潰
金李師夔主奉聖州事賊焦望天尹智穆率兵數千來
寇師夔以兵臨之設伏歸路使人間望天於智穆智穆
果疑望天先引去智穆勢孤亦還遇伏而敗遂執斬之
是後賊衆不敢入境
誘敵進於歸路設伏取之附
金師攻宋時楊存中為淮北宣撫使屯泗州金密令人
告以敵騎數百屯柳子鎮矣存中自將五百騎夜襲之
黎明不見敵而還金以精兵伏歸路存中知之遂横
奔而潰
(臣)等謹案縱敵退而取之是將退而縱之退也誘
敵進而取之是未進而誘之進也設伏於歸路之
法同而縱與誘之計異杜典無此目謹倣其例增
附於此
兵機務速
唐太宗貞觀中李靖為西海道行軍總管討吐谷渾侯
君集副之師次鄯州君集言於靖曰大軍已至賊尚未
走險宜簡精銳長驅疾進彼不我虞必有大利若此策
不行遁走山谷討之實難靖然其計乃簡精銳輕齎深
入追及其衆於庫山破之又史朝義乘邙山之捷進略
申光等十三州李光弼聞之就道監軍使以兵少請保
揚州光弼曰朝廷以安危寄我賊安知吾衆寡若出其
不意當自潰遂疾驅入徐州使田神功擊敗賊於宋
州
五代梁牛存節慮朱瑾召吳兵攻徐宿謀曰淮兵必不
先攻宿然宿溝壘素固可以禦敵乃夜以兵急趨徐州
比傅徐城下瑾兵方至望其塵起驚曰梁兵已來何其
速也不能攻而去又王晏球為龍驤四軍都指揮使時
捉生軍將李霸戍楊劉乘夜作亂自水門入縱火大譟
以長竿縛布沃油仰燒建國門晏球聞亂不俟命率龍
驤五百騎擊之賊勢稍却末帝登樓見之呼曰此非吾
龍驤軍邪晏球奏曰亂者李霸一部爾陛下嚴守宫城
而責臣破賊遲明盡殺之又唐取梁鄆州召王彦章為
招討使禦之問破敵之期彦章曰三日左右皆失笑彦
章馳兩日至滑州置酒大會隂遣人具舟於楊村命甲
士六百人持巨斧載冶者具韛炭乘流而下彦章會飲
酒半佯起更衣引精兵沿河趨德勝舟兵舉鎖燒斷之
以巨斧斬浮橋而彦章急擊南城浮橋斷南城遂破盖
三日矣
唐莊宗時梁將劉鄩攻同州河中節度使朱友謙請師
於唐莊宗遣符存審等往援師集河中朝至夕渡時汴
人不意王師速至劉鄩曰師行次舍倍道兼程計共行
途未能及此存審聞之笑曰兵法有出竒無窮者兵若
自天而墜劉鄩善將何其昧哉又康延孝征蜀與蜀王
衍戰三泉衍敗走斷吉柏江浮橋延孝造舟以渡進取
綿州衍復斷綿江浮橋延孝謂招撫使李嚴曰吾遠軍
千里入人之國利在速戰乘衍破膽之時但得百騎過
鹿頭關彼將迎降不暇若修繕橋梁必留數日使衍得
閉關為備則勝負未可知也因與嚴乘馬渡江軍士隨
之濟者千餘人遂入鹿頭關下漢州後軍始至衍弟宗
弼果以蜀降又明宗行幸汴州至滎陽朱守殷反范延
光曰守殷反迹始見若緩之使得為計則城堅而難近
故乘人之未備者莫若急攻臣請騎兵五百馳至城下
以神速駭之乃以騎兵五百自暮疾馳至半夜行二百
里戰於城下遲明明宗亦馳至汴兵望見天子乘輿乃
開門而延光先入猶巷戰殺傷甚衆守殷死汴州平
宋太祖建隆初李筠起兵樞密使吳延祚白太祖曰潞
城巖險且有太行之阻彼若保之未可以歲月破筠素
輕銳若速舉兵擊之彼必出關但離巢穴即成擒矣帝
從其言遂親征次滎陽西京留守向拱勸帝濟河踰太
行乘其未集誅之儻稽浹旬彼衆愈滋攻之難為力矣
趙普亦曰兵尚拙速不貴巧遲倍道兼行掩其未備可
一戰而克也若使堅壁固守老我師徒饋運險難勝負
難决矣帝納之帝至澤州召控鶴指揮使馬全義問計
策全義請并力急攻且曰緩之恐生變帝命諸軍奮擊
親帥衛兵繼之克其城又曹瑋用兵多竒計出入神運
不可測一日張樂飲僚吏忽失瑋所在徐出視事賊首
已擲庭下矣常稱疾砭艾卧閣内會寇至則奮起裹創
被甲跨馬賊望見皆遁去又高宗紹興初金人窺蜀時
吳玠在河池金將薩里哈自商於直𢷬上洋趨洋漢守
臣劉子羽告急玠自河池日夜馳三百里以黃柑遺敵
曰大軍遠來聊用止渴薩里哈大驚以杖擊地曰爾來
何速也又金人入合肥王德請守淮以保江遂渡采石
張俊督軍繼之德曰明旦當會食歷陽已而夜拔和州
敵退保昭關又擊走之追至柘臯與金人夾河而軍諸
將皆集張俊後至統制田師中欲待之德曰事當機會
復何待徑上馬烏珠以鐵騎十萬夾道而陣德曰敵右
陣堅當先擊之有敵將被甲躍馬始出德引弓一發而
斃乘勢大呼令萬兵持長斧如牆而進敵大敗又孟宗
政以棗陽圍急乃引兵午發峴首遲明即抵棗陽馳突
如神金人大駭宵遁
遼景宗保寧初宋圍太原以耶律烏哲率兵往援至白
馬嶺遣勁卒夜出間道疾馳駐太原西鳴鼓舉火宋兵
以為大軍至懼而宵遁
金章宗明昌時詔完顔安國等趨多泉子進討北方乃
命支軍出東道丞相襄由西道而東軍至龍駒河為珠
卜所圍三日不得出求援甚急或請俟諸軍集乃發襄
曰我軍被圍數日馳救之猶恐不及豈可後時即鳴鼓
夜發或請先遣人報圍中使知援至襄曰所遣者儻為
敵得使知我兵寡而糧在後則吾事敗矣乃益疾馳遲
明距敵近衆請少憩襄曰吾所以乘夜疾馳者欲掩其
不備爾緩則不及嚮晨壓敵突擊之圍中將士亦鼔譟
出戰敵大敗皆奔額勒哲河遣安國追躡之衆散走
元納延叛隂遣使來結額布根舒埒赫為都指使圖圖
爾哈所執盡得其情會有言額布根叛者衆欲先聞於
朝然後發兵圖圖爾哈曰兵貴神速若彼果叛我軍出
其不意可即圖之否則與約而還即日啟行疾驅七晝
夜渡圖喇河戰於博恰嶺大敗之額布根僅以身免
明太祖因陳友諒降將吳宏兵使取撫州撫帥鄧克明
欲拒宏而畏饒州守鄧愈強乃遣人詐獻地以緩師愈
詗得之即率勁兵間道夜馳二百里黎明下其三門克
明單騎走旁邑自度不免以分省及撫州四路縣印詣
愈降遂定撫州又燕王將張玉既破李景隆兵諜報景
隆收潰卒號百萬且至玉進計曰兵貴神速請急往白
溝河以逸待之可勝也乃悉師而往至白溝三日而景
隆來戰玉以麾下馳之挫其鋒大軍乘而破之又楊榮
因漢王高煦反首勸宣宗親征夏原吉亦曰往事可鑒
不可失也且兵事貴速宜卷甲韜戈以往一鼓而平之
所謂先人有奪人之志宣宗遂意决躬率諸軍啟行不
數日抵樂安城中駭潰遂械高煦以歸又郭登為總兵
官景泰初偵知額森自順聖川入營沙窩諸將以敵衆
我寡請旋師回城登曰我軍去城已百里若一退避敵
以鐵騎來追縱欲自全得乎敢言退者斬遂連夜進兵
直薄敵營登奮勇先登呼聲震山谷大破其衆追至栲
栳山斬二百餘級
掩襲
唐契苾何力從征吐谷渾何力欲襲之薛萬均不可何
力曰敵無城郭逐水草為生若不襲其不虞便恐鳥驚
魚散一失機會後可傾其巢穴耶乃自選驍兵千餘騎
直入突倫川襲破吐谷渾牙帳斬首數千級獲駝馬牛
羊二十餘萬吐谷渾主脱身免又吐蕃寇臨洮次大來
谷王晙率所部二千人卷甲倍程與臨洮軍合勢以拒
之吐蕃將坌達延又率兵繼至晙乃出竒兵七百人衣
之番服夜襲之相去五里置鼓角令前者遇寇大呼後
者擊鼔以應之敵衆懼疑有伏兵自相殺傷死者萬計
又王君&KR0930;為河西隴右節度使判凉州都督事開元時
吐蕃大將悉諾邏入寇攻甘州焚燒市里君&KR0930;候其兵
疲整士馬以掩其後會大雪敵兵凍死者甚衆遂取積
石軍西路而還
五代初秦宗權稱帝遣其將秦賢盧瑭張晊攻汴賢軍
板橋晊軍北郊瑭軍萬勝環汴為三十六柵梁王遣將
朱珍擊賢於板橋拔其四柵又擊瑭於萬勝瑭敗投水
死宗權聞瑭等敗乃自將精兵數千柵北郊會兖州朱
瑾鄆州朱宣來赴援王置酒軍中中席王陽起如厠以
輕兵出北門襲晊而樂聲不輟晊不意兵之至也兖鄆
之兵又從而合擊遂大敗之斬首二萬餘級宗權與晊
夜走
宋太宗端拱中遣李繼隆發鎮定軍萬餘護運契丹將
耶律休格率精銳將邀於路適尹繼倫巡邊與相值休
格不顧竟趨大軍繼倫謂其麾下曰敵南出而捷還則
乘勝驅我北則洩怒致死我無遺類矣今但卷甲銜枚
以躡之彼銳氣前驅不虞我之至勝足以自樹敗亦不
失為忠義衆皆思奮繼倫令軍中俟夜人持短兵敵方
陣於前繼倫從後掩擊遂驚潰又狄青討儂智高至廣
南合孫沔余靖之兵進次賓州時智高還守邕州青懼
崑崙關險阨為所據乃按兵不動下令賓州具五日糧
休士卒值上元節令大張燈燭首夜宴將佐次夜宴從
軍官三夜饗軍校首夜樂飲徹曉次夜二鼓青忽稱病
暫起如内久之使人諭孫沔令暫主席行酒少服藥乃
出數使勸勞座客至曉客未敢退忽有馳報者云夜時
三鼓元帥已奪崑崙矣是夜大風雨青率兵度崑崙關
既度喜曰賊不知守此無能為也已近邕州賊方覺逆
戰於歸仁舗青使步卒居前匿騎兵於後青登高執五
色旗麾騎兵為左右翼出其後斷敵軍為三旋而擊之
敵衆披靡遂大敗智高焚城遁去
元世祖至元時高麗人金通精據珍島以叛屢討不下
以史樞為鳳州經略使樞至謂衆曰敵勢方張未易力
勝况炎暑海氣蒸鬱弓力弛弱猝不可用宜分軍為三
多張旗幟以疑之吾與諸軍潛師𢷬其穴破之必矣與
戰大破之其地悉平
明徐達率師至太原元庫庫營於城西郭英憑高望曰
彼兵多而不整營大而無備請以夜劫其營常遇春亦
曰我騎兵雖集步卒未至不可與戰請夜劫營當彼衆
亂主將可縛也達從其計先遣五十騎伏城東以火炮
為期至夜郭英潛入其營舉炮伏起應之鼓譟相接敵
大潰自相殺戮庫庫遁去遂克太原得士馬各四十萬
又藍玉襲元主特古斯特穆爾于捕魚兒海用定遠侯
王弼謀戒諸軍穴地而㸑毋使見烟火乘夜至海南敵
營在海東北八十餘里玉令弼為前鋒疾馳襲其營敵
不虞軍至大驚迎戰敗之元主遁餘衆潰降又張輔征
交阯敵於多邦城旁築土城高峻城下築重壕壕内密
置竹刺壕外坎地以陷人馬輔下令期夜襲城以舉火
鳴角為號夜四鼔都督黃中銜枚舁攻具越重壕薄城
下以雲梯附城牙將蔡福先登將士繼之火炬齊明銅
角競響敵驚散遂入城
甘言厚幣乘懈襲之
唐初突厥頡利合兵十萬寇涇州太宗自率六騎幸渭
上與頡利隔水語責以負約頡利請和詔許之誓盟於
便橋之上突厥引兵退蕭瑀曰突厥未和之時諸軍争
欲戰陛下不許而敵自退其策安在帝曰突厥衆多而
不整君臣之志惟賄是求故卷甲韜戈㗖以金帛彼既
得所欲志必驕惰然後養威俟釁一舉可滅也將欲取
之必姑與之此之謂也瑀謝不及又李懷光有叛志欲
併諸軍時李晟與李建徽陽惠元皆聮屯恐見脅適有
使至晟所晟遂偽稱有詔徙屯即結陣趨東渭橋未幾
懷光併建徽惠元兵惠元死之晟提孤軍横當寇鋒恐
二盗合以軋之乃卑辭厚幣致誠於懷光使不為忌後
諸路軍皆受晟節度乃移書顯讓之懷光不聽走遁河
中
五代初山南盗孫喜以衆千人襲均州刺史吕煜不能
禦時馮行襲為州校乃隂選勇士伏江南獨乘小舟逆
喜告曰州人聞公至皆欲歸矣然知公兵多民懼擄掠
恐其驚擾請留兵江北獨與腹心數人從行願為前導
以慰安州民事可立定喜以為然乃留兵江北獨與行
襲度江軍吏前謁行襲擊喜仆地斬之伏兵發盡殺從
行者餘兵在江北聞喜死皆潰
欽定續通典卷九十八
