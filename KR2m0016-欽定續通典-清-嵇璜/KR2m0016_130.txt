欽定續通典卷一百三十
州郡
遼(中京道)(南京道)(西京道)
中京道
中京大定府漢新安平縣漢末步奚居之魏武北征降
者一十餘萬去之松漠其後拓跋氏乘遼建牙於此當
饒樂河水之南温渝河水之北唐太宗伐高麗駐蹕於
此部帥蘇支從征有功奚長可度率衆内附為置饒樂
都督府懿宗咸通以後契丹始大奚族不復敢抗遼太
祖建國舉族臣屬聖宗嘗過七金山土河之濱望雲氣
有郛郭樓闕之狀因議建都統和二十四年五帳院進
故奚王牙帳地二十五年城之實以漢戶號曰中京府
曰大定領州十縣九大定(白霫故地以諸國俘戶居之)長安(本漢賓從縣以)
(諸部人居之)富庶(本漢新安平地遼開泰二年析京民置)勸農(本漢賓從縣地遼開泰二年析)
(京民置)文定(遼開泰二年析京民置)升平(遼開泰二年析京民置)歸化(本漢柳城縣地)
神水(本漢徒河縣地遼開泰二年置)金源(本唐青山縣地遼開泰二年析京民置)恩州
懷德軍(下)刺史本漢新安平縣地遼太宗建州開泰中
以渤海戶實之初隸永興宫後來屬領縣一恩化(遼開泰中)
(以渤海人戶置)惠州惠和軍(中)刺史本唐歸義州地遼太祖俘
漢民數百戶兔麛山下創城居之置州領縣一惠和(聖宗)
(遷上京惠州民括諸宫院落帳戶置)高州觀察唐信州之地武后萬歲
通天元年以契丹伊斯琿部置遼開泰中聖宗伐高麗
以俘戶置領縣一三韓(辰韓為抉餘弁韓為新羅馬韓為高麗開泰中聖宗伐高麗俘)
(三國之遺人置)武安州觀察唐沃州地遼太宗俘漢民居木
葉山下因建城以遷之號杏堝新城復以遼西戶益之
更曰新州統和八年改今名初刺史後升領縣一沃野
利州(中)觀察本中京阜俗縣統和二十六年置刺史
州開泰元年升領縣一阜俗(唐末契丹漸熾役使奚人遷居琵琶川統和四年置)
(縣初隸彰愍宫更隸中京後置州仍隸焉按統和二十六年金史作十六年謹附識)榆州高
平軍(下)刺史本漢臨渝縣地後隸右北平驪城縣唐武
后載初二年析鎮州置黎州處靺鞨部落後為奚人所
據遼太宗南征横帳嘉哩以所俘鎮州民置州開泰中
没入領縣二和衆(本新黎縣地)永和(本漢昌城縣地統和二十二年置)澤
州廣濟軍(下)刺史本漢土垠縣地遼太祖俘蔚州民立
寨居之開泰中置州領縣二神山灤河(本漢徐無縣地屬永興宫)
北安州興化軍(上)刺史本漢女祁縣地屬上谷郡晉
為馮䟦所據唐為奚王府西省地遼聖宗以漢戶置州
領縣一利民(本漢且居縣地)潭州廣潤軍(下)刺史本中京之
龍山縣開泰中置州領縣一龍山(本漢交黎縣地開泰二年以習家寨置)
松江州勝安軍(下)刺史遼開泰中置領縣一松江(本漢)
(文成縣地遼開泰二年置)
成州興府軍節度晉國長公主以媵戶置軍曰長慶初
隸上京後改軍名來隸領縣一同昌
興中府本霸州彰武軍節度古孤竹國漢柳城縣地慕
容皝遷都於此改為龍城縣元魏為遼西郡隋平高寳
寧置營州煬帝廢州置柳城郡唐高祖武德初改營州
總管府尋為都督府後為奚所據遼太祖平奚及俘燕
民將建城命韓知方擇其處乃完葺柳城號霸州彰武
軍節度統和中制置建霸宜錦白川等五州尋落制置
隸積慶宫後屬興聖宫重熙十年升興中府領州二縣
四興中(本漢柳城縣地太祖掠漢民居此置霸城縣重興中置府更名按遼無重興年號興字當是)
(熙字之訛謹附識)營丘(析霸城置)象雷(遼開泰二年以麥務川置初隸中京後屬)閭山(本漢)
(無慮縣遼開泰二年以羅家軍置隸中京後屬)安德州化平軍(下)刺史以霸
州安德縣置來屬領縣一安德(統和八年析霸城東南龍山徒河境戶置隸乾)
(州更屬霸州置州來屬)黔州阜昌軍(下)刺史本漢遼西郡地遼
太祖平渤海以所俘戶居之隸黑水河提轄司安帝置
州析宜霸二州漢戶益之初隸永興宫更隸中京後置
府來屬領縣一盛吉(太祖平渤海俘興州盛吉縣民來居此因置縣)
宜州崇義軍(上)節度本遼西絫縣地興宗以定州俘戶
建州隸積慶宫領縣二弘政(世宗以定州俘戶置)聞義(世宗置初隸海北州)
(後來屬)
錦州臨海軍(中)節度本漢遼東無慮縣慕容皝置西樂
縣遼太祖以漢俘建州隸弘義宫領州一縣二永樂
安昌嚴州保肅軍(下)刺史本漢海陽縣地遼太祖平
渤海遷漢戶雜居興州境聖宗於此建城隸弘義宫來
屬領縣一興城
川州長寧軍(中)節度本唐青山州地遼太祖弟明王安
圖置會同三年詔為白川州安圖子察克以大逆誅没
入省曰川州初隸崇德宫統和中屬文忠王府領縣三
弘理(統和八年以諸宫提轄司戶置)咸康宜民(統和中置)
建州保静軍(上)節度唐武德中置昌樂縣遼太祖完葺
故壘置州初屬武寧軍隸永興宫後屬敦睦宫領縣二
永霸永康(本唐昌黎縣地)
來州歸德軍(下)節度本唐瑞州故地遼太平元年改置
初刺史後升隸永興宫領州三縣一來賓(本唐來遠縣地)隰
州平海軍(下)刺史慕容皝置集寧縣遼聖宗括帳戶遷
信州大雪不能進建城於此置州隸興聖宫來屬領縣
一海陽(本漢縣濱海地多鹻鹵置鹽場於此)遷州興善軍(下)刺史本漢
陽樂縣地遼聖宗平大延琳遷歸州民置來屬領縣一
遷民潤州海陽軍(下)刺史遼聖宗平大延琳遷寧州
之民居此置州領縣一海濱(本漢陽樂縣地遷潤州本東京城内渤海民戶因叛)
(移於此)
南京道
南京析津府本幽州唐置大都督府改范陽節度使五
代晉以遼有援立之功割幽州等十六州以獻遼太宗
升為南京又曰燕京府曰幽都軍號盧龍開泰元年落
軍額(按金史志云遼會同元年升為南京府曰幽都仍號盧龍軍開泰元年更為永安析津府遼史未詳)
(謹附識)領州六縣十一析津(本晉薊縣改薊北縣遼開泰元年更今名)宛平(本晉)
(幽都縣遼開泰元年更今名志按方輿紀要唐德宗建中元年析薊縣置幽都縣遼作晉幽都縣盖誤又開)
(泰元年清類天文分野之書作統和二十二年未知孰是謹附識)昌平(本漢軍都縣後漢屬廣陽郡晉屬燕)
(國元魏置東燕郡反昌平縣郡廢縣隸幽州未按續輿地考昌平五代唐改為燕平石晉復舊遼史晰謹附)
(識)良鄉(燕為中都縣漢改今名舊屬涿郡北齊省入薊縣尋復置唐武后聖歷元年改固節鎮神龍元年復)
(舊)潞(本漢舊縣屬漁陽郡唐武德二年置元州貞觀元年州廢復為縣)安次(本漢舊縣屬漁陽郡)
(唐武德四年徒至東南五十里石梁城貞觀八年又徙今縣西五里常道城元宗開元二十三年又徙耿就橋)
(行市南)永清(本漢益昌縣隋置通澤縣唐置武隆縣改會昌天寶初改今名)武清(漢雍奴縣屬漁)
(陽郡唐天寶初改今名)香河(本武清孫村遼於新倉置𣙜鹽院居民聚集因分武清香河潞三縣戶置)
(武按遼以前未有香河縣此云析清香河等三縣置疑誤謹附識)玉河(本泉山地劉仁恭於大安山創)
(宫觀司煉丹羽化之術於方士王若訥因割薊縣分置以供給之)漷隂(本漢泉山之霍村鎮遼每季春)
(弋獵於延芳淀居民成邑就城故漷隂鎮後改為縣謹按金史志漷隂縣遼太平中以漷隂村置遼史未詳)
(附識)順州歸化軍(中)刺史本隋置唐武德初改燕州武
宗會昌中改歸順州唐末仍為順州初軍曰歸寧後更
今名領縣一懷柔(唐貞觀六年置治五柳城改順義縣開元四年置松漠府彈汗州天寶元)
(年改歸化縣肅宗乾元元年復今名居按遼志以順州為隋置考隋書粟末靺鞨内附止云之柳城而已太)
(平寰宇記云煬帝大業八年為置遼西郡以統之亦未有置順州之文也新唐書貞觀四年平突厥以其部落)
(置順祐化長四州都督府於幽靈之境順州之置實在此時謹附識)檀州武威軍(下)刺
史本燕漁陽郡地漢為白檀縣元魏創密雲郡兼置安
州後周改為元州隋高祖開皇十八年割燕樂密雲二
縣置檀州唐天寳元年改密雲郡乾元元年復為檀州
遼加今軍號領縣二密雲(本漢白檀縣後漢以居斤奚元魏置密雲郡領白檀要陽)
(密雲三縣高齊廢郡及二縣來屬)行唐(本定州行唐縣太祖掠定州破行唐盡驅其民北至檀州擇曠)
(土居之凡置十寨仍名行唐縣隸彰愍宫)涿州永泰軍(上)刺史漢高祖六
年分燕置涿郡魏文帝改范陽郡晉為范陽國元魏復
為郡隋開皇二年罷郡屬幽州大業三年以幽州為涿
郡唐武德元年郡廢為涿縣七年改范陽縣代宗大歷
四年置涿州石晉以歸太祖領縣四范陽(本漢涿縣唐武德中更名)
固安(本漢方城縣唐武德四年屬北義州貞觀二年來屬)新城(本漢新昌縣唐大歷四年析固安縣)
(置後省後唐明宗天成四年復析范陽縣置)歸義(本漢易縣地齊併入□縣唐武德五年置北義州州廢復)
(置縣來屬)易州高陽軍(上)刺史漢為易故安二縣地隋置
易州隋末為上谷郡唐武德四年復為易州天寳元年
仍為上谷郡乾元元年又改易州五代隸定州節度使
遼會同九年孫方簡以其地來附應歷九年為周世宗
所取後屬宋統和七年攻克之升今軍領縣三易(本漢縣齊)
(顯祖天保七年省隋開皇十六年於故安城西北隅置縣)容城(本漢縣先屬涿郡唐武德五年屬北義州)
(貞觀元年還來屬聖歷三年改全忠縣天寶元年復舊)淶水(本漢道縣周静帝大象十八年改今名)
(按漢書地理志涿郡有逎縣别無道縣之名遼史盖誤又按方輿紀要淶水宋初省入易縣遼復置史文未詳)
(謹附識)薊州尚武軍(上)刺史秦漁陽右北平二郡地隋
文帝開皇中徙治元州總管府煬帝改漁陽郡唐武德
元年廢入幽州開元十八年分置領縣三漁陽(本漢縣屬漁陽)
(郡晉省復置元魏省唐屬幽州開元十八年來屬)三河(本漢臨朐縣地唐開元四年析潞州置按前)
(後漢書地理志上谷涿郡無臨朐縣新唐書地理志載武德二年析潞縣置臨朐縣貞觀元年省開元四年更)
(置三河縣當以新唐書為是謹附識)玉田(本漢無終縣唐萬歲通天元年更名屬幽州開元八年屬營州)
(十八年來屬)景州清安軍(下)刺史本薊州遵化縣重熙中
置領縣一遵化(本唐平州買馬監為縣來屬)
平州遼興軍(上)節度秦為遼西右北平二郡地漢因之
隋文帝開皇中改平州大業初復為郡唐武德初改州
天寳元年仍北平郡後唐復為平州遼太祖天贊二年
取之以定州俘戶錯置其地領州二縣三盧龍(本春秋肥如國)
(漢晉屬遼西郡元魏為郡治兼立平州北齊屬北平郡隋開皇中省肥如入新昌十八年改今名)安喜
(本漢令支縣地久廢遼太祖以定州安喜縣俘戶置)望都(本漢海陽縣久廢遼太祖以定州望都縣俘戶)
(置)灤州永安軍(中)刺史本古黃洛城秦為右北平漢為
石城縣後名海陽縣晉以後屬遼西石晉割地在平州之
境遼太祖以俘戶置州領縣三義豐(本黃洛故城漢屬遼西郡久廢唐季)
(入契丹世宗置縣)馬城(本盧龍縣地唐開元二十八年析置縣以通水運遼來屬)石城(漢置屬右)
(北平郡久廢唐貞觀中於此置臨渝縣萬歲通天元年改名)營州鄰海軍(下)刺史本
秦遼西郡地漢為昌黎郡元魏立營州後周為高寳寧
所據隋開皇置州大業改遼西郡唐武德元年復為營
州萬歲通天元年始入契丹聖歷二年僑治漁陽開元
五年還治柳城天寳元年改曰柳城郡後唐復為營州
遼太祖以居定州俘戶領縣一廣寧(漢柳城縣屬遼西郡萬歲通天元年)
(入契丹中宗神龍元年移幽州界開元四年復舊遼改今名)
西京道
西京大同府戰國屬趙武靈王始置雲中郡秦屬代王
國後為平城縣魏屬新興郡晉仍屬雁門劉琨表封猗盧
為代王都平城元魏道武於此遂建都邑孝文帝改為
司州牧置代尹遷都洛邑改萬年又置恒州高齊文宣
帝廢州為恒安鎮尋復恒州周復恒安鎮改朔州隋仍
為鎮唐武德四年置北恒州七年廢貞觀十四年移雲
中定襄縣於此永淳元年摩多為民患移民朔州開元
十八年置雲中州天寳元年改雲中郡乾元元年曰雲
州五代後唐同光三年以雲州為大同軍節度使石晉
代唐以契丹有援立功割山前代北地為賂初仍為大
同軍節度重熙十三年升為西京府曰大同領州二縣
七大同(本大同川地重熙十七年西夏犯邊析雲中縣置)雲中(趙置沿革與京府同)天成
(本極塞之地魏道武帝置廣牧縣唐武德五年置定襄縣遼析雲中置)長青(本白登臺地遼始置縣)
奉義(本漢陶林縣地遼析雲中置)懷仁(本漢沙南縣元魏廢隋開皇二年移雲内於此大業二年)
(置大利縣屬雲州改屬定襄郡隋末陷突厥遼改今名案金史地理志載遼析雲中置與此異謹附識)懷
安(本漢夷輿縣地歷魏至隋為突厥所據唐克頡利縣遂廢為懷荒鎮高勲鎮燕奏分歸化州文德縣置初)
(隸奉聖州後來屬)弘州博寧軍(下)刺史東魏静帝置北靈丘
縣唐初陷突厥開元中置横野軍安邊縣天寳亂廢後
為襄隂村遼統和中以寰州近邊為宋將潘美所破廢
之乃於此置弘州初軍曰永寧領縣二永寧順聖(本魏)
(安塞軍五代兵廢高勲鎮幽州奏景宗分永興縣置初隸奉聖州後來屬)德州(下)刺史唐
會昌中以西德店置州遼開泰八年以漢戶復置領縣
一宣德(本漢桐過縣地屬雲中郡後隸定襄郡漢末廢高齊置紫阿鎮唐會昌中置縣按金史地理)
(志反山西通志並云德州昭聖軍遼史不載軍名謹附識)
豐州天德軍節度秦為上郡北境漢屬五原郡自晉懷
帝永嘉之亂屬赫連勃勃後周置永豐鎮隋開皇中升
為縣改豐州大業七年為五原郡恭帝義寧元年改歸
順郡唐武德元年為豐州總管府六年省貞觀四年分
靈州境置豐州都督府領蕃戶天寳初改九原郡乾元
元年復豐州後入回鶻會昌中克之後唐改天德軍遼
神冊五年攻下更名應天軍復為州兵事屬西南面招
討司領縣二富民(本漢臨戎縣遼改今名)振武(本漢定襄郡盛樂縣元魏嘗都於此)
(唐武德四年克突厥建雲中都督府高宗麟德三年改單于大都督府聖歷元年又改安北都督開元七年割)
(隸東受降城八年置振武軍節度使會昌五年為安北都護府後唐莊宗以兄嗣本為振武節度使遼神冊元)
(年伐吐渾還攻之盡俘其民以東唯存鄉兵三百人防戍後更為縣)
雲内州開遠軍(下)節度本中受降城地遼初置代北雲
朔招討司改雲内州道宗清寧初升兵事屬西南面招
討司(按方輿紀要及續輿地考等書並云遼置開遠軍清寧初改雲内州謹附識)領縣二柔
服寧人
天德軍本中受降城唐開元中廢横塞軍置天安軍於
大同川乾元年改天德軍遼太祖破天德盡掠吏民以
東後置招討司漸成井邑乃以國族為天德軍節度使
寧邊州鎮西軍(下)刺史本唐隆鎮遼置兵事屬西南面
招討司
奉聖州武定軍(上)節度本唐新州後唐置團練使總山
後八軍莊宗同光二年升威塞軍石晉割獻遼太宗改
升兵事屬西京都部署司領州三縣四永興(本漢涿鹿縣地)礬
山(本漢軍都縣)龍門望雲(本望雲川地景宗於此建潜邸後置縣隸彰愍宫)歸
化州雄武軍(上)刺史本漢下洛縣元魏改文德縣唐升
武州僖宗改毅州後唐太祖復武州明宗又為毅州潞
王仍為武州石晉割獻遼改今名領縣一文德(本漢女祁縣地)
(元魏置縣)
汗州清平軍(下)刺史本漢潘縣元魏置北齊置北燕郡
改懷戎縣隋廢郡屬涿郡唐武德中復置北燕州縣仍
舊貞觀八年改媯州五代時奚王去諸以數千帳次媯
州自别為西奚號汗州遼因之領縣一懷來(本懷戎縣太祖改)
儒州縉陽軍(中)刺史唐置後唐同光二年隸新州遼
太宗改奉聖州仍屬領縣一縉山(本漢廣寗縣地唐天寳中割媯州縣置)
蔚州忠順軍(上)節度本代郡周宣帝始置蔚州隋開皇
中廢唐武德四年復置至德二年改興唐縣乾元元年
仍舊石晉獻地升忠順軍後更武安軍統和四年入宋
尋復之降刺史隸奉聖州升觀察復忠順軍節度兵事
屬西京都部署司領縣五靈仙(唐置興唐縣梁改隆化縣後唐同光初復置晉)
(改今名)定安(本漢東安陽縣地久廢遼置今縣)飛狐(後周大象二年置廣昌縣於五龍城隋仁)
(夀元年改今名)靈丘(漢置後漢省東魏復置屬靈丘郡隋開皇中罷郡來屬大業初改隸代州唐武德六)
(年仍舊)廣陵(本漢延陵縣隋唐為鎮州後唐同光初分興唐縣置石晉割屬遼按金史地理志廣靈)
(亦作陵遼統和三年析靈山置與遼志異謹附識)
應州彰國軍(上)節度唐武德中置金城縣後改應州後
唐明宗州人也天成元年升彰國軍節度興唐軍寰州
隸焉遼因之兵事屬西京都部署司領縣三金城(本漢隂館)
(縣漢末廢為隂館城大業末陷突厥唐始置金城縣)渾源(唐置)河隂(本漢隂館縣地初隸朔州遼清)
(寧中來屬)
朔州順義軍(下)節度本漢馬邑縣地元魏始置朔州葛
榮亂廢高齊天保六年復置周武帝置朔州總管府隋
大業三年改馬邑郡唐武德四年復朔州遼升順義軍
節度兵事屬西京都部署司領州一縣三鄯陽(本漢定襄縣地)
(獻帝建安中置新興郡元魏置桑乾郡高齊置招遠縣郡仍舊隋開皇三年罷郡來隸大業元年改今名)寧
遠(齊天保六年於朔州西置招遠縣唐乾元元年改今名)馬邑(漢置屬雁門郡唐開元五年析鄯陽)
(縣東三十里置大同軍倚郭置今縣)武州宣威軍(下)刺史趙惠王置武
川塞魏置神武縣唐末置武州後改毅州遼重熙九年
復為武州號宣威軍領縣一神武(魏置晉改新城初隸朔州後置州併寧遠)
(為一縣來屬)
東勝州武興軍(下)刺史隋開皇七年置勝州大業五年
改榆林郡唐貞觀五年於南河地置决勝州故謂此為
東勝州天寳七年又為榆林郡乾元元年復為勝州遼
神冊元年破振武軍勝州之民皆趨河東州廢石晉割
代北來獻復置兵事屬西南面招討司領縣二榆林
河濱
金肅州重熙十二年伐西夏置割燕民三百戶防秋兵
一千實之屬西南面招討司
河清軍西夏歸遼開直路以趨上京重熙十二年建城
號河清軍徙民五百戶防秋兵一千人實之屬西南面
招討司
欽定續通典卷一百三十
