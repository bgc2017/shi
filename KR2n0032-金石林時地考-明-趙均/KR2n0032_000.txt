金石林時地考目錄類二(金石之屬)
提要
(臣)等謹案金石林時地考二卷明趙均撰均
字靈均吳縣人從其父宧光𫝊六書之學亦
喜蒐求金石是編取東觀餘論宣和書譜金
石略墨池編集古錄隸釋金石總要菉竹堂
碑目王世貞金石跋以及各家書目所載與
近代續出耳目所及者仿陳思寳刻叢編之
例編次郡省分别時代以便訪求其中如南
直隸唐碑以他本較之失載岑君德政碑以
下五碑及福建玉枕蘭亭作禇遂良書之類
俱不免失于考核然亦有足訂他書之訛者
明代去今未遠較陳思所記固多可依據也
乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
金石林時地考原序
千秋典據所賴者金石古人面目所見者書翰書翰非
金石不傳典據非金石不遠是以鼎彝碑碣谷變陵遷
時移世易彼之存於天下猶古人之復生於今日也余
生實晚所見無何每得殘碑片言隻字等之天球河圖
今也僻處一隅未及遊覽上都循歴齊魯燕秦搜剔梵
宇琳宫王侯陵寢間所有珍奇秘藏可令千古常新者
顧余家藏先代名人考索如黃伯思東觀餘論秘監中
宣和書譜鄭漁仲金石略朱長文墨池編歐陽脩集古
錄洪景伯漢隸釋我明文夀承金石總要葉文莊公家
藏碑目弇州先生金石跋語以及内府書目天下書目
中所載參以近代間出如余耳目睹記者為之編次郡
省分立時代以人係時以時係地觀者易明求者易按
題曰金石林時地考庶幾同志相知中有能探求共成
勝事僻壤窮陬令余不翼而飛此又欲以俟之有心斯
道者矣時萬歷己未九月既望墨丘生趙均題于玄林
小窗
