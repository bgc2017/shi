欽定大清會典卷八十八
内務府
掌儀司一
凡饗
奉先殿之禮
國初
定鼎燕京崇建
太廟以奉
列祖歲時祫饗又於
大内景運門之東建
奉先殿朔望瞻拜時節薦新生忌祭饗出入啟告以展
孝思
前殿
後殿均九間中爲穿堂以聯前後繚以周垣
前殿設
列聖
列后龍鳳神寳座籩豆案香帛案祝案尊案
後殿同殿異室各設神龕寳牀寳倚楎椸前設供案鐙
檠均如事生之儀中室奉安
太祖高皇帝神位居左
孝慈高皇后神位居右左室奉安
太宗文皇帝神位居中
孝端文皇后神位居左
孝莊文皇后神位居右右室奉安
世祖章皇帝神位居中
孝惠章皇后神位居左
孝康章皇后神位居右左第二室奉安
聖祖仁皇帝神位居中
孝誠仁皇后神位居左
孝昭仁皇后神位居右
孝懿仁皇后神位居左次
孝恭仁皇后神位居右次右第二室奉安
世宗憲皇帝神位居左
孝敬憲皇后神位居右左第三室奉安
孝賢皇后神位均南嚮
凡朔望
皇太后聖夀
萬夀聖節元正冬日至及國有大慶均恭奉
列聖
列后神牌於
前殿祭饗禮成還御
後殿寢室
前殿正中設
太祖高皇帝位於左
孝慈高皇后位於右左間設
太宗文皇帝位於右次
孝端文皇后位次
孝莊文皇后位右間設
世祖章皇帝位於左次
孝惠章皇后位次
孝康章皇后位左第二間設
聖祖仁皇帝位於右次
孝誠仁皇后位次
孝昭仁皇后位次
孝懿仁皇后位次
孝恭仁皇后位右第二間設
世宗憲皇帝位於左次
孝敬憲皇后位均南嚮
帝后同案左第三間設
孝賢皇后位西嚮皆簠二簋二籩十有二豆十有二
篚一鑪一鐙二各登一鉶一奉先制帛一(孝賢)
(皇后用素帛)尊一金爵三金七一金箸二帛共篚尊
實酒疏布羃勺具其登鉶簠簋籩豆尊篚陳設
一如
太廟之制惟不設牲俎不行飲福受胙禮王公百官不
陪祀祭前一日本司官率所屬進祝版於
神庫祝案迺省齍展器刲牲瘞毛血樂部及本司
内監設中和韶樂於階上分左右懸祭日讀祝
官詣
神庫祝案前行一跪三叩禮恭奉祝版贊禮郎二
人前引由
奉先門中門入進
殿中門跪設於西旁祝案三叩退内府奉請
神牌各官進至
後殿内各就
寢室前上香一跪三叩恭奉
神牌依次行至
前殿各依次奉安於
寳座一跪三叩退司拜褥官設
御拜褥於
殿門内正中及各香案前掌儀司官詣
乾清門奏請
皇帝御衮服乘金輿出宮由
景運門至
誠肅門降輿前引大臣十人次贊引太常卿二人
恭導
皇帝入
奉先門左門大臣二人後扈及豹尾班侍從如儀内
監跪進盥盤帨巾於階下
皇帝盥洗由左階陞進至
殿内拜位前北嚮立豹尾班侍衞至階下左右前引導
十大臣至
殿陛上兩旁均止立東西面後扈二大臣隨入於
皇帝後兩旁僉立典儀官贊樂舞生登歌執事官各
共迺職引舞官二人執旌節引武舞八佾進贊
引官奏就位
皇帝就拜位立典儀官贊迎
神司香官各奉香盤進贊樂官唱舉迎
神樂奏貽平之章司香官進至各香案旁立贊引官奏
就上香位恭導
皇帝詣
太祖高皇帝香案前司香官跪進香贊引官奏跪
皇帝跪奏上香
皇帝上柱香次三上瓣香興以次詣
列聖香案前上香儀同贊引官奏復位各香案司拜褥
官起拜褥
皇帝復位奏跪拜興
皇帝行三跪九拜禮
孝賢皇后位司香官奉香盤進贊引官恭導
皇帝詣
孝賢皇后香案前司香官跪進香
皇帝立上柱香次三上瓣香恭導
皇帝復位樂止典儀官贊奠帛爵行初獻禮司帛侍
衞奉篚司爵侍衞奉爵以次進北面立贊樂官
唱舉初獻樂奏敉平之章樂作舞干戚之舞司
帛詣
列聖
列后神位前跪奠帛篚於案三叩司爵詣案前立獻爵
奠於爵墊正中皆退司祝至祝案前跪三叩奉
祝版跪案左樂暫止贊引官奏跪
皇帝跪贊引官贊讀祝司祝讀祝畢(祝版内不書諡孝賢皇后)
(號)奉祝版詣
太祖神位前跪安於帛篚三叩退贊引官奏拜興樂作
皇帝行三拜禮興樂止引武功之舞退引舞官二人
執旌節引文舞八佾進典儀官贊行亞獻禮司
爵奉爵以次進贊樂官唱舉亞獻樂奏敷平之
章舞羽籥之舞司爵獻爵奠於爵墊左儀如初
獻樂止典儀官贊行終獻禮司爵如前進贊樂
官唱舉終獻樂奏紹平之章(舞同亞獻)司爵獻爵奠
於爵墊右儀如亞獻樂止引文德之舞退典儀
官贊徹饌贊樂官唱舉徹饌樂奏光平之章樂
止贊禮郎一人趨至中間左旁北面跪奏禮成
請
還宫三叩退贊樂官唱舉
還宮樂奏乂平之章贊引官奏跪拜興
皇帝行三跪九拜禮樂止典儀官贊奉祝帛恭送燎
所司祝司帛各詣
神位前跪三叩奉祝奉帛司香跪奉香興恭送燎所贊
引官恭導
皇帝轉立拜位東旁西嚮司拜褥官起拜褥候祝帛
過仍設贊引官恭導
皇帝復位祝帛燎半奏禮成恭導
皇帝由
殿左門
奉先門左門出内府官各詣
神位前行禮恭奉
神牌還御
後殿寢室
皇帝至誠肅門外陞金輿還宮遣官行禮奠獻均
如前儀贊禮讀祝用内府贊禮郎遣
皇子行禮具補服至
誠肅門本司官贊禮郎二人前導
皇子由
奉先門右門入升西階至正中行禮上香由
殿右門出入祝帛送燎時避立西旁禮成仍由西階降
由原進門出遣王公内大臣行禮同
凡恭上
徽號
册立
册封
御經筵
耕耤
謁
陵廵狩
回鑾及諸慶典均祗告於
後殿前一日本司官一人視刲牲瘞毛血祭日陳香鐙
神位前各設爵三每案籩六豆二讀祝官詣
神庫祝案前一跪三叩恭奉祝版贊禮郎二人前
引入
後殿中門跪設於西旁祝案三叩退内監啓
神龕司拜褥官設
御拜褥於
後殿門内正中至時掌儀司官詣
乾清門奏請
皇帝御衮服乘金輿出宮由
景運門至
誠肅門降輿内大臣侍衞前引後扈如儀贊引太
常卿二人恭導
皇帝入
奉先門左門由
殿東夾道門入至
後殿左階下豹尾班止於門外内監跪進盥盤帨巾
皇帝盥洗由左階陞入
後殿左門至拜位前北嚮立後扈二大臣隨進在後僉
立前引十大臣至穿堂内兩旁東西面立典儀
官贊執事官各共迺職贊引官奏就位
皇帝就拜位立司香官各舉香合進贊引官恭導
皇帝詣
太祖寢室香案前立贊引官奏跪
皇帝跪奏上香
皇帝接香合拱舉仍授司香官興三上香贊引官恭
導
皇帝依次詣左右
寢室前上香畢贊引官奏復位恭導
皇帝復位奏跪拜興
皇帝行三跪九拜禮興恭導
皇帝至
孝賢皇后寢室前立上香畢復位典儀官贊奠帛爵
行初獻禮司帛爵侍衞各奉篚奉爵進至
神位前司帛跪奠帛於案三叩司爵立獻爵奠於爵墊
正中皆退司祝進至祝案前跪三叩奉祝版跪
案左贊引官奏跪
皇帝跪贊讀祝司祝讀祝畢奉祝版詣
太祖寢室前跪安於帛篚三叩退贊引官奏拜興
皇帝行三拜禮興典儀官贊行亞獻禮司爵獻爵奠
於爵墊左儀同初獻典儀官贊行終獻禮司爵
獻爵奠於爵墊右儀同亞獻贊引官奏跪拜興
皇帝行三跪九拜禮興典儀官贊奉祝帛恭送燎所
司祝司帛各詣
神位前一跪三叩奉祝帛恭送燎所贊引官恭導
皇帝轉立拜位東旁西嚮司拜褥官起拜褥候祝帛
過仍設贊引官恭導
皇帝復位奏禮成恭導
皇帝由
後殿左門東夾道
奉先門左門出至
誠肅門外陞金輿還宮遣官行禮
皇子具補服至
誠肅門本司官贊禮郎導引由
奉先門右門入由
殿西升穿堂右階至穿堂正中行禮上香由
後殿右門出入祝帛送燎時避立西旁禮成仍由右門
出遣王公内大臣行禮同
凡恭遇
列聖聖誕
列聖
列后忌辰及元宵清眀霜降歲除等日於
後殿行禮
神位前各陳香鐙設酒脯果實畢内監啓
神龕掌儀司官詣
乾清門奏請内務府總管同内府贊禮郎恭導
皇帝入
後殿詣各
寢室上香所司設
御拜褥於
殿内正中
皇帝就位行禮一如祗告儀(均不奏贊)忌辰御素服節令
御衮服遣官行禮與祗告同
凡立春端陽重陽等節及四月八日於
後殿陳香鐙每
神位前設酒脯果實(四月八日不設酒脯)畢内監啓
神龕本司官一人具補服上香行禮
夀皇殿尊奉
聖祖仁皇帝
世宗憲皇帝
御容凡遇
聖誕忌辰及元正令節
皇帝躬率諸
皇子及近支王等展謁行禮其歲時奠獻一如事
生儀
凡祀
堂子之禮建
堂子於
長安左門外街門北嚮内門西嚮建祭
神殿於正中南嚮前爲拜
天圜殿殿南正中設
大内致祭立杆石座次稍後兩翼分設各六行行
各六重第一重爲諸
皇子致祭立杆石座次親王郡王貝勒貝子公各
依次序列均北嚮東南建
上神殿南嚮歲正朔
皇帝率王公滿一品文武官詣
堂子行拜
天禮(由禮部豫期請旨)是日内府官設
皇帝拜位於
圜殿外甬道正中鴻臚卿率鳴贊官夾甬道東西面序
立有司陳香鐙内務府總管一人率諸王一等
護衞各一人豫詣
圜殿内進楮帛鑾儀衞陳法駕鹵簿於
午門外日出前十刻禮部堂官詣
乾清門奏請
皇帝詣
堂子行禮
皇帝御禮服乘禮輿出宮前引大臣十人後扈大臣
二人豹尾班執槍佩刀侍衞二十人佩弓矢侍
衞二十人翊衞如儀
駕𤼵警蹕
午門鳴鐘法駕鹵簿前導不與行禮之百官及外
藩蒙古王公台吉朝鮮諸國使臣咸朝服跪送
導迎鼓吹設而不作
皇帝由
堂子街門入禮部堂官二人恭導至内門降輿
皇帝由中門入至
圜殿前就拜位南嚮立鴻臚官引王公於丹陛上各官
於丹陛下均南嚮序立東位西上西位東上鴻
臚官奏跪拜興
皇帝率羣臣行三跪九拜禮奏禮成禮部堂官恭導
皇帝出内門陞輿法駕鹵簿前導導迎樂作奏祐平
之章
皇帝回鑾王公從各官以次退不與行禮之百官及
蒙古王公台吉諸國使臣於
午門外跪迎
午門鳴鐘王公隨
駕入至内金水橋恭候
皇帝還宮王貝勒貝子赴
乾清門竢入
坤寧宮祭
神殿行禮
凡立杆祭
神於
堂子之禮歲以季春季秋月朔(或二四八十月或上旬諏吉)舉行祭
前一日有司立杆於
圜殿南正中石座祭日懸黃幡繫采繩綴五色繒百縷
楮帛二十有七備陳香鐙司俎官由
大内恭請
神位安奉於祭
神殿内南嚮陳餻餌九盤酒琖三
圜殿陳餻餌三盤酒琖一楮帛如前數設
御座於祭
神殿檐下西旁鑾儀衞陳法駕鹵簿日出前十刻禮部
堂官詣
乾清門奏時
皇帝御龍袍衮服乘禮輿出宮警蹕扈從如元正儀
禮部堂官朝服自街門恭導
皇帝至内門降輿由中門入至祭
神殿陞階至檐下就
御座東嚮坐王貝勒於丹陛上貝子入八分公於丹
陛下均按翼北上東西面相嚮坐贊祀二人先
於祭
神殿次於
圜殿内均九酌獻三致禱司俎官率執事奏樂舉和畢
所司設
御拜褥一於祭
神殿一於
圜殿禮部堂官恭導
皇帝詣祭
神殿
圜殿贊祀各致祝辭
皇帝各行一跪三拜禮王公百官序立丹陛下兩旁
不隨行禮禮畢恭導
皇帝至檐下就
御座南嚮坐王公等各就原處列坐司俎尚膳徹餕
尚茶徹酒
皇帝命分賜王公各祗受訖降丹陛下序立禮部堂
官跪奏禮成恭導
皇帝由中門出陞輿奏樂還宮百官跪迎儀均與元
正同司俎官恭奉
神位還御如
皇帝不親詣行禮王公百官不齊集以贊祀致辭行
禮王公等致祭日立杆於各班位石座至街
門外下馬自内門右門入坐於西檐前階下東
面
大内致祭後越日爲馬祭
神於
堂子如儀官員庶人不得設立
堂子有違例致祭並王公不按爵次爭祭者論
凡月祭之禮孟春上旬三日餘月朔日
大内遣司俎官率
堂子官吏於
圜殿奠獻餻酒楮帛贊祀六酌獻三致禱司俎官率執
事奏樂舉和贊祀祝辭行禮如儀是日内管領
一人於
上神殿獻餻酒楮帛親王郡王各遣護衞一人於
上神殿獻楮帛執事者均令先期齋戒
凡浴
佛之禮歲以孟夏上旬八日司俎官率執事人等自
大内請
佛至
堂子祭神殿陳香鐙獻餻酒王公各遣人獻餻執事設
盥盤贊祀二人浴
佛畢六酌獻三致禱如儀禮成奉
佛還御是日
大内及軍民人等不祈禱不祭神禁屠宰不理刑
名
凡
大内祭
神之禮奉晨祀
神位於祭
神殿西位東嚮奉夕祀
神位於西北南嚮日昧爽於晨祀
神位前設餻餌九盤尊一琖一鑪三寅刻進二豕於庭
贊祀就
神位酌獻祝禱司俎官率所屬奏樂舉和畢贊祀跪致
辭迺刲牲先薦血次熟而薦於俎贊祀酌獻致
辭行禮畢徹饌分胙如儀申刻於夕祀
神位前陳琖五鑪五不酌獻祝禱時伐鼓餘均與朝薦
同
皇帝躬祭
壇
廟齋戒日忌辰清明禁屠日不祭餘皆日以爲常月朔
之翼日昧爽立杆於庭陳豕一以祀
天司祝致辭畢刲牲先薦血次倫膚爲膾並炊榖飯以
薦司祝致辭如前歲以四孟月用馬牛金幣
祗薦於
神贊祀致辭如儀
凡出師展拜
堂子之禮
皇帝親征諏吉啓行内府官豫設
御拜褥於
圜殿外及内門外
御營黃龍大纛前兵部陳螺角鑾儀衞陳鹵簿均如
儀
皇帝先詣
圜殿次詣
纛前均行三跪九拜禮六軍凱旋
皇帝入都門先詣
堂子行禮如儀
命將出師
皇帝率大將軍及隨征將士詣
堂子行禮次拜
纛儀均與
親征同凱旋日詣
堂子行告成禮(以上詳見禮部軍禮)
凡祀
羣神之禮建
凝和廟於
紫禁城之東以奉
雲師之神歲以秋分後三日致祭建
宣仁廟於
紫禁城之東北隅前殿奉
風伯之神後殿奉
八風之神歲以立春後丑日致祭建
昭顯廟於
紫禁城之西以奉
雷師之神歲以立夏後申日致祭建
時應宮於
紫禁城之西北隅前殿奉
四海
四瀆龍神中殿奉
京畿龍神後殿奉
八方龍神歲以季夏旬有三日致祭均素羞香燭
遣内府官行禮如遇亢旱遣官祈雨各
神位前均陳帛一果饌十有五盤尊一爵三鑪一
鐙二祭日設樂於西階下(自迎神至望燎皆奏樂)日出前
二刻遣官及執事官皆雨冠素服詣
廟内府贊禮郎二人引遣官入
廟左門贊引贊盥洗遣官盥手畢引升左階進
殿左門就正中拜位前北嚮立典儀贊執事官各
共廼職贊引贊就位遣官就拜位典儀贊迎
神樂作司香奉香盤進贊引贊就上香位引遣官
詣香案前贊上香司香跪奉香遣官立上柱香
次三上瓣香畢贊復位遣官復位贊跪叩興遣
官行三跪九叩禮典儀贊奠帛爵行初獻禮司
帛奉篚司爵奉爵進至
神位前司帛跪奠帛三叩司爵立獻爵奠正中皆
退司祝至祝案前跪三叩奉祝版跪案左贊引
贊跪遣官跪贊讀祝司祝讀祝畢奉祝版詣
神位前跪安於帛篚叩如初退贊叩興遣官行三
叩禮典儀贊行亞獻禮司爵獻爵奠於左贊行
終獻禮司爵獻爵奠於右儀均如初獻贊送
神贊引贊跪叩興遣官行三跪九叩禮典儀贊奉
祝帛詣燎所有司奉祝次帛次香恭送燎所引
遣官避立拜位西旁東面候祝帛過引復位祝
帛燎半贊望燎引遣官出望燎贊禮成引退
得雨後報祀陳帛一羊一豕一果實五盤餘同
祈告遣官及各執事官咸朝服行禮建
城隍廟於
紫禁城内西北隅奉
紫禁城城隍之神建
永佑廟於
皇城西安門内奉
皇城城隍之神一如祭
都城隍廟之禮歲以
萬夀聖節並季秋遣内務府總管各一人致祭
萬夀聖節
神位前陳帛一羊一豕一果實五盤尊一爵三鑪
一鐙二秋祭陳鉶二簠簋各二籩豆各十餘同
祭日均設樂於西階下(自迎神至望燎皆奏樂)日出前二
刻遣官具朝服詣
廟内府贊禮郎二人引遣官入
廟左門贊引贊盥洗遣官盥手畢引升左階進
殿左門就正中拜位前北嚮立典儀贊執事官各
共廼職贊引贊就位遣官就拜位典儀贊迎
神樂作司香奉香盤進贊引贊就上香位引遣官
詣香案前贊上香司香跪奉香遣官立上柱香
次三上瓣香畢贊復位遣官復位贊跪叩興遣
官行三跪九叩禮典儀贊奠帛爵行初獻禮司
帛奉篚司爵奉爵進至
神位前司帛跪奠帛三叩司爵立獻爵奠正中皆
退司祝至祝案前跪三叩奉祝版跪案左贊引
贊跪遣官跪贊讀祝司祝讀祝畢奉祝版詣
神位前跪安於帛篚叩如初退贊叩興遣官行三
叩禮典儀贊行亞獻禮司爵獻爵奠於左贊行
終獻禮司爵獻爵奠於右儀均如初獻贊送
神贊引贊跪叩興遣官行三跪九叩禮典儀贊奉
祝帛饌香詣燎所有司奉祝次帛次饌次香恭
送燎所引遣官避立拜位西旁東面候祝帛過
引復位祝帛燎半贊望燎引遣官出望燎贊禮
成引退如儀
欽定大清會典卷八十八
