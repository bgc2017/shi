欽定大清會典卷六十四
兵部
職方清吏司
軍政
凡軍政五年一舉考察中外武職以定黜陟注
上考者薦舉卓異注下考者糾劾均具疏以
聞不入舉劾者以中平注考彙册送部以備稽覈
凡軍政薦舉奉
旨以卓異注册候升者
賜采服一襲
凡軍政糾劾貪酷革職提問罷軟不謹革職老
疾休致才力不及降二級浮躁降一級皆調用
前有卓異應升及加級紀錄均不準抵如遇
恩赦提問免罪餘仍照例處分
凡考察八旗武職都統統領副都統駐防將軍
都統副都統由部列其官階稽其治績具疏請
旨(王公領侍衛内大臣尚書暨近侍諸臣兼理旗務者不與)三品以下官以次考
察於其長定以四格曰操守曰才能曰騎射曰
年歲糾以八法曰貪曰酷曰罷軟無為曰不謹
曰年老曰有疾曰浮躁曰才力不及有出征受
傷及得功者並書於册在京八旗武職由部疏
請
特簡大臣考察各省駐防協領以下由將軍都統副
都統廵撫覈實具疏部會都察院兵科京畿道
覈議彙疏以
聞薦舉官必行止端方居官勤愼弓馬嫻習馭兵
有律給餉無虚廼為合格令送部引
見奉
旨準卓異者注册候升薦舉駐防旗員視地之大
小官之多寡以定額黑龍江七人
盛京六人吉林五人西安綏遠城各四人江寧杭
州荆州各三人天津京口寧夏凉州廣州成都
各二人熱河山海關青州福州各一人餘無定
額舉非其人者論如法糾劾官干六法者(謂不)
(謹以下六條)五品以下應否引
見由部疏請其應革職官罷任候
旨曾出征效力以老疾休致者審其資格覈其軍功
量予
恩俸有差
凡考察綠旗武職鑾儀衛漢冠軍使至整儀尉
由本管官注考達部京營千總以上直省營守
備以上以次聽察於其長册注考語定以四格
曰才技曰年力曰馭兵曰給餉糾以八法(與八旗考)
(察同)京營由提督九門廵捕三營步軍統領覈實
達部直省營由將軍(江寧福州廣州三將軍管轄綠旗營將備者)督
撫提督覈實具疏衛所守備千總由司道注考
督撫覈疏部會都察院兵科京畿道覈議彙疏
以
聞薦舉官必以才技優長年力強壯馭兵有術給
餉無虚人覈其閱俸三年任内並無參罰迺為
合格其因公降罰而廉能過人者除盗案處分
外亦準卓異合格之游擊以上引
見未滿三年者具奏請
旨已滿三年及都司以下均檄令送部引
見奉
旨準卓異注册候升糾劾官如曾出征受傷著有
勞績除犯貪酷外應革職者仍給原品應休致
者或酌調簡任不堪錄用者或予守兵糧或令
子弟入伍以養餘年如願引
見由督撫提鎮給咨送部凡甄别綠旗將備以二年
半為期由督撫提鎮簡副將至守備賢能合格
者陜西舉五人直隸江南福建浙江湖廣四川
廣東各四人山東山西廣西雲南貴州各三人
河南二人及應糾劾之將備均具疏以
聞部覆得
旨薦舉者予紀錄糾劾者凖八法議處如值軍政之
年停其甄别
軍功
凡議叙軍功或開闢疆宇或平定絶域或飛輓
以給軍或乘險以滅寇或攻取關隘俘獲渠魁
有
旨優叙者由部覆議奏請隨時酌定其由統兵將帥
列序官兵功績等次造册送部者部覈其實分
為五等八旗官兵給以印軸曰功牌應授爵者
移吏部甄别(授爵自雲騎尉始授功遞加詳見吏部)未至授爵者
注册仍令圖功凖其積算從征有功者文職視
武職王公所屬護衛親軍視官兵委署官視見
任各以所得軍功等第予叙綠旗官兵第功議
叙者曰功加立一等功者凖功加一等紀錄二
次二等加一級紀錄一次三等紀錄三次四等
紀錄二次五等紀錄一次立功多者積算授以
世爵文職軍功應功加一等者準加一級敘功
不實者各論如法
凡敘八旗官兵戰功用雲梯攻城視城之大小
攻之難易分五等一等敘六人二等敘四人三
等敘三人四等敘二人五等敘一人均移吏部
授爵賞賚以府州縣衛所為差等克府城者賞
五人第一人賞銀五百兩第二人三百五十兩
第三人二百五十兩第四人百五十兩第五人
百兩領戰官視第二人指示官視第三人射箭
官視第五人克州城者減府城一等克縣城者
減州城一等衛城與州城同所城與縣城同鑿
毁城垣者視雲梯攻城議敘以礮攻城及奪門
入城者減雲梯攻城一等議敘敵兵堅壁未
克能越衆前驅破敵獲賊者敘三人第一人移
吏部授爵賞銀百兩第二人給二等功牌銀八
十兩第三人給三等功牌銀六十兩均注册積
兩次三等者準作一次二等積兩次二等者移
吏部授爵交鋒時於本旗内出衆衝鋒克敵者
敘三人第一人給一等功牌第二人給二等功
牌第三人給三等功牌均注册賞賚減前驅之
半積至三次一等移吏部授爵執纛人以首進
續進為差首進者(兵未進而纛先之)敘三人第一人移
吏部授爵賞銀百兩第二人八十兩第三人六
十兩續進者(兵將進而纛隨之)敘一人賞銀五十兩交
鋒時一參領下執纛人首進者敘三人第一人
給一等功牌賞銀五十兩積至三次一等移吏
部授爵第二人賞銀四十兩第三人三十兩續
進者敘一人賞銀二十兩水戰奪舟分舟之
大小為三等一等舟敘五人第一先豋者賞銀
二百五十兩第二人二百兩均移吏部授爵第
三人給三等功牌賞銀百五十兩第四人給四
等功牌賞銀百兩第五人給五等功牌賞銀五
十兩(功牌内注明舟之等次)均注册二等舟敘四人第一
先登者賞賚視一等舟之第二人其餘以次遞
減三等舟敘三人第一先登者賞賚視一等舟
之第三人其餘以次遞減其不列等次之舟敘
三人賞賚減三等舟十分之四先後所得功牌
準其積算得兩次一等舟三等功牌者移吏部
授爵餘均準此招撫敵兵千人敵舟三十艘
者為第五等軍功兵增五百人舟增至十艘各
加一等兵至三千五百人舟至七十艘者為一
等軍功招撫城池以府州縣衛為差等立功
官兵未及議敘病故者均按其立功等次以為
敘官得一二等軍功者給一子監生食七品官
俸三四等軍功者給一子監生食八品官俸均
令隨旗效力五等軍功給一子監生準其應試
兵丁給葬銀二十兩得一等軍功者賞功牌銀
五十兩二等以下每等減銀十兩
凡敘綠旗官兵戰功用雲梯克府城者視城之
大小分五等一等敘五人第一人授職參將其
次游擊次都司次守備次千總二等敘四人授
職自游擊以下三等敘三人授職自都司以下
四等敘二人授職自守備以下五等敘一人授
千總克州城者分四等一等議敘視克府城二
等二等以下遞降授職克縣城者分三等克衛
所城者分二等遞降授職亦如之議敘四人以
上者領戰官加四等指示官加一等議敘二人
以上者加等半之議敘一人者領戰官加一等
指示官不敘若攻䧟城垣乘勢先登者授千總
領戰官加二等賞賚以府州縣衛所為差等克
府城者賞五人第一人賞銀二百五十兩次二
百兩次百五十兩次百兩次五十兩克州城者
減府城一等克縣衛所城者減州城一等強
敵在前陣堅壘固倡衆戰勝者敘三人第一人
授職守備賞銀五十兩次千總賞銀四十兩次
把總賞銀三十兩勢均力敵率先摧鋒者敘二
人第一人授千總賞銀三十兩次把總賞銀二
十兩水戰奪舟者視舟之大小分三等大舟
敘四人第一人授職都司賞銀百兩次守備賞
銀八十兩次千總賞銀六十兩次把總賞銀四
十兩中舟敘三人授職自守備以下賞賚視大
舟之次以次遞降小舟敘二人授職自千總以
下賞賚視中舟之次以次遞降在舟之本管官
及同戰官視舟之大小加級紀錄有差礮手奪
舟者敘功與兵丁同以礮沉舟者一舟賞銀二
十兩二舟授把總賞銀四十兩三舟授千總賞
銀六十兩多者依次遞加招撫敵人自五百
人以上舟自五艘以上難民五千人以上計其
多寡大小紀錄加級及功加等次各有差立
功官未及議敘病故者一二等軍功給一子監
生以把總用三四等軍功給一子監生以外委
把總用五等軍功給一子監生隨營食糧願應
試者聽
簡閱
凡八旗簡閱軍士春月分操二次合操一次秋
月合操二次列陣之法與
大閱同驍騎營官兵校射月凡六次由本旗都統
監視春秋擐甲步射二次由旗定期咨部騎射
二次由部定期通行前鋒護軍各營官兵校射
月凡六次春秋擐甲騎射均由統領監視三年
考驗由部疏列領侍衛内大臣八旗都統統領
副都統奏請每翼
特簡四五人監視甄别優劣以
聞蘆溝橋演礮三歲一次疏列本部尚書侍郎(滿洲)
(蒙古漢軍均列名)奏請
特簡一人監視仲春孟秋習鳴螺部遣官稽閱歲
以為常各省駐防官兵合操騎射與
京營同八旗水師營操舟張帆鳴角發礮進退疾
徐之節講習於四時其出洋練習候各不齊或
於春秋或於夏秋視潮平風正之日乘戰艦列
陣將軍都統副都統遞臨閱之視其優劣以為
賞罰
凡直省簡閱營伍直隸提督分所屬為三路歲
閱一路三歲而徧馬蘭宣化正定三鎮歲一閱
泰寧天津二鎮二歲一閱山東兩鎮均歲閱二
歲而徧山西二鎮歲一閱河南兩鎮江南提鎮
歲各一閱江西兩鎮均歲閱二歲而徧閩浙總
督涖任一閱浙江提督三歲一閱定海黃巖温
州三鎮歲各一閱衢州處州兩鎮一歲再閱福
建水陸二提督各分所屬為二路歲閱一路二
歲而徧八鎮歲各一閱湖廣總督涖任一閱提
督歲閱湖北湖南三歲而徧四鎮歲各一閱陜
甘總督五歲提督三歲均一閱七鎮歲各一閱
四川四鎮三歲一閱廣東七鎮歲各一閱廣西
提督三歲一閱兩鎮歲各一閱雲南貴州提鎮
酌數年内一閱各疏報出廵回任日期及所屬
營伍之整玩以待部覈
凡
特命大臣出京簡閱部列滿大學士領侍衞内大臣
都統尚書侍郎名疏請
簡命直隸山西一人山東河南一人江南江西一人
福建浙江一人湖廣一人陜西四川一人甘肅
一人廣東廣西一人雲南貴州一人詰士伍稽
戎馬覈軍實備陳戎政之修廢具疏以
聞首直隸山西陜甘四川次湖廣雲貴次閩浙兩廣
次山東河南兩江四歲而徧直省應簡閱之
年或差在京大臣或交本省督撫或仍循常例
均候
旨遵行提督簡閱之年則各鎮停簡閱督撫簡閱之
年則提鎮停簡閱
特命大臣簡閱則督撫提鎮槩停墩臺營房設於
邊關扼要及水陸孔道撥兵駐宿以備偵候防
守遇有傾圮次第修理本營官隨時廵閱遇新
舊接替時察驗交代
欽定太清會典卷六十四
