欽定大清會典卷七十七
工部
製造庫
凡製
寶盝印盝
皇帝寶盝高九寸方八寸五分寶色池高三寸四分
方六寸四分均金製盝鏤花草文外櫝高尺有
三寸方尺有二寸櫝架高二尺一寸方尺有八
寸均枏木製朱髤櫝繪金雲龍架雕龍文袱墊
均用黃綺
皇太后
皇后寶盝高七寸八分方八寸寶色池高二寸方四
寸八分均金製外櫝繪龍鳳文餘制及袱墊與
皇帝同(櫝繪皇后鳳文)
皇貴妃
貴妃寶盝金製寶色池銀製金飾櫝均杉木架均
椴木朱髤金飾
皇貴妃繪鸞鳳文袱墊用金黃色
貴妃繪雲鳳文袱墊用金黃色
妃印盝印色池制如
貴妃親王世子寶盝高七寸八分方八寸寶色
池高二寸方四寸八分均銀製金飾櫝繪斗牛
雲文袱墊均絳綺郡王印盝印色池皆銀製餘
如親王
凡製
册
皇太后
皇后金册十頁高七寸一分廣三寸二分每頁重十
有八兩聯以樞紐面鈒升降龍文内函高九寸
長一尺廣六寸五分外櫝高尺有三寸長尺有
三寸五分廣一尺架高二尺一寸方一尺八寸
均枏木製朱髤金飾繪龍鳳文(繪鳳皇后文)袱墊
均黃綺
皇貴妃金册十頁每頁重十有五兩櫝以杉木架
以椴木製朱髤金飾繪鸞鳳文餘制同
貴妃金册如之櫝繪雲鳳文袱墊用金黃色
妃金册每頁重十有四兩八錢餘制同
嬪金册四頁每頁重十有四兩六錢有奇袱墊用
絳綺餘制均同親王世子册均金製十頁每
頁重十有五兩櫝繪斗牛雲文袱墊均用絳綺
郡王册銀製金飾十頁每頁重十有四兩餘與
親王同貝勒貝子册均紙製十頁高尺有一寸
廣七寸五分繪金雲龍表裏飾黃繒鎮國公以
下奉恩將軍以上給
誥紙製高一尺長丈有六尺繪金龍玉軸牙籤公
主金册四頁餘制如親王親王世子郡王福晉
册皆四頁餘各視其夫册之制貝勒貝子夫人
郡主縣主郡君及外藩王公均紙册制同文
武官功封世爵給
勅長一丈黃紙龍邊
皇册匣五均皮製高一尺五寸四分廣一尺深無定
數視册之多寡厚薄以為度蓋高三寸五分廣
一尺有三分邊角均周緣以銅及搭環飾件均
塗金鉤花上面暨前左右繪金龍七後繪寶相
花黃皮為攜帶塗金銅鎖鑰各一左懸鑰匙牌
右懸編次銅牌袱用黃綺銷金團龍
凡製宣讀
册寶加上
徽號
册立
册封諸典禮均仿金
册寶印之式紙製
册面飾黃綺
寶飾黃繒盝用黃色者雲龍五采綺面繒裏用金黃
色者雲綺面繒裏
凡製
玉册寶升祔
太廟
玉册十頁每頁高九寸廣四寸五分厚四分聯以黃組
中鑴清文五頁漢文三頁前後二頁鏤升降行
龍册文填青
廟號填金玉錢一徑二寸厚六分孔方五分鑴天下太
平清漢文填以金青二色
玉寶臺方廣五寸厚一寸九分鑴清漢文交龍紐泥金
高二寸六分寶色池金飾高一寸三分方六寸
一分寶盝方八寸六分高尺有六分外櫝方一
尺一寸三分高一尺三寸二分册函長一尺有
七分廣六寸六分高九寸七分外櫝長一尺三
寸九分廣九寸高尺有三寸三分均枏木製朱
髤繪金雲龍雲鳳袱墊皆用黃綺恭上
尊諡
册諡追封宣讀
册寶均絹製
陵寢地宫
册寶檀香製制與
玉册寶同
凡鹵簿之制
皇帝鹵簿有四曰大駕鹵簿曰法駕鹵簿曰鑾駕鹵
簿曰騎駕鹵簿制均有辯
大駕鹵簿
玉輦(惟大駕用之餘不用)穹頂高二尺方六尺二寸飾天
青色前後左右各嵌圓花蒼玉一上安金頂青
綺為重幨繡金雲龍屋高五尺三寸方五尺柱
繪金龍門高四尺八寸廣二尺三寸五分中設
飾金雲龍寶座氊幃青色夏易朱簾輦座高二
尺四寸上方七尺六寸下方七尺七寸朱髤繪
金四周朱闌四中轅二長三丈八尺五寸外轅
二長二丈九尺朱髤前後飾金龍首尾舁以三
十六人合法駕鑾駕騎駕鹵簿全設(其制分詳各鹵簿内)
法駕鹵簿
金輦頂飾泥金嵌金版四幨幃均黃色屋高五
尺方四尺九寸中二轅長二丈八尺一寸外二
轅長二丈六尺一寸舁以二十八人餘如玉輦
玉輅穹頂形圓高三尺一分飾天青色四面嵌
蒼玉各一上安塗金頂高一尺二寸九分下環
鏤金雲龍版百六十有二疊為三成幨綺如頂
色(後各輅同)屋四方高六尺七寸九分廣八尺二寸
五分柱四高五尺八寸四分門高五尺一寸九
分廣二尺四寸九分左右門廣二尺二寸五分
内四周飾金斗拱中設寶座外繞朱闌三輅後
左右太常旗二旗各十有二斿攢竹朱竿左旗
繡日月五星二十八宿右旗繡升龍座下朱轅
二各長二丈二尺九寸五分前設駕象靷環一
輪二軸一輪各十有八輻皆朱髤飾以鈒金花
文輅座去地四尺一寸五分
金輅穹頂飾黃色四面嵌金版各一左右二旗
各繡黃色升龍餘制如玉輅
象輅穹頂飾赤色高二尺六寸五分四面嵌象
牙版各一屋高六尺四寸九分廣八尺九寸五
分柱高五尺五寸四分門高五尺九分廣二尺
四寸五分左右門廣二尺二寸五分座上朱闌
四太常旗左繡朱鳳右繡升龍座下朱轅三各
長二丈五寸九分駕馬八前設引馬游環一馬
項繫鈴齋戒日則輟輅座去地三尺四寸五分
餘制如玉輅
革輅穹頂飾銀色高二尺五寸五分四面嵌黃
色羊皮版各一屋高五尺五寸九分廣七尺九
寸五分柱高五尺四寸五分門高五尺廣二尺
二寸五分左右門廣二尺一寸九分左旗繡金
虎右旗繡升龍下轅二各長丈九尺五分駕馬
四餘制如象輅
木輅穹頂飾黑色高二尺六寸一分四面嵌花
梨木版一屋高六尺五分廣八尺八寸柱高五
尺八寸門高五尺二寸廣二尺二寸五分左右
門廣二尺二寸闌制如玉輅左旗繡龜蛇右旗
繡升龍轅三各長二丈五寸駕馬六餘同象輅
禮輿高五尺八寸五分廣三尺深四尺重頂高
一尺三寸上層八角下層四方皆髤金垂繡金
龍黃綺重幨每角飾金蹲龍計十有二上安鈒
花金頂嵌珊瑚青金綠松等石内天井飾蟠龍
一柱四高二尺八寸均繞以刻金盤龍一門端
鏤金雲龍二左右塗金龍闌干均平傅直轅之
上前轅下左右金蹲龍各一仰承直轅飾以黃
綺紗氊幃各一隨時施設中設金盤龍寶座高
一尺七寸廣二尺七寸直轅二各長丈七尺六
寸五分大橫竿二各長九尺小橫竿四各長二
尺五寸肩竿八各長五尺八寸撐竿二各長三
尺皆髤以朱繪金雲龍兩端飾以鈒金龍首尾
舁以十有六人儀象五施錦韉金勒各負塗
金銅寶缾一仗馬十色純白飾金鞍玉勒錦韉
黃韁拂塵二朱氂為之柄長二尺一寸二分金
提鑪二兩耳三足蓋鏤蟠龍上懸天盤鈎三金
索以繫鑪舉以朱竿兩末雕龍首尾塗金香合
二橢圓形高三寸五分大徑六寸三分小徑四
寸二分洗一高四寸五分徑尺有五寸水盂一
高五寸徑四寸五分大缾一高尺有五寸七分
小缾一高尺有四寸五分均赤金質鈒雲龍珠
火瑞草嵌珊瑚青金綠松等石(以上各陳於朱髤金龍八角盤)
(承以朱髤金龍方几籍以花毯)金交倚一廣二尺二寸深尺有
一寸前高尺有八寸二分後高三尺一寸枏木
髤金倚背嵌鈒金雲龍足踏一金髤金方几一
枏木髤以金繪雲龍高尺有五寸方尺有八寸
面飾鈒金角雲儀刀二十純鋼為刃柄長三尺
七寸三分鞘用綠皮鋄金玲瓏飾件弓矢櫜鞬
各二十弓各一弓䩨長二尺三寸三分矢各十
有二矢箙長尺有一寸四分矢鏃長三寸笴長
三尺豹尾槍二十長丈一尺有七分攢竹朱竿
繪金龍純鋼為槍首槍帽黃髤繪五彩龍文下
垂朱髦懸豹尾長三尺三寸殳四鐵質長尺有
四寸八楞鋄金龍文攢竹為柄繪金龍長八尺
戟四純鋼為直刃旁為曲刃承以鋄金龍口柄
與殳同曲柄黃蓋四高丈二尺二寸頂徑五尺
冒以九龍黃綺三幨綴金鈴四十有五頂高尺
有一寸蓋橑三十有二弓竹鐵相間攢竹為桯
桯曲處雕木塗金龍首仰承上宇翠華蓋二冒
以綠綺三幨繡孔雀羽紫芝蓋二紫綺三幨繡
五色靈芝頂皆嵌青金綠松紅寶石餘制同曲
蓋九龍直柄繖二十黃色十有二青赤白黑色
各二均直柄飾金銀頂各長丈有二尺二寸幨
無金鈴以所用綺色異名餘制與曲蓋同直柄
花繖十五色各二皆垂三幨采織四季花寶相
花文餘同龍繖方繖八紅紫各四頂方五尺垂
三幨上安金頂四角金龍首各銜帉□餘制與
直柄繖同夀扇八形圓徑三尺二寸中用黃羅
綺繡字如其名旁繡迴文金字三十亦如其名
背以黃羅綺銷金盤龍攢竹柄朱髤長丈一尺
八寸黃雙龍團扇八單龍團扇八緋色扇如其
數皆高丈有八寸圓徑三尺五寸中用羅綺各
如其色采繡金龍别以雙單餘制同夀扇孔雀
扇八木質高三尺巨腰銳上橢下上廣三寸中
廣二尺七寸下廣二尺冒以綠羅繡孔雀羽朱
竿長八尺八寸雉尾扇八用霞色羅綺環繡雉
羽餘同孔雀扇緋羅鸞鳳方扇八高丈一尺二
寸扇高三尺四寸廣二尺八寸下廣二尺五寸
攢竹柄髤以黑色長夀幢四高丈一尺一寸黃
綺重幨寶蓋黃紗繡夀字為幢長八尺徑一尺
内綴朱纓上覆銅盤四隅出龍首懸銅佩二十
間繫銅鈴二十有四皆塗金攢竹柄朱髤高一
丈柄首屈銅為鵝項上安龍首繫銅索以攜天
盤末以鐵為鐓紫幢四以紫紗繡金蝶花為幢
霓幢四以青紗繡五色虹霓為幢制均與長夀
幢同羽葆幢四五色羅綺繡龍為寶蓋下綴朱
髦組以紅絲餘制與各幢同信旛四寶蓋三幨
垂紅羅繡金龍為旛長六尺五寸廣六寸五分
綴以黃綺牌中繡清漢金字如旛名餘如幢制
絳引旛四以五色羅綺繡龍無字制同信旛豹
尾旛四覆以銅蓮寶蓋中垂豹尾長八尺龍頭
旛四青羅為旛竿長九尺八寸五分上刻枏木
為龍首含戟橫木以攜天盤餘制與各旛同教
孝表節旌明刑弼教旌行慶施惠旌褒功懷遠
旌振武旌敷文旌納言旌進善旌各二均以絳
綺為旌長七尺三寸廣六寸五分中綴黃綺牌
各按旌名繡清漢金字竿長一丈攢竹朱髦上
安枏木槍首出鵝項龍首如幢制金節四黃紗
繡雙龍為衣長八尺廣二尺六寸上安銅鵝項
鉤攜天盤内綴朱髦五竿長丈有一尺儀鍠氅
四鍠制如雙鉞雕木為之以五色羅綺繡金雲
為氅長廣如幢竿長八尺六寸黃麾四以絳綺
繡龍綴牌繡字制如信旛驍騎纛二十有四正
黃正白正紅正藍各三質長六尺廣四尺鑲黃
鑲白鑲紅鑲藍各三質長四尺二寸中廣四尺
左右廣三尺各以其旗之色用雲綺繪金龍薰
竹為竿長丈有五尺五分朱髤藤固之上安塗
金頂垂以朱髦護軍纛八八旗各一以雲綺為
質長四尺八寸廣上銳下形如三角旁綴以帶
餘制同驍騎纛前鋒纛八八旗各一竿長丈有
五尺上飾金頂冠以豹尾餘制如前五色銷金
龍纛各四皆以雲綺繪龍高五尺二寸斜長九
尺一寸廣六尺四寸五分餘制如護軍纛儀鳳
旗長四尺八寸斜廣八尺五寸下廣六尺五寸
竿長丈五尺二寸五分又翔鸞仙鶴孔雀黃鵠
白雉赤烏華蟲振鷺鳴鳶凡禽旗十各以青素
綺游麟彩獅白澤角端赤熊黃羆辟邪犀牛天
鹿天馬凡獸旗十各以黃素綺均按名繡其形
於旗制均與儀鳳旗同青龍白虎朱雀神武旗
各一用素綺各依四方之色繡其形於旗長五
尺二寸五分斜長九尺下廣六尺四寸五分竿
長丈有五尺五分四瀆旗各一江赤河白淮青
濟黑用素綺均采繡水紋五嶽旗各一用素綺
各如五方之色采繡金線山形五星旗各一按
五行之色用素綺各繡金線星形二十八宿旗
各一均用青素綺各繡本宿星形於旗餘制如
前甘雨旗四用素綺如雨色中繡雲龍緣以黑
素綺竿長丈有五尺二寸五分八風旗八乾坎
艮以黑震以青巽離坤以赤兌以白均用素綺
各繡八卦金文竿長丈有五尺五分以銅為飛
鳶塗金棲竿首五雷五雲旗各五用五色素綺
各繡雲文雷文餘制與嶽瀆旗同日月旗各一
以青素綺繡金烏玉兔形制與龍虎旗同門旗
八以絳素綺繡金清漢門字金鼓旗二以黃素
綺繡金清漢金鼓二字制如日月旗翠華旗二
玉色綺繡孔雀竿頂飾綠素綺繡孔雀羽為髦
餘制同雲雷旗銷金龍幟二十五色各四用雲
綺各如其色長二尺五寸斜廣四尺五寸皆銷
金龍文竹柄朱髤長九尺五寸二分上安槍首
如豹尾槍制出警八蹕旗各一黃素綺繡清漢
金字如其名金鉞六高八尺九寸刻枏木為斧
形承以龍首上出直刃竿長六尺二寸二分星
六高八尺七寸刻枏木為香草六瓣旁珠綴如
星承以龍首竿長六尺五寸立瓜六長七尺二
寸卧瓜六長六尺九寸二分均刻木為瓜形各
卧立於竿首吾仗六長七尺一寸攢竹朱髤瀝
粉金花雲二段各長一尺一寸御仗六各長六
尺九寸攢竹朱髤兩端匝以銅鐓各長一寸六
分引仗六以竹為之形如隔漏長五尺三寸廣
三寸首置圓木長九寸二分紅燭籠六竹絲為
之籠以絳紗承以銅盤舉以朱竿竿上飾金為
鉤懸鐙其上掆鼓四十有八匡高六寸四分面
徑一尺五寸三分各冒以革竹架朱髤繪五采
龍文鼓衣皆紅綠綺銷金雲龍杖鼓四高一尺
七寸黑質細腰上下革面徑一尺五分鐵環銅
鉤繫以黃紃餘制如掆鼓拍板四花梨木質上
廣二寸五分下廣二寸八分長一尺四寸厚五
分計六片聯以黃組龍&KR1055;十有二截竹為管長
尺有七寸兩端飾金龍首尾畫角二十有四木
質巨腹兩端微銳長五尺四寸六分腹徑四寸
三分黑髤繪金雲龍海馬文金鉦四徑九寸五
分大小銅角各八大者筩長尺有七寸五分口
徑六寸三分小者筩長尺有三寸五分口徑四
寸二分金二以銅為之取以節樂徑尺有八寸
靜鞭四黃絲組之箠末漬蠟柄刻龍首警蹕者
肅焉
鑾駕鹵簿
步輿高三尺三寸廣二尺二寸深一尺八寸地
平廣二尺二寸深三尺均金髤直轅二長一丈
五尺五寸大橫竿二長七尺六寸小橫竿四長
二尺八寸肩竿八長五尺六寸撐竿二長尺有
八寸兩端銅匝塗金舁以十六人雙龍團扇十
高丈有四寸圓徑三尺其黃綺銷金直柄龍繖
十五色銷金龍纛十五色銷金龍幟十金鉞星
立瓜卧瓜吾仗御仗各四制均與法駕同
騎駕鹵簿
輕步輿廣二尺二寸深一尺八寸三分高三尺
四寸金髤地平廣二尺二寸深二尺九寸轅二
長丈七尺大橫竿二長六尺七寸小橫竿四長
二尺有八寸肩竿八長六尺撐竿二各長一尺
有七寸均朱髤飾金龍首尾舁以十有六人儀
刀十櫜鞬十豹尾槍十制如法駕五色糚花綺
直柄繖十制與法駕花繖同黃羅雙龍扇六絳
羅單龍扇六皆面繡雙單龍背銷金雙單龍餘
如鑾駕雙龍扇五色銷金龍纛十五色銷金龍
幟十金鉞星立瓜卧瓜吾仗御仗各六制如法
駕鼓二廣上銳下高一尺五寸上徑一尺二寸
下徑五寸八分餘制與掆鼓同笙二匏質黑髤
上置紫竹十有七管雲璈二架高二尺廣尺有
五寸懸銅琖十柄長五寸五分管二烏木質長
六寸八分九孔以蘆為哨銅點二鼓鈸四&KR1055;四
金鉦四大小銅角各八金二制同法駕金口角
八花梨木管長尺有二分徑一寸五分銅口如
小銅角徑四寸六分蒙古畫角六木質中空黃
髤繪金龍兩節銅飾金瓖上節長四尺四寸下
節長三尺五寸下安金口如小銅角長一尺六
寸七分徑六寸七分垂五色采幡
凡儀駕之制
皇太后
皇后儀駕
大儀輿高七尺一寸五分廣三尺六寸五分深
四尺八寸重頂高七寸五分上層八角下層四
方均黃髤繪金雲垂以銷金龍鳳黃綺幨每角
飾以金鳳計十有二上安鈒花金頂嵌珊瑚青
金綠松等石柱高四尺九寸門端鏤金雲左右
窗槅繪金龍鳳中設黃髤寶倚直轅二各長丈
五尺二寸大橫竿二各長八尺一寸小橫竿四
各長三尺肩竿八各長五尺撐竿二各長二尺
九寸皆黃髤兩端飾金鳳首尾舁以十有六人
(皇后繪飾均用鳳文)
鳳輿高三尺二寸廣三尺一寸深四尺九寸重
頂高八寸上層八角下層四方均黃髤繪金雲
垂以銷金龍鳳黃綺幨每角飾以金鳳計十有
二上安鈒花金頂嵌珊瑚青金綠松等石柱高
三尺二寸輿座左右繪金龍鳳轅二各長丈有
七尺四寸輪高五尺均黃髤
輕輿二各高五尺四寸廣三尺深四尺一寸方
頂廣三尺八寸深四尺九寸高六寸均黃髤黃
綺為衣垂以重幨上安金頂中設黃髤寶倚直
轅二各長丈五尺六寸橫竿二各長六尺五寸
肩竿四各長五尺四寸撐竿二各長二尺八寸
皆黃髤舁以八人
儀輿二各高二尺八寸廣三尺二寸深四尺六
寸方頂廣四尺深五尺有七寸各高八寸均黃
髤黃綺為衣重幨絳裏上安金頂柱高三尺六
寸轅二各長一丈六尺輪高四尺皆黃髤拂塵
二朱氂為之柄長二尺六寸八分金提鑪二金
香合二金洗一金水盂一金缾二均赤金質鈒
龍鳳山水珠火嵌珊瑚青金綠松等石八角盤
方几繪金龍鳳文餘與法駕鹵簿同金交倚一
木質髤金廣二尺二寸深一尺後高三尺前高
餘制並同前黃背嵌鈒金龍鳳髤金足踏一金
方几一木質髤以金繪雲鳳高尺有四寸五分
方尺有八寸五分面飾鈒金角雲九鳳曲蓋一
冒以黃綺垂三幨幨各繡彩鳳三餘制與法駕
九龍曲蓋同九鳳直柄繖十五色各二柄長丈
有五寸餘制與曲蓋同黃綺直柄花繖四三幨
各繡寶相花紅方繖四頂方五尺用絳綺垂三
幨餘制並同前黃龍鳳扇四高二尺三寸廣二
尺四寸以藍羅繡龍鳳柄長丈有九寸合竹朱
髤紅龍鳳扇四制如之黃雉尾扇四紅雉尾扇
四各高二尺三寸廣尺有九寸均用絳羅繡雉
羽竹柄黑髤餘制如龍鳳扇金節二以黃素紗
繡五色龍鳳上安銅鵝項鉤攜天盤内綴朱髦
攢竹為竿長丈一尺二寸五分龍鳳旗十以五
色雲綺為質長四尺五寸廣五尺四寸各繪金
龍鳳一薰竹為竿均朱髤長丈有四尺九寸卧
瓜立瓜吾仗各四制如法駕
凡儀仗之制
皇貴妃翟輿一高四尺七寸廣三尺深四尺重頂
廣三尺七寸深四尺八寸高一尺二寸六角下
層四方均黃髤飾金翟鳥十上安金頂黃綺為
衣垂幨二重轅二長丈五尺二寸橫竿二長六
尺一寸五分肩竿四長四尺七寸五分皆朱髤
舁以八人翟車一廣三尺深四尺七寸柱高三
尺三寸五分頂廣三尺九寸深五尺六寸高一
尺二寸轅長丈六尺六寸輪高四尺八寸黃髤
帷用黃雲綺垂幨二重上安金頂輕輿二輿幃
黃雲綺餘與前輕輿同拂塵二朱氂為之柄長
二尺六寸兩末鈒金翟鳥首尾金提鑪一舉以
朱竿兩末雕翟鳥首尾塗金香合一洗一水盂
一缾二均金質鈒翟鳥花草雲文金交倚一金
方几一制如儀駕不繪金鳳七鳳曲蓋一頂徑
五尺冒以黃綺垂三幨上下幨各繡彩鳳二中
幨繡彩鳳三攢竹朱柄長丈有一尺餘如九鳳
曲蓋寶相花繖六黃絳青綺各二垂三幨各繡
寶相花直柄長丈有一尺餘同曲蓋瑞草繖四
冒以絳綺者二冒以青綺者二各垂三幨繡瑞
草餘制同花繖雉尾扇四青絳羅各二高二尺
三寸廣一尺九寸周繡雉羽黑髤合竹柄長丈
有九寸金黃雲綺素扇二高二尺三寸廣二尺
三寸五分合竹朱柄長丈有五寸五分紅雲綺
黑雲綺素扇各二制如之金節二以紅素紗繡
五色采鳳餘制與儀駕金節同金鳳旗六金黃
青絳雲綺各二制如龍鳳旗赤黑素旗各二皆
素雲綺為旗立瓜卧瓜吾仗各二制均如前
貴妃曲蓋車輿色用金黃無素方扇金黃鳳旗二
餘制一如
皇貴妃
妃采仗翟輿一輕輿一車一拂塵二鑪一香合一
洗一水盂一缾二交倚一方几一金黃七鳳曲
蓋一金黃青絳綺繡花繖各二青絳素雲綺扇
各二金節二青絳雲綺金鳳旗各二卧瓜立瓜
吾仗各二諸制皆同
貴妃儀仗惟鑪合等器均銀質輕輿廣二尺七寸
深三尺七寸高四尺五寸頂廣三尺五寸深四
尺五寸上高五寸轅二長丈四尺肩竿長五尺
舁以四人輿頂車頂皆銅質飾金
嬪采仗無拂塵無青色花繖二素扇二鳳旗二餘
制與
妃同
皇太子儀仗畫角十有二掆鼓二十有四大小銅
角各四金二金鉦二杖鼓二拍板二龍頭篴二
金黃綺繡九龍曲柄蓋一紅曲柄蓋二青黃直
柄繖各二紅瑞草繖二青赤方繖各二青赤雙
龍扇各二青赤孔雀扇各四白澤旗二金節二
羽葆幢二傳教旛告止旛信旛絳引旛各二儀
鍠氅二黃赤白青黑龍纛各二豹尾槍弓矢儀
刀各十仗馬八立瓜卧瓜金鉞星吾仗各四五
色龍幟各二拂塵二金鑪二金缾二金香合二
金水盂一金盆一金髤方几一交倚一足踏一
金輅一高一丈二尺二寸九分闊八尺九寸輅
上平盤版前後車櫺並雁翅及四垂如意滴珠
版其下轅二條皆朱髤轅各長一丈九尺五寸
用抹金銅龍頭尾龍鱗葉片装釘前施朱色馬
搭攀皮二條平盤左右下護泥版及車輪二貫
軸一每輪十有八輻皆朱髤周圍輞全各以抹
金鈒花葉片裝釘輪内車心各以抹金銅鈒蓮
花瓣輪盤裝釘軸首左右各用鐵轄拴一以抹
金銅鈒龍頭管心裝釘軸中纏紅絨駕轅等索
輅座去地三尺五寸輅亭高六尺二寸朱髤四
柱各長五尺六寸檻座高六寸其上四周雕木
沉香色描金雲版十有二下同門高五尺闊二
尺三寸左右門闊二尺三寸前左右各槅二扇
後槅三扇明栨全皆朱髤以抹金銅鈒花葉片
裝釘槅編金黃線縧穿朱髤匡軟座金黃線墜
座大繩四條座下蓮花墜石軟座上施花毯秋
香色金綺褥並席朱髤坐倚一靠背雕沉香色
描金雲龍一倚圈戧金雲龍下雕朱髤雲版一
福夀版一並衣倚中秋香色金綺坐褥四圍倚
衣全周圍施秋香色綾幃幔或用秋香色線羅
亭外用青段緣邊朱簾十扇拽簾圓縧二條黃
銅圈全輅頂圓盤高二尺七寸鍍金銅蹲龍頂
並仰覆蓮座高一尺五寸垂攀頂紅絨繩四條
盤上下朱髤以青飾輅蓋承以朱髤木匡寶蓋
頂為八方冐以秋香色段頂心周圍繡五彩雲
龍天輪三層皆朱髤上安雕木貼金龍耀葉版
七十有二間繪五彩雲襯版七十有二盤下周
圍黃銅裝釘上施秋香色段瀝水三層每層七
十二摺門繡五彩雲龍文四角垂青段絡帶四
條繡五彩雲升龍三圓盤四角連座版用攀頂
金黃線圓縧四條並貼金木魚輅亭前一字闌
干一扇後一字帶轉角闌干一扇左右闌干二
扇内嵌縧環版皆朱髤四扇計十有四柱柱首
各雕木貼金蹲龍一用描金五彩蓮花抱柱闌
干内布素毯並席太常旗二面在輅亭後左右
用秋香色雲段夾為旗每面十有二斿每斿内
外繡升龍一朱髤攢竹旗竿左旗腰繡日月北
斗竿首用抹金銅龍頭右旗腰繡黻字竿首用
抹金銅戟每竿綴抹金銅鈴二垂紅纓十有二
上施抹金銅寶蓋下垂青線帉□踏梯一行馬
架二均木質朱髤以抹金銅鈒花葉片裝釘秋
香色布面絹裏幰衣油紬雨衣各一油合扇梯
托扞各一馬鞍韉鞦轡鈴纓全龍轎一面闊二
尺九寸深三尺九寸高五尺掃金重頂頂闊三
尺五寸五分深四尺六寸重頂八方每方闊一
尺五分高一尺三寸秋香色素綾銷金龍瀝水
二層直轅二各長一丈七尺七寸大橫竿二各
長九尺四寸小橫竿四各長二尺九寸肩竿八
各長五尺七寸撐竿二長二尺六寸均朱髤轎
頂飾金龍十有二金頂鈒龍文嵌珊瑚青金綠
松等石轅竿均裝抹金銅龍頭尾全秋香色布
幰衣油紬雨衣氊頂各一
親王儀衞明轎一廣二尺二寸深尺有八寸高
三尺三寸地平廣二尺二寸深二尺九寸均施
羊肝漆灑金轅二長丈五尺橫竿二長六尺二
寸肩竿四長五尺均朱髤飾金舁以八人暖轎
一廣三尺深四尺高四尺七寸頂廣三尺七寸
深四尺八寸高一尺二寸金黃蓋幨紅幃銀頂
轅竿與明轎同絳繡曲蓋一頂徑五尺冒以緋
羅垂三幨繡五色龍五攢竹竿長九尺五寸絳
繡花繖二用緋羅繡四季花直柄長九尺餘與
曲蓋同赤銷金繖二用絳羅銷金瑞草餘同繡
繖絳繡扇二廣二尺三寸五分高二尺三寸面
背皆緋羅繡四季花合竹朱柄長九尺二寸孔
雀扇二用皂羅面繡孔雀餘如絳繡扇豹尾槍
四攢竹朱竿長八尺一寸繪金雲龍上安飾金
槍首冒朱鞘繪五采龍文垂朱髦下懸豹尾儀
刀四柄長三尺五寸鋄金玲瓏飾綠皮鞘旗槍
十攢竹朱髤竿長八尺繫雲紵絲旗(各如本旗色)長
三尺廣一尺三寸上安鐵槍如豹尾槍制大纛
二三角長三尺三寸斜長七尺五寸條纛二長
二丈廣二尺四寸五分均各以本旗之色用雲
綺為旗緣以絳綺火焰邊繪金雲龍薰竹為竿
朱髤長丈四尺上安銀飾金頂垂朱髦骨朵四
各長七尺攢竹朱竿朵首刻木為香草六瓣旁
珠綴如星承以龍首立瓜四攢竹朱柄長五尺
三寸刻木為瓜立置於上卧瓜四柄長五尺五
寸以瓜卧置竿首吾仗四攢竹朱髤長七尺
郡王絳繡曲蓋一用絳羅繡龍四赤銷金繖二
絳繡扇孔雀扇各二條纛二旗槍八豹尾槍二
儀刀二立瓜卧瓜骨朵吾仗各二制與親王同
固倫公主暖轎一金黃雲綺蓋紅雲綺幃紅
緣蓋角金黃雲綺垂幨銀頂餘制與親王同朱
輪車一幃蓋及幨銀頂均與暖轎同絳繡曲蓋
一以絳紵絲繡寶相花餘制與親王曲蓋同絳
繡寶相花繖二直柄餘如曲蓋孔雀扇二高二
尺四寸五分廣二尺二寸用絳羅繡孔雀合竹
朱柄長九尺二寸青花扇二以皂羅繡四季花
文餘制同孔雀扇迴避纛二黑雲綺三角薰竹
為竿長丈有三尺上安飾金頂垂朱髦骨朵立
瓜卧瓜吾仗各二制均如親王和碩公主無
寶相花扇車轎紅綺幃金黃蓋角制與固倫公
主同世子以下及郡主儀衞自備充用皆不由
部製造(詳見禮部)
凡恭遇
皇帝躬祭
壇廟應備
御拜位黃幄次更衣大次及
御榻屏几均由部先期委官及内監陳設
凡元正各
宫殿門神對聯於十二月二十六日部委官張掛
二月初三日徹出貯庫
凡
壇廟宫殿鋪設椶薦由内務府太常寺移咨各按尺寸
用江南解送細椶成造
凡
宫殿各門鋄金銀鎖鑰檐端門面所用塗金銅釘
諸櫺扉施用龍葉金鋪以及罘罳門鐶簾鉤之
屬隨時成造
凡各
宫殿門窗所懸氊簾竹簾每歲冬夏委官更易遇
有修造部會内務府都察院確勘分别疏請修
理
凡
賞賜督撫提鎮蟒段朝衣鞍轡櫜鞬卓異官朝衣采
服會試主考同考官裹金銀花文武狀元朝衣
絨冠甲胄佩刀鞓帶欽天監博士狐皮端罩天
文生羊裘各學教習袍帽鞾襪均由部造給
凡
賞給喀爾喀等處金銀茶筩茶椀朝鮮琉球安南等
國來使袍服鞍轡氊革之屬照例造給
凡鹵簿儀仗采繡金綺均繪圖行江蘇織造依
式製成解部至備造一應器用所需珠寶金銀
銅鐵皮革綺紵絹布顔料皆於内務府戸部支
取應用
凡製造庫匠役分為五作銀作之屬十有二工
匠五十八人鋄作之屬九工匠百四十四人皮
作之屬十有三工匠一百十有二人繡作之屬
五工匠八十八人甲作之屬八工匠三十八人
總五作之屬計領催十有五人工匠四百二十
五人領催工匠各有食糧種地之别食糧領催
七人各月給銀二兩歲給食米三十斛按四季
支給食糧工匠二百九十人米與領催同銀半
之種地領催八人月給銀視食糧領催歲給米
四十二斛二斗三季支給種地工匠百三十五
人給銀視食糧匠役米亦分三季支給每名歲
給米二十一斛樓軍二十三人月各食米三斗
門簾二庫各領以内監一等二人每季各給銀
四兩五錢二等十有六人每季各給銀三兩米
均一斛四斗工匠之屬五十計百六十一人各
月給米一斛二斗五升四季支給庫役各三人
每人月給米三斗所需銀米皆按月按季册咨
戸部給領
欽定大清會典卷七十七
