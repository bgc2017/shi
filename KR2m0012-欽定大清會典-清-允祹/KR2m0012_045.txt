康熙六十年四月初六日奉
旨朕披覽史冊於前代帝王每加留意書生輩但知譏評
往事前代帝王雖無過失亦必刻意指摘論列短長無
一人為帝王公言者朕見歷代帝王廟每朝崇祀不過
一二主或廟享其子而不及其父或配食其臣而不及
其君皆因書生議論而定甚未允當况前代帝王曾為
天下主後世之人俱分屬臣子而可輕肆議論定其崇
祀與不崇祀乎今宋明諸儒人尚以其宜附孔廟奏請
甚多至古帝王宜入廟崇祀從未有人奏請前代帝王
皆無後裔後之君天下者繼其統緒即當崇其祀典朕
君臨宇内不得不為前人言也朕意以為凡曾在位除
無道被弑亡國之主此外盡應入廟即一二年者亦宜
入廟崇祀爾等將朕此旨寫出會同從容詳議具奏欽
此
康熙六十一年四月初三日奉
旨這所議應崇祀之處皆是但其中尚有應詳細斟酌者
明代甚近朕少時嘗問有明遺舊宦官愍帝無甚過失
皆由萬歷泰昌天啟時衰微及至愍帝雖勵精圖治終
不能補救也國之滅亡皆伊祖所壊於愍帝何涉稗官
野史所載豈足為憑愍帝不可與亡國者一例同論而
萬歷泰昌天啟實不應入崇祀之列至從前所配享之
功臣大概皆開國元勲居多如明之徐達不過一草莽
武夫劉基係元之進士皆遭遇成功遂以元勲配享耳其
有治安之世輔佐太平有功君國者反不得與配享之
列是皆未為允當大學士會同九卿詹事科道將此等
處詳悉從容確議具奏欽此
乾隆四十九年七月初二日奉
上諭朕因覽四庫全書内大清通禮一書所列廟祀歷
代帝王位號乃依舊會典所定有所弗愜於心敬憶
皇祖實錄有勅議增祀之諭令查取禮部原議紅本則係
康熙六十一年十一月内具題爾時諸臣不能仰體
聖懷詳細討論未免因陋就簡我
皇祖諭旨以凡帝王曾在位者除無道被弑亡國之主此
外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之君
守文繼體之主無不馨香妥侑不特書生臆論無能
仰喻
高深即歷代以來升歆議禮未有正大光明若此者也乃
會議疏内聲明偏安亡弑不入祀典而仍入遼金二
朝不入東西晉元魏前後五代未免意有偏向視若
仰承
聖意而實顯與
聖諭相背朕意若謂南北朝偏安不入正統則遼金得國
亦未奄有中原何以一登一黜適足啟後人之訾議
即因東西晉前後五朝有因簒得國擯而不列如操
丕不得為正統之例殊不知三國時正統在昭烈故
雖以陳夀三國志之尊魏抑蜀而卒不能奪萬世之
公評至司馬氏簒竊以還南朝神器數易如宋武帝
掘起丹徒手移晉祚自不能掩其簒奪之罪其他雖
祖宗得國不正而子孫能繼緒承休即為守文中主
亦不可概從缺略況自漢昭烈以至唐高祖統一區
夏時之相去三百餘年其間英毅之辟節儉之主史
不絶書又安可置而不論至於後五代如朱温以及
郭威或起自寇竊或身為叛臣五十餘年更易數姓
中華統緒不絶如綫然周世宗承藉郭氏餘業憑有
疆域尚不失為令主此而概不列入則東西晉前後
五代數百年間創守各主祀典缺如何以協千秋公
論他若元魏雄據河北地廣勢強太武道武勤思政理
講學興農亦可為偏安英主並當量入祀典以示表
章朕前命館臣錄存楊維楨正統辨諭内詳晰宣諭
以維楨所辨正統在宋不在遼金之說為是所以存
春秋綱目之義見人心天命之攸歸且檢閱孫承澤
春明夢餘錄所載明代崇祀古帝王位號原未列
遼金二朝今帝王廟崇祀遼金而不入東西晉前後
五代似此互相入主出奴伊於何底是皆議禮諸臣
有懷偏見明使後世臆說之徒謂本朝於歷代帝王
未免區分南北意存軒輊甚失
皇祖降諭之本意也至明之亡國由於神熹二宗紀綱隳
而法度弛愍帝嗣統時國事已不可為雖十七年身
歷勤苦不能補救傾危卒且身殉社稷未可與荒淫
失國者一例而論是以
皇祖睿裁將神熹二宗撤出而愍帝則
特令廟祀
褒貶予奪毫釐不爽實千古大公定論乃諸臣於定議時
轉復將漢之桓靈增入豈未思炎漢之亡亡於桓靈
而不亡於獻帝乎從前定議未將東漢全局詳審論
斷轉使昏闇之君濫叨廟食所議未為允協夫自古
帝王統緒相傳易代以後饗祀廟庭原以報功崇德
至於嚴簒竊之防戒守成之主或予或奪要必衷於
至當而無所容心於其間方協彰癉之義所有歷代
帝王廟祀典著大學士九卿更行悉心詳議具奏並
著於定議後交四庫館恭錄
皇祖諭旨並朕此旨於通禮廟饗卷首以昭殷鑒歷朝垂
示萬年之至意欽此
乾隆四十九年七月二十八日奉
上諭據大學士九卿等會議增祀兩晉元魏前後五代
各帝王一摺並聲請唐憲宗金哀宗應否一體增祀
等語憲宗處唐中葉各鎮節度憑陵跋扈僭叛不臣
憲宗命將專征削平淮西厥功頗偉在有唐一代中
尚屬英主其末年被弑係禍變猝乘與荒亂失德召
變致衅者不同至金哀宗處衰弱之時國勢已不可
問推其致敗之由實因熙宗海陵淫虐階厲哀宗自
縊殉國與明之愍帝事同一例自應一體增祀餘俱
著照所議行欽此
欽定大清會典卷四十五
禮部
祠祭清吏司
中祀二
凡祭
前代帝王之禮為廟於
皇城之西殿曰景德崇聖内設七室中一室奉
太昊伏羲氏
炎帝神農氏
黃帝軒轅氏東一室奉
少昊金天氏
顓頊高陽氏
帝嚳高辛氏
帝堯陶唐氏
帝舜有虞氏西一室奉
夏王禹啟仲康少康杼槐芒泄不降扄厪孔甲臯發
商王湯太甲沃丁太庚小甲雍己太戊仲丁外壬河亶
甲祖乙祖辛沃甲祖丁南庚陽甲盤庚小辛小乙
武丁祖庚祖甲廪辛庚丁太丁帝乙東二室奉
周武王成王康王昭王穆王共王懿王孝王夷王宣
王平王桓王莊王僖王惠王襄王頃王匡王定王
簡王靈王景王悼王敬王元王貞定王考王威
烈王安王烈王顯王慎靚王西二室奉
漢高祖惠帝文帝景帝武帝昭帝宣帝元帝成帝哀帝
光武帝明帝章帝和帝殤帝安帝順帝冲帝昭烈帝
晉元帝明帝成帝康帝穆帝哀帝簡文帝
宋文帝明帝孝武帝
齊武帝
陳文帝宣帝
魏道武帝明元帝太武帝文成帝獻文帝孝文帝宣
武帝孝明帝東三室奉
唐高祖太宗高宗睿宗元宗肅宗代宗德宗順宗憲
宗穆宗文宗武宗宣宗懿宗僖宗
後唐明宗
後周世宗
宋太祖太宗真宗仁宗英宗神宗哲宗高宗孝宗光
宗寧宗理宗度宗端宗
遼太祖太宗景宗聖宗興宗道宗西三室奉
金太祖太宗世宗章宗宣宗哀宗
元太祖太宗定宗憲宗世祖成宗武宗仁宗泰定帝
文宗寧宗
明太祖惠帝成祖仁宗宣宗英宗景宗憲宗孝宗武宗
世宗穆宗愍帝位均南嚮凡異代同室者隔别之
兩廡各以其名臣配饗東廡風后倉頡夔伯夷
伊尹傅說召公奭畢公高召穆公虎仲山甫張良
曹參周勃魏相鄧禹耿弇諸葛亮房元齡李靖宋
璟郭子儀許遠李晟裴度曹彬李沆王曾富弼文
彦博李綱韓世忠文天祥宗翰穆呼哩布呼密
徐逹常遇春楊士竒于謙劉大夏位均西嚮西
廡力牧臯陶龍伯益仲虺周公旦太公望吕侯
方叔尹吉甫蕭何陳平劉章丙吉馮異馬援趙
雲杜如晦狄仁傑姚崇張巡李泌陸贄耶律赫
嚕吕蒙正寇準范仲淹韓琦司馬光趙鼎岳飛
斡魯宗望巴延托克托劉基李文忠楊榮李賢
位均東嚮歲以春秋仲月諏日遣官致祭
皇帝特行崇典則
親詣行禮
景德崇聖殿中
三皇各一案
五帝共三案夏商周代設一案其餘每室三案每位帛一
每室牛一羊一豕一尊一每案登一鉶二簠簋
各二籩豆各十爵三鑪一鐙二兩廡各設十案每
位帛一爵三每案鉶二簠簋各二籩豆各四東西
各羊二豕二尊二鑪四鐙八先祭一日樂部設中
和韶樂於殿外階上分左右懸鑾儀衛陳法駕鹵簿於
午門外日出前六刻太常卿詣
乾清門告時
皇帝御祭服乘禮輿出宫前引後扈如常儀
駕發警蹕
午門鳴鍾法駕鹵簿前導不陪祀王公百官咸朝服
跪送導迎鼓吹設而不作鑾儀衛校鳴廟内鐘
皇帝至廟由中門入至景德門降輿贊引太常卿二
人恭導
皇帝入大次少憩太常卿奏請行禮
皇帝出幄次盥洗贊引官恭導
皇帝由景德中門陞中階入殿中門至拜位前北嚮立
太常贊禮郎引分獻官至階下夾甬道立鴻臚官
引陪祀王公位殿外階上百官位階下左右序立
均北面典儀官贊樂舞生登歌執事官各共迺職
(以下自迎神至送神皆典儀官唱贊)武舞八佾進贊引官奏就位
皇帝就拜位立迺迎
神司香官各奉香盤進司樂官贊舉迎
神樂奏肇平之章(凡舉樂皆司樂官唱贊)贊引官奏就上香位
恭導
皇帝詣
太昊伏羲氏香案前司香官跪進香贊引官奏上香
皇帝立上柱香次三上瓣香畢以次詣
炎帝神農氏
黃帝軒轅氏香案前上香儀同各室司香官詣各香
案前上香贊引官奏復位
皇帝復位奏跪拜興(以下行禮皆有奏)
皇帝行二跪六拜禮王公百官皆隨行禮奠帛行初
獻禮司帛官奉篚司爵官奉爵以次進奏興平
之章舞干戚之舞司帛司爵各詣
神位前司帛官跪奠帛三叩司爵官立獻爵奠正中
兩廡分獻官上香執事生奠帛獻爵如儀皆退
司祝至祝案前跪三叩奉祝版跪案左樂暫止
皇帝跪羣臣皆跪司祝讀祝畢詣
太昊伏羲氏位前跪安於案三叩退樂作
皇帝率羣臣行三拜禮興樂止武功之舞退文舞八
佾進行亞獻禮奏崇平之章舞羽籥之舞司爵
官獻爵奠於左儀如初獻行終獻禮奏恬平之
章(舞同亞獻)司爵官獻爵奠於右儀如亞獻兩廡畢
獻儀如初樂止文德之舞退太常官贊答福胙
光禄卿二人自東案奉福胙進至
太昊伏羲氏位前拱舉降立於
皇帝拜位之右侍衛二人進立於左
皇帝跪左右執事官皆跪右官進福酒
皇帝受爵拱舉授左官進胙受胙亦如之三拜興率羣
臣行二跪六拜禮徹饌奏淳平之章徹饌畢送
神奏匡平之章
皇帝率羣臣行二跪六拜禮有司奉祝次帛次饌次
香恭送燎所
皇帝轉立拜位旁西嚮候祝帛過復位樂作祝帛燎
半奏禮成恭導
皇帝由景德中門出陞禮輿導迎樂作奏祐平之章
皇帝回鑾王公從百官以次退不陪祀王公百官於
午門外跪迎
午門鳴鐘王公隨
駕入至内金水橋恭候
皇帝還宫各退遣官王公由景德門左門入於階
上大臣由左旁門入於階下均行三跪九叩禮
讀祝王公引入殿内大臣引至階上贊引以太
常贊禮郎上香時贊就上香位引承祭官進
殿詣
三皇案前上香
五帝以下均執事官上香升降自東階出入由殿左
門祝帛送燎所避立西旁東面不飲福受胙王
公等不陪祭餘均如儀
皇帝巡狩方嶽所至之地遣
行在三品以上官致祭
帝王陵寢在三十里以内者其功德隆重之君間
親詣行禮至日昧爽
行在鑾儀衛陳騎駕鹵簿於
行宫門外扈從王公暨文武官應陪祭者均陪祭
守土官文知府武副將以上亦如之咸采服日
出前三刻
行在太常卿詣
行宫告時
皇帝御龍袍衮服乘輿出行宫前引後扈如常儀不
陪祭扈從官咸集
行宫前跪送
駕發警蹕及祭所不陪祭守土官朝服跪迎廟中不
設樂舞不飲福受胙餘儀與
京師廟祭禮同恭遇
國家大慶舉行典禮遣官齎祭文香帛祭
伏羲氏陵於淮寧
女媧氏於趙城
神農氏於酃
軒轅氏於中部
少昊氏於曲阜
高陽氏
高辛氏於滑
陶唐氏於濮
有虞氏於寧遠
夏王禹於會稽
商王湯於滎河中宗於内黃高宗於西華
周文王武王成王康王於咸陽
漢高祖於涇陽文帝於咸寧宣帝於長安光武帝於
孟津
後魏孝文帝於富平(宋開寳中葬衣冠之地)
唐高祖於三原太宗於醴泉憲宗於蒲城宣宗於涇
陽
後周世宗於鄭
宋太祖太宗真宗仁宗於鞏
遼太祖於廣寧
金太祖世宗於房山
元太祖世祖於宛平(城北望祭)
明太祖於江寧宣宗孝宗世宗於昌平所在有司具
帛一牛一羊一豕一豋一鉶二簠簋各二籩豆
各十尊一爵三遣官前祭期致齋二日將事行
禮與遣官祭
嶽鎮海瀆儀同所在直省府州縣歲於春秋仲月
諏日致祭以正官將事用羊一豕一餘與遣官
致祭同
凡釋奠於
先師之禮為廟於城東北隅太學之東殿曰大成以
四配十二哲侑饗殿中以先賢先儒從祀兩廡
先師孔子正位南嚮四配復聖顏子述聖子思子東
位西嚮宗聖曾子亞聖孟子西位東嚮東序先
賢閔子損冉子雍端木子賜仲子由卜子商有
子若西序先賢冉子耕宰子予冉子求言子偃
顓孫子師朱子熹位均東西嚮東廡先賢蘧瑗
澹臺滅明原憲南宫适商瞿漆雕開司馬耕梁
鱣冉孺伯虔冉季漆雕徒父漆雕哆公西赤任
不齊公良孺公肩定鄡單罕父黑榮旂左人郢
鄭國原亢廉潔叔仲會公西輿如邽巽陳亢琴
張步叔乘秦非顏噲顏何縣亶樂正克萬章周
敦頥程顥邵雍位西嚮西廡先賢林放宓不齊
公冶長公晳哀高柴樊須商澤巫馬施顔辛曹
䘏公孫龍秦商顏高壌駟赤石作蜀公夏首后
處奚容蒧顏祖句井疆秦祖縣成公祖句兹燕
伋樂欬狄黑孔忠公西蒧顏之僕施之常申棖
左丘明秦冉牧皮公都子公孫丑張載程頤位
東嚮東廡先儒公羊高伏勝董仲舒后蒼杜子
春諸葛亮王通范仲淹歐陽修楊時羅從彦李
侗吕祖謙蔡沈陳淳魏了翁王栢趙復許謙吳
澄胡居仁王守仁羅欽順西廡先儒榖梁赤高
堂生孔安國毛萇鄭康成范寗韓愈胡瑗司馬
光尹焞胡安國張栻陸九淵黃幹真德秀何基
陳澔金履祥許衡薛瑄陳獻章蔡清陸隴其位
均東西嚮廟後建祠曰崇聖中設
肇聖王木金父左
裕聖王祈父右
詒聖王防叔左次
昌聖王伯夏右次
啓聖王叔梁紇位皆南嚮祠内配饗先賢顏無繇孔
鯉東位西嚮曾點孟孫氏西位東嚮兩廡從祀
先儒東廡周輔成程珦蔡元定西廡張廸朱松
年位均東西嚮歲以春秋仲月上丁遣官釋奠
皇帝特舉崇典則
親詣行禮
先師位前帛一牛一羊一豕一豋一鉶二簠簋各二
籩豆各十尊一爵三鑪一鐙二四配各帛一羊
一豕一鉶二簠簋各二籩豆各八爵三鑪一鐙
二東西各尊一十二哲各帛一鉶一簠簋各一
籩豆各四爵三東西各羊一豕一尊一鑪一鐙
二兩廡二位共一案每位爵一每案簠簋各一
籩豆各四東西各羊三豕三尊三統設香案二
每案帛一爵三鑪一鐙二牲載於俎帛正位四
配異篚十二哲東西共篚尊實酒疏布冪勺具
崇聖祠正位前各帛一羊一豕一鉶二簠簋各二
籩豆各八爵三尊一鑪一鐙二四配各帛一簠
簋各一籩豆各四爵三東西各羊一豕一尊一
鑪一鐙二兩廡東二案西一案均簠簋各一籩
豆各四每位爵一東西各帛一羊一豕一尊一
鑪一鐙二俎篚冪勺具先祭一日樂部設中和
韶樂於
大成殿外階上分左右懸至日五鼔鑾儀衞陳法
駕鹵簿於
午門外日出前六刻太常卿詣
乾清門告時
皇帝御祭服乘禮輿出宫前引後扈如常儀
駕發警蹕
午門鳴鐘法駕鹵簿前導不陪祀王公百官咸朝
服跪送導迎鼓吹設而不作
皇帝至廟門外降輿贊引太常卿二人恭導由中門
入至更衣大次少憩太常卿奏請行禮
皇帝出大次盥洗贊引官恭導
皇帝入大成中門由中階入殿中門至拜位前北嚮
立太常贊禮郎引分獻官至階下夾甬道立鴻
臚官引陪祀王公位殿外階上百官位階下左
右序立均北面典儀官贊樂舞生登歌執事官
各共迺職(以下自迎神至送神皆典儀官唱贊)文舞六佾進贊引
官奏就位
皇帝就拜位立迺迎
神司香官奉香盤進司樂官贊舉迎
神樂奏昭平之章(凡舉樂皆司樂官唱贊)贊引官奏就上香位
恭導
皇帝詣
先師香案前立司香官跪進香贊引官奏上香
皇帝立上柱香次三上瓣香奏復位
皇帝復位奏跪拜興(以下行禮皆有奏)
皇帝行二跪六拜禮王公百官均隨行禮奠帛行初
獻禮司帛官奉篚司爵官奉爵進奏宣平之章
舞羽籥之舞司帛官詣
先師位前跪獻三叩司爵官詣
先師位前立獻奠正中皆退分獻官各詣四配十二
哲兩廡先賢先儒位前上香奠獻如儀司祝至
祝案前跪三叩奉祝版跪案左樂暫止
皇帝跪羣臣皆跪司祝讀祝畢詣
先師位前跪安於案三叩退樂作
皇帝率羣臣行三拜禮興行亞獻禮奏秩平之章(舞同)
(初獻)司爵官詣
先師位前獻爵奠於左儀如初獻行終獻禮奏叙平
之章(舞同亞獻)司爵官詣
先師位前獻爵奠於右儀如亞獻分獻官以次畢獻
均如初樂止文德之舞退乃徹饌奏懿平之章
徹饌畢送
神奏德平之章
皇帝率羣臣行二跪六拜禮有司奉祝次帛次饌次
香恭送燎所
皇帝轉立拜位旁西嚮候祝帛過復位樂作祝帛燎
半奏禮成恭導
皇帝由大成中門出先是
皇帝入大成門大次時贊引太常贊禮郎二人引
崇聖祠承祭官太常贊禮郎引分獻官均於祠門
外東面序立竢
皇帝出大次贊引引承祭官入祠左門分獻官隨入
承祭官盥洗畢引詣殿階下正中分獻官以次
序立於後均北面典儀贊執事官各共廼職(以下)
(自迎神至送神皆典儀唱贊)贊引官贊就位引承祭官就拜
位立迺迎
神司香奉香盤進贊引官贊就上香位引承祭官升
東階由殿左門入詣
肇聖王香案前立司香跪奉香贊引官贊跪承祭官
跪一叩贊上香承祭官上柱香次三上瓣香一
叩興以次詣
裕聖王
詒聖王
昌聖王
啓聖王位前上香儀同贊復位引承祭官退至殿左
門北面揖出(凡出殿門皆揖)復位分獻官各詣四配位
兩廡從祀位前上香如儀皆復位贊引官贊跪
叩興(以下行禮皆有贊)承祭官行三跪九叩禮分獻官
均隨行禮奠帛行初獻禮執事生各奉篚執爵
進承祭官入殿左門詣
神位前跪一叩司帛跪奉篚承祭官受篚拱舉奠於
案司爵跪奉爵承祭官受爵拱舉奠於正中一
叩興以次奠獻畢司祝至祝案前三叩奉祝版
跪案左承祭官詣讀祝位跪司祝讀祝畢詣正
中
神位前跪安於案三叩退承祭官行三叩禮畢仍由
殿左門出復位分獻官奠帛獻爵各如儀皆復
位次亞獻奠爵於左次終獻奠爵於右四配兩
廡畢獻儀均與初獻同徹饌送神承祭官及分
獻官均行三跪九叩禮執事生奉祝次帛次饌
次香恭送燎所承祭官避立西旁東面竢祝帛
過復位引詣望燎位望燎引承祭官退
皇帝至廟門外陞輿法駕鹵簿前導導迎樂作奏祐
平之章
皇帝回鑾王公從各官以次退不陪祀王公百官於
午門外跪迎
午門鳴鐘王公隨
駕入至内金水橋恭候
皇帝還宫各退遣官王公由大成左門入於階上
大學士由左旁門入於階下均行三跪九叩禮
詣
先師
四配位前上香跪一叩上香畢復一叩興奠帛獻
爵亦如之均退至殿門北面揖出兩序兩廡分
獻官上香奠獻儀同承祭官飲福受胙送神畢
引至望燎位望燎餘儀與遣官祭
帝王廟同
皇帝臨雍講學行釋奠禮上香奠帛爵一獻樂三奏
不讀祝翰林詹事官七品以上曁國子監官均
陪祭行取衍聖公率五經博士孔氏族五人顏
曾等族各二人乘傳赴京及官
京師者咸與祭餘儀與春秋丁祭同出師凱旋
告成
太學儀與春秋遣官行禮同
特舉幸魯盛典釋奠於
闕里屆日昧爽守土大吏率屬清蹕除道
行在鑾儀衞陳騎駕鹵簿於
行宫門外分獻官扈從王公文官郎中武官參領
以上守土文官知府武官副將以上衍聖公暨
十三氏五經博士皆與祭咸采服日出前三刻
太常卿詣
行宫告時
皇帝御龍袍衮服乘輿出行宫前引後扈如常儀不
陪祭扈從官序立
行宫前跪送衍聖公率十三氏五經博士及不陪
祭之守土官序立廟門前跪迎鴻臚官引陪祭
王公序立於奎文閣前各官東由金聲門入西
由玉振門入序立於廟廷左右
駕至奎文閣前降輿贊引太常卿恭導
皇帝詣
大成殿正中拜位王公由東西階升位杏壇上分獻
官暨百官位杏壇下均東西上北面序立迺行
釋奠禮儀與春秋丁祭禮同
崇聖祠遣官同時致祭並如太學之禮遇
國家大慶遣官詣
闕里致祭與遣官祭
帝王陵寢禮同月朔國子監祭酒率師生行釋菜
禮祭酒獻
先師四配所屬官分獻兩序兩廡
崇聖祠司業主獻所屬官分獻亦如之皆籩二豆
一爵三獻升由東階降自西階就拜位行三跪
九叩禮望日司業行禮儀同直省府州縣歲
以春秋仲月上丁祭
先師於頖宫會城以督撫學政將事司道府縣分獻
學政廵試屬郡及道官之分駐各府者即於其
地將事以府州縣分獻餘以正官將事佐貳分
獻監禮以師儒贊引執事以生員中和韶樂羽
籥之舞及牲豋鉶簠簋籩豆尊爵之數將事之
儀均如
太學丁祭禮直省府州縣附廟左右各建忠孝
節孝名宦鄉賢四祠歲春秋釋奠禮畢教諭一
人公服詣祠致祭各帛一羊一豕一籩四豆四
尊一爵三讀祝望燎承祭官行三叩禮如儀
凡釋奠
傳心殿之禮為殿於
禁城内
文華殿之東每歲春秋仲月
皇帝御經筵先遣官祗告
傳心殿
皇師伏羲氏
皇師神農氏
皇師軒轅氏
帝師陶唐氏
帝師有虞氏
王師夏禹王
王師商湯王
王師周文王
王師周武王均正位南嚮
先聖周公東位西嚮
先師孔子西位東嚮
皇師
帝師
王師位各一案每案帛一鉶一籩二豆二爵三鑪一
鐙二尊共一篚共一
先聖
先師位各一案每案帛一鉶一籩二爵三尊一篚一
鑪一鐙二帛爵均豫設恭遇
皇帝親詣行禮日出前三刻太常卿詣
乾清門奏請行禮
皇帝御衮服乘輿出宫前引後扈如常儀
皇帝入
文華門降輿贊引太常卿二人自殿垣西門恭導
由景行門入
傳心殿中門就拜位前北嚮立典儀官贊執事官
各共迺職贊引官奏就位
皇帝就拜位立司香官各奉香盤進贊引官恭導
皇帝詣
皇師伏羲氏位前司香官跪進香贊引官奏上香
皇帝立上柱香次三上瓣香以次詣各
神位前上香畢復位贊引官奏跪拜興
皇帝行二跪六拜禮司祝至祝案前跪三叩奉祝版
跪案左贊引官奏跪
皇帝跪贊讀祝司祝讀祝畢詣
皇師位前跪安於案三叩退
皇帝行二跪六拜禮典儀官贊奉祝帛詣燎位有司
奉祝次帛次香恭送燎所
皇帝轉立拜位旁西嚮候祝帛過復位祝帛燎半奏
禮成恭導
皇帝出景行門詣
文華殿
御經筵禮成陞輿還宫遣官祗告由
殿垣東門入循景行門東夾道詣
傳心殿階下正中行三跪九叩禮祝帛送燎所避
立西旁東面餘如儀每月朔望太常寺堂官
一人詣
傳心殿陳酒果上香行禮
欽定大清會典卷四十五
