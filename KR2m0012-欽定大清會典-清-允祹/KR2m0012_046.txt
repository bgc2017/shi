欽定大清會典卷四十六
禮部
祠祭清吏司
中祀三
凡饗
先農之禮為壇一成於
正陽門外耤田之西歲以仲春吉亥
皇帝躬耕
帝耤於南郊迺親饗
先農之神以祈先嗇
先農神位南嚮設黃幄帛一牛一羊一豕一登一鉶
二簠簋各二籩豆各十尊一爵三琖三十鑪一
鐙二豫日樂部設中和韶樂於壇下分左右懸
祭日鑾儀衞陳法駕鹵簿於
午門外辰時三刻太常卿詣
乾清門告時
皇帝御祭服乘禮輿出宮前引後扈如常儀
駕發警蹕
午門鳴鐘法駕鹵簿前導不陪祀王公百官咸朝
服跪送導迎鼓吹設而不作禮部尚書率太常
官恭請
神位安奉黃幄畢贊引太常卿二人恭導
皇帝入壇東門内降輿盥洗由午階陞壇至黃幄次
拜位前北嚮立鴻臚官引陪祀王公百官於壇
下左右序立均北面典儀官贊樂舞生登歌執
事官各共迺職(以下自瘞毛血迎神至送神望瘞皆典儀官唱贊)武舞
八佾進贊引官奏就位
皇帝就拜位立迺瘞毛血迎
神司香官奉香盤進司樂官贊舉迎
神樂奏永豐之章(凡舉樂皆司樂官唱贊後同)贊引官奏就上香
位恭導
皇帝詣香案前立司香官跪進香贊引官奏上香
皇帝立上柱香次三上瓣香奏復位
皇帝復位奏跪拜興(以下行禮皆有奏)
皇帝行三跪九拜禮王公百官均隨行禮奠帛爵行
初獻禮司帛官奉篚司爵官奉爵詣
神位前奏時豐之章舞干戚之舞司帛官跪奠帛三
叩司爵官跪獻爵奠正中皆退司祝至祝案前
跪三叩奉祝版跪案左樂暫止
皇帝跪羣臣皆跪司祝讀祝畢詣
神位前跪安於案三叩退樂作
皇帝率羣臣行三拜禮興樂止武功之舞退文舞八
佾進行亞獻禮奏咸豐之章舞羽籥之舞司爵
官跪獻爵奠於左儀如初獻行終獻禮奏大豐
之章(舞同亞獻)司爵官跪獻爵奠於右儀如亞獻樂
止文德之舞退太常官贊答福胙光禄卿二人
就東案奉福胙至
神位前拱舉降立於
皇帝拜位之右侍衞二人進立於左
皇帝跪左右執事官皆跪右官進福酒
皇帝受爵拱舉授左官進胙受胙亦如之三拜興率
羣臣行二跪六拜禮徹饌奏屢豐之章徹饌畢
送
神奏報豐之章
皇帝率羣臣行三跪九拜禮有司奉祝次帛次饌次
香恭送瘞所
皇帝轉立拜位旁西嚮候祝帛過復位迺望瘞奏慶
豐之章恭導
皇帝降階詣望瘞位望瘞奏禮成恭導
皇帝詣
太歲殿上香畢入具服殿更衣禮部尚書率太常官
恭請
神位還御王公百官出壇西門更衣入恭竢
皇帝行躬耕禮(詳見儀制司)遣官行禮由壇西門入行
禮於壇下上香時太常贊禮郎贊升壇升降均
由東階不飲福受胙王公不陪祭禮成順天府
尹率屬行耕耤禮奉天府尹直省督撫率所
屬府州縣均歲以仲春吉亥行耕耤禮各於治
所東郊建
先農壇朝服行禮用帛一羊一豕一鉶二簠簋各二
籩豆各四尊一爵三餘儀與直省祭
社稷壇同禮成更采服率屬行耕耤禮
凡饗
先𧖟之禮為壇一成於西苑之東北歲以季春吉已
皇后躬親𧖟事迺饗
先𧖟之神以率女紅
先𧖟神位南嚮設黃幄帛一牛一羊一豕一登一鉶
一簠簋各二籩豆各十尊一爵三琖三十鑪一
鐙二豫日樂部率掌儀司内監設樂於壇下左
右祭日鑾儀衞率内監陳
皇后儀駕於
順貞門外辰時五刻太常卿暨内務府總管詣
乾清門告時宮殿監督領侍轉奏
皇后禮服乘鳳輿出宫儀駕前導陪祀
妃
嬪咸乘輿從由
順貞門神武門北上門入陟山門至壇門外降輿
前引女官十人贊引女官二人恭導
皇后由左門入至具服殿
妃
嬪入配殿恭候傳贊女官引公主福晉命婦位於
壇下東西面𧖟宮令恭請
先𧖟神位安奉黃幄畢相儀女官奏請行禮
皇后出具服殿盥洗
妃
嬪隨行贊引女官恭導
皇后由午階陞壇至黃幄次拜位前北嚮立前引女
官十人於階下兩旁序立相儀女官二人隨升
壇左右稍後僉立傳贊女官引陪祀
妃
嬪公主福晉命婦於壇下各就位序立均北面典
儀女官贊執事官各共迺職(以下自迎神至送神皆典儀唱贊)
贊引奏就位
皇后就拜位立迺瘞毛血迎
神司香女官奉香盤進司樂女官贊舉迎
神樂奏庥平之章(凡舉樂皆司樂唱贊)贊引奏就上香位恭導
皇后詣香案前司香女官跪進香贊引奏跪
皇后跪奏上香
皇后上柱香次三上瓣香奏復位
皇后復位奏跪拜興(以下行禮皆有奏)
皇后行六肅三跪三拜禮
妃
嬪以下均隨行禮奠帛行初獻禮司帛女官奉篚
司爵女官奉爵詣
神位前奏承平之章司帛跪奠帛一叩司爵跪獻爵
奠正中皆退行亞獻禮奏均平之章司爵跪獻
爵奠於左儀如初獻行終獻禮奏齊平之章司
爵跪獻爵奠於右儀如亞獻樂止女官一人贊
答福胙奉福胙女官二人就東案奉福胙至
神位前拱舉降立於
皇后拜位之右受福胙女官二人進立於左
皇后跪左右執事女官皆跪右官進福酒
皇后受爵拱舉授左官進胙受胙亦如之行一拜禮
興率
妃
嬪以下行四肅二跪二拜禮徹饌奏柔平之章徹
饌畢送
神奏洽平之章
皇后率
妃
嬪以下行六肅三跪三拜禮執事女官奉帛次饌
次香恭送瘞所
皇后轉立拜位旁西嚮候帛饌過復位迺望瘞樂作
恭導
皇后降階詣望瘞位望瘞奏禮成恭導
皇后至具服殿更衣𧖟宫令恭奉
神位還御
皇后乘輿還宫
妃
嬪從公主福晉命婦以次退翼日行
躬桑禮(詳見儀制司)遣
妃恭代行禮至壇門外降輿由右門入行禮於壇
下上香時贊引女官贊升壇升降皆由東階不
飲福受胙
妃
嬪不陪祀餘儀同翼日𧖟宮令監視𧖟母𧖟婦行
採桑禮如
皇帝遣官行禮與饗
先農禮同
欽定大清會典卷四十六
