欽定大清會典卷九十二
内務府
上駟院
兼管院事大臣(無定特簡員)卿二人掌羣牧之政
所屬左司郎中一人侍衛員外郎各二人主事
一人掌均齊賞罰右司侍衞員外郎各二人主
事一人掌俸餉芻菽堂主事二人掌章奏文移
筆帖式二十五人分隸堂司掌繙譯侍衞二
十一人掌侍直内八人兼試
御馬司鞍長二人司鞍八人司轡二十人
皇子每位司鞍二人司轡八人掌服駕
凡圉牧設内廐於
皇城外廐於
南苑設牧羣於
盛京及張家口外以畜馬蕃庶籍其數而頒之
内廐
御馬副馬川馬各一廐均無定數仗馬一廐七十
匹公馬五廐廐各二百附橐駝十匹駕車馬二
廐廐各馬五十驘五十匹外廐
御馬内馬(備充)(御馬之選及皇子乘騎)凡六廐内挏馬(備取湩)
一羣騰馬四牝馬三十有六餘無定數安河公
馬一廐二百匹又應差廵羣馬二百十匹附
各廐大凌河牝馬二十四羣扇馬十羣每羣
附駝三匹張家口外上都達布遜諾爾牝馬
百三十四羣扇馬二十四羣扇駝六羣達里岡
崖牝馬六十羣走馬一羣牝駝十有六羣烏良
海牝馬三羣各牧羣每羣馬自二百匹至五
百匹駝自百匹至二百匹有差
凡典牧設牧長五人副牧長五人牧副十人牧
丁百名内外廐每廐設廐長一人廐副二人川
馬廐以公馬廐長兼轄廐丁二十人草夫自十
有四人至四十四人有差凡五百八十六人内
百總六人外郎十有四人駕車馬二廐各設驍
騎四十人大凌河牧羣設總管一人翼領二
人效力筆帖式二人每羣牧長一人副牧長一
人牧副一人署牧副一人(在牧丁數内)扇馬羣牧丁
各二十人牝馬羣各十有五人上都達布遜
諾爾牧羣總管一人(兼轄達里岡崖牧羣)副管一人翼領
五人署翼領九人筆帖式七人效力筆帖式三
人達里岡崖牧羣翼領二人署翼領三人效力
筆帖式二人每羣皆牧長一人上都達布遜諾
爾每扇馬羣牧副二人餘羣皆一人牧丁每駝
羣十人馬羣七人
凡捍牧官兵上都達布遜諾爾牧羣設防禦三
人驍騎校二人護軍校十有二人(兼充牧長)護軍三
百四十五人(内以二百八十五人兼充牧丁)達里岡崖牧羣防
禦一人驍騎校一人護軍校三人(兼充牧長)護軍百
人(内以四十人兼充牧丁)司巡羣緝匪如馬駝有被竊者
論如法
凡考牧内外各廐院卿歲一按視各牧羣每三
歲由總管申院奏遣堂屬官二人往驗牝駝羣
間六歲奏遣所屬官一人往驗亦如之各具息
耗實數以
聞惟苑廐挏馬歲閱積三歲具奏不議賞罰其餘疲
瘠斃損及孳生各計其數以賞罰廐牧長副有
差内外廐疲瘠之數於百匹内計多寡一二匹
議賞三四匹免議五六匹罰責游牧羣同六匹
以上及游牧羣五匹以上皆議賠斃損之數内
外廐合較分數少數平數多為三等以定賞罰
上都達布遜諾爾達里岡崖牧羣賞罰與内外
廐同大凌河牧羣及上都扇駝羣以百匹計自
一匹至四匹五匹至八匹皆議賞十匹至十二
匹免議十三匹至十六匹以上皆罰責上都達
布遜諾爾達里岡崖每三歲牝馬三匹額生駒
一大凌河每三歲牝馬五匹額生駒二扇馬合
羣馴養之牝駝及達里岡崖駝羣每六歲牝駝
五匹額生駝二各牧長牧副孳生馬浮額百六
十匹以上八十匹以上一匹以上闕額百匹以
上五十匹以上一匹以上孳生駝浮額闕額二
十一匹以上十有一匹以上一匹以上均分為
三等賞罰有差總管副管合計所轄各羣原數
以多五百匹為一分闕二百匹為一分依分數
以議賞罰上都翼領賞罰如之餘翼領合所轄
馬駝作十二羣計之以各羣之賞罰多寡為賞
罰賞罰均者免議
凡出牧歲四月朔以内外廐公馬四百匹就草
張家口外限九月望回廐豫月奏遣侍衞二人
率廐長廐副經理出入
南苑六廐廵羣馬以九十匹挏馬全羣卽
南苑就草出入期如之大凌河牧羣歲四月朔始
迄九月底以扇馬牝馬全羣就草均典牧官掌
其出入之事
凡供直馬日以内廐
御馬四齊其毛具鞍轡立院門外
行幸駐蹕以
御馬六立園門右如之直班侍衞司鞍司轡咸侍
恭遇
車駕巡幸日以十馬備
上乘御由掌御馬大臣奏請於
御馬内馬内簡其尤良者以從其需用駕車馬公
馬及橐駝之數附疏以
聞由院奏遣卿及侍衞各一人掌御馬侍衞一人沿
塗監視支放馬駝芻菽若扈
蹕之尚茶尚膳各執事官役及内監所乘之馬由所
司行院如數以公馬撥給回日繳院不足具數
奏行兵部以八旗官馬撥給
皇子出行撥給官役應乘公馬如之
凡禂馬歲春秋二季禱馬於
神繫絳帛於御馬鬛尾以為識凡三十匹大凌河扇馬
羣繫青帛者三十匹牝馬羣繫絳帛者千三百
匹青帛者百七十六匹仗馬廐附養四色馬四
十匹(香初堂子青馬花馬於天命黑馬黃馬蒙古神前繫記)今祭
堂子率以十匹詣
神前受釐繫綠帛亦如之
凡用馬歲四孟月敬
神用青白馬二
皇子婚禮薦幣以馬旣婚迺給乘馬
公主釐降薦幣以馬駝生子彌月以馬充賞分封
王貝勒貝子給馬駝公給馬直省將軍都統副
都統督撫提鎮入
覲各錫馬朝鮮國使臣來朝如之均由所司行院於
公馬中選其良者給用
凡貢馬蒙古歲貢馬駝由理藩院具奏送院
欽命掌御馬大臣侍衞視選不入選者罷還之其選
受者行廣儲司如例給賞駝發内廐馬發
南苑六廐芻秣索倫貢馬選取給賞亦如之歸化
城兩旗蒙古歲貢馬喀爾喀澤卜尊丹巴胡圖
克圖歲貢馬駝陜西岷州各寺番僧歲貢馬均
由理藩院咨送發各廐芻秣其發
南苑貢馬掌御馬大臣率本院侍衞詣廐盤試辨
御馬内馬公馬之屬疏其等以
聞
凡汰補馬駝御馬之不馴者汰入公馬廐疲瘠
病斃應補者
上乘御馬闕以内廐御馬補内廐御馬闕以外廐御
馬補外廐御馬闕簡内馬之良者奏補仗馬及
祭
神受釐四色馬闕行取大凌河良馬充補川馬闕行崇
文門税務駕車驘闕行戸部轉行左右翼税務
各監督買補駕車馬闕以公馬補公馬及應差
巡羣馬闕彙數行各牧羣總管
盛京應差馬闕由内務府行院轉行大凌河總管
各如數撥補
凡公使乘騎大臣應乘馬十侍衞六筆帖式四
廐牧長各五廐牧副各三廐丁牧丁二人共馬
三均於公馬中撥給廐長記所給馬數於冊月
申院卿每三月卿彙數以
聞行該管官覈對其馬有塗次病斃者歲終彙數奏
銷如調習失宜致疲瘠及遺失者牧人鞭責議
革
凡馬駝皮革
京師各廐所出用左司印記交武備院每月彙數
咨覈上都達布遜諾爾達里岡崖牧羣由總管
咨張家口税務監督大凌河牧羣由總管咨錦
州城守尉送院各以皮革轉交武備院覈收
凡芻菽
京師各廐所需黑豆穀草均令各莊輸納倉米行
會計司呈堂轉行戸部羊草行奉宸苑各如數
支取如豆不敷用於戶部支取如之猶不敷用
由院委官彙計實數行會計司轉行廣儲司支
銀和買穀草不敷用由院和買如之豆米穀草
歲於季秋羊草於季冬各豫計一年應用之數
行取分給各廐廐長月三次以馬駝增減之數
報院歲終彙具已用見存芻菽各數行會計司
覈銷大凌河所需芻菽每歲季秋由院行會計
司轉行
盛京所屬各莊輸納(游牧羣芻菽由各總管掌其支取之事)
凡巫馬設醫長蒙古二人醫師蒙古十有八人
癩醫六人獸醫漢十有六人主治馬駝之疾由
院行所司支取藥物諸醫受而治之歲終會計
於次年二月奏銷
凡本院官升除郎中員外郎主事員闕移内務
府應升人員内上駟侍衞移領侍衞内大臣簡
送左右司侍衞於上駟侍衞内掌試御馬侍衞
於上駟侍衞司鞍長司鞍司轡内司鞍長於司
鞍内司鞍於司轡内司轡於散司轡領催廐丁
牧丁及三旗親軍内府護軍内
南苑廐長於各廐長牧長内各廐長牧長於副牧
長内副牧長於廐副牧副内廐副牧副於司轡
散司轡領催廐丁牧丁内各遴選引
見補授筆帖式員闕行内務府籤掣送補
皇子司鞍司轡於廐丁牧丁内簡補醫長醫師移
八旗獸醫移禮部轉飭五城各簡送充補癩醫
於廐丁牧丁内簡補廐丁牧丁移内務府於壯
丁内駕車馬廐驍騎行都虞司於驍騎内各簡
送充補各廐百總以草夫充補草夫以草夫本
戸子弟充補各牧羣總管員闕於内務府司
官本院侍衞司官内由院簡選引
見補授上都副管於翼領内翼領於署翼領内大凌
河翼領於牧長内牧長於副牧長内副牧長於
牧副内牧副於署牧副内均由各總管簡送由
院引
見補授上都署翼領於蒙古筆帖式牧長内牧長於
牧副内蒙古筆帖式及牧副於牧丁内牧丁於
牧丁子弟内均由總管簡補大凌河署牧副於
牧丁内牧丁於義州錦州駐防各兵丁子弟内
由總管簡補效力筆帖式由牧丁充補者三年
期滿由候補人員充補者一年有半期滿總管
保送由院轉行内務府以筆帖式補用各牧
羣防禦員闕由總管於驍騎校護軍校内簡選
驍騎校護軍校於護軍什長内簡選均送院引
見補授護軍由總管於牧丁内拔補
奉宸苑
兼管苑事大臣(無定特簡員)卿二人掌苑囿之政
所屬郎中二人員外郎四人主事一人分管苑
囿諸事筆帖式十有六人
南苑郎中一人員外郎二人主事一人
暢春園郎中一人
圓明園兼管大臣(無定特簡員)協理二人(或郎中或員外郎)
主事一人
清漪園兼管大臣(無定特簡員)員外郎一人
靜宜園員外郎一人六品苑丞十人七品苑丞
五人七品苑副十有六人七品庫掌一人八品
苑丞十有七人八品苑副二十三人未入流苑
丞十有三人未入流苑副三十人筆帖式三十
九人分置
禁苑各供典守稻田場六品庫掌一人筆帖式
三人未入流催長一人掌徵收銀穀
凡稻田玉泉山十有五頃九十七畝供
上方玉粒餘田三十六頃三十六畝歲徵銀二千
四十三兩旱地九頃三十一畝歲徵銀二百二
十九兩各有奇其
御河三海諸處歲各有蓮藕之租均量地薄徵以
供
内庭蒔植花卉之用餘交廣儲司庫
凡
京城内外河道橋牐均由苑經理督率牐軍隨宜
蓄洩
凡苑囿亭臺池沼林麓船塢均由苑隨時稽察
應修理者即為葺治動帑金至五十兩者奏
聞興工各
禁苑所設之園戸園丁及執事人役均由苑於内
府三旗人丁内選補
凡網戸沙河二十六人覇州四十六人江南六
人霸州網戸江南網戸歲給銀米有差
凡升除苑丞庫掌員闕由苑及各該處簡選應
升人員引
見補授未入流苑丞苑副催長闕由苑簡補筆帖式
員闕由内務府掣籤補用
織染局
管局大臣及兼攝局務之司官均奏請
簡用(無定員)司庫一人筆帖式三人庫使六人司匠二
人領催六人
凡繒幣先擬色樣奏準如式織造歲以三節進
呈
凡物材絲移浙江布政使司解送顔料由戸工
二部支取均歲終造具清冊送戸部覈銷
凡靛戸百人各給地二十四畝每戸歲輸藍靛
百斤除供染外餘靛折徵銀納廣儲司庫
凡匠役八十二人三織造選送十有二人餘由
局募民充補各給以工食房屋
凡蠶戶十有三人各給以工食衣服房屋
武備院
兼管院事大臣(無定特簡員)卿二人掌供
御用武備製造兵仗郎中一人掌章奏及庫帑出納
主事二人掌文移所屬四庫各設員外郎二人
庫掌二人未入流庫掌二人筆帖式二十八人
庫守五十九人司函長一人司函六人司弓
(下五旗司弓五人並隸焉)司矢各三人掌
御用甲胄弓矢掌蓋三人掌擎
御蓋司幄三人掌
御幄帳殿司匠七人分掌各作匠役成造器物
凡扈從
乘輿恭遇
親祭
壇
廟以司弓司矢各一人奉
御用弓矢櫜鞬隨侍左右
巡狩方岳及
大閱軍旅先期奏請以
御用甲胄從並繪帷宮帳殿幔城網城圖呈
覽卿一人管領輜重咨取護軍參領張設城幄
凡
御蓋
皇帝御太和殿受朝設黃綺繡九龍三幨曲柄華蓋
以掌蓋一人執西嚮立
殿門外正中恭遇祭祀
親詣行禮掌蓋率擎蓋六人自
太和殿丹陛擎蓋出
午門外乘馬前導至
壇
廟門下馬仍導至降輦處止立
巡幸鹵簿設黃羅繪金九龍三幨曲柄華蓋掌蓋率
擎蓋六人自
殿陛擎蓋出
紫禁城門外乘馬前導亦如之
凡鞍轡鹵簿仗馬鞍十均鋄金雕龍勒繡龍黃
綺䩞韉夏秋繁纓用茜朱氂牛尾春冬用青狐
尾均於換季日更易
凡設褥
太和殿
中和殿
保和殿
文華殿
乾清宮
御座各設褥春冬用黑貂夏秋用黃龍綺均於換季
日更易
凡兵仗豹尾班豹尾朱氂槍十琢龍大儀刀十
由院成造
皇太后
皇后豹尾班成造槍刀如之
紫禁城内各門給兵仗内務府總管同直班參領
點驗交代遇有朽敝移院修整如致毁壞由院
察參
凡採伐木材鞍版歲令古北口外鞍工採送以
百有四具貯北鞍庫六百具貯南鞍庫弓榦歲
遣司弓一人弓人族長每旗各一人弓人十名
各給官馬備四十日糧往牆子嶺採取
御用弓榦六百具官用弓榦四千六百具以二千具
貯庫餘交兵部陸續取用弓弰弓靶需用椿樹
皮庫貯者不敷用時
奏派弓匠族長一名三旗匠役各三名會兵部官
一人前往保定府屬望快等處採取矢笴由
盛京内務府總管歲採送楊木笴七千收貯氊庫
凡徵納物料象皮由光禄寺鹿麅熊豕皮由尚
膳房馬牛駝皮由牧羣隨時交納外藩歲貢薰
皮由理藩院移送均無定數張家口税務監督
歲納牛皮八百小牛皮二千犢皮二百
盛京將軍歲納
上用皂皮十有五禮部移送朝鮮國歲貢佩刀十鹿
皮百牧場歲剪羊毛由慶豐司熟皮羊毛由廣
儲司張家口牧場歲剪羊毛由税務監督會游
牧總管選擇運送均無定數寒羊毛行文戸部
轉行山東廵撫歲納三千斤羊羢由院採買蒙
古王公台吉歲貢鵰翎由理藩院捕戸捕取鵰
翎由都虞司孔雀翎由奉宸苑等處移交鶴翎
雉翎雁翎於需用時行都虞司轉飭捕戸交送
盛京將軍歲納鵰鸛等翎令司矢閱驗分别等第
奏
聞折賞有差牛角由牛羣鹿角鹿筋鱏鰾由尚膳房
隨時交納魚鰾廣鰾於需用時行戸部支取樺
皮由吉林將軍每二歲納呈樣樺皮二百片
上用樺皮四千八百片官用樺皮五千片送兵部移
交
凡採買物料歲支崇文門税務銀千兩以五百
兩貯庫供採辦物材餘銀交廣儲司庫收貯如
庫貯銀不敷用於廣儲司庫支取歲終覈數奏
聞
凡奏銷歲將成造已用及見存之物分款覈銷
御用黃蓋乘鞍氊幄坐褥及甲胄櫜鞬槍刀弓矢應
用物材均移戸部支領於次年四月繕本具題
庫貯物材於次年八月繕四柱黃冊具題餘繕
藍冊於次年九月呈結每月將支領廣儲司金
銀數目奏
聞仍各造冊移稽察内務府御史稽察
凡賞給田廬沙河氊作及司匠筆帖式領催庫
守氊工共官房三百三十間氊工頭目每名給
官地一畝二分其餘工匠各一畝均令新舊交
替牛羊牧羣牧人每羣給帳房一具間歲更易
凡俸餉掌蓋給六品俸司幄給七品俸司弓給
七品俸司矢司匠均給八品俸司函長司函由
散秩官充補者給原俸由護軍充補者給原餉
幄長月給銀四兩未入流庫掌各給三兩由驍
騎充補之幄人擎蓋均給原餉由閒散人充補
者各月給銀二兩庫守領催司弓司矢鳴鏑長
弓工矢工各應役人給銀亦如之其餘工匠月
各給銀一兩沙河氊工月給米二斛馬銀掌
蓋司弓鳴鏑長幄長月給銀三兩司函承應人
隨侍弓人及各應役人給銀半之隨侍矢人馬
銀限三十分擎蓋人限二十分每分與應役人
同
凡升除郎中員外郎主事闕由内務府於内府
及本院應升人員内簡選庫掌以下員闕於院
屬應升人員内各作司匠員闕於筆帖式庫守
領催内掌蓋員闕於擎蓋班領内司幄司弓司
矢鳴鏑長員闕於署司幄司弓司矢署鳴鏑長
内均由院簡選引
見補授擎蓋班領闕由擎蓋人内擎蓋人闕由内府
護軍驍騎閒散人内署司幄闕於幄長内署司
弓司矢鳴鏑長闕於各工族長内幄長闕於幄
人内矢工族長闕於隨侍矢人内弓工鳴鏑工
族長闕於弓工鳴鏑工内隨侍矢人闕於滿洲
矢工内滿洲矢工闕於八旗滿洲蒙古人内漢
矢工闕於内府三旗閒散壯丁内弓工闕於該
旗滿洲人員内鳴鏑工闕於内府三旗驍騎及
閒散壯丁内席伯鳴鏑闕於八旗席伯教養兵
内幄人闕於該旗驍騎内氊工闕於各工子弟
内其餘工匠闕均於該旗閒散壯丁内各簡選
充補領催闕於庫守各工頭目及幄人應役人
内簡補内監領催闕行掌儀司撥補内監釘工
闕亦如之
欽定大清會典卷九十二
