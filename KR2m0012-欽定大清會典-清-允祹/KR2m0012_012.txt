欽定大清會典卷十二
戸部
庫藏
凡庫藏之隸於部者有三一曰銀庫直省田賦
及關市鹽茶諸税課歲輸至京者咸入焉二曰
叚疋庫織造縑帛紗縠歲輸至部者咸入焉三
曰顔料庫銅錫鉛鐵丹青赭綠香楮茶蠟之屬
咸入焉
凡三庫之政令
特簡大臣綜理之其財用出入之數月有要歲有會
皆覈實以
聞
凡三庫所藏各異其物其出入品式各異其宜
皆設郎中員外郎分理之司庫大使屬焉主事
一人兼掌三庫文案凡財賄之受藏於庫及取
用於庫者皆書其數歲終乃執其總會三庫羣
吏之籍而參考之以待奏銷
凡三庫司官各部院於所屬諸司遴選賢能者
送部引
見補用閱三年更選以代筆帖式庫大使如之
凡直省賦税輸部者歲有常數覈數無闕廼移
銀庫凖部定權衡受之如啟櫝驗封有作弊及
數不實者論
凡歲用縑帛紗縠由織造官(江寧蘇州杭州各一人)市絲
民間織染輸部部移叚疋庫受之其上供
御服者則輸於
内府歲所需財用皆給公帑具册達部以待稽覈
有造作不如法者論
凡器用所需百物之良各有土産直省有司歲
支正賦市自民間大者疏
聞下部小者以册達部部覈其數移顔料庫受之採
擇不精良者論
凡
朝廷經費官司庶物之待給者歲有常數其財用取
諸三庫所司籍其數移部部稽其籍相符廼牒
諸庫主事主事受其牒而書之頒之承用之府
覈實而發之
凡直省布政使司糧鹽驛傳道皆有庫庫設大
使一人其他道府州縣庫以主藏吏司其出納
典守不愼或積久滋弊者官吏並論如法
倉庾
凡
京師倉十有三八旗三營兵食官軍牧馬豆貯焉
通州倉二王公百官俸廩米貯焉又專隸本部
倉一供
内府奉祭祀待外藩屬國廩餼之米牧馬之豆咸
貯焉倉各分廒每廒貯米以萬石為率(正米萬石連耗)
(作數)出陳納新各依其序以為常法
凡倉場之政掌於總督侍郎承以坐糧廳分司
於大通橋監督及各倉監督坐糧廳簡用科道
部郎二年更代各倉監督簡用内閣中書部院
監寺屬官三年更代均由部引
見差委大通橋監督由總督倉場侍郎於各監督内
簡選引
見調補
凡稽察倉儲京倉以都統副都統通倉以通永
道通州副將專稽倉有渗漏米有盗竊者移倉
場治之歲差滿漢御史通稽一歲之内收漕發
米釐剔弊端閱四年
特命王公大臣徧履諸倉察覈以重
天庾儲備
凡催船各省糧船既過天津抵通交兑以及空
船回南皆總督倉場侍郎董率沿河文武官弁
催行毋許停泊
凡兑糧各省糧船既抵通州正兑漕糧於石壩
交兑改兑漕糧於土壩交兑坐糧廳察米色皆
純呈驗於總督倉場侍郎廼按數起斛白糧交
兑亦如之運軍有虧欠者以應給回空食米抵
補不足則發本籍責追次年附運交倉
凡轉運正兑漕糧由石壩入通惠河經普濟平
下平上慶豐四牐每牐換船至大通橋監督掣
驗無闕廼分水陸運交京倉收貯改兑漕糧由
土壩裏河至通州城南換陸運交通倉收貯其
起斛掣驗換車皆有號房暫貯過壩由牐上岸
下船皆雇夫肩負石壩至京倉水運以經紀陸
運以車戸土壩至通倉水陸運皆以車戶承領
各給運價有差白糧之運京運通亦如之
凡收糧正兑漕糧以加二五斛改兑漕糧以加
一七斛(詳見漕運)白糧以稱重百六十斤為一石連
正耗同收以杜胥役侵漁之弊其轉運到倉總
督倉場侍郎給以印单京倉期十日通倉期七
日畢收如逾期留難及重斛有需索者稽察御
史參奏依律罪之
凡發米王公百官俸廩以春秋仲月八旗兵食
以四季每季按旗先後分月關支開倉時部委
司官二人各旗均委參領一人與監督互相糾
察如攙和沙土通賄舞弊越陳廒發新廒及斛
有重輕者稽察御史皆劾論如法
凡隨糧耗米(詳見漕運)除牐壩盤折運軍回空食米
入倉閱月至三年按月計耗有差其餘統入正
米支銷
凡隨糧經費(詳見漕運)各省皆先漕齎解倉場發貯
通濟庫坐糧廳司其出納歲發京通各倉水陸
運價牐壩負運北河濬淺諸費運軍䉡夫羡餘
起駮等銀咸取給焉
凡倉糧收支庫帑存發總督倉場侍郎歲籍其
數具疏以
聞由部覆覈奏銷
凡直省常平倉皆州縣官專司之社倉義倉建
自商民官為經理省會重地大府雄鎮兵糈所
貯屬之道府其他水陸四達之衢設倉以便轉
運提鎮大標沿海沿邊距省遥遠偏僻汛防各
設營倉積糧以備藉糶皆隨時制宜裕不匱之
儲永為軍民之利
積貯
國家循古制設常平倉隨時糴穀用資振貸豐年
則勸民出升斗以益之厥後戸口殷阜廼出庫
藏市糴閒或截漕運貯各州縣衛分上中下等
以三萬二萬萬六千石為差承平歲久生齒日
繁益需委積聽所在俊秀納粟入監視其土地
廣狹山川險易物産盛衰酌舊額而更定之直
隸積穀二百十有五萬四千五百二十四石
盛京百二十萬石山東二百九十五萬九千三百
八十六石山西百三十一萬五千八百三十七
石河南二百三十一萬九百九十九石江蘇百
五十二萬八千石安徽百八十八萬四千石江
西百三十七萬七百十有三石福建二百五十
六萬六千四百四十九石浙江二百八十萬石
湖北五十二萬九百三十五石湖南七十萬二
千百三十三石陜西二百七十三萬三千有十
石甘肅三百二十八萬石四川百有二萬九千
八百石廣東二百九十五萬三千六百六十一
石廣西百二十七萬四千三百七十八石雲南
七十萬一千五百石貴州五十萬七千有十石
凡三千三百七十九萬二千三百石有竒
凡常平積貯之法必相風土之寒暄燥濕東南
西北異方稻麥粟米異宜江南江西福建浙江
湖廣四川廣東廣西雲南貴州宜稻宜粟直隸
盛京山東山西河南陜西或以米或以雜糧貯米
者半穀之數每歲出陳易新土高燥者以十之
七存倉十之三平糶卑濕則存半糶半各因時
地而變通之以均歲之豐歉督撫於歲終覈實
奏銷以册送部稽察如有虧闕先請動帑買補
將虧空官題參照例治罪限年追賠
凡買補之法春夏出穀秋冬還倉依市價於本
地産穀之區或鄰邑價平處買運如數還倉遇
歲歉市貴則展至次年若倉庾闕乏亟需補足
者申明上官凖於價賤之州縣和糴抑富民派
保甲者劾之
凡順成之方本省倉庾既足督撫具疏請
旨出庫藏委官收糴毋致價賤傷農若有多為麯蘖
以糜穀者禁之
凡直省倉穀有在常平額外者如河南漕穀倉
江南江寧省倉崇明倉福建臺灣備貯倉浙江
永濟倉玉環同知倉廣東廣糧通判倉或備本
省急需或備鄰省協濟或因山海遠僻藉以充
振備糶皆飭所在官按其額數時其出納以佐
常平之所不及歲終彙入倉糧奏銷册内申報
督撫送部察覈
凡民間收穫時隨其所贏聽出粟麥建倉貯之
以備鄉里借貸曰社倉公舉殷實有行誼者一
人為社長能書者一人副之共領其事按保甲
印牌有習業而貧者春夏貸米於倉秋冬大熟
加一計息以償中歲則捐其息之半下歲免息
社長社副執簿檢校歲以穀數呈官經理出納
惟民所便官不得以法繩之豐年勸捐社穀在
順民情禁吏抑派有好義能捐十石至百石以
上者旌奬有差社長社副經理有方者按年給
奬仍以息穀酌酬勞勩
凡紳士捐穀以待振貸曰義倉各就市鎮鄉村
建廒春頒秋斂取贏散滯奬善酬勞悉依社倉
規條惟頒斂之期出入之籍時呈所在官覈之
所在官於去任蒞任時授受簿籍察其虛實以
行懲勸
凡直省營戍沿邊沿海及去省遥遠者設倉貯
穀曰營倉以營弁經理遇青黃不接之時或借
或糶以接濟軍士如有那移虧闕照常平積穀
例題參追賠
欽定大清會典卷十二
