欽定大清會典卷七十九
理藩院
尚書一人左右侍郎各一人(均滿洲或以蒙古補授)額外
侍郎一人(特簡蒙古貝勒貝子之賢能者任之)掌内外藩蒙古回
部之政令控馭撫綏以固邦翰所屬有旗籍王
會典屬柔遠徠遠理刑六司
旗籍清吏司郎中滿二人蒙古一人員外郎滿
三人蒙古四人主事蒙古一人掌蒙古科爾沁
等諸部落封爵會盟及歸化城索倫除授官校
之事
王會清吏司郎中滿洲蒙古各一人員外郎滿
三人蒙古二人主事滿洲蒙古各一人掌科爾
沁等諸部落朝貢祿賜之事
典屬清吏司郎中滿洲蒙古各一人員外郎滿
五人蒙古四人主事滿洲蒙古各一人掌喀爾
喀及西徼蒙古厄魯特諸部落封爵會盟準疆
屯田游牧察哈爾喇嘛番僧承襲之事
柔遠清吏司郎中滿一人員外郎滿二人蒙古
三人主事蒙古一人掌喀爾喀等部落及喇嘛
番僧朝貢祿賜之事
徠遠清吏司郎中蒙古一人員外郎滿洲蒙古
各二人主事滿洲蒙古各一人掌哈密吐魯番
及回部諸城爵禄貢賦並移駐回民耕牧之事
理刑清吏司郎中滿洲蒙古各一人員外郎滿
洲蒙古各三人主事滿一人掌蒙古及番回刑
罰之事
銀庫司官二人(於本院司官内奏委)司庫滿一人筆帖式
滿二人庫使滿二人掌帑金出納
蒙古繙譯房員外郎主事各一人(於本院司官内簡委)
唐古忒學司業助教各一人筆帖式蒙古四人
稽察内館外館二人(由科道各部司官内奏委)
堂主事滿二人蒙古三人漢軍一人譯書漢
文堂主事滿洲漢軍各一人校正漢文官二人
(於内閣翰林院侍讀學士侍讀内奏委每三年更代)
司務滿洲蒙古各一人
筆帖式滿三十六人蒙古五十五人漢軍六人
分隸各司視事之繁簡以為額
旗籍清吏司
國家肇基東土威德遠播漠南蒙古諸部落或誼
屬戚畹或著有勲績或率先歸附咸奉其土地
人民比於内臣設官分職編戶比丁與八旗無
異
定鼎以來屏藩攸寄帶礪之封爰及苗裔錄功存舊
事隸所司
凡疆理科爾沁等二十五部落之地東至
盛京黑龍江西至厄魯特南至長城北至朔漠袤
延萬有餘里科爾沁東至扎頼特西至扎魯
特南至
盛京邊牆北至索倫東西八百七十里南北二千
一百里至京千二百八十里扎頼特東至杜
爾伯特西與南均至郭爾羅斯北至索倫東西
六十里南北四百里至京二千有十里杜爾
伯特東至黑龍江西至扎頼特南至郭爾羅斯
北至索倫東西百七十里南北二百四十里至
京二千五十里郭爾羅斯東至吉林西與北
均至科爾沁南至邊牆東西四百五十里南北
六百六十里至京千八百九十七里敖漢東
至奈曼西至喀喇沁南至土默特北至翁牛特
東西百六十里南北二百八十里至京千有十
里奈曼東至喀爾喀左翼西至敖漢南至土
默特北至翁牛特東西九十五里南北二百二
十里至京千一百十里翁牛特東至阿祿科
爾沁西至
熱河禁地南至喀喇沁及敖漢北至巴林及克西
克騰東西三百里南北百六十里至京七百六
十里巴林東至阿祿科爾沁西至克西克騰
南至翁牛特北至烏朱穆秦東西二百五十一
里南北二百二十三里至京九百六十里扎
魯特東至科爾沁西至阿祿科爾沁南至科爾
沁及喀爾喀左翼北至烏朱穆秦東西百二十
五里南北四百六十里至京千五百十里喀
爾喀左翼東至科爾沁西至柰曼南至土默特
北至扎魯特及翁牛特東西百二十五里南北
二百三十里至京千二百十里阿祿科爾沁
東至扎魯特西至巴林及翁牛特南至喀爾喀
左翼北至烏朱穆秦東西百三十里南北四百
二十里至京千三百四十里克西克騰東至
翁牛特及巴林西至正藍旗游牧察喀爾及蒿
齊忒南至翁牛特北至烏朱穆秦東西三百三
十四里南北三百五十七里至京八百十里
土默特東至
盛京養什木西至喀喇沁南至邊牆北至敖漢及
喀爾喀左翼東西四百六十里南北三百十里
至京千里喀喇沁東至土默特及敖漢西至
正藍旗王屯界南至邊牆北至翁牛特東西五
百里南北四百五十里至京七百六十里烏
朱穆秦東至索倫西至蒿齊忒南至巴林北至
瀚海東西三百六十里南北四百二十五里至
京千一百六十三里阿霸垓東至阿霸哈納
爾西至蘇尼特南至正藍旗游牧察哈爾北至
瀚海東西二百里南北三百十里至京千里
蒿齊忒東與北均至烏朱穆秦西至阿霸垓南
至克西克騰東西百七十里南北三百七十五
里至京千一百八十五里蘇尼特東至阿霸
垓西至四子部落南至正藍旗游牧察哈爾北
至翰海東西四百有六里南北五百八十里至
京九百六十里阿霸哈納爾東至蒿齊忒西
至阿霸垓南至正藍旗游牧察哈爾北至瀚海
東西百八十里南北四百三十六里至京九百
六十里四子部落東與北均至蘇尼特西至
歸化城土默特及喀爾喀右翼南至鑲紅旗游
牧察哈爾東西二百三十五里南北二百四十
里至京九百六十里喀爾喀右翼東至四子
部落西至毛明安南至歸化城土默特北至瀚
海東西百二十里南北百三十里至京千一百
三十里吳喇忒東至毛明安及歸化城土默
特西至鄂爾多斯南至黃河北至喀爾喀右翼
東西二百十有五里南北三百里至京千五百
二十里毛明安東至喀爾喀右翼西至吳喇
忒南至歸化城土默特北至瀚海東西百里南
北百九十里至京千二百四十里鄂爾多斯
東至歸化城土默特西至喀爾喀右翼北至吳
喇忒三面距河南至陜西界長城是為河套自
山西偏關縣界至陜西寧夏衛袤延二千餘里
至京千一百里歸化城土默特東至四子部
落西至鄂爾多斯南至山西界長城北至喀爾
喀右翼及毛明安東西四百有三里南北三百
七十里至京千一百六十里
凡旗制科爾沁六旗扎頼特杜爾伯特均一旗
郭爾羅斯二旗敖漢奈曼均一旗翁牛特巴林
扎魯特均二旗喀爾喀左翼阿禄科爾沁克西
克騰均一旗土默特二旗喀喇沁三旗烏朱穆
秦阿霸垓蒿齊忒蘇尼特阿霸哈納爾均二旗
四子部落喀爾喀右翼均一旗吳喇忒三旗毛
明安一旗鄂爾多斯七旗歸化城土默特二旗
凡封爵親王郡王貝勒貝子公(鎮國公輔國公)為五等
秩視宗藩世襲罔替自扎薩克外皆屬散秩公
主之子親王之子弟授一等台吉(惟土默特左翼喀喇沁全)
(部稱塔布囊凡言台吉者塔布囊同後仿此)郡主之子郡王貝勒之
子弟二等縣主郡君縣君之子貝子公之子弟
三等台吉之子弟槩授四等均品如其等竢十
八歲入班供職若簡用扎薩克則秩皆一等應
襲爵之親王長子秩視公郡王貝勒長子視一
等台吉貝子公長子視二等如長子不稱襲爵
於餘子内擇其優者報院奏
聞届期承襲科爾沁親王郡王各四人貝勒二人
貝子一人鎮國公二人輔國公六人扎頼特貝
勒一人杜爾伯特貝子一人郭爾羅斯鎮國公
輔國公一等台吉各一人敖漢郡王二人貝子
一人輔國公二人奈曼郡王一人翁牛特郡王
貝勒貝子鎮國公各一人巴林郡王一人貝子
二人輔國公一人扎魯特貝勒二人鎮國公一
人喀爾喀左翼貝勒一人阿禄科爾沁貝勒一
人克西克騰一等台吉一人土默特貝勒貝子
各一人附喀爾喀貝勒一人喀喇沁郡王一人
貝子二人鎮國公一人輔國公二人一等塔布
囊一人烏朱穆秦親王貝勒鎮國公輔國公各
一人阿霸垓郡王二人貝子輔國公各一人蒿
齊忒郡王二人蘇尼特郡王二人貝勒輔國公
各一人阿霸哈納爾貝勒貝子各一人四子部
落郡王一人喀爾喀右翼貝勒一人貝子二人
鎮國公一人吳喇忒鎮國公二人輔國公一人
毛明安貝勒一等台吉各一人鄂爾多斯郡王
一人貝勒二人貝子三人輔國公一等台吉各
一人歸化城土默特輔國公一人
凡
册誥親王郡王貝勒受封
賜
册貝子公以下
賜
誥命各赴
闕祇領有故不能來者報院遣官齎送遺失者罪
之因水火盜賊失毁者準復給
凡譜系蒙古諸部落世次及
錫封根源備載於册藏諸
内府十年一修換出舊册
凡儀從親王銷金赤繖二纛二小旗十典儀四
品五品各一人郡王銷金赤繖一纛一小旗八
典儀五品六品各一人貝勒赤繖一纛一小旗
六典儀五品一人貝子赤繖一小旗六典儀六
品一人公旗繖與貝子同典儀七品一人王貝
勒貝子公冠服及長史司儀長護衛之制悉視
宗藩惟馬韁非奉
特賜不得用金黃紫色台吉冠服各從其品都統以
下官校視在内都統副都統參佐領驍騎校各
殺一級
凡軍功王貝勒貝子公量功議敘台吉得一等
功牌六次以上者為一等三次以上者為二等
一二次者為三等得二等功牌二次以下者槩
為四等蒙古人以軍功
賜達爾漢號者以功之大小别承襲之差等世襲者
秩視都統雖世襲而功稍次者視副都統襲六
次五次四次者視參領襲三次二次及授本身
者視佐領
凡設官科爾沁等二十五部落五十一旗每旗
扎薩克一人或繋世管或由
簡任不拘爵秩協理旗務二人或四人以王貝勒貝
子公台吉為之每百有五十丁設佐領一人驍
騎校一人領催六人驍騎五十人六佐領設參
領一人佐領多者設都統一人副都統二人十
佐領以下設都統副都統各一人都統副都統
於本旗台吉内遴選以原爵兼任如台吉内無
人於參領内遴選參領於佐領内遴選佐領於
驍騎校内遴選以次遞升驍騎校領催選丁男
有力者充補自都統以下有年老殘疾或才不
勝任者罷之均由扎薩克秉公黜陟報院彙奏
以
聞歸化城土默特副都統一人隸綏遠城將軍分
翼其參領佐領驍騎校及防禦等官均由該將
軍等遴選擬定正陪送院引
見補授圍場總管一人翼長二人五品官驍騎校
各八人八溝駐劄司官一人筆帖式一人
烏蘭哈達三座塔駐劄司官各一人
凡移駐内地之索倫達虎里總管副管佐領驍
騎校等官由黑龍江將軍遴選正陪送院引
見補授
凡會盟簡稽軍實廵閱邊防清理刑名編審丁
册每三年疏列領侍衛内大臣散秩大臣一等
侍衛滿九卿八旗都統副都統前鋒護軍統領
暨本院尚書侍郎請
簡命四人率刑部暨本院司官筆帖式齎
勅以往各扎薩克以時赴盟長所在罰後至者科爾
沁扎頼特杜爾伯特郭爾羅斯四部落十旗為
一會盟於哲里穆敖漢奈曼翁牛特巴林扎魯
特喀爾喀左翼阿禄科爾沁克西克騰八部落
十一旗為一會盟於召烏達喀喇沁土默特二
部落五旗為一會盟於卓索圖烏朱穆秦阿霸
垓蒿齊忒蘇尼特阿霸哈納爾五部落十旗為
一會盟於錫林郭爾四子部落喀爾喀右翼吳
喇忒毛明安四部落六旗為一會盟於烏蘭察
布鄂爾多斯七旗為一會盟於伊克召每會設
盟長副盟長各一人歸化城土默特會盟集於
本城不設盟長聽
簡命大臣裁決
凡軍紀一旗戰郤一旗力戰在戰郤旗分分一
佐領人丁給力戰之旗各旗皆戰一旗戰郤一
旗之王貝勒等皆降為庶人所屬佐領盡數徹
出散給各旗之力戰者若一旗之内力戰者半
戰郤者半戰郤之王貝勒等降為庶人所屬佐
領盡給本旗之力戰者若各旗未及整備而一
旗獨先衝鋒斬獲立功者按功之大小獲之多
寡分别給賞
凡軍器自親王以下均不得私藏甲胄弓櫜鞬
刀槍過二十鳥槍過十矢過千硫黃硝過三十
斤者皆奏
聞購買頒給信票沿途察驗放行不及前數者由院
轉行兵部給票違者論如法
凡比丁每三年由
簡命會盟之大臣會同盟長編審如停止
簡命由各扎薩克具册送院以
聞以周知蒙古人丁之數丁男年十八以上六十以
下者皆入册老疾除名隱匿者罪之每三丁共
一驍騎遇有征伐以二丁遣戰一丁留家壯丁
不務本業私投喇嘛為徒及為伍巴什者罪之
婦女非年老殘疾不得為齊□罕察
凡戶口以籍為憑乏嗣者告明佐領於族内擇
繼族内無人方準乞養異姓不得私自繼立絶
戶家産聽扎薩克充公用
凡族長每族各設一人擇有行誼能任事者為
之台吉以下有不率者則舉以告
凡什長十家設立一人視十家有無違法以别
功過不設什長者王以下議罰有差
凡力役親王隨丁六十郡王五十貝勒四十貝
子三十五公三十一等台吉十有五二等台吉
十有二三等台吉八四等台吉四固倫額駙四
十和碩額駙三十多羅額駙二十都統四副都
統二參領佐領各一均於所屬人丁内選擇使
令兼任者不重給親王守墓十戶郡王八戶
固倫公主與郡王同貝勒貝子各六戶和碩公
主郡主與貝勒同公四戶郡君與公同縣君鄉
君從夫之爵
凡婚婣以時嫁娶聘物以馬二牛二羊二十為
率少者聽多者罰聘定後壻故全還女故還半
王以下有悔婚奪娶者罰如例
凡徵收所屬畜産二十而取一有乳牛五者納
酥羊成羣者納氊丁至百戶以上出車一牛一
馬一濫徵者禁
凡寄籍内地人民寄居蒙古部落所在部長察
明耕種貿易蹤跡無可疑者給與印票安置其
地有專理民事之官則會同察覈並取鄉長總
甲牌頭甘結存案
凡游牧近山河者以山河為界無山河者設鄂
博(壘石為坵曰鄂博)為界越界游牧者王以下議罰有
差
凡採捕各依界限毋得越境滋事私入禁地採
捕者逐令遷移仍治以罪索倫捕貂者計丁
貢貂貂分三等賞賜有差
凡汛地各設斥堠以資防禦有關隘者以時啟
閉詰姦宄禁逃亡兵弁有曠誤者罰無赦
凡郵政每百里為一傳自喜峯口至扎賴特置
郵十有六(土默特奈曼喀爾喀左翼科爾沁由山海關外郭爾羅斯杜爾伯特由黑)
(龍江大路均無庸别設驛傳)自古北口至烏朱穆秦置郵九
自獨右口至蒿齊忒置郵六自張家口至四子
部落置郵五自殺虎口至吳喇忒置郵九又自
歸化城至鄂爾多斯置郵八(仍為殺虎口路)均於水泉
形勢之地安設驛官五路各設員外郎一人
由本院司官内奏委司其事筆帖式一人佐之
均三年任滿更代驛丁喜峯口六百名古北
口三百名獨石口四百五十名張家口五百五
十名殺虎口七百五十名均於各路窮戶内選
充驛騎每一傳馬五十匹每年均以三分報
銷疲乏發帑買補驛使計程在千里以内者
乘官馬千里以外及奉要差不計程途均乘驛
馬仍以使臣之品級為差
王會清吏司
漠南蒙古諸部落每歲
朝覲修貢惟謹燕饗
賜予舍館饔餼之禮分隸所司
凡朝期歲以十二月十有五日後二十五日前
咸集
凡朝儀王以下均行三跪九叩禮奉
制書亦如之
凡來朝班次扎薩克暨散秩王公分為三班周
而復始一班哲里穆會盟内科爾沁親王郡王
貝勒鎮國公輔國公郭爾羅斯一等台吉各一
人召烏達會盟内敖漢郡王輔國公翁牛特貝
勒巴林郡王貝子各一人卓索圖會盟内土默
特貝子喀喇沁貝子各一人輔國公二人一等
塔布囊一人錫林郭爾會盟内蘇尼特郡王貝
勒阿霸垓郡王貝子蒿齊忒郡王阿霸哈納爾
貝勒烏朱穆秦貝勒鎮國公輔國公各一人烏
蘭察布會盟内吳喇忒輔國公一人伊克召會
盟内鄂爾多斯貝勒輔國公各一人歸化城土
默特輔國公一人二班哲里穆會盟内科爾沁
親王郡王各一人輔國公三人扎頼特貝勒郭
爾羅斯鎮國公輔國公各一人召烏達會盟内
翁牛特郡王鎮國公扎魯特貝勒鎮國公喀爾
喀左翼貝勒敖漢貝子巴林貝子輔國公各一
人卓索圖會盟内喀喇沁郡王鎮國公各一人
錫林郭爾會盟内蒿齊忒郡王蘇尼特郡王阿
霸哈納爾貝子各一人烏蘭察布會盟内四子
部落郡王毛明安貝勒一等台吉喀爾喀右翼
貝子吳喇忒鎮國公各一人伊克召會盟内鄂
爾多斯郡王一人貝子二人一等台吉一人三
班哲里穆會盟内科爾沁親王郡王各二人貝
勒貝子鎮國公各一人輔國公二人杜爾伯特
貝子一人召烏達會盟内敖漢郡王輔國公柰
曼郡王阿禄科爾沁貝勒扎魯特貝勒翁牛特
貝子克西克騰一等台吉各一人卓索圖會盟
内土默特貝勒附喀爾喀貝勒喀喇沁貝子各
一人錫林郭爾會盟内烏朱穆秦親王阿霸垓
郡王輔國公蘇尼特輔國公各一人烏蘭察布
會盟内喀爾喀右翼貝勒貝子鎮國公吳喇忒
鎮國公各一人伊克召會盟内鄂爾多斯貝勒
貝子各一人散秩台吉願隨入覲者視其旗台
吉多寡分班來朝有千餘人者每次不得過二
百人五百餘人者不得過百人二三百人者不
得過六十人如扎薩克有故不能入覲者酌遣
所屬台吉代覲
凡位次親王郡王貝勒貝子公在宗室親王郡
王貝勒貝子公之下一二等台吉在内大臣之
下其次為子又其次為三等台吉又其次為都
統又其次為四等台吉又其次為副都統又其
次為參領佐領其男以下雲騎尉以上各依品
級
凡貢道科爾沁扎頼特杜爾伯特郭爾羅斯由
山海關土默特喀喇沁敖漢柰曼扎魯特阿禄
科爾沁翁牛特喀爾喀左翼由喜峯口烏朱穆
秦巴林阿霸垓蒿齊忒阿霸哈納爾克西克騰
由獨石口四子部落蘇尼特毛明安喀爾喀右
翼由張家口吳喇忒歸化城土默特鄂爾多斯
由殺虎口均馳驛往來
凡貢物每旗進羊一羫乳酒一埕
凡燕饗以歲除日新正十四日十五日各
賜燕一次餘日五旗王府各設燕一次自王貝勒以
下至長史護衛等官咸與焉(儀詳禮典)
凡賞賚親王白金四百三十兩各部落同惟科
爾沁親王五百有二兩郡王三百十有七兩各
部落同惟科爾沁扎薩克圖郡王三百九十兩
貝勒二百三十八兩貝子百五十兩公一百十
有七兩掌旗務台吉七十六兩散秩台吉一二
品者六十三兩三四品者五十三兩
凡廩給視隨從多寡以為差固倫公主五十人
和碩公主四十人郡主三十五人縣主三十人
郡君二十五人縣君二十人鄉君十人宗室女
八人公主郡主額駙各二十五人縣主額駙二
十人郡君額駙十有五人縣君額駙十人鄉君
額駙六人親王四十人郡王三十五人貝勒三
十人貝子二十五人公二十人掌旗務台吉十
人公主子孫及有戚誼之台吉六人散秩台吉
二人都統子副都統男各與散秩台吉同長史
參佐領騎都尉雲騎尉各一人餼羊按日散給
薪米之屬代以白金
凡牧芻固倫公主養馬四十五坐馬十有五和
碩公主養馬四十坐馬十有三郡主養馬三十
五坐馬十縣主養馬三十坐馬八郡君養馬二
十五坐馬六縣君養馬二十坐馬四鄉君養馬
八宗室女養馬六坐馬各三公主郡主額駙養
馬各二十五坐馬各六縣主郡君額駙養馬各
二十坐馬各四縣君額駙養馬十坐馬三鄉君
額駙養馬六坐馬一親王養馬四十坐馬十有
五各部落同惟科爾沁三親王養馬各四十五
坐馬同郡王養馬三十五坐馬十貝勒養馬三
十坐馬八各部落同惟科爾沁一貝勒養馬四
十五坐馬十有五貝子養馬二十五坐馬六公
養馬二十坐馬四掌旗務台吉養馬十坐馬三
公主子孫及有戚誼之台吉養馬坐馬亦如之
散秩台吉養馬六坐馬一都統以下養馬四參
領以下養馬二坐馬各一領催驍騎各坐馬一
並給牧芻之費
凡路費視程途遠近按日給發科爾沁親王及
一貝勒往來給費餘惟歸途給之自散秩台吉
以下止給其身不及僕從
凡俸幣固倫公主俸千兩幣三十和碩公主俸
二百兩幣十有二郡主俸百五十兩幣十縣主
俸百兩幣八郡君俸五十兩幣六縣君俸四十
兩幣五鄉君俸三十兩幣四固倫公主額駙俸
三百兩和碩公主額駙俸二百兩均幣九郡主
額駙俸百兩幣八縣主額駙俸五十兩幣五郡
君額駙俸四十兩幣四縣君額駙俸三十兩幣
三親王俸二千兩幣二十五各部落同惟科爾
沁三親王俸各二千五百兩幣各四十郡王俸
千二百兩幣十有五惟科爾沁一郡王俸千五
百兩幣二十貝勒俸八百兩幣十有三貝子俸
五百兩幣十鎮國公俸三百兩幣九輔國公俸
二百兩幣七掌旗務台吉俸百兩幣四
乾清門一等台吉俸百兩二等八十兩三等六十
兩四等四十兩其子男輕車都尉雲騎尉等俸
各視八旗世爵減半
凡尚主者或遇主先薨逝如未别娶仍稱額駙
給以俸幣已别娶者停止
凡振䘏各部落偶遇歲荒扎薩克設法養贍不
足告盟長協濟再不足會報到院奏請發帑並
豫支王以下次年俸金以濟其乏
欽定大清會典卷七十九
