欽定大清會典卷八十
理藩院
典屬清吏司
國初蒙古北部喀爾喀三汗同時納貢厥後朔漠
蕩平庇我宇下與漠南諸部落等承平以來懷
柔益遠北踰瀚海西絶羌荒青海厄魯特西藏
準噶爾之地咸入版圖其封爵會盟屯防游牧
諸政事厥有專司
凡疆理喀爾喀後路土謝圖汗部東至肯特山
接車臣汗部界西至翁金河接賽因諾顔部界
南至瀚海通蘇尼特界北接俄羅斯界至京二
千八百里喀爾喀東路車臣汗部東至厄爾
得尼拖羅海西至插漢齊老臺南至他爾衮柴
達木北至翁都爾䍐至京三千五百里喀爾
喀西路扎薩克圖汗部東至翁克西爾哈兒朱
忒西至喀喇烏蘇俄落克諾兒南至阿爾察喀
喇托輝北至推河接賽因諾顔部界至京四千
里喀爾喀賽因諾顔扎薩克親王部東至博
羅布爾哈蘇鄂倫西至庫爾薩牙索郭圖厄格
嶺南至車車爾齊克北至齊老圖河至京三千
里青海(即庫庫諾爾)四部落東至陜西西寧洮岷
邊境西至西藏南至四川松潘北至肅州安西
府袤延二千餘里至京五千七十里賀蘭山
厄魯特東至陜西寧夏西至甘州南至凉州各
府邊境北至瀚海袤延七百里至京五千里
烏蘭烏蘇厄魯特(一旗舊駐喀爾喀河一旗舊駐達拉爾河)推河厄
魯特(舊駐喀爾喀河)屬喀爾喀賽因諾顔部轄疆理同
額濟内土爾古特東至古爾鼐西至陜西肅
州邊境南至三岔河北至坤都崙湖袤延八百
里至京五千里都爾伯特(舊屬準噶爾四衞拉特之一)原
駐額爾齊斯因資其耕牧移其部於烏蘭古木
在喀爾喀疆理之内烏魯木齊東至巴里坤
東南接闢展界西至博羅塔拉西南接伊犁界
南至天山踰山接哈拉沙拉界北至塔爾巴哈
台通俄羅斯界東北至額爾齊斯西北至齋爾
通哈薩克界至京九千八百九十里伊犁東
至闢展西至吹塔拉斯南至天山踰山接回部
諸城界北至烏魯木齊通哈薩克界至京萬八
百二十里游牧察哈爾東至克西克騰西至
歸化城土默特南至太僕寺牧場及山西大同
朔平二府邊境北至蘇尼特及四子部落袤延
千有餘里至京千里西藏之地有四曰衞曰
藏曰喀木曰阿里轄六十餘城東至四川邊境
西至大沙海南至雲南邊境北至青海東西六
千四百餘里南北六千五百餘里至京萬四千
餘里
凡旗制喀爾喀四部落後路土謝圖汗部二十
旗(本旗外所屬十有九旗下仿此)東路車臣汗部二十三旗西
路扎薩克圖汗部十有七旗賽因諾顔扎薩克
親王部二十二旗青海四部落厄魯特二十一
旗回特三旗土爾古特四旗喀爾喀一旗(部各散處)
(不分畛域)賀蘭山厄魯特一旗烏蘭烏蘇厄魯特二
旗推河厄魯特一旗額濟内土爾古特一旗都
爾伯特十有四旗游牧察哈爾八旗
凡封爵喀爾喀後部土謝圖汗一人親王二人
郡王一人貝勒二人輔國公七人一等台吉八
人東部車臣汗一人親王郡王各一人貝勒貝
子各二人鎮國公輔國公各三人一等台吉十
有三人西部扎薩克圖汗一人貝勒一人鎮國
公三人輔國公六人一等台吉九人賽因諾顔
部扎薩克親王一人親王一人郡王二人世子
一人貝勒二人鎮國公二人輔國公八人一等
台吉九人青海親王一人郡王三人貝勒一人
貝子二人鎮國公一人輔國公五人一等台吉
十有六人賀蘭山厄魯特貝勒一人鎮國公二
人烏蘭烏蘇厄魯特貝子二人推河厄魯特一
等台吉一人額濟内土爾古特貝勒一人都爾
伯特特古斯庫魯克汗一人親王郡王各一人
貝勒二人貝子四人輔國公二人一等台吉五
人西藏輔國公三人一等台吉一人噶卜倫四
人(内一人即以輔國公為之)代賁五人第巴三人堪布一人
凡
冊誥儀從品服悉如定制(詳典屬司)
凡設官每旗設扎薩克一人以汗王貝勒貝子
公台吉等為之所屬都統副都統參領佐領驍
騎校等官並與漠南諸蒙古同喀爾喀四部
落蒙古副將軍四人參贊四人都爾伯特左右
翼副將軍二人游牧察哈爾都統一人副都
統二人總管八人理事員外郎十有六人
凡駐劄喀爾喀軍營定邊左副將軍一人參贊
大臣無定員烏里雅蘇臺參贊大臣一人筆
帖式一人庫倫恰克圖司官各一人蒙古
副將軍筆帖式八人西寧大臣一人司官一
人筆帖式三人烏魯木齊提督一人(以安西提督移)
(駐原設之大臣副都統侍衞移於雅爾駐劄)伊犁將軍一人參贊
大臣領隊大臣暨侍衞無定員西藏大臣二
人司官一人筆帖式二人
凡會盟喀爾喀土謝圖汗部二十旗為一會盟
於汗阿林車臣汗部二十三旗為一會盟於克
魯倫巴爾河屯扎薩克圖汗部十有七旗為一
會盟於扎克畢頼塞欽畢都里也諾爾賽因諾
顔部二十二旗為一會盟於齊齊爾里克以飭
邊防訓士伍簡軍實及比丁讞獄各副將軍歲
於所部舉行間歲則以土謝圖汗車臣汗兩部
落為東路扎薩克圖汗賽因諾顔兩部落為西
路遣軍營參贊大臣二人分往會覈統聽定邊
左副將軍裁決青海厄魯特聽西寧駐劄大臣
都爾伯特聽定邊左副將軍游牧察哈爾聽都
統各裁決具䟽以
聞
凡防守烏魯木齊以安西提督率所屬標兵移
駐伊犁以滿洲索倫席伯察哈爾厄魯特兵駐
守屯田用綠旗兵官給地畝秄種口糧歲穫悉
以輸官留充兵餉(伊犁移駐回民屯政詳徠遠司)
凡互市庫倫設市一通喀爾喀貿易恰克圖設
市一通俄羅斯貿易其來京貿易之期以子辰
申年並令簡約輿從從經紀貿易限八十日啓
行
凡駐牧呼倫布俞爾之巴爾虎設總管副管佐
領驍騎校等官由黑龍江將軍遴選正陪送院
引
見補授
凡喇嘛道行至高者曰胡圖克圖轉世者曰胡
畢爾汗其秩之貴者曰國師曰禪師次曰扎薩
克大喇嘛副扎薩克大喇嘛扎薩克喇嘛又次
曰大喇嘛副喇嘛閒散喇嘛扎薩克喇嘛以上
給印餘給劄付其徒有德木齊格思規格隆班
第之差陜甘洮岷諸寺住持番僧曰都綱曰僧
綱曰僧正各給劄付有不守戒規者論如法
京師總管喇嘛班第扎薩克大喇嘛一人副扎薩
克大喇嘛一人扎薩克喇嘛四人大喇嘛十有
八人副喇嘛七人閒散喇嘛十人歸化城扎
薩克大喇嘛一人副扎薩克大喇嘛一人扎薩
克喇嘛六人多倫諾爾扎薩克大喇嘛一人大
喇嘛二人副喇嘛一人
盛京實勝寺大喇嘛一人永安寺大喇嘛一人瑪
哈噶喇樓大喇嘛二人東西南北四塔大喇嘛
各一人西勒圖庫倫扎薩克大喇嘛一人扎
薩克喇嘛四人西安廣仁寺大喇嘛一人
五臺山扎薩克喇嘛一人射虎川臺麓寺大喇
嘛一人(屬五臺山扎薩克喇嘛管轄)科爾沁以下二十四
部落大喇嘛各一人西寧大喇嘛察汗諾們
汗一人松山報恩寺大喇嘛達克隆胡圖克
圖一人紅山堡報恩寺都綱一人河州普
綱寺靈慶寺弘化寺都綱各一人西寧縣西
那寺塔爾寺扎藏寺元覺寺沙衝寺仙密寺佑
寧寺僧綱各一人碾伯縣瞿曇寺弘通寺羊
爾貫寺普化寺僧綱各一人大同衞廣化寺
僧綱一人歸德所二疊闡寺僧綱一人洮
州衞禪定寺國師一人(停襲)垂巴廟瑪尼寺著落
族僧綱各一人閻家寺龍元寺圓成寺僧正各
一人
凡慶祝禮(即丹舒克)西藏達賴喇嘛暨班臣額爾德
尼間年一進喀爾喀澤卜尊丹巴胡圖克圖遇
國家有大慶典則進貢物有佛像金經銀塔五色
帕八吉祥之屬各具奏書遣使以
聞達賴喇嘛班臣額爾德尼於慶祝之外别具夀帕
珊瑚琥珀數珠藏香氆氌以貢貢使還國均降
勅慰問賜金幣有差
柔遠清吏司
國家聲教所被無遠弗屆大漠以北流沙以西諸
部君長稽首偕來畫疆置吏有如郡縣其來朝
述職諸政事分隸本司
凡朝覲喀爾喀厄魯特及駐劄額濟内之土爾
古特分四班一班扎薩克圖汗及部内貝勒一
人一等台吉三人土謝圖汗部内親王一人輔
國公三人一等台吉二人車臣汗部内貝子輔
國公各一人一等台吉二人賽因諾顔部内郡
王世子輔國公一等台吉各一人土爾古特貝
勒烏蘭烏蘇厄魯特貝子賀蘭山厄魯特鎮國
公推河厄魯特一等台吉各一人二班土謝圖
汗及部内輔國公一等台吉各一人賽因諾顔
部内親王貝勒鎮國公各一人輔國公二人一
等台吉四人車臣汗部内郡王一人鎮國公二
人輔國公一人一等台吉三人扎薩克圖汗部
内鎮國公一人輔國公二人一等台吉四人賀
蘭山厄魯特郡王鎮國公各一人三班車臣汗
及部内貝勒輔國公各一人一等台吉四人土
謝圖汗部内親王郡王貝子各一人輔國公二
人一等台吉四人扎薩克圖汗部内鎮國公一
等台吉各一人賽因諾顔部内輔國公二人一
等台吉三人烏蘭烏蘇厄魯特貝子一人四班
賽因諾顔扎薩克親王及部内郡王貝勒鎮國
公各一人輔國公三人一等台吉二人車臣汗
部内親王貝勒貝子鎮國公各一人一等台吉
四人土謝圖汗部内貝子輔國公一等台吉各
一人扎薩克圖汗部内鎮國公一人輔國公四
人一等台吉一人青海分四班一班厄魯特
郡王貝子各二人鎮國公一等台吉土爾古特
一等台吉各一人二班厄魯特貝勒輔國公各
一人一等台吉三人回特輔國公土爾古特一
等台吉各一人三班厄魯特親王一人輔國公
二人一等台吉三人土爾古特一等台吉一人
四班厄魯特郡王貝子各一人一等台吉四人
土爾古特一等台吉喀爾喀一等台吉各一人
都爾伯特西藏不分班閱數年奏請得
旨則來覲
凡貢期喀爾喀厄魯特土爾古特青海各如其
朝覲之班西藏間年一貢附達賴喇嘛以進貢
道喀爾喀厄魯特土爾古特由張家口獨石口
喜峯口青海由西寧西藏由四川之打箭鑪貢
物喀爾喀厄魯特以駝馬湯羊土爾古特青海
以藏香氆氌馬西藏貢與達賴喇嘛同(詳典屬司)
凡俸幣喀爾喀三汗都爾伯特汗俸各二千五
百兩幣四十世子俸千五百兩幣二十八品官
俸二十兩達爾漢奉
旨給俸者與八品官同加幣四游牧察哈爾有職任
官按品給全俸無職任者半俸親王以下俸幣
及燕饗賞賚餼廩牧芻均與漠南二十四部落
同汗之賞賚廩芻與親王同世子與郡王同
凡澤卜尊丹巴胡圖克圖之貢以九白白駝一
白馬八(喀爾喀之車臣汗土謝圖汗隨之)歲一遣使貢道與喀
爾喀同其番僧入貢者紅山報恩寺五年一貢
貢道由莊浪衞圓覺等二十六寺分四班三年
一貢貢道由岷州衞貢物各以馬及延夀果青
木香之屬西寧瞿曇等九寺西納演教寺河州
弘化等寺均入貢貢無常物亦無定期或力不
能來即交所在有司官轉進貢使還賞澤卜尊
丹巴胡圖克圖銀幣番僧表裏各有差
徠遠清吏司
國家既平準噶爾凡天山以南諸回部素為準夷
所苦者一時如觧倒懸歸仁恐後厥後餘孽未
靖逆回負
恩搆亂致煩征討
天戈所指臣服彌遐拓西域版圖數萬里而遥今自
嘉峪關以外舊部若哈密若闢展吐魯番新疆
若哈拉沙拉若庫車若沙雅爾若賽里木若拜
若阿克蘇若烏什若喀什噶爾若葉爾羌若和
闐碁布星羅同屬内地其哈薩克之左右部布
魯特之東西部以及安集延瑪爾噶朗霍䍐那
木干塔什䍐拔達克山博羅爾愛烏䍐竒齊玉
斯烏爾根齊等部列我藩服並隸所司
凡疆理哈密東至塔爾納沁接喀爾喀界西至
喀拉都伯通吐魯番界西南至半池泉星星峽
博羅特口接安西府界南至沙磧北至天山接
巴里坤界城二舊城周四里新城周里許堡五
曰蘇門哈爾輝曰阿思他納曰桃和氣曰喀拉
都伯曰拉卜楚喀至京七千百八十里闢展
東至塔庫西至伊拉里克接哈拉沙拉界南至
沙磧北至博克達山接天山北路界城一周里
許所屬城村二十有九最著者曰吐魯番至京
八千百有十里哈拉沙拉東至烏沙克他爾
出蘇巴什山口東南至察䍐通格出那林氣拉
山口接闢展界西至第納爾河接庫車界北至
天山踰山接烏魯木齊界南至沙山入沙磧城
二舊城在海杜河西新城在特博爾古西所屬
城村十有五最著者曰庫爾勒曰布古爾至京
九千一百里庫車東至第納爾河接哈拉沙
拉界西至鄂根河(一名渭甘河)接賽里木界南至鄂
根河接沙雅爾界北至額什克巴什山通伊犁
界城一周四里六分六釐至京萬有八十里
沙雅爾東至托衣坡羅的接哈拉沙拉界南至
特里木濱大河西至荅阿什根科接阿克蘇界
北至鄂根河接庫車界城一周二里許北距庫
車城百五十里至京萬二百三十里賽里木
東至赫色爾河接庫車界西至哈拉烏蘇接拜
界南至穆薩爾河踰河接沙雅爾西南境外界
北至天山踰山接伊犁西北路界城一周一里
九分在赫色爾河西四十里東北距庫車城二
百十里所屬村莊十有一至京萬二百九十里
拜東至哈拉烏蘇接賽里木界南至穆薩爾
河踰河接沙雅爾西南境外界西至沙拉爾岱
接阿克蘇界北至天山踰山接伊犁西北路界
城一踞山岡周一里三分在哈拉烏蘇西三十
里賽里木西九十里所屬村莊二十有二至京
萬三百八十里阿克蘇東至雅爾漢接拜界
西至遮爾格吉克得通烏什界北至他木哈他
什通伊犁界南至喀什噶爾河城四踞高崖二
三十丈四城連峙每城周里許東西南三面環
一大城垣垣外以溝界之東距雅爾漢三百二
十里所屬村莊三十有六至京萬七百九十里
烏什東至噶斯漢接阿克蘇界西至色波爾
拜通喀什噶爾界南至庫魯克山踰山通葉爾
羌和闐北路界北至天山踰山通伊犁西北路
界城一周三里二分南踞高崖北帶長流在阿
克蘇西境遮爾格吉克得西九十里所屬村莊
十有一至京萬九百九十里喀什噶爾東至
阿爾古通烏什界東南至赫色爾布依通葉爾
羌界西北皆至蔥嶺通布魯特安集延界城一
周四里餘在巴爾昌西南百四十里烏什西南
九百三十五里所屬城村十有六最著者曰英
阿薩爾至京萬一千九百二十五里葉爾羌
東至查特齊林接阿克蘇界西至他克布依入
蔥嶺通拔達克山界東南至皮雅爾瑪接和闐
界北至喀什噶爾河接喀什噶爾界城一周十
餘里凡六門東道由阿克蘇八百里西道由喀
什噶爾五百里至其地所屬城村甚多最著者
二十有七至京萬二千四百二十五里和闐
東至克里雅河入沙磧西至皂瓦河接葉爾羌
界南至南山北盡和闐河接阿克蘇界城六曰
伊立齊曰哈拉哈什曰玉隴哈什曰齊喇曰塔
克曰克里雅至京萬二千百五十里
凡部長回部之久經内屬者一如蒙古之制設
扎薩克以理旗務哈密以功晉郡王品級貝勒
一人闢展郡王一人其哈拉沙拉以西諸回城
皆設伯克伯克之秩以三品至七品為差其綜
理城村庶務者曰阿竒木伯克伊沙噶伯克貳
之掌田賦者曰噶雜那齊伯克尚伯克職掌同
回民買賣田宅産業掌其質劑平其爭訟兼收
其税入者曰密圖瓦里伯克整飭回教者曰摩
提沙布伯克掌兵馬冊籍兼遞送文檄者曰都
管伯克理刑名者曰哈子伯克導水泉以資灌
溉者曰密拉布伯克董匠作營造之事曰訥克
布伯克又有明伯克以分領回衆頭目有阿爾
把布伯克以司徵比有巴濟格爾伯克以評市
價有克勒克雅拉克伯克以𣙜商税有雜布提
摩克塔布伯克以掌經典有什呼爾伯克以供
行人芻糧路費有巴克瑪塔爾伯克以典園林
蔬果有達魯䍐伯克以警斥堠有帕提沙布伯
克以司廵邏偵緝及主守罪人有塞衣得里伯
克以平治道塗哈拉沙拉三品四品伯克各二
人五品六品伯克各四人七品伯克十人(分設於庫)
(爾勒布古爾)庫車三品四品伯克各一人五品六品
伯克各二人七品伯克十有四人沙雅爾三品
伯克一人四品五品伯克各二人六品伯克一
人七品伯克六人賽里木三四五六品伯克各
一人七品伯克二人拜四五六品伯克各一人
七品伯克三人阿克蘇三品四品伯克各一人
五品伯克二人六品伯克六人七品伯克三十
四人烏什三品四品伯克各一人五品伯克二
人六品伯克六人七品伯克二十八人喀什噶
爾三品伯克一人四品五品伯克各七人六品
伯克二十七人七品伯克十有七人葉爾羌三
品伯克一人四品伯克四人五品伯克十有四
人六品伯克二十四人七品伯克八人和闐三
品伯克一人四品伯克六人五品伯克五人六
品伯克七人七品伯克三十一人管理臺站回
子頭目哈密阿克蘇喀什噶爾葉爾羌和闐各
一人闢展哈拉沙拉各二人
凡戶口以乾隆二十六年版籍計之闢展千八
百六十三戶八千二百四十口哈拉沙拉千一
百三十戶四千五百二十口庫車八百十有五
戶二千六百十口沙雅爾四百二十戶千二百
十口賽里木五百四十九戶千六百七十口拜
四百八十三戶千二百七十口阿克蘇五千七
百五十三戶萬八千六百口烏什二千九百六
十七戶萬二千六百三十口喀什噶爾萬五千
五百有六戶五萬五百四十口葉爾羌萬五千
有二十五戶六萬四百五十口和闐萬三千八
百三十八戶四萬三千五百十口各有竒
凡權量回俗以内地重十斤者為一查拉克八
查拉克為一噶爾布爾八噶爾布爾為一帕特
瑪計一帕特瑪之數得内地倉斛五石三斗其
錢曰普兒計一普兒之重得内地庫平二錢直
銀一分每普兒百文為一騰格直銀一兩普
兒以紅銅為之其輪廓孔方鼓鑄之法一如内
地面用乾隆通寳漢字以葉爾羌阿克蘇諸地
名回字附於背
凡田賦回地不計頃畝率以秄種為度官田歲
徵其十之五次者十之二民田十之一厥有常
額所納來牟榖糜之屬不一色惟其土之宜各
回城同喀什噶爾葉爾羌和闐於歲糧之外並
徵普兒有差
凡雜賦銅鉛以供鼓鑄硝硫黃以供軍器火藥
棉花紅花以供織染(多則變價歸公)水碓之徵雜糧與
普兒各半果園之徵本色與折色各半𣙜税
外藩商人在回部貿易者三十分抽一皮幣二
十分抽一回部商人自外藩貿易者二十分抽
一皮幣十分抽一其牲畜貨物不及抽分之數
者視所直低昂以普兒折算
凡土貢哈密以乾瓜葡萄紬帕佩刀闢展同闢
展之羅布淖爾以哈什翎毛水獺皮喀什噶爾
以黃金綠葡萄金絲段毛毯及木瓜蘋果秋梨
石榴諸果品葉爾羌以黃金葡萄和闐以黃金
歲有常額和闐之哈拉哈什玉隴哈什以玉無
常額
凡駐劄哈密大臣二人軍臺筆帖式四人(皆委署下)
(同)闢展大臣一人軍臺筆帖式十有三人哈拉
沙拉大臣一人筆帖式二人軍臺筆帖式九人
庫車大臣一人兼轄沙雅爾筆帖式二人軍臺
筆帖式十人賽里木侍衞一人兼理拜城軍臺
筆帖式三人阿克蘇大臣二人兼轄賽里木拜
城侍衞十人隨印司官一人筆帖式一人理回
官一人筆帖式二人軍臺筆帖式十有四人烏
什大臣一人侍衞一人坐卡官三人筆帖式一
人喀什噶爾大臣二人侍衞十有二人隨印司
官一人筆帖式二人理回官一人筆帖式一人
軍臺筆帖式二人英阿薩爾侍衞一人軍臺筆
帖式三人葉爾羌大臣二人侍衞十有五人隨
印司官一人筆帖式二人理回官一人筆帖式
一人軍臺筆帖式十有七人和闐總兵官一人
軍臺筆帖式四人大臣由
特簡候
旨輪替侍衞官員筆帖式三年更代如制
凡兵防哈密駐兵五百名哈密之塔爾納沁二
百名闢展五百名哈拉沙拉七百名庫車二百
六十名賽里木百五十名阿克蘇八百名(内馬兵四)
(分之一)烏什百五十名喀什噶爾九百名(馬兵三之一)
所屬之英阿薩爾四百名(馬兵半之)葉爾羌九百名
(馬兵三之一)和闐二百名皆以綠旗兵有馬兵駐防
者則滿洲索倫綠旗兵兼設臺站卡倫嘉峪
關至哈密千四百七十五里設臺二十一哈密
西路至闢展九百八十里設臺十有二闢展至
吐魯番二百四十里設臺三吐魯番至庫車千
七百九十里設臺二十一庫車至阿克蘇六百
九十里設臺八阿克蘇至葉爾羌千一百七十
里設臺十有七阿克蘇西路至烏什二百四十
里設臺二葉爾羌西路至喀什噶爾四百九十
里設臺七葉爾羌南路至和闐六百五十里設
臺六每臺設回民十戶綠旗兵五名駝四隻馬
十五匹有可通車行者設車二兩以營員及筆
帖式領之卡倫駐守則視其地之大小簡要為
差滿洲回兵參用以侍衞統之
凡回部王貝勒俸幣與蒙古之制同伯克則按
其品級而授之地三品給二百帕特瑪秄種地
種地人百名四品百五十帕特瑪秄種地種地
人五十名五品百帕特瑪秄種地種地人三十
名六品五十帕特瑪秄種地種地人十有五名
七品三十帕特瑪秄種地種地人八名駐劄
大臣給養廉銀口糧官弁兵丁給薪水銀口糧
各有差
凡移駐伊犁之回民設三品四品伯克各一人
五品伯克二人六品伯克一人七品伯克七人
以掌其耕種畜牧之政戶口以乾隆二十七年
版籍計之得戶千三百三十有二計口三千百
四十有竒
凡外藩朝貢哈薩克左右部布魯特東西部安
集延瑪爾噶朗霍䍐那木干四城塔什䍐拔達
克山博羅爾愛烏䍐竒齊玉斯烏爾根齊諸部
落汗長皆重譯來
朝遣使入貢或三年或間年無常期厥貢罽刀馬
匹
理刑清吏司
國家控馭藩服仁至義盡爰按蒙古土俗酌定律
例以靖邊徼死刑之外罪止鞭責不及流徒統
於罰例
凡罰例以五論者犍牛一乳牛一㸬牛(二歲牛)一
犙牛(三歲牛)二以九論者馬二犍牛二乳牛二㸬
牛二犙牛一(去二馬為一七)至九九而止罰馬者自五
至百而止因公犯罪蒙古王等應罰馬百或
九九牲畜貝勒貝子公應罰馬七十或七九牲
畜台吉應罰馬五十或五九牲畜者皆罰俸一
年王等應罰馬四十或五九牲畜貝勒貝子公
應罰馬三十或四九牲畜台吉應罰馬二十或
三九牲畜者皆罰俸九月王等應罰馬三十及
二十或三九牲畜貝勒貝子公應罰馬二十及
十有五或二九牲畜台吉應罰馬十或一九牲
畜者皆罰俸六月王等應罰馬十或一九牲畜
貝勒貝子公應罰馬七或一七牲畜台吉應罰
馬五或一五牲畜者皆罰俸三月如犯私罪及
所犯雖公而本秩無俸者仍依本法應罰馬
匹牲畜除給主外餘交扎薩克辦公充賞每年
彙奏一次
凡死罪由扎薩克審明報院由院會三法司定
擬具奏其應監候秋後處決者刑部秋審時會
滿九卿議奏減等者僉發鄰近盟長給效力台
吉為奴
凡重囚繫科爾沁扎賴特杜爾伯特郭爾羅斯
敖漢奈曼扎魯特喀爾喀左翼土默特喀喇沁
旗分者送八溝理事同知監禁繫翁牛特巴林
阿禄科爾沁克西克騰烏朱穆秦阿霸垓蒿齊
忒蘇尼特阿霸哈納爾及喀爾喀土謝圖汗車
臣汗西套厄魯特旗分者送多倫諾爾理事同
知監禁繫歸化城土默特四子部落喀爾喀右
翼吳喇忒毛明安鄂爾多斯及喀爾喀扎薩克
圖汗賽因諾顔部落親王旗分者送歸化城理
事同知監禁
凡聽訟邊内人在邊外犯罪依刑部律邊外人
在邊内犯罪依蒙古律八旗游牧察哈爾有犯
均依蒙古律治罪
凡疑獄及犯罪應罰而無力者均令設誓完結
銀庫
舊制蒙古王台吉等來
朝由戶工二部及光禄寺備器用具廩餼自康熙
四十六年建立銀庫設官經理計賓館所需按
直給貲以惠遠人
凡庫帑額貯賓館廩給銀五萬兩薪芻銀五千
兩於戶部支領歲或一支或再支視人數之衆
寡若頒給等次視爵秩之崇卑以為差(詳見王會柔遠)
(二司則例)
凡奏銷下嫁蒙古公主郡主等館於
京師擢侍
御前之額駙台吉及來
朝公主額駙王公台吉給過廩餼薪芻月要其數
具奏歲一會計列冊具疏以
聞
欽定大清會典卷八十
