欽定大清會典卷一
宗人府
宗令一人左右宗正各一人左右宗人各一人
(初制以親王郡王為宗今貝勒貝子為宗正鎮國輔國公為宗人厥後不拘一格惟擇賢能者)
(任之)掌
皇族之屬籍以時修輯
玉牒辨昭穆序爵禄均其惠養而布之教令凡親疏之
屬胥受治焉
府丞一人(用漢人)掌校理漢文册籍
左右二司每司理事官二人副理官二人主事
二人(宗室旗員分半用)分掌左右翼宗室覺羅之籍稽
承襲次序秩俸等差及養給貧幼優䘏婚喪之
事書其子女適庶生卒婚嫁官爵名諡以備
玉牒紀載經歴二人(宗室旗員分半用)掌出納文書堂主
事二人(宗室旗員分半用)掌奏疏槀案漢主事二人
掌漢文册籍筆帖式二十四人(宗室旗員分半用)掌
繙譯清漢文書
凡
天潢宗派以
顯祖宣皇帝本支為宗室伯叔兄弟之支為覺羅宗
室束金黃帶覺羅束紅帶生子女周歲書其年
月日時母某氏詳其適庶次第具册送府宗室
載入黃册覺羅載入紅册宗室以罪黜為庶
人者束紅帶覺羅以罪黜為庶人者束紫帶所
生子女備錄送府如前法各附黃紅册後宗
室子女繋
皇帝伯叔兄弟所生年至十有五奏請
賜婚未及歲已議婚者奏
聞其餘宗室所生聽本家自擇成禮毋致逾時若以
女與外藩蒙古結婣者均奏請得
旨迺行
凡近支宗室
命名向與
御名上一字同者惟偏旁稍異之(如弘字去一點之類)免其迴
避近支宗室子孫除
欽賜名外上一字仍許與
皇子
皇孫同(如永字綿字之類)下一字不得與
皇子
皇孫名同偏旁(如玉字部及心字部之類)其用蒙古名及與漢
人姓名相似者禁之
凡纂修
玉牒每十年由府題請以宗令宗正充總裁官按每年
黃册紅册所紀彙入於牒以
帝系為統以長幼為序存者朱書殁者墨書誤同名
改卑者及幼者每修成一次於
皇史宬本府
盛京各尊藏一部
凡封爵十有四等和碩親王世子多羅郡王長
子多羅貝勒固山貝子鎮國公輔國公不入八
分鎮國公不入八分輔國公鎮國將軍輔國將
軍奉國將軍奉恩將軍
皇子生十五歲由府奏請封爵如奉
旨暫停每至五年再奏請親王適子曰世子仍襲
親王餘子封不入八分公(天命間立八和碩貝勒共議國政各置官)
(屬凡朝會燕饗皆異其禮有為八分天聰以後宗室内)(錫賚必均及是特恩封公及)
(親王餘子授封公者皆不入八分其有功加至貝子凖入八分如有過降至公仍不入八分)
世子適子授爵視親王餘子餘子封一等鎮國
將軍郡王適子曰長子仍襲郡王餘子封一等
鎮國將軍長子適子授爵視郡王餘子餘子封
二等鎮國將軍貝勒適子降襲貝子餘子封二
等鎮國將軍貝子適子降襲鎮國公餘子封三
等鎮國將軍鎮國公適子降襲輔國公餘子封
一等輔國將軍輔國公適子仍襲輔國公餘子
封二等輔國將軍不入八分鎮國公適子降襲
不入八分輔國公不入八分輔國公適子降襲
三等鎮國將軍一等鎮國將軍適子降襲一等
輔國將軍二等鎮國將軍適子降襲二等輔國
將軍三等鎮國將軍適子降襲三等輔國將軍
餘子均封三等輔國將軍一等輔國將軍適子
降襲一等奉國將軍二等輔國將軍適子降襲
二等奉國將軍三等輔國將軍適子降襲三等
奉國將軍餘子均封三等奉國將軍一二三等
奉國將軍適子均降襲奉恩將軍餘子受封亦
如之奉恩將軍適子仍襲罔替餘為閒散宗室
親王側福晉子封二等鎮國將軍世子側福
晉子封三等鎮國將軍郡王側福晉子封三等
鎮國將軍長子貝勒側室子均封一等輔國將
軍貝子側室子封二等輔國將軍鎮國公側室
子封三等輔國將軍輔國公側室子封一等奉
國將軍親王妾媵子封三等輔國將軍世子
郡王妾媵子均封三等奉國將軍長子貝勒貝
子妾媵子均封奉恩將軍
皇女由
中宫出者封固倫公主由
妃嬪出者封和碩公主如
中宫撫宗室女下嫁亦封和碩公主親王女封郡主
郡王女封縣主貝勒女封郡君貝子女封縣君
入八分鎮國輔國公女封鄉君親王側福晉
女封郡君郡王側福晉女封縣君貝勒側室女
封鄉君貝子側室女授以五品入八分公側室
女授以六品如親王郡王妾媵女有許字外藩
蒙古者亦封鄉君餘並稱宗女不封授親王
世子郡王妻封親王福晉世子福晉郡王福晉
長子貝勒以下至輔國將軍妻封夫人奉國將
軍妻封淑人奉恩將軍妻封恭人親王側福
晉四人世子郡王三人長子貝勒側室二人貝
子公一人冠服各降適一等
凡襲封必以適子孫無適子孫許以庶子孫襲
絶嗣則以同父兄弟及兄弟之子襲若大宗子
孫因罪降革其祖父原爵繫軍功得封者許以
旁支子孫承襲凡襲封之子弟均不限年適
子年及二十未襲封者先與餘子同授封爵親
王郡王適子奉
特旨始封世子長子其未封世子長子者亦與餘子
同授封爵至襲封時仍予以應封之爵爵同者
改授封為襲封其先授之爵不準傳襲
凡授封世子長子之適子
恩封不入八分公及一等鎮國將軍如未
恩封與餘子同考試授封親王以下至將軍之子
除父故襲封外其餘應授封者竢年及二十由
府彙題試以繙譯馬步射皆優者授應封之爵
兩優一平者降一等一優兩平兩優一劣者降
二等三平及一優一平一劣者降三等一優兩
劣兩平一劣一平兩劣及全劣者皆停封竢學
習有成再請考試
欽定考試授封表
優三項皆優者封以應得品級
優
優
優
優兩優一平者降一等
平
優優
平優一優兩平兩優一劣者皆降二等
平劣
平優
平平三項皆平及一優一平一劣者皆降三等
平劣
優平平劣
劣劣劣劣
奉恩將軍考試如停封再考者如前外其應降
一等者以爵無可降仍與應得之封停俸二年
降二等者停俸三年降三等者停俸四年其二
等三等奉國將軍如降至奉恩將軍仍有應降
之等亦每等停俸一年有半
凡宗室追封以孫襲祖爵者得追封其父母以
曾孫襲曾祖爵者得追封其祖父母父母大宗
子孫因罪降革以旁支承襲者父在不得請封
若追封得及三代其入繼大宗為後因而襲爵
者不得追封其本生妻先故者依夫爵追封以
庶子襲爵者適母故得封其生母降適一等
凡封諸王因素行以定封號嗣王襲封即注名
原
册不換寶印
凡給諡諸王請
旨酌給貝勒以下至輔國將軍請
旨酌定
凡朔望
太廟上香以王貝勒貝子公輪班行禮
凡饗
太廟奠帛獻爵
前殿以宗室官六十六人
後殿以覺羅官三十二人將事以領府事王公一人監
視之
凡遇典禮齊集之期自王以下至將軍均由府
稽察以職名具奏
凡遣祭
陵寢遇
忌辰及清明孟秋望冬至三節以王貝勒往歲除以貝
子公往均由府行太常寺奏遣
盛京
祖陵以鎮國輔國將軍六人往居奉天各給田廬以承
祀事
皇太子園寢遣貝子公往祭
凡立教左右翼各設宗學一擇宗室子弟聰秀
者入學每學以王公一人總其事宗室總管二
人副管八人率教習繙譯共十有四人教習騎
射共六人稽察課程京堂官四人歲一校試别
優劣定去留以勸學興行左右翼各設覺羅
學四擇覺羅子弟聰秀者入學每學以王公一
人總其事覺羅副管二人教習清書一人教習
騎射一人漢書生徒每十人漢教習一人總稽
課程京堂官四人三歲一校試分别優劣酌定
去留學成與旗人同應歲科及鄉會試並考用
中書筆帖式庫使
盛京設宗學一覺羅學一凡居
盛京宗室覺羅子弟擇聰秀者入學以將軍及奉
天府尹總其事設總管副管清漢書騎射教習
與
京師同
凡習射每月左右翼各三次自王公至閑散宗
室皆會射於鑲黃旗教場由府稽其勤惰優劣
注於册劣者給限學習仍怠惰者參處
凡驗閱軍器左右翼王以下至奉恩將軍甲胄
弓矢刀槍旗纛閱五歲以二日分閱府屬宗室
官及王公等屬官軍器亦隨驗閱以覈軍實
凡錄用宗室不令與旗民同試有司不為部院
屬官分府屬各官以半歸宗室升除鎮國輔國
奉國將軍以理事官用奉恩將軍宗室佐領以
副理官用五六品廕生以主事用考取一二等
之宗室以筆帖式用設宗室監察御史二人
專稽府事由府屬宗室官考選其職事仍隸都
察院宗室理事等官開列出差及較俸升四
五品京堂官與各部滿司官同宗室御史轉補
六科給事中與旗員御史同轉科後仍以給事
中兼稽府事宗室侍衞九十人一等九人二
等十有八人三等六十三人府會領侍衞内大
臣簡選引
見補授其侍衞什長即於宗室内補授其職事仍隸
領侍衞内大臣宗室侍衞及將軍雲騎尉廕
生擢用參領副參領與旗員同
凡選用覺羅由歲科考應鄉會試考選翰林院
庶吉士補授部院屬官及廕生貢監生員官學
生錄用均與旗人同
凡旌表孝友貞節宗室覺羅均由府覈奏禮部
覆題各給銀幣有差宗室仍
賜勅奬諭(詳見禮部)
凡優䘏無品秩宗室及無父幼子月給養贍銀
米有差置庫於府以待宗室覺羅婚喪之費
於王公及大臣内
特簡二人總理以賢能司官專司之每歲季冬發
庫銀萬兩為宗室無産者置田廬失産者復舊
業餘充歲暮賞給宗室之用
凡禁令宗室不得濫交匪人其漢人落第留京
輕薄好事之徒不得延訓子弟及與為容納
諸王以下有年少溺於逸樂躭絲竹狎優伶於
城内外關廂放鷹鷂擾居民者由府察實劾奏
長史等官不竭誠規諫者并劾閑散宗室有犯
亦如之
凡議罪王以下及宗室有犯或奪所屬人丁或
罰金非叛逆重罪不擬死刑不鞭責不監禁(謂刑)
(部監)不革去宗室宗室覺羅犯笞杖等罪有品
秩者照職官降級罰俸例議處無品秩者笞十
至二十皆罰養贍銀一月笞三十罰二月笞四
十罰三月笞五十罰四月杖六十罰養贍銀六
月杖七十罰七月杖八十罰八月至杖九十罰
十月杖一百罰一年止犯軍流徒罪者照旗人
折荷校日期以二日抵一日犯徒罪者於空室
拘禁犯軍流於空室鎖禁皆於滿日省釋犯重
罪者請
旨定議
欽定大清會典卷一
