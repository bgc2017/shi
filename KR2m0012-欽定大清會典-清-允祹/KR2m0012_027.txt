欽定大清會典卷二十七
禮部
儀制清吏司
授時
凡頒朔之禮歲以孟冬一日頒來歲十有二月
之朔欽天監官設黃案於
午門外正中又設二案於
御道左右奉恭進
皇帝
皇太后
皇后時憲書於中案奉頒給王公百官時憲書於左
右案陳設畢舉中案由
午門中門入監正監副從至
太和門陳於左右階監正等於丹墀左行三跪九
叩禮畢授内務府掌儀司官奉至
乾清門
慈寧門恭進是日王貝勒貝子公以下文武百官咸
朝服集
闕下鴻臚寺鳴贊贊排班王貝勒貝子公序立
御道上文武百官序立
御道左右皆北面東班西上西班東上贊有
制衆咸跪宣讀官西面宣
制訖衆行三跪九叩禮王公百官皆以次跪領遂頒
布於畿甸以前民用直省布政使司各給欽
天監時憲書印貯於庫歲四月欽天監以奏準
來歲時憲書式頒各布政使司刊刻成書鈐以
所貯監印孟冬月彙送督撫署督撫設香案陳
時憲書禮生引贊率所屬文武官朝服望
闕行三跪九叩禮祗領訖布政使司廼分發專城
之道府轉行所屬州縣分駐之提鎮轉行所屬
標營到日行禮祗領均與會城同廼頒布民間
山陬海澨無有不徧偽造者論如律外藩蒙
古部落内外扎薩克諸邊番夷由驛給發朝鮮
國遣使赴部祗領
凡迎春之禮順天府豫於東直門外製芒神春
牛視歲建干支辨其形色以迎生氣占歲時立
春前一日府尹率僚屬朝服迎春於東直門外
隸役舁芒神土牛導以鼓樂至府署前陳於采
棚立春日大興宛平縣令設案於
午門外正中奉恭進
皇帝
皇太后
皇后芒神土牛配以春山各陳於案欽天監候時官
報屆時府縣學生員舁案禮部司官前導尚書
侍郎順天府尹暨丞後隨由
午門中門入至
乾清門
慈寧門恭進
皇帝
皇太后
皇后内監各接奏禮畢皆退順天府尹廼出土牛環
擊以示勸耕之意直省府州縣豫於東郊外
各製芒神土牛立春之日率丞倅掾史暨師儒
耆老迎春於東郊如順天府之儀
頒詔
凡
頒詔之禮禮部鴻臚寺官豫設
詔案於
太和殿内左楹之南及丹陛正中鑾儀衞設黃盖
雲盤於丹墀内龍亭香亭於
午門外工部豫設金鳳朵雲於
天安門上堞口正中設宣
詔臺於東第一楹設黃案於臺上奉
詔宣
詔各官咸朝服恭竢領催耆老咸齊集
天安門外金水橋南屆時内閣學士奉
詔至
乾清門恭用
御寳畢奉至
太和殿陳於東案
皇帝御殿羣臣朝賀行禮畢(儀別具)大學士一人入
殿左門詣案奉
詔由中門循左闑出至
殿檐下授禮部尚書禮部尚書跪受興由中階左
降至丹陛正中陳於案行一跪三叩禮跪奉
詔興由中階降置雲盤内禮部儀制司官奉雲盤張
黃蓋由中道出
太和門文武各官由
昭德門
貞度門隨出
詔至
午門外禮部官奉雲盤設龍亭内鑾儀校舁亭前
列御仗導引樂作禮部尚書率屬隨至
天安門登城陳
詔書於宣
詔臺案上文武各官於金水橋前按翼序立鴻臚官
贊排班文武各官按班次北面立領催耆老序
立於後宣
詔官登臺西面立鴻臚官贊有
制衆皆跪宣
詔畢文武各官領催耆老均聽贊行三跪九叩禮奉
詔官奉
詔承以朵雲由金鳳啣下禮部官祗受仍設龍亭内
鑾儀校舁行前列黃蓋御仗導迎樂作由
大清門出至禮部禮部尚書侍郎率屬跪迎於儀
門陳
詔於大堂行三跪九叩禮畢恭鑴
詔書謄黃頒行天下直省會城傳集耆老衆庶於
公廨候聽宣讀將軍督撫提鎮率所屬文武官
具龍亭黃蓋龍旗御仗出郭恭竢
詔至跪迎齎
詔官奉設龍亭内旗仗導行各官興皆乘馬從至公
廨陳
詔於堂上正中通贊贊排班禮生引各官就階下拜
位文東武西北面序立如朝賀儀贊跪衆咸跪
宣
詔官恭奉西面宣讀訖贊跪叩興衆行三跪九叩禮
畢廼謄黃頒布府州縣衞營汛宣播
德音無有不徧
頒賞
凡
頒賞恭遇
慶典
恩詔王公百官公主福晉命婦各
賜金幣有差(詳見則例)恭修
實錄告成
賜監修總裁副總裁各金幣有差鞍馬一提調纂修
收掌謄錄官各金幣有差供事各金幣有差匠
役各金布有差(詳見則例)
玉牒告成
賜總裁副總裁各金幣有差提調纂修官各金幣有
差收掌謄錄官供事匠役各白金有差(詳見則例)均
由部移取
頒給監修總裁以下各祗領如儀將軍總督都統
廵撫副都統提督總兵官奉
命除授述職入
覲均由吏兵二部覈明咨部具奏請
旨
賜廵撫副都統總兵官鞍馬一將軍都統提督加
賜櫜鞬一弓一矢十總督加
賜朝服一由部於
午門外
頒賞本官朝服行三跪九叩禮直省卓薦官得
旨準其注册者文官
賜朝服武職
賜采服(各按品級詳見則例)均由部發郵遞各省督撫轉給後
報部
欽定大清會典卷二十七
