欽定大清會典卷九十九
步軍統領
提督九門巡捕三營步軍統領一人掌管門禁
鎖鑰統率八旗步軍三營將備以肅清
輦轂協理刑名部臣一人掌參酌刑律所屬文職
十有七人武職六百六十人
員外郎二人主事二人掌句檢旗營簿書司
務一人掌稽察簿書兼理俸餉筆帖式十有
二人掌文移繙譯
左右翼步軍翼尉各一人八旗步軍協尉副尉
各二十四人掌董率守衞廵警掃除步軍尉每
旗滿洲二十四人蒙古漢軍各九人委署步軍
尉每旗滿洲各五人蒙古漢軍各二人掌分汛
警夜清道詰姦捕盜步軍尉滿洲每旗各三人
蒙古漢軍每旗各一人(步軍尉遴委)緝捕盜賊稽察
姦宄領催二千三十一人步軍萬七千八百四
十七人(養廉名糧六百八人門軍六百四十人不入數内)城門領内九
門每門二人外七門每門一人城門吏同門千
總内外門每門均二人掌嚴啟閉出入以稽詐
偽
信礮總管一人五品官八旗各一人掌監守白
塔信礮
中南北三營參將各一人游擊各一人掌訓練
弁兵分駐巡緝守備十有九人千總十有五人
把總三十人掌分守營汛緝捕姦匪外委千總
十有五人外委把總二十六人分汛協防隨營
差委馬兵千四百四十人步兵三千五百六十
人(内養廉公費名糧扣除馬兵百七十六人步兵三百六十四人)
凡本屬文武官升除員外郎員闕咨吏部轉行
各部院遴選主事移送與本衙門主事同簡選
主事於司務筆帖式内選擬正陪由統領引
見補授司務於筆帖式内選擬正陪咨送吏部筆帖
式咨吏部行各部院保送筆帖式簡選擬調由
吏部引
見補授步軍翼尉會該翼滿洲都統護軍統領各
選驍騎參領護軍參領一人引
見補授協尉於該旗城門領副尉步軍尉内選擬如
步軍營不得其人會同該旗都統於男以下騎
都尉以上世爵内選擬正陪副尉於該旗步軍
尉等官内選擬步軍尉會該旗都統於委署步
軍尉雲騎尉前鋒護軍驍騎諸校城門吏隨旗
行走之五六七八品官及調旗部員内選擬正
陪委署步軍尉會同該旗都統於雲騎尉護軍
驍騎諸校及隨旗行走之五六七八品官内選
擬均引
見補授捕盜步軍尉於該旗步軍尉内遴委城門
領内九門以八旗滿洲外七門以八旗漢軍均
於該旗步軍副尉步軍尉内選擬步軍營無可
升授者會該旗於騎都尉雲騎尉内選擬正陪
城門吏由該旗都統於前鋒護軍領催驍騎内
選擬均引
見補授門千總移咨兵部銓補監守信礮總管由
八旗直年都統等以八旗三四品世爵及監守
信礮官内簡選十人引
見補授監守信礮五品官該旗都統於騎都尉雲騎
尉護軍驍騎校及六七八品官内擬正陪引
見補授巡捕三營參將游擊守備以次升補均簡
選引
見補授千總以把總選補把總以外委千把總及馬
兵並𤼵營補用之人拔補外委千把總皆循次
拔補
凡拔補軍士步軍領催於該旗步軍内拔補步
軍咨該旗册送正身閒散壯丁及旗下家人選
補捕盜步軍(三百二十人在步軍數内)於該旗步軍内拔補
城門驍騎三百人内九門以滿洲蒙古外七門
以漢軍各咨取該旗年壯驍騎調補門軍六百
四十人内九門以滿洲蒙古外七門以漢軍各
於該旗步軍内選補均不得以教養兵充選礮
手每門各二人内九門咨取漢軍旗礮手外七
門以該門城門驍騎各選取充補監守信礮領
催四人礮手八人咨該旗於漢軍領催礮手内
移送步軍十有六人即以漢軍旗步軍選驗調
補三營馬兵咨取八旗漢軍内府閑散壯丁
與召募良民一同選充其開戸人充兵後有技
優能效力者以拔補外委千把總為限番捕
人役皆召募民人充當
凡城門朝啟以昧爽夕閉以日入
皇城諸門自
大淸天安端門而外皆屬八旗步軍官兵守衞遇
朝會之期委步軍協尉副尉各四人步軍尉十有
六人酌撥步軍於
大淸門内
午門外
御道左右廵警掃除逐止從役又委捕盜步軍尉
四人於
長安左右門外稽察出入
京城諸門頒隂文合符於步軍統領及正陽西直
二城門領如遇夜間有
旨啟門
大内出陽文合符正陽西直二城門領即取隂文合
符驗明啟鑰其餘各門報統領齎隂文合符至
門與持至之陽文合符比驗迺啟次日奏
聞朝祭
御門及
行幸駐蹕王公百官有應早啟城門出入者兵部覈
所經由限以時刻轉行統領傳知各門早啟平
時啟閉均循常制
郊祀先一日
駕宿齋宫統領於附近城門内翼尉一人協尉副尉
四人於祀所直宿外垣以内八旗步軍設汛巡
警外垣以外三營弁兵設汛稽察恭遇
時巡省方奏請翼尉一人扈蹕仍委協尉一人筆帖
式守備千總把總各一人八旗捕盜步軍尉八
人健步官十人三營馬步軍捕役六七十人隨
從
皇城及正陽崇文宣武門内外通衢要道均增置
汛防别委旗營官弁倍常巡警各門亦嚴加守
衛竢
回鑾日迺撒
凡守衞
皇城内專隸八旗滿洲分汛九十列栅一百十有
六
皇城外八旗滿洲蒙古漢軍分汛六百二十有五
列栅千一百九十有九均令步軍尉督率步軍
按所轄地界防守稽察夜則擊柝傳籌巡更黎
明迺止外城分隸三營中營所屬馬兵汛五十
有四步兵汛五十有五列栅百九十有三南營
所屬馬兵汛六十有二步兵汛八十有二列栅
百四十有五北營所屬馬兵汛四十有九步兵
汛四十列栅百有二各統以參游轄以專汛守
備分防以千把總率兵巡警如前内九門城
上設步軍汛八十七所恭遇
行幸駐蹕增八旗驍騎汛四十八所如
車駕省方巡狩撤步軍分防通衢城上汛守悉易以
八旗驍騎外七門城上設汛四十三所營兵更
番防守轄以千把總三人
圓明園八旗步軍汛凡五十三營馬兵汛十有五
步兵汛五十有二
靜明園三營馬兵汛十有二
静宜園三營馬兵汛一步兵汛十西山小屯村及
冷泉各設三營馬兵汛一步兵汛四凡遇
駐蹕參將一人率各汛守備於通衢千把總等於僻
巷晝夜嚴謹稽巡
乘輿經由内外城統領率所部官兵先時除道設幛
衢巷以蹕行人
凡緝姦
京城内外遇有強竊横惡負罪潛逃私毁私鑄賭
博鬭毆者均責成八旗三營專汛兼轄等官隨
時緝獲按名議叙有差逾限不獲諱匿不報軍
捕受財縱放該管官扶同徇隱者並論如法
凡斷罪八旗三營緝護違禁犯法之民罪止笞
杖者即時審斷發落不得拘畱徒罪以上送刑
部審擬旗人犯姦應坐流罪折枷責以下者依
律斷結罪至死會三法司滿堂官審擬具奏
凡訓練八旗步軍習步射城門驍騎習鳥槍均
春秋操練步軍翼尉同城門領更番考閱内九
門設大礮各十外七門設大礮各五每門礮手
二名三營參將游擊月考其屬之弓矢守備千
總把總各練汛兵春秋習烏槍與城門驍騎同
凡優䘏給入官房千四百三十四間地四百畝
有竒歲收租銀以為辦差公費及賞賚番捕之
用官有養廉武職給兵糧統領馬兵九名翼
尉四名協尉步軍三名副尉二名步軍尉委署
步軍尉各一名參將馬八步十有二游擊馬六
步九守備馬三步五千總馬一步四把總馬一
步三外委千把總均步一每營設公費名糧馬
兵步兵各五名文職給以房租員外郎主事
司務皆歲支銀百兩筆帖式八十兩軍有䘏
賞八旗步軍婚喪之事於本旗優䘏銀内賞給
(詳見八旗典則)三營軍士以房地餘租九千兩生息喪
葬䘏以四兩婚嫁賞以二兩步軍尉隨圍捕
盜步軍尉差委緝捕視其日之久暫給路費三
十兩或二十兩於生息銀内動支步軍差巡墊
道每旗統備帳房四十架俾避雨雪於工部咨
取
凡禁令
京城内傳更閉栅王公官民皆禁行走惟奉
旨差遣各部院傳事民間婚喪祭祀或疾病産娩延
醫召媼均詢明聽出若無故夜行及弁兵疎縱
與非時妄拏者論如律火災隨時防範偶遇
有失官兵各按旗營界址即時赴救曠誤者論
五城米厰平糶禁商賈囤販肩負數寡者聽
送葬者禁出正陽門夏日至祭
北郊春秋祀
東西郊臨期朝陽阜成安定諸門禁亦如之八旗
官軍躭於優劇内外城闤闠侵占街塗送死者
用火化三冬風高演放起火以及番捕擅設白
役偵探部院事端擾害良善者皆有嚴禁
欽定大清會典卷九十九
