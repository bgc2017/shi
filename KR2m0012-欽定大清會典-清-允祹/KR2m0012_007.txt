欽定大清會典卷七
吏部
驗封清吏司
世爵
國初開創功臣策勲錫爵爰及苖裔與河山共永
矣
定鼎以來凡忠誠宣力𢡟建軍功膺受封爵者或
世襲罔替或承襲數世咸差等功次載在旂常
若夫外戚之封以推
恩澤衍聖公延恩侯以奉烝嘗酬庸展恩崇德象賢
典並隆焉
凡世爵之等有九曰公曰侯曰伯曰子曰男曰
輕車都尉曰騎都尉曰雲騎尉曰恩騎尉自公
至輕車都尉又各有三等
凡授爵自雲騎尉始如雲騎尉加一雲騎尉則
合為騎都尉再加為騎都尉兼一雲騎尉再加
為三等輕車都尉遞加至一等輕車都尉如再
加一雲騎尉則為一等輕車都尉兼一雲騎尉
再加則為三等男積雲騎尉二十有六為一等
公
凡公侯伯皆按其勲閥
褒錫嘉名以垂永世
凡軍功議叙由兵部覈定等第移部疏請授爵
以戰功議叙者統兵參贊都統護軍統領前鋒
統領副都統得一等功牌二再得二三四五等
功牌各一授雲騎尉營總參領散秩官前鋒侍
衞得一等功牌三再得二三四五等功牌各一
授雲騎尉(委署同一二三四五等皆全者方授爵或不全有可抵算者準以上等功)
(牌一作下等功牌二下等者不得積算上等若前後兩任所得亦準合算)前鋒校護
軍校驍騎校得一等功牌四再得二三四五等
功牌各一授雲騎尉署前鋒校護軍校驍騎校
得一等功牌五再得二三四五等功牌各一授
雲騎尉多一倍至數倍者由雲騎尉逓加不足
者注册以攻城議叙者視城之大小攻之難
易分六等一等城池叙六人第一登城者授一
等輕車都尉第二至第六以次遞減(第二授二等輕車都)
(尉第三授三等輕車都尉第四授騎都尉兼一雲騎尉第五授騎都尉第六授雲騎尉餘仿此)
都統及領雲梯攻戰官弁授騎都尉指路官弁
授雲騎尉二等城池叙四人第一登城者授三
等輕車都尉第二至第四以次遞減(領雲梯攻戰及指路)
(官與一等城池同)三等城池叙三人第一登城者授騎
都尉兼一雲騎尉第二第三以次遞減領雲梯
攻戰官弁授雲騎尉指路官弁克兩城者授雲
騎尉克一城者注冊四等城池叙二人第一登
城者授騎都尉第二授雲騎尉(領雲梯等官弁與三等城池同)
五等城池第一無雲梯登城者授雲騎尉率領
攻戰官弁克兩城者授雲騎尉克一城者注冊
凡已攻毁城池第一先登者授雲騎尉領戰官
弁授騎都尉登城死者不論城池大小均授騎
都尉以水戰議叙者奪一等舟叙五人先登
者授騎都尉第二授雲騎尉第三四五注冊奪
二等舟叙四人先登者授雲騎尉第二三四注
冊奪三等舟叙三人均注册在舟督戰官弁各
照所奪之舟與第二人同其餘官弁與第三人
同以陣亡贈爵者統兵參贊都統授騎都尉
兼一雲騎尉前鋒護軍統領副都統授騎都尉
(委署同)營總參領前鋒校護軍校驍騎校及有頂
帶官授雲騎尉其先授世爵後陣亡者按其等
次加以應贈之秩合為一爵令其子孫承襲至
一等公以上爵無可加令以適子襲一等公以
别子襲其餘爵
凡八旗世爵承襲順治七年九年
恩詔以前封爵均世襲罔替或論功授爵在
詔後立功在
詔前者亦世襲罔替其
詔後軍功封爵除奉
特旨世襲罔替外其餘自雲騎尉襲一次遞加至一
等公襲二十六次
功臣封爵表
一等公襲二十六次
二等公襲二十五次
三等公襲二十四次
一等侯兼一雲騎尉襲二十三次
一等侯襲二十二次
二等侯襲二十一次
三等侯襲二十次
一等伯兼一雲騎尉襲十九次
一等伯襲十八次
二等伯襲十七次
三等伯襲十六次
一等子兼一雲騎尉襲十五次
一等子襲十四次
二等子襲十三次
三等子襲十二次
一等男兼一雲騎尉襲十一次
一等男襲十次
二等男襲九次
三等男襲八次
一等輕車都尉兼一雲騎尉襲七次
一等輕車都尉襲六次
二等輕車都尉襲五次
三等輕車都尉襲四次
騎都尉兼一雲騎尉襲三次
騎都尉襲二次
雲騎尉襲一次
凡
詔前已得世襲之爵
詔後又以軍功得封合為一爵者至一等男以上世襲
罔替自二等男以下除原世襲之爵仍世襲罔
替其
詔後所得之爵令按次承襲内有因陣亡給與者襲次
已完仍授恩騎尉令其世襲若二人軍功所封
之爵合於一人承襲者仍分計其應襲次數襲
畢者次第覈銷順治七年九年三次
恩詔所加雲騎尉承襲時覈銷世爵承襲均由各旗
以
誥勅送部覈定咨覆該旗奏請承襲得
旨後仍以
誥勅送部由部揭送内閣書承襲之姓名年月用
寳給發
凡外戚推恩
皇太后
皇后之父
特封一等公殁者追贈其子孫世襲罔替由該旗具
奏承襲咨部(如不繫封之適后及時請推恩所公承襲)(誕聖旨)
(其已襲之子孫有罪至革爵者不準承襲)
先師後裔以本支適長子襲封衍聖公由廵撫疏請
部覆承襲明後裔延恩侯世爵由該旗具奏
承襲咨部
凡世爵之姓氏及承襲之子孫均彙書於
皇冊歲終合計一歲承襲之爵由部奏
聞移内務府將
皇冊送至
保和殿會同内閣增注襲以錦囊貯以金匱藏之
内府
封贈
凡職官恭遇
覃恩得膺封典均如其品秩給以
誥勅並推恩於其先五品以上授
誥命六品以下授
勅命一品封贈及三代(存者曰封殁者曰贈)二品三品及二代
四品至七品一代八九品止封本身不封父母
凡封贈之階十有七正一品從一品均封光禄
大夫正二品資政大夫從二品通奉大夫正三
品通議大夫從三品中大夫正四品中憲大夫
從四品朝議大夫正五品奉政大夫從五品奉
直大夫正六品承德郎從六品儒林郎吏員出
身封宣德郎正七品文林郎吏員出身封宣議
郎從七品徵仕郎正八品修職郎從八品修職
佐郎正九品登仕郎從九品登仕佐郎命婦視
夫若子之品一品封一品夫人二品夫人三品
淑人四品恭人五品宜人六品安人七品孺人
八品八品孺人九品九品孺人(命婦但論品級不分正從)有
加級者得進階受封級多仍限以制七品以下
不得逾五品五六品不逾四品三四品不逾二
品
凡推封父祖見任者不得受子孫封願解職就
封者聽父職高從父官卑則從子官武職之子
任文職者亦如之(武職給封舊隸吏部康熙三年改屬兵部)兩子皆
仕其父母受封從優品適母繼母(適子謂父之繼妻曰繼母)
生母(庶出之子謂所生母曰生母)並得給封如父之職高於
子嫡母繼母從父官生母從子官(或被出未嫁子有官者亦)
(準封)命婦因子孫受封者加太字受贈則否若夫
在及夫之曾祖祖父在雖封亦不加封妻止於
一適一繼宗室女適公侯伯以下經禮部疏
請
賜鄉君以上名爵者不封外餘均視其夫若子官給
封為人後者已封贈祖父母父母始許以本
身妻室封典貤封本生祖父母父母四品至七
品官應封一代者許以本身妻室封典貤封祖
父母八九品官許以本身封典貤封父母三品
以上貤封者請
旨定奪幼為外祖父母撫飬其外祖父母歿無嗣者
許捐贈
凡給封見任官應封之職以
詔下日為定署事官奉
旨及題明者許給(佐雜微員咨部署理已準部覆者亦準給)升銜留任者
以升銜給封兼任者以本任給封丁憂終養官
及
詔後身故者仍給病解候補者不得與各官任内
遇前
詔已封後改任者照改任封升任者照升任封加級
者不準重封各官有應封遺漏及先緣事革
職復還職者補給所領
誥勅燬失者許重給均疏請或誤開姓氏遺忘履歴
檢舉求更改者揭送内閣更改各官曾祖父
母祖父母父母有曾犯十惡等罪及妻非禮聘
正室或再醮不許請封貪汚革職者不得封贈
(因公罣誤者仍許封贈)
詔後犯事革職及計察降調者不封失誤軍機及
貪汚革職者所領
誥勅追奪若因公罣誤與别項革職者免追其祖父
本有官階非因子孫封贈者不在追奪例
廕叙
凡官員恭遇
覃恩文職在京四品以上在外三品以上武職京外
二品以上送一子入監讀書三年期滿候銓(銓選)
(品級詳文選司)不論加級及宫保等銜均照實俸廕子
非見任者不廕原品解任食俸者準廕
凡承廕必以適長子孫適長子孫出仕或有故
方廕適次子孫無適次子孫方廕庶長子孫如
庶長皆無方廕弟及兄弟之子應合承繼者其
子孫在
詔後生及緣事治罪者均不準廕
凡補廕各官廕監生未經出仕中式而病故及
殘廢者許以
詔前所生子孫補廕已補者不再補各官緣事革
職其廕子未仕者革廕已仕者免止於降調及
文職雖革尚存武職者均留廕革職後如於本
案還職即準還廕或
特旨起用品秩相當並逾於原品者亦將原廕監生
題請還廕倘原廕之子殘廢病故或已出仕中
式許以
詔前所生之子補廕
凡官員殁於王事者照本官應升品級加贈並
廕一子入監讀書六月期滿候銓(銓選品級詳文選司)其
父母妻有申請恩䘏
誥勅者察明題給
土官
四川龍安府土通判一人龍安府土知事一
人牟托水草坪土廵檢各一人竹木坎
土副廵檢一人
廣西果化州歸德州忠州安平州萬承州全茗
州龍英州下石西州太平州茗盈州結安州
佶倫州都結州鎮遠州上下凍州思州江州
憑祥州思陵州向武州都康州上暎州下雷
州南丹州那地州田州土知州各一人東
蘭州土州同一人陽萬州土州判一人
羅陽縣羅白縣忻城縣上林縣土知縣各一
人上龍司白山司興隆司那馬司定羅司
舊城司下旺司安定司都陽司古零司大村
峝小村峝小鎮安土廵檢各一人
雲南景東府蒙化府孟定府永寧府土知府各
一人廣南府土同知一人麗江府鶴慶
府土通判各一人開化府土經歴一人
北勝州冨州灣甸州鎮康州土知州各一人
北勝州順州鎮南州姚州土州同各一人
鎮南州新興州土州判各一人景東府
土知事一人楚雄縣平彜縣雲南縣新平
縣南澗土縣丞各一人雲南縣定遠縣土
主簿各一人浪穹縣土典史一人練象
關南平關定西嶺青索鼻鳳羽鄉上江觜下
江觜箭杆場蒲陀崆鎮南關納更山回磴關
沙矣舊三岔河保甸猛麻觀音山阿雄關土
廵檢各一人版橋驛在城驛觀音山驛土
驛丞各一人
貴州鎮遠府獨山州土同知各一人鎮遠府
土通判一人鎮遠府土推官一人安化
縣印江縣甕水司草塘司餘慶縣土縣丞各
一人安化縣餘慶縣土主簿各一人重
安司朗城司土吏目各一人安化縣盤江
土廵檢各一人
凡土知府同知通判推官知州州同州判吏目
知縣縣丞主簿典史經歴知事廵檢驛丞等文
職承襲由部給牒書其職銜世系及承襲年月
於上曰號紙應承襲者督撫察覈先令視事令
司府州縣鄰封土司具結及本族宗圖原領號
紙納部具疏請襲適庶不得越序無子許弟襲
族無可襲者或妻或壻為夷衆信服亦許襲子
或年幼由督撫選本族土舍護理竢其年十有
五請襲土官年老有疾請以子代者聽土
官受賄隱匿兇犯逃人者革職提問不準親子
承襲擇本支伯叔兄弟兄弟之子繼其職若有
大罪被戮則立夷衆素所推服者土官支庶
子弟馴謹能率衆者許申請督撫題給職銜視
本土官降二等分管疆土視本土官或三之一
或五之一再有子孫可分者分土如前例授職
再降一等
凡土官公罪應降三級以内調用者降一級留
任應降五級以内調用者降二級留任應革職
者降四級留任如有貪酷不法等罪仍革職遇
降罰俸各按品級計俸罰米(每俸銀一兩折罰米一石)
書吏
凡吏員充補内閣供事及在京各衙門書吏均
有定額由召募考補或貼寫内遴選掣補嚴假
冒禁闕主毋朋充毋濫役其承充者由部取原
籍有司印結按遠近立限以結到日著役無結
者黜外省吏攅(司道府州縣為典吏首領雜職等衙門為攅典)經制
闕擇勤慎無違礙者承充具結送該管衙門準
著役每歲終仍取結送覈内閣事繁供事各
衙門事繁書吏五年役滿無過犯送部免其考
職以從九品未入流兼掣選用(供事赴軍營效力者亦免考職)
(給正八品銜先用)事簡供事書吏役滿報部每季關防
考試(事繁供事書吏送修書各館者亦考職以館班别選)告示申文各一
道試卷封貯(一考不到下次準補兩次不到除名)其直省吏攅五
年期滿申督撫每年七月内關防考試其試卷
封固並原著役日期履歴册送部歲終合内外
吏員試卷校定等第具奏分别錄用(詳見文選司)
事繁書吏掣定職銜及各書吏考試後不得在
京稽留即令五城官嚴催一月内回籍令原籍官
以到籍日期申報其考授執照發各省廵撫轉
給
欽定大清會典卷七
