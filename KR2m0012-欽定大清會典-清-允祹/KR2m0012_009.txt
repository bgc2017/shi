欽定大清會典卷九
戶部
戶口
凡編審八旗戸口以三年為率屆期移文八旗
滿洲蒙古漢軍都統及
盛京將軍各省駐防將軍都統副都統飭所屬佐
領簡稽丁壯登名於籍達部彙疏以
聞以周知八旗繁衍之數
凡編旗丁每戶書某氏某官未仕者曰閒散某
上書父兄官職名氏旁書子弟兄弟之子及戶
下若干人或在籍或他往皆備書駐防及居
外省者編二册一申部一咨旗檢校
凡八旗氏族載在册籍者曰正戶僮僕而本主
聽出戶者曰開戶由所隸佐領别宗支覈眞偽
稽遠近考其譜系以時除注其有年久丁册脱
漏世系無可稽考者别載册籍均條晰申部用
資簡閱
凡八旗漢軍除從龍勲戚子孫外或有田宅或
依婣戚或操工作需在各省營生食力者許呈
本旗都統及所在督撫隨其人地之宜聽其生
業督撫於歲終具册咨部彙奏
凡旗人立後先兄弟之子次從兄弟之子次族
姓擇昭穆相當者聽立為後立後時必聞族長
呈參佐領押字若本宗無人許撫異姓正戶之
子為嗣呈兩家族長佐領亦如之有同宗而立
異姓及收僮僕並漢人者禁之
凡旗人儥僮者官給印票記戶册稽親鄰察其
非犯罪脱籍假冒者徵信而質劑焉所儥繋旗
人領催押字漢人兵馬司書劵在奉天各省者
所在官掌其成市亦如之若滿洲蒙古壯丁越
旗自鬻及以僮僕鬻漢人者論
凡戶下人隨主出征有先登得城者準其出戶
其親伯叔兄弟亦準隨出編入正戶册
凡直省戶口以乾隆十八年奏報民數册計之
得戶三千八百八十四萬五千三百五十有四
口萬有三百有五萬直隸人丁三百七萬一
千九百七十五戶九百三十七萬四千二百十
有七口
盛京人丁五萬九千二百十有二戶二十二萬一
千七百四十二口山東人丁四百五十三萬
九千九百五十七戶一千二百七十六萬九千
八百七十二口山西人丁百七十七萬九千
二百四十七戶五百十有六萬二千三百五十
一口河南人丁三百二萬九千五百二十八
戶七百十有一萬四千三百四十六口江南
江蘇人丁五百四十七萬八千二百八十七戶
一千二百六十一萬八千九百八十七口安
徽人丁四百十有三萬六千一百二十五戶一
千二百四十三萬五千三百六十一口江西
人丁二百十有八萬五千一百九十五戶五百
五萬五千二百五十一口福建人丁一百十
有二萬七千七百四十六戶四百七十一萬三
百三十九口浙江人丁三百四萬三千七百
八十六戶八百六十六萬二千八百有八口
湖廣湖北人丁百七十五萬六千四百二十六
戶四百五十六萬八千八百六十口湖南人
丁百六十六萬四千七百二十一戶四百三十
三萬六千三百三十二口陜西西安人丁一
百三萬三千一百七十七戶三百八十五萬一
千四十三口甘肅人丁百萬二千五百十有
八戶二百十有三萬三千二百二十二口四
川人丁七十五萬七百八十五戶一百三十六
萬八千四百九十六口廣東人丁百二十四
萬一千九百四十戶三百九十六萬九千二百
四十八口廣西人丁九十四萬三千二十戶
一百九十七萬五千六百十有九口雲南人
丁三十七萬一千二百八十四戶百萬三千有
五十八口貴州人丁六十二萬九千八百二
十五戶一百七十一萬八千八百四十八口
凡編審直省戶口以五年為期州縣官通稽境
内民數每百有十戶推丁多者十人為長餘為
十甲甲繋以戶戶繋以口編為一册城中曰坊
近城曰廂在鄉曰里民年十六始傅六十以上
除之布政使司以所屬比册上之督撫督撫疏
報以册達部部受直省之册彙疏以
聞以周知天下生民之數
凡人丁計口出銀以代徭役前代相沿載在版
籍者曰徭銀自昇平歲久生齒益繁康熙五十
二年廼因
恩詔以五十年編册為率永免增丁之賦雍正二年以
册存見數按直省州縣均入田賦代輸其無田
之戶悉免之閒有不便均輸者仍依舊制丁地
分徵以從土俗之宜
凡直省徭銀均入田賦者二百七十二萬六千
二百十有一兩有竒每五年編審丁有滋生徭
無加額若田有墾復升科者仍取田賦内代輸
徭銀計其輕重而通均之
凡保甲之法戶給印单書其姓名習業出注所
往入稽所來十戶為牌立牌長十牌為甲立甲
長十甲為保立保長自城市達於村鄉使相董
率遵約法察姦宄勸媺行善則相共辠則相及
以安保息之政
欽定大清會典卷九
