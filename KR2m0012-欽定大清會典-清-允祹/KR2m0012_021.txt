欽定大清會典卷二十一
禮部
儀制清吏司
朝會二
凡大朝之禮元日長至次日
萬夀聖節皆豫月由部疏請
御殿受賀得
旨先期戒百執事至日五鼓鑾儀使率官校至
太和殿前陳法駕鹵簿樂部率和聲署陳樂懸儀
制司郎中奉在京王公百官賀表入
殿内陳左楹表案内閣中書奉筆硯陳右楹案上
皆退質明王公暨文武一二品官從
皇帝朝於
皇太后宫三品以下官會
午門闕下均行禮畢(儀别具)鴻臚官引王公暨一二
品官入
右翼門引三品以下官入左右掖門東班由
昭德門西班由
貞度門外國使臣從西班咸入就位立禮部堂官
二人詣
乾清門奏請
御殿
午門鳴鐘鼓領侍衛内大臣二人率豹尾班執槍
侍衛十人佩刀侍衛十人立於
乾清門外禮部堂官二人立於
乾清門階下前引大臣十人立於
太和殿後階下祗竢導引
皇帝乘輿出
乾清門後扈内大臣二人及
御前
乾清門侍衛從禮部堂官二人恭導由
保和殿
御中和殿座侍班導從官於
殿前行三跪九叩禮不贊禮畢侍班官趨出各就
班位立
駕興禮部堂官二人暨十大臣前導後扈如初中和
韶樂作
皇帝御太和殿陞寶座導從官各就位立樂止鑾儀
衛官進至中階之右三傳鳴鞭階下三鳴鞭退
復位鳴贊官贊排班丹陛大樂作鴻臚官引王
公百官各就拜位班齊贊進衆進贊跪衆跪贊
宣表宣表官入
殿左門詣表案前奉表出大學士二人同至
殿檐下宣表官正中北面跪大學士二人左右跪
展表樂暫止宣表官宣訖奉表還於案復位立
樂作鳴贊官贊叩興王公百官行三跪九叩禮
畢樂止引退復位立次引外國使臣就拜位樂
作贊跪叩興各行三跪九叩禮畢樂止引退復
位立
賜羣臣坐諸王公由
殿左右門入大學士由
殿左門入就位内大臣等各就本立位均跪行一
叩禮坐
賜王公以下文官三品武官二品以上暨外國使臣
茶受茶及坐飲畢皆行一叩禮鑾儀衛官傳鳴
鞭如初衆皆興階下三鳴鞭
駕興中和韶樂作還宫樂止鴻臚官引王公百官各
以次退
凡
内朝之禮元日長至次日
萬夀聖節及恭遇
國家慶典内監設中和韶樂於
乾清宫檐下設丹陛大樂於
乾清門内均左右北嚮
皇帝御太和殿受羣臣朝賀畢乘輿還宫入至
乾清宫檐下降輿中和韶樂作(樂章與外朝同後仿此)
皇帝御座樂止内監引
皇后率
貴妃
妃
嬪具禮服詣
乾清宫
皇后就正中拜位立
貴妃
妃
嬪稍後左右立均北面丹陛大樂作奏雝平之章
行六肅三跪三拜禮畢樂止
皇后率
貴妃
妃
嬪各回後宫内監引
皇子由東西階升丹陛就拜位立東班西上西班
東上均北面丹陛大樂作行三跪九叩禮畢樂
止退立兩旁北上東西面立中和韶樂作
皇帝降座樂止
皇子各退
盛京三大節朝賀之禮是日漏未盡内務府官詣
崇政殿啟扉拂拭
御座禮部官恭設香案於
殿外正中黎明將軍及戸禮兵刑工五部侍郎率
所屬官弁按旗分左右翼於丹墀内列九班班
如其品奉天府尹丞治中通判京縣等官從右
翼協領參領視府尹暨丞降一等東班西上西
班東上朝服行禮與
京師同直省三大節朝賀之禮於行禮公所恭
設
萬夀龍亭於正中南嚮設香案於亭南將軍總督巡
撫提督學政率所屬官弁文東武西於階下列
班行禮分駐之提鎮道府州縣率僚屬行禮與
省會同
凡常朝之禮先期由鴻臚寺奏請
御殿得
旨戒百執事至日各入陳設如儀鴻臚官引王公由
午門左右門入
太和門左右門引百官由
午門左右掖門入
昭德門
貞度門各就立位鴻臚卿二人鳴贊官二人詣
乾清門請
駕前導
皇帝御太和殿受朝謝
恩官暨見朝辭朝各官以次出班就拜位行禮外國
使臣之以時至者行禮亦如之禮畢
皇帝還宫餘儀與大朝同若常朝日
皇帝不御殿王公會
太和門階上百官會
闕下左右門之南若
皇帝行幸駐蹕王公百官均會
午門前王公於
闕下百官於
闕門之南咸朝服按朝班東西列坐如儀糾儀用
御史二人吏部禮部司官各二人坐班首御史
二人吏部禮部司官各二人坐班末東班西面
西班東面皆北上每月左右翼王公分單日雙
日常服列坐月朔及月之十日二十日王公分
翼暨八旗武官咸補服列坐班位均如常朝元
日
萬夀聖節均七日上元節三日上三旗四品以上官
於
太和門外五品以下暨下五旗官於
午門外咸朝服列坐亦如之
盛京文武官遇月朔及每旬五日咸朝服會
崇政殿八旗朝堂前按班列坐班視三大節皆東
西面北上與
京師同
凡
御門聽政之禮先期内閣得
旨傳知各部院官至日黎明咸集竢侍衛傳
旨宣入迺魚貫以進
皇帝陞座記注官由西階升翰林科道至西階下咸
就位立部院奏事官由東階升尚書一人奉疏
折旋而西餘入就位西面跪奉䟽者至正中北
面進詣黃案前跪恭設於案興少退趨至左楹
轉入班跪奏某事畢興少退循東階左降其次
各班依序進奏如前儀吏部引
見各部院屬官畢退内閣侍讀學士二人升東階詣
案前跪奉奏疏退降階翰林科道暨侍衛皆退
大學士學士升自東階以次跪
御榻之左西面北上記注官進立
御榻之右滿内閣學士一人奉折本至黃案前北面
跪奏每奏一事
皇帝降旨大學士學士承
旨訖興由東階降記注官由西階降
皇帝還宮皆退
欽定大清會典卷二十一
