欽定大清會典卷六十六
兵部
車駕清吏司
馬政
凡牧馬八旗馬每歲季春由部以出牧之數具
奏並列副都統名請每翼
簡用一人掌出牧事每旗視馬多寡撥委官兵陸續
領赴口外馬場擇水草豐茂處牧養聽副都統
管轄調度歸牧之期以八九月為率在場禁縱
逸在塗禁踐踏田禾回京由部察驗肥瘠副都
統及官兵議叙議處有差出牧橐駝亦如之
陜西甘州凉州西寧肅州各設牧馬場以游擊
為總統場分五羣各以千把總為牧長外委為
牧副兵為牧丁羣各牧馬二百四十匹歲課孳
生之數通計三馬得一匹至三歲均齊計其盈
虧為賞罰差以三等由總督報部察覈具各官
功過以
聞橐駝牧場五歲均齊官兵賞罰如馬場例江南
營馬有牧場者依界植柳編籬或掘溝為限越
境及蹂躪禾稼者兵論如律本管官弁分别降
罰
凡直省營馬提督二十匹總兵官十有六副將
十有二參將八游擊六都司守備各四千總把
總各二兵由馬步各半至馬一步九各按營制
歲終奏銷芻秣之數具册報部察覈官兵每
月朋扣俸餉存營馬闕動支買補直省營馬
報斃各限以數福建歲準九百三十五匹廣東
九百二十一匹直隸及餘省均不得過十分之
三報斃之馬定以年限江南江西福建浙江湖
北湖南四川廣東廣西雲南貴州三年直隸山
東山西河南陜西甘肅五年未及期斃者責賠
其買補按省按年各定價有差直省由督撫
京城廵捕營由參將各具册報部察覈題銷
凡馬禁官馬飼秣失宜致有疲瘦因公領騎事
竣交還不如數及私賣官馬者皆劾論該管官
議處有差直省購買營馬至口外者咨部至
鄰省者咨該地督撫均按數印烙給照令所過
地方官弁察驗若於照外多買及將私馬附入
照内者罪之文武官有以自畜之馬及受商
販行賄以不堪騎乘之馬抑勒營汛驛站並所
屬官索取高價者從重治罪督撫不糾參者並
論失察商販賣馬與賊者論如法挐獲者議
敘有差盗竊官馬營汎追捕不力者論收獲
逸馬者不得隱匿報官竢失主認領外夷貢
使不得私買内地馬攜歸有犯並通事皆治其
罪
郵政
凡置郵視道塗遠近衝僻適中設驛郵遞之事
州縣官及驛丞掌之以司道總其成
凡郵符勘合火牌編號鈐印書奉使所由及應
得夫馬舟車廩給口糧繫其官職姓名司驛官
驗符廼應防詐偽嚴驛擾濫支濫給者皆論
勘合火牌在京由部給發月終彙其所用之數
疏
聞在外由部豫頒以待用各有定數歲終直省由司
道造册報督撫駐防將軍都統及提鎮歲終亦
造册送督撫督撫覈明具疏奉天由
盛京兵部吉林黑龍江由各將軍造册具疏部會
兵科察覈奏銷劾違例者奉差官夫馬舟車
廩給及僕從口糧均以品秩定差等齎奉
詔勅並攜有甲胄者增給急差及取道口外軍臺者
減給駐防官計家衆定數各有差頒
詔及遣祭官齎香帛奉差官齎
勅印者解送帑項及要犯者在京由部在外由督撫
給發兵牌撥兵護送沿塗官弁驗牌廼應歲終
督撫開具所屬標營撥兵數目造册報部覈題
其以私事擅撥及藉端擾累者論如法解送
内外帑項隨征督餉及應聘鄰省同考者用馬
不得過三匹章奏專差齎進者不得過二匹雲
貴會試舉人馬一匹從征官病故給夫馬送
歸籍在任在差病故者京官一品至九品外官
文職道以上武職游擊以上四川廣西雲南貴
州文職八品以下武職五品以下均給夫馬歸
籍之日各將勘合火牌由地方官申送督撫繳
部
凡驛費直省均於田賦編徵本部館所張家喜
峯獨石三口
盛京吉林黑龍江均於戶部支領一歲所費日月
有籍以待奏銷奏銷册直隸由按察使餘省
由驛道申報督撫逹部館所張家口由司驛官
徑逹於部喜峯口由熱河副都統獨石口由提
督
盛京由兵部吉林黑龍江由各將軍各以其册逹
部均以五月為期部受其册咨戶部會覈具疏
以
聞
凡驛程自
京師達於四方一曰東北路達
盛京一曰東路達山東一曰中路達河南一曰西
路達山西由
盛京以達於吉林黑龍江餘省皆由山東河南山
西以達由山東者二路一達江寧安徽江西廣
東一達江蘇浙江福建由河南者二路一達湖
北湖南廣西一達雲南貴州由
京師至山西二路一經關内一經關外由山西以
達於西安甘肅四川勘合火牌均注道所由紆
迴逗遛者有禁紀程直省以督撫關外以將
軍都統駐劄之地為準至直隸三百三十里
盛京千四百六十里吉林二千八百八十里黑龍
江四千一百二十七里山東九百二十里山西
二千九十有五里河南千四百九十里江寧東
路二千五百五十七里中路二千二百九十五
里水路二千八百七十里江蘇二千七百三十
七里水路三千九十一里安徽二千六百十五
里水路三千四百三十里江西三千二百二十
五里水路四千九十里福建四千八百六十二
里浙江三千一百十有七里水路三千四百八
十六里湖北二千七百七十里水路四千三百
三十里湖南三千六百七十里水路五千九十
里西安二千四百七十五里甘肅四千三十有
五里四川四千六百七十五里廣東五千六百
七十里廣西四千九百有九里雲南五千九百
三十里貴州四千七百七十五里齎進本章
分别緩急日行有限司驛官無故稽遲計其時
刻議處至奏章有關機要不可緩待者許由驛
立限馳遞尋常之事不準
凡驛夫陸驛供芻牧輿臺奔走之役水驛供舟
楫牽挽之役視事繁簡以上下其食需用之時
先盡見夫應付不敷迺募於民計里授直
凡驛馬按衝僻以差多寡各有定數若飼秣失
宜以致罷瘦並強索民馬充應者皆論如法
驛馬倒斃歲有常依數買補給價有差倒斃逾
額及懸額不買者禁驛馬交代新舊司驛官
限一月竣事出結申報逾限者劾
凡驛船江蘇安徽浙江湖北湖南四川廣東廣
西均設船以供差使船各烙號於上以杜私賃
私借編保甲以防姦匪小修大修拆造責成驛
傳道經理届期督撫報部會工部察覈題覆
凡驛車計人之衆寡物之重輕以定應給之數
由部覈給車票沿塗司驛官驗票撥官車以應
無官車者準和雇
欽定大清會典卷六十六
