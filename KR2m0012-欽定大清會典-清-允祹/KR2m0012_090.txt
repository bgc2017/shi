欽定大清會典卷九十
内務府
掌儀司三
凡
列聖
列后大事
皇太子
皇貴妃
妃嬪之事皆由司豫行知會禮部檢稽案卷工部
營造司備物材器皿兵部備守衞光禄寺備供
用其一切應行典禮皆會同禮部具題請
旨按例遵行(詳見禮部祠祭司)所需白布取於戶部
梓宮大事應用幣帛取諸内庫
金棺之事取諸戶部其製造定式及應用事宜自
初喪以及除服内務府實司之
凡陳設初喪設
几筵奉安
梓宮於殿中南嚮覆以幃帳前設寶榻藉以錦茵榻前
設香案陳銀香鼎燭檠花缾案前設香几陳博
山鑪香合筯缾案左右設鐙几陳羊角鐙幃帳
左右設白綾幔障數架以别内外幔前列几四
陳
册於左
寳於右次設金蓮花缾左右各一地皆藉以氊席每奠
暫移香案香几鐙几於旁奠畢復設如初皆内
監司其事(金棺前不設香几鐙几同册寳金蓮花缾餘皆)建織金
九龍綺丹旐於
宮門外之左旐懸以竿承以座竿及座皆髤以黃
日以工部内務府廣儲司營造司司官各一人
守之每日暮下旐廣儲司官恭奉内務府總管
一人率至
宫門授宮殿監督領侍等首領内監一人接受奉
入設
几筵左側次日黎明宮殿監督領侍等率首領内監奉
出至
宮門外授内務府總管廣儲司官接受升懸至暮
仍送進如前
列后丹旐用織金九鳳綺建於
宮門外之右暮則陳於
几筵右側餘皆同
金棺以下皆織金丹旐竿座各如金棺槓轝之色
由司官送至
宮門授内監奉進餘如前
凡奠獻朝夕奠設肴饌筵一計槃十有五羹飯
椀各一饌筵下設承案一左右設几二陳熟牲
午奠設果實餅餌筵一餘並同午奠以正午朝
夕奠隨月令之氣候以爲制恭理喪儀王公大
臣内務府總管率尚茶尚膳正尚茶尚膳人員
内管領掌儀司官等執事屆時舉饌筵至
宮門皆辦内監啓門衆皆舉哀恭理喪儀王公大
臣内務府總管率尚茶正尚膳正舉承案尚茶
副一人舉茶几尚茶奉茶筩茶椀尚膳舉肴饌
案牲几羹飯内管領舉奠盆奠几掌儀司官奉
壺爵以次進至
几筵殿前尚茶尚膳正進承案由中門入陳於
几筵前迺進茶几尚茶奉茶由中門入跪奠於茶几退
行一叩禮進前舉茶出酹於門外階上尚茶副
徹茶几各退尚膳舉饌案奠於承案設牲几於
兩旁尚膳正進羹飯於饌案畢由右門退出(如用)
(尚茶尚膳内監則由殿門授受奠獻如儀)内管領進奠几於正中
(如如爵)(親祭酒設於酒殿内正中進爵大臣進皇子大臣祭設於丹陛正中掌儀司)
(官進爵)祭酒行禮畢徹奠几(進爵大臣掌儀司官)舉奠盆酹
酒畢尚膳正等入
殿徹饌奠几前行次饌案牲几次茶几承案以次
出恭理喪儀王公大臣内務府總管隨後出哀
止内監闔門(遇元正仍奠獻惟内外輟哭一日列后喪三大節皆輟哭)
列后几筵前奠獻用女官恭理喪儀王公大臣内務府
總管率尚茶尚膳進至二門授内管領妻尚茶
尚膳女官率婦女進奠午奠饌筵内監進奠如
親臨祭酒奠几壺爵授内監惟恭理喪儀王公大臣
内務府總管引入
妃嬪以下喪儀如
皇子祭酒内務府總管率入内管領進奠几於
殿内掌儀司官進爵酹酒餘皆内管領妻率諸女
官婦女奠獻内管領妻祭酒於
殿外階上女官進爵酹酒内務府總管掌儀司官
於二門下監視
凡祭日内監陳冠服於
几筵工部張黃幕於
宮門外之右東嚮内管領設反坫於黃幕正中廣
儲司官陳尊罍掌儀司光禄寺陳牲二十七及
環餅飥餌於反坫兩旁前列酒尊四十(皆内務府光禄)
(寺官將事饌筵羊酒各按品位遞減詳見禮部)禮部内務府光禄寺堂
官立幕下皆東嚮内務府總管率内管領所屬
人員由左右門豫進隨筵七十九席列於
几筵殿外丹陛兩旁各加牲體(夏月每筵隨瓜一筐)次率尚茶尚
膳正内管領等豫進承案稍前設餅餌饌筵於
几筵殿内皆北嚮積楮帛於燎位設奉安冠服牀於前
屆時啓
宮門進茶進饌奠獻如儀讀文祭酒舉哀行禮畢
迺徹饌以次出内管領舉奠几至燎位立於右
竢陳冠服於牀迺進奠几於牀前正中南嚮祭
酒行禮酹酒畢各退内務府總管同宮殿監督
領侍内監等視燎畢率内管領所屬由左右門
入徹饌筵及兩旁隨筵出
凡臨喪
皇帝親臨
皇祖
皇考太妃之喪内監進奠几於殿内北嚮内監跪進爵
皇帝跪祭酒行三拜禮餘皆左旁設榻内監進奠几
西嚮衆皆跪内監跪進爵
皇帝坐祭酒不行禮衆仍行一叩禮致祭日如
皇帝親臨由内務府豫進儀注
凡果園徵收
南苑五園各給地一頃十有九畆别給贍家地各
二頃十畆歲納桃李不徵地賦
盛京百三十六園給地自七十畆至二頃十畆
畿輔置百四十八園地自一頃至五十頃每園設
園長一人徵收之法以丁計者丁給地三十五
畆歲徵銀三兩家不過六丁如有餘丁止編名
入籍地不增給丁不起徵以地計者投充果園
每畆徵銀五分新增果園每畆徵銀一錢通計
地千頃四十畆有奇丁千二百六十賦九千二
百三兩有奇完欠以十分定殿最覈功過偶有
水旱偏災蠲賦與會計司糧莊同歲納時果按
其直以抵丁賦不準抵者與雜徵同各園貢
果及由司置備之乾鮮各果均貯内果房設未
入流掌果二人署掌果二人司果執事十有二
人專司出納歲委司官二人筆帖式二人經理
以供
内廷之用其由司置備之果即支丁賦和買均於
歲終奏銷
畿輔果園各選三人爲承催免其身及子孫一人
丁賦
盛京設筆帖式一人催長一人領催三人副領催
三人廣寧設催長一人領催三人均隸
盛京内務府總管三旗佐領闕則依次選補各園
充補園長及三年一次編審均與會計司糧莊
同
凡内監品級及升降黜陟據宮殿監督領侍來
文呈堂移咨吏部
官學
凡學舍景山六學清書漢書學各三萬善殿漢
書學一咸安宮十有六學清書學四漢書學十
有二
凡教習滿教習簡選八旗之善於書射者充補
漢教習景山及萬善殿官學於舉人貢生咸安
宮官學於進士舉人考選充補均三年期滿引
見咨送吏部
凡官學生景山官學選内府三旗幼丁每滿洲
佐領下八名旗鼓佐領下四名内管領下六名
萬善殿官學選幼年内監無定額咸安宮官學
於八旗及内府三旗貢監生員及官學生内選
其秀者每旗不過十名
凡考校滿漢教習各以時訓課毋或曠廢景山
官學每三年咸安宮官學每五年一次奏請
欽命大臣考試考列優等者引
見以筆帖式庫使錄用未錄用者分别奬賞劣者黜
之
藥房
凡合藥醫生十名召募合藥民醫生二十名
凡合和
御藥由藥房官會同太醫院醫官敬謹監視
凡藥料由太醫院醫官詳驗擇其佳者送藥房
備貯
凡奏銷每歲伏暑設暑湯除夕進蒼术及隨時
所用藥味均三月一次具奏人參無定額每次
酌量斤兩奏請備用用畢以某人某月日患某
症服參若干繕册進
呈如前奏請於廣儲司茶庫支領
欽定大清會典卷九十
