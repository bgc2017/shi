欽定大清會典卷四十三
禮部
祠祭清吏司
大祀四
凡祭
社稷之禮崇建
社稷壇於
端門之右為壇二成上敷五色土如其方色歲春
祈秋報皆以仲月上戊日祭
太社
太稷之神以
后土句龍氏
后稷氏配
太社位右
太稷位左均北嚮
后土句龍氏東位西嚮
后稷氏西位東嚮
太社
太稷各方珪一(色一黃一青)帛一牛一羊一豕一登一鉶
二簠簋各二籩豆各十有二尊一玉爵一陶爵
二鑪一鐙二
后土句龍氏
后稷氏各帛一牛一羊一豕一登一鉶二簠簋各
二籩豆各十有二尊一陶爵三鑪一鐙二先祭
一日樂部設中和韶樂於壇下分左右懸祭日
鑾儀衛陳法駕鹵簿於
午門外陳金輦於
太和門階下日出前四刻太常卿詣
乾清門告時
皇帝御祭服乘禮輿出宫内大臣侍衛前引後扈如
常儀至
太和門階下降輿乘輦
駕發警蹕
午門鳴鐘法駕鹵簿前導不陪祀王以下各官咸
朝服跪送導迎鼔吹設而不作
皇帝由闕右門至壇北門外神路右降輦贊引太常
卿二人恭導入壇北門右門詣戟門幄次禮部
尚書率太常官恭請
神位安奉畢太常卿奏請行禮
皇帝出幄次盥洗贊引官恭導
皇帝至内壝北門外拜位前南嚮立鴻臚官引陪祀
王公至拜殿南百官至拜殿東西隅各就位序
立典儀官贊樂舞生登歌執事官各共迺職(以下)
(自迎神至送神望瘞皆典儀官唱贊)武舞八佾進贊引官奏就位
皇帝就拜位立迺瘞毛血迎
神司香官二人奉香盤升壇司樂官贊舉迎
神樂奏登平之章(凡舉樂皆司樂官唱贊後同)贊引官奏陞壇恭
導
皇帝進内壝北門陞壇詣
太社位前司香官跪進香贊引官奏跪
皇帝跪奏上香
皇帝上柱香次三上瓣香興次詣
太稷位前上香儀同奏復位
皇帝復位司香官二人以次升壇詣東西
配位前上香畢退贊引官奏跪拜興(以下跪拜興皆有奏)
皇帝行三跪九拜禮王公百官均隨行禮奠玉帛行
初獻禮司玉帛官奉篚司爵官奉爵各升壇詣
太社
太稷位前奏茂平之章舞干戚之舞司玉帛官跪奠
玉帛三叩司爵官跪獻爵奠正中
配位前奠帛獻爵儀同皆退司祝至祝案前跪三
叩奉祝版興升壇稍西跪樂暫止
皇帝跪羣臣皆跪司祝讀祝畢詣
太社位前跪安於案三叩退樂作
皇帝率羣臣行三拜禮興樂止武功之舞退文舞八
佾進行亞獻禮奏育平之章舞羽籥之舞司爵
官詣
神位前跪獻爵奠於左儀如初獻行終獻禮奏敦平
之章(舞同亞獻)司爵官跪獻爵奠於右儀如亞獻樂
止文德之舞退太常官贊
賜福胙光祿卿二人自壇下西案奉福胙升壇進至
神位前拱舉降階出内壝北門立
皇帝拜位之右侍衛二人進立於左
皇帝跪左右執事官皆跪右官進福酒
皇帝受爵拱舉授左官進胙受胙亦如之三拜興率
羣臣行三跪九拜禮徹饌奏博平之章有司奉
方珪退送
神奏樂平之章
皇帝率羣臣行三跪九拜禮有司奉祝次帛次饌次
香恭送瘞所
皇帝轉立拜位旁西嚮候祝帛過復位迺望瘞奏徵
平之章恭導
皇帝詣望瘞位望瘞奏禮成恭導
皇帝由戟門出禮部尚書率太常官恭請
神位還御
皇帝至壇北門外神路右陞禮輿法駕鹵簿前導導
迎樂作奏祐平之章
皇帝回鑾王公從各官以次退不陪祀王公百官朝
服於
午門外跪迎
午門鳴鐘王公隨
駕入至内金水橋恭候
皇帝還宫各退因事祗告遣官將事太常卿率所
屬恭請
太社
太稷神位奉安壇上陳帛二尊爵鑪鐙如常祭薦脯
醢果實太常贊禮郎二人引遣官入社稷街門
由壇南門入循内壝西行至内壝北門外拜位
行禮餘儀均與常祭同歲孟夏常雩後不雨
既祈
神祇
太歲如未應越七日迺祈於
太社
太稷並設
配位薦玉遣官素服將事作樂行禮樂章迎
神奏延豐奠玉帛初獻奏介豐亞獻奏滋豐終獻奏
霈豐徹饌奏綏豐送
神奏貽豐望瘞奏溥豐文武官應陪祭者咸與祈禱
其儀物與因事祗告同得雨報祭與常祭同水
潦祈晴冬旱祈雪禮亦如之直省府州縣各
擇爽塏之地建
社稷壇均北嚮歲以春秋仲月上戊日為民祈報
會城則總督若廵撫主之道官分治各府者於
所治主其祭其餘府州縣皆正官將事以各學
教官紏儀生員充禮生會城以丞倅府州縣以
掾史執事
社
稷位前各帛一鉶二簠二簋二籩四豆四爵三共
羊一豕一尊一祭日雞初鳴承祭官以下咸朝
服齊集黎明贊引禮生二人引承祭官詣盥洗
所盥洗通贊禮生贊執事者各司其事(以下自迎神至)
(望瘞皆唱贊)贊引禮生贊就位引承祭官至階前拜
位立引班禮生二人分引陪祭官文東武西(班與)
(外省朝賀同)各就拜位序立迺迎
神贊引贊升壇引承祭官升壇詣香案前司香跪
奉香贊引贊上香承祭官三上香贊復位引承
祭官降復位贊跪叩興(以下行禮皆有贊)承祭官行三
跪九叩禮陪祭各官皆隨行禮奠帛初獻爵司
帛奉篚進跪奠篚司爵奉爵進獻爵奠正中皆
退司祝禮生至祝案前跪承祭官暨陪祭各官
皆跪司祝讀祝畢詣
神位前跪安於案叩如初退承祭官暨陪祭各官
行三叩禮亞獻爵奠於左終獻爵奠於右均儀
如初獻迺徹饌送
神承祭官行三跪九叩禮陪祭各官皆隨行禮司
祝奉祝司帛奉帛恭送瘞所承祭官轉立拜位
西旁東面候祝帛過復位引至望瘞位望瘞贊
引告禮成引退衆皆退
欽定大清會典卷四十三
