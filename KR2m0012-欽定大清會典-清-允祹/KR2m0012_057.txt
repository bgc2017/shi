欽定大清會典卷五十七
禮部
精膳清吏司
燕禮
凡大燕之禮恭遇元日
萬夀聖節及大慶典前期部疏請得
旨由領侍衞内大臣奏
命進酒大臣尚茶庀茶尚膳内管領庀
御饌王以下入八分公以上進饌席牲酒有不足者
光禄寺供酒席兩翼税務供羊均由司示備是
日已刻内外王公台吉百官朝服咸集鑾儀衞
設鹵簿樂部設樂懸如朝儀武備院張黃幕於
丹陛正中内務府設反坫於幕下陳尊罍巵爵
於坫上禮部設青幕於丹墀夾鹵簿東西各八
豫陳
御筵於
寶座上稍南
寶座下左右設内外王公大臣台吉席各七行席各
四十有一均東西相嚮
寶座左右陛後設後扈大臣席各一僉嚮
寶座前左右設前引大臣席各三東西相嚮
寶座後左右豹尾班侍衞席各一西豹尾班之次
起居注日講官席一均南嚮
殿門外西檐下都察院樂部堂官席一東嚮丹陛
上一二品官侍衞各三行席各二十有三東西
相嚮黃幕東禮部堂官席一西嚮西内務府堂
官席一東嚮丹墀青幕下東爲鑲黃正白鑲白
正藍四旗官及内閣吏部戶部禮部宗人府通
政使司翰林院詹事府理藩院太常寺光禄寺
吏科戶科禮科鴻臚寺國子監欽天監太醫院
席西爲正黃正紅鑲紅鑲藍四旗官及兵部刑
部工部都察院大理寺鑾儀衞太僕寺中書科
兵科刑科工科順天府兵馬司外國貢使席各
二十有四東西嚮午刻鴻臚寺官引内王公百
官理藩院官引外藩王公入王以下公以上在
丹陛上百官在丹墀東西序立禮部堂官奏請
御太和殿
皇帝禮服出宮前引後扈
午門鳴鐘鼓中和韶樂作
陞座樂止鳴鞭記注官入
殿右門立均如朝儀鴻臚官引王公大臣由
殿左右門入暨百官各就席行一叩禮坐尚膳内
管領護軍參領升邇
御筵降迺進茶丹陛清樂奏海宇昇平日之章尚茶
正率尚茶侍衞執事等舉茶案以次由中道進
至檐下進茶大臣奉茶入
殿中門羣臣咸就本位跪進茶大臣由中陛升至
御前跪進茶退立於西旁
皇帝飲茶羣臣均行一叩禮進茶大臣跪受茶椀由
右陛降出中門羣臣咸坐侍衞分
賜王公大臣茶内府護軍執事等分
賜幕下大臣官員茶尚茶正等徹茶案(凡常朝皆同賜茶儀)
樂止展席羃迺進酒内府掌儀司官二人奉壺
爵一人奉巵進丹陛清樂奏玉殿雲開之章羣
臣起立掌儀司官於
殿左門外西嚮酌酒進酒大臣出席釋補服(元日則釋)
(端罩)入
殿中跪羣臣咸於坐次跪掌儀司官奉爵入西嚮
跪授大臣退進酒大臣奉爵興由
寶座中陛升由
御筵右進至
御座側進爵興由右陛降至原位跪
皇帝進酒進酒大臣行一叩禮羣臣均隨行禮進酒
大臣由右陛升跪受爵仍由中陛降至原位跪
掌儀司官入跪奉爵退羣臣起立
賜進酒大臣酒掌儀司官酌金巵以入立授進酒大
臣大臣受一叩卒飲掌儀司官立受巵退進酒
大臣一叩興羣臣坐進酒大臣出加補服入席
坐迺進饌中和清樂奏萬象清寧之章尚膳承
旨分賜食品於各席徧樂止笳吹作奏畢慶隆舞進
舞揚烈舞畢隊舞大臣進
殿中舞喜起舞所司舉反坫進至
殿陛下
御前侍衞酌巵酒升至
御座前
皇帝簡召王公大臣賜酒領侍衞内大臣視侍衞徧
賜殿陛王公大臣酒光禄寺官分
賜左右青幕下百官酒羣臣咸跪受一叩卒飲一叩
坐隊舞退朝鮮國俳進百技以次並作退尚膳
升徹
御筵降羣臣起立鴻臚官引
殿内王公大臣由左右門出引丹陛各官皆降東
西階丹墀百官咸出幕就東西班序立謝
恩聽贊行一跪三叩禮丹陛大樂作禮畢樂止鳴鞭
中和韶樂作
皇帝還宫樂止所司徹席幕各退
凡
皇太后宫設燕之禮恭遇
皇太后聖夀元日(於正月初二日設燕)各慶典前期部疏請得
旨命所司庀饌尚膳内管領庀
皇太后
皇后御筵
貴妃
妃
嬪饌筵親王郡王各進饌筵牲酒不足者光禄寺
備具以足四十席至日内鑾儀衞設
皇太后儀駕内監設樂懸如朝儀尚膳女官内管領妻
設
皇太后御筵於寶座上稍南
寶座之東僉設
皇后筵稍後設
貴妃
妃
嬪筵又後設公主福晉以下鄉君入八分公夫人
以上席重行均東西相嚮丹陛上設公侯伯子
男滿一二品大臣命婦侍衞妻席均東西相嚮
張黃幕於
慈寧門外正中幕下設反坫上陳尊罍巵爵屆時
行燕禮(儀詳内務府)
凡
保和殿
賜燕之禮歲除日燕外藩蒙古於
保和殿前期内務府庀饌請
旨命進酒大臣是日武備院張黃幕於
殿南正中所司設反坫於幕下陳尊罍巵爵如儀
尚膳設
御筵於
寶座上
殿内設外藩王公暨内大臣並與燕文武大臣席
丹陛上設台吉暨侍衞席均按翼東西相嚮樂
部設宫懸於
殿左右檐下設丹陛大樂於
中和殿北左右均北面屆時行燕禮(儀詳内務府)正月
十四日十五日燕外藩蒙古或於
保和殿或於
行幸駐蹕儀同
凡
視學禮成翼日燕有事諸臣於禮部司視人數付光
禄寺庀饌是日朝服視設布席於堂視官次爲
左右衍聖公大學士内閣學士翰林院詹事府
官國子監祭酒司業禮部太常寺光禄寺鴻臚
寺及執事官十三氏子孫咸與三品以上異席
四品以下共席設香案於露臺上序班引各官
詣香案前望
闕序立鳴贊贊排班贊行三跪九叩禮畢廼就席
坐茶至一叩酒至一叩飲畢一叩茶一行酒三
行興詣香案謝
恩行禮如前各退
凡
經筵禮成燕進講暨侍班執事各官於
協和門前期付光禄寺庀饌至日門南西嚮設席
講官大學士尚書侍郎左都御史左副都御史
通政使副使大理卿少卿詹事少詹事
起居注日講官鴻臚卿糾儀科道鴻臚寺鳴贊各
官序坐以北爲上燕畢詣
太和門前金水橋南謝
恩一跪三叩畢各退
凡會試入闈日燕有事各官於禮部是日本部
官朝服齊集視設堂後楣之東設主考官知貢
舉監場副都統席同行西嚮前楣西設本部堂
官席後設司官席重行東嚮堂左右設同考監
試監場參領參將收掌外簾四所官席露臺左
右設鳴贊醫官監門廵綽等官席均重行相嚮
設香案露臺上南嚮主考以下官咸朝服集
午門外候宣
旨畢迺赴燕陪燕堂官迎於堂檐下拱揖遂詣香案
前鳴贊官夾案立贊排班贊跪叩興衆北面望
闕行三跪九叩禮畢廼升堂光禄寺官奉壺爵尚
書立揖祭酒三遂送主考酒以次送知貢舉副
都統光禄寺官分送同考以下各官主考酬酢
主席徧依次就席光禄寺供饌燕畢仍詣香案
謝
恩行禮如前主考各官入闈送如迎儀徹闈燕同
凡
殿試傳臚翼日燕有事各官及諸進士於禮部曰
恩榮燕豫期由部奏請
命主席大臣至日司官朝服視設堂後楣之東設主
席大臣席於正中讀卷官鑾儀衞堂官席於左
右同行西嚮前楣西設本部堂官席同行東嚮
皆異席受卷彌封收掌監試護軍參領填榜印
卷各官席堂左右供給官席露臺左鳴贊官席
露臺右相嚮二人共席一甲進士在供給官席
前二甲一名三甲一名進士在一甲南稍後均
西嚮專席餘進士席露臺下左二甲右三甲相
嚮二人共席設香案如入闈燕儀主席大臣各
官朝服集金水橋諸進士集於部以竢席備光
禄寺官詣金水橋以告主席大臣各官至部堂
官迎檐下揖遂率諸進士詣香案前鳴贊贊排
班贊行三跪九叩禮如儀退各官依席次序立
旅揖和聲署樂作序班引一甲進士至堂檐下
東面立諸進士序立於後嚮主席大臣四拜主
席答揖次讀卷官本部鑾儀衞堂官如之次執
事官再拜執事官答再揖畢主席出堂檐前立
光禄寺官奉壺注酒於爵主席受爵揖祭酒三
揖授虚爵光禄寺官復注酒授一甲進士進士
受爵揖立飲卒三爵主席復位各官就坐諸進
士依席次坐廼燕和聲署樂作燕畢謝
恩如前儀
凡恭修
實錄開館日燕監修總裁各官或於禮部或於館内前
期由部奏請
命主席大臣付光禄寺庀饌監修總裁官主席大臣
均專席在部則堂官陪燕纂修提調收掌謄錄
繙譯各官共席均左右相嚮燕畢謝
恩如儀(在館於金水橋南在部設香案行禮)
凡衍聖公來朝燕於禮部以尚書陪燕是日設
賓主席於後堂東嚮以南爲上博士席北嚮以
西爲上設香案於露臺上廼速賓衍聖公入儀
門降輿尚書迎於堂檐下揖又旅揖博士詣香
案前聽贊行三跪九叩禮畢廼坐光禄寺官奉
茶酒饌和聲署作樂燕畢詣香案前謝
恩行一跪三叩禮畢送如迎儀
凡外國貢使朝
見畢燕於禮部以堂官主席至日設席主席位堂正
中正使居其右副使在正使下均專席從官從
人席副使後均共席露臺上設香案廼速貢使
至二門步入主席率詣香案前聽贊行三跪九
叩禮畢正副使見主席一跪三叩主席答揖三
廼坐茶一行酒三行燕畢詣香案謝
恩行一跪三叩禮使者禀辭各退
凡外藩王公入
朝元正在京正紅鑲白鑲紅正藍鑲藍五旗王公
於元日後擇吉各筵燕一次每旗主席以親王
或郡王一人就府中設席其餘本旗諸王貝勒
貝子公咸赴陪燕主人席西嚮賓席東嚮均專
席北上從官席門外檐下及露臺上東嚮稍後
咸共席賓至主人迎入行禮序坐視賓秩尊卑
各以其班接待(詳見儀制司相見儀)既入坐從官門外行
二跪六叩禮各就坐王府樂作雜劇並陳燕畢
從官先出謝燕行禮賓主各行禮出席賓辭出
送如迎禮
餼廩
凡會試饔餼豫劄順天府移取直隸布政使司
庫銀送部委大宛二縣丞倅承辦咨取戶部米
給領又咨取工部薪炭委順天府治中領辦臨
期委司官一人充供給所官監視舉子三場飲
食毋有不潔自考官知貢舉以下場内有事官
吏日供肴饌各有差等隸卒匠役均予稍食事
竣部會順天府尹奏銷
凡賓館饔餼東南西徼外及海島諸國
朝貢使者日給脯資餼牽部劄光禄寺二日一送
館西北諸番部落遣使西域番僧遣徒
盛京及陜甘邊境諸寺番僧朝貢至京者由理藩
院咨部轉劄光禄寺供備
凡饋餼下嫁外藩公主暨額駙館於
京師外藩王公來
朝遇元旦令節均由部奏
賜除夕筵席從官酒肉各有差分行所司供備衍
聖公來
朝初至由所司具食品致餼外國
朝貢陪臣在京度歲除夕
賞賚均劄光禄寺供備
凡廩給
盛京以北人戶移家來京及邊界新附人戶來京
者由旗咨部劄光禄寺按其人數日給肉鹽至
三歲廼止
盛京禮部歲進
陵寢供品
盛京吉林等處將軍及戶部内務府所屬採捕地
方歲進水陸物産齎送官役日有廩給均咨到
部劄光禄寺供備
牲牢
凡供祭牲牢
盛京禮部設牛羊牧羣以供
三陵歲時祭饗歲以滋息及取用之數咨部並咨戶部
察覈
東陵
西陵每祭取乳牛行左右翼税務供備領牛官役行糧
乳牛芻牧移文戶部給票沿塗支取
凡燕會牲牢
慶典令節
賜燕於
宫殿各典禮及番夷來
朝入貢
賜燕於衙署館舍均行左右翼税務供羊
凡賓館牲牢下嫁外藩公主館於
京師日給羊一郡主以下三日給羊一除夕
賜公主額駙外藩王公席
賞賚外國陪臣及番夷貢使每日館餼所用蒙古羊
行左右翼税務漢羊行光禄寺按數供備
凡
賜䘏牲牢宗室王公暨福晉夫人
諭祭行左右翼税務備羊下嫁外藩公主郡主以下
暨外藩王公
諭祭所用牛羊行戶部給價各有差
欽定大清會典卷五十七
