欽定大清會典卷五十三
禮部
祠祭清吏司
喪禮四
凡
皇太子喪禮未分封之
皇子薨逝有追封
皇太子者已冠
皇帝成服十三日而除未冠
皇帝去冠緯輟朝七日既歛奉安
金棺於
皇太子宮正殿設几筵建丹旐於宮門外之左
簡命王公大臣辦理喪儀奏除王公散秩大臣
皇太子近侍及侍衞九十人内府佐領内管領下
官員護軍等六百人成服至二十七日而除親
王以下有頂帶官員以上咸摘冠緯素服七日
直省官摘冠緯素服三日外藩王公台吉及公
主福晉等服内來京者咸摘冠緯去耳環朝鮮
使臣在京者素服七日在京官員軍民十三日
内不作樂不嫁娶直省以文到三日内不作樂
不嫁娶初薨之日陳儀駕親王以下奉恩將
軍以上民公侯伯以下有頂帶官員以上公主
福晉以下一品夫人以上咸齊集朝晡日中三
設奠(朝晡進羹飯肴饌午奠進饌筵)朝夕奠設儀駕齊集行禮
如儀(奠茶時内外齊集之王公百官皆隨行禮)諏日而殯先期行
啟奠禮遣官讀文致祭王公百官公主福晉命
婦咸齊集儀駕全設陳饌筵十有五席羊七酒
九尊楮帛三萬張秋香色幕於大門外之右設
反坫具奠罍設冠服於
几筵禮部堂官引讀祭文官進祭文於殿檐之左
進饌畢執事官進奠几遣官就奠几前跪讀祭
文官奉祭文至殿中門閾外北面跪禮部堂官
二人展祭文讀畢仍復於案遣官三祭酒行三
叩禮竢徹饌讀祝官奉祭文送燎所
皇太子近臣侍衞奉衣冠内大臣十人前引送燎
所遣官祭酒行禮如儀禮畢迺焚冠服楮帛各
退至日豫設大轝於大門外届時
皇子祭酒三爵辦理喪儀王大臣鑾儀衞工部堂
官率舁夫進小轝奉
金棺出昇大轝禮部堂官祭轝内大臣祭所經門
橋皆三祭酒焚楮帛
皇子步送王公各官以次隨行齊集之公主福晉
命婦先詣
殯宮以竢
金棺至奉安畢設几筵
皇子祭酒衆隨行禮舉哀畢焚楮帛丹旐各退
行初祭禮設儀駕陳饌筵六十三席羊二十一
酒二十五尊楮製丹旐一楮帛二十三萬五千
齊集行禮儀與啟奠同翼日繹祭陳饌筵九席
羊三酒三尊楮帛萬有五千辦理喪儀大臣禮
部工部内務府光祿寺堂官及内府成服官員
男婦咸齊集行禮如儀行大祭禮儀與初祭
同翼日繹祭儀與初祭次日繹祭同周月奠
獻陳饌筵十有七席羊七酒七尊楮帛五萬設
儀駕齊集行禮(二三月奠儀同)越日行
册諡禮先期遣官祗告
太廟後殿
奉先殿至日鑾儀衞陳儀駕於
殯宮大門外内府官設
册寶案於几筵前鴻臚官設
册寶案於
太和門階上正中設采亭於階下正副使二人素
服立於階下之東内閣大臣奉絹
册寶陳於案一跪三叩退正副使由東階升正使奉
册副使奉
寶降階安采亭内跪叩如前興校尉舁亭前列黃
蓋御仗正副使隨行内大臣侍衞於
午門内金水橋旁王以下奉恩將軍以上於
午門外常朝處跪送民公侯伯以下四品官以上
豫往
殯宮大門外齊集竢亭至跪迎亭由
長安門出至
殯宮由中門入至二門止正副使詣亭前一跪三
叩奉
册寶陳於案三上香畢宣讀官以次宣
册寶畢各退承祭官出至月臺正中迺奠帛讀祝三
獻行禮如儀禮成奉祝帛絹
册寶至燎所焚燎正副使復
命次日
頒示天下百日奠獻陳饌筵十有九席羊七酒七
尊楮帛七萬儀與月奠同既卜葬吉先期行
祖奠禮陳設禮儀與啟奠同奉移日陳大轝於
殯宮大門外王公官員公主福晉命婦以次齊集
靈駕至跪舉哀啟行後各退辦理喪儀王公大臣
禮部工部内務府鑾儀衞堂官及奏遣往送之
王公大臣侍衞等咸隨行翼衞所過門橋内大
臣祭酒焚楮帛沿塗安奉
蘆殿朝夕設奠祭酒三爵往送之王公官員皆隨
行禮沿塗守土官跪迎至宿次皆叩謁行二跪
六叩禮至
園寢日在
陵貝勒公大臣及不直班之官員咸於附近處跪迎舉
哀候過隨行奉
金棺暫安
饗殿次日行遣奠禮陳饌筵一羊一送往王公大
臣官員及在
陵之貝勒大臣官員咸隨行禮儀如祖奠先葬一日行
遷奠禮陳饌筵十有五席羊七酒九尊楮帛二
萬齊集行禮與前遣奠同屆吉時奉移
金棺於墓前蘆殿升太平車奠獻行禮畢各退焚
楮帛儀駕至日奉
金棺由隧道入奉安於墓壙奠獻行禮畢卒哭各
退送往之王公大臣官員皆還京行題主禮
豫設
神座於
饗殿正中設奠案香几於前設
主案於奠案之東禮部堂官啟櫝奉
主於東案大學士詣案前行一跪三叩禮興東嚮
恭題畢禮部堂官奉
主奉安於
神座三叩退迺行虞祭禮陳牛一羊二帛一爵三
饌筵一上香奠帛讀祝三獻承祭官行禮如常
儀期年小祥致祭行禮儀與月奠同再期
大祥如期年儀三周行禮儀同再期
凡
皇子喪禮未分封之
皇子薨逝適長者
皇帝輟朝五日既歛奉采棺於正殿設靈座建丹旐
於門外之左已生子者
皇子福晉及所生
皇孫皆成服大祭日除二十七月内素服除親兄
弟伯叔成服外奏遣近支王公及散秩大臣三
人侍衞六十人内管領二人内府兩佐領下男
婦咸成服二十七日而除初薨之日王以下四
品官以上公主福晉以下二品夫人以上咸齊
集朝晡日中三設奠(奠茶時惟殿内行禮)朝晡奠齊集如
之諏日而殯至日豫設大轝於大門外屆時
皇孫祭酒三爵鑾儀衞工部官率舁夫進小轝奉
采棺出昇大轝内務府官祭轝禮部官祭所經
門橋皆三祭酒焚楮帛
皇孫步送王公各官以次隨行齊集之公主福晉
命婦先詣
殯所以竢采棺奉安畢設靈座
皇孫祭酒衆隨行禮舉哀畢焚楮帛丹旐各退
行初祭禮遣官讀文致祭設儀衞陳饌筵三十
一席羊九酒九尊楮製丹旐一楮帛十有四萬
讀文致祭王公官員福晉命婦咸齊集
皇孫奠獻(年幼遣官代)衆隨行禮舉哀畢各退翼日繹
祭陳饌筵五席羊五酒五尊楮帛四千不齊集
内務府官祭酒行禮如儀行大祭禮儀與初
祭同翼日繹祭儀與初祭次日繹祭同周月
奠獻陳饌筵十有五席羊九酒七尊楮帛二萬
儀與初祭同如奉
旨追封擇吉行追封禮正副使二人詣内閣
册寶前行一跪三叩禮恭奉由
午門中門出安奉於豫設之采亭一跪三叩校尉
舁亭前列黃蓋御仗至
殯所大門外亭止正副使於亭前一跪三叩正
使奉
册副使奉寶由中門入陳於案三上香畢宣讀官以
次宣
册寶畢各退迺進饌讀祭文祭酒行禮如月祭儀
百日奠獻陳設禮儀與月奠同既卜葬吉先
期行祖奠禮陳饌筵十有五席羊九酒五尊楮
帛二萬齊集行禮與百日同至日奉移王公官
員福晉命婦以次齊集竢采棺至立舉哀啟行
後各退禮部工部内務府堂官各一人及原成
服之王公大臣侍衞皆送往所過門橋禮部官
祭酒焚楮帛沿塗安奉蘆棚祭酒三爵至
園寢日行遣奠禮陳設禮儀均如祖奠先葬一
日行遷奠禮陳饌筵一羊一儀與遣奠同屆吉
日奉安采棺於
園寢墓穴焚儀衞祭酒行禮畢卒哭各退送往
之王公大臣官員皆還京行題主禮豫期製
造
神主工竣設於案内閣禮部大臣朝服行一跪
三叩禮刻字填青咸各行禮如初畢迺安奉於
饗堂期年小祥致祭行禮如常儀再期大
祥如期年儀三周行禮儀同再期中殤幼
殤各殺其儀
凡親王薨喪
聞
皇帝輟朝三日有
特恩
親臨者王子率合屬官員跪迎於大門外設
御座於左禮部堂官前引有司設奠几
皇帝坐祭酒三爵舉哀畢
駕興王子率屬跪送如初迎儀(郡王同)親王以下奉恩
將軍以上民公侯伯都綂尚書子以下佐領騎
都尉本翼宗室以上固倫公主親王福晉以下
縣君奉恩將軍恭人以上咸會喪府前陳儀衞
諸會喪者男摘冠緯女去首飾遴府屬官典喪
事備采棺(朱髤飾金龍)既歛施織龍紅綺帷帳設靈
座奠案建丹旐於大門之左王子以下府屬官
並長史護衞典儀命婦本支諸王貝勒貝子公
宗室應有服者皆成服餘會喪者各還喪主居
苫次每朝晡日中三設奠設饌如生時府屬男
婦咸集王子祭酒府屬官隨行禮舉哀卜日發
引前期啟奠設饌筵十有一席羊三酒三尊楮
帛三千發引日王以下應集者咸集束采棺以
織金紅綺三前引丹旐次列儀衞鞍馬散馬各
十有五匹以次前導覆棺以織龍紅綺幃金黃
幨(力不能如制少殺者聽惟不許僭越等級以下同)舁夫八十人長史
祭轝所經門橋護衞祭酒皆焚楮帛王子及府
屬官員皆步送王福晉(白布車帷)王府眷屬咸乘車
以從至殯次奉采棺安於殯堂王子祭酒三爵
衆隨行禮舉哀畢焚楮帛丹旐各散䘏典由禮
部題請
諭祭二次翰林院撰祭文官給祭品初祭
賜給犢牛一(今改用羊)羊八酒九尊楮帛三萬遣禮部堂
官一人往奠是日本王府設饌筵三十一席並
賜祭羊共十有八酒九尊楮帛十有四萬楮製丹旐
一設冠服為尸禮部堂官率所屬奉
諭祭文司官筆帖式前引至殯次(或園寢)王子率闔屬
官僚跪迎於大門外讀祭文官奉
諭祭文由中門入堂官隨入設祭文於左案迺上食
奠獻進奠几禮部堂官近几前立讀祭文官北
嚮立宣
諭祭文王子衆皆跪宣畢禮部司官進爵堂官跪三
祭酒每祭行一叩禮王子衆等皆隨行禮畢徹
饌奉祭文王屬護衞奉冠服送至燎所焚燎王
子祭酒行禮舉哀畢率屬望
闕謝
恩行三跪九叩禮(凡儀皆諭祭同)是日大功服王公宗室
除服次日繹祭設饌筵五席羊三酒三尊楮帛
一萬越日大祭儀如初祭是日期服王公宗室
及本屬旗員護軍等除服次日繹祭同前部給
塋費銀五千兩宗人府奏請
賜諡給立碑銀三千兩翰林院撰文勒石(墳塋制見工部)百
日致祭設饌筵十有五席羊九酒七尊楮帛二
萬祭畢王子以下府屬男婦皆除服衆皆薙髮
置守塋人十戶塋竣期年而葬(先期葬者聽)前期祖
奠儀與啟奠同至日陳儀衞與發引同王以下
應送葬者皆往送葬前一日行遣奠禮儀如祖
奠葬日窆棺封墓王子率屬祭酒行禮畢迺卒
哭行題主禮畢設主於饗堂行虞祭禮期年致
祭禮與百日同再期致祭與期年同三周致祭
與再期同王子以下易吉服世子薨喪
聞
皇帝輟朝二日親王以下奉恩將軍以上民公侯伯
都綂尚書子以下參領以上固倫公主親王福
晉以下縣君奉恩將軍恭人以上咸會喪采棺
(朱髤繪龍)歛奠
賜諡勒碑及期年而葬舁夫人數皆與親王同部給
塋費銀四千兩立碑銀二千五百兩守塋人八
戸發引時前導鞍馬散馬各十有四覆棺以織
龍紅綺幨幃初祭大祭
賜給羊酒如親王楮帛減五千祭日皆饌筵三十一
席羊十有八酒九尊楮帛十有三萬楮製丹旐
一百日致祭設饌筵十有五席羊九酒七尊楮
帛二萬郡王薨喪
聞
皇帝輟朝二日親王以下會喪及采棺歛奠
賜諡勒碑覆棺幨幃鞍馬散馬守塋人戸咸與世子
同葬以七月部給塋費三千兩立碑銀二千兩
發引時舁夫六十四人初祭大祭
賜給羊酒視世子減二楮帛減二千祭日皆饌筵二
十五席羊十有三酒七尊楮帛十有二萬楮製
丹旐一百日致祭設饌筵十有三席羊七酒七
尊楮帛二萬貝勒薨喪
聞
皇帝輟朝一日世子郡王以下奉恩將軍以上民公
侯伯都綂尚書子以下本旗佐領以上和碩公
主世子福晉以下縣君奉恩將軍恭人以上咸
會喪采棺(朱髤繪蟒發引日束以絳綺三以下皆同)歛奠
賜諡勒碑葬期舁夫咸與郡王同部給塋費銀二千
兩立碑銀千兩守塋人六戸發引時前導鞍馬
散馬各十有三覆棺織蟒紅綺幃青綺幨初祭
大祭
賜給羊酒視郡王減二楮帛減八千祭日皆饌筵二
十一席羊九酒五尊楮帛十萬楮製丹旐一百
日致祭設饌筵十席羊五酒五尊楮帛二萬
貝子之喪貝勒以下奉恩將軍以上民公侯伯
都綂尚書子以下本旗參領郎中以上咸會喪
歛奠
賜諡勒碑舁夫均與貝勒同日設朝晡奠二葬以五
月部給塋費銀千兩立碑銀七百兩發引時前
導鞍馬散馬各十有二覆棺織蟒青綺幨帷初
祭大祭
賜給羊酒如貝勒惟無犢楮帛減五千祭日皆饌筵
十有五席羊七酒五尊楮帛八萬楮製丹旐一
百日致祭設饌筵八席羊五酒五尊楮帛萬有
六千鎮國公之喪貝子以下奉國將軍以上
郡君貝子夫人以下奉恩將軍恭人以上咸會
喪棺服歛奠
賜諡勒碑葬期帷幔舁夫皆與貝子同部給塋費銀
五百兩立碑銀四百五十兩發引時前導鞍馬
散馬各十初祭大祭
賜給羊酒視貝子減一楮帛減千祭日皆饌筵十有
五席羊七酒四尊楮帛六萬楮製丹旐一百日
致祭設饌筵七席羊四酒三尊楮帛萬有四千
輔國公之喪貝子以下奉國將軍以上郡君
貝子夫人以下奉恩將軍恭人以上咸會喪棺
服歛奠
賜諡勒碑建塋葬期帷幔舁夫均與鎮國公同發引
時前導鞍馬散馬各八初祭大祭
賜給羊酒如鎮國公楮帛減千祭日皆饌筵十有五
席羊七酒四尊楮帛四萬楮製丹旐一百日致
祭設饌筵七席羊四酒三尊楮帛萬有二千
鎮國將軍喪輔國公以下奉恩將軍以上咸會
喪輔國將軍喪鎮國將軍以下奉恩將軍以上
咸會喪奉國將軍喪輔國將軍以下奉恩將軍
以上咸會喪咸用朱棺官給塋費鎮國將軍五
百兩輔國將軍四百兩立碑鎮國將軍三百五
十兩輔國將軍三百兩發引時備鞍馬鎮國將
軍七匹輔國將軍五匹奉國將軍四匹
諭祭文鎮國將軍由翰林院撰輔國將軍以下由内
閣撰初祭大祭鎮國將軍各給羊二酒二尊楮
帛五千祭日皆饌筵十席羊五酒三尊楮帛二
萬八千楮製丹旐一輔國將軍初祭大祭各給
羊一酒一尊楮帛四千祭日皆饌筵九席羊三
酒一尊楮帛二萬四千楮製丹旐一奉國將軍
初祭大祭共給羊一酒二尊楮帛六千祭日皆
饌筵六席羊三酒一尊楮帛二萬楮製丹旐一
奉恩將軍故不會喪其朱棺歛奠與奉國將軍
同發引鞍馬三惟不讀祭文初祭大祭官給羊
酒如奉國楮帛減半祭日各饌筵五席楮帛一
萬六千楮製丹旐一(以上覆棺皆以金花青綺幨帷轝皆髤以硃紅)
凡親王福晉薨親王以下奉恩將軍以上固倫
公主親王福晉以下縣君奉恩將軍恭人以上
咸會喪采棺歛奠及周月百日之祭卜日而葬
之禮悉從王爵惟設丹旐於府門之右發引前
導惟鞍馬無散馬
諭祭一次(後同)初祭大祭官給犢牛一(今改用羊)羊八酒九
尊楮帛二萬祭日皆饌筵三十一席羊十有八
酒九尊楮帛十有四萬楮製丹旐一親王側
福晉之喪世子郡王以下奉恩將軍以上固倫
公主親王福晉以下縣君奉恩將軍恭人以上
咸會喪采棺歛奠與適福晉同百日之祭饌筵
視適福晉減二羊減一初祭大祭如蒙
賜祭官給羊視適福晉減二酒減二尊楮帛減三千
祭日皆饌筵二十七席羊十有五酒七尊楮帛
十有二萬楮製丹旐一世子福晉之喪世子
郡王以下奉恩將軍以上固倫公主親王福晉
以下縣君奉恩將軍恭人以上咸會喪采棺歛
奠發引陳鞍馬皆與世子同百日之祭用羊七
饌筵十有三席初祭大祭官給犢牛一(今改用羊)羊
六酒七尊楮帛萬有七千祭日皆饌筵二十七
席羊十有五酒九尊楮帛十有二萬楮製丹旐
一世子側福晉之喪世子郡王以下奉恩將
軍以上固倫公主親王福晉以下縣君奉恩將
軍恭人以上會喪如適福晉采棺歛奠發引鞍
馬並與適福晉同百日之祭饌筵減一初祭大
祭如蒙
賜祭官給楮帛視適福晉減二千祭日饌筵二十五
席羊十有三酒七尊楮帛十有二萬楮製丹旐
一郡王福晉之喪世子郡王以下奉恩將軍
以上固倫公主親王福晉以下縣君奉恩將軍
恭人以上咸會喪采棺歛奠發引鞍馬皆與郡
王同百日之祭饌筵十有二席羊七初祭大祭
官給犢牛一(今改用羊)羊六酒七尊楮帛萬有五千
祭日皆饌筵二十五席羊十有三酒七尊楮帛
十有二萬楮製丹旐一郡王側福晉之喪世
子郡王以下奉恩將軍以上和碩公主世子福
晉以下縣君奉恩將軍恭人以上咸會喪采棺
歛奠與適福晉同百日之祭饌筵視適福晉減
二羊數減亦如之初祭大祭無犢牛如蒙
賜祭官給羊視適福晉減一酒減二尊楮帛減五千
祭日皆饌筵二十席羊九酒五尊楮帛十萬楮
製丹旐一貝勒夫人之喪世子郡王以下奉
恩將軍以上和碩公主世子福晉以下縣君奉
恩將軍恭人以上咸會喪采棺歛奠及百日之
祭皆與貝勒同初祭大祭共給羊五酒五尊楮
帛一萬祭日皆饌筵二十席羊九酒五尊楮帛
十萬楮製丹旐一貝勒側夫人之喪貝勒以
下奉恩將軍以上郡主貝勒夫人以下縣君奉
恩將軍恭人以上咸會喪采棺歛奠如適夫人
惟百日之祭饌筵視適夫人減二初祭大祭如
蒙
賜祭官給羊酒視適夫人減二楮帛減三千祭日皆
饌筵十有五席羊七酒二尊楮帛八萬楮製丹
旐一貝子夫人之喪貝勒以下奉恩將軍以
上郡主貝勒夫人以下縣君奉恩將軍恭人以
上咸會喪采棺歛奠及百日之祭皆與貝子同
初祭大祭共給羊三酒三尊楮帛七千祭日皆
饌筵十有五席羊七酒二尊楮帛八萬楮製丹
旐一貝子側夫人之喪貝子以下奉恩將軍
以上郡君貝子夫人以下縣君奉恩將軍恭人
以上咸會喪采棺歛奠如適夫人百日之祭饌
筵羊隻視適夫人各減一初祭大祭如蒙
賜祭官給羊酒視適夫人各減一楮帛減千祭日皆
饌筵十有五席羊七酒二尊楮帛六萬楮製丹
旐一鎮國公夫人之喪貝子以下奉恩將軍
以上郡君貝子夫人以下縣君奉恩將軍恭人
以上咸會喪采棺歛奠及百日之祭羊隻祭筵
皆與鎮國公同初祭大祭共給羊二酒二尊楮
帛六千祭日皆饌筵十有五席羊七酒二尊楮
帛六萬楮製丹旐一鎮國公側室之喪貝子
以下奉恩將軍以上貝子夫人以下縣君奉恩
將軍恭人以上咸會喪采棺歛奠及百日祭筵
羊隻之數咸如適夫人輔國公夫人之喪貝
子以下奉恩將軍以上貝子夫人以下奉恩將
軍恭人以上咸會喪采棺歛奠及百日之祭與
輔國公同初祭大祭共給羊二酒二尊楮帛五
千祭日皆饌筵十有五席羊七酒二尊楮帛四
萬楮製丹旐一輔國公側室之喪輔國公以
下奉恩將軍以上咸會喪采棺歛奠如適夫人
百日之祭羊減一饌筵減一席
凡固倫公主之喪采棺歛奠帷幔舁天及祭葬
之禮皆與親王同惟發引前導有鞍馬無散馬
初祭大祭官給犢牛一(今改用羊)羊八酒九尊楮帛
二萬有
特恩親臨儀與親王同如下嫁外藩喪
聞由内院撰給
諭祭文遣内大臣侍衞及禮部理藩院堂官奉至墳
讀文致祭置守塋人八戸和碩公主之喪采
棺歛奠帷幔舁夫及祭葬之禮均與世子福晉
同墳院之制與貝勒同下嫁外藩則遣官前往
讀文致祭置守塋人六戸郡主之喪采棺歛
奠及帷幔舁夫祭葬之禮與郡王福晉同墳院
之制與和碩公主同下嫁外藩遣官讀文致祭
置守塋人六戸縣主之喪采棺歛奠帷幔舁
夫及祭葬之禮皆與貝勒夫人同墳院之制與
公同如下嫁外藩並遣官讀文致祭置守塋人
四戶郡君之喪采棺歛奠帷幔舁夫及祭葬
之禮皆與貝子夫人同墳院之制與縣主同如
下嫁外藩則遣官讀文致祭置守塋人四戶
縣君之喪采棺歛奠帷幔舁夫及祭葬之禮皆
與鎮國公夫人同墳院之制與郡君同如下嫁
外藩則遣官讀文致祭置守塋人三戶鄉君
之喪采棺歛奠帷幔舁夫及祭葬之禮皆與輔
國公夫人同(以上摃轝皆髤以硃紅)墳院之制與縣君同
置守塋人二戶
欽定大清會典卷五十三
