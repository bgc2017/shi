欽定大清會典卷七十三
工部
虞衡清吏司
採捕
凡採捕有三曰東珠曰貂皮曰人參貂珠歲由
黑龍江將軍捕牲總管按數選取輸納人參由
戶部給票委官經理均會同内務府分等驗收
貯庫
凡採捕之法採珠設珠軒置長上三旗珠軒五
十有四下五旗珠軒三十有四每珠軒以得東
珠十有六顆為率重自一分至十分為度每歲
合計所入之數佳者或以一當五或以一當四
當三當二尋常者仍以一當一分為五等不及
等者不入正數内捕貂索倫壯丁每名歲捕
一貂冬季選貢鄂倫椿食糧壯丁如之其不食
糧者每名亦歲捕一貂三等以上給直不及等
者不給直烏良海壯丁每名歲捕二貂按數輸
納採人參戶部委官攜信票出口招商給票
入山開採每票以納人參十有二兩為則每歲
所採以給票之多寡為盈縮採二年三年間停
一年由
盛京吉林將軍寧古塔副都統隨時酌奏
凡採捕賞罰總管翼長驍騎校領催等督採東
珠溢數至三十顆為一分多者按分加算賞給
布帛有差溢數得千顆者總管翼長加一級驍
騎校領催等按分加賞上三旗由内務府下五
旗由各王貝勒貝子等給予闕額至十顆為一
分闕多者亦按分加算官降罰壯丁鞭責各有
差貂分三等一等五百二等一千餘以三等收
納足數及等者計額給賞銀布足數不及等者
無賞免議不足數者罰責各有差
凡採捕禁令貂珠人參禁偷採旗民有犯皆論
如法私載私販與盜採同該管官及守口官弁
失察徇縱者並論
鼓鑄
凡鼓鑄之法隸工部者曰寳源局置鑪二十有
一歲鑄錢七十一卯(以六千二百四十九緡二百七十文為卯)得錢
四十四萬三千六百九十八緡百七十文遇閏
加鑄四卯得錢二萬四千九百九十七緡有八
十文月運節愼庫備用
凡寳源局事掌於滿漢右侍郎其滿漢司官簡
用更代及選委筆帖式期滿升用與戶部寳泉
局同
凡寳源局出錢以給工直餘竢戶部咨領到庫
按數給發兵餉月以三萬緡為率
凡雲南之銅歲輸
京師寳源局者如戶部三分之一正運四每運銅
三十六萬斤加運二每運銅三十萬六千七百
二十斤共銅二百五萬三千四百四十斤其色
之高下運之遲速驗收考察均如戶部
凡寳源局需用黑白鉛錫歲輸自出産之省與
戶部所用統解分收貴州白鉛上下正副分為
四運共一百三十萬一千九百十有四斤湖南
黑鉛上下二運共二十三萬三千五百二十三
斤廣東錫歲一運計七萬五百七十一斤承運
官及定限與運銅同(凡錢法考成禁令詳見戶部)
軍器
凡修造甲胄櫜鞬佩刀由八旗以應造之數具
册咨部部按官校及馬步軍等則各旗定價移
戶部豫支官兵俸餉令軍需局依式造給需用
鳥槍由旗咨部以庫貯給發吉林新来京官
兵給以軍器由該管官册具人數咨部折價令
其自備
車駕廵幸官兵需用帳房官以藍色兵以白色皆布
為之由部備造貯庫各旗届期領用回日按數
交納直省駐防及綠旗營官兵鎧仗或增置
或補闕均由督撫按修理城垣衙署例定價報
部刊定章程畫一報銷
凡製造火器大者曰礮其制或鐵或銅或鐵心
銅體或銅質木瓖或鐵質飾金重自五百六十
斤至七千斤輕自三百九十斤至二十七斤長
自一尺七寸七分至丈有二尺其擊遠或宜鐵
弹或宜鉛子均助以火藥引以烘藥鐵弹自四
十八兩至四百八十兩鉛子自二兩至二十八
兩火藥自一兩三錢至八十兩烘藥自三四錢
至二兩皆按礮尺高下度數以定所及之遠近
鑄礮之時或奉
旨命官監督或由部委官無常制小者曰鳥槍曰火
甎曰火毬曰火箭曰弩箭曰噴筩曰銃皆隨時
成造部設濯靈厰委官制備火藥
特命大臣督理厰設石碾二百盤每盤置藥三十斤
為一臺每臺碾三日者以備軍需碾一日者備
演槍礮豫貯軍需火藥以三十萬斤為率隨用
隨備八旗試演槍礮
盛京熱河右衛綏遠城及各蒙古等處兵丁操演
所用火藥皆按年備造隨時憑文支給每火藥
百斤隨烘藥一斤由部覈給硝黃工價製成請
命大臣驗收覈實奏銷直省駐防標協各營及邊
關要隘分貯神功神威子母等礮每歲演放或
年久鏥蝕燬舊鑄新或綜覈盈絀酌撥均貯由
各將軍督撫提鎮題準報部存案至修造鳥槍
等器及歲需火藥鉛弹皆動用公帑報部覈銷
凡
王命旗牌自經略軍務至直省督撫提鎮皆
賜給以重委任損失者論旗以藍繪為之方二尺
六寸金書令字鈐以兵部印牌以木製形圓高
一尺二分闊七寸五分厚一寸髤以硃漆中䥴
令字飾以金旁䥴號數槍長七尺圍一寸亦䥴
號以備考察步軍統領及直省駐防將軍皆
給令箭箭上書金字如其官名綴以黃繒小旗
歲久疏請由部更製頒給
雜料
凡鑄器頒行戶部及直省有司度量權衡由部
按成式鑄造
壇廟
陵寢内務府八旗各部院寺及外藩外國賓館並各工
所需用銅鐵器具皆委官督匠造給需用物料
或以庫貯給發或移戶部支取或按市價採買
皆月要其數奏銷
凡陶器内務府及各衙署工所取用陶器計其
高下尺寸口徑大小按市價採買給發
凡黃布幔城網城及樁鐝駝屉備造貯庫遇
車駕廵幸需用内務府八旗太僕寺各衙門定數咨
取事畢如數交還
凡造車八旗礮車及棉簾車遇有修造購木材
於直省支物料於戶部委官監製工竣題銷部
設馬車九以供木倉門簾庫等處運送物件之
用草豆役食均於戶部支領
凡葦席竿繩貯於惜薪厰收掌所内務府及各
部院寺工所賓館遇有需用按數給發如用久
殘朽給直採辦工完按時日之久暫定成數之
多寡分别交回有逾限不交及損失者論
欽定大清會典卷七十三
