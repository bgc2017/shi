欽定大清會典卷七十八
盛京戸部
侍郎一人掌
盛京賦稅之出納其屬經會司郎中一人員外郎
一人主事一人糧儲司郎中員外郎各一人主
事二人農田司員外郎二人主事一人銀庫郎
中一人員外郎一人堂主事二人司庫二人掌
官莊六品官二人筆帖式二十三人内倉監督
正副各一人
凡官莊糧莊百十有八所分四等一等莊十有
二所每莊歲輸米三百八十二石二等莊二十
所莊三百五十二石三等莊三十七所莊三百
有七石四等莊四十九所莊百九十二石棉花
莊五所每莊歲輸棉七百斤鹽莊三所每莊歲
輸鹽萬二千斤由部歲於秋成時奏請
欽簡在京部院堂官一人詣
盛京會視收納以供
陵寢祭祀及廩餼芻茭之用餘米輸内倉存貯
凡旗地
興京遼陽復蓋平寧海開原等州縣錦州府寧遠
義二州廣寧縣及牛莊岫巖鳳凰熊岳等城旗
丁限田五萬六千四百七十六頃七十四畝九
分輸草豆者二萬一千九百八十頃七十七畝
有竒每六畝歲輸豆一升七合七勺草一束輸
米者三千八百六十頃二畝有竒每六畝歲輸
米二升六合五勺五抄又錦寧遠廣寧義四州
縣官莊餘田七千七百二十頃四畝有竒招旗
丁耕種定上中下三則歲分半輸豆輸銀各三
千八百六十頃二畝有竒上則每畝豆一斗三
升四勺三抄有竒銀三分中則豆八升六合九
勺五抄有竒銀二分下則豆四升三合四勺七
抄有竒銀一分令各城守尉徵收解部充用
凡儲積錦縣寧遠州儲米各十萬石遼陽州廣
寧縣半之承德海城蓋平鐵嶺開原五縣復義
二州各四萬石寧海縣半之歲以三分出借平
糶七分存倉侍郎會奉天府尹稽其出入
凡廩給官役在
盛京及國戚子孫年十有八許其守護
陵寢者計月授糈三旗牧副牧人計月授食各給銀有
差京差官兵採取物産吉林黑龍江以北人戶
移家入居内地本部及各官署夫役廚匠各給
鹽米有差
凡賞給服物
三陵官署執役軍校廚匠飼牲人歲給春秋衣三歲給
冬裘獵取虎皮送部官兵賞布帛黑龍江以北
入貢貂皮水獺皮官役及各寺廟喇嘛番僧賞
帛絹紗布均移戶部領取
凡供給物用
三陵殿宇及
宫殿窗櫺表飾各官署寺廟歲需諸色紙及銀硃
均由部關支
凡支給芻茭
三陵供祭牛羊京差來東採取物産官兵往來乘馬吉
林黑龍江以北官兵人戸移家内地所乘馬牛
發往吉林屯田耕牛歲獵虎鹿等獸運送
京師車牛均部給草豆
凡撫䘏流人流徙
盛京寧古塔等處發驛站官屯當差及為奴各犯
釡椀柴薪護送兵車及出威遠堡驗票均移所
司發給在道口糧及發吉林屯田者既至徙所
牛種耕具均由部關支
凡奏銷每歲賦入米穀菽麥禾麻鹽棉及移取
帛布絹紗硃楮柴薪器皿動用之數均四時册
報歲終彙疏聽戸部覈銷
盛京禮部
侍郎一人掌
盛京朝祭之禮儀其屬左右二司各郎中一人員
外郎二人堂主事一人讀祝官八人贊禮郎十
有六人筆帖式十人管千丁六品官一人七品
官一人
凡恭遇
萬夀聖節元日長至朝賀之禮是日内務府官詣
崇政殿啟扉拂拭
御座本部官恭設香案於
殿外正中黎明將軍五部侍郎率所屬官弁按旗
分左右翼於丹墀内列班奉天府尹丞治中通
判京縣等官從右翼東班西上西班東上咸朝
服行三跪九叩禮
凡
陵寢之祭清明孟秋望冬至歲暮四祭
福陵
昭陵忌辰均由部列承祭宗室官職名咨太常寺轉奏
候
旨分遣行禮十月朔日
永陵總管行禮每月朔日
永陵掌關防官行禮
福陵
昭陵均宗室官行禮
萬夀聖節祭
福陵
昭陵同清明孟秋望冬至歲暮祭
夀康太妃
懿靜大貴妃園寢掌關防官行禮祭品移取庫
帑以備犧牲及米鹽菌蕨皆供自
盛京戸部飼乳牛以取乳及乳酥皆供自兩翼牧
場設田園魚泊任壯丁以藝菽麥蒔瓜果畜魚
羅雉祭則供其物奉先制帛香蠟及時果飴品
産於
京師者每歲秋由太常寺齎送貯庫以時供祭
奉先殿及畿輔
陵寢供祭歲取
盛京所産嘉魚嘉果遣官敬送所司
凡祠廟之祭春秋二仲祭
長白山神以吉林將軍或副都統承祭部遣讀祝贊
禮郎前往襄事
萬夀聖節及仲秋祭
盛京城隍之神以本部侍郎承祭犧牲果品移取
盛京戸部庫帑供備香帛菱芡由太常寺齎送
春秋祭
賢王祠以奉天府尹承祭祭品府尹供備
興京
盛京
勅建寺廟歲各致祭香蠟之需及僧道歲給米鹽衣
服各有定數均移
盛京戶部工部内務府分給
凡貢使饋遺朝鮮國入貢使臣往來取道
盛京官有饔餼役有廩給馬有芻秣黑龍江以北
入貢貂皮獺皮官役賞以冠帶袍鞾及廩餼芻
糧均由部行所司支給
盛京兵部
侍郎一人掌
盛京武備及郵驛邊防之政其屬左右二司各郎
中一人員外郎二人主事一人堂主事二人筆
帖式十有二人
凡簡稽軍實每三年侍郎率其屬驗
盛京五部及將軍各屬官兵甲胄器械毋有不整
以次驗北路東路南路西路事竣具疏以
聞
凡監射
盛京各旗官春秋會射據將軍咨委屬官監視稽
其不至者
凡驛遞自
盛京西至山海關設驛十有七東至
興京驛四南至朝鮮驛八東北至吉林黑龍江驛
三北至法庫邊門驛二馬共九百九十有疲瘠
者十匹歲易三匹車和雇以應役每里銀一分
往來乘傳者車馬廩糧内據兵部外據吉林黑
龍江將軍文移給之所需帑金於
盛京戶部移取歲終以廩糧册送戶部以車數册
送兵部均察覈奏銷
凡驛官自
盛京至山海關總設管理官一人至
興京吉林黑龍江法庫門朝鮮總設管理官一人
每驛設丞一人站丁無定額管理官於
盛京五部司官選補三年更代部會
盛京戶部察覈賢能者保奏咨吏部升用不稱職
者糾參丞由管理官於站丁内遴選部會錦州
副都統覆選咨吏部注册序補站丁每三年編
册送戶部
凡倉庫官遼陽州蓋平開原二縣錦州府寧遠
州義州廣寧縣及牛莊城各設倉官一人由部
會
盛京將軍四部侍郎於筆帖式内遴選有行檢操
守者擬正陪送吏部引
見補用五部設庫使二十六人由禮部考取官學生
咨部注册以次序用
凡考取筆帖式
盛京
陵寢及將軍衙門五部外城邊門設筆帖式三十六人
由部集應考者分清字繙譯考取遇員闕不拘
旗分依考取次序送吏部引
見補用
凡關門禁防山海關及各邊門官民往來出入
均由部予印牒守者騐實迺準經行
盛京刑部
侍郎一人掌
盛京旗民之獄訟其屬肅紀前司郎中一人員外
郎二人主事一人肅紀左司郎中一人員外郎
二人主事一人肅紀右司郎中一人主事一人
蒙古主事二人肅紀後司郎中一人員外郎一
人主事一人堂主事二人贓罰庫司庫一人漢
司獄一人筆帖式三十一人
凡讞獄
盛京所屬旗人訟者所在理事官讞之旗民交訟
者所在理事官會州縣官讞之輕者判斷省釋
重者送部侍郎會奉天府尹共讞之邊外蒙古
訟者侍郎會該扎薩克之副台吉共讞之皆依
律定擬按罪之輕重以别咨題由法司覆覈題
結與直省同
凡秋審每歲秋侍郎總本部及奉天府讞定重
囚會
盛京戶禮兵工侍郎奉天府尹廵察御史虚公詳
愼分别情實緩決可矜疑册送刑部
凡審斷私採人參部會
盛京將軍及管轄威遠堡六邊侍郎奉天府尹按
參數輕重律擬定罪
盛京工部
侍郎一人掌
盛京營作之事其屬左右二司各郎中一人員外
郎二人主事一人堂主事二人四品官五品官
各一人六品官二人司庫二人司匠一人筆帖
式十有七人
凡土木工作
陵寢殿宇遇有修葺據掌關防官移文城垣據
盛京將軍
宫殿
壇廟據内務府公廨倉庫據所司各移文度物用計工
直移工部會覈竢覆到移取
盛京戶部庫帑庀材鳩工工竣疏報册送工部覈
銷
盛京城在瀋水之陽周九里三百三十二步高三
丈五尺厚一丈八尺雉堞六百五十有六堞高
七尺五寸譙樓八角樓四東南西北各門二東
曰撫近曰内治南曰德盛曰天祐西曰懷遠曰
外攘北曰地載曰福勝濠廣十有四丈五尺周
十里二百有四步關城周三十二里四十八步
高七尺五寸四面門各二南曰大南關小南關
北曰大北關小北關東西如之東南隅水關二
瀋水經焉
宫殿之制
正殿曰崇政殿左右翊門二殿廷南正門曰
大清旁曰東西角門門外左右奏樂亭二廷左
飛龍閣右
翔鳳閣殿北
鳳凰樓前東
師善齋南
日華樓西
協中齋南
霞綺樓
鳳凰樓北
清寧宫東
衍慶宫
關睢宫西
永福宫
麟趾宫
崇政殿東
頤和殿北
介祉宫又北
敬典閣
崇政殿西
廸光殿北
保極宫又北
繼思齋又北
崇謨閣繚以垣南北八十五丈三尺東西三十二
丈二尺垣南左闕曰
文德右闕曰
武功
崇政殿東垣之東
殿曰篤恭廷左右各列亭五為諸王大臣議政之
處别繚以垣垣前列奏樂亭二
壇廟之制
圜丘在德盛門南周百有十丈南三門東西北各一門
太廟在撫近門東正殿五間前殿三間南大門三間東
西門各一間正殿後房六間
陵寢之制
永陵在
興京城西北十里
啟運山
寳城周十有五丈四尺前饗殿三間曰
啟運東西廡各三間外為紅門繚垣四十二丈七尺
碑亭四
福陵在
盛京城東北二十里
天柱山
寳城周五十九丈五尺前為方城明樓樓前饗殿三間
曰
隆恩東西廡各五間門名與
殿同門外碑亭一又外為紅門繚垣六百十有一丈
五尺西為
夀康太妃園寢
昭陵在
盛京城西北十里
隆業山
寳城周六十一丈三尺繚垣五百七十丈二寸餘與
福陵制同西為
懿靜大貴妃園寢遇應修葺據掌關防官來文興
工公廨之制
盛京將軍署在德盛門内之東其北奉天府尹署
南為戶部又南禮部又南工部又南奉天府儒
學刑部在天祐門内之西其南兵部其東府通
判署其西試院次西府丞署南承德縣署迤西
典史署撫近門外南治中署北經歷署外攘門
内北稅課司教場在外城外西北隅
凡匠役設匠以供營造設千丁以供埏埴分領
以四品五品六品司匠等官應支米鹽移
盛京戸部支取分給
凡支給柴薪守護
三陵官役及各官署執事人廚役匠役守顯佑宫道士
歲給
盛京禮部修治果品及
京師遣來匠役月給職官兵丁
内府差役外國貢使及
三陵犧牲驛遞馬匹日給各有定數至修造屋宇苫蓋
之用罪犯炊㸑並按定數移取
盛京戶部庫帑買給歲終移工部覈銷
欽定大清會典卷七十八
