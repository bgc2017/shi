欽定大清會典卷四十七
禮部
祠祭清吏司
中祀四
凡祀
天神之禮為壇一成於
正陽門外設石龕四於壇北皆鏤以雲文以奉
雲師
雨師
風伯
雷師之神均南嚮歲孟夏常雩後如不雨諏日遣官
祗告祈雨
天神位前各陳脯醢果實帛一爵三尊一鑪一鐙二
先祈告一日樂部設中和韶樂於壇下分左右
懸祀日日出前二刻遣官詣壇太常卿率所屬
恭請
神位奉安各龕内贊引太常贊禮郎二人引遣官由
外壝左門入至内壝南左門贊盥洗遣官盥洗
入門至壇下拜位前立鴻臚寺官引陪祀各官
至内壝南門外左右序立均北面典儀官贊樂
舞生登歌執事官各共迺職(以下自迎神至送神均典儀官唱贊)
武舞八佾進贊引官贊就位引遣官就拜位立
迺迎
神司香官奉香盤進司樂官贊舉迎
神樂(凡舉樂皆司樂官唱贊)奏祈豐之章贊引官贊升壇引遣
官由東階升詣
雲師香案前司香官跪奉香贊引官贊上香遣官上
柱香次三上瓣香以次詣
雨師
風伯
雷師前上香儀同贊復位引遣官降階復位贊跪叩
興(以下行禮皆有贊)遣官行三跪九叩禮陪祀各官均
隨行禮奠帛初獻爵司帛官奉篚司爵官奉爵
各以次進奏華豐之章舞干戚之舞司帛官跪
奠篚三叩司爵官立獻爵奠正中皆退司祝至
祝案前跪三叩奉祝版跪案左樂暫止遣官以
下皆跪司祝讀祝畢詣
神位前跪安於案三叩退樂作遣官暨陪祀各官行
三叩禮樂止武功之舞退文舞八佾進亞獻奏
興豐之章舞羽籥之舞司爵官獻爵奠於左儀
如初獻終獻奏儀豐之章(舞同亞獻)司爵官獻爵奠
於右儀如亞獻樂止文德之舞退徹饌奏和豐
之章徹饌畢送
神奏錫豐之章遣官行三跪九叩禮陪祀各官均隨
行禮有司奉祝次帛次香共送燎所遣官轉立
西旁東面候祝帛過復位樂作引詣望燎位望
燎贊引官告禮成引遣官退太常卿率所屬恭
奉
神位還御陪祀官皆退得雨霑足後諏日遣原祈
官報祀
天神位前各帛一爵三登一鉶一簠二簋二籩十豆
十尊一鑪一鐙二共牛一羊一豕一樂章禮儀
均與祈告同
凡祭
地祇之禮為
壇一成於
天神壇西設石龕五於
壇南鏤山文者三水文者二以奉
五嶽
五鎮
五陵山
四海
四瀆之祇均北嚮設石龕二於東石龕二於西各鏤
山文者一水文者一東奉
京畿名山
京畿大川之祇西嚮西奉
天下名山
天下大川之祇東嚮歲孟夏常雩後如不雨遣官
祇告祈雨與
天神壇同日舉行壇上北嚮五案東西嚮各一案皆
陳脯醢果實尊一鑪一鐙二每位帛一爵三遣
官入外壝右門由内壝北右門詣拜位陪祀各
官拜於内壝北門外有司奉祝帛香送瘞所引
詣望瘞位望瘞其餘樂章禮儀均與祈告
天神同得雨報祭
地祇位七案皆登一鉶一簠二簋二籩十豆十尊一
鑪一鐙二每位帛一爵三共牛一羊一豕一餘
與
天神壇報祀同水潦祈晴冬旱祈雪遣官祗告
天神
地祈既應而報禮亦如之
皇帝時巡所至
親祭方嶽
嶽神位前帛一牛一羊一豕一登一鉶二簠二簋二
籩十豆十尊一爵三鑪一鐙二先祭一日
行在樂部設中和韶樂於殿外階上分左右懸所司
設大次於戟門外南嚮至日昧爽
行在鑾儀衞陳騎駕鹵簿於
行宮門外扈從王公暨文武官陪祭如常儀地方
文官知府武官副將以上與朝臣陪祭者以其
班序(班詳儀制司)咸采服日出前三刻
行在太常卿詣
行宮告時
皇帝御龍袍衮服乘輿出行宮前引後扈如常儀不
陪祭扈從各官咸集
行宮前跪送
駕𤼵警蹕及
嶽廟不陪祭地方官序列跪迎
皇帝入廟中門至戟門降輿入大次少憩太常卿奏
請行禮
皇帝出大次盥洗贊引太常卿二人恭導
皇帝由戟門中門陞中階入殿中門至拜位前北嚮
立鴻臚官引王公位階上百官位階下左右序
立均北面典儀官贊樂舞生登歌執事官各共
迺職(以下自迎神至送神皆典儀官唱贊)贊引官奏就位
皇帝就拜位迺瘞毛血迎
神司香官奉香盤進司樂官贊舉迎
神樂奏祈豐之章贊引官奏就上香位恭導
皇帝詣香案前司香官跪進香贊引官奏上香
皇帝立上柱香次三上瓣香奏復位
皇帝復位奏跪拜興(以下行禮皆有奏)
皇帝行二跪六拜禮王公百官均隨行禮奠帛行初
獻禮司帛官奉篚司爵官奉爵進奏華豐之章
司帛官跪奠篚三叩司爵官立獻爵奠正中皆
退司祝至祝案前跪三叩奉祝版跪案左樂暫
止
皇帝跪王公百官皆跪司祝讀祝畢詣
神位前跪安於案三叩退樂作
皇帝率羣臣行三拜禮亞獻奏興豐之章司爵官獻
爵奠於左儀如初獻終獻奏儀豐之章司爵官
獻爵奠於右儀如亞獻徹饌奏和豐之章徹饌
畢迺送
神奏錫豐之章
皇帝率羣臣行二跪六拜禮有司奉祝次帛次饌次
香恭送瘞所
皇帝轉立拜位旁西嚮候祝帛過復位贊引官奏禮
成恭導
皇帝出戟門陞輿不陪祭地方官跪送於廟門外不
陪祭扈從官跪迎於
行宮門前
皇帝還
行宮衆皆退
鑾輿所至方鎮及所過名山大川均遣官致祭儀與
祭
地祇壇同遇
國家大慶典致祭
嶽鎮海瀆以二品至四品京堂官充使以禮部太常
寺筆帖式齎祝文香帛導以繖仗龍旗諏日發
京師往祭東嶽泰山於山東泰安府東鎮沂山於
青州府南嶽衡山於湖南衡州府南鎮會稽山
於浙江紹興府中嶽嵩山於河南登豐縣中鎮
霍山於山西霍州西嶽華山於陜西華隂縣西
鎮吳山於隴州北嶽恒山於山西渾源州北鎮
醫巫閭山於
盛京廣寧縣長白山於黑龍江東海於山東萊州
府南海於廣東廣州府西海於山西蒲州府(望祭)
北海於吉林(望祭)河瀆於山西蒲州府江瀆於四
川成都府淮瀆於河南唐縣濟瀆於濟源縣皆
帛一牛一羊一豕一登一鉶二簠簋各二籩十
豆十尊一爵三鑪一鐙二遣官前祭期致齋二
日將事行禮均與祭
地祇壇儀同所在有司歲以春秋仲月諏日致祭
牲用羊一豕一餘儀與遣官致祭
嶽鎮海瀆同直省府州縣各建
神祇壇中設
雲雨風雷之位左設本境
山川之位右設本境
城隍之位歲以春秋仲月諏日致祭以帛七羊一
豕一鉶二簠二簋二籩四豆四尊一鑪一鐙二
爵各三餘儀與直省祭
社稷同孟夏諏日行常雩禮如常雩後不雨自督
撫至州縣咸率所屬致齋修省虔禱
神祇為民請命既應而報陳設禮儀均與春秋常祭
同若久雨祈晴冬旱祈雪禮亦如之
凡祀
太歲之禮爲殿於
正陽門外之西歲以正月上旬諏吉及歲除前一
日均遣官
太歲之神正殿
神位南嚮帛一牛一羊一豕一登一鉶二簠二簋二
籩十豆十尊一爵三琖三十鑪一鐙二牲俎帛
篚羃勺咸具四時十二月各有主者分祀兩廡
東廡司春秋為位六均西嚮西廡司夏冬為位
六均東嚮兩廡各設二案每案帛三餘陳設與
正殿同先祀一日樂部設中和韶樂於殿内分
左右懸祀日日出前四刻遣官詣壇太常卿率
所屬恭請
太歲神位出龕安奉神座啟十二月神龕畢贊引太
常贊禮郎二人引遣官由拜殿南左門入出北
門降階贊引官贊盥洗遣官盥洗引由正殿左
階升至門外正中拜位嚮上立贊禮郎各二人
引兩廡分獻官於&KR1161;中夾甬道左右嚮上立典
儀官贊樂舞生登歌執事官各共迺職(以下自迎神至)
(望燎皆典儀官唱贊)武舞八佾進贊引官贊就位遣官就
拜位迺迎
神司香官奉香盤進司樂官贊舉迎
神樂(凡舉樂皆司樂官唱贊後同)奏保平之章贊引官贊就上香
位引遣官入正殿左門詣香案前立司香官跪
奉香贊引官贊上香遣官立上柱香次三上瓣
香贊復位引遣官復位贊跪叩興(以下行禮皆有贊)遣
官行三跪九叩禮分獻官均隨行禮奠帛初獻
爵司帛官奉篚司爵官奉爵進奏定平之章舞
干戚之舞司帛官跪奠帛三叩司爵官立獻爵
奠正中皆退司祝至祝案前跪三叩奉祝版跪
案左樂暫止遣官跪分獻官皆跪司祝讀祝畢
奉祝版詣
太歲位前跪安於案三叩退樂作遣官行三叩禮分
獻官均隨行禮分獻官詣兩廡上香執事生奠
帛獻爵畢分獻官退復位樂止武功之舞退文
舞八佾進亞獻奏嘏平之章舞羽籥之舞司爵
官獻爵奠於左儀如初獻終獻奏富平之章(舞同)
(亞獻)司爵官獻爵奠於右儀如亞獻兩廡以次畢
獻均如初樂止文德之舞退太常官贊
賜福胙執事生二人奉福酒福胙詣
神位前拱舉降由中門出立遣官拜位之右執事生
二人進立於左遣官跪左右執事生皆跪右執
事生授福酒遣官受爵拱舉授左執事生受胙
亦如之三叩興偕分獻官行二跪六叩禮徹饌
奏盈平之章徹饌畢送
神奏豐平之章遣官行三跪九叩禮分獻官均隨行
禮有司奉祝次帛次饌次香恭送燎所遣官避
立拜位旁東面候祝帛過復位樂作引遣官仍
由左階降詣望燎位望燎告禮成引遣官出分
獻官以次退太常卿率所屬恭請
神位還御衆皆退歲孟夏常雩後如不雨遣官祗
告祈雨得雨報祀百官應陪祀者咸與均與
神祇壇同日舉行樂章迎神奏需豐奠帛初獻爵奏
宜豐亞獻奏晉豐終獻奏協豐徹饌奏應豐送
神奏洽豐水潦祈晴冬旱祈雪禮亦如之
欽定大清會典卷四十七
