欽定大清會典卷五十六
禮部
主客清吏司
賓禮
朝貢
凡四夷朝貢之國東曰朝鮮東南曰琉球蘇禄
南曰安南暹羅西南曰西洋緬甸南掌(西北番夷見理)
(藩院)皆遣陪臣爲使奉表納貢來朝
凡
勅封國王朝貢諸國遇有嗣位者先遣使請
命於
朝廷朝鮮安南琉球
欽命正副使奉
勅往封其他諸國以
勅授來使齎回迺遣使納貢謝
恩朝鮮國王王妃與王同封子長則請封世子皆
三品以上官充正副使服色儀從各從其品安
南琉球以翰林院科道禮部五品以下官充正
副使
特賜一品麒麟服以重其行儀從皆視一品使歸還
其服於所司
凡貢期朝鮮歲至琉球間歲一至安南六歲再
至暹羅三歲蘇禄五歲南掌十歲一至西洋緬
甸道遠貢無定期
凡貢道朝鮮貢使渡鴨綠江入境由鳳凰城陸
路至
盛京入山海關赴
京師琉球由福建閩安鎮蘇禄由廈門西洋由廣
東澳門暹羅由虎門皆浮舟於海經涉重洋入
境安南由廣西太平府緬甸由雲南永昌府南
掌由普洱府皆陸行款關入境各至省城督撫
具疏以
聞由部覆準
命下廼禮遣入京
凡貢物各將其國之土實非土産者勿進朝鮮
安南琉球緬甸蘇禄南掌皆貢有常物西洋暹
羅無常貢惟其所獻或輸内務府或入武備院
或納鑾儀衞或留於
盛京及邊省各付所司備用有因事慶賀及謝
恩加貢者廩餼賚予如常貢其方物則留充正貢之
數
凡從人朝鮮貢使從書狀官一人大通官三人
護貢官二十四人有賞從役三十人無賞從役
無常數琉球西洋暹羅蘇禄貢舟無過三每舟
人無過百赴京無過二十安南緬甸南掌入貢
人無過百赴京無過二十其不赴京者留於邊
境邊吏廩餼之竢使回至邊率之歸國
凡進表各國貢使就館次日黎明禮部設案於
堂正中提督會同四譯館鴻臚寺少卿朝服率
貢使暨從官各服其國朝服由館赴部入左角
門竢於階下禮部侍郎一人出立於案左儀制
司官二人鴻臚寺鳴贊二人立於左右楹南咸
朝服館卿先升立於階前鳴贊贊進表司賓序
班二人引貢使奉表升階副使從官隨升贊跪
正使以下皆跪贊接表侍郎恭接陳於案正中
復位立贊跪叩興正使以下行三跪九叩禮畢
序班引退儀制司官奉表送内閣恭竢
命下納方物於所司
凡朝儀貢使至京遇大朝常朝之期
皇帝御太和殿王公百官朝賀畢序班引貢使暨從
官各服其國朝服就丹墀西班末聽贊行三跪
九叩禮
賜坐
賜茶皆如儀(詳見儀制司)若不遇朝期由部奏請
召見
皇帝御便殿領侍衞内大臣侍衞左右侍立禮部尚
書一人采服引貢使服其國朝服入至丹墀西
行三跪九叩禮畢引由右階升通事一人從升
至
殿門外跪禮部尚書傳
旨慰問貢使以其國語對通事譯言禮部尚書代奏
禮畢引出如待以優禮則議政大臣内大臣八
旗大臣咸補服入
殿侍立禮部尚書引貢使至丹墀西行三跪九叩
禮升右階入
殿右門立右翼大臣之末廼
賜坐貢使隨衆跪一叩坐
賜茶跪接坐飲皆行一叩禮
皇帝慰問貢使起跪奏對如前儀禮畢引出
賜食於朝房翼日詣
午門外謝
恩如常儀
凡
賜予由部疏請得
旨行諸司供具屆期設案於
午門外
御道左戶部工部内務府司官各陳
賜物於案上駟院陳馬於庭(各國惟朝鮮國王及貢使賜馬)禮部
堂官一人立案南西面主客司官隨後立御史
四人鴻臚寺鳴贊二人序班二人夾
御道左右東西面立咸朝服提督會同四譯館鴻
臚寺少卿朝服率貢使暨從官各服其國朝服
由
長安左門入至
午門外立
御道右東面鳴贊贊排班序班引貢使從官北面
序立聽贊行三跪九叩禮畢廼頒
賜於國王主客司官奉授貢使貢使跪受轉授其從
人次頒
賜於正副使及從官從人主客司吏奉授各跪受訖
廼謝
恩行三跪九叩禮畢引貢使退堂官以下皆退
凡館餼各國貢使就館工部飾房宇備器具給
炭薪戶部支粟米芻豆光禄寺日具脯資餼牽
(詳見精膳司)皆館卿稽察而均調之
凡
賜燕各國貢使朝貢事竣
賜燕於部將歸燕於館舍(詳見精膳司)主席以禮部堂官
一人歸及邊境燕於省城主席以司道一人
凡迎送朝鮮貢使以禮部通官迎於鳳凰城送
亦如之各國貢使由各省督撫遣丞倅迎於邊
界即令伴送至
京及
朝貢禮畢安南琉球暹羅緬甸蘇禄均疏列禮部
滿漢司官各二人引
見恭候
欽點一人送至各省會城督撫遣官伴送出境南掌
仍以伴送來京之人送往西洋貢使以内務府
司官暨西洋人之供職欽天監者迎送於廣東
皆往來乘傳所需舟車夫馬次舍饔餼有司官
憑郵符供備經過地方遞撥官軍防護以達遠
人
凡市易各國貢使入境其舟車附載貨物許與
内地商民交易或就邊省售於商行或攜至
京師市於館舍所過關津皆免其徵若夷商自以
貨物來内地交易者朝鮮於
盛京邊界中江每歲春秋兩市會寧歲一市慶源
間歲一市以禮部通官二人寧古塔筆帖式驍
騎校各一人監視之限二十日畢市海外諸國
於廣東省城每夏乘潮至省及冬候風歸國均
輸税於有司與内地商民同
凡禁令外國有事陳請專差陪臣齎文赴部或
外由督撫爲之轉奏專達於
朝者禁貢使入境及貢道所經各定地界不由正
道越行他省者禁私買違制服色史書兵器銅
鐵油蔴熖硝及帶内地人口米穀出境者禁江
海相際越境漁採者禁陸界甌脱之地中外軍
民設屯堠闢田廬逋逃寄寓者禁封疆文武官
不因公事通文書於外國者禁奉使出疆多受
餽遺往來送迎私索土宜者禁有干禁令者論
如法
凡賙䘏朝鮮安南琉球國王卒其嗣子遣使告
哀迺
賜故王諡以
勅封嗣王之使兼充
諭祭使齎祭文香帛白金往其國
諭祭貢使殁於内地在京遣祠祭司官在道遣所在
有司致祭願攜柩歸國者聽願葬内地者有司
擇地封窆立表以識之費資於官其國有大饑
饉遣使乞糴者令鄰疆官吏發倉庾以平其價
仍以粟賙之
凡拯救外國商民船有被風飄至内洋者所在
有司拯救之疏報難夷名數動公帑給衣食治
舟楫候風遣歸若内地商民船被風飄至外洋
者其國能拯救資贍治舟送歸或附載貢舟以
還皆
降勅褒奬該國王
賜其陪臣有差
賓館
凡賓館設廣廈以待諸國貢使之至置象譯以
通言語習番夷書曰會同四譯館
凡館舍一在御河橋一在宣武門内一在正陽
門外貢使將至行工部庀治以除燥濕既至館
卿率大使稽其出入視其脯資餼牽毋有不給
貢使至次日奉表詣部納貢遇朝期隨廷臣
後朝賀事竣
賜燕於部及館
頒賞於午門外皆館卿率使臣行禮館内日給饔
餼由光禄寺供備食米芻菽器用薪炭由戶工
二部支應芻草依五城所報時價和買運費草
價均領於戶部事竣具其數申部察覈移所由
各衙門奏銷防護官兵奏交兵部撥送館舍
或傾圮應修費巨者奏請費輕者移工部委官
暨館卿會計修理
凡象譯朝鮮安南琉球表章皆用中國書惟習
朝鮮言語設譯生二十人於各旗朝鮮子弟内
選充習回回西番書設西域館譯生四人習暹
羅緬甸蘇禄南掌書設百夷館譯生四人均於
順天府屬儒童内選充
凡授職大使員闕咨吏部以序班序補通官及
序班員闕均以譯生選補咨吏部注冊
馬館
凡設館以牧外藩馬駝在宣武門内者曰内館
在廣渠門外者曰外館下嫁外藩公主郡主暨
額駙歸寧外藩王公台吉來朝及索倫貢貂乘
來馬駝均入牧焉
凡芻牧之期以冬十月一日入館至次年夏四
月一日出館由理藩院具外藩馬駝之數移館
以稽出入
凡芻牧之數外藩親王馬駝六十匹郡王五十
貝勒四十貝子三十有五公二十有五扎薩克
台吉十台吉等八都統子副都統五固倫公
主馬駝六十五匹額駙視貝勒和碩公主視親
王額駙視貝子郡主視郡王縣主視貝勒郡君
視貝子額駙均視公縣君視公額駙暨公主之
子戚畹封台吉者均十有五鄉君視扎薩克台
吉
凡芻牧需費每馬駝十有三匹用夫一名豆支
於戶部柴支於工部鹽支於光禄寺草依五城
所報時價和買雇直運費草價均於戶部支領
監督一年期滿具册申部察覈仍咨各衙門奏
銷
凡監視芻牧内館旗員一人外館二人防護驍
騎校如之兵各二十名由兵部移八旗均委輪
直
欽定大清會典卷五十六
