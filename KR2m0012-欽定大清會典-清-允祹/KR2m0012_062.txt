欽定大清會典卷六十二
兵部
武選清吏司
恩䘏
凡旗員封贈公侯伯暨一品官均封光禄大夫
妻一品夫人上及三代二品資政大夫妻夫人
三品通議大夫妻淑人上及二代四品中憲大
夫妻恭人五品奉政大夫妻宜人六品承德郎
妻安人七品文林郎妻孺人上及一代八品修
職郎九品登仕郎秪封本身有願貤封其親者
準父母並封父視其子之品母均封孺人直
省武職封贈公侯伯與旗員同正從一品官封
榮禄大夫妻一品夫人正二品武顯大夫從二
品武功大夫妻均夫人正三品武義大夫從三
品武翼大夫妻均淑人正四品昭武大夫從四
品宣武大夫妻均恭人正五品武德郎從五品
武略郎妻均宜人正六品武信郎從六品武信
佐郎妻均安人正七品奮武郎妻孺人其封贈
三代至一代與旗員同土司請封由該督撫
覈明按其品級題給
凡
恩廕内外武職二品以上各廕一子入監讀書三年
期滿咨吏部授官願改武職者八旗廕生隨旗
效力按品食俸
盛京駐防及游牧察哈爾官所得廕生願留本處
效力綠旗廕生願改武職者並聽
凡䘏典滿漢武職陣亡給祭葬予贈廕各視品
秩之大小為差八旗武職由部敘其官階移文
吏部按品贈爵予廕直省武職由部議給提督
總兵官各加贈二級廕一子以都司用副將參
將各加贈二級游擊加贈一級均廕一子以守
備用都司守備各加贈一級均廕一子以衛千
總用千總以下各加贈一級均廕一子以把總
用其應得祭葬移文禮部議給八旗一二品
武職病故由部敘其官階稽其治績移文禮部
奏請給以䘏典直省提鎮病故奉
旨察例具奏者由部覈明任滿三年題請加贈
凡䘏賞陣亡官給賞視爵秩為差等八旗武職
都統一等子賞銀千一百兩次二等子次三等
子次一等男兼一雲騎尉次前鋒護軍統領副
都統一等男次二等男次三等男次參領一等
輕車都尉兼一雲騎尉次一等輕車都尉次二
等輕車都尉次三等輕車都尉王府長史次騎
都尉兼一雲騎尉次騎都尉次佐領次雲騎尉
次散秩官各遞減五十兩六品官二百五十兩
七八品官二百二十兩不典兵之一品官視一
等男二品視三等輕車都尉三品視騎都尉四
品視雲騎尉五品視散秩官委署官銜小者按
本職加銀五十兩直省武職提督賞銀八百兩
次總兵官次副將次參將次游擊各遞減百兩
都司三百五十兩次守備次守禦所千總次衛
千總次營千總次把總各遞減五十兩外委官
視把總兵丁陣亡給賞八旗護軍領催二百
兩驍騎百五十兩礮手百三十兩棉甲兵百兩
從役七十兩綠旗馬兵七十兩步兵五十兩土
兵減步兵之半臨陣受傷給賞八旗兵一等
傷五十兩遞降至五等每等減十兩傷至殘廢
者視陣亡例減半仍别其殘廢之輕重加賚有
差綠旗兵一等傷三十兩遞減至五等每等減
五兩官兵出征病故量予䘏賞有未完公帑
由部奏請蠲除
凡優䘏休致官旗員二品以上以老疾乞休者
由本旗稽其服官歲月軍功等次請
旨給以恩俸三品以下年逾六十曾經出征者給半
俸臨陣得有功牌者給全俸年逾五十曾出征
得功者給半俸由部覈實疏請旗員任外省武
職者亦如之漢武職參將以上曾出征得功以
老疾休致者督撫提鎮覈實請
旨加恩賞賚兵丁效力行間年老辭退八旗兵月
給銀一兩米一斛綠旗兵給守兵糧一分以終
餘年若身故無子親老妻寡及有子幼穉者均
酌予銀米養贍
凡歲給名糧八旗武職曰隨兵名糧領侍衛内
大臣滿洲都統八名蒙古漢軍都統前鋒護軍
統領六名公滿洲副都統四名侯伯蒙古漢軍
副都統三名内大臣大學士尚書左都御史子
前鋒護軍驍騎各參領二名護軍驍騎副參領
前鋒侍衛一名有半侍郎散秩大臣左副都御
史學士通政使大理卿詹事王府長史男佐領
各一名每名月給餉銀三兩米二斛步軍統領
九名翼尉四名協尉三名副尉捕盜官二名步
軍尉一名均於額設步軍内支領直省武職曰
養廉名糧提督八十名總兵官六十名副將三
十名參將二十名游擊十有五名都司十名守
備八名千總五名把總四名均以馬步各半支
領外委千把總給步糧一名均不許額外多占
土司
凡土官甘肅指揮使八人指揮同知七人指揮
僉事八人千戶十人副千戶二人百戶九人
青海千戶一人百戶二十三人百長二十六人
西藏百戶十有四人百長十人
四川宣慰使司宣慰使四人宣撫使司宣撫使
五人副使三人安撫使司安撫使二十三人副
使一人長官司長官三十二人副長官三人千
戶三十九人百戶一百六十三人
廣西長官司長官二人副長官一人雲南宣慰
使司宣慰使一人宣撫使司宣撫使四人副使
二人安撫使司安撫使三人長官司副長官三
人千戶一人
貴州長官司長官六十五人副長官二十一人
凡土官承襲由督撫覈明應襲之人先令任事
隨取司府州縣鄰封土司印結及本族宗圖原
領部牒於半年限内具疏請襲部覆得
旨書其官階世系及承襲年月於牒給為憑信不能
於限内題請者聲敘所由咨部存案異日準襲
承襲之法以適長子請襲如無子準孫襲無
孫準弟襲無子弟或妻及壻為彼衆信服者許
一人襲承襲之子孫年幼督撫選本族土舍護
理印務竢其年十有五請襲不按宗支假冒凌
奪者罪之年老有疾請以子代者聽土官支
庶子弟有馴謹能率衆者許土官詳報督撫疏
請頒給部牒分土官所轄疆土三之一或五之
一令其視事授職視土官降二等更有子孫可
分者亦如之授職再降一等
凡敘功土司有軍功者由原銜遞加至宣慰使
指揮使止無可復加者注册仍以本職治事承
襲時止授原爵其治績勤敏者量予加級紀錄
有差
凡議過視流官例(例詳吏部)其不食俸者遇降罰之
案按品計俸罰米貯常平倉備振(每俸銀一兩罰米一石)
因公罣誤例應革職者準降四級留任賄縱滋
事者論如法
凡改土歸流土司傾心向化率屬内附由督撫
疏請改隸民籍者授以守備或千總把總之職
準其世襲其年富才優者隨營效力該管官保
題與武職同升轉若土司獲罪革除遷地安置
襲替無人者土地人民歸地方官管轄
欽定大清會典卷六十二
