欽定大清會典卷二十
禮部
尚書滿漢各一人左右侍郎滿漢各二人掌吉
嘉軍賓凶之秩序學校貢舉之法以贊邦禮所
屬有儀制祠祭主客精膳四司
儀制清吏司郎中滿二人漢一人員外郎滿三
人漢一人主事滿漢各一人掌嘉禮軍禮學校
貢舉並隸焉鑄印局員外郎漢一人筆帖式
署主事滿一人(二年稱職升主事)大使漢一人掌鑄造
寳印
祠祭清吏司郎中滿二人漢一人員外郎滿三
人蒙古漢各一人主事滿漢各一人掌吉禮凶
禮
主客清吏司郎中滿一人蒙古一人漢一人員
外郎滿二人主事滿漢各一人掌賓禮提督
會同四譯館兼鴻臚寺少卿一人(以本部滿漢郎中奏請)
(年簡攝三更代)大使漢一人序班漢二人朝鮮通事
八人掌通外國語言治館舍委積馬館監督
正一人(以本部司官兼攝)副一人(以理藩院司官兼攝均一年更代)掌
圉人牧芻以待外藩朝覲
精膳清吏司郎中滿漢各一人員外郎滿二人
主事滿一人蒙古一人漢一人掌五禮燕饗之
儀與其牲牷
堂主事滿三人漢軍一人司務滿漢各一人
筆帖式滿三十四人蒙古二人漢軍四人分
隸各司視事之繁簡以為額
樂部典樂(無專員以本部滿尚書暨各部院堂官知樂者兼之)掌五音六
律以合隂陽之聲和聲署署正滿漢各一人
署丞滿漢各一人(以本部暨内務府司官兼之)供奉供用(無定)
(員以内務府太常寺鴻臚寺官充攝)分掌協律之事
儀制清吏司
嘉禮
朝會一
凡元日長至次日
萬夀聖節及遇
國家慶典
皇帝御太和殿羣臣上表稱賀則有大朝之儀在外
直省官及四夷屬國豫期表賀至日各率屬望
闕行禮與京朝官同月之每旬五日
皇帝御太和殿受朝則有常朝之儀折本降
旨則有
御門之儀随時
聽政則
御燕朝召臣工入對日以為常
凡大朝常朝
皇帝禮服羣臣朝服
御門燕朝各從所宜服元日
萬夀聖節前後三日羣臣入朝咸朝服退朝在公所
采服元宵節前後一日如之常朝日退朝在公
所及月之朔望逄五逄十日咸補服
凡陳設筆硯案在
殿内右楹之南東嚮華盖在
殿門外正中法駕鹵簿陳東西檐下及丹陛夹兩
階至丹墀以南(詳見鑾儀衛)静鞭在午階下北嚮仗
馬在左右階下步輦在
太和門外五輅在
午門外馴象在五輅之南朝象在
天安門外皆東西相嚮大朝慶賀設表案於
殿内左楹之南西嚮遇
頒詔設詔案二一於
殿内左楹之北西嚮一於丹陛正中南嚮
凡樂懸中和韶樂在
殿檐東西丹陛大樂在
太和門左右均北嚮鼓吹大部在
午門外東西相嚮中和韶樂
皇帝御座及還宫則奏之樂章
御座元日奏元平長至奏遂平
萬夀聖節奏乾平常朝奏隆平
還宫元日奏和平長至奏允平
萬夀聖節奏太平常朝奏顯平丹陛大樂羣臣行禮
則奏之樂章王公百官奏慶平外國使臣奏治
平大朝常朝同
凡班位親王世子郡王長子貝勒一班貝子入
八分鎮國公輔國公一班在丹陛之上立位左
翼西面右翼東面皆北上拜位親王一班世子
郡王一班長子貝勒貝子一班鎮國公輔國公
一班左翼西上右翼東上皆北面不入八分公
以下文武百官在丹墀之内立位東西各九班
班如其品滿官左翼四旗西面右翼四旗東面
皆北上漢官東班吏部戸部禮部宗人府通政
使司翰林院詹事府太常寺光禄寺鴻臚寺國
子監吏科戸科禮科内閣中書欽天監太醫院
在左翼之南西班兵部刑部工部都察院大理
寺鑾儀衛太僕寺中書科兵科刑科工科順天
府京縣五城兵馬司京營將弁在右翼之南拜
位正從各依品級山序立東西各十有八班左
翼西上右翼東上皆北面外國使臣在西班末
立位東面北上拜位北面東上大朝常朝同
凡侍班大學士學士詹事少詹事讀講學士立
於
殿東檐第三柱西面左都御史左副都御史立於
西檐第三柱東面皆北上記注官四人立於
殿内西三楹東面前引大臣十人在
寶座前立東西面後扈内大臣二人在
御座旁左右僉立内大臣率豹尾班侍衛左右各十
人在
寳座後兩旁序立大朝常朝同導
駕大朝禮部堂官二人立於丹陛螭頭下常朝鴻臚
卿二人立於丹陛上均東西面北上
凡執事樂部典樂一人立於中和樂懸之次東
面鴻臚寺鳴贊官四人立於東西檐第二柱引
王公鴻臚寺官二人立於丹陛引百官引外國
使臣鴻臚寺官序班各二人立於丹墀皆北上
東西面鑾儀衛傳鳴鞭官六人立於丹陛西階
每階二人皆東面大朝常朝同若大朝慶賀宣
表官一人立於東檐第三柱内閣學士後西面
凡糾儀御史二人立於西檐第三柱東面北上
御史四人禮部司官四人立於丹陛御史八人
立於丹墀班前御史四人禮部司官二人立於
班後皆北上東西面御史四人吏部禮部司官
各二人於班末東西立皆北面大朝常朝同
御門聽政給事中二人御史二人立於西階下東面
北上
凡
賜坐王公位
殿内左右楹之後重行北上皆東西面大學士内
大臣位王公後不入八分公以下文武百官位
原立處大朝常朝同
凡
御門聽政以戸禮兵工四部分日首對三法司直第
三班吏部直第六班若宗人府進章在各部之
先均以滿漢司官各二人陪奏魚貫相次立於
東階下進奏跪於
御榻之左尚書左都御史一班侍郎左副都御史大
理卿二班陪奏官三班皆西面北上記注官四
人立於西檐下編修檢討四人立於西階下皆
東面北上各部院豫期具所屬滿漢官各四人
考語移送吏部是日吏部按序列名單随班引
見亦曰侍班
凡燕朝内閣部院每晨入奏事引
見各官遇
皇帝行幸駐蹕則分日奏事以六部都察院内務府
鑾儀衛為九班其宗人府理藩院通政使司大
理寺詹事府太常太僕光禄寺國子監鴻臚寺
欽天監咸分附焉八旗奏事按旗次第輪直以
為常如有事應速奏者不論班次
欽定大清會典卷二十
