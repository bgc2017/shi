欽定大清會典卷二十六
禮部
儀制清吏司
耕耤
凡
耕耤之禮置耤田於南郊
先農壇之東南中為
帝耤築臺於耤田北為
皇帝觀耕之位歲仲春吉亥
皇帝躬耕於
帝耤豫期由部奏請
命王三人卿九人從耕鴻臚寺豫於
帝耤兩旁東西各設從耕位立表以識前期一日遣
官祗告
奉先殿如常儀是日順天府尹設二案於
太和殿東檐下以龍亭三采亭四陳設耕具
皇帝躬耕耒耜及鞭皆飾以黃布嘉種以稻從耕三
王九卿布種以麥穀菽黍各貯青箱由
長安左門入至
午門外亭止府屬官恭奉入左門至
太和殿東檐次第陳於案
皇帝御中和殿閱祭
先農祝版禮畢(儀見祠祭司)
御保和殿戸部官舉案入
中和殿陳於
殿正中鞭耒案在前種箱案在後戸部禮部尚書
侍郎率屬立
中和殿丹陛之南重行北上均西面禮部尚書一
人至
保和殿請
駕
皇帝御中和殿閱耕具畢奏禮成
乘輿還宮戸部官舁案出至
太和殿東檐順天府官徹案奉耕具出
午門仍陳各亭内鑾儀校舁行前列旗仗和聲署
作樂前導送耤田耕所陳龍亭於
帝耤左右陳采亭於東西從耕位至日
皇帝禮服詣
先農壇致祭畢(儀見祠祭司)
御具服殿更龍袍從耕暨侍班各官咸退更采服以
竢
帝耤正中陳
躬耕黃耒駕以黃犢戸部尚書一人立於右東面順
天府尹奉鞭立於左西面耤田東西陳從耕朱
耒各六駕以黝牛府屬丞倅奉青箱者咸竢於
次樂部典樂一人和聲署正二人丞二人立耤
田左右署史歌禾辭者十有四人司金鼓版篴
笙簫者各六人頂帶老農四人以次立耤田左
右麾五色采旗者五十人披蓑戴笠執錢鎛者
二十人牽牛耆老三十四人上農夫十人中農
夫十人下農夫十人立歌禾辭者之外相間為
班均東西面魚貫序立鴻臚寺鳴贊二人侍儀
御史二人夾耤田序立不從耕王公暨三品以
上文武官序立於
觀耕臺側禮部尚書奏請
行耕耤禮
皇帝出具服殿恭導至
耕位南嚮立從耕三王九卿以次就耕位東西面立
鴻臚官引王公各官至
觀耕臺南左右隅均南嚮立鳴贊贊進耒戸部尚
書北面跪進耒贊進鞭順天府尹北面跪進鞭
皆興退
皇帝右秉耒左執鞭耆老二人牽犢上農夫二人扶
犁禮部太常寺鑾儀衛堂官各二人恭導
皇帝行耕耤禮和聲署署史揚采旗司樂官引署史
鳴金鼓歌禾辭左右随行順天府丞奉青箱以
從戸部侍郎播種
皇帝三推三返(每歲奉返著旨加一推一為令)畢歌止鳴贊贊受
耒戸部尚書北面跪受耒贊受鞭順天府尹北
面跪受鞭皆興暨順天府丞奉青箱仍設龍亭
和聲署正率所屬退禮部尚書奏請
御觀耕臺
皇帝由午階陞座記注官四人由西階升立臺上西
南隅東面鴻臚官引王公百官退立於臺下左
右均東西面北上從耕三王九卿以次受鞭耒
皆耆老一人牽牛農夫二人扶犁順天府屬丞
倅一人奉青箱一人播種三王五推五返九卿
九推九返畢釋鞭耒入侍班位立執事官各設
青箱於采亭鴻臚官引順天府尹及丞率所屬
官耆老農夫至臺前甬道西北面東上鳴贊贊
跪叩興行三跪九叩禮畢退至耤田終畝禮部
尚書奏禮成
駕興由東階降乘輿還宮導迎樂作奏祐平之章王
公從各官以次退是日
賚耆老農夫布各四疋及秋玉粒告成擇吉收貯
神倉以供
天
地
宗廟
社稷之粢盛恭遇
時巡省方遣官祭
先農禮畢順天府尹率屬耕耤與直省督撫耕耤禮
同直省耕耤之禮奉天府及直省府州縣於
東郊
先農壇側擇地為耤田歲仲春吉亥既有事於
先農迺行耕耕禮省會督撫秉耒府佐貳一人奉青
箱一人播種司道秉耒縣佐貳奉青箱播種府
縣秉耒首領雜職官奉青箱播種各府州縣如
之專城衛所正印官秉耒掾史奉青箱播種咸
采服每歲收穫以供祭祀之粢盛督撫以奉行
耕耤日期具疏以
聞
親蠶
凡
親蠶之禮置桑田於西苑
先蠶壇之東南中為
躬桑位築臺於桑田北為
皇后觀採桑之位設蠶母二人蠶婦二十七人掌蠶
事置内監蠶宮令丞各一人以董之(詳見内務府掌儀司)
歲仲春吉已
皇后躬祀
先蠶(詳見祠祭司)禮成迺於蠶生日行
躬桑禮豫期宮殿監督領侍奏請
妃
嬪二位内務府奏以公主福晉夫人三人命婦四
人從採桑所司於桑田設從採桑位於臺南東
西立表以識前期一日宮殿監設案於
交泰殿中内務府奉宸苑堂官率所屬以龍亭一
采亭二陳採桑具
皇后金鉤黃筐從採桑
妃
嬪銀鉤柘黃筐福晉夫人命婦鐡鉤朱筐各貯亭
内由内務府入
隆宗門至
内右門外亭止宮殿監督領侍率蠶宮令丞暨内
監恭奉入至
交泰殿次第陳於案宮殿監督領侍等奏請
皇后吉服
御交泰殿閱採桑具畢奏禮成
皇后還宮内監奉出
内右門仍陳各亭内鑾儀校舁行前列旗仗和聲
署作樂前導送採桑所陳龍亭於臺右陳采亭
於東西從採桑位至日豫引從採桑暨侍班公
主福晉命婦咸采服至觀採桑臺左右恭竢禮
部内務府堂官詣
乾清門奏請宮殿監督領侍等接奏
皇后率從採桑
妃
嬪咸吉服乘輿出宮導從如常儀至内壝東門外
降輿
御繭館相儀女官二人奉鉤筐立於臺前左右東西
面掌儀司内監率歌採桑辭内監十人司金鼓
版篴笙簫内監二十四人立臺前麾五色采旗
内監四十人於桑田内東西面魚貫序立傳贊
女官二人立臺前左右不從採桑公主福晉命
婦序立於臺側典儀女官奏請
行採桑禮
皇后出繭館引禮女官恭導至
採桑位南嚮立從採桑
妃
嬪公主福晉夫人命婦以次就採桑位東西面立
傳贊引不從採桑公主福晉夫人命婦至臺南
左右隅南嚮立相儀二人北面跪進鉤筐興退
皇后右執鉤左執筐蠶母二人恭助
皇后行採桑禮内監揚采旗鳴金鼓歌採桑辭
皇后於第一行東西三採畢歌止相儀二人北面跪
受鉤筐皆興奉鉤仍設龍亭内典儀奏請
御觀採桑臺
皇后由午階
陞座
妃
嬪侍立於臺上左右傳贊引公主福晉夫人命婦
於臺下東西面序立均北上從採桑
妃
嬪公主福晉夫人命婦以次受鉤筐蠶婦二人助
採
妃
嬪於第二行各五採福晉夫人於第三行命婦於
第四行各九採畢釋鉤筐入侍班位立執事女
官各設鉤於采亭傳贊引蠶母升階至
皇后前北面跪相儀舉筐授蠶母蠶母祗受興引退
至蠶室切之授蠶婦灑於箔蠶母還告典儀奏
請
御繭館
皇后降階前引暨贊引女官恭導贊引相儀從
妃
嬪以下咸從典儀奏請
皇后陞座傳贊贊行禮贊引引從採桑暨侍班
妃
嬪公主福晉命婦在丹陛上蠶母蠶婦在丹墀各
就拜位北面行六肅三跪三叩禮畢典儀跪奏
禮成
皇后降座引從如初至内壝東門外乘輿還宮公主
福晉命婦以次退至獻繭日蠶母率蠶婦擇佳
繭貯以筐恭獻
皇后
皇后獻
皇帝
皇太后以告蠶事之登遂率
妃
嬪乘輿出宮導從如儀
親臨織室蠶母率蠶婦全獻繭之所登者
皇后行繅三盆手禮
妃
嬪從繅以五為節蠶婦助之畢遂布於蠶婦之吉
者使繅既成絲迺命染人朱綠元黃之以供
郊
廟黼黻之用禮成
賜執事女官暨蠶婦銀幣有差
欽定大清會典卷二十六
