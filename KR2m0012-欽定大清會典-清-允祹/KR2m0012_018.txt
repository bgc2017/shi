欽定大清會典卷十八
戸部
俸餉
凡頒禄親王歲支俸銀萬兩世子六千兩郡王
五千兩長子三千兩貝勒二千五百兩貝子千
三百兩鎮國公七百兩輔國公五百兩一等鎮
國將軍至奉恩將軍凡十有三等禄自四百十
兩每降一等減二十五兩宗室雲騎尉八十五
兩授雲騎尉品級者八十兩固倫公主四百
兩和碩公主三百兩郡主至鄉君凡五等禄自
二百五十兩遞減三十兩固倫公主額駙二百
八十兩和碩公主額駙二百五十五兩郡主額
駙二百三十兩縣主額駙百八十兩郡君額駙
百五十五兩縣君額駙百三十兩鄉君額駙百
有五兩一等公七百兩二等公至雲騎尉凡
二十五等禄自六百八十五兩遞減二十五兩
恩騎尉四十五兩不入等次之公侯伯子男及
授輕車都尉騎都尉雲騎尉品級者自二百五
十五兩遞減至八十兩亦以二十五兩為差
在京文職八旗武職一品官百八十兩二品百
五十五兩三品百三十兩四品百有五兩五品
八十兩六品六十兩七品四十五兩八品四十
兩均正從同禄九品三十三兩從九品三十一
兩各有竒未入流與從九品同筆帖式七品三
十三兩八品二十八兩九品二十一兩文職於
正俸外加增一倍曰
恩俸又一品至九品月給銀五兩至一兩有差曰公
費(每銀一兩折制錢九百文)禄米自王公至文武官弁均
以俸定數每俸銀一兩支米一斛
盛京五部及
陵寢文武各官俸銀與京官正俸同王公公主額駙
領俸以旗册呈宗人府滿世爵暨文武官由本
旗漢文官由本部院册送吏兵二部覈實咨部
歲以春二月秋八月給發外文職自一品至
未入流頒禄與内文職正俸同中外綠旗武
職正一品歲支俸銀九十五兩從一品八十一
兩正二品六十七兩從二品五十三兩各有竒
薪銀均百四十四兩三品俸銀三十九兩薪銀
百二十兩四品俸銀二十七兩薪銀七十二兩
五品俸銀十有八兩薪銀四十八兩六品俸銀
十有四兩薪銀三十三兩各有竒正從相同七
品俸銀十有二兩有竒薪銀與六品同
京營綠旗武職領俸由步軍統領册送兵部覈實
咨部給發外省文武各官册送布政使司給發
外藩喀爾喀杜爾伯特等汗科爾沁親王歲
支俸銀二千五百兩俸幣四十各親王均銀二
千兩幣二十有五世子銀千五百兩幣二十科
爾沁扎薩克圖郡王同各郡王均銀千二百兩
幣十有五長子銀八百兩幣十有三貝勒同貝
子銀五百兩幣十鎮國公銀三百兩幣九輔國
公銀二百兩幣七扎薩克台吉等銀百兩幣四
下嫁外藩固倫公主銀千兩幣三十和碩公主
銀二百兩幣十有二郡主銀百五十兩幣十縣
主銀百兩幣八郡君銀五十兩幣六縣君銀四
十兩幣五鄉君銀三十兩幣四固倫公主額駙
銀三百兩和碩公主額駙銀二百兩均幣九郡
主額駙銀百兩幣八縣主額駙銀五十兩幣五
郡君額駙銀四十兩幣四縣君額駙銀三十兩
幣三
乾清門一等台吉銀百兩二等八十兩三等六十
兩四等四十兩子男輕車都尉騎都尉雲騎尉
視八旗世禄減半授逹爾漢號者銀二十兩幣
四八品官俸禄同均由理藩院咨部歲終給發
凡兵餉
京師八旗前鋒軍親軍護軍領催弓匠長月支餉
銀四兩驍騎弓匠銅匠三兩均歲支米四十八
斛步軍領催二兩步軍一兩五錢鐵匠一兩至
四兩均歲支米二十四斛礮手二兩歲支米三
十六斛由覺羅充前鋒軍親軍護軍者加一兩
教養兵一兩五錢馬駝芻牧月給銀三兩出牧
之月停支均由本旗佐領具册申都統覈實咨
部按月給餉按季給米閏月如之綠旗廵捕
三營馬兵月支銀二兩步兵一兩米均三斗馬
月給豆草銀二兩五錢由本營將備具册申步
軍統領覈實咨部給發直省駐防八旗兵餉
月支銀二兩米二斗五升馬月支豆九斗至七
斗五升草四十束至三十束各有差礮手月餉
二兩弓匠鐵匠一兩水手修船匠一兩至二兩
有差均由該旗册送布政使司申督撫咨部豫
年撥本省正賦給發惟
盛京
陵寢及上駟院馬駝牧羣内務府牛羊牧羣太僕寺左
右兩翼牧場並熱河古北口圍場各官兵均由
部給發直省標營兵餉馬戰兵月支銀二兩
步戰兵一兩五錢守兵一兩均月支米三斗馬
冬春月支豆九斗夏秋六斗草均三十束由標
營册送布政使司申督撫咨部如前撥給
凡優䘏俸餉王公薨逝無子襲封者親王郡王
福晉歲給銀千五百兩貝勒貝子夫人五百禄
米如之公將軍夫人給夫俸之半咸終其身有
子未襲封者鎮國將軍以下給半俸一年宗室
無官爵者十歲以上月給銀二兩年至二十者
三兩覺羅年至十八者二兩孤子不拘年限宗
室給三兩覺羅給二兩均銀一兩支米一斛八
旗世爵年幼未入朝班及年老休致未承襲者
均給半俸殁後無子襲封者給母妻半俸以終
其身内外文職一品官
予告歸里者請
旨給以全俸武職一二品因老病乞休奉
旨以原官致仕者所司上其軍功或給全俸或半俸
請
旨定奪三品以下武職乞休曾出師受傷及得有功
牌者給以全俸但經出師者半之八旗兵丁年
老告退無親族可倚者月給銀一兩曾出師得
有功牌者銀一兩米一斛官兵已故其妻守節
者視其夫應得俸餉之半佽助一年其夫曾出
師得功牌者全給之陣亡者歲給俸餉之半竢
其子入伍支餉足抵歲給之數而止
欽定大清會典卷十八
