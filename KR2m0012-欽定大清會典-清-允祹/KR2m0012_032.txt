欽定大清會典卷三十二
禮部
儀制清吏司
學校
凡學校之制
京師立國子監曰太學直省府州縣衛各於所治
立學皆祀
先師以崇矩範闢黌舍以聚生徒時肄習以廣術業
勤訓廸以儲人材各學諸生升於太學者由國
子監考課(詳見國子監)直省提督學政選差京堂翰
詹科道部曹
盛京以奉天府丞福建臺灣府廣東瓊州府以廵
道兼之提調以知府同知直隸州分教以教授
學正教諭訓導等官
凡學政考校初視事按各府直隸州遠近定期
歲試及期按臨校閱文武生童藝業既竣事定
期科試專校文生童文藝三年皆徧疏報任滿
竢新學政抵任還朝復
命
凡學政關防廵試所至以府首領州縣佐雜官
充廵捕地方有司視沿塗供備次舍提調官視
考院門垣塗徑務絶窺探交通之跡既至親視
掾吏承皂及承直水火灑掃夫役封入内署其
臨考執事及司門傳事官吏由提調官選委各
居外舍禁絶往來每日啟門收發文書進納薪
水皆廵捕官檢察無弊廼許出入如門以内潛
通關節責之學政門以外招搖傳遞責之提調
官互相徇隱者同論
凡教職考覈初選時滿教官由部試文藝錄取
者引
見序用直省府州縣學教官由督撫考試列等第以
别用舍學政廵試所至考其文章師範不稱職
者黜願應鄉會試者由布政使司申送
凡童生入學滿洲蒙古漢軍由本旗佐領考錄
順天府大宛二縣由知縣考錄均冊送府丞直
省由州縣考錄冊送知府同知直隸州均以其
錄取者冊送學政歲科考擇其秀者入學曰附
學生員其每考入學之數
京師滿洲蒙古共六十人漢軍半之
盛京滿洲蒙古共十有一人漢軍八人直隸順天
府大興宛平二縣學均二十五人各府學二十
三人大州縣視府學其次州縣大學十有八人
中學十有五人小學十人江南浙江府學均二
十五人大州縣視府學其次州縣大學二十人
中學十有六人小學十有二人餘省府學均二
十人大州縣視府學其次州縣大學十有五人
中學十有二人小學八人初建之府州縣視人
文以定大中小學不足小學之數者虚其額以
待人文之盛若大縣分為二縣者中分入學原
數或較人文之多寡以為差
凡諸生考課入學生員各治一經本學教官月
有課季有考别其等差冊報學政歲科考取其
最優者食餼於官曰廪膳生員其數
京師滿洲蒙古共六十人漢軍半之
盛京滿洲蒙古共六人漢軍三人直省府學四十
人州學三十人縣學二十人衛學十人次優者
别於附學曰增廣生員如廪膳生員之數若府
州縣初建及大縣分為二縣者分設廩增之法
與附學生員同
凡貢士成均選拔貢生每十二年一舉由國子
監疏請得
旨下部行直省學政於科考後合兩試優等生員考
擇文行兼優者
京師滿洲蒙古每旗選拔二人漢軍每旗選拔一
人
盛京滿洲蒙古共二人漢軍一人直省府學二人
州縣學各一人八旗
欽命大臣
盛京會奉天府尹直省會督撫覆試文藝兼擇才
品疏請貢入成均才不充選者寧闕毋濫既赴
部奏請
廷試考列一二等者簡選引
見候
旨錄用皆
欽命大臣涖其事考列三等及簡選所遺者送國子
監肄業文理有疵者發回本籍讀書三年再送
廷試荒謬者黜革原選拔各官論如律其有赴部
後期者學政以事由咨報部會國子監補考一
二三等均送監肄業餘與
廷試同副貢生以順天及各省鄉試取中副榜
升入太學準作貢生與選拔貢生同歲貢生
以各學廪膳生員食餼年久者依序貢入成均
京師滿洲蒙古歲貢二人漢軍歲貢一人
盛京滿洲蒙古三歲一人漢軍五歲一人直省府
學歲貢一人州學三歲二人縣學二歲一人若
府州縣新建及分設者或府視州州視縣或兩
縣更年迭貢或四歲五歲貢一人均因地定制
恩貢生遇
國家
覃恩以本歲正貢作為恩貢與選拔及副貢同以需
次待貢之生作為歲貢如州縣學不值貢期竢
應貢之年補行優貢優監生學政歲科試竣
於所報優生中擇其尤者送部考試廪增準作
貢生附學及武生準作監生功貢生諸生有
從軍者以功升諸太學準作貢生與優貢生均
視歲貢廕監生及納粟準貢準監各在籍者
歸本學教官約束賓興之歲與生員同科考由
學政錄取廼冊送鄉試
凡考試藝業童生試書藝二覆試減書藝一加
論(論題孝經小學間出)有能習
御纂經義者策對不失旨視正考卷無疵即準招覆
諸生歲試書藝二經藝一冬日減書藝一科試
書藝經藝時務策各一冬日減經藝仍摘問
御纂經義必條對明晰考案始居前列優生始貢成
均選拔分試二日首日書藝二經解一次日策
一五言八韻詩一
廷試書藝一詩一歲貢試書藝經藝詩各一
凡釐正文體制義代聖賢語言理解務取清晰
格律必歸雅正有尚詭異矜浮華者黜之學政
歲科試竣取各學生員前列十卷兩次送部以
待磨勘
凡頒行書籍
御纂經解性理詩古文辭及校訂十三經二十二史
三通等書皆
頒行直省儒學並許書賈鑴版流傳若非聖之書一
家之言不立於學宫者士子不得傳習淫辭小
說坊肆不得刊行民間不得留藏學政廵試所
屬嚴飭地方官禁止
凡考場規條滿洲蒙古漢軍先試騎射合式廼
準應歲科試提調官按應試人數豫刊坐號戳
記投學署先試一日提調官編號於試卷尾彌
封鈐印簿記之卷面加浮籤書生童姓名試日
彙卷納場内學政豫於東西文場適中之地設
公座左右各設長案分置坐號戳記令教官數
人立案側昧爽生童集大門外提調官視外搜
檢唱名隸執照入牌序進候内搜檢畢聽唱名
領卷單名嚮東案雙名嚮西案教官各取坐號
鈐卷面生童各就考案依號列坐既畢廼封門
命試題場四隅置役瞭望以防鄰號交通作弊
者及生童試藝完自揭卷面浮籤交卷領照出
牌積三十人一啟門序出日落時出盡不繼燭
有懷挾文字倩代作文及場内移號換卷者皆
論如法童生以所知廪生一人具保結臨試偕
至識别有冒籍冒姓匿喪倩替及出身卑賤者
罪之廩保同坐翼日出考取字號示期覆試覆
定書等第名次於原卷𤼵提調官啟封對號書
名出案學政集諸生給閱原卷批評奬優斥劣
勸懲各有差
凡衡文黜陟歲考一等增附青社均補廪無廩
闕附青社先補增無增闕青社先復附其丁憂
起復緣事辨復之候廪及因考停廪各生準復
廪均依名次序補二等增補廪附青社補增無
增闕青社先復附停廪降增者復廪增降附者
復增三等無黜陟候廪候增者復廪增均與考
列一二等之增附新舊間補停廪者收復候廪
增降附者收復候增青衣𤼵社者復附四等廪
停食餼限六月送考原停廪者竢下次歲考均
憑文定奪增附青社扑責示懲五等廪停作闕
原停廩者降增增降附附降青衣青衣𤼵社原
𤼵社者黜為民六等廩十年以上𤼵社六年及
增十年以上𤼵本籍充吏不願者聽入學未及
六年者𤼵社餘皆黜為民科考列一二等者冊
送賓興三等候考遺才錄取者冊送不取者不
準鄉試其補復廪增與歲考同
凡勸懲優劣學政歲考所至行令提調州縣教
職等官各舉諸生優劣開具事蹟封送學政體
訪確實隨場咨部至三年任滿彙疏以
聞由部覆覈優生行誼最著者升入太學其次量予
奬賞劣生悔悟自艾者以改過注冊怙終者除
名
凡優䘏諸生初入學免本身徭役入學三十年
及未至三十年齒已七十者免歲科試以生員
冠帶終其身遊學遠方隨祖父任所赴試不及
者臨試而病者均給假限期補考父母服及承
祖父母重三年免試本生父母服期免試期免
試者廪增不作闕貧不自存者𤼵學田租周之
犯事情輕後自悔改者既革許開復經定罪者
許以原名應童子試所坐微細地方有司具詳
學政會教官戒飭不得同齊民鞭撻
凡廣勵學業
京師立宗室學覺羅學咸安宫學景山學八旗義
學設滿漢教習以進士舉人恩拔副貢生充之
滿教習兼用翻譯生員及因公罣誤之廢官通
翻譯者均由部請
旨考試補授宗室等學以京堂翰詹義學以禮部司
官稽察課程三年期滿分别等差引
見叙用直省會城立書院府州縣立義學社學選擇
生徒肄業其中聘薦紳宿儒學問淹貫者為之
師束脩膏火之費官為供備以宏樂育
凡執事奉祠直省府州縣慶賀三大節及遇
頒詔行禮春秋釋奠於
先師設通贊二人引贊二人以生員嫻於禮儀者充
之山東
闕里設樂舞生百五十四人各省府州縣學各四
十人選本地俊秀子弟充之先賢先儒建有專
祠者每代擇適裔一人由督撫學政咨部給執
照充奉祠生
凡學政全書三年一修頒𤼵直省督撫學政分
行府州縣學以示遵循
風教
凡崇祀名宦鄉賢之禮直省司牧之官有功斯
民遺愛難泯者薦紳處士積學力行垂範鄉里
者由學校師生公舉以達州縣州縣以達督撫
學政歲於八月具疏部加覆覈歲終彙疏以
聞列祀名宦鄉賢二祠
凡旌表節孝之禮宗室覺羅由宗人府覈奏部
覆題旌宗室以孝著者諸王以下至閒散宗室
公主福晉以下至閒散宗室之妻若女均降
勅褒奬
賜銀幣有差若以女守貞及閒散宗室之妻守節者
如之覺羅節孝
賜建坊銀加幣一夫亡殉節者請
旨賜羊酒楮帛内閣撰文遣官致祭八旗由佐領報
都統直省由州縣報督撫學政均詳具實蹟造
冊送部覈定歲終彙疏以
聞孝子崇祀忠義孝弟祠其節婦自年三十至五十
或年逾四十而歿守節己閱十五年以上者
賜清標彤管四字以表其閭仍於節孝祠内彙姓氏
勒諸貞珉其有奇節苦行者各
賜銀三十兩建坊里門春秋祭於祠内孝女與孝子
同貞女烈婦與節婦同
凡旌表義行之禮民有屢世同居和睦無間者
建坊里門題名忠義孝弟祠若出粟以周族黨
振貧乏捐財以治橋梁修道路均由有司旌其
閭為數多者奏請叙錄
凡優老之禮百歲老民
賜銀三十兩建坊里門題以昇平人瑞四字(老婦旌以貞壽)
(之門)逾百歲者加
賞銀十兩内府幣一百有十歲者倍之百二十歲以
上者請
旨加賞不拘成例
凡慈幼之禮直省各設育嬰堂收養幼孤之無
歸者又民有一産三男者給米五石布十疋
凡掩骼埋胔之禮八旗及内府佐領各給塋地
直省州縣建義塜有貧不能葬及無主暴骨皆
收埋之民有收瘞遺骸年久不怠者有司旌表
其閭
鄉飲酒禮
凡鄉飲酒之禮歲以孟春望日孟冬朔日舉行
於順天府庠豫期由大興宛平縣令各舉耆年
致仕德望懋著者一人為賓次介次三賓次衆
賓均以齒德兼優者為之届期以本部漢堂官
一人監禮府尹為主人教授一人為司正贊禮
執事以府縣學生員先一日設坐次於庠之講
堂設律令案於堂東司正官率執事諸生習儀
樂部和聲署設樂於西階下至日質明主人偕
僚屬執事生均詣學迺速賓介既至考鐘伐鼓
主人出迎於庠門之外賓介東面主人西面主
人揖賓介入衆賓從入三揖至於階三讓廼升
主人東階上北面再拜賓介西階上北面答再
拜主人揖賓介就位三賓衆賓咸就坐賓席西
北南嚮介西南東嚮主人東南西嚮三賓衆賓
在賓席之西東嚮坐定贊者贊司正揚觶(以下行禮)
(均唱贊)司正由西階升詣堂中北面立賓主以下
皆立司正揖衆皆揖司爵酌酒於觶授司正司
正揚觶而語曰恭惟
朝廷率由舊章敦崇禮教舉行鄉飲非為飲食凡我
長幼各相勸勉為臣盡忠為子盡孝長幼有序
兄友弟恭内睦宗族外和鄉里無或廢墜以忝
所生迺畢飲以觶授司爵揖賓主以下皆揖司
正退衆皆坐執事者舉律令案於堂中讀律令
者詣案北面立賓主以下皆立揖如前讀畢退
主人起獻賓席前北面立司爵酌酒授主人主
人受爵詣賓位司饌舉饌案於賓前主人奠爵
於席降再拜賓答再拜退復位賓起酢主人席
前東面立司爵酌酒授賓賓受爵詣主人位饌
案從賓奠爵於席再拜主人答再拜賓復位主
人起獻介介酢主人均如前儀司爵酌酒獻三
賓衆賓徧工升鼓瑟歌鹿鳴賓主以下酒三行
司饌供羹笙磬作奏南陔閒歌魚麗笙由庚司
爵以次酌酒司饌供羹者三迺合樂歌關睢工
告樂備執事者徹饌案賓主以下皆起主人就
東階賓介就西階均再拜賓介降階出主人送
於門外如初迎儀直省舉行鄉飲酒禮府以
知府州以知州縣以知縣為主席餘儀與順天
府同
欽定大清會典卷三十二
