欽定大清會典卷八十七
内務府
總管無定員於滿洲文武大臣或王公内
簡用掌内府一切事務奉宸苑武備院上駟院並隸
焉所屬廣儲會計掌儀都虞慎刑營造慶豐七
司
廣儲司管理六庫郎中二人郎中四人員外郎
十有二人主事一人司庫十有二人掌理内府
庫藏筆帖式二十六人管理江寧府蘇州府
杭州府織造官各一人(於内務府司官内奏簡仍帶原銜)司庫
各一人庫使各二人筆帖式各二人
會計司郎中三人員外郎六人主事一人掌理
内府帑項筆帖式二十六人内管領三十人
副内管領三十人筆帖式八人管理三旗納
銀莊郎中一人員外郎六人主事一人筆帖式
十有二人
掌儀司郎中二人員外郎八人主事一人掌内
府典禮司俎官五人贊禮郎十有七人筆帖式
二十二人尚膳正尚茶正一等侍衞各一人
二等侍衞各二人尚膳副尚茶副三等侍衞各
一人尚膳三等侍衞六人尚茶三等侍衞三人
尚膳藍翎侍衞七人尚茶藍翎侍衞四人主事
一人筆帖式十有二人
中正殿員外郎二人筆帖式三人
雍和宮郎中員外郎各一人筆帖式三人咸安
宮官學筆帖式一人南府景山筆帖式各二
人藥房主事一人未入流庫掌二人筆帖式
十有五人
都虞司郎中二人員外郎五人主事一人掌府
屬武職陞補及内府護軍供應畋漁筆帖式二
十六人掌
御舟筆帖式二人尚虞筆帖式一人鷹房鶻房筆帖
式各二人狗房筆帖式三人
慎刑司郎中二人員外郎四人主事一人掌内
府刑罰筆帖式二十人
營造司郎中二人員外郎八人主事一人掌理
造作兼司薪炭筆帖式二十六人官房租庫
筆帖式七人未入流庫掌一人刊刻
御書處監造一人未入流庫掌三人署庫掌四人筆
帖式二人
武英殿修書處監造二人庫掌四人署庫掌五人
筆帖式五人
飬心殿造辦處郎中二人員外郎二人主事一人
庫掌六人筆帖式十有六人
慶豐司郎中二人員外郎十人主事一人掌牧
館廐牛羊及口外牧場孳生蕃息筆帖式十有
六人
堂郎中一人主事二人掌治堂事凡府屬文職
升補(武職隸都虞司)及章奏文移皆隸焉筆帖式三十
八人稽察内務府御史所屬筆帖式八人
凡升除郎中至八品苑副由府及該處簡選引
見補授未入流司庫以下由府除授其升選調補均
依成法
凡京察府屬官員每三年由總管考察一次分
别去留具題請
旨
凡遇三大節
太和殿
皇太后宮行禮均與百官同
皇后宮行禮於内右門外
躬祀
壇廟
車駕出入於
午門外跪候迎送
駕經由内務府衙門總管率所屬官排班祗候
凡常朝内務府總管率所屬文武官於
右翼門外總管於門階上各官以次列坐於階下
以都虞司司官察班
凡直宿日以總管一人如因事不能入直以郎
中代恭遇
皇帝宿
齋宮
行幸駐蹕
皇太后
皇后在宮中奏留總管一人在京如遇
皇帝進宮
皇太后
皇后在
圓明園奏留總管一人在園
凡恭遇
皇太后
皇后
妃
嬪出入總管一人率内府護軍統領參領内府護
軍豹尾班扈從如總管乏人行丈領侍衞内大
臣以散秩大臣一人代
凡用
御寶恭遇
行幸駐蹕總管一人同内閣學士於
乾清門監視
凡輿制
皇太后
皇后輿重頂上層六方各面闊一尺四寸二層深四
尺四寸闊三尺六寸皆飾以金垂幨二層均黃
綾銷金鳳覆以黃雲綺風衣上安鈒花金頂輿
屋高四尺五寸深三尺五寸闊二尺八寸幃用
黃雲綺輪轅均髤以黃轅兩端輪鐗轄均以鐵
爲之鋄以金
皇貴妃輿鋄以金銀餘同
貴妃輿安鈒花鋄金頂幃用金黃綺餘同
皇貴妃之制
妃輿用金黃綾銷金鳳覆以金黃雲綺風衣幃用
金黃雲綺餘如
貴妃之制
嬪貴人輿頂深四尺四寸闊三尺六寸幨幃均用
金黃雲綺輪轅髤以金黃餘如
妃之制常在以下幨幃均用青雲綺銅頂輪轅髤
以朱鋄以銀餘如
貴人之制
皇子福晉輿幨幃均用絳雲綺上安銀頂餘同前
廣儲司
凡府庫有六曰銀庫曰叚庫曰衣庫曰茶庫曰
皮庫曰瓷器庫各有專司物相類者則兼掌之
總管率郎中司庫等官慎出納時供奉每月終
奏銷次年彙造黃册具題閱五年奏
簡司官清釐庫藏
凡供奉
皇太后
皇帝
皇后御用冠服
妃
嬪暨
皇子公主朝冠朝服皆依禮部定式敬謹成造
歲進
皇太后宮金珠表裏
皇后
妃
嬪宮表裏均按數供奉隨時應用器物皆準宮
殿監督領侍移文恭進恭遇
車駕時廵齎金錢皮幣及應用器物以從
凡出納山西歲貢潞紬由工部江南浙江貢茶
由戶部光禄寺蒙古王公台吉外國君長番部
喇嘛朝貢方物由禮部理藩院均移送至府付
各庫驗收捕牲烏喇貢珠索倫烏亮海貢貂會
戶工二部區别等次
盛京寧古塔貢人參寧古塔瓜爾察貢貂由府區
别等次均具奏貯庫山海關外屯衞貢狼狐水
獺等皮
盛京貢布棉鹽靛張家口貢紅花三旗游牧處貢
羊皮玉草(即得勒蘇草)均送庫驗收其支發庫物見
有者不得逾六日移取戶工二部者不得逾十
日均準各處文移發給
凡遣官製造江南江寧蘇州二府浙江杭州府
差織造官各一人司庫各一人筆帖式各二人
庫使各二人設機募匠分織龍衣采幣錦叚紗
紬絹布棉甲及採買金絲織絨之屬歲由府擬
定色樣及應用之數奏行織造
上用者陸運官用者水運各依限輸庫驗收以數咨
戶部奏銷江西九江府景德鎮差官製造瓷
器輸庫收貯歲終由府奏銷
凡供用
宮中祭
神
奉先殿制帛並需用金銀幣布及香紙之屬由銀庫叚
庫茶庫封開
御寶需用鑪鐙爵盆由銀庫瓷器庫年節張鐙
躬祀
壇
廟
堂子
駕前及各門擎執引鐙由皮庫瓷器庫各
宫殿寺廟供花
御燕前所用采花由茶庫均準移文恭進
凡賞賚王公大臣侍衞每歲冬至前應
賜朝冠朝服端罩
閱校大臣侍衞内府三旗所屬官兵騎射奉
旨賞鞍馬銀幣均由府具奏
頒賜
視學
幸魯禮成
賜衍聖公朝冠朝服恭纂
實錄告成賞監修總裁纂修官表裏來朝之蒙古王公
台吉進貢之朝鮮安南琉球西洋暹羅緬甸蘇
禄南掌諸國王西藏番部喇嘛及其使臣賞貂
皮表裏瓷器直省舉報夀民夀婦年逾百歲者
奉
旨加賞銀幣均準禮部理藩院移文發給
凡官給衣物朝祭燕會豹尾班侍衞蟒袍
内朝筵燕及饗
先𧖟執事命婦朝衣鹵簿内執兵仗馭馬親軍護軍
冠服宿衞之侍衞至領催步軍冬夏被褥準領
侍衞内大臣鑾儀衞掌儀司移文按時給𤼵會
試舉子禦寒棉襏準禮部移文兵丁操演棉甲
準八旗移文支領均事畢交還敝則補製
凡優䘏内府三旗官兵婚喪給
恩賞銀年七十以上男婦給銀幣
宮殿内監歲給衣服守護
陵寢内監尚茶尚膳婦女供奉
奉先殿廚役内管領下内外執事男婦及匠作夫役之
隸内府者歲給羊裘叚布各有差
凡匠作七等銀作銅作皮作染作衣作繡作花
作各有定數皆以執藝之優劣定役食之多寡
長以領催總以司匠闕則召募惰則革除
會計司
凡
皇莊各有等次
盛京莊八十有四一等莊三十五二等七三等八
四等三十四山海關外莊二百十有一一等莊
六十六二等四三等二十四等百二十一喜峯
口古北口外莊百三十八均一等歸化城莊十
有三捕牲烏喇莊五駐馬口外彌陀山莊十有
五均不分等次
畿輔莊三百二十有二一等莊五十七二等十有
六三等三十八四等二百十有一半莊七十一
豆糧莊六稻田莊三均不分等次每莊設莊長
一人瓜田菜圃置莊設長亦如之别給耕地以
飬其家衆
禁苑稻麥田供
上幾餘觀省委官一人董率莊長祗承厥事
凡莊賦共地萬三千二百七十二頃八十畆賦
糧九萬三千四百四十石菽二千二百二十五
石芻八萬一千九百四十束各有竒
凡徵糧
盛京一等莊每莊歲納糧三百八十二石二等三
百五十二石三等三百有七石四等百九十二
石除給三旗丁糧外以三萬石貯窖萬石貯奉
天府倉由
盛京内務府總管徵收關外一等莊歲納糧三百
二十二石二等二百九十二石三等二百六十
二石四等百九十二石每糧十石折銀二兩每
莊於正數外不論等次各納雜糧二十九石一
斗六升折銀四十一兩有竒由錦州副都統徵
收口外每莊歲納糧二百五十石每糧二石折
米一石貯熱河倉每運米十石抵糧一石正數
内各納雜糧三十三石折銀四十兩有奇由熱
河總管徵收歸化城每莊歲納糧二百石貯本
城旗倉由都統徵收捕牲烏喇每莊歲納糧六
百有四石八斗以二萬石貯倉餘糧平糶由總
管徵收駐馬口外每莊歲納米二百石貯本處
旗倉由右衞將軍徵收
畿輔一等莊每莊歲納糧二百五十石二等二百
二十石三等一百九十石四等百二十石半莊
六十石每糧十石折銀五兩一二等莊於正數
内納雜糧三十三石折銀六十八兩三四等莊
納雜糧二十九石折銀六十兩各有奇豆糧六
莊歲納菽二千二百二十五石芻八萬一千九
百四十束稻田三莊每畝納米二斗四升至三
斗六升有差旱地每畝納糧四斗五升均由司
徵收芻菽除豆糧莊歲輸所入外餘按内外
廐圈牧羣所需之數分撥於各莊歲於九月望
至次年二月杪出場游牧以前計日飼秣近者
以馬就莊遠者運料供馬均準抵正糧雜徵
盛京及關外每莊均歲輸鵝一關外並納茜草線
麻及蔞蒿黃花薤諸蔬
畿輔一二等莊歲納豕三三四等莊歲納豕二及
麻麥稻秫諸秸並紅花蓼子芥子菜子瓢箒飄
翎之屬
凡
内廷歲時祭
神暨
奉先殿應用黍稷稻梁之屬均令朝陽門外八莊供奉
貯於官三倉
凡徵輸考成按各莊應納糧數析爲十分欠一
分至十分者枷責有差五分以下者於次年并
徵六分以上者革所欠豁免芻菽雜徵同莊長
輸將急公閱四五十年無逋欠者給八品頂帶
閱二三十年及經年無欠因年老告退者均給
九品頂帶領催於承催之莊三年無欠者亦給
九品頂帶逾限不完者與莊長並論
凡勘災
畿輔各莊偶遇旱潦即報府由地方官履勘具册
結於總督轉達於府如與原報相符給口糧議
蠲免捏報者莊長治罪
盛京及關外口外各莊同由總管將軍都統副都
統達府至於鹵磽沙瘠不能按則輸將者勘實
大莊改半莊半莊交地方官召佃
凡莊長闕各以其親屬承充欠糧或緣事革退
及新設之莊均於本莊及别屬壯丁内選補除
緣罪没入及投充之人選爲莊長外餘陳人子
弟均準應試
凡編審壯丁每三年一次
盛京及關外口外各莊由總管將軍都統副都統
畿輔由府委官各具册於府由府彙册奏
聞以周知各莊壯丁之數若莊長自買之人不準入
册其自
國初投充及無罪撥遣之壯丁内有力能謀生者
令莊長報府聽入民籍
凡奏銷
内廷祭
神金銀牲幣於十二月官三倉黏稻蜜鹽於六月米蠟
於八月
畿輔莊糧於十二月各莊芻菽於四月
盛京及關外口外莊糧於文到一月内各具題均
於次年覈銷上年之數
凡
皇子分封各按爵秩給以莊地人丁公主郡主贈
嫁亦如之
凡選宮女於内府三旗佐領内管領下女子年
十三以上者造册送府奏交宮殿監督領侍等
引
見入選者留
宮餘令其父母擇配其留
宮之女至二十五歲遣還擇配
凡宮中乳母保姥於各佐領内管領下選充仍
别雇乳母以哺乳母之子女
凡尚膳尚茶及鷹鷂鶻狗房執事人各廐圈廐
丁均以佐領内管領下應選之人送該管處選
用
凡收錄内監由禮部册列姓名籍貫移府總管
察其來由無異迺委年老内監一人驗實具奏
候
旨分撥年老者聽其回籍爲民
凡支給内監月費執事人匠役餼廩
盛京三旗内管領下人丁口糧守熱河
行宮倉庾兵丁月餉
盛京捕送鹿兔捕牲烏喇貢珠官役廩給芻秣均
行文所司支領辨其多寡增減之數各有差
凡
恩䘏三旗佐領内管領下鰥寡孤獨者月給銀米飬
贍孤子竢成人能執役迺止絶嗣有産業者
爲立祭田及守墓奴僕餘給其女暨姊妹有差
凡
宮中祭
神
内廷供奉均以内管領率所屬男婦敬謹從事
凡官三倉分貯米鹽蜜蠟每倉以内管領副内
管領各二人經理出納每年一次或二次於戶
部支領歲終具册奏銷
凡瓜菜園菜園六十丁瓜園三十丁各給畦地
一頃八十畝或以旱地五畝準畦地一畆畦地
園丁各納瓜蔬有差旱地園丁徵銀如果園丁
例(見掌儀司)
凡監造醯醢以内管領二人未入流庫掌二人
庫守四人董其事
凡造辦餅餌設造辦房二所一以内管領分班
輪直監視造辦進
御者一以内管領一人專司造辦供品
凡車輿設庫收貯以内管領四人典守
凡器皿日用有額以内管領二人典守非常用
之器别貯於廣儲司庫歲一檢稽
凡納銀莊順治初年
畿輔之民攜地來投者各就其地而立之莊計莊
百三十有二不立莊者並仍其戶計戶二百八
十有五(内有棉靛戶改入者六)又蜜戶三十有八葦戶七
各攜地自三十畆至二十八頃有差其以身來
投給官地四十二畆耕種者曰繩地人計戶二
十有九
凡田賦共地五千七百四十八頃三十畆賦銀
三萬八千九百二十兩芻十有二萬一千七百
九束各有奇
凡徵收各視其地之多寡肥磽以定則二十八
頃之莊一歲徵銀七百兩二十七頃之莊一徵
銀三百兩二十一頃之莊一徵銀四百兩畦地
二頃三十八畆之莊一徵銀二百五十兩十八
頃之莊二十有九各徵銀二百兩九頃莊二各
徵銀百兩七八頃之莊九十七每畆徵銀一錢
一分有竒不立莊者每畆徵銀三分芻一束(束重)
(七斤)遠戶每束折銀三分蜜戶每六畆徵蜜五斤
葦戶每畆徵銀一分至八分有差内徵蘆葦六
千二百五十斤每斤準扺銀三釐五毫有奇繩
地人與不立莊者賦同均照例徵銀交廣儲司
貯庫芻交廐館蜂蜜蘆葦交官三倉雜徵各
莊戶歲納柳條檾麻繩箒之屬共折銀千四百
八十三兩有奇令催長採買交官三倉
凡徵輸勸懲莊地勘災編審各莊戶壯丁均如
例莊長闕各以其子弟充補奏銷以次年之十
二月
欽定大清會典卷八十七
