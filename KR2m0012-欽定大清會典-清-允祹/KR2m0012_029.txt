欽定大清會典卷二十九
禮部
儀制清吏司
婚禮一
凡
大婚之禮由部行欽天監諏吉翰林院恭擬
册文
勅所司製
册
寶備儀物豫期行納采禮所司具儀物以禮部尚書
一人充使内務府總管一人副之是日五鼓鴻
臚官設案於
太和殿丹陛左右鑾儀衞設采亭於丹墀左右又
設案於
皇后邸聽事正中内務府官奉儀物陳於丹陛各案
陳馬於丹墀質明正副使朝服入執事官舉儀
物案降自中階陳儀物於采亭前列御仗由
太和門中門出至
皇后邸后父朝服跪迎於大門外道右候過隨入采
亭止儀門外執事官奉儀物由中門入各陳於
案陳馬於庭正副使以次奉儀物授后父后父
北面跪受興率子弟望
闕行三跪九叩禮仍送正副使於門是日就
皇后邸設納采燕燕后父二品以上官咸與燕燕后
母及内親屬二品以上官命婦與燕亦如之前
期一日遣官各一人以
大婚祗告
天
地
太廟廼行納徵禮所司具大徵儀物以禮部尚書内務
府總管各一人充正副使各執事官具采亭設
案於
太和殿丹陛及
皇后邸聽事正副使朝服將事至門后父跪迎入正
副使以次奉儀物授后父后父跪受儀與納采
同
賜后父母金銀衣服鞍馬暨后之兄弟服物有差后
父率子弟望
闕行三跪九叩禮后母率諸婦行六肅三跪三叩
禮畢正副使出后父送於門至日發
册奉迎以大學士一人充正使禮部尚書一人副之
護送之内大臣侍衞暨前導後隨二品以上官
命婦恭侍女官執事内監均豫期由所司疏名
奏請
欽定是日五鼓
皇帝法駕鹵簿樂懸全設如常儀鑾儀衞設
皇后儀駕於
皇后邸設龍亭二於
太和門階下鴻臚官設
册案於左西嚮設
寶案於右東嚮又設
册寶案於
皇后邸聽事設
皇后拜位於案南禮部堂官内閣學士奉
金册
金寶及
册寶文於龍亭鑾儀校舁行禮部官前導至
太和殿階下亭止執事官奉
册寶以次升中階入
殿内各陳於案退質明正副使立丹墀之東西面
内大臣侍衞立丹墀之西東面均北上王公百
官咸朝服各按翼序立執事命婦女官内監豫
詣
皇后邸祗竢屆時禮部堂官奏請
御殿
皇帝禮服朝於
皇太后宫行禮畢
乘輿出宫導引扈衞如常儀
御太和殿中和韶樂作
陞座樂止階下鳴鞭鴻臚官引正副使就拜位丹陛
樂作贊如儀行三跪九叩禮畢樂止引正副使
由左階升至丹陛
御道左北面西上立大學士奉
册授正使奉
寶授副使正副使跪受興由中階降陳
册寶於龍亭鑾儀校舁行前列御仗自
午門外鼓吹樂作正副使前導内大臣侍衞隨亭
後由
太和門
午門
大清門中道出廼
賜王公百官坐
賜茶畢鳴鞭中和韶樂作
皇帝還宫正副使至
皇后邸后父朝服率親屬跪迎於大門外道右候
册寶龍亭過隨入至儀門亭止正副使奉
册寶授内監内監奉
册寶以次由中門入
皇后御禮服引禮女官二人恭導出迎於庭中道右
后母及諸婦咸朝服跪候過隨入聽事
皇后東面立后母及諸婦立
皇后後内監奉
册寶
册寶文陳於東案引禮女官恭導
皇后就拜位北面立又女官四人立拜位左右均東
西面宣讀女官二人立東案之南西面引禮女
官奏跪
皇后跪贊宣
册宣讀女官奉
册文宣訖贊受
册女官一人奉
册自右跪進
皇后祗受授於左女官一人跪接興陳於西案次宣
寶受
寶儀如之奏興
皇后興奏行禮
皇后行六肅三跪三拜禮畢恭導
皇后入内内監奉
册寶出授正副使正副使受
册寶各陳於亭欽天監官報
陞輿吉時鑾儀校舁
册寶亭先行正副使隨行女官恭導
皇后陞輿鑾儀衛内監舁輿儀駕鼔樂列輿前女官
四人前導七人後隨均乘騎内大臣侍衛前導
後從后母率諸婦跪送於庭后父率親屬跪送
於大門外
皇后輿由
大清門中門入至
午門外儀駕止
皇后輿入
午門中門正副使同内大臣侍衛退龍亭止内監奉
册寶前導
皇后輿入自中門至
中宫階下降輿前導後隨女官各退恭侍女官迎
皇后入中宫内監奉
册寶安於
皇后宫退至午時
皇帝御太和殿賜后父及親屬燕王公百官咸與
皇太后御宫賜后母及親屬燕公主福晉大臣命婦咸
與合卺吉時屆宫中設燕行合卺禮翼日
皇帝偕
皇后朝於
皇太后宫越三日
皇帝率羣臣
皇后率公主福晉命婦詣
皇太后宫行禮畢
皇帝御太和殿王公百官上表行慶賀禮
皇后詣
皇帝前行禮畢
御中宫公主福晉命婦行慶賀禮是日以
大婚禮成
頒詔布告天下儀均與
册立同直省文武官及外藩屬國進表
皇太后
皇帝前進箋
皇后前各稱賀
婚禮二
凡
皇子婚禮先期内務府行欽天監諏吉
召福晉父采服至
乾清門
命大臣之夫婦偕老者一人傳
旨以某氏女作配與皇子某為福晉福晉父祗受
命謝
恩行三跪九叩禮退
皇子具采服往見福晉父母至門福晉父采服出
門外迎入升堂
皇子拜福晉父答拜凡三叩興請謁福晉母
皇子拜福晉母答拜叩如前畢辭出福晉父送如
初迎儀廼諏吉行納采禮所司豫日具儀物舁
以采亭以内務府總管將事至門福晉父迎於
門外使者入陳儀物於聽事以次授福晉父福
晉父跪受訖興率子弟望
闕行謝
恩禮福晉母率其族諸婦行禮如之使者出福晉父
送如初迎儀是日
賜福晉父母服物鞍馬金銀各有差燕福晉父於其
第公侯伯暨一二品官往會燕福晉族人之有
職者咸與燕福晉母暨諸婦一二品命婦會燕
亦如之至期迎娶
命内務府總管一人率内務府官及内府護軍導從
護衞以大臣命婦二人襄事福晉家咸采服以
竢是日
皇子采服詣
皇太后
皇帝
皇后宫行禮如常儀屆時内務府官具絳輿至門福
晉父出迎如納采儀輿入陳聽事正中執事女
官以升輿吉時告福晉具吉服升輿母率諸婦
送於庭父率子弟送於門内府護軍前導女官
隨輿後内務府總管各官護從如儀至
皇子所居宫門外從官各退女官導輿由中門入
至宫前降輿女侍迎入宫合卺吉時屆廼設燕
行合卺禮是日於
皇子所居及前亭均結采内外具筵席燕福晉父
母儀與納采日同翼日
皇子偕福晉咸采服詣
皇太后
皇帝
皇后宫行禮各如儀
皇孫婚禮與
皇子同惟納采儀物有差
凡公主釐降之禮先期内務府行欽天監諏吉
額駙采服恭竢於
乾清門
命大臣之夫婦偕老者一人傳
旨以某公主擇配某人額駙祗受
命謝
恩行三跪九叩禮畢退廼諏吉行納采禮是日質明
額駙詣
午門恭進駝馬酒筵光禄寺具饌所司張燕設樂
於
保和殿暨
皇太后宫屆時與燕之王公大臣暨侍衞咸采服入額
駙之父率族人咸朝服先詣
慈寧門外行三跪九叩禮廼詣
保和殿序立丹陛上各如儀
皇帝龍袍衮服
御保和殿陞座鴻臚寺贊如儀額駙父率族人於
殿外丹陛上行三跪九叩禮引入
殿各就席坐進茶訖進酒大臣恭進
皇帝觴額駙父率族人出班跪丹陛左右北嚮行一
叩禮畢復位坐
賜進酒大臣酒廼徧爵進饌作樂升歌既徹燕額駙
父率族人出就丹陛拜位謝燕行一跪三叩禮
畢
皇帝還宫額駙父率族人詣
皇太后
皇后宫門前行三跪九叩禮畢退是日
皇后率
妃
嬪具吉服詣
皇太后宫如常儀額駙之母率族中諸婦咸朝服入
宫門序立丹陛上
皇太后吉服陞座引禮女官引額駙母率諸婦就拜位
行六肅三跪三叩禮引入
殿
皇后以下各就席坐進茶訖進酒命婦恭進
皇太后觴額駙母率諸婦出班跪丹陛左右北嚮行一
叩禮畢復位坐
賜進酒命婦酒廼徧爵進饌作樂升歌既徹燕額駙母
率諸婦出就丹陛拜位謝燕行二肅一跪一叩
禮畢
皇太后還宫
皇后率
妃
嬪各還宫額駙母率諸婦詣
皇后宫行六肅三跪三叩禮畢退(燕儀詳見内務府)既諏吉
釐降豫期所司以近支福晉夫人名氏奏請
欽點一人送嫁以内務府官率護軍導從護送及齎
送装奩以命婦充襄事女官前一日額駙率族
人詣
乾清門
皇太后宫門前行謝
恩禮至日陳設奩具女官率女侍先詣額駙第祗竢
額駙具馬駝甲胄牲酒饌筵詣
午門恭進如納采儀鑾儀校舁奩具齎奩官導行
至額駙第女官率女侍鋪装是日公主吉服詣
皇太后
皇帝
皇后前行禮如儀屆時欽天監以升輿吉時告公主
廼自宫門升輿女官前引後從出宫門外儀衞
前列各官導護如儀送嫁福晉夫人乘輿隨行
至門儀衞止輿入至儀門各官止立至聽事中
降輿女官前引入室送嫁之福晉夫人隨入額
駙禮賓於聽事女賓禮於中堂饗各執事人合
巹吉時屆廼設燕行合巹禮禮成衆賓皆退是
日燕於
保和殿
皇太后宫如納采儀翼日公主朝服詣
皇太后
皇帝
皇后宫行禮額駙朝服詣
宫門外行禮各如儀若公主下嫁外藩納采及下嫁
日止進牲酒不進饌筵餘儀同
凡王公婚禮王等自聘廷臣女為婚者既成言
王等往謁福晉夫人父母如
皇子儀遂諏吉行納采禮自親王至輔國公各具
簪珥領約指環衣裳衾褥有差以府屬官充使
從者以禮物從至門主人迎入使者陳禮物於
聽事主人受禮廼饗使者使者退主人送於門
是日設燕親王婚禮自親王以下侍郎男以上
公主福晉以下郡王貝子夫人以上咸會燕世
子郡王會燕與親王同貝勒婚禮自郡王以下
尚書子以上郡主郡王福晉以下郡君貝子夫
人以上咸會燕貝子婚禮自貝勒以下公以上
及本旗官屬郡君貝勒夫人以下縣君輔國公
夫人以上咸會燕鎮國公婚禮自貝子以下奉
國將軍以上縣君貝子夫人以下鄉君奉國將
軍淑人以上咸會燕輔國公惟貝子貝子夫人
不會燕餘如鎮國公婚期前一日女氏齎奩具
詣府陳於室至日具福晉夫人儀衞采輿往迎
以府屬官充導從至門儀衞止輿入聽事中福
晉夫人具吉服升輿儀衞前引府屬官隨從如
儀至府由中門入至殿堂前降輿執事官退女
侍迎入室屆時行合巹禮是日設燕與納采日
同若聘外藩女為婚納采用鞍馬甲胄繒布婚
期前行聘禮如之其物數多寡均以王貝勒貝
子公為差聘禮又以外藩王貝勒台吉之女為
差餘如前儀福晉夫人之父若母及外藩女之
兄弟從人各分別給賞王等如奉
旨賜婚具朝服詣
太和殿前謝
恩行禮如儀既成婚行禮亦如之王公之子未受爵
者婚禮得視其父已受爵者各從其爵鎮國將
軍以下至閒散宗室納采及成婚日親友僚屬
咸會禮物燕席視公之數遞減各有差覺羅有
官者從其品無官視閒散宗室餘均如前儀
凡郡主以下于歸之禮王等自擇配既許字行
納采禮自郡主至鄉君額駙各具鞍馬甲胄有
差遣使齎禮物至府府屬官迎入陳甲胄於殿
堂陳鞍馬於庭引使者見王等行二跪六叩禮
饗使者使者退府屬官送於門是日設燕燕禮
郡主視親王縣主視郡王郡君視貝勒縣君視
貝子鄉君鎮國公女視鎮國公輔國公女視輔
國公婚期前一日府屬官齎奩具往陳額駙家
郡主以婢八人男婦五戶從媵縣主郡君遞減
其一鄉君鎮國公女以婢四人輔國公女以婢
三人男婦各二戶屆期本府具儀衞采輿府屬
官充導從護衞郡主等具采服於王公福晉夫
人前行禮畢媵婢侍奉升輿儀衞前引府屬官
隨從如儀至額駙第儀衞止至聽事中降輿女
侍迎入室屆時行合巹禮是日設燕與納采日
同若嫁外藩王貝勒台吉納采用馬駝羊聘易
駝以牛其數自郡主至鄉君各有差筵燕之牲
如之餘如前儀
凡品官婚禮先以媒妁通言二姓遂諏吉行納
采禮自公侯伯至九品以上官各具簪珥領約
衣服衾褥有差主人吉服命子弟為使從者齎
禮物如女氏至門女氏主人吉服迎入從者陳
禮物於聽事賓致命主人祗受告於廟廼禮賓
賓退主人送於門使者還復命是日設燕燕具
牲酒自公侯以下數各有差婚期前一日女氏
以奩具往陳壻家至日壻家具合巹燕於室壻
吉服以竢廼設儀衞以婦輿如女氏女氏主人
告於廟笄而命之醴女以竢迎者迎者至姆奉
女升輿行至門女侍導婦入室壻婦交拜訖行
合巹禮是日設燕與納采日同品官之子未受
職者禮得視其父已受職者各從其品士婚禮
得視九品官庶民納采首飾數以四為限輿不
采飾餘均得視士越三日主人主婦率新婦見
於廟分不得立廟者見祖禰於寢如常告儀
欽定大清會典卷二十九
