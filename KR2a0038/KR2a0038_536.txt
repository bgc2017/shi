欽定四庫全書
明史卷三百二十七
大學士張廷玉等奉勅修
列𫝊第二百十五
外國八
韃靼
韃靼即蒙古故元後也太祖洪武元年大將軍徐逹率
師取元元主自北平遁出塞居開平數遣其將伊蘇等
擾北邊明年常遇春擊敗之師進開平俘宗王慶孫平
章鼎住時元主奔應昌其將王保保據定西為邊患三
年春以徐達為大將軍使出西安𢷬定西李文忠為左
副將軍馮勝為右副將軍使出居庸𢷬應昌文忠至興
和禽平章珠占復大破元兵於駱駝山遂趨應昌未至
知元主已殂進圍其城克之獲元主孫密廸哩巴拉及
其妑嬪大臣寶玉圖籍太子阿裕鍚哩逹喇獨以數十
騎遁去而徐達亦大破王保保兵于沈兒峪口走之太
祖封密廸哩巴拉為崇禮侯諡元主曰順帝于是故元
諸將江文清等王子實都爾等先後歸附獨王保保擁
太子阿裕鍚哩逹喇居和林屢詔諭之不從五年春命
大將軍徐逹左副將軍李文忠征西將軍溤勝率師三
道征之大將軍逹由中路出鴈門戰不利守塞勝軍西
次蘭州右副將軍𫝊友德先進轉戰至繅琳山勝等兵
合斬其平章布哈降桑多爾等所部吏民八千三百餘
戶遂由額齊訥路至瓜沙州復連敗之文忠東出居庸
至琨元將棄營遁乃率輕騎遁臚胸河疾馳進取曼
濟哈喇章於圖拉河追及鄂爾坤河又追及稱海獲其
官屬子孫并軍士家属千八百餘送京師逹等尋召還
明年春遣達文忠等備西北邊元兵入犯武朔達遣陳
德郭子興擊破之未幾達等復大破王保保兵於懷柔
時元兵先後犯白登保德河曲輒為守將所敗獨撫寧
瑞州被殘太祖乃徙其民於内地七年夏都督藍玉拔
興和文忠亦遣禆將禽斬其長而自以大軍攻高州大
石崖克之斬宗王大臣托克托鍚哩等至氊帽山斬魯王
獲其妃孟格圖秋太祖以故元太子流離沙漠父子隔
絶未有後嗣乃遣崇禮便北歸以書諭之又二年其部
下玖珠等寇西邊敗去洪武十一年夏故元太子阿裕
錫哩達喇卒太祖自為文遣使弔祭子特古斯特穆爾
繼立其丞相魯爾曼濟哈喇章國公托和齊平章旺扎勒
布哈鼐爾布哈樞密知院按珠等擁衆于應昌和林時
出没塞下太祖屢賜璽書諭之不從十三年春西平侯
沐英師出靈州渡黃河歷賀蘭山踐流沙禽托和齊按
珠等於和林盡以其部曲歸冬旺扎勒布哈亦就禽明年
春徐達及副將軍湯和傅友德征鼐爾布哈至河北襲
灰山斬獲甚衆時王保保己先卒諸巨魁多以次平定
或望風歸附獨丞相納克楚擁二十萬衆據金山數窺
伺遼二十二春命宋國公馮勝為大將軍率潁川候傳
友德永昌侯藍玉等將兵二十萬征之還其先所獲元
將鼐喇固勝軍駐通州遣藍玉乘大雪襲慶州克之夏
師踰金山臨江候陳鏞失道䧟敵死鼐喇固歸備以朝
廷撫恤恩語其衆於是全國公和通来降納克楚因聞
鼐喇圖之言已心悸復為大將軍所廹乃陽使人至大將
軍營納款以覘兵勢勝遣玉往受降使者見勝軍還報
納克楚仰天嘆曰天弗使吾有此衆矣遂率數百騎詣
玉納降己將脱去為鄭國公常茂所傷不得去都督耿
忠遂以衆擁之見勝勝重禮之使忠與同寢食先後降
其部曲二十餘萬人及聞納克楚傷由是驚潰者四萬
人獲輜重畜馬亘百餘里勝班師都督濮英以三千騎
殿為潰卒所邀襲死之秋勝等表上納克楚所部官屬
二百餘人將校三千三百餘人金銀銅印一百顆虎符
牌面百二十五事馬二百九十餘匹稱賀太祖封納克
楚為海西侯先後賜予甚厚并授鼐喇固千戸納克楚
既降帝以故元遺寇終為邊患乃即軍中拜藍玉為大
將軍唐勝郭英副之耿忠孫恪為左右參將率師十五
萬往征之冬元將托克托等降於玉明年春玉以大軍由
大寧至慶州聞特古斯特穆爾在捕魚兒海從間道馳
進至百眼井哨不見敵欲引還定遠侯王弼曰吾等奉
聖主威德提十萬餘衆深入至此無所得何以復命玉
乃穴地而爨一夜馳至捕魚兒海黎明去敵營八十里
時大風揚沙晝晦軍行無知者敵不設備弼為前鋒直
薄之遂大破其軍斬太尉曼濟數千人特古斯特穆爾
以其太子天保努知院訥克埒丞相實勒們等數千騎
遁去獲其次子地保努及妃至五十餘人渠率三千男
女七萬餘馬駝牛羊十萬聚鎧仗焚之又破其將哈喇
章營盡降其衆於是漠北削平捷奏至太祖大悦賜地
保努等鈔幣命有司給供具既有言玉私元主妃者帝
怒妃慙懼自殺地保努出怨言帝居之琉球特古斯特
穆爾既遁將依丞相耀珠於和林行至圖拉河為其下
伊遜岱爾所襲衆復散獨與訥克埒等十六騎偕適耀
珠来迎欲共往依庫庫特穆爾大雪不得發伊遜岱爾
兵猝至縊殺之并殺天保努扵是訥克埒實勒們等来
䧏置之全寧衛未幾訥克埒為實勒們所襲殺衆潰詔
朵顔等衛招撫之来降者益衆二十三年春命潁國公
𫝊友德等以北平兵從燕王定遠侯王弼等以山西兵
從晉王征耀珠及鼐爾布哈阿嚕特穆爾等燕王出古
北口偵知鼐爾布哈營伊都冐大雪馳進去敵一磧敵
不知也先遣指揮和通往和通舊與鼐爾布哈善一見
相持泣頃之大軍壓其營鼐爾布哈驚欲遁和通止之
引見王賜飲食慰諭遣還鼐爾布哈喜過望遂偕耀珠
等来降久之鼐爾布哈等以謀叛誅死敵益衷太祖亦
封燕晉諸王為邊藩鎮更歲遣大將廵行塞下督諸衛
卒屯田戒以持重寇来輒敗之而敵自特古斯特穆爾
後部帥紛拏五傳至琨特穆爾咸被弑不復知帝號有
郭勒齊者篡立稱汗去國號遂稱韃靼云成祖即位
遣使諭之通好賜以銀幣并及其知院阿嚕台丞相瑪
勒哈扎爾等時郭勒齊與衛拉特相仇殺數往來塞下帝敇
邊將各嚴兵備之永樂三年頭目索和爾察罕逹嚕噶齊
等先後來歸久之阿嚕台殺郭勒齊而迎元之後布尼雅錫哩
于巴什伯里立為汗六年春帝即以書諭布尼雅錫哩曰自
元運既訖順帝後阿裕錫哩達喇至琨特穆爾凡六𫝊瞬息之
間未聞一人善終者我皇考太祖高皇帝於元氏子孫加意撫
恤來歸者輒令北還如遣特古斯特穆爾歸嗣為汗此南北
人所共知朕之心即皇考之心茲元氏宗祧不絶如線去就之
機禍福由分爾宜審處之不聽明年獲其部曲旺扎勒特穆爾
等二十二人帝因復使給事中郭驥齎書往驥被殺帝怒秋命
淇國公邱福為大將軍武城侯王聪同安侯火真副之
靖安侯王忠安平侯李達為左右參將將精騎十萬北
討諭以毋失機毋輕犯敵一舉未捷俟再舉時布尼雅
鍚哩已為衛拉特所襲破與阿嚕台徙居臚朐河福率
千騎先馳遇游兵擊破之軍未集福乘勝渡河追敵敵輒佯
敗引去諸將以帝命止福福不聽敵衆奄至圍之五將
軍皆没帝益怒明年帝自將五十萬衆出塞布尼雅錫
哩聞之懼欲與阿嚕台俱西阿嚕台不從衆潰散君臣始
各為部布尼雅錫哩西奔阿嚕台東奔帝追及部諾河布
尼雅錫哩拒戰帝麾兵奮擊一呼敗之布尼雅錫哩棄輜重
孳畜以七騎遁鄂諾河者元太祖始興地也班師至静
虜鎮遇阿嚕台帝使諭之降阿嚕台欲来衆不可遂戰帝
率精騎大呼衝擊矢下如注阿嚕台墜馬遂大敗追
奔百餘里乃還冬阿嚕台使来貢馬帝納之越二年布尼
雅錫哩為衛拉特馳瑪哈穆特等所殺阿嚕台已數入貢帝
俱厚報之并還其向所俘同産兄妹二人至是奏瑪哈穆特
等弑其主又擅立塔爾巴願輸誠内附請為故主復仇
天子義之封為和寧王自是歲或一員或再貢以為帝
十二年帝征衛拉特阿嚕台使部長以下來朝會賜米五
十石乾肉酒糗綵幣有差十四年以戰敗衛拉特使来獻
俘十九年阿嚕台貢使至邊要劫行旅帝諭使戒戢之
由是驕蹇不至阿嚕台之内附困于衛拉特窮蹙而南思
假息塞外帝納而封之母妻皆為王太夫人王夫人數
年生聚畜牧日以蕃盛遂慢我使者拘留之其貢使歸
多行劫掠部落亦時来窺塞二十年春大入興和于是
詔親征之阿嚕台聞大軍出懼其母妻皆詈之曰大明
皇帝何負爾而必為逆于是盡棄其輜重馬畜于庫掄
海側以其孥直北徙帝命焚其輜重收其馬畜遂班師
明年秋遣將言阿嚕台將入寇帝曰彼意朕必不復出
當先駐塞下待之遂部分寕陽候陳懋為先鋒至蘇海
山不見敵遇王子額森托千率妻子部屬來降帝封為
忠勇王賜姓名曰金忠忠勇王至京師數請擊敵自效
帝曰姑待之二十二年春開平守將奏阿嚕台盗邊羣
臣勸帝如忠勇王言帝復親征師次達蘭納穆爾河得
諜者知阿嚕台遠遁帝意亦厭兵乃下詔暴阿嚕台罪
惡而宥其所部来降者止勿殺車駕還崩於榆木川未
幾阿嚕台使来貢馬仁宗已登極詔納之自是歲修職
貢如永樂時時阿嚕台數敗于衛拉特部曲離散其屬
博廸等先後来歸朝廷皆予官職賜鈔幣詔有司給供具
自後来歸者悉如例阿嚕台日益蹙乃率其屬東走烏
梁海駐牧遼塞諸將請出兵掩擊之帝不聽宣德九年
阿嚕台復為托克托布哈所襲妻子死孳畜略盡獨與其
子實訥肯等徙居穆納山察罕諾爾等處未幾衛拉特
托懽襲殺阿嚕台及實訥肯于是阿嚕台子諤博爾濟延
及其孫妻蘇木達實等喪敗無依来乞内附帝憐而撫之
阿嚕台既死其故所立阿勒台王子及所部多爾濟巴勒等
復為托克托布哈所窘竄居額齊訥路外為納款而數入
寇甘凉正統元年將軍陳懋敗多爾濟巴勒于平川追及
蘇武山頗有斬獲二年冬命都督任禮為總兵官蔣貴
趙安副之尚書王驥督師以便宜行事明年夏復敗多
爾濟巴勒等於石城阿勒台與多爾濟巴勒合復敗之烏拉納地
追及黑泉又及之多喇溝出沙漠千里東西夹擊敵幾盡先
後獲其部長一百五十人於是阿勒台多爾濟巴勒等来歸
未幾托克托布哈捕阿勒台等殺之托克托布哈者故元後
韃靼長也衛拉特托懽既擊殺阿嚕台悉收其部兼并賢
義安樂二王之衆欲自立為汗衆不可乃立托克托布
哈以阿嚕台衆屬之自為丞相陽推奉之實不承其號
令托懽死子額森嗣益桀驁自䧺諸部皆下之托克托布
哈具汗名而已托克托布哈歲来朝貢天子皆厚報之
比諸蕃有加書稱之曰達爾丹汗賜賚并及其妃十四
年秋額森謀大舉入寇托克托布哈止之曰吾儕服食多
資大明何忍為此額森不聽曰汗不為吾當自為遂分
道俾托克托布哈侵遼東而自擁衆從大明入帝親征
之駕於土木䧟焉景皇帝自監國即位尊帝為太上皇
帝明年秋上皇歸自額森所事載衛拉特𫝊托克托布哈
自上皇歸後修貢益勤嘗妻額森姊生子額森欲立之
不從額森亦疑其與中國通將害己遂治兵相攻額森
殺托克托布哈收其妻子孳畜給諸部屬而自立為汗
時景帝二年也朝廷稱額森為衛拉特汗景泰五年為
所部阿拉知院所殺韃靼部長保喇復攻破阿拉求托
克托布哈子穆爾格爾立之號小王子阿拉死而保喇與其屬
瑪拉噶等皆雄視部中于是韃靼復熾六年遣使
入貢英宗復辟遣都督馬政往賜故巴延特穆爾妻幣
保喇留之而遣使入賀欲獻璽帝敇之曰璽已非真即
真亦秦不祥物耳獻否從爾便第無留我使以速爾禍
時敵數寇威遠諸衛夏定遠伯石彪敗之於磨兒山天
順二年保喇大舉寇陜西安遠侯柳溥禦之輒敗而飾
小捷以聞明年春敵入安邊營石彪等破之僉事周賢
指揮李鑑戰死四年復寇榆林彰武伯楊信拒却之再
入敗之于金鷄峪未幾復大掠陕西諸邊廷臣請治各
守將罪帝宥之五年春寇入平虜城誘指揮許顒等入
伏殺之邊報日亟命侍郎白圭都御史王竑往視師秋
保喇求款帝使詹昇齎敇往諭保喇遣使隨昇来貢請
改大同舊貢道而由陕西蘭縣入許之未幾復紏其屬
瑪拉噶等入河西明年春圭等分廵西邊圭遇敵於固
原州竤遇敵於紅崖子川皆破之帝賜璽書奬勵敇保
喇使臣仍從大同入貢時穆爾格爾復與保喇相仇殺
穆爾格爾死衆共立蒙古勤克哷青吉斯亦號小王子自是
韃靼部長益各專擅小王子稀通中國𫝊世次多莫可
考保喇等每歲入貢數寇掠往来塞下以西政衛拉特為
辭又數要劫三衛七年冬貢使及關帝却之以大學士
李賢言乃止八年春御史陳選言韃靼部落保喇最強
又密招三衛諸蕃相結屯住去冬来朝要我賞晏窺我
虚實其犯邊之情已露而我邊關守臣因循怠慢城堡
不修甲仗不利軍士不操習甚至冨者納月錢而安閒
貧者廹饑寒而逃竄邊備廢弛緩急何恃乞敕在邊諸
臣痛革前弊其鎮守備禦等官亦宜以時默陟庶能者
知奮怠者知警至阨塞要害之處或益官軍或設營堡
或用墩臺咸須處置得宜歲遣大臣廵視庶邊防有備
寇氛可戢報聞成化元年春保喇誘烏梁海九萬騎入
遼河武安侯鄭宏禦却之秋散掠延綏冬復大入命彰
武伯揚信率山西兵都御史項忠率陕西兵禦之少却
朱幾復渡河曲圍黃甫川堡官軍力戰乃引去始韃靼
之来也或在遼東宣府大同或在寧夏莊浪甘肅去来
無常為患不久景泰初始犯延慶然部落少不敢深入
天順間有河勒楚爾者率屬潛入河套居之遂逼近西
邊河套古朔方郡唐張仁愿築三受降城處也地在黃河
南自寧夏至偏頭關延袤二千里饒水草外為東勝衛
東勝而外土平衍敵來一騎不能隠明初守之後以曠
絶内徒至是保拉與小王子瑪拉噶等先後繼至擄中
國人為鄊道抄掠延綏無虚時而邊事以棘二年夏大
入延綏帝命楊信充總兵官都督趙勝為副率京軍及
諸邊卒二萬人討之信先以議事赴闕未至敵散掠平
凉入靈州及固原長驅寇寧静隆德諸處冬復入延綏
参將楊允績戰死未幾諸部内争保喇弑蒙古勒克哷青
吉斯瑪拉噶殺保喇更立他汗鄂爾綽克者復與瑪
拉噶相仇殺瑪拉噶遂殺其所立汗鄂爾綽克而遣使
入貢尋渡河掠大同三年春帝命撫寧侯朱永等征之會
瑪拉噶再乞通貢而别部長頗羅鼐亦遣人来朝帝許之
詔永等駐軍塞上四年秋給事中程萬里上言瑪拉噶
噶久不朝貢窺伺邊彊其情叵測然臣度其有可敗者
三近我邊地才二三日程彼客我主一也兼并諸部馳
驅不息既驕且疲二也比来散逐水草部落四分兵力
不一三也宜選精兵二萬每三千人為一軍馴以驍將
嚴其賞罸使探瑪拉噶所在潛師𢷬之破之必矣帝壯
之而不能用冬寇延綏明年春再入守將許寧等輒擊
敗之冬復紏三衛入寇延綏榆林大優六年春大同廵
撫王越遣遊擊許寧擊敗之楊信等亦大破之于胡柴
溝時頗羅鼐與鄂蘭綽克合别部伽嘉色凌博勒呼亦入
據河套為久居計延綏告急帝命永為將軍以王越参
贊軍務使禦敵永至數以捷聞越等皆陛賞論功永世
侯而敵據套自如七年春永上戰守二策廷議以糧匱
馬乏難于進勦請命邊將慎守禦以圖萬全于是吏部
侍郎葉盛廵邊偕廷綏廵撫余子俊及越議築邊牆設
立臺保冬敵入塞參將錢亮敗績越等不能救兵部尚
書白圭請擇遣大將軍專事敵會盛還越亦赴京計事
乃集廷議請大發兵搜套帝以武靖侯趙輔為將軍節
制諸路王越仍督師敵大入延綏輔不能禦遂召還以
寧晉伯劉聚代之聚亦未有功而瑪拉噶頗羅鼐鄂蘭
綽克稍衰們都埒入河套稱汗伽嘉色凌為太師九年
秋們都埒等與博勒呼並寇韋州王越偵知敵盡行其
老弱巢紅塩池乃與許寧及遊擊周五率輕騎晝夜疾
馳至分薄其營前後夹擊大破之復邀擊于韋州們都
埒等敗歸孳畜廬悵蕩盡妻孥皆喪亡相顧悲哭去自
是不復居河套邊患少弭間盗邊弗敢大入亦數遣使
朝貢初伽嘉色凌以女妻們都埓立為汗久之殺博
勒呼并其衆益專恣們都埒部陀羅該伊斯瑪音謀殺
之尋們都埒亦死諸強酋相繼略盡邊人稍得息肩時
中官汪直沾恩用事思以邊功自樹王越朱永附之十
六年春邊將上言傳聞敵將渡河遽以永為將軍直與
越督軍至邊未及期襲敵於威寧海子大破之又敗之
于大同永晉公爵予世襲越封威寧伯直增祿至三百
石未幾詔以越代永總兵于是伊斯瑪音等益紏衆盗
邊延及遼塞秋敵三萬騎寇大同連營五十里殺掠人
畜數萬總兵許寧禦之兵敗以捷聞敵既得利長馳入
順聖川散掠渾源朔諸州宣府廵撫秦紘總兵周玉力
戰却之山西廵撫邊鏞參將支玉等悉力捍禦敵去輒
復来迄成化末無寕歲伊斯瑪音死入宼者復稱小王子
又有巴延蒙克王弘治元年夏小王子奉書求貢自
稱大元大汗朝廷方務優容許之自是與巴延蒙克
王等屢入貢漸往来套中出没為寇八年北部伊畢喇
伊木王等入套駐牧于是小王子及院羅該之子和碩相
倚日強為東西諸邊患其年三入遼東多殺掠明年宣
大延綏諸境俱被殘十一年秋王越既節制諸邊乃率
輕兵襲敵于賀蘭山後破之十三年敵擁衆入大同寧夏境
遊擊王杲敗績參將秦恭副總兵馬昇逗遛不進皆
論死時平江伯陳銳為總兵侍即許進督師久無功被
劾去以保國公朱暉侍郎史琳代之大監苖逵監軍是
年冬小王子復居河套明年春吏部侍郎王鏊上禦敵
八策一曰定廟算二曰重主將三曰嚴法令四曰恤邊
民五曰廣招募六曰用間七曰分兵八曰出竒帝命
所司知之時敵以八千騎東駐遼塞下攻入長勝堡殺
掠殆盡秋暉等以五路之師夜襲敵于河套斬首三
級驅孳畜千餘歸賞甚厚小王子以十萬騎從花馬池
鹽池入散掠固原寕夏境三輔震動戕殺惨酷十五年以
戸部尚書秦紘總制陕西夏敵入遼東清河堡至密雲
旋西掠偏頭關秋復以五千騎犯遼東長安堡副總兵
劉祥禦之斬首五十一級敵乃退明年稍靖十七年春
敵上書請貢許之竟不至仍入大同殺墩軍犯宣府及
莊浪守將衛勇白玉等禦却之明年春敵三萬騎圍靈
州復散掠内地指揮仇鉞總兵李祥擊走之敵大舉入
寇宣府總兵張俊禦之大敗椑將張雄穆榮戰歿武宗
嗣位復命暉琳出禦冬敵入鎮夷所指揮劉經死之復
自花馬池毁垣入掠隆德静寕會寕諸處關中大優以
楊一清為總制時正德元年春也劉瑾用事監軍皆閹
人一清不得職去文貴才寬相繼受事二年敵入寧夏
莊浪及定遼後衛諸境守將皆逮問四年敵數寇大同
冬才寬禦敵於花馬池中伏死總兵馬昂與别部額
布勒戰于木瓜山勝之斬三百六十五級獲馬畜六百
餘軍器二千九百餘明年北部伊畢喇與小王子仇殺伊
畢喇竄西海阿爾圖實克與合逼脅洮西屬番屢入寇
廵撫張翼總兵王勛不能制漸深入邊人苦之八年夏擁
衆来川遣使詣翼所乞邊地駐牧修貢翼㗖以金帛令
遠徙伊畢喇遂西掠烏斯藏據之自是洮岷松潘無寧
歲小王子數入寇殺掠尤慘復以五萬騎攻大同趣
朔州掠馬邑帝命咸寕侯仇鉞總兵禦之戰于萬全衛
斬三級而所失亡十倍以捷聞明年秋敵連營數十寇宣
大塞而别遣萬騎掠懷安總制叢蘭告急命太監張永
督宣大延綏兵都督白玉為大將協蘭守禦京師戒嚴
已敵踰懷安趣蔚州至平虜城南蘭等預置毒飯於田
間如農家餉而設伏以待敵至中毒伏猝發多死者其
年小王子部長布爾噶以内難復奔據西海出没寇西
北邊十一年秋小王子以七萬騎分道入與總兵潘浩
戰于賈家灣浩再戰再敗禆將朱春王唐死之張永遇
於老營坡被創走居庸敵遂犯宣府凡攻破城堡二十
殺掠人畜數萬浩奪三官諸將降罰有差十二年冬小
王子以五萬騎自榆林入寇圍總兵王勛等于應州帝
幸陽和親部署督諸將往援殊死戰敵稍却明日復来
攻自辰至酉戰百餘合敵引而西追至平虜朔州值大
風黑霧晝晦帝乃還命宣捷于朝是後歲犯邊然不敢
大入嘉靖四年春以萬騎寇甘肅總兵姜奭禦之於苦
水墩斬其魁明年犯大同及宣府伊畢喇復駐牧賀蘭
山後數擾邊明年春小王子两寇宣府參將王經開山
先後戰死秋以數萬騎犯寧夏塞尚書王憲以總兵鄭
卿等敗之斬三百餘級明年春掠山西夏入大同中路
参將李蓁禦却之冬復寇大同指揮趙源戰死十一年春
小王子乞通貢未得命怒遂擁十萬騎入宼總制唐
龍請許之帝不聽龍連戰頗有斬獲時小王子最富強
控弦十餘萬多畜貨貝稍厭兵乃徙幕東方稱土默特分
諸部落在西北邊者甚衆曰濟農曰諳達者於小王子
為從父行據河套雄黠喜兵為諸部長相率躙諸邊十
二年春濟農擁衆屯套内將犯延綏邊臣有備乃突以
五萬騎渡河西襲伊畢喇布爾噶兩部大破之布爾噶
為莊寧邊患久伊楞古土魯番諸蕃皆苦之嘗因屬番
特默格求貢市朝廷未之許至是唐龍以布爾噶衰敗
遠徙西海獲寧請無更議欵事濟農等既破西海旋竊
入宣府永寧境大掠而去冬犯鎮遠關總兵王效副總
兵梁震敗之於柳門又追敗之於蜂窩山敵溺水死者
甚衆明年春寇大同秋復由花馬池入犯梁震及總兵
劉文拒却之十五年夏濟農以十萬衆屯賀蘭山分兵
宼凉州副總兵王輔禦之斬五十七級又入莊浪境總
兵姜奭禦之於分水嶺三戰三勝之又入延綏及寧夏
邊冬復犯大同入掠宣大塞總制侍郎劉天和總督尚
書楊守禮及廵撫都御史楚書悉力禦之十九年秋書
以總兵白爵等三敗敵於萬全右衛境斬百餘級天和
以總兵周尚文大破敵於黑水苑斬濟農子小十王明
年春守禮以總兵李義禦敵於鎮朔保以總兵楊信禦
敵于甘肅皆勝之秋諳達及其屬阿布海遣使石天爵
欵大同塞廵撫史道以聞詔却之以尚書樊繼祖督宣
大兵懸賞格購諳達阿布海首遂大舉内犯諳達下石
嶺關趣太原濟農由平虜衛入掠平定夀陽諸處總兵
丁璋遊擊周宇戰死諸將多獲罪繼祖獨蒙賞二十一
年夏敵復遣天爵求貢大同廵撫龍大有誘縛之上之
朝詭言用計禽獲帝悅擢大有兵部侍郎邊臣陞賞者
數十人磔天爵於市敵恕入寇掠朔州抵廣武由太原
南下沁汾襄垣長子皆被殘復從忻崞代而北屯祁縣
参將張世忠力戰敵圍之數重自己至申所殺傷相當
己而世忠矢盡見殺百戶張宣張臣俱死敵遂從鴈門
故道去秋復入朔州濟農死諸子朗台吉等散處河西
勢既分諳達獨盛歲數擾延綏諸邊二十三年冬小王
子自萬全右衛入至蔚州及完縣京師戒嚴二十四年
秋諳達犯延綏及大同總兵張達拒却之又犯鵓鴿峪
参將張鳳指揮劉欽千戶李瓚生員王邦直等皆戰死
會總督侍郎翁萬逹總兵周尚文嚴兵備陽和敵引去
明年夏諳逹復遣使詣大同塞求貢邊卒殺之秋復来
請萬達再疏以聞帝不許敵以十萬騎西入保安掠慶
陽環縣而東以萬騎宼錦義總督三邊侍郎曾銑率参
將李珍等直𢷬敵巢於馬梁山後斬百餘級敵始退銑議
復河套大學士夏言主之帝方嚮用言令銑圖上方
略以便宜從事明年夏萬達復言敵自冬涉春屢求貢
詞恭似宜許不聽責萬達罔瀆銑鳩兵繕塞輒破敵既
而帝意中變言與銑竟得罪斬西市敵益蓄忿思逞廷
臣不敢言復套事矣二十八年春犯宣府滴水崖把總
指揮江瀚董𤾉戰死全軍覆遂犯永寧大同總兵周尚
文禦之於曹家莊大敗之斬其魁會萬逹自懷来赴援
宣府總兵趙國忠聞警亦率千騎追擊復連敗之是歲犯
西塞者五二十九年春諳達移駐威寧海子夏犯大
同總兵張逹林椿死之敵引去𫝊箭諸部大舉秋循潮
河川南下至古北口都御史王汝孝率薊鎮兵禦之敵
陽引滿内嚮而别遣精騎從問道潰牆入汝孝兵潰遂
大掠懷柔圍順義抵通州分兵四掠焚湖渠馬房幾甸
大震敵大衆犯京師大同總兵咸寧侯仇鸞廵撫保定
都御史楊守謙等各以勤王兵至帝拜鸞為大將軍使
護諸軍鸞與守謙皆愞懦不敢戰兵部尚書丁汝夔恇
懮不知所為閉門守敵焚掠三日夜引去帝誅汝䕫及
守謙敵將出白羊口鸞尾之敵猝東返鸞出不意兵潰
死傷千餘人敵乃徐由古北口出塞諸將收斬遺屍得
八十餘級以捷聞方諳達薄都城時縱所擄馬房内官
楊增持書八城求貢輔臣徐階等謂當以計款之諭令
退屯塞外因邊臣以請諳達歸遣子托克托陳欵時鸞方
用事乃議開馬市以中敵兵部郎中楊繼盛上疏争之不得明
年春以侍郎史道涖其事給白金十萬開市大同次及延寧叛
人蕭芹呂明鎮者故以罪亡入敵挾白蓮邪教與其黨趙全邱
富周原喬源諸人導諳逹為患諳逹市畢旋入掠邊臣責之以
芹等為詞芹詭有術能墮城敵試之不驗遂縛芹及明鎮而全
富等竟匿不出諳逹復請以牛馬易粟豆求職役誥敕又潛約
河西諸部内犯墮諸邊垣帝惡之詔罷馬市召道還自是敵日寇
掠西邊邊人大困三十一年春敵二千騎寇大同指揮王恭禦
之於平川墩戰死夏東入遼塞圍百戸常禄指揮姚大謨劉棟
劉啟基等於三道溝四人皆戰沒備禦指揮王相赴援大戰於
寺兒山殺傷相當敵舍去千戶葉廷瑞率百人助相明日相裹
創復邀敵於蠟黎山殊死鬭矢竭遂與麾下將士三百人皆死
之廷瑞被創死復蘇敵亦引退其年凡四犯大同三犯遼陽一
犯寧夏明年春犯宣府及延綏夏犯甘肅及大同守將禦之輒
敗秋諳逹復大舉入宼下渾源靈邱廣昌急攻插箭浮圖等峪
固原遊擊陳鳳寧夏遊擊朱玉率兵赴援大戰却之敵分兵東
犯蔚西掠代繁畤已駐鄜延二十日延慶諸城屠掠幾徧乃移
營中部以&KR0008;涇原會久雨乃去時小王子亦乘隙為寇犯宣府
赤城未幾諳逹復以萬騎入大同縱掠至八角堡廵撫趙時春
禦之遇敵於大蟲嶺總兵李淶戰死軍覆時春僅以身免三十
三年春入宣府紫溝堡夏復犯寧夏大同總兵岳懋中伏死秋
攻薊鎮牆百道竝進警報日數十至京師戒嚴總督楊博悉力
拒守募死士夜砍其營敵驚擾乃遁明年數犯宣薊參將趙
傾葵李光啟丁碧先後戰死朝廷再下賞格購諳逹首賜萬
金爵伯獲邱富周原者三百金授三品武階時富等在敵招
集亡命居豐州築城自衛搆宮殿墾水田號曰拜甡拜甡華
言屋也趙全教敵益習功戰事諳逹愛之甚每入寇必置酒
全所問計三十五年夏敵三萬騎犯宣府遊擊張綋迎戰敗
死冬掠大同邊繼掠陜西環慶諸處守將孫朝袁正等却之
其年土默特再犯遼東明年敵以二萬騎分掠大同邊殺守備唐
天禄把總汪淵諳逹弟老巴圖復擁衆數萬入河流口犯
永平及遷安副總兵蔣承勛力戰死夏突犯宣府馬尾梁
參將祁勉戰死秋復入大同右衛境攻毁七十餘
堡所殺擄甚衆冬諳達子錫林阿有妾曰托斯齊私部
目碩隆郭懼誅来降總督楊順自詡為竒功致之闕下
錫林阿来索不得乃縦掠大同諸墩堡圍右衛數匝順懼乃
詭言敵願易我以趙全邱富本兵許論以為便乃遣托
斯齊夜逸出塞紿之西走隂告鍚林阿錫林阿執而戮之
敵狎知順無能圍右衛益急更分兵犯宣薊鎮西鄙震動
右衛烽火斷絶者六閱月大學士嚴嵩與許論議欲棄
右衛帝不聽詔諸臣發兵措餉而以兵部侍郎江東代
順時故將尚表以餽餉入圍城悉力捍禦粟盡食牛馬
徹屋為薪士卒無變志表時出兵突戰獲諳達孫及壻
與其部將各一人會帝所遣侍郎江東及廵撫楊選總
兵張承勲等各嚴兵進圍乃解復掠永昌凉州及宣府
赤城圍甘州十四日始退土默特亦數宼遼東三十八年
春老巴圖錫林阿謀大舉入犯駐會州使其諜詭稱東下
總督王忬不能察遽分兵而東號令數易敵遂乘間入
薊鎮潘家口忬得罪夏犯大同轉掠宣府東西二城駐
内地旬日會久雨乃退三十九年敵聚衆喜峰口外窺
犯薊鎮大同總兵劉漢出𢷬其帳於灰河敵稍遠徙秋
漢復與參將王孟夏等𢷬豐州禽斬一百五十人焚拜
甡略盡是歲宼大同延綏薊遼邊無虚日明年春敵自
河西踏冰入寇守備王世臣千戸李虎戰死秋犯宣府
及居庸冬掠陕西寧夏塞已復分兵而東䧟蓋州四十
一年夏土默特入撫順為總兵黑春所敗冬復攻鳳凰城
春力戰二日夜死之海金殺掠尤甚冬諳達數犯山西
寧夏塞延綏總兵趙岢分部銳卒令禆將李希靖等
東出神木保𢷬敵悵於半坡山徐執中等西出定邊營擊
敵騎于荍麥湖皆勝之斬一百十九級四十二年春敵
入宣府滴水崖劉漢却之敵遂引而東數犯遼塞秋總
兵楊照敗死時薊遼總督楊選囚縶三衛長托干令其
諸子更迭為質通托干者錫林阿妻父也冀以牽制錫
林阿三衛皆怨冬大掠順義三河諸將趙溱孫臏戰死京
師戒嚴大同總兵姜應熊禦之於密雲敗之敵退詔誅選明
年土默特入遼東都御史劉燾上諸將守禦功言海水暴
漲敵騎多没者帝曰海若效靈下有司祭告燾等皆有
賞冬敵犯陕西大掠板橋響閘兒諸處四十四年春犯
遼東寧前小團山参將線補兖遊擊楊維藩死之夏犯
肅州總兵劉承業禦之再戰皆捷秋諳達子杭台吉師
輕騎自宣府洗馬林突入散掠内地把總姜汝棟以銳
卒二百伏暗莊堡猝遇台吉搏之台吉墮馬為所部奪
去台吉受傷越日始甦明年諳達屢犯東西諸塞夏清
河守備郎得功扼之張能峪口勝之冬大同参將崔世
榮禦敵于樊皮嶺及子大朝大賓俱戰死時邱富死趙
全在敵中益用事尊諳達為帝治宫殿期日上棟忽大風
棟墜傷數人諳達懼不敢復居兵部侍郎譚綸在薊
鎮善治兵全乃說諳達無輕犯薊大同兵弱可以逞隆
慶元年諳達數犯山西秋復率衆數萬分三道入井坪
朔州老營偏頭關諸處邊將不能禦遂長驅攻岢嵐及
汾州破石州殺知州王亮采屠其民復大掠孝義介休平
遥文水交城太谷隰州間男女死者數萬事聞諸邊
臣罸治有差而三衛勾土默特同時入宼薊鎮昌黎撫
寧樂亭盧龍皆被蹂躙遊騎至灤河京師震動三日乃引
去諸將追之敵出義院口會大霧迷失道堕棒槌崖中
人馬枕籍死者頗衆諸將乃趨割其首二年敵犯柴溝
守備韓尚忠戰死時兵部侍郎王崇古鎮西邊總兵李
成梁守遼東數以兵邀擊于塞外敵知有備入寇稍稀
四年秋杭台吉宼錦州總兵王治道參將郎得功以十
餘騎入敵死冬諳達有孫曰巴噶奈濟者諳達第三子
塔木台吉子也幼孤育于諳達妻所既長娶婦必濟巴噶
復聘鄂爾多斯女即諳達外孫女貎美諳達奪之巴噶
恚遂率其屬額里格等十人来降大同廵撫方逢時受
之以告總督玉崇古崇古上言巴噶来歸非擁衆内
附者比宜給官爵豐館餼飭輿馬以示諳達諳達急則
使縳送拜甡諸叛人不聽即脅誅巴噶牽沮之又不然
因而撫納如漢置屬國居烏桓故事使招其故部徙近
塞諳達老且死杭台吉立則令巴噶還以其衆與台吉
抗我按兵助之詔可授巴噶指揮使額里格正千戶諳
逹方西掠土默特聞之亟引還約諸部入犯崇古檄諸道嚴
兵禦之敵使来請命崇古遣譯者鮑崇德往言朝廷待
巴噶甚厚第能縳拜甡諸叛人趙全等旦送至巴噶即
夕返矣諳達大喜屏人語曰我不為亂亂由全等若天
子幸封我為王長北方諸部孰敢為患即死吾孫當
襲封彼衣食中國忍倍德乎乃益發使與崇德来乞封
且請輸馬與中國鐡鍋布帛互市隨執趙全李自馨等
數人来獻崇古乃以帝命遣巴噶歸巴噶猶戀戀感泣
再拜去諳逹得孫大喜上表謝崇古因上言朝廷若允
諳達封貢諸邊有數年之安可乘時修備設敵背盟吾
以數年蓄養之財力從事戰守愈于終歲奔命自救不
暇者矣復條八事以請一議封號官爵諸部行輩諳逹
為尊宜錫以王號給印信其大枝如老巴圖杭台吉及
濟農長子吉納等俱宜授以都督弟姪子孫如烏紬達
爾罕等四十六枝授以指揮其諳達諸壻十餘枝授以
千戸一定貢額每歲一入貢諳達馬十匹使十人老巴
圖吉納杭台吉八匹使四人諸部長各以部落大小為
差大者四匹小者二匹使各二人通計歲貢馬不得過
五百匹使不得過百五十人馬分三等上駟三十進御
餘給價有差老瘠者不入其使歲許六十人進京餘待
境上使還聽以馬價市繒布諸物給酬賞其賞額視三
衛及西蕃諸國一議貢期貢道以春月及萬夀聖節四
方来同之會使人馬匹及表文自大同左衛騐入給犒
賞駐邊者分送各城撫鎮騐賞入京者押送自居庸關
入一立互市其規如弘治初北部三貢例蕃以金銀牛
馬皮張馬尾等物商販以縀紬布匹釡鍋等物開市日
来者以三百人駐邊外我兵五百駐市場期盡一月市
場陕西三邊有原立場堡大同應于左衛北威遠堡邊
外宣府應于萬全右衛張家口邊外山西應于水泉營邊
邊外一議撫賞守市兵人布二疋部長縀二疋紬二匹
以好至邊者酌来使大小量加賞犒一議歸降通貢後
降者不分有罪無罪免收納其華人被擄歸正者查别
無竊盗乃許入一審經權一戒狡餙疏入下廷臣議帝
終從崇古言詔封諳達為順義王賜紅蟒衣一襲昆都
埒赫杭台吉授都督同知各賜紅獅子衣一襲綵幣四
表裏賓圖台吉等十人授指揮同知納穆爾台吉等十
九人授指揮僉事達爾罕台吉等十八人授正千戸阿
拜台吉等十二人授副千戸恰台吉等二人授百戶昆
都埒赫即老巴圖也兵部採崇古議定市令秋市成凡
得馬五百餘匹賜諳達等綵弊有差西部吉納及其姪
徹辰等亦請市詔予市紅山墩暨清水營市成亦封吉
納為都督同知己而諳達請金字經及喇嘛僧詔給之
崇古復請玉印詔予鍍金銀印諳達老侫佛復請於海
南建寺詔賜寺額仰華諳達常遠處青山二子曰賓圖
居松山直蘭州之北日必圖居西海直河州之西並求
互市多桀驁諳達諭之亦漸馴自是約束諸部無入犯
歲來貢市西塞以寕而東部土默特數擁衆寇遼塞總兵
李成梁敗之于車山斬五百八十餘級守備曹簠復敗
之於長勝堡神宗即位頻年入犯萬歷六年成梁率遊
擊秦得倚等擊敵于東昌堡斬部長九人餘級八百八
十四總督梁夢龍以聞帝大悦祭告郊廟御皇極門宣
捷七年冬土默特四萬騎人錦川營夢龍成梁及總兵
戚繼光等已預受大學士張居正方略併力備禦敵始退
自是敵數入成梁等數敗之輒斬其巨魁又時襲擊於
塞外多所斬獲敵畏之少戢成梁遂以功封寧遠伯諳
達既就市事朝廷甚謹部下卒有掠奪邊氓者必罸治
之且稽首謝罪朝廷亦厚加賞賚十年春諳達死帝特
賜祭七壇綵縀十二表裏布百匹示優恤其妻哈敦率
子杭台吉等上表進馬謝復賜幣布有差封杭台吉為
順義王改民徹辰汗立三歲而死朝廷給恤典如例十
五年春子徹哩克嗣其妻三娘子故諳達所奪之外孫
女而為婦者也歷配三王主兵柄為中國守邊保
塞衆畏服之乃敕封為忠順夫人自宣大至甘肅
不用兵者二十年及徹哩克西行遠邊而套部章
圖哩等據水塘布色圖浩爾齊等據莽拉聶恭兩
川數犯甘涼洮岷西寧間他部落亡慮數十種出
沒塞下順逆不常帝惡之十九年詔並停徹哩克
市賞己而徹哩克叩邊輸服率衆東歸獨章圖哩
布色圖等寇抄如故其年冬别部明安圖們分犯
榆林邊總兵杜桐禦之斬獲五百人殺明安二十
年寧夏叛將巴拜等勾布色圖章圖哩等大舉入寇
總兵李如松擊敗之二十二年延綏廵撫李春光
奏套部納款已久自明安被戮而寇恨深西夏黨
逆而貢市絶延鎮連年多事今東西各部皆乞欵
而布色圖挟私叵測邊長兵寡制禦為難宜察敵
情審時勢敵入犯則血戰偶或小失應寬吏議倘
敵真心效順相機議撫不可㤀戰備也帝命兵部
𫝊飭各邊秋布色圖入固原遊擊史見戰死延綏總兵麻貴禦
之閱月始退全陜震動其年東部綽哈犯鎮武堡總兵董一元
與戰大破之明年春松部宰桑等犯陜西總督葉夢熊督却之
秋海部永什卜犯西寧總督三邊李&KR0776;檄参將達雲遊擊白澤
暨瑪爾竒隡布爾嘉諸屬番設伏邀擊大敗之斬六百八十三級
捷聞帝大悦且以屬番效命追叙前總制鄭雒功賞賚並及雒
二十四年春總督李&KR0776;以勁兵分三道出塞襲布色圖營共斬
四百九級獲馬畜器械數千浩爾齊部衆復窺伺洮川&KR0776;遣参
將周國柱等擊之於莾拉川諾爾斬一百三十六級秋卓哩堯
圖阿齊圖浩爾齊等合謀犯西邊綽哈亦擁衆犯廣寧守將皆
嚴兵却之二十五年秋海部寇甘鎮官軍擊走之冬綽哈糾
土默特諸部宼遼東殺掠無算明年夏復寇遼東總兵李如松遠
出擣巢死之冬&KR0776;等分道出襲浩爾齊等於松山走之復其地
二十七年詔復徹哩克市賞時&KR0776;等築松山諸部紛叛延寧守
臣共擊之殺獲甲首幾三千明年卓哩克圖宰桑章圖哩等乞
通款不許邊臣王見賓等復為請詔復套部貢市三十二年海
部數入陜西塞兵備副使李自實總兵蕭如薰逹雲等擊走
之三十三年夏東部宰桑誘殺慶雲堡守禦熊鑰詔革其市
賞三十五年夏總督徐三畏言河套之部與河東之部不同
東部事統於一約誓定歷三十年不變套部分四十二枝各
相雄長布色圖徒建空名于上西則浩爾齊最狡要挾最無
厭中則布延泰以父明安之死無歲不犯東則沙津争為監
市與綽哈朋逞西陲搶攘非一日矣然衆雖號十萬分為四
十二枝多者不過二三千騎少者一二千騎耳宜分其勢納
其款俾先順者獲賞後至者拒勦仍湏主戰以張國威時已
許宰桑及浩爾齊諸部復貢市矣未幾徹哩克死未有嗣忠
順夫人率所部仍效貢職西部伊勒敦逹春數擁衆犯東西
邊延綏部孟克什勒亦以挾賞故常沿邊抄掠布色圖欲婚
於忠順忠順拒之其所部薩納台吉烏魯木台吉等各不相
下封號久未定四十一年布色圖始婚於忠順東西諸部長
皆具狀為請封忠順夫人旋卒詔封布色圖為順義王而以
巴噶妻必濟素效恭順封忠義夫人布色圖為徹哩克孫襲
封時已少衰所制止山大三鎮外十二部其部長烏魯木薩
納及烏紳台吉等兵力皆與順義埓朝廷因宣大總兵涂宗
濬言各予陞賞如例其年綽哈糾胡土克圖三犯遼東胡土
克圖者居察哈爾地亦曰察哈爾王子元裔也其祖達喇蘇
始駐牧宣塞外諳達方強懼為所併乃徙帳於遼收福餘雜部
數入掠薊西四𫝊至胡土克圖遂益盛明年夏綽哈復合宰
桑諾木圖以三萬騎入掠至平虜大寧既求撫賞許之四十
二年孟克什勒宼懷遠及保寧延綏總兵官秉忠等破之斬
二百二十一級明年察哈爾數犯遼東已掠義州攻䧟大安堡
兵民死者甚衆四十四年總兵杜文煥數破套部孟克什勒
等于延綏邊詰爾齊布延泰及吉納徹辰岱青沙津東西諸
部皆惧先後来請貢市四十六年我
大清兵起略撫順及開原察哈爾乘隙擁衆挟賞西部阿
琿妻瑪勒丹亦以萬騎自石塘路入掠薊鎮白馬關及高家
馮家諸堡遊擊朱萬良禦之被圍羽書日數十至中外戒
嚴頃之瑪勒丹亦叩關乞通貢四十七年
大清兵滅宰桑及北關錦台什巴揚古等錦台什孫女為
胡土克圖婦於是薊遼總督文球廵撫周永春等以利㗖之
俾聯結綽哈諸部以捍
大清兵給白金四千明年為泰昌元年加賞至四萬胡土
克圖乃揚言助中國邀索無厭天啟元年秋吉納犯延綏邊
榆林總兵杜文煥擊敗之明年春復大掠延安黃花峪深入
六百里大掠居民數萬三年春伊勒敦紏衆再掠西邊官軍擊
敗之明年春復謀入故巢犯松山為守臣馮任等所敗夏遂
紏海西古魯台吉等犯甘肅總兵董繼舒擊之斬三百餘級
年岱青以領賞譁於邊邊人格殺之岱青胡土克圖近屬也邊臣
議歲給償命銀一萬三千有竒而胡土克圖怏怏益思颺去未幾
大清兵襲破綽哈所部皆散亡半歸于察哈爾時布色圖益衰
號令不行于諸部部長噶爾瑪等歲數犯延綏諸邊徹辰台
吉及鄂摩克必濟茂竒爾坦必濟等亦各擁衆往来窺伺塞
下崇禎元年胡土克圖攻喀喇沁及巴延台吉布色圖諸部
皆破之遂乘勝入犯宣大塞秋帝御平臺召總督王象乾詢
以方略象乾對言禦察哈爾之道宜令其自相攻今布色圖西走
套内白台吉挺身免而喀喇沁所部多被擄不足用永什卜
最強約三十萬人合布色圖所部并聮絡朵顔三十六家及
喀喇沁餘衆可以禦察哈爾然與其搆之不如撫而用之帝曰
察哈爾意不受撫奈何對曰當從容籠絡帝曰如不款何象乾
復密奏帝善之命往與督師袁崇煥共計象乾至邊與崇煥
議合皆言西靖而東自寧胡土克圖不欵而東西並急因定歲予察
哈爾金八萬一千兩以示羈縻大同廵撫張宗衡上言察哈爾
来宣大駐新城去大同僅二百里三閱月未敢近前飢餓窮乏
察哈爾與我䓁耳察哈爾恃撫金為命兩年不得資用已竭食盡
馬乏暴骨成莾察哈爾之望款不啻望歲而我遺之金繒牛羊
茶果米穀無算是我適中其欲也察哈爾炰烋悖慢耳目不忍
睹聞方急款尚如是使察哈爾士馬豐飽其凴陵狂逞可勝道哉象
乾言欵局垂成而復棼之既示察哈爾以不信亦非所以為國謀疏入
帝是象乾議詔宗衡毋得異同明年秋胡土克圖復擁衆至延綏
紅水灘乞增賞未遂即縦掠塞外總兵吳自勉禦却之既而東附
大清兵攻龍門未幾為
大清兵所擊六年夏察哈爾聞
大清兵至盡驅部衆渡河遠遁是時韃靼諸部先後歸附于
大清明年
大清兵遂大會諸部於烏蘇河南岡頒軍律焉而胡土克圖已卒乃
追至上都城盡俘察哈爾妻孥部衆其後套部歲入寧夏甘涼
境廵撫陳竒瑜總兵馬世龍督師洪承疇等輒擊敗之套部
噶爾瑪亦為總兵尤世禄所斬迄明世邊陲無寧致中原盗
賊蜂起當事者狃與諳達等貢市之便見察哈爾之恣于東
也謂歲捐金錢數十萬冀苟安旦夕且覬收之為用而卒
不得迨其後也明未亡而察哈爾先斃諸部皆折入於
大清國計愈困邊事愈棘朝議愈紛明亦遂不可為矣韃靼
地東至烏梁海西至衛拉特當洪永宣世國家全盛頗受戎
索然畔服亦靡常正綂後邊備廢弛聲靈不振諸部長多以雄
傑之姿恃其強暴迭出與中夏抗邊境之禍遂與明終始云
明史卷三百二十七
