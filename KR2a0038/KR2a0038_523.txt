欽定四庫全書
明史卷三百二十考證
朝鮮傳已為唐所破東徙(臣)方煒按唐書高麗傳高
宗總章元年拔平壤城擒高藏男建等獻俘於含元
宫分其地置都督府傳云為唐所破蓋本此謹識
朝鮮傳漢末有扶餘人高氏據其地改國號曰高麗
(臣)方煒按朱國楨朝鮮記戰國時屬燕秦屬遼東築
長城自此起漢末公孫度開府行牧事於遼東并有
其地三傳為魏所滅晉永嘉之亂扶餘别種高璉侵
據稱高麗所載較詳謹附識
朝鮮傳至元中西京内屬(臣)方煒按金大定之時高
麗臣趙位寵曾以慈悲嶺鴨渌江四十餘城内附世
宗惡其叛逆不許見金本紀及續通鑑傳未詳謹附
識
朝鮮傳三年正月命使往祀其國之山川(臣)方煒按
是時奉使者為禮臣徐師昊至五月乃至其國事詳
朝鮮記謹附考
朝鮮傳十一年四月禑復命誼來貢(臣)方煒按禑復
命誼來貢遵前約也時陪臣皆至言嬖臣洪倫殺顓
仁人誅倫立禑明主以殺中國命使其罪大非朝貢
如約不免興問罪師乃賜勅遣歸之事詳大事記謹
附識
朝鮮傳權臣李仁人以辛肫子禑主國事(臣)方煒按
朱國楨朝鮮記以李成桂為李仁人子然以傳考之
則係異族觀後禮部議可見且此奏中上言權臣李
仁人下言大將李成桂則國楨記當未可據謹識
朝鮮傳帝以表文語慢詰責之(臣)方煒按金世宗時
朝鮮表賀稱進玉帶啓函但小石數枚世宗以小國
不與較至是入貢復雜空紙於表函中故特加嚴諭
詳載大事記謹附識
朝鮮傳先是建州長童倉避居朝鮮界以復還建州朝
鮮言昔以窮歸臣臣遇之善今負恩還建州李滿住
所慮其同謀(臣)方煒按李滿住乃建州指揮李顯
忠之子顯忠本名釋嘉努以功賜姓名見明永樂實
錄謹附考
朝鮮傳天順三年邊將奏有建州三衛都督私與朝鮮
結恐為中國害(臣)方煒按天順初其國王與隣部
仇殺廷議遣給事中張寧都指揮武忠往寧乃宣德
威示禍福因請寧忠閱兵寕挽強射雁應弦而落國
人大慴服謝咎解兵詳見大事記謹附考
朝鮮傳瑈遣中樞府知事康純統衆萬餘渡鴨渌潑豬
二江(臣)方煒按潑豬江一統志及高麗志俱不載
惟方輿紀要有之云即黑龍江别名也至九獮府識
大錄作兀彌二名俱不載他書考一統志鳳凰城外
近朝鮮界有九連城故址金時斡魯所築以捍高麗
者或明時訛為九獮而識大錄又訛作兀彌耳謹仍
原文而考識之
朝鮮傳晄病篤以所生子幼命其兄故世子暲之子娎
權國事(臣)方煒按大事記載晄子病廢以兄子娎
嗣與傳互異謹附考
朝鮮傳權臣李仁人誅顓顓死而立禑擢成桂為門下
侍中(臣)方煒按疏言成桂非李仁人子甚悉考原
疏謂李仁人乃京山府吏長庚之裔此傳未及謹附
識
朝鮮傳正月峘咨稱福建人從無泛海至本國者(臣)
方煒按是時峘獲福清通番人馮叔等并貨物解遼
東故有此咨事見朝鮮記謹附考
朝鮮傳三十五年五月有倭船四自浙直敗還漂入朝
鮮境(臣)方煒按嘉靖三十六年大内災峘上表奉
慰且封子&KR0008;清為世子傳未及謹附識
朝鮮傳秀吉遂分渠帥行長清正等率舟師逼釡山鎮
(臣)方煒按一統志釡山在朝鮮東萊州南二十一
里西北去國城千四百里濱大海與日本對馬島相
望謹附考
朝鮮傳遊擊史儒等率師至平壤戰死(臣)方煒按紀
事本末史儒師至平壤不諳地利且霖雨馬奔逸不
止遂戰死謹附考
朝鮮傳如松既勝輕騎趨碧蹄館敗退駐開城(臣)方
煒按碧蹄館去王京三十里時如松馳至大石橋馬
蹶幾斃倭倅至圍數重將士殊死鬭矢且盡倭前縳
李將軍甚急禆將李有昇以身蔽如松刃數倭竟中
鈎墮為倭支解會楊元援兵至乃得潰圍出事詳紀
事本末謹附識
朝鮮傳詔小西飛入朝(臣)方煒按小西飛係倭使沈
惟敬同來請款者見紀事本末謹識
朝鮮傳乃檄楊元屯南原吳惟忠屯忠州(臣)方煒按
時大學士張位請屯田開城平壤以資軍興朝鮮恐
中國吞併以嶢崅為辭議遂寖事見紀事本末傳未
及謹附識
朝鮮傳麻貴發兵守稷山(臣)方煒按稷山在忠州西
與青山相近稷山之南即天安郡城南下全州要道
時倭陷全羅故貴守此以遏其鋒謹識
朝鮮傳士卒物故者二萬上聞之震怒乃罷鎬聽勘
(臣)方煒按是時鎬貴會同邢玠露布誑奏慰山大捷
諸營上簿書士卒亡者二萬鎬大怒駁正止稱百餘
人繼為贊畫丁應泰所劾上震怒欲付法輔臣趙志
皋力救乃罷鎬等聽勘見明實錄謹附考
朝鮮傳二十七年四月以平倭詔告天下(臣)方煒按
時論東征功首陳璘次劉綎麻貴等而董一元始破
三寨終掃諸巢功亦錄邢玠萬世德等進秩有差楊
鎬以原官叙用葉師楊元通倭沈惟敬則先後棄市
詳明實錄傳未及謹識
朝鮮傳四十七年楊鎬督馬林杜松劉綎等出師為我
大清兵所敗朝鮮助戰兵將或降或戰死(臣)方煒按己
未二月明帝命經略楊鎬統兵二十萬號四十萬分
五路來攻朝鮮兵隸南路出寬甸口為
大兵敗於薩爾滸其兵將多降此征服朝鮮之始謹識
朝鮮傳四年四月封琮為國王(臣)方煒按朝鮮記天
啓五年編修姜曰廣給事中王夢尹奉詔至朝鮮察
鎮江軍情傳未及謹附識
朝鮮傳七年三月兵部上文龍揭言麗官麗人招敵攻
鐵山傷我兵千人殺麗兵六萬焚糧百餘萬敵遂移
兵攻麗矣(臣)方煒恭按天啓七年為我
朝天聰六年維時大貝勒阿敏貝勒濟爾哈朗等征朝鮮
屢戰克捷遂克義州搗鐡山又克安州至平壤城朝
鮮國王遁江華島至崇德元年遂平之立碑於駐軍
地此為臣朝鮮之始謹識
明史卷三百二十考證
