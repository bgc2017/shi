欽定四庫全書
明史卷三百十一考證
烏蒙𫝊時征南將軍傅友德已分遣都督胡海洋等帥
師五萬由永寧趨烏撒(臣)章宗瀛按都督郭英等
出永寧路多險阻諸將欲深入英曰破敵貴先聲攻
取必自近始舍近趨遠非策之上也遂以兵攻赤水
河去河二十里為營時久雨水暴漲英曰賊恃水漲
不意我濟下令諸軍斬木造筏夜半濟比曉敵始覺
遂大驚潰見通鑑紀事謹附考
烏蒙傳諸夷種類皆出於玀玀(臣)章宗瀛按玀玀本
名盧鹿有黑白二種其先漢時從諸葛亮破孟獲封
羅甸王世長其土共為諸苖之寇見峝谿纖志謹附
考
烏蒙傳宜亟趣都御史王廷相之任(臣)章宗瀛按川
撫王廷相同何卿進勦土官阿濟稱沙保已死廷相
據聞既而御史施山總兵牛桓言沙保未死阿濟言
不實及唐鳳儀新任乃專責阿濟使之擒沙保斬于
軍門見蠻司合志傳未載謹附考
烏蒙傳於是四川廵撫唐鳳儀言烏蒙烏撒東川諸土
官故與芒部為脣齒(臣)章宗瀛按八年四川廵撫
唐鳳儀廵按戴金會奏議處芒部七事一曰因地方
以定土流二曰順夷情以續絶世三曰尊威令以示
懲戒四曰存四司以專責任五曰明賞罰以定夷情
六曰嚴守&KR0640;以塞祸源七曰下重令以戒聯結見實
錄謹附考
馬湖府傳宏治八年土知府安鼇有罪伏誅(臣)章宗
瀛按嘉靖二年馬湖土巡檢安宇自言從征年久累
獲首功奏乞改註職官兵部覆宇本安鼇之子法當
安置廣西因四川用兵雖有功例應給賞而宇故辭
之隂為開復土官之地則先朝岑猛岑濬事可鍳也
上遂不許見蠻司合志謹附考
建昌衛傳裕嚕特穆爾之亂諸州皆廢革永樂元年復
置(臣)章宗瀛按地理志永樂二年改置昌州威龍
普濟三長官此作元年與地理志異謹識
寧番衛傳二十七年改寧番衛(臣)章宗瀛按禮州屬
建昌衛見上建昌衛傳中鎮西屬越嶲衛見下越嶲衛
傳中地理志亦言寕番衛領千戶所一止有冕山
舊本誤將鎮西禮州混入自相牴牾謹據統志改
越嶲衛傳漢卭都及闌二縣地(臣)章宗瀛按漢書地
理志有闌縣而無闡縣舊本誤闡謹據改
荗州衛傳茂州地方數千里自唐武德改郡會州(臣)
章宗瀛按茂州隋為會州後改州為汶山郡唐武德
元年復曰會州四年改曰南會州舊本州誤川謹據
改
茂州衛傳静州長官司(臣)章宗瀛按静州宋時蠻董
姓者據其地號静州蠻明置長官司岳希亦有長官
司俱洪武七年置見統志謹識
松潘衛傳十年黑虎塞賊首多兒太伏誅(臣)章宗瀛
舊本誤作十一年按多兒太伏誅係正統十年傳作
十五年誤且於下文十一年三字亦不合據明實錄
謹改並於上文添一字以符勻刻
松潘衛傳二十六年復命何卿往鎮(臣)章宗瀛按卿
以功進都督同知卿素有威望為番人所憚自茂迄
松潘龍安夾道築墻數百里行李往来無剽劫患先
後在鎮二十四年軍民戴之見統志謹附考
松潘衛傳宣德七年陞龍州為宣撫司(臣)章宗瀛按
統志及明史地理志俱言宣德七年陞龍州為宣撫
使此作九年誤謹據改舊本七誤九謹據改
天全衛傳可自碉門出柘木埸(臣)章宗瀛按方輿紀
要自碉門出柘木場徑抵長河西口此作任傷柘木
誤謹據改并添一字以符勻刻西口舊本誤作自碉
門出枯木任傷謹據改
黎州衛傳膩乃卜最強世居西河(臣)章宗瀛按萬歷
初膩乃卜僣稱王殺略榮丁因頼村沐川長官以状
聞廷議征之以守偹劉繼祖等為將軍率總旗胡祿
戰於大赤口祿中流矢死繼祖等被執都御史徐元
太上書按赤口失律状而都司李獻忠竟以孤軍擣
賊巢諸將郭成等四路並進斬其渠魁膩乃卜乃降
見蠻司合志謹附考
明史卷三百十一考證
