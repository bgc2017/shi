欽定四庫全書
明史卷二百三考證
鄭岳傳以災異陳刑獄失平八事(臣)黃夀齡按以災
異陳刑獄失平八事史未詳載他書亦無可考謹識
闕疑
鄭岳傳寧夏總兵官仲勛行賄京師御史聶豹以風聞
論岳岳自白(臣)黃壽齡按仲勛行賄及聶豹風聞
論岳史未詳原委考獻徵錄仲勛行賄求調為東厰
捕追金幣勛嘗失事被岳劾禮帖獨無岳名言官風
聞論之岳因自白謹識
劉玉傳玉陳修省六事(臣)黃夀齡按六事史未詳載
考識大錄云端治本清化原親大臣厲庶官擇内侍
攘外禍武宗嘉之謹識
唐胄傳移山東(臣)黃夀齡按王宏誨所撰唐胄神道
碑胄巡撫山東胄方尋黃河故道以䟽三郡水災
覈通省荒田給民牛種墾之為世世永利未就而陞
南京戶部右侍郎史未之載謹附識
潘珍傳遷福建副使(臣)黃夀齡按韓邦竒所撰潘珍
墓誌銘云珍遷福建副使時捕禽劇寇三百餘有白
金紵絲之賜史未之載謹附識
李中傳御史金燦按四川時嘗薦中中不謝燦憾之至
是摭他事誣劾(臣)黃夀齡按金燦誣劾李中考羅
洪先所撰李中行狀時公卿多懷怨忌故其誣得行
但亦未詳何事耳謹識
潘塤傳(吕經附)又劾方面最貪暴者四人(臣)黃夀齡
按經劾方面最貪暴者四人史未詳其姓氏後文王
純奏經十一罪亦未臚列他書皆無可考謹識
歐陽重傳銳等假他事繫之獄(臣)黃夀齡按羅洪先
所撰歐陽重墓誌云重於田崑扈仁李穏余祜樊準
之獄皆出死力相爭即嚴旨切責不為動銳不勝忿
故以他事中之亦未詳所中何事謹識
朱裳傳前御史王相忤鎮守中官黎鑑被誣下詔獄
(臣)黃夀齡按王相被誣黎鑑被劾史亦未詳何事
他書亦無可考謹識闕疑
朱裳傳臣願以不肖軀易言命不忍言獨死(臣)黃夀
齡按王邦竒罷千戶不得志因誣大學士費宏等揚
言紏邦竒反下獄故察有不忍言獨死云云並請下
邦竒于獄也事詳獻徵錄謹識
孫懋傳太監史宣誣主事王鑾知縣胡守約詔下之獄
(臣)黃夀齡按王鑾胡守約被誣及後文陳霽張道
榮被劾史俱未詳何事他書皆無可考謹識闕疑
王儀傳朝命陕西布政使胡忠為廵撫儀論罷之(臣)
黃夀齡按儀論罷胡忠史未詳何事他書亦無可考
謹識闕疑
王儀傳以八事定田賦以三條核税課(臣)黃夀齡按
八事三條史未詳載他書亦無可考謹識闕疑
明史卷二百三考證
