欽定四庫全書
明史卷五十八
大學士張廷玉等奉敇修
志第三十四
禮十二(凶禮一)
山陵
次五曰凶禮凡山陵寝廟與喪葬服紀及士庶喪制皆
以類編次其謁陵忌辰之禮亦附載焉
山陵太祖即位追上四世帝號皇祖考熙祖墓在鳳陽府泗州
蠙城北薦號曰祖陵設祠祭署置奉祀一員陵戶二百九十三
皇考仁祖墓在鳳陽府太平鄉太祖至濠嘗議改葬不果因增
土以培其封令陵旁故人汪文劉英等二十家守視洪武二年
薦號曰英陵後改稱皇陵設皇陵衛并祠祭署奉祀一員祀丞
三員俱勲舊世襲陵戶三千三百四十二直宿灑掃禮生二
十四人四年建祖陵廟倣唐宋同堂異室之制前殿寝殿俱
十五楹東西旁各二為夾室如晉王肅所議中三楹通為一
室奉德祖神位以備祫祭東一楹奉懿祖西一楹奉熙
祖十九年命皇太子往泗州修繕祖陵葬三祖帝后冠
服三十一年太祖崩禮部定議京官聞喪次日素服烏
紗帽黑角帶赴内府聽遺詔於本署齋宿朝晡詣几筵
哭越三日成服朝晡哭臨至葬乃止自成服日始二十
七日除命婦孝服去首飾由西華門入哭臨諸王世子
王妃郡主内使宫人俱斬衰三年二十七月除凡臨朝
視事素服烏紗帽黑角帶退朝衰服羣臣麻布員領衫
麻布冠麻絰麻鞋命婦麻布大袖長衫麻布盖頭明器
如鹵簿神主用栗制度依家禮行人頒遺詔於天下在
外百官詔書到日素服烏紗帽黑角帶四拜聽宣讀訖
舉哀再四拜三日成服每旦設香案哭臨三日除各遣
官赴京致祭祭物禮部備孝陵設神宫監并孝陵衛及
祠祭署建文帝詔行三年喪事在本紀以遭革除喪葬
之制皆不𫝊文帝崩於榆木川遺詔一遵太祖遺制京
師聞訃皇太子以下皆易服宫中設几筵朝夕哭奠百
官素服朝夕哭臨思善門外禮部定喪禮宫中自皇太
子以下及諸王公主成服日為始斬衰三年二十七月
除服内停音樂嫁娶祭祀止停百日文武官聞喪之明
日詣思善門外哭五拜三叩頭宿本署不飲酒食肉四
日衰服朝夕哭臨三日又朝臨十日衰服二十七日凡
入朝及視事白布褁紗帽垂帶素服腰絰麻鞋退朝哀
服二十七日外素服烏紗帽黑角帶二十七月而除聽
選辧事等官衰服監生吏典僧道素服赴順天府朝夕
哭臨三日又朝臨十日命婦第四日由西華門入哭臨
三日俱素服二十七日除凡音樂祭祀並輟百日婚嫁
官停百日軍民停一月軍民素服婦人素服不妝飾俱
二十七日在外以聞喪日為始越三日成服就本署哭
臨餘如京官命婦素服舉哀三日二十七日除軍民男
女皆素服十三日餘俱如京師凡京官服給麻布一疋
自製四夷使臣工部造與諸王公主遣官及内外文武
官詣几筵祭祀者光禄寺備物翰林院撰文禮部引赴
思善門外行禮京城聞喪日為始寺觀各鳴鐘三萬杵
禁屠宰四十九日喪將至文武官衰服軍民素服赴居
庸關哭迎皇太子親王及羣臣皆衰服哭迎於郊至大
内奉安於仁智殿加斂奉納梓宫遣中官奉大行皇帝
遺衣冠作書賜漢王趙王禮臣言喪服已踰二十七日
請如遺命以日易月帝以梓宫在殯不忍易素冠麻衣
麻絰視朝退仍衰服羣臣聽其便十二月禮部進葬祭
儀發引前三日百官齋戒遣官以葬期告天地宗社皇
帝衰服告几筵皇太子以下皆衰服隨班行禮百官衰
服朝一臨至發引止前一日遣官祭金水橋午門端門
承天門大明門德勝門并所過河橋京都應祀神祇及
經過應祀神祠儀用酒果肴饌是夕設辭奠帝后太子
以下皆衰服以序致祭司禮監禮部錦衣衛命執事者
設大昇轝陳葬儀於午門外并大明門外將發設啟奠
皇帝暨皇太子以下衰服四拜奠帛獻酒讀祝四拜舉
哀興哀止望瘞執事者升徹帷幕拂拭梓宫進龍輴於
几筵殿下設神亭神帛輿諡冊寳輿於丹陛上設祖奠
如啟奠儀皇帝詣梓宫前西向立皇太子親王以次侍
立内侍於梓宫前奏請靈駕進發捧冊寳神帛置輿中
次銘旌出執事官升梓宫内執事持翣左右蔽降殿内
侍官請梓宫升龍輴執事官以綵帷幕梓宫内侍持繖
扇侍衛如儀舊御儀仗居前冊寳神帛神亭銘旌以次
行皇帝由殿左門出后妃皇太子親王及宫妃後隨至
午門内設遣奠如祖奠儀内侍請靈駕進發皇帝以下
哭盡哀俱還宫梓宫至午門外禮官請梓宫升大昇轝
執事官奉升轝訖禮官請靈駕進發皇太子親王以下
哭送出端門外行辭祖禮執事官設褥位於太廟香案
前皇太子易常服捧神帛由左門入至褥位跪置神帛
於褥興正立於神帛後跪禮官跪於左奏太宗體天弘
道高明廣運聖武神功純仁至孝文皇帝謁辭皇太子
俯伏興贊五拜三叩頭畢皇太子捧神帛興以授禮官
禮官安輿中請靈駕進發皇太子仍喪服親王以下隨
行梓宫由大明中門出皇太子以下由左門出步送至
德勝門外乘馬至陵在途朝夕哭奠臨諸王以下及百
官軍民耆老四品以上命婦以序沿途設祭文武官不
係山陵執事者悉還至陵執事官先陳龍輴於獻殿門
外俟大昇轝至禮官請靈駕降轝升龍輴詣獻殿執事
官奉梓宫入皇太子親王由左門入安奉訖行安神禮
皇太子四拜興奠酒讀祝興四拜舉哀親王以下陪拜
如常儀遣官祝告后土并天夀山設遷奠禮如上儀將
掩元宫皇太子以下詣梓宫前跪内侍請靈駕赴元宫
執事官奉梓宫入皇堂内侍捧冊寳置於前陳明器行
贈禮皇太子四拜興奠酒進贈執事官捧玉帛進於右
皇太子受獻以授内執事捧入皇堂安置俯伏興四拜
舉哀遂掩元宫行饗禮如遷奠儀遣官祀謝后土及天
夀山設香案元宫門外設題主案于前西向設皇太子
拜位於前北向内侍盥手奉主置案上題主官盥手西
向題畢内侍奉主安於神座藏帛箱中内侍奏請太宗
文皇帝神靈上神主贊四拜興獻酒讀祝俯伏興四拜
舉哀内侍啟櫝受主訖請神主降座升輿至獻殿奏請
神主降輿升座行初虞禮皇太子四拜初獻奠帛酒讀
祝俯伏興亞獻終獻四拜舉哀望瘞内官捧神帛箱埋
於殿前焚凶器於野葬日初虞柔日再虞剛日三虞後
間日一虞至九虞止在途皇太子行禮還京皇帝行禮
神主將還内侍請神主降座升輿儀仗侍衛如儀皇太
子隨仍朝夕奠至京先於城外置幄次列儀衛鼓吹備
而不作百官衰服候城外主入幄次百官序列五拜三
叩首神主行百官從至午門外皇帝衰服迎於午門内
舉哀步導主升几筵殿皇帝立殿上内侍請神主降輿
升座行安神禮皇帝四拜興奠酒讀祝興四拜舉哀皇
太子以下陪拜百官於思善門外行禮如儀明日百官
行奉慰禮卒哭用虞祭後剛日禮同虞祭自是罷朝夕
奠祔饗用卒哭之明日太常寺設醴饌於太廟如時饗
儀樂設而不作設儀衛&KR1259;扇於午門外内侍進御輦於
几筵殿前皇帝衰服四拜舉哀興哀止立於拜位之東
西向内侍請神主降座升輦詣太廟祔饗至思善門外
皇帝易祭服升輅隨至午門外詣御輦前跪太常卿奏
請神主降輦皇帝俯伏興捧主由左門入至丹陛上典
儀唱太宗文皇帝謁廟至廟前内侍捧主至褥位皇帝
於後行八拜禮每廟俱同内侍捧主北向太常卿立壇
東西向唱賜坐皇帝搢圭奉神主安於座詣拜位行祭
禮如時饗儀太常卿奏請神主還几筵皇帝捧主由廟
左門出安奉於御輦皇帝升輅隨至思善門降輅易衰
服隨至几筵殿前内侍請神主降輦升座皇帝由殿左
門入行安神禮畢釋服還宫明日百官素服行奉慰禮
大祥奏安神主於太廟禮祥廟制皇帝祭告几筵殿皇
太后皇后以下各祭一壇王府遣官共祭一壇在京文
武官祭一壇自神主出几筵殿内侍即撤几筵帷幄焚
於思善門外禫祭遣親王詣陵行禮洪熙元年仁宗崩
皇太子還自南京至良鄉宫中始發喪宣遺詔文武官
常服於午門外四拜宣畢舉哀復四拜易素服迎皇太
子於盧溝橋橋南設幕次香案皇太子至常服詣次四
拜聽宣遺詔復四拜哭盡哀易素服至長安右門下馬
步哭至宫門外釋冠服披髮詣梓宫前五拜三叩首哭
盡哀宫中自皇后以下皆披髮哭皇太子就喪次東見
母后親王以次見皇太子畢各居喪次行祭告禮喪儀
俱如舊惟改在京朝夕哭臨三日後又朝臨止七日在
外止朝夕哭臨三日無朝臨禮文武官一品至四品命
婦入哭臨服除禮臣請帝服淺淡色衣烏紗翼善冠黑
角帶於奉天門視事百官皆淺淡色衣烏紗帽黑角帶
朝參如常儀退朝仍終太宗服制帝曰朕心何能忍為
加一日愈於己仍素服坐西角門不鳴鐘鼓令百日後
再議已百日禮臣復請御奉天門帝命候山陵事畢先
是詔營獻陵帝召尚書蹇義夏原吉議曰國家以四海
之富葬親豈惜勞費然古聖帝明王皆從儉制孝子思
保其親體魄於永久亦不欲厚葬况皇考遺詔天下所
共知宜遵先志於是建寢殿五楹左右廡神厨各五楹
門樓三楹其制較長陵遠殺皆帝所規畫也吏部尚書
蹇義等請祔廟後素服御西角門視事至孟冬歲暮行
時饗禮鳴鐘鼓黃袍御奉天門視朝禫祭後始釋素服
從之宣宗崩喪葬如獻陵故事惟改命婦哭臨自三品
以上英宗崩遺命東宫過百日成婚不得以宫妃殉葬
憲宗即位百日御奉天門視朝禮儀悉用吉典憲宗崩
孝宗既除服仍素翼善冠麻衣腰絰視朝不鳴鐘鼔百
官素服朝參百日後如常弘治元年正旦時未及小祥
帝黃袍御殿受朝次日仍黑翼善冠淺淡服犀帶及大
祥神主奉安太廟及奉先殿至禫祭免朝擇日遣官詣
陵致祭孝宗崩工部言大行遺詔惓惓以節用愛民為
本乞敕内府諸司凡葬儀冥器并山陵殿宇務從減省
禮部言百日例應變服但梓宫未入山陵請仍素翼善
冠麻布袍服腰絰御西角門視事不鳴鐘鼓百官仍素
服朝參從之自辭靈至虞祔榮王俱在陪列既而王以
疾奏免禮部請以駙馬等官捧帛朝祖帝曰朝祖捧帛
朕自行發引親王止送至大明門外其在途及至陵臨
奠俱護喪官行禮後遂為例世宗崩令旨免命婦哭臨
隆慶元年正月未及二十七日帝衰服御宣治門百官
素服腰絰奉慰發引帝行遣奠禮至朝祖則遣官捧帛
行禮梓宫至順天府皇親命婦及三品以上命婦祭餘
如舊制光宗即位禮部言喪服列代皆有制度而斷自
孝宗盖孝宗篤於親喪禮詳且備故武世穆三廟皆宗
之今遵舊制以衰服御文華門視事百官素服朝參候
梓宫發引除從之明自仁宗獻陵以後規制儉約世宗
葬永陵其制始侈及神宗葬定陵給事中惠世揚御史
薛貞巡視陵工費至八百餘萬云
明史卷五十八
