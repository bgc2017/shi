欽定四庫全書
明史卷五十
大學士張廷玉等奉敇修
志第二十六
禮四(吉禮四)
歷代帝王陵廟三皇
聖師先師孔子
旗纛五祀
馬神南京神廟
功臣廟京師九廟
諸神祠厲壇
歷代帝王陵廟洪武三年遣使訪先代陵寢仍命各行
省具圖以進凡七十有九禮官考其功德昭著者曰伏
羲神農黃帝少昊顓頊唐堯虞舜夏禹商湯中宗高宗
周文王武王成王康王漢高祖文帝景帝武帝宣帝光
武明帝章帝後魏文帝隋高祖唐高祖太宗憲宗宣宗
周世宗宋太祖太宗真宗仁宗孝宗理宗凡三十有六
各製衮冕函香幣遣秘書監丞陶誼等往修祀禮親製
祝文遣之每陵以白金二十五兩具祭物陵寢發者掩
之壊者完之廟敝者葺之無廟者設壇以祭仍令有司
禁樵採歲時祭祀牲用太牢四年禮部定議合祀帝王
三十五在河南者十陳祀伏羲商高宗孟津祀漢光武
洛陽祀漢明帝章帝鄭祀周世宗鞏祀宋太祖太宗真
宗仁宗在山西者一滎河祀商湯在山東者二東平祀
唐堯曲阜祀少昊在北平者三内黃祀商中宗滑祀顓
頊高辛在湖廣者二酃祀神農寧遠祀虞舜在浙江者
二會稽祀夏禹宋孝宗在陜西者十五中部祀黃帝咸
陽祀周文王武王成王康王宣王漢高帝景帝咸寧祀
漢文帝興平祀漢武帝長安祀漢宣帝三原祀唐高祖
醴泉祀唐太宗蒲城祀唐憲宗涇陽祀唐宣宗歲祭用
仲春仲秋朔于是遣使詣各陵致祭陵置一碑刊祭期
及牲帛之數俾所在有司守之已而命有司歲時修葺
設陵戶二人守視又每三年出祝文香帛傳制遣太常
寺樂舞生齎往所在命有司致祭其所祀者視前去周
宣王漢明帝章帝而增祀媧皇於趙城後魏文帝於富
平元世祖於順天及宋理宗於會稽凡三十六帝後又
增祀隋高祖於扶風而理宗仍罷祀又命帝王陵廟所
在官司以春秋仲月上旬擇日致祭六年帝以五帝三
王及漢唐宋創業之君俱宜於京師立廟致祭遂建歷
代帝王廟於欽天山之陽倣太廟同堂異室之制為正
殿五室中一室三皇東一室五帝西一室夏禹商湯周
文王又東一室周武王漢光武唐太宗又西一室漢高
祖唐高祖宋太祖元世祖每歲春秋仲月上旬甲日致
祭已而以周文王終守臣服唐高祖由太宗得天下遂
寢其祀增祀隋高祖七年令帝王廟皆塑衮冕坐像惟
伏羲神農未有衣裳之制不必加冕服八月帝躬祀於
新廟已而罷隋高祖之祀二十一年令每歲郊祀附祭
歷代帝王於太祀殿仍以歲八月中旬擇日遣官祭於
本廟其春祭停之又定每三年遣祭各陵之歲則停廟
祭是年詔以歷代名臣從祀禮官李原名奏擬三十六
人以進帝以宋趙普負太祖不忠不可從祀元臣四傑
木華黎為首不可祀孫而去其祖可祀本華黎而罷安
童既祀伯顔則阿术不必祀漢陳平馮異宋潘美皆善
始終可祀於是定風后力牧臯陶䕫龍伯夷伯益伊尹
𫝊說周公旦召公奭太公望召虎方叔張良蕭何曹參
陳平周勃鄧禹馮異諸葛亮房元齡杜如晦李靖郭子
儀李晟曹彬潘美韓世忠岳飛張浚木華黎博爾忽博
爾术赤老温伯顔凡三十七人從祀於東西廡為壇四
初太公望有武成王廟嘗遣官致祭如釋奠儀至是罷
廟祭去王號永樂遷都帝王廟遣南京太常寺官行禮
嘉靖九年罷歷代帝王南郊從祀令建歷代帝王廟於
都城西歲以仲春秋致祭後并罷南京廟祭十年春二
月廟未成躬祭歷代帝王於文華殿凡五壇丹陛東西
名臣四壇禮部尚書李時言舊儀有賜福胙之文賜者
自上而下之義惟郊廟社稷宜用歷代帝王止宜云答
詔可十一年夏廟成名曰景德崇聖之殿殿五室東西
兩廡殿後祭器庫前為景德門門外神庫神厨宰牲亭
鐘樓街東西二坊曰景德街八月壬辰親祭帝由中門
入迎神受福胙送神各兩拜嗣後歲遣大臣一員行禮
四員分獻凡子午夘酉祭於陵寢之歲則停秋祭二十
四年以禮科陳棐言罷元世祖陵廟之祀及從祀木華
黎等復遷唐太宗與宋太祖同室凡十五帝從祀名臣
三十二人
三皇明初仍元制以三月三日九月九日通祀三皇洪
武元年令以太牢祀二年命以句芒祝融風后力牧左
右配俞跗桐君僦貸季少師雷公鬼臾區伯高岐伯少
俞高陽十大名醫從祀儀同釋奠四年帝以天下郡邑
通祀三皇為瀆禮臣議唐元宗嘗立三皇五帝廟於京
師至元成宗時乃立三皇廟於府州縣春秋通祀而以
醫藥主之甚非禮也帝曰三皇繼天立極開萬世教化
之原汨於藥司可乎命天下郡縣毋得䙝祀正德十一
年立伏羲氏廟於秦州秦州古成紀地從廵按御史馮
時雄奏也嘉靖間建三皇廟於太醫院北名景惠殿中
奉三皇及四配其從祀東廡則僦貸季岐伯伯高鬼臾
區踰跗少師桐君雷公馬師皇伊尹扁鵲淳于意張機
十三人西廡則華陀王叔和皇甫謐葛洪巢元方孫思
邈韋慈藏王冰錢午朱肱李杲劉完素張元素朱彦修
十四人歲仲春秋上甲日禮部堂上官行禮太醫院堂
上官二員分獻用少牢復建聖濟殿於内祀先醫以太
醫官主之二十一年帝以規制湫隘命拓其廟
聖師之祭始於世宗奉皇師伏羲氏神農氏軒轅氏帝
師陶唐氏有虞氏王師夏禹王商湯王周文王武王九
聖南向左先聖周公右先師孔子東西向每歲春秋開
講前一日皇帝服皮弁拜跪行釋奠禮用美酒果脯帛
祭於文華殿東室初東室有釋像帝以其不經撤之乃
祀先聖先師自為祭文行奉安神位禮輔臣禮卿及講
官俟行禮訖入拜先是洪武初司業宋濓建議欲如建
安熊氏之說以伏羲為道統之宗神農黃帝堯舜禹湯
文武以次列焉秩祀天子之學則道統益尊太祖不從
至是世宗倣其意行之十六年移祀於永明殿後行禮
如初其後嘗遣官代祭隆慶初仍於文華殿東室行禮
至聖先師孔子廟祀漢晉及隋或稱先師或稱先聖宣
尼宣父唐諡文宣王宋加至聖號元復加號大成明太
祖入江淮府首謁孔子廟洪武元年二月詔以太牢祀
孔子於國學仍遣使詣曲阜致祭臨行諭曰仲尼之道
廣大悠久與天地並有天下者莫不虔修祀事朕為天
下主其大明教化以行先聖之道令既釋奠成均仍遣
爾修祀事於闕里爾其敬之又定制每歲仲春秋上丁
皇帝降香遣官祀於國學以丞相初獻翰林學士亞獻
國子祭酒終獻先期皇帝齋戒獻官陪祀執事官皆散
齋二日致齋一日前祀一日皇帝服皮弁服御奉天殿
降香至日獻官行禮三年詔革諸神封號惟孔子封爵
仍舊且命曲阜廟庭歲官給牲幣俾衍聖公供祀事四
年禮部奏定儀物改初制籩豆之八為十籩用竹其簠
簋登鉶及豆初用木者悉易以瓷牲易以熟樂生六十
人舞生四十八人引舞二人凡一百一十人禮部請選
京民之秀者充樂舞生太祖曰樂舞乃學者事况釋奠
所以崇師宜擇國子生及公卿子弟在學者豫教肄之
五年罷孟子配享踰年帝曰孟子辨異端闢邪說發明
孔子之道配享如故七年二月上丁日食改用仲丁十
五年新建太學成廟在學東中大成殿左右兩廡前大
成門門左右列戟二十四門外東為犧牲厨西為祭器
庫又前為靈星門自經始以來駕數臨視至是落成遣
官致祭帝既親詣釋奠又詔天下通祀孔子并頒釋奠
儀注凡府州縣學籩豆以八器物牲牢皆殺于國學三
獻禮同十哲兩廡一獻其祭各以正官行之有布政司
則以布政司官分獻則以本學儒職及老成儒士充之
每歲春秋仲月上丁日行事初國學主祭遣祭酒後遣
翰林院官然祭酒初到官必遣一祭十七年敕每月朔
望祭酒以下行釋菜禮郡縣長以下詣學行香二十六
年頒大成樂於天下二十八年以行人司副楊砥言罷
漢楊雄從祀益以董仲舒三十年以國學孔子廟隘命
工部改作其制皆帝所規畫大成殿門各六楹靈星門
三東西廡七十六楹神厨庫皆八楹宰牲所六楹永樂
初建廟於太學之東宣德三年以萬縣訓導李譯言命
禮部考正從祀先賢名位頒示天下正統二年以宋儒
胡安國蔡沉真德秀從祀三年禁天下祀孔子於釋老
宫孔顔孟三氏子孫教授裴侃言天下文廟惟論𫝊道
以列位次闕里家廟宜正父子以叙彛倫顔子曾子子
思子也配享殿庭無繇子晳伯魚父也從祀廊廡非惟
名分不正抑恐神不自安况叔梁紇元已追封啟聖王
創殿於大成殿西崇祀而顔孟之父俱封公惟伯魚子
晳仍侯乞追封公爵偕顔孟父俱配啟聖王殿帝命禮
部行之仍議加伯魚子晳封號八年慈利教諭蔣明請
祀元儒吳澄大學士楊士竒等言當從祀從之成化二
年追封董仲舒廣川伯胡安國建寧伯蔡沉崇安伯真
德秀浦城伯十二年從祭酒周洪謨言增樂舞為八佾
籩豆各十二弘治八年追封楊時將樂伯從祀位司馬
光之次九年增樂舞為七十二人如天子之制十二年
闕里孔廟燬敇有司重建十七年廟成遣大學士李東
陽祭告并立御製碑文正德十六年詔有司改建孔氏
家廟之在衢州者官給錢董其役令博士孔承義奉祀
嘉靖九年大學士張璁言先師祀典有當更正者叔梁
紇乃孔子之父顔路曾晳孔鯉乃顔曾子思之父三子
配享廟庭紇及諸父從祀兩廡原聖賢之心豈安請於
大成殿後别立室祀叔梁紇而以顔路曾晳孔鯉配之
帝以為然因言聖人尊天與尊親同今籩豆十二牲用
犢全用祀天儀亦非正禮其諡號章服悉宜改正璁緣
帝意言孔子言稱先聖先師不稱王祀字宜稱廟不稱
殿祀宜用木主其塑像宜毁籩豆用十樂用六佾配位
公侯伯之號宜削止稱先賢先儒其從祀申黨公伯寮
秦冉等十二人宜罷林放蘧瑗等六人宜各祀於其鄉
后蒼王通歐陽修胡瑗蔡元定宜從祀帝命禮部會翰
林諸臣議編修徐階疏陳易號毁像之不可帝怒謪階
官乃御製正孔子祀典說大略謂孔子以魯僭王為非
寧肯自僭天子之禮復為正孔子祀典申記俱付史館
璁因作正孔子廟祀典或問奏之帝以為議論詳正并
令禮部集議於是御史黎貫等言聖祖初正祀典天下
嶽瀆諸神皆去其號惟先師孔子如故良有深意陛下
疑孔子之祀上擬祀天之禮夫子之不可及也猶天之
不可階而升雖擬諸天亦不為過自唐尊孔子為文宣
王已用天子禮樂宋真宗嘗欲封孔子為帝或謂周止
稱王不當加帝號而羅從彦之論則謂加帝號亦可至
周敦頤則以為萬世無窮王祀孔子邵雍則以為仲尼
以萬世為王其辨孔子不當稱王者止吳澄一人而已
伏望博考羣言務求至當時貫疏中言莫尊於天地亦
莫尊於父師陛下敬天尊親不應獨宜孔子王號為僭
帝因大怒疑貫借此以斥其追尊皇考之非詆為奸惡
下法司會訊裭其職給事中王汝梅等亦極言不宜去
王號帝皆斥為謬論於是禮部會諸臣議人以聖人為
至聖人以孔子為至宋真宗稱孔子為至聖其意已備
今宜於孔子神位題至聖先師孔子去其王號及大成
文宣之稱改大成殿為先師廟大成門為廟門其四配
稱復聖顔子宗聖曾子述聖子思子亞聖孟子十哲以
下凡及門弟子皆稱先賢某子左邱明以下皆稱先儒
某子不復稱公侯伯遵聖祖首定南京國子監規制製
木為神主仍擬大小尺寸著為定式其塑像即令屏撤
春秋祭祀遵國初舊制十籩十豆天下各學八籩八豆
樂舞止六佾凡學别立一祠中叔梁紇題啟聖公孔氏
神位以顔無繇曾點孔鯉孟孫氏配俱稱先賢某氏至
從祀之賢不可不考其得失申黨即申桭釐去其一公
伯寮秦冉顔何荀况戴聖劉向賈逵馬融何休王肅王
弼杜預吳澄罷祀林放蘧瑗盧植鄭衆鄭元服虔范寗
各祀於其鄉后蒼王通歐陽修胡瑗宜增入命悉如議
行又以行人薛侃議進陸九淵從祀初洪武時司業宋
濓請去像設主禮樂章多所更定太祖不允成弘間
少詹程敏政嘗謂馬融等八人當斥給事中張九功推
言之并請罷荀况公伯寮蘧瑗等而進后蒼王通胡瑗
為禮官周洪謨所却而止至是以璁力主衆不敢違毁
像蓋用濓說先賢去留略如九功言其進歐陽修則以
濮議故也明年國子監建啟聖公神成從尚書李時言
春秋祭祀與文廟同日籩豆牲帛視四配東西配位視
十哲從祀先儒程晌朱松蔡元定視兩廡輔臣代祭文
廟則祭酒祭啟聖祠南京祭酒於文廟司業於啟聖祠
遂定制殿中先師南面四配東西向稍後十哲閔子損
冉子雍端木子賜仲子由卜子商冉子耕宰子予冉子
求言子偃顓孫子師皆東西向廡從祀先賢以澹臺滅
明宓不齊原憲公冶長南宫适高柴漆雕開樊須司馬
耕公西赤有若琴張申棖陳亢巫馬施梁鱣公晳哀商
瞿冉孺顔辛伯虔曹恤冉季公孫龍漆雕哆秦商漆雕
徒父顔高商澤壤駟赤任不齊石作蜀公良孺公夏首
公肩定后處鄡單奚容蒧罕父黑顔祖榮旗秦祖左人
郢句井疆鄭國公祖句兹原亢縣成廉潔燕伋叔仲噲
顔之僕邽異樂欬公西輿如狄黑孔忠公西蒧步叔乘
施之常秦非顔噲先儒左邱明公羊高穀梁赤伏勝高
堂生孔安國毛萇董仲舒后蒼杜子春王通韓愈胡瑗
周敦頤程顥歐陽修邵雍張載司馬光程頤楊時胡安
國朱熹張栻陸九淵吕祖謙蔡沈真德秀許衡凡九十
一人隆慶五年以薛瑄從祀萬歴中以羅從彦李侗從
祀十二年又以陳憲章胡居仁王守仁從祀二十三年
以宋周敦頤父輔成從祀啓聖祠又定每歲仲春秋
丁日御殿𫝊制遣大臣祭先師及配位其十哲以翰林
官兩廡以國子監官各二員分獻每月朔及每科進士
行釋菜禮司府州縣衛學各提調官行禮牲用少牢樂
如太學京府及附府縣學止行釋菜禮崇禎十五年以
左邱明親授經於聖人改稱先賢并改宋儒二程周張
朱邵六子亦稱先賢位七十子下漢唐諸儒之上然僅
國學更置之闕里廟庭及天下學宫未遑頒行也
旗纛之祭有四其一洪武元年禮官奏軍行旗纛所當
祭者旗謂牙旗黃帝出軍訣曰牙旗者將軍之精一軍
之形候凡始竪牙必祭以剛日纛謂旗頭也太白隂經
曰大將中營建纛天子六軍故用六纛氂牛尾為之在
左騑馬首唐宋及元皆有旗纛之祭今宜立廟京師春
用驚蟄秋用霜降日遣官致祭乃命建廟於都督府治
之後以都督為獻官題主曰軍牙之神六纛之神七年
二月詔皇太子率諸王諸閱武場祭旗纛為壇七行三
獻禮後停春祭止霜降日祭於教場其二歲暮享太廟
日祭旗纛於承天門外其三旗纛廟在山川壇左初旗
纛與太歲諸神合祭於城南九年别建廟每歲仲秋天
子躬祀山川之日遣旗手衛官行禮其正祭旗頭大將
六纛大將五方旗神主宰戰船正神金鼓角銃礟之神
弓弩飛鎗飛石之神陣前陣後神祗五昌等衆凡七位
共一壇南向皇帝服皮弁御奉天殿降香獻官奉以從
事祭物視先農帛七黑二白五瘞毛血望燎與風雲雷
雨諸神同祭畢設酒器六於地刺雄雞六瀝血以釁之
其四永樂後有神旗之祭專祭火雷之神每月朔望神
機營提督官祭於教場牲用少牢凡旗纛皆藏内府祭
則設之王國祭旗纛則遣武官戎服行禮天下衛所於
公署後立廟以指揮使為初獻官僚屬為亞獻終獻儀
物殺京都
五祀洪武二年定制歲終臘享通祭於廟門外八年禮
部奏五祀之禮周漢唐宋不一今擬孟春祀戸設壇皇
宫門左司門主之孟夏祀竈設壇御厨光禄寺官主之
季夏祀中霤設壇乾清宫丹墀内官主之孟秋祀門設
壇午門左司門主之孟冬祀井設壇宫内大庖井前光
禄寺官主之四孟於有事太廟之日季夏於土旺之日
牲用少牢制可後定中霤於奉天殿外文樓前又歲暮
合祭五祀于太廟西廡下太常寺官行禮
馬神洪武二年命祭馬祖先牧馬社馬步之神築壇後
湖禮官言周官春祭馬祖天駟星也夏祭先牧始養馬
者秋祭馬社始乘馬者冬祭馬步乃神之災害馬者隋
用周制祭以四仲之月唐宋因之今定春秋二仲月甲
戊庚日遣官致祀為壇四樂用時樂行三獻禮四年蜀
明昇獻良馬十其一白者長丈餘不可加韉勒太祖曰
天生英物必有神司之命太常以少牢祖馬祖囊沙四
百斤壓之令人騎而遊苑中久之漸馴帝乘之以夕月
於清凉山比還大悦賜名飛越峰復命太常祀馬祖五
年并諸神壇一壇歲止春祭永樂十三年立北京馬神
祠於蓮花池其南京馬神則南太僕主之
南京神廟初稱十廟北極真武以三月三日九月九日
道林真覺普濟禪師寳誌以三月十八日都城隍以八
月祭帝王後一日祠山廣惠張王渤以二月十八日五
顯靈順以四月八日九月二十八日皆南京太常寺官
祭漢秣陵尉蔣忠烈公子文晉咸陽卞忠貞公壺宋濟
陽曹武惠王彬南唐劉忠肅王仁瞻元衛國忠肅公福
夀俱以四孟朔歲除應天府官祭惟蔣廟又有四月二
十六日之祭并功臣廟為十一後復增四關公廟洪武
二十七年建於雞籠山之陽稱漢前將軍夀亭侯嘉靖
十年訂其誤改稱漢前將軍漢夀亭侯以四孟歲暮應
天府官祭五月十三日南京太常寺官祭天妃永樂七
年封為護國庇民廟靈昭應弘仁普濟天妃以正月十
五日三月二十三日南京太常寺官祭太倉神廟以仲
春秋望日南京戶部官祭司馬馬祖先牧神廟以春秋
仲月中旬擇日南京太僕寺官祭諸廟皆少牢真武與
真覺禪師素羞
功臣廟太祖既以功臣配享太廟又命别立廟於雞籠
山論次功臣二十有一人死者塑像生者虚其位正殿
中山武寧王徐逹開平忠武王常遇春岐陽武靖王李
文忠寧河武順王鄧愈東歐襄武王湯和黔寧昭靖王
沐英羊二豕二西序越國武莊公胡大海梁國公趙德
勝巢國武莊公華高虢國忠烈公俞通海江國襄烈公
吳良安國忠烈公曹良臣黔國威毅公吳復燕山忠愍
侯孫興祖東序郢國公馮國用西海武莊公耿再成濟
國公丁德興蔡國忠毅公張德勝海國襄毅公吳楨蘄
國武義公康茂才東海郡公茆成羊二豕二兩廡各設
牌一總書故指揮千百戶衛所鎮撫之靈羊十豕十以
四孟歲暮遣附馬都尉祭初胡大海等殁命肖像於卞
壺蔣子文之廟及功臣廟成移祀焉永樂三年以中山
王勲德第一又命正旦清明中元孟冬冬至遣太常寺
官祭於大功坊之家廟牲用少牢
京師所祭者九廟真武廟永樂十三年建以祀北極佑
聖真君正德二年改為靈明顯佑宫在海子橋之東祭
日同南京東嶽泰山廟在朝陽門外祭以三月二十八
日都城隍廟祭以五月十一日漢夀亭候關公廟永樂
間建成化十三年又奉敇建廟宛平縣之東祭以五月
十三日皆太常寺官祭京都太倉神廟建於太倉戶部
官祭司馬馬祖先牧神廟太僕寺官祭宋文丞相祠永
樂六年從太常博士劉履節請建於順天府學之西元
世祖廟嘉靖中罷皆以二月八月中旬順天府官祭洪
恩靈濟宫祀徐知證知諤永樂十五年立廟皇城之西
正旦冬至聖節内閣禮部及内官各一員祭生辰禮部
官祭弘治中大學士劉健等請毋遣閣臣嘉靖中改遣
太常寺官其榮國公姚廣孝洪熙元年從祀太廟嘉靖
九年撤廟祀移祀大興隆寺在皇城西北隅後寺燬復
移崇國寺東嶽都城隍用太牢五廟用少牢真武靈濟
宫素羞
諸神祠洪武元年命中書省下郡縣禮求應祀神祗名
山大川聖帝明王忠臣烈士凡有功於國家及惠愛在
民者著於祀典令有司歲時致祭二年又詔天下神祗
常有功德於民事蹟昭著者雖不致祭禁人燬撤祠宇
三年定諸神封號凡後世溢美之稱皆革去天下神祠
不應祀典者即滛祠也有司毋得致祭弘治元年禮科
張九功言祀典正則人心正今朝廷常祭之外又有釋
迦牟尼文佛三清三鏡九天應元雷聲普化天尊金闕
真君元君神父神母諸宫觀中又有水宫星君諸天諸
帝之祭非所以法天下帝下其章禮部尚書周洪謨等
言釋迦牟尼文佛生西方中天竺國中其教者以本性
為法身德業為報身并真身為三其實一人耳道家以
老子為師朱熹有曰玉清元始天尊既非老子法身上
清天上道君又非老子報身設有二像又非與老子為
一而老子又自為上清太上老君蓋倣釋氏而又失之
者也自今凡遇萬夀等節不令修建吉祥齋醮或遇喪
禮不令修建薦揚齋醮其大興隆寺朝天宫俱停遣官
祭告北極中天星主紫微大帝者北極五星在紫微垣
中正統初建紫微殿設像祭告夫幽禜祭星古禮也今
乃像之如人稱之為帝稽之祀典誠無所據雷聲普化
天尊者道家以為總司五雷又以六月二十四日為天
尊示現之日故歲以是日遣官詣顯靈宫致祭夫風雲
雷雨南郊合祀而山川壇復有秋報則此祭亦當罷免
祖師三天扶教輔元大法師真君者𫝊記云漢張道陵
善以符治病唐天寳宋熙寧大觀間累號正一靖應真
君子孫亦有封號國朝仍襲正一嗣教真人之封然宋
邵伯温云張魯祖陵父衡以符法相授受自號師君今
歲以正月十五日為陵生日遣官詣顯靈宫祭告亦非
祀典大小青龍神者記云有僧名盧寓西山有二童子
來侍時久旱童子入潭化二青龍遂得雨後賜盧號曰
感應禪師建寺設像别設龍祠於潭上宣德中建大圓
通寺加二龍封號春秋祭之邇者連旱祈禱無應不足
崇奉明矣梓同帝君者記云神姓張名亞子居蜀七曲
山仕晉戰沒人為立廟唐宋屢封至英顯王道家謂帝
命梓潼掌文昌府事及人間祿籍故元加號為帝君而
天下學校亦有祠祀者景泰中因京師舊廟闢而新之
歲以二月三日生辰遣祭夫梓潼顯靈於蜀廟食其地
為宜文昌六星與之無涉宜勅罷免其祠在天下學校
者俱令拆毁北極佑聖真君者乃元武七宿後人以為
真君作龜蛇於其下宋真宗避諱改為真武靖康初加
號佑聖助順靈應真君圖志云真武為淨樂王太子修
煉武當山功成飛昇奉上帝命鎮北方被髮跣足建皂
纛元旗此道家附會之說國朝御製碑謂太祖平定天
下隂佑為多嘗建廟南京崇祀及太宗靖難以神有顯
相功又於京城艮隅并武當山重建廟宇兩京歲時朔
望各遣官致祭而武當山又專官督祀事憲宗嘗範金
為像今請止遵洪武間例每年三月三日九月九日用
素羞遣太常官致祭餘皆停免崇恩真君隆恩真君者
道家以崇恩姓薩名堅西蜀人宋徽宗時嘗從王侍宸
林靈素輩學法有騐隆恩則玉樞火府天將王靈官也
又嘗從薩𫝊符法永樂中以道士周思得能𫝊靈官法
乃於禁城之西建天將廟及祖師殿宣德中改大德觀
封二真君成化初改顯靈宫每年換袍服所費不訾近
今祈禱無應亦當罷免金闕上帝玉闕上帝者誌云閩
縣靈濟宫祀五代時徐温子知證知諤國朝御製碑謂
太宗嘗弗豫禱神輒應因大新閩地廟宇春秋致祭又
立廟京師加封金闕真君玉闕真君正統成化中累加
號為上帝朔望令節俱遣官祀及時薦新四時換袍服
夫神世系事蹟本非甚異其僭號宜革正妄費亦宜節
省神父聖帝神母元君及金玉闕元君者即二徐父母
及其配也宋封其父齊王為忠武真人母田氏為仁夀
仙妃配皆為仙妃永樂至成化間屢加封今號亦宜削
號罷祀東嶽泰山之神者泰山五嶽首廟在泰安州山
下又每歲南郊及山川壇俱有合祭之禮今朝陽門外
有元東嶽舊廟國朝因而不廢夫既專祭封内且合祭
郊壇則此廟之祭實為煩凟京師都城隍之神者舊在
順天府西南以五月十一日為神誕辰故是日及節令
皆遣官祀夫城隍之神非人鬼也安有誕辰况南郊秋
祀俱已合祭則誕辰及節令之祀非宜凡此俱當罷免
議上乃命修建齋醮遣官祭告并東嶽真武城隍廟靈
濟宫祭祀俱仍舊二徐真君及其父母妻革去帝號仍
舊封冠袍等物換回焚毁餘如所議行之按祀典太祖
時應天祀陳喬楊邦乂姚興王鉷成都祀李冰文翁張
詠均州祀黃霸密縣祀卓茂松江祀陸遜陸抗陸凱龍
州祀李龍遷建寧祀謝夷甫彭澤祀狄仁傑九江祀李
黼安慶祀余闕韓建之李宗可宣宗時高郵祀耿遇德
英宗時豫章祀韋丹許遜無錫祀張巡憲宗時崖山祀
張世傑陸秀夫孝宗時新會祀宋慈元楊后延平祀羅
從彦李侗建寧祀劉子翬烏撒祀譚淵廬陵祀文天祥
婺源祀朱熹都昌祀陳澔饒州祀江萬里福州祀陳文
龍興化祀陳瓚湖廣祀李芾廣西祀馬慨武宗時真定
祀顔杲卿真卿韶州附祀張九齡子拯沂州祀諸葛亮
蕭山祀游酢羅從彦皆歷代名臣事蹟顯著守臣題請
禮官議覆事載實禄年月可稽至若有明一代之臣抗
美前史者或以功勲或以學行或以直節或以死事臚
于志乘刻于碑板匪一而足其大者鄱陽湖忠臣祠祀
丁普郎等三十五人南昌忠臣祠祀趙德勝等十四人
太平忠臣廟祀花雲王鼎許瑗金華忠臣祠祀胡大海
皆太祖自定其典其後通州祀常遇春山海關祀徐逹
蘇州祀夏原吉周忱淮安祀陳瑄海州衞祀衛青徐安
生甘州祀毛忠榆林祀余子俊杭州祀于謙蕭山祀魏
驥汀州祀王得仁廣州祀楊信民毛吉雲南祀沐英沐
晟貴州祀顧成廬陵祀劉球李時勉廣信祀鄧顒寳慶
祀賀興隆上杭祀伍驥丁泉慶遠祀葉禎雲南祀王禕
吳雲青田祀劉基平陽祀薛瑄杭州祀鄒濟徐善述金
華祀章懋皆衆著耳目炳然可考其他郡縣山川龍神
忠烈之士及祈禱有應而祀者會典所載尤詳悉云
泰厲壇祭無祀鬼神春秋傳曰鬼有所歸乃不為厲此
其義也祭法王祭太厲諸候祭公厲大夫祭族厲士喪
禮疾病禱於厲鄭注謂漢時民間皆秋祠厲則此祀逹
于上下矣然後世皆不主行洪武三年定制京都祭太
厲設壇元武湖中歲以清明及十月朔日遣官致祭前
期七日檄京都城隍祭日設京省城隍神位於壇上無
祀鬼神等位於壇下之東西羊三豕三飯米三石王國
祭國厲府州祭郡厲縣祭邑厲皆設壇城北一年二祭
如京師里社則祭鄉厲後定郡邑厲鄉厲皆以清明日
七月十五日十月朔日
明史卷五十
