欽定四庫全書
明史卷六
大學士張廷玉等奉勅修
本紀第六
成祖二
永樂元年春正月己夘朔御奉天殿受朝賀宴羣臣及
屬國使乙酉享太廟辛夘大祀天地於南郊復周王橚
齊王榑代王桂岷王楩舊封以北平為北京癸巳命保
定侯孟善鎮遼東丁酉以宋晟為平羌將軍鎮甘肅二
月庚戌設北京留守行後軍都督府行部國子監改北
平曰順天府乙夘遣御史分廵天下為定制己未徙封
寧王權於南昌貽書郭勒齊汗許其遣使通好癸亥耕
耤田乙丑遣使徵尚師哈里瑪於烏斯藏己巳振北京
六府饑辛未命法司五日一引奏罪囚壬申瘞戰地暴
骨甲戌命高陽王高煦備邊開平三月庚辰命江隂侯
吳高鎮大同壬午改北平行都司為大寧都司徙保定
始以大寧地畀烏梁海戊子命平江伯陳瑄都督僉事
宣信充總兵官督海運餉遼東北京歲以為常甲午振
直隸北京山東河南饑夏四月丁未朔安南胡&KR1039;乞襲
陳氏封爵遣使察實以聞己酉命戶部尚書夏原吉冶
蘇松嘉湖水患辛未岷王楩縱恣不法降其官屬甲戌
命襄城伯李濬鎮江西五月丁丑除天下荒田未墾者
額税癸未宥死罪以下遞減一等庚寅捕山東蝗丁酉
河南蝗免今年夏税四月再論功封駙馬都尉袁容等
三人為侯陳亨子懋等六人為伯六月壬子召代王桂
不至削其護衛癸丑遣給事中御史分行天下撫安軍
民有司奸貪者逮治丁巳改上高皇帝高皇后尊諡戊
辰命武安侯鄭亨鎮宣府秋七月庚寅復貽書郭勒齊
八月己巳發流罪以下墾北京田甲戌徙直隸蘇州等
十郡浙江等九省富民實北京九月癸未命寳源局鑄
農器給山東被兵窮民庚寅初遣中官馬彬使瓜哇諸
國乙未歷城侯盛庸坐怨誹削爵尋自殺庚子削岷王
楩護衛冬十一月乙亥朔頒歷於朝鮮諸國著為令壬
辰罷遣浚河民夫甲午北京地震乙未命六科辦事官
言事丙申韓觀討柳州山賊平之閏月丁卯封胡&KR1039;為
安南國王是年始命内臣出鎮及監京營軍朝鮮入貢
者六自是歲時貢賀為常琉球中山山北山南暹羅占
城瓜哇西王日本剌泥安南入貢
二年春正月乙巳復命夏原吉治水蘇松乙夘大祀天
地於南郊丁巳定屯田賞罰例己巳召世子高熾及高
陽王高煦還京師三月乙巳賜曾棨等進士及第出身
有差己酉始選進士為翰林院庶吉士庚戌吏部請罪
千戶違制薦士者帝曰馬周不因常何進乎果才授之
官否則罷之可耳戊辰改封敷惠王允熙甌寧王奉懿
文太子祀夏四月辛未朔置東宫官屬壬申以僧道衍
為太子少師復其姓姚賜名廣孝甲戌立子高熾為皇
太子封高煦漢王高燧趙王壬午封汪應祖為琉球國
山南王五月壬寅命豐城侯李彬鎮廣東清遠伯王友
充總兵官率舟師廵海六月丁亥汰冗官辛夘振松江
嘉興蘇州湖州饑甲午封哈密恩克特穆爾為忠順王
秋七月壬戌鄱陽民進書毁先賢杖之毁其書丙寅振
江西湖廣水災八月丁酉故安南國王陳日煃弟天平
來奔九月丙午周王橚來朝獻騶虞百官請賀帝曰瑞
應依德而至騶虞若果為祥在朕更當修省丁夘徙山
西民萬戶實北京命自今御史廵行察吏毋得摭拾人
言賢否皆具實蹟以聞冬十月丁丑河决開封乙酉蒲
城河津黃河清是月長興侯耿炳文以僣妄不道籍其
家炳文自殺十一月甲辰御奉天門錄囚癸丑京師及
濟南開封地震勅羣臣修省戊午蠲蘇松嘉湖杭水災
田租十二月壬辰同州韓城黃河清是月李景隆以居
家不道削爵錮私第籍其家是年占城巴什伯里琉球
山北山南瓜哇真臘入貢暹羅日本琉球中山入貢者
再
三年春正月乙巳韃靼索和爾内屬庚戌大祀天地於
南郊甲寅遣使責諭安南庚申復免順天永平保定田
租二年二月己巳行部尚書雒僉以言事涉怨誹誅癸
未趙王高燧居守北京三月甲寅免湖廣被水田租夏
月壬申除直隸浙江湖廣四川廣東江西福建河南戶
絶田租三萬五千餘頃六月己夘中官鄭和帥舟師使
西洋諸國庚申命中官山夀等帥兵出雲州覘敵甲申
命夏原吉等振蘇松嘉湖饑免天下農民戶口食鹽鈔
庚寅胡&KR1039;謝罪請迎陳天平歸國秋九月丁酉蠲蘇松
嘉湖水災田租凡三百三十八萬石丁巳徙山西民萬
戶實北京冬十月乙丑殺駙馬都尉梅殷丁夘齊王榑
有罪三賜書戒之戊子頒祖訓於諸王十二月戊辰沐
晟討八百降之庚辰都督僉事黃中吕毅以兵納陳天
平於安南是年蘇門荅剌滿剌加古里浡泥來貢封其
長為王日本貢馬并俘獲倭宼為邊患者瓜哇東西占
城碟里日羅夏治合貓里火州回回入貢暹羅琉球山
南山北入貢者再琉球中山入貢者三
四年春正月丁未大祀天地於南郊丙辰初御午朝令
羣臣奏事得從容陳論三月辛夘朔釋奠於先師孔子
甲午設遼東開原廣寧馬市乙巳賜林環等進士及第
出身有差丙午胡&KR1039;襲殺陳天平於芹站前大理卿薛
嵓死之黃中等引兵還夏四月己夘遣使購遺書五月
丁酉振常州廬州安慶饑庚戌齊王榑驕縱不法削官
屬護衛留之京師六月己未朔日當食隂雲不見禮官
請表賀不許丙寅南陽獻瑞麥諭禮部曰比郡縣屢奏
祥瑞獨此為豊年之兆命薦之宗廟秋七月辛夘命朱
能為征夷將軍沐晟張輔副之帥師分道討安南兵部
尚書劉儁參贊軍務行部尚書黃福大理卿陳洽督餉
詔曰安南皆朕赤子惟黎季犛父子首惡必誅他脅從
者釋之罪人既得立陳氏子孫賢者毋養亂毋玩宼毋
毁廬墓毋害禾稼毋攘財貨掠子女毋殺降有一如此
雖功不宥乙巳申誹謗之禁閏月壬戌詔以明年五月
建北京宫殿分遣大臣採木於四川湖廣江西浙江山
西八月丁酉詔通政使凡上書奏民事者雖小必以聞
癸丑齊王榑廢為庶人九月戊辰振蘇松常杭嘉湖流
民復業者十二萬餘戶冬十月戊子成國公朱能卒於
軍張輔代領其衆乙未克隘留關庚子沐晟率師會於
白鶴十一月己巳甘露降孝陵松栢醴泉出神樂觀薦
之太廟賜百官辛巳戶部人材高文雅上書言事授以
官十二月辛夘赦天下殊死以下張輔大破安南兵於
嘉林江丙申拔多邦城丁酉克其東都癸夘克西都賊
遁入海辛亥甌寧王允熙邸第火王薨是年暹羅占城
于闐浡泥日本琉球中山山南娑羅入貢瓜哇東西真
臘入貢者再巴什伯里入貢者三琉球進閹人還之回
回結雅渠進玉椀却之
五年春正月丁夘大祀天地於南郊己巳張輔大敗安
南兵於木丸江二月庚寅出翰林學士解縉為廣西參
議三月丁巳封尚師哈里瑪為大寳法王辛巳張輔大
破安南兵於富良江夏四月辛夘皇長孫瞻基出閣就
學己酉振順天河間保定饑五月甲子張輔擒黎季犛
黎蒼獻京師安南平河南饑逮治匿災有司𠡠都察院
凡災傷不以實聞者罪之六月癸未以安南平詔天下
置交阯布政司己丑山陽民丁珏訐其鄉人誹謗擢為
刑科給事中甲午詔自永樂二年六月後犯罪去官者
悉宥之乙未張輔移師會韓觀討潯柳叛蠻癸未命張
輔訪交阯人才禮遣赴京師秋七月乙夘皇后崩丁夘
河溢河南八月乙酉命左都督何福鎮甘肅庚子錄囚
雜犯死罪減等論戍流以下釋之九月壬子鄭和俘海
賊陳祖義至京師斬之乙夘御奉天門受安南俘大賚
將士冬十月潯柳蠻平十一月乙丑修永樂大典成是
年琉球中山山南娑羅日本巴什伯里阿魯賽瑪爾堪
蘇門荅剌滿剌加小葛蘭入貢
六年春正月丁巳岷王楩復有罪罷其官屬辛酉大祀
天地於南郊二月丁未除北京永樂五年以前逋賦免
諸色課程三年三月癸丑令寧陽伯陳懋鎮寧夏乙夘
除河南山東山西永樂五年以前逋賦夏四月丙申始
命雲南鄉試五月壬戌夜京師地震六月庚辰詔罷北
京諸司不急之務及買辦以甦民困流民來歸者復三
年丁亥張輔沐晟班師還京秋七月癸丑論平交阯功
進封張輔英國公沐晟黔國公王友清遠侯封都督僉
事柳升安遠伯餘爵賞有差八月乙酉交阯簡定反命
沐晟為征夷將軍討之劉儁仍恭贊軍務九月己酉命
刑部疏滯獄癸亥鄭和復使西洋冬十一月丁巳錄囚
十二月丁酉沐晟及簡定戰於生厥江敗績劉儁及都
督僉事吕毅參政劉昱死之是月柳升陳瑄李彬等率
舟師分道沿海捕倭是年郭勒齊為其下所弑立布尼
雅錫哩為汗浡泥國王來朝衛拉特占城于闐暹羅賽
瑪爾堪榜葛剌馮加施蘭日本瓜哇琉球中山山南入
貢
七年春正月辛亥命戶部嚴邊關茶禁癸丑賜百官上
元節假十日著為令乙夘大祀天地於南郊二月乙亥
遣使於廵狩所經郡縣存問高年八十以上賜酒肉九
十加帛丙子徵致仕知府劉彦才等九十二人分署府
州縣辛巳以北廵告天地宗廟社稷壬午𤼵京師皇太
子監國命張輔王友率師討簡定丁亥忠誠伯茹瑺坐
不謁谷王下獄死戊子謁鳳陽皇陵三月甲辰次東平
州望祭泰山辛亥次景州望祭恒山乙夘帝覽奏見平
安名曰平保兒尚在耶安懼自殺壬戌至北京癸亥大
賚官吏軍民丙寅詔起兵時將士及北京效力人民雜
犯死罪咸宥之充軍者官復職軍民還籍伍壬申柳升
敗倭於青州海中敕還師夏四月癸酉朔皇太子攝享太
廟壬午海宼犯欽州副總兵李珪遣將擊敗之閏月戊
申命皇太子所决庶務六科月一類奏丙辰諭行在法
司重罪必五覆奏五月己夘營山陵於昌平封其山曰
天夀乙未封衛拉特瑪哈木特為順寧王太平為賢義
王巴圖博囉為安樂王六月壬寅察北廵郡縣長吏擢
汶上知縣史誠祖治行第一下易州同知張騰於獄辛
亥給事中郭驥使布尼雅錫哩為所殺丁卯斥御史洪
秉等四人詔自今御史勿用吏員秋七月癸酉命淇國
公邱福為征虜大將軍武成侯王聰同安侯火真副之
靖安侯王忠安平侯李遠為左右參將討布尼雅錫哩
八月甲寅邱福敗績於臚朐河福及聰真忠遠皆戰死
庚申張輔敗賊於鹹子關九月庚午朔日有食之張輔
敗賊於太平海口甲戌贈北征死事李遠莒國公王聰
漳國公遂决意親征丙子命武安侯鄭亨率師廵邊壬
午命成安侯郭亮備禦開平冬十月丁未削邱福封爵
徙其家於海南十一月戊寅張輔獲簡定於美良送京
師誅之十二月庚戌賜濟寧至良鄊民頻年遞運者田
租一年乙丑召張輔還是年滿剌加哈喇賽瑪爾堪火
州古里占城蘇門荅剌琉球中山山南入貢暹羅榜葛
剌入貢者再
八年春正月辛未召寧陽侯陳懋隨征漠北己夘皇太
子攝祀天地於南郊癸巳免去年揚州淮安鳳陽陳州
水災田租贖軍民所鬻子女乙未張輔班師仍留沐晟
等鎮之二月辛丑以北征詔天下命戶部尚書夏原吉
輔皇長孫瞻基留守北京乙巳皇太子錄囚奏貰雜犯
死罪以下從之丁未𤼵北京癸亥遣祭所過名山大川
乙丑大閱三月丁夘命清遠侯王友督中軍安遠伯柳
升副之寧遠侯何福武安侯鄭亨督左右哨寧陽侯陳
懋廣恩伯劉才督左右掖都督劉江督前哨甲戌次鳴
鑾戍乙亥誓師夏四月庚申次威虜鎮以槖駞所載水
給衛士視軍士皆食始進膳五月丁夘更名臚朐河曰
飲馬甲戌聞布尼雅錫哩西奔遂渡飲馬河追之己夘
及於鄂諾河大敗之布尼雅錫哩以七騎遁丙戌還次
飲馬河詔移師征阿嚕台丁亥回回哈喇瑪雅殺都指
揮劉秉謙據肅州衛以叛千戶朱廸等討平之六月甲
辰阿嚕台偽降命諸將嚴陣以待果悉衆來犯帝自將
精騎迎擊大敗之追北百餘里丁未又敗之己酉班師
秋七月丁夘次開平帝在軍念士卒艱苦每蔬食是日
宴賚始復常膳命西寧侯宋琥鎮甘肅辛巳振安慶徽
州鳳陽鎮江饑壬午至北京御奉天殿受朝賀甲午論
功行賞有差八月壬寅進封柳升安遠侯乙夘都御史
陳瑛劾寧遠侯何福怨望福懼自殺庚申河溢開封九
月己巳幸天夀山冬十月丁酉𤼵北京是月倭宼福州
十一月甲戌至京師十二月癸巳阿嚕台遣使貢馬戊
午陳季曠乞降以為交阯右布政使季擴不受命是年
碩尼堪宼黃河東岸寧夏都指揮王俶敗沒浡泥吕宋
馮嘉施蘭蘇門荅剌榜葛剌入貢占城貢象琉球山南
瓜哇暹羅貢馬琉球中山入貢者三
九年春正月甲戌大祀天地於南郊丙子命柳升鎮寧
夏己夘命張輔為征虜副將軍會沐晟討交阯丙戌命
豐城侯李彬平江伯陳暄率浙江福建兵捕海宼二月
辛亥帝始聞陳瑛諸不法狀下獄死丙辰詔赦交阯丁
巳倭䧟昌化千戶所己未工部尚書宋禮開會通河三
月甲子賜蕭時中等進士及第出身有差壬午浚祥符
縣黃河故道戊子劉江鎮遼東夏六月乙巳鄭和還自
西洋俘錫蘭山國王亞烈苦奈兒以獻釋之是月交阯
右參議解縉坐請鑿贛江下獄秋七月丙子張輔敗賊
於月常江九月戊寅諭法司凡死罪必五覆奏壬午命
屯田軍以公事妨農務者免徵子粒著為令冬十月乙
未寬北京謫徙軍民賦役癸夘封哈密推勒特穆爾為
忠義王乙巳復修太祖實錄十一月戊午蠲陜西逋賦
癸亥張輔敗賊於生厥江丁夘立皇長孫瞻基為皇太
孫壬申命韓觀為征夷副將軍改鎮交阯都指揮葛森
鎮廣西丙子敕法司决遣罪囚毋淹滯丁丑築浙江仁
和海寧海鹽捍潮堤是月遣使督瘞戰場暴骨十二月
壬辰敕宥福餘朵顔泰寧三衛罪令入貢閏月丁巳命
府部諸臣陳軍民利弊是年浙江湖廣河南順天揚州
水河南陜西疫遣使振之滿剌加王來朝瓜哇榜葛剌
古里柯枝蘇門荅剌阿魯彭亨急蘭丹南巫里暹羅入
貢阿嚕台來貢馬巴什伯里獻文豹琉球中山入貢者
三
十年春正月己丑命入覲官千五百餘人各陳民瘼不
言者罪之言有不當勿問丁酉大祀天地於南郊癸丑
振平陽饑逮治布政使及郡縣官不奏聞者二月辛酉
蠲山西河南逋賦庚辰削遼王植護衛三月丁亥命豐
城侯李彬討甘肅叛宼巴爾斯多羅岱戊子賜馬鐸等
進士及第出身有差甲辰免北京水災租税夏六月甲
戌諭戶部凡郡縣有司及朝使目擊民艱不言者悉逮
治秋七月癸卯禁中官干預有司政事八月癸丑張輔
大破交阯賊於神投海己未敕邊將自長安嶺迤西迄
洗馬林築石垣深濠塹冬十月戊辰獵城南武岡十一
月壬午涼州酋婁逹衮叛走赤斤蒙古命右庶子楊榮
詣甘肅經略之丙申鄭和復使西洋十二月錦衣衛指
揮紀綱誣奏浙江按察使周新殺之是年浡泥占城暹
羅滿剌加榜葛剌蘇門荅剌南浡利琉球山南入貢
十一年春正月辛巳朔日有食之詔罷朝賀宴會壬午
諭通政使禮科給事中凡朝覲官境内災傷不以聞為
他人所奏者罪之辛夘大祀天地於南郊辛丑以豐城
侯李彬鎮甘肅召宋琥還二月辛亥始設貴州布政司
癸亥令北京民戶分養孳生馬著為令甲子幸北京皇
太孫從尚書蹇義學士黃淮諭德楊竒士洗馬楊溥輔
皇太子監國乙丑發京師命給事中御史所過存問高
年賜酒肉及帛丙寅葬仁孝皇后於長陵辛未次鳳陽
謁皇陵夏四月己酉至北京五月丁亥定死罪情輕者
納鈔贖罪例壬辰赤斤蒙古擒婁逹衮來獻丁未曹縣
獻騶虞禮官請賀不許秋七月戊寅封阿嚕台為和寧
王八月甲子北京地震乙丑命鎮遠侯顧成討思州靖
州叛苗九月壬午詔自今郡縣官每歲春行視境内蝗
蝻害稼即捕絶之不如詔者二司并罪冬十月丙寅以
璽書命皇太子錄囚十一月戊寅以野蠶繭為衾命皇
太子薦太廟壬午衛拉特瑪哈木特兵渡飲馬河阿嚕
台告警命邊將嚴守偹甲申命寧陽侯陳懋都督譚青
馬聚朱崇廵寧夏大同山西邊簡練士馬尋命陜西山
西及潼關等五衛兵駐宣府中都遼東河南三都指揮
使司及武平等四衛兵會北京乙巳命應城伯孫巖備開
平十二月壬子張輔沭晟大敗交阯賊於愛子江是年
嗎哈木特弑其主布尼雅錫哩立塔爾巴為汗巴什伯
里滿剌加占城瓜哇西王入貢琉球中山入貢者四琉
球山南入貢者再
明史卷六
