欽定四庫全書
明史卷五十七
大學士張廷玉等奉敕修
志第三十三
禮十一(軍禮)
親征遣將
禡祭受降
奏凱獻俘論功行賞
大閱大射
救日伐鼓
四曰軍禮親征為首遣將次之方出師有禡祭之禮及還
有受降奏凱獻俘論功行賞之禮平居有閱武大射之
禮而救日伐鼓之制亦以類附焉
親征洪武元年閏七月詔定軍禮中書省臣會儒臣言古
者天子親征所以應天順人除殘去暴以安天下自黃
帝習用干戈以征不享此其始也周制天子親征則
類於上帝宜於大社造於祖廟禡於所征之地及祭所
過山川師還則奏凱獻俘於廟社後魏有宣露布之制
唐仍舊典宋亦間行焉於是歷考舊章定為親征禮奏
之前期擇日祭告天地宗社皇帝服武弁乘革輅偹六
軍具牲幣作樂皆行三獻禮其儀與大祀同又於國南
神祠行禡祭禮凡所過山川嶽鎮海瀆用太牢其次少
牢又次特牲若行速止用酒脯祭器籩豆各一前期齋
一日皇帝服通天冠絳紗袍省牲親滌祭之日服武弁行
一獻禮凱旋祭宗社禮與出師同獻俘廟社以露布詔天
下然後論功行賞永樂宣德正統間率遵用之正德十四年
帝親征宸濠禮部上祭告儀注如舊帝令祭祀俱遣官
代及疏請遣官有旨勿遣其頒詔亦如舊制明年十一月
將凱旋禮臣言宸濠悖逆皇上親統六師往正其罪與
宣德間親征漢庶人高煦故事相同但一切禮儀無從
稽考請於師還之日聖駕從正陽門入遣官告謝天地
廟社駕詣奉先殿几筵殿謁見畢朝見皇太后次日早
御午門樓百官朝見行獻俘禮擇日詔告天下十二月帝
還京百官迎於正陽門外帝戎服乘馬入
遣將洪武元年中書省臣會官議奏王者遣將所以討
有罪除民害也書稱大禹徂征詩美南仲北伐史記引
兵書曰古王者之遣將跪而推轂漢高命韓信為將設
壇具禮北齊親授斧鉞唐則告於廟社又告太公廟宋
則授旌節於朝堂次告廟社又禡祭黃帝今定遣將禮
皇帝武弁服御奉天殿大將軍入就丹墀四拜由西陛
入殿再拜跪承制官宣制以節鉞授大將軍大將軍受
之以授執事者俯伏興再拜出降陛復位四拜駕還宫
大將軍出至午門外勒所部將士建旗幟鳴金鼓正行
列擎節鉞奏樂前導百官以次送出造廟宜社之禮即
命大將軍具牲幣行一獻禮與遣官祭告廟社儀同其
告武成王廟儀前二日大將省牲祭日大將於幕次僉
祝版入就位再拜詣神位前上香奠帛再拜進熟酌獻
讀祝再拜詣位再拜飲福受胙復再拜徹豆望燎其配
位亦大將行禮兩廡陪祀諸將分獻
禡祭親征前期皇帝及大將陪祭官皆齋一日前一日
皇帝通天冠絳紗袍省牲詣神厨視鼎鑊滌溉執事設
軍牙六纛於廟中之北軍牙東六纛西邊豆十二簠簋
各二鉶登爼各三設瘞坎位于神位西北設席於坎前
上置酒碗五雄雞五餘陳設如常儀祭日建牙旗六纛
於神位後皇帝服武弁自左南門入至廟廷南正中北
向立大將及陪祭官分文武重行班於後迎神再拜奠
幣行初獻禮先詣軍牙神位前再詣六纛神位前俱再
拜亞獻終獻如之惟初獻讀祝詣飲福位再拜飲福受
胙又再拜掌祭官徹豆贊禮唱送神復再拜執事官各
以祝幣掌祭官取饌詣祭所太常奏請望燎執事殺雞
刺血於酒碗中酧神燎半奏禮畢駕還若遣將則於旗
纛廟壇行三獻禮大將初獻諸將亞獻終獻
受降洪武四年七月蜀夏明昇降表至京師太祖命中
書集議受降禮省部請如宋太祖受蜀主孟昶降故事
擬明昇朝見日皇帝御奉天門昇等於午門外跪進待
罪表侍儀使捧表入宣表官宣讀訖承制官出𫝊制昇
等皆俯服於地侍儀舍人掖昇起其屬官皆起跪聽宣
制釋罪昇等五拜三呼萬歲承制官𫝊制宣衣服冠帶
侍儀舍人引昇入丹墀中四拜侍儀使𫝊旨昇跪聽宣
諭俯伏四拜三呼萬歲又四拜出百官行賀禮帝以昶
專治國政所為奢縱昇年幼事由臣下免其叩頭伏地
上表請罪惟命昇及其官屬朝見百官朝賀
奏凱獻俘凡親征師還皇帝率諸將陳凱樂俘馘於廟
南門外社北門外告祭廟社行三獻禮同出師儀祭畢
以俘馘付刑部恊律郎導樂以退皇帝服通天冠絳紗
袍升午門樓以露布詔天下百官具朝服以聽儀與開
讀詔赦同大將奏凱儀先期大都督以露布聞内使監
陳御座於午門樓上前楹設奏凱樂位於樓前協律郎
位於奏凱樂北司樂位於協律郎南又設獻俘位於樓
前少南獻俘將校位於其北刑部尚書奏位於將校北
皆北向又設刑部尚書受俘位於獻俘位西東向設露
布案於内道中正南向受露布位於案東承制位於案
東北俱西向宣露布位於文武班南北向至日清晨先
陳凱樂俘馘於廟社門外不奏歌曲俟告祭禮畢復陳
樂於午門樓前將校引俘侍立於兵仗之外百官入侍
立位皇帝常服升樓侍衛如常儀大將於樓前就位四
拜諸將隨之退就侍立位贊奏凱樂協律郎執麾引樂
工就位司樂跪奏奏凱樂協律郎舉麾鼔吹振作編奏
樂曲樂止贊宣露布承制官以露布付受露布官引禮
引詣案跪受由中道南行以授宣露布官宣訖付中書
省頒示天下將校引俘至位刑部尚書跪奏曰某官某
以某處所俘獻請付有司奏訖退復位其就刑者立于
西廂東向以付刑官其宥罪者樓上承制官宣旨有敕
釋縳樓下承旨釋訖贊禮贊所釋之俘謝恩皆四拜三
呼將校以所釋俘退如有所賜就宣旨賜之大將以下
就拜位舞蹈山呼如常儀班前稍前跪稱賀致詞訖百
官復四拜禮畢還官洪武三年六月左副將軍李文忠
北征大捷遣官送所俘元孫買的里八刺及寳册至京
師百官請行獻俘禮帝不許事詳本紀止令服本俗服
朝見畢賜中國衣冠就謝復謂省臣曰故國之妃朝於
君者原有此禮不必效之亦令衣本俗服入見中宫賜
中國服就謝十月大將軍徐逹及文忠等師還車駕出
勞於江上明日逹率諸將上平沙漠表帝御奉天殿皇
太子親皇侍百官朝服陪列逹文忠奉表賀禮成退自
西階皇太子親王入賀後定凡大捷擇日以宣其日不
奏事百官吉服賀即日遣官薦告郊廟中捷以下止宣
捷不祭告慶賀永樂四年定凡捷兵部官以露布奏聞
大將在軍則進露布官行禮次日行開讀禮苐三日行
慶賀禮餘如前儀武宗征宸濠還禮部上獻俘儀值帝
弗豫不果行嘉靖二十三年十月叛賊王三屢導吉囊
入犯大同官軍計擒之遣官謝南北郊景神殿大社稷
擇日獻俘百官表賀天啟二年四川獻逆犯樊友邦等
山東獻逆犯徐鴻儒䓁俱遣官告祭郊廟御樓獻俘
論功行賞凡凱旋中書省移文大都督府兵部具諸將
功績吏部具勲爵職名戶禮二部具賞格中書集六部
論定功賞奏取上裁前期陳御座香案於奉天殿設寳
案詔書案於殿中誥命案于丹陛正中之北宣制案於
誥命案之北吏戶禮三部尚書位於殿上東南大都督
兵部尚書位於殿上西南應受賞官拜位於丹墀中序
立位於丹墀西南受賞位於誥命案之南受賞執事位
於受賞官序立位之西每官用捧官誥命禮物各一人
俱北向餘陳設如常儀是日鼔三嚴執事官各就位皇
帝衮冕陞座皇太子諸王衮冕自殿東門入侍立受賞
官入就拜位四拜承制官跪承制由殿中門出吏戶禮
尚書由殿西門出立於誥命案東承制官南向稱有制
受賞官皆跪宣制曰朕嘉某等為國建功宜加爵賞今
授以某職賜以某物其恭承朕命宣畢受賞官俯伏興
再拜唱行賞受賞官第一人詣案前跪吏部尚書捧誥
命戶部尚書捧禮物各授受賞官受賞官以授左右俯
伏興復位餘官以次受賞訖承制官吏部尚書等俱至
御前復命退復位受賞官皆再拜三舞蹈山呼俯伏興
復四拜禮畢皇帝還宫各官出至午門外以誥命禮物
置於龍亭用儀仗鼔樂各送還本第明日進表稱謝如
常儀
大閱宣德四年十月帝將閱武郊外命都督府整兵文
武各堂上官一員属官一員扈從正統間或閱於近郊
於西苑不著令隆慶二年大學士張居正言祖宗時有
大閱禮乞親臨校閱兵部引宣宗英宗故事請行之命
於明年八月舉行及期禮部定儀前期一日皇帝常服
告於内殿行四拜禮如出郊儀司設監設御幄於將臺
上總協戎政大臣廵視科道督率將領軍兵預肅教場
至日早遣官於教場祭旗纛之神三大營官軍具甲仗
將官四員統馬兵千扈駕文臣各堂上官科道掌印官
禮兵二科禮部儀制司兵部四司官紏儀監射御史鴻
臚寺供事官武臣都督以上錦衣衛堂上及南鎮撫司
掌印僉書官俱大紅便服關領扈從牙牌懸帶先詣教
埸是日免朝錦衣衛偹鹵簿皇帝常服乘輦由長安左
門出官軍導從鉦鼓振作出安定門至閱武門外總協
戎政官率大小將佐戎服跪迎入將臺下北向序立駕
進閱武門内中軍舉號礟三各營鉦鼔振作扈從官序
立于行宫門外駕至門降輦兵部官導入行宫鳴金止
鼔候升座扈從官行一拜禮𫝊賜酒飯各官謝恩出將
臺下東西序立兵部官奏請大閱兵部鴻臚寺官導駕
登臺舉礟三京營將士叩頭畢東西侍立總協戎政官
列於扈從官之北諸將列從官之南兵部尚書奏請令
各戎整搠人馬臺上吹號笛麾黃旗總協戎政及將佐
等官各歸所部兵部尚書請閱陣舉礟三馬步官軍演
陣如常法演畢復吹號笛麾黃旗將士俱回營少頃兵
部尚書請閱射總協戎政官以下及聽射公候駙馬伯
錦衣衛等官俱於臺下較射馬三矢步六矢中的者鳴
鼓以報御史兵部官監視紀錄把總以下及家丁軍士
射以府部大臣并御史兵部官於東西廳較閱鎗刀火
器等藝聽總戎政官量取一隊於御前呈騐訖兵部尚
書奏大閱畢臺下舉號旗總協戎政官及諸將領俱詣
臺下北向聚立鴻臚寺官奏𫝊制贊跪宣制訖贊叩頭
各官先退出門外贊扈從官行叩頭禮禮畢駕回行宫
少憩扈從等官趨至門外立皇帝升輦中軍舉礟三各
營皆鼓吹鹵簿及馬兵導從如来儀鉦鼔與大樂相應
振作總協戎政以下候駕至叩頭退馬兵至長安左門
外止鹵簿大樂至午門外止駕還仍詣内殿參謁如前
儀百官不扈從者各官服於承天門外橋南序立恭送
駕還迎如之次日總協戎政官以下表謝百官侍班行
稱賀禮如常儀兵部以將士優劣及中箭多寡教練等
第奏聞越三日皇帝御皇極門賜勅勉勵將士總協戎
政官捧至彩輿將士迎導至教埸開讀行禮如儀是日
即行賞賚并戒罰有差次日總協戎政官率將佐復謝
恩詔如議行駕還樂奏武成之典萬歷九年大閱如隆
慶故事
大射之禮後世莫稱惟宋史列於嘉禮至明集禮則附
軍禮中會典亦然其制洪武三年定凡郊廟祭祀先期
行大射禮工部製射候等器其射鵠有七虎鵠五采天
子用之熊鵠五采皇太子用之豹鵠五采親王用之豹
鵠四采文武一品二品者用之糁鵠三采三品至五品
用之狐鵠二采六品至九品用之布鵠無采文武官子
弟及士民俊秀用之凡射時置乏於鵠右乏又名容見
周禮大司馬服不氏職執旗及侍獲者以蔽身設福及
韋當射時置於前以齊矢設射中五皮樹中天子大射
用之閭中天子宴射用之虎中皇太子親王射用之兕
中一品至五品文武官用之鹿中六品至九品及文武
官子弟士民俊秀通用之其職事設司正官二掌驗射
者品級尊卑人力強弱而定耦其中否則書於算兵部
官職之司射二掌先以強弓射鵠誘射以鼔衆氣武職
官充之司射器官二掌辨弓力強弱分為三等騐人力
強弱以授工部官職之舉爵者掌以馬潼授中者飲光
禄寺官職之請射者掌定耦射射畢再請某耦射侍儀
司職之侍獲者掌矢納於司射器者以隸僕供其役執
旗者六人掌於容後執五色旗如射者中的舉紅旗應
之中采舉采旗應之偏西舉白旗偏東舉青旗過於鵠
舉黃旗不及鵠舉黑旗軍士二人掌之引禮二掌引文
武官進退侍儀司舍人執之太祖又以先王射禮久廢
弧矢之事專習於武夫而文士多未觧乃詔國學及郡
縣生員皆令習射頒儀式於天下朔望則於公廟或閒
地習之其官府學校射儀略倣大射之式而殺其禮射
位初三十步自後累加至九十步射四矢以二人為耦
永樂時有擊毬射柳之制十一年五月五日幸東苑擊
毬射柳聽文武羣臣四夷朝使及在京耆老聚觀分擊
毬官為兩朋自皇太孫而下諸王大臣以次擊射賜中
者幣帛有差
救日伐鼔洪武六年二月定救日食禮其日皇帝常服
不御正殿中書省設香案百官朝服行禮鼓人伐鼔復
圓乃止月食大都督府設香案百官常服行禮不伐鼓
雨雪雲翳則免二十六年三月更定禮部設香案於露
臺向日設金鼓於儀門内設樂於露臺下各官拜位於
露臺上至期百官朝服入班樂作四拜興樂止跪執事
者捧鼔班首擊鼔三聲衆鼔齊鳴候復圓後行四拜禮
月食則百官便服於都督府救護如儀在外諸司日食
則於布政使司府州縣月食則於都指揮使司衞所如
儀隆慶六年大喪方成服遇日食百官先哭臨復赴禮
部青素衣黑角帶向日四拜不用鼓樂
明史卷五十七
