欽定四庫全書
明史卷一百五十三考證
宋禮傳擢山西按察司僉事左遷戶部主事建文初薦
授陜西按察僉事復坐事左遷刑部員外郎(臣)方
煒按宋禮兩次左僉史不著其原委考傅維麟明書
名臣實錄又考獻徵錄均不載歷官階級無憑考核
謹識闕疑
宋禮傳歷八遞軍所民苦其勞(臣)方煒按明代紀事
本末云于陸路置八遞運所每所用民丁三千車二
百輛歲久民苦其役較史為詳謹識
宋禮傳乃用汶上老人白英策築堽城及戴村埧横亘
五里遏汶流使無南入洸而北歸海(臣)方煒按獻
徵錄云乃築埧于戴村遏汶勿東流盡出于南旺史
作使無南入洸北歸海河渠志則止云遏汶使無入
洸彼此詳略互異謹識
宋禮傳匯諸泉之水盡出汶上至南旺中分之為二道
南流接徐沛者十之四北流達臨清者十之六南旺
地勢高決其水南北皆注所謂水脊也因相地置閘
以時蓄洩自分水北至臨清地降九十尺置閘十有
七而逹于衛南至沽頭地降百有十六尺置閘二十
一而達于淮(臣)方煒按河渠志云自南旺分水北
至臨清三百里為閘二十有一南至鎮口三百九十
里為閘二十有七又云禮用白英策築埧遏汶盡出
南旺南北置閘三十八而傳維鱗明書名臣實錄則
俱云禮修復會通河置十五閘諸說不符惟獻徵錄
與此傳同河渠志後一說當是總計之數與傳不甚
異謹說
宋禮傳二十旬而工成(臣)方煒按二十旬而工成考
傅維鱗明書名臣實錄俱云工十旬與史異謹識
宋禮傳又奏濬沙河入馬常泊以益汶(臣)方煒按河
渠志云禮又請疏東平東境沙河淤沙三里築堰障
之合馬常泊之流入會通濟運又于汶上東平濟寧
沛縣並湖地設水櫃陡門在漕河西者曰水櫃東者
曰陡門櫃以蓄泉門以洩漲較史為詳謹識
宋禮傳以御史許堪言衛河水患命禮往經畫(臣)方
煒按洩衛河至海豐傅維鱗明書名臣實錄俱云凡
四百五十七里役夫三千工一旬此亦禮易於集事
之証史云帝命俟秋成為之而不言工成謹識
宋禮傳弘治中主事王寵始請立祠詔祀之南旺湖上
(臣)方煒按名臣寔錄云正德七年始賜祠祀會通
河上與史互異謹識
宋禮傳(藺若附)已坐事謫辦官事(臣)方煒按藺芳之
謫傅維鱗明書亦祗云坐事謫為辦事吏不詳被謫
之由史作辦事官又考辦事官不見職官志謹識闕
疑
陳瑄傳父坐事戍遼陽(臣)方煒按陳間戍遼陽獻徵
錄亦祗云坐舊累不詳所坐何事他書俱無可考無
憑核定謹識
陳瑄傳瑄言嘉定瀕海地江流衝會海舟停泊于此無
高山大陵可依請于青浦築土山方百丈高三十餘
丈立堠表識既成賜名寳山(臣)方煒按地理志嘉
定條下祗載寳山守禦千戶所不詳寳山所由名謹
識
陳瑄傳仍以瑄董漕運議造錢船二千餘艘(臣)方煒
按河渠志瑄于湖廣江西造平底錢船三千艘明代
紀事本末同史作二千餘艘約略之詞耳謹識
陳瑄傳瑄用故老言自淮安城西營家湖鑿渠二十里
為清江浦(臣)方煒按河渠志云瑄鑿清江浦導水
由管家湖入鴨陳口逹淮獻徵錄明代紀事本末俱
同傳云自淮安城西管家湖鑿渠二十里為清江浦
導河水入淮似不及志之明晰况清江浦自昔有之
而傳以為自管家湖鑿渠為清江浦似清江為新增
之浦竟屬管家湖之分𣲖矣與志及他書俱不符謹
識
陳瑄傳又以吕梁洪險惡於西鑿一渠置二閘(臣)方
煒按移風清江福興新庄四閘之名見河渠志惟傳
所云吕梁洪二渠之二閘不見諸書謹識
陳瑄傳(陳熊附)坐事逮下詔獄(臣)方煒按陳熊謫戍
海南史不詳坐事原委諸書俱無可考謹識
周忱傳永樂二年進士選庶吉士明年成祖擇其中二
十八人令進學文淵閣忱自陳年少乞預(臣)方煒
按静志居詩話進士改庶常相傳自永樂甲申始是
科命解學士縉選得二十八人以應列宿忱自陳年
少乞讀書中秘時人謂之挨宿較史特詳謹識
周忱傳忱有經世才沉浮郎署二十年(臣)方煒按今
獻備遺云忱預修永樂大典五經四書性理大全諸
書史俱不載豈因忱以經濟著而略其文學耶謹識
周忱傳時宣宗屢下詔減官田租忱與知府况鍾曲筭
累月(臣)方煒按漢徐岳數術記遺了算之法一位
為一了字其了有三曲其下股之末内主一外主九
下次第一曲内主二外主八當第二曲内主三外主
七其第三曲内主四外主六當了字之首則主五故
首惟秉五腹背兩兼此即曲算法也謹識
周忱傳減至七十二萬餘石(臣)方煒按今獻備遺名
臣志鈔傅維鱗明書俱作蘇税額二百九十餘萬石
忱與况鍾疏減八十餘萬與史不符謹識闕疑
周忱傳忱與平江伯陳瑄議民運至淮安或瓜洲水次
交兑漕運運抵通州(臣)方煒按民運兑運之制食
貨志與此傳同但志祗作陳瑄不及周忱詳略互異
耳謹識
周忱傳民間馬草歲運兩京勞費不訾忱請每束折銀
三分南京則輕齎即地買納(臣)方煒按上文云馬
草歲運兩京下祗云南京即地買納而遺北京考傅
維鱗鄧元錫明書今獻備遺名臣志鈔俱云請北于
通州草場立官庫每束折銀三分史略之謹識
周忱傳再以九載滿進戶部尚書尋以江西人不得官
戶部(臣)方煒按江西人不得官戶部傅維鱗鄧元
錫明書今獻備遺名臣志鈔俱不載他書俱無可考
史不知何據謹識闕疑
明史卷一百五十三考證
