欽定四庫全書
明史卷二百二十七
大學士張廷玉等奉敕修
列傳第一百十五
龐尚鵬宋儀望
張岳李材
陸樹德蕭廪
賈三近李頤
朱鴻謨蕭彦(弟雍查鐸)
孫維城謝杰
郭惟賢萬象春
鍾化民吳達可
龐尚鵬字少南南海人嘉靖三十二年進士除江西樂
平知縣擢御史偕給事中羅嘉賓出覈南京浙江軍餉
請罪參將戚繼光張四維而盡發胡宗憲失律貪淫及
軍興督撫侵軍需狀還朝出按河南巡撫蔡汝楠欲會
疏進白鹿尚鵬不可改按浙江民苦徭役為舉行一條
鞭法按治鄊官吕希周嚴杰茅坤潘仲驂子弟僮奴請
奪希周等冠帶詔盡黜為民尚鵬介直無所倚所至搏
擊豪強吏民震慴已督畿輔學政隆慶元年請帝時御
便殿延見大臣恤建言得罪者馬從謙等已又申救給
事中胡應嘉論大學士郭朴無相臣體擢大理右寺丞
明年春朝議興九邊屯鹽擢尚鵬右僉都御史與副都
御史鄒應龍唐繼祿分理尚鵬轄兩淮長蘆山東三運
司兼理畿輔河南山東江北遼東屯務抵昌平劾内侍
張恩擅殺人兩淮廵鹽孫以仁賍罪皆獲譴其秋應龍
等召還命尚鵬兼領九邊屯務疏列鹽政二十事鹺利
大興乃自江北躬歷九邊先後列上屯政便宜江北者
四薊鎮者九遼東宣大者各十一寧夏者四甘肅者七
奏輒報可尚鵬任既重自負經濟才慷慨任事諸御史
督鹽政者以事權見奪欲攻去之河東巡鹽郜永春劾
尚鵬行事乖違吏部尚書楊博議留之會中官惡博激
帝怒譙讓罷博而落尚鵬職汰屯鹽都御史官時三年
十二月也明年復坐按浙時驗進宫幣不中程斥為民
神宗立御史計坤亨等交薦保定巡撫宋纁亦白其無
罪萬歷四年冬始以故官撫福建奏蠲逋餉銀推行一
條鞭法劾罷總兵官胡守仁屬吏咸奉職張居正奪情
重譴言者尚鵬移書救居正深銜之會拜左副都御史
居正令吏科陳三謨以給由歲月有誤劾之遂罷去家
居四年卒浙江福建暨其鄊廣東皆以徭輕故德尚鵬
立祠祀天啟中賜諡惠政
宋儀望字望之吉安永豐人嘉靖二十六年進士授吴
縣知縣民輸白糧京師輒破家儀望令諸區各出公田
計役授田贍之禁火葬創子游祠建書院惠績甚著徵
授御史劾大將軍仇鸞挾寇自重疏留中已陳時務十
二策巡鹽河東請開桑乾河道宣大餉道言河發源金
龍池下甕城驛古定橋會衆水東流千餘里入盧溝橋
其間惟大同卜村有叢石宣府黑龍灣石崖稍險然不
踰五十里水淺者猶二三尺疏鑿甚易曩大同廵撫侯
鉞嘗乘小艇赴懷来歷卜村黑龍灣安行無虞又自懷
来泝流載米三十石達之古定河足利漕可徵時方行
穵運率三十石致一石儀望疏至下廷議兵部尚書聶
豹言河成便漕兼制敵騎工部尚書歐陽必進言道遠
役重遂報罷儀望尋省母歸還朝發胡宗憲阮鶚奸貪
狀鶚被逮二人皆嚴嵩私人嵩由是不悅及受命督三
殿門工嵩子世蕃私賈人金屬必進俾與工事儀望執
不可工竣叙勞擢大理右寺丞世蕃以為德儀望請急
歸無所謝世蕃益怒會災異考察京官必進遷吏部遂
坐以浮躁貶夷陵判官嵩敗擢霸州兵備僉事請城涿
州除馬戶逋稅進大名兵備副使改福建與總兵官戚
繼光合兵破倭因列海防善後事詔從其請隆慶二年
吏部尚書楊博欲黜儀望考功郎劉一儒持之乃鐫二
秩補四川僉事四遷大理少卿萬歷二年張居正當國
雅知儀望才擢右僉都御史巡撫應天諸府奏減屬郡
災賦海誓稍定將吏諱言兵儀望與副使王叔果修戰
備倭果至禦之黑水洋斬獲多進右副都御史先有詔
雪建文諸臣儀望創表忠祠祀之南京宋忠臣楊邦乂
儀望鄊人也葬江寧歲久漸湮儀望為封其墓載其祠
祀典故太常卿袁洪愈祭酒姜寶皆不為居正所喜儀
望薦之朝漸失居正意四年稍遷南京大理卿踰年改
北被劾罷歸儀望少師聶豹私淑王守仁又從鄒守益
歐陽德羅洪先遊守仁從祀儀望有力焉家居數年卒
張岳字汝宗餘姚人嘉靖三十八年進士授行人擢禮
科給事中巡視内府庫藏奏行釐弊八事已又陳時政
極言講學者以富貴功名鼓動士大夫談虚論寂靡然
成風又今吏治方清獨兵部無振刷推用總兵黃印韓
承慶等非庸即狡曹司條例淆亂無章胥吏朋奸搏噬
將校其咎必有所歸時徐階當國為講學會而楊博在
兵部意蓋指二人也博奏辨乞罷帝慰留之博自是惡
岳及掌吏部岳已遷工科左給事中遂出為雲南參議
再遷河南參政萬歷初張居正雅知岳用為太僕少卿
再遷南京右僉都御史督操江甫到官會居正父喪謀
奪情南京尚書潘晟及諸給事御史咸上疏請留居正
岳獨馳疏請令馳驛奔喪居正大怒會大計京官給事
中傅作舟等承風劾岳貶一秩調外岳遂歸久之操江
僉都御史吕藿給事中吴綰知居正以未釋摭劾岳落
職閒住甫兩月居正死南京御史方萬山薦岳劾作舟
作舟坐斥起岳四川參議旋擢右僉都御史巡撫南贛
入為左僉都御史獻時政四議其一言宗藩宜以世次
遞殺親盡則停俾習四民之業其一言治河之策夏鎮
固當開沽頭亦不可廢並報寢進左副都御史上疏評
議廷臣賢否為給事中袁國臣等所論時已遷刑部右
侍郎坐罷歸
李材字孟誠豐城人尚書遂子也舉嘉靖四十一年進
士授刑部主事素從鄒守益講學自以學未成乞假歸
訪唐樞王畿錢德洪與問難隆慶中還朝由兵部郎中
稍遷廣東僉事羅旁賊猖獗材襲破之周高山設屯以
守賊有三巢在新會境調副總兵梁守愚由恩平遊擊
王瑞由德慶入身出肇慶中道夜半斬賊五百級燬廬
舍千餘空其地募人田之亡何倭五千攻陷電白大掠
而去材追破之石城設伏海口伺其遁而殺之奪還婦
女三千餘會奸人引倭自黃山間道潰而東材聲言大
軍數道至以疑賊而返故道迎擊盡殺之又追襲雷州
倭至英利皆遁去降賊渠許恩於陽江錄功進副使萬
歷初張居正柄國不悅材遂引疾去居正卒起官山東
以才調遼東開原尋遷雲南洱海參政進按察使備兵
金騰金騰地接緬甸而孟飬蠻莫兩土司介其間叛服
不常緬部目曰大曩長曰散奪者率數千人據其地材
謂不收兩土司無以制緬遣人招兩土司来歸而間討
抗命夷阿坡居頃之緬遣兵争蠻莫材合兩土司兵敗
緬衆殺大曩長逐散奪去緬帥莽應裏益兵至孟養復
擊沈其舟斬其將一人乃退有猛密者地在緬境數為
𬗟侵奪舉族内徙有司居之戶碗至是緬勢稍屈材資
遣還故土亾何緬人驅象陣大舉復仇兩土司告急材
遣遊擊劉天俸率把總寇崇德等出威𬗟渡金沙江與
孟養兵會遮浪迎擊之賊大敗至禽繡衣賊將三人巡
撫劉世曾總兵官沭昌祚以大捷聞詔令覆勘未上而
材擢右僉都御史撫治鄖陽材好講學遣部卒供生徒
役卒多怨又㣘諸生請改參將公署為學宫參將米萬
春諷門卒梅林等大譟馳入城縱囚毁諸生廬直趨軍
門挾賞銀四千洶洶不解居二日萬春脅材更軍中不
便十二事令上疏歸罪副使丁惟寧知府沈鈇等材隐
忍從之惟寧責數萬春萬春欲殺惟寧跳而免材遂復
劾惟寧激變詔下鈇等吏貶惟寧三官材還籍候勘時
十五年十一月也御史楊紹程勘萬春首亂宜罪大學
士申時行庇之置不問旋調天津善地去而材又以雲
南事被訐遂獲重譴初有詔勘征𬗟功巡按御史蘇酇
言斬馘不及千破城拓地皆無驗猛密地尚為緬據材
天俸等虚張功伐副使陳嚴之與相附和宜並罪帝怒
削世曾籍奪昌祚禄一年材嚴之天俸俱逮下詔獄刑
部尚書李世達左都御史吴時来大理少卿李棟等當
材天俸徒嚴之鐫秩帝不懌奪郎中御史寺正諸臣俸
典詔獄李登雲等亦解官於是改擬遣戌特旨引紅牌
說謊例坐材天俸斬嚴之除名大學士時行等數為解
給事中唐堯欽等亦言材以夷攻夷功不可冺奏報偶
虚坐以死假令盡虚無實掩罪為功何以罪之設不幸
失城池全軍不返又何以罪之帝皆不聽幽繋五年論
救者五十餘疏已天俸以善用大器釋令立功時行等
復為材申理皆不省亾何孟養使人貢具言𬗟人侵軼
天朝救援破敵有狀聞典兵者在獄衆皆流涕而楚雄
士民閻世祥等亦相率詣闕訟冤帝意乃稍解命再勘
勘至材罪不掩功大學士王錫爵等再疏為言帝故遲
之至二十一年四月始命戍鎮海衛材所至輒聚徒講
學學者稱見羅先生繋獄時就問者不絶至戍所學徒
益衆許孚遠方巡撫福建日相過從材以此忘羇旅久
之赦還卒年七十九
陸樹德字與成尚書樹聲弟也嘉靖末進士除嚴州推
官行取當授給事御史會樹聲拜侍郎乃授刑部主事
隆慶四年改禮科給事中穆宗御朝講不發一語樹德
言上下交為泰今暌隔若此何以劘君德訓萬幾不報
屢遷都給事中六年四月詔輟東宫講讀樹德言自四
月迄八月為時甚遥請非盛暑仍御講筵不聽穆宗頗
倦勤樹德言日月交蝕旱魃為災當及時修省及帝不
豫又請謹藥餌善保護仲夏亢陽月宜益慎起居帝不
悅疏皆留中内臣請祈福戒壇已得旨樹德言戒壇度
僧男女擾雜導淫傷化陛下欲保聖躬宜法大禹之惡
旨酒成湯之不邇聲色何必奉佛未幾穆宗崩神宗嗣
位中官馮保擠司禮孟沖而代之樹德言先帝甫崩忽
傳馮保掌司禮監果先帝意何不傳示數日前乃在彌
留後果陛下意則哀痛方深萬幾未御何暇念中官疏
入保大恨比議祧廟樹德請毋祧宣宗仍祀睿宗世室
格不行已極陳民運白糧之患請領之漕臣從之樹德
居言職三年疏數十上率侃直會樹聲掌禮部乃量遷
尚寶卿歷太常少卿南京太僕卿以右僉都御史巡撫
山東樹德素清嚴約束僚吏屏絶聲伎山東民壯改民
兵戍薊門隆慶末令歲輸銀二萬四千罷其戍役尋命
增輸三萬樹德請如河南例罷之帝不從而為免增輸
之數德府白雲湖故民田為王所奪後已還民王復結
中官謀復之樹德爭不得乞休歸久之卒
蕭廪字可發萬安人祖乾元以御史劾劉瑾廷杖下獄
終雲南副史廩舉嘉靖末進士授行人隆慶三年擢御
史因地震請加禮中宫已出覈陜西四鎮兵食斥將吏
隠占卒數萬人歸伍固原州哈喇圖之地密邇松山為
楚府牧地廪言楚府封武昌牧地在塞下與寇接王所
收四五百金而奸宄窟穴弊甚大宜諭使獻之朝廷詔
可已改巡茶馬七苑牧地養馬八千七百餘匹而占地
五萬五千三百頃有竒廪但給萬二千二百餘頃歲益
課二萬萬歷元年巡按浙江請祀建文朝忠臣十二人
從祀王守仁於文廟尋擢太僕少卿再遷南京太僕卿
九年由光祿卿改右僉都御史巡撫陜西時方覈天下
隠田大吏爭希張居正指增賦廪令如額而止境内回
回部常羣行拾麥穗間或草竊耀州以變告廪撫諭之
戮數人變遂定令拾麥毋帶兵甲儕偶不得至十人進
右副都御史移撫浙江先以賞貢使歲增造綵幣二千
廪請均之福建及徽寧諸府從之已請減上供織造不
許遷工部右侍郎召改刑部進兵部左侍郎以官卒贈
尚書廪初從歐陽德鄒守益遊制行醇謹故所至有立
賈三近字德修嶧縣人隆慶二年進士選庶吉士授吏
科給事中四年六月疏言善治者守法以宜民去其太
甚而已今廟堂之令不信於郡縣郡縣之令不信于小
民蠲租矣而催科愈急振濟矣而追逋自如恤刑矣而
冤死相望正額之輸上供之需邊彊之費雖欲損毫釐
不可得形格勢制莫可如何且監司考課多取振作集
事之人而輕寬平和易之士守令雖賢安養之心漸移
於苛察撫字之念日奪於征輸民安得不困乞戒有司
務守法而監司殿最毋但取旦夕功失惇大之體已復
疏言撫按諸臣遇州縣長吏率重甲科而輕鄉舉同一
寬也在進士則為撫字在舉人則為姑息同一嚴也在
進士則為精明在舉人則為苛戾是以為舉人者非華
顛豁齒不就選人或褁足毁裳息心仕進夫舉鄉豈乏
才良宜令勉就是途因行激勸詔皆俞允再遷左給事
中勘事貴州中道罷遣遂請急歸神宗嗣位起戶科給
事中萬歷元年平江伯陳王謨以太后家姻夤緣得鎮
湖廣三近劾其垢穢乃不遣給事中雒遵御史景嵩韓
必顯劾譚綸被謫三近率同知救之詔增供用庫黃蠟
歲二萬五千三近等又諫皆不從時方行海運多覆舟
以三近言罷其役肅王縉&KR1463;隆慶間用賄以輔國將軍
襲封至是又請復莊田三近再疏爭遂弗予初有令征
賦以八分為率不及者議罰三近請地凋敝者減一分
詔從之中官温恭請盡輸關稅鹽課於内庫三近言課
税本饟邊今屯田半蕪開中法壊塞下所資惟此苟歸
内帑必誤邊計議乃寢頃之擢太常少卿再遷南京光
祿卿請假歸十二年召掌光祿其秋拜右僉都御史巡
撫保定畿輔大饑振貸有方召拜大理卿未上以親老
歸養起兵部右侍郎復以親老辭不許尋卒
李頤字惟貞餘干人隆慶二年進士授中書舍人博習
典故負才名萬歷初擢御史同官胡涍景嵩韓必顯給
事中雒遵相繼獲譴抗疏申救不聽清軍湖廣廣西請
免土民遠戍祗充傍近衛所軍制可忤張居正出為湖
州知府遷蘇松兵備副使湖廣按察使鄖陽兵變知府
沈鈇且得罪頤為白其冤而密殱首亂者以母喪歸起
故官莅陜西進河南右布政使擢右僉都御史巡撫順
天進右副都御史以定亂兵進兵部右侍郎長安桀驁
頤與總兵王保以其心腹薩喇勒等七人賊遂讋已别
部巴雅入寇督將士敗之羅文峪進左侍郎久之進右
都御史時礦稅使四出馬堂駐天津王忠駐昌平王虎
駐保定張旺駐通州頤疏言燕京王氣所鍾去陵寢近
開鑿必損靈氣又言畿輔地荒歲儉而敕使誅求不遺
纖屑恐臨清激變之慘復見輦轂下已遼東稅使高淮
誣劾山海同知羅大器頤復言内監外僚初無統攝且
遼陽礦稅何預薊門若皆郊淮所為有司將無遺類陛
下奉天之權制馭宇内今盡落宦豎手朝奏夕報如響
應聲縱所劾當罪尚非所以為名何况無辜暴加摧折
皆不報頤在鎮十年威望大著中使惮頤廉正畿民少
安二十九年以工部右侍郎代劉東星管理河道議上
築決口下疏故道為經久計甫兩月以勞卒贈兵部尚
書頤仕宦三十餘年敝車羸馬布衣蔬食初為御史首
請祀胡居仁于文廟寢未行見居仁裔孫希祖幼且貧
字以女養之于家弟謙早卒以己廕畀其子
朱鴻謨字文甫益都人隆慶五年進士授吉安推官識
鄒元標於諸生厚禮之擢南京御史元標及吴中行等
得罪鴻謨疏救語侵居正斥為民鴻謨歸杜門講學不
入城市居正卒起故官出按江西奏蠲水災賦請減饒
州磁器不報又疏薦建言削籍者忤旨奪俸擢光祿少
卿由大理少卿擢右僉都御史提督操江改撫應天蘇
州十府引二祖節儉之德請裁上供織造報聞吴中徭
役不均令一以田為準不及百畆者無役縣為立籍定
等差貴游子弟恣里中無賴者與共為非遠近訛言謂
有不軌謀鴻謨盡捕之上疏告變朝議將用兵兵部主
事伍袁萃亟言于尚書石星令覈勘乃解鴻謨尋入為
刑部右侍郎卒官不能斂僚屬醵金以辦贈刑部尚書
諡恭介
蕭彦字思學涇縣人隆慶五年進士除杭州推官萬歷
三年擢兵科給事中自塞上多警邊吏輒假招降倖賞
彦言議招逆黨為中國逋亡設耳乃欲以此招漠北敵
人夫李浚滿四等休養百年稱亂一旦降人不可處内
地明矣宜一切報罷從之以工科左給事中閱視陜西
四鎮邊務還奏訓兵儲餉十事並允行尋進戶科都給
事中初行丈量法延寧二鎮益田萬八千餘頃總督高
文薦請三年征賦彦言西北墾荒永免科税祖制也况
二鎮多沙磧奈何定永額使初集流庸懷去志遂除前
令詔購金珠已停市而命以其直輸内庫彦言不當虚
外府以實内藏不聽尋上言察吏之道不宜視催科為
殿最昨隆慶五年詔征賦不及八分者停有司俸至萬
歷四年則又以九分為及格仍令帶征宿負二分是民
歲輸十分以上也有司惮考成必重以敲扑民力不勝
則流亡隨之臣以為九分與帶征二議不宜並行所謂
寬一分民受一分之賜也部議允行未幾浙江巡撫張
佳允復以舊例請部又從之彦疏爭乃詔如新令詔取
黃金三千二百兩彦請納戶部言減其半不從擢太常
少卿以右僉都御史巡撫貴州都勻答千嚴苗叛土官
蒙詔不能制彦檄副使楊寅秋破禽之宣慰安國亨詭
言獻大木被賚及徵木無有為彦所劾國亭懼誣商奪
其木訐彦於朝帝怒欲罪彦大學士申時行等言國亨
反噬輕朝廷帝乃止改撫雲南時用師隴川副將鄧子
龍不善御軍兵大譟守備姜忻撫定之而其兵素驕給
餉少緩遂作亂鼔行至永昌趨大理抵瀾滄過會城彦
調土漢兵夾攻之斬首八十脅從皆撫散事聞賚銀幣
自𬗟甸叛孟養車里二宣慰久不貢至是修貢彦撫納
之尋以副都御史撫治鄖陽進兵部右侍郎總制兩廣
軍務日本躙朝鮮會暹羅入貢其使請勤王尚書石星
因令發兵搗日本彦言暹羅處極西去日本萬里安能
飛越大海請罷其議星執不從既而暹羅兵卒不出召
拜戶部右侍郎尋卒彦從同縣查鐸以有志行服官明
習天下事所在見稱後贈右都御史諡定肅弟雍廣東
按察使宦績亞於彦而學過之時稱二蕭查鐸字子警
嘉靖四十五年進士隆慶時為刑科左給事中忤大學
士高拱出為山西參議萬歷初官廣西副使移疾歸繕
水西書院講王畿錢德洪之學後進多歸之
孫維城字宗甫邱縣人隆慶五年進士歷知濬太康任
邱三縣萬歷十年擢南京御史初張居正不奔喪寧國
諸生吴仕期欲上書諫未發太平同知龍宗武告之操
江胡檟以聞於居正會有偽為海瑞劾居正疏者播之
邸抄宗武意仕期遂寘獄搒掠七日而卒居正死仕期
妻訟冤維城疏言狀檟已擢刑部侍郎宗武湖廣參議
皆落職戌邊天下快之中官田玉提督太和山請兼行
分守事帝許之維城援祖制力陳不可俄以救言官范
儁等俸一年忤座主大學士許國出為永平知府遷赤
城兵備副使繕亭障二百六十所招史車二部千餘人
以功屢進按察使兵備如故部長安圖挾五千騎邀賞
維城請于督撫革其市賞而責之戢不敢肆尋以右布
政使移守宣府改廣東左布政司二十九年拜右僉都
御史巡撫延綏河套常犯順罷貢市十餘年後復松山
築邊城諸部長恐益侵軼至是濟農巴爾章等乞欵聞
巡撫王見賓當去請益切在寧夏者曰卓齋亦請之巡
撫楊時寧兩鎮交奏給事中桂有根請聽邊臣自主維
城方化見賓時寧亦遷去以黃嘉善代二人並申約束
維城又條善後六事欵事復堅初維城在宣府與總兵
官麻承恩不相能會承恩亦移鎮延綏一日維城見城
外積沙及城命餘丁除之承恩紿其衆曰食不宿飽且
塞沙可盡乎卒遂譟維城曉之曰除城沙以防寇耳非
謂塞上沙也卒悟而散維城因自劾帝慰留維城治譁
者然維城竟坐是得疾不數月卒將吏入視其橐僅數
金賻而歸其喪
謝杰字漢甫長樂人萬歷初進士除行人冊封琉球却
其餽其使入謝仍以金餽卒言於朝而返之歷兩京太
常少卿南京歲祀懿文太子以祠祭司官代杰言祝版
署御名而遣賤者將事於禮為䙝請如哀沖莊敬二太
子例遣列侯帝是之乃用南京五府僉書累遷順天府
尹以右副都御史巡撫南贛屬吏被薦者以賄謝杰曰
賄而後薦干戈之盜薦而後賄衣冠之盜人以為名言
進南京刑部右侍郎二十五年春杰以帝荒于政事疏
陳十規言前此兩宫色養維一今則定省久曠慶賀亦
疏孝安太后發引並不親送前此太廟時饗皆躬親今
則皆遣代前此經筵臨御聖學日勤今則講官徒設講
席久虚前此披星視朝今則高拱深居累年不出前此
歲旱步禱郊壇今則圜丘大報久缺齋居宸宫告災亦
忘修省前此四方旱澇多發帑金今則採礦𣙜税前此
用財有節今則歲進月輸而江右之磁江南之紵西蜀
之扇關中之絨率取之逾額前此樂聞一言今則封事
甫陳嚴綸隨降但經廢棄永不賜環前此撫䘏宗室恩
義有加今則楚藩見誣中璫旋出以市井奸宄間骨肉
懿親前此官盛任使下無曠鰥今則大僚屢虚庶官不
補是陛下孝親尊祖好學勤政敬天愛民節用聽言親
親賢賢皆不克如初矣不報召為刑部左侍郎擢戸部
尚書督倉場時四方遇災率請改折杰請歲運必三百
萬以上方許議折從之三十二年卒官初杰父教諭廷
衮家居老矣族人假其名逋賦縣令劉禹龍言於御史
逮之杰代訊幾斃後撫贛禹龍家居未嘗修隙時服其
量
郭惟賢字哲卿晉江人萬歷二年進士自清江知縣拜
南京御史張居正既死吴中行趙用賢等猶未錄會皇
長子生詔赦天下惟賢因請召諸臣馮保惡其言謫江
山丞保敗還故官劾左都御史陳炌希權臣指論罷御
史趙耀趙應元不可總憲紀炌罷去又薦王錫爵賈三
近孫鑨何源孫丕揚耿定向曾同亨詹仰庇皆獲召主
事董基諫内操被謫惟賢救之忤旨調南京大理評事
給事中阮子孝御史潘惟岳等交章救帝怒奪俸有差
惟賢尋遷戶部主事歷順天府丞二十年以右僉都御
史巡撫湖廣景王封德安土田倍諸藩國絶賦額猶存
及帝弟潞王之國衛輝悉以景賦予王王奏賦不及額
帝為奪監司以下俸責撫按急奏報惟賢言景府賦額
皆奸民投獻妄張其數臣為王履畆增賦二萬五千非
復如往者虚數王反稱不足何也且潞去楚遠莫若徵
之有司轉輸潞府會典皇莊及勲戚官莊遇災蠲減視
民田今襄漢水溢王佃民流亾過半請蠲如例又言長
沙寶慶衡州三衛軍戍武岡而永州寧遠諸衛遠戍廣
西瘴癘死無數請分番送戍武岡罷其戍廣西者帝悉
報許承天守備中官以徵興邸舊賦請罪潛江知縣及
諸佃民旨下撫按勾捕惟賢言臣撫楚事無不當問今
中官問而臣等為勾捕臣實不能帝直其言而止尋請
以太和山香稅充王府逋祿免加𣲖小民又請以周敦
頤父輔成從祀啟聖詔皆從焉入為左僉都御史言行
取不宜久停言官不宜久繋台員不宜久缺己復言天
下多故乃自大僚至監司率有缺不補政日廢弛且建
言獲譴者不下百餘人效忠者皆永棄帝不納尋遷左
副都御史請早建皇儲慎簡輔弼亟行考選盡下推舉
諸疏俱不報久之以憂歸起戶部左侍郎未上卒贈右
都御史天啟初諡恭定
萬象春字仁甫無錫人萬歷五年進士選庶吉士授工
科給事中皇女生詔戶部光禄寺各進銀十萬兩象春
力諫不聽屢遷禮科都給事中鄭貴妃有盛寵而帝耽
于酒象春因慈寧宫災疏誎報聞時宗室繁衍歲祿不
繼象春議變通會河南巡撫禇鈇亦奏其事帝即命象
春遍詣河南山西陜西諸王府詳畫以聞象春抵河南
方集議而周府諸宗人疑鈇疏出宗正睦&KR2417;意羣毆睦
㮮幾死象春以狀聞帝為奪諸人歲禄象春復以次詣
秦告諸藩奏上便宜十五事多著為令真人張國祥乞
三年一覲象春言左道無民社寄不當在述職之列時
詔許后父永年伯王偉乘肩輿象春言勲戚不乘輿祖
制也固安伯陳景行武清伯李偉太后父衰白封始賜
肩輿定國公徐文璧班首重臣嗣爵久故亦蒙殊典令
偉非三人比乞寢前命皆不許孟秋將享廟帝齋宿宫
中象春言當在便殿不當于内寢帝怒停俸三月已因
災異言外吏貪殘不當遣緹騎逮問宫禁䆳密不當宿
重兵廷臣建言貶黜當叙遷内臣有犯當付外廷按治
帝報聞象春在諫垣久前後七十餘疏多關軍國計請
復建文年號加景帝廟諡尤為時所稱出為山東參政
妖賊郭大通為亂計禽之歷山西左布政使二十五年
以右副都御史巡撫山東倭躙朝鮮濱海郡邑悉戒嚴
象春拊軍民供饋運應機立辦中使陳增以礦税至象
春疏論其害福山知縣韋國賢忤增被侵辱象春力保
持之增遂劾國賢沮撓象春黨庇詔逮國賢奪象春俸
遂引疾歸起南京工部右侍郎未上卒贈右都御史
鍾化民字維新仁和人萬歷八年進士授惠安知縣多
異政御史安九域薦扵朝以俸未及期移知樂平治復
最徵授御史與同官何卓王慎德交章請建儲不報出
視陜西茶馬言邊塞土寒獨畜馬為業今慮其闌出為
厲禁于是民間孳息與境内貿易俱廢公私緩急亦無
所資請聽踰境販鬻特不得入番中又曩寧夏乏餉歲
發萬金易米二萬七千石後所司乾沒濫征之民請以
墾田粟補之永停徵𣲖俱報可巡按山東歲旱請蠲振
先發後聞坐寧夏時取官銀交際為尚寳丞周弘禴所
劾調行人司正累遷儀制郎中瀋王珵堯由支庶嗣請
封其庶子為郡王化民持不可帝傳諭曰第予虚名令
藉是婚娶耳化民奏曰瀋王子與元子孰親王子不即
封慮妨婚娶元子不即位不慮妨豫教乎帝怒以化民
辭直無以難帝命並封三王化民與顧允成等面詰王
錫爵于朝房尋進光禄丞二十二年河南大飢人相食
命化民兼河南道御史往振荒政具舉民大說既竣繪
圖以進帝嘉之褒諭者再擢太常少卿二十四年以右
僉都御史巡撫河南討平南陽礦盗夾河賊嘯聚數千
人復督兵破之時方采礦抗疏力諫化民短小積捍多
智計居官勤厲所至有聲徧歷八府延父老問疾苦勞
瘁卒官士民相率頌于朝詔贈右副都御史賜祠曰忠
惠
吴逹可字安節宜興人尚書儼從孫也萬歷五年進士
歷知會稽上高豐城並有聲選授御史疏請御經筵勤
學時與大臣臺諫面議政務報聞大學士趙志皋久疾
乞休末得請達可力言志皋衰庸宜罷不納二十八年
正月請因始和布令舉皇長子冊立冠婚禮簡輔臣補
臺諫疏礦稅中使不報視鹽長蘆歲侵繪上饑民十四
圖力請振貸税使馬堂張日華議加鹽税奸商妄稱嘉
靖中大同用兵貸其貲三萬六千金請于鹽課補給戶
部許之達可皆抗爭事得已改按江西税使潘相毆折
輔國將軍謀圯肢並繫宗人宗達誣以劫課劾上饒知
縣李鴻主使帝切責謀圯等奪鴻官逹可言宗人無故
受刑又重之以詰責將使天潢人人自危鴻無辜不當
黜願亟正相罪復鴻官同官湯兆京亦極言相罪且言
遼東高淮陜西梁永山東陳增廣東李鳳雲南楊榮皆
元惡為民害不可一日留皆弗聽鴻吴人大學士申時
行之壻萬歷十六年舉北闈鄉試為吏部郎中高桂所
攻後七年成進士至是抗相以彊直稱相又請開廣信
銅塘山採取大木鑿泰和斌姥山石膏達可復極諫不
可閣臣亦爭之乃寢還掌河南道事佐温純大計京官
尋陳新政要機痛規首輔沈一貫疏留中擢太僕少卿
再還南京太僕卿召改光祿進通政使鎮撫史晉以罪
罷妄投封章詆朝貴達可封其疏而劾之晉尋得罪奏
請正疏式屏讒邪重駁正懲奸宄數事帝嘉納焉尋上
疏乞休去卒贈右副都御史
贊曰龐尚鵬諸人歷官中外才諝幹局咸有可稱賈三
近陳時政多長者之言其言資格深中積弊謝杰却屬
吏饋亦無愧楊震云
明史卷二百二十七
