欽定四庫全書
明史卷二百四十八
大學士張廷玉等奉敕修
列傳第一百三十六
梅之煥劉策(徐縉芳陳一元)
李若星耿如杞(胡士容)
顔繼祖(王應豸等)李繼貞
方震儒徐從治(謝璉余火成等)
梅之煥字彬父麻城人侍郎國楨從子也年十四為諸
生御史行部閱武之煥騎馬突教場御史怒命與材官
角射九發九中長揖上馬而去萬歷三十二年舉進士
改庶吉士居七年授吏科給事中東厰太監李浚誣拷
商人之煥劾其罪尋上言今天下民窮餉匱寇横兵疲
言官舍國事爭時局部曹舍職掌建空言天下盡為虚
文所束縛有意振刷者不曰生事則曰苛求事未就而
謗興法未伸而怨集豪傑灰心庸人養拙國事將不可
為矣請陛下嚴綜覈以責實事通言路以重紀綱别臧
否以惜人才庶於國事有濟時朝臣部黨角立之煥廉
柧自勝嘗言附小人者必小人附君子者未必君子蠅
之附驥即千里猶蠅耳時有追論故相張居正者之煥
曰使今日有綜名實振紀綱如江陵者[言翕]訿之徒敢若
此耶其持平不欲傅會人如此出為廣東副使禽誅豪
民沈殺烈女者民服其神海寇袁進掠潮州之煥扼海
道招散其黨卒降進改視山東學政天啟元年以通政
參議召遷太常少卿擢右僉都御史巡撫南贛丁内外
艱家居當此之時魏客亂政應山楊漣首發忠賢之奸
忠賢恚甚拷殺漣由此悍然益誅鋤善類&KR0008;慀楚人矣
謂漣被逮時過麻城漣罪人也之煥與盤桓流涕當削
籍其實漣未嘗過麻城也無何逆黨梁克順誣以贓私
詔徵贓莊烈帝即位乃免徵起故官巡撫甘肅大破套
寇斬首七百餘級生得部長三人降六百餘人明年春
寇復大入患豌豆創環大黃山而病諸將請掩之之煥
不可曰幸災不仁乘危不武不如舍之因以為德
焉遂不戰踰月羣寇望邊城搏顙涕泣而去冬京
師戒嚴有詔入衛且行西部乘虚犯河西之煥止
留遣兵伏賀蘭山後邀其歸路大兵出水泉峽口
再戰再敗之斬首八百四十有奇引軍東俄悍卒
王進才殺參將孫懷忠等以叛走蘭州之煥遂西
定其變復整軍東明年五月抵京師已後時矣有
詔之煥入朝翌日又詔之煥落職候勘之煥雖文
士負材武善射既廢無所見所居縣阻山多盜之
煥無事輒率健兒助吏捕無脱者先是甘肅兵變
其潰卒畏捕誅往往亡命山谷間為羣盜賊勢益
張至是賊數萬來攻麻城望見之煥部署輒引去
帝追叙甘肅前後功復之煥官廕子然終不召明
年病卒
劉策字範董武定人萬歷二十九年進士由保定新城
知縣入為御史疏劾太僕少卿徐兆魁復力争熊廷弼
行勘及湯賓尹科場事賓尹雖家居遥執朝柄嗾其黨
逐攻者孫振基王時熙已而給事中劉文炳劾兩淮巡
鹽御史徐縉芳言策入葉向高幕千票擬策同官陳一
元向高姻親顧權利時策按宣大疏言文炳為湯賓尹
死友代韓敬反噬昔年發奸如振基時熙輩今皆安在
向高亦以策無私交為辨雪文炳策屢疏相詆南京御
史吳良輔言文炳一疏而彈御史縉芳一元策及李若
星再疏而彈詞臣蔡毅中焦竑及監司李維楨他波及
尚多人才摧殘甚易清品如策雅望如竑不免詆斥天
下寧有完人策復詆文炳倚方從哲為冰山苟一時富
貴不顧清議一元論銓政嘗譏切向高時按江西見文
炳疏憤甚遂揭文炳陰事且曰向高行矣今秉政者從
哲文炳鄉人奴顔婢膝任好為之御史馬孟楨亦言敬
關節實真既斥兩侍郎兩給諫謝之矣乃伉直之劉策
攻擊不休而同發奸之張篤敬復驅除將及何太甚也
疏入帝皆不省策憤謝病去時攻兆魁廷弼賓尹輩者
黨人率指目為東林以年例出之外至四十六年秋在
朝者已無可逐乃即家徙策為河南副使策辭疾不赴
天啟元年春起天津兵備擢右僉都御史巡撫山西召
拜兵部右侍郎協理戎政五年冬黨人劾策為東林遺
奸遂削籍崇禎二年夏起故官兼右僉都御史總理薊
遼保定軍務
大清兵由大安口入内地策不能禦被劾祖大夀東潰
策偕孫承宗招使還明年正月與總兵張士顯並逮論
死棄市縉芳晉江人為御史首為顧憲成請諡劾天津
税監馬堂九大罪有敢言名巡兩淮頗通賓客賂遺被
劾坐贓天啟中遣戍一元侯官人在江西振饑有法移
疾去天啟初起歷應天府丞御史徐文縉劾向高及一
元遂落職崇禎初復官温體仁柄國惡其附東林而以
為己門生也引嫌不召卒於家
李若星字紫垣息縣人萬歷三十二年進士歷知棗強
真定擢御史首劾南京兵部尚書黃克纘巡視庫藏陳
蠧國病商四弊請得稽十庫出納以杜侵漁不報巡按
山西請撤税使因再劾克纉為沈一貫私人湯賓尹死
友宜罷不從還朝出為福建右參議移疾歸天啟初起
官陜西召為尚寶少卿再遷大理右少卿三年春以右
僉都御史巡撫甘肅陛辭發魏忠賢客氏之奸明年遣
將丁孟科官維賢擊河套松山諸部鎮番斬首二百四
十餘級捷聞未敘有傳若星將起義兵清君側之惡者
忠賢聞之即令許顯純入之汪文言獄詞誣其賄趙南
星得節鉞五年三月遂除若星名下河南撫按提問明
年獄上杖之百戍廉州莊烈帝即位赦還崇禎元年起
工部右侍郎兼右僉都御史總理河道追論甘肅功進
秩二品黃河大決渰泗州没睢寧城若星請修祖陵移
睢寧縣治他所從之都城戒嚴遣兵入衛病歸遭父憂
久之召為兵部右侍郎十一年以本官兼右僉都御史
代朱燮元總督川湖雲貴軍務兼巡撫貴州討安位餘
孽安隴璧及苗仲諸賊有功福王時解職以鄕邑殘破
寓居貴州桂王遷武岡召為吏部尚書未赴遭亂死於
兵
耿如把字楚材館陶人萬歷四十四年進士除戸部主
事天啟初以才歷職方郎中軍書旁午日應數十事出
為陜西參議遷遵化兵備副使當是時逆奄竊柄諂子
無所不至至建祠祝釐巡撫劉詔懸忠賢畫像於喜峯
行署率文武將吏五拜三稽首呼九千歲如把見其像
冕旒也半揖而出忠賢令詔劾之逮下詔獄坐贓六千
三百論死時又有胡士容者薊州參議也數忤其鄉官
崔呈秀呈秀銜之將為忠賢建祠士容又不奉命及士
容遷江西副使道通州遂誣以多乘驛馬侵盜倉儲捕
下詔獄掠治坐贓七千論死至秋將行刑而莊烈帝即
位崔魏相繼伏誅帝曰厰衛深文附會鍜鍊朕深痛焉
其赦耿如把予復原官胡士容等改擬於是如杞上疏
言臣自入鎮撫司五毒並施縛赴市曹者日有聞矣幸
皇上赦臣以不死驚魂粗定乞放臣還家養疾帝不許
立擢如杞右僉都御史巡撫山西察罕呼爾敦圖據順
義王地為邊患戰欵無定策如把言守邊為上修塞垣繕
戰壘剷山塹谷事有緒矣二年京師戒嚴如把率總兵
官張鴻功以勍卒五千人赴援先至京師軍令卒至之
明日汛地既定而後乃給餉如杞兵既至兵部令守通
州明日調昌平又明日調良鄉汛地累更軍三日不得
餉乃譟而大掠帝聞之大怒詔逮如杞鴻功廷臣莫敢
救者四年竟斬西市方如把之為職方郎也與主事鹿
善繼黨張鶴鳴排熊廷弼而庇王化貞疆事由是大壊
及是得罪士容既釋出獄二年除陜西副使進右參政
卒於官士容初令長洲捕豪惡築婁江右塘有政聲福
王時贈如把右僉都御史子章光進士尚寶卿士容字
仁常廣濟人
顔繼祖漳州人萬歷四十七年進士歷工科給事中崇
禎元年正月論工部冗員及三殿敘功之濫汰去加秩
寄俸二百餘人又極論魏黨李魯生霍維華罪狀又有
御史袁弘勲者劾大學士劉鴻訓錦衣張道濬佐之繼
祖言六人朋邪亂政非重創禍無極帝皆納其言遷工
科右給事中三年巡視京城十六門濠塹疏列八事劾
監督主事方應明曠職帝杖斥應明外城庳薄議加高
厚繼祖言時絀難舉贏而止再遷吏科都給事中疏陳
時事十大弊憂歸八年起故官上言六部之政筦於尚
書諸司之務握之正郎而侍郎及副郎主事止陪列畫
題政事安得不廢督撫諸臣獲罪者接踵初皆由會推
然會推但六科掌篆者為主卿二臺臣罕至且九卿臺
諫止選郎傳語有唯諾無翻異何名會推帝稱善尋擢
太常少卿以右僉都御史巡撫山東分兵扼境上河南
賊不敢窺青濟劾故撫李懋芳侵軍餉二萬有奇被旨
嘉奬十一年畿輔戒嚴命繼祖移駐德州時標下卒僅
三千而奉本兵楊嗣昌令五旬三更調後令專防德州
濟南由此空虚繼祖屢請敕諸將劉澤清倪寵等赴援
皆逗遛不進明年正月
大清兵克濟南執德王繼祖一人不能兼顧言官交章
劾繼祖繼祖咎嗣昌且曰臣兵少力弱不敢居守德之
功不敢不分失濟之罪請以爵禄還朝廷以骸骨還父
母帝不從逮下獄棄市終崇禎世巡撫被戮者十有一
人繼祖外則有薊鎮王應豸山西耿如把宣府李養沖
登萊孫元化大同張翼明順天陳祖苞保定張其平四
川邵捷春永平馬成名順天潘永圖而河南李仙風被
逮自縊不與焉王應豸掖縣人為戸部主事諂魏忠賢
甫三歲驟至巡撫加右都御史崇禎二年春薊卒索餉
譟而甲參政徐從治諭散其衆應豸置毒飯中欲誘而
盡殺之諸軍復大亂帝命巡按方大任廉得其尅餉狀
論死李養沖永年人歷兵部右侍郎巡撫宣府崇禎二
年既謝事御史吳玉劾其侵盜撫賞銀七萬及冒功匿
敗諸狀論死斃於獄張翼明永城人以兵部右侍郎巡
撫大同崇禎元年察罕呼爾敦圖入犯殺掠萬計翼明
及總兵官渠家楨不能禦並坐死陳祖苞海寧人崇禎
十年以右副都御史巡撫順天明年坐失事繫獄飲鴆
卒帝怒祖苞漏刑錮其子編修之遴永不敘張其平偃
師人歷右僉都御史巡撫保定十一年冬坐屬邑失亡
多與繼祖駢死西市馬成名溧陽人潘永圖金壇人與
成名為姻婭崇禎十四年冬成名以右僉都御史巡撫
永平永圖亦起昌平兵備僉事未浹歲至巡撫畿輔被
兵成名永圖並以失機十六年斬西市餘自有傳
李繼貞字徵尹太倉州人萬歷四十一年進士除大名
推官歷遷兵部職方主事天啟四年秋典試山東坐試
錄刺魏忠賢降級已而削籍崇禎元年起武選員外郎
進職方郎中時軍書旁午職方特增設郎中協理司事
繼貞幹用精敏尚書熊明遇深倚信之曰副將以下若
推擇我畫諾而已四年孔有德反山東明遇主撫繼貞
疏陳不可且請調關外兵入𠞰明遇不能從後訖用其
言滅賊初延綏盜起繼貞請發帑金用董搏霄人運法
糴米輸軍前且令四方贖鍰及捐納事例者輸粟於邊
以撫饑民又言兵法撫𠞰並用非撫賊也撫饑民之從
賊者耳今斗米四錢已從賊者猶少未從賊而勢必從
賊者無窮請如神廟特遣御史振濟故事齎三十萬石
以往安輯饑民使不為賊以孤賊勢帝感其言遣御史
吳甡以十萬金往繼貞少之帝不聽後賊果日熾繼貞
為人強項在事清執請謁不得行大學士周延儒繼貞
同年生屬總兵官於繼貞繼貞瞠目謝曰我不奉命必
獲罪刑部獄甚寬可容繼貞也延儒銜之已加尚寶寺
卿當遷帝輒令久任田貴妃父弘遇以坐門功求優敘
不獲屢疏詆繼貞帝不聽中官曹化淳欲用私人為把
總繼貞不可乃屬戎政尚書陸完學言於尚書張鳳翼
以命繼貞繼貞亦不可鳳翼排繼貞議而用之化淳怒
與弘遇日伺其隙讒之帝坐小誤貶三秩會敘甘肅功
繼貞請起用故巡撫梅之煥帝遂發怒削繼貞籍已論
四川桃紅壩功復官致仕十一年用薦起歷兩京尚寶
卿明年春召對陳水利屯田甚悉遷順天府丞尋超拜
兵部右侍郎兼右僉都御史巡撫天津督薊遼軍餉乃
大興屯田列上經地招佃用水任人薄賦五議白塘葛
姑數十里間田大熟十四年冬詔發水師援遼坐戰艦
不具除名明年夏召為兵部添注右侍郎得疾卒於途
是夕星隕中庭贈右都御史官一子
方震孺字孩未桐城人移家夀州萬歷四十一年進士
由沙縣知縣入為御史熹宗嗣位逆璫魏忠賢内結客
氏震孺疏陳三朝艱危言宫妾近侍嚬笑易假窺瞷可
慮中旨頻宣恐蹈斜封隐禍元年陳拔本塞源論曰曩
者梃擊之案王之寀陸大受張庭李俸悉遭廢斥而東
林如趙南星高攀龍劉宗周諸賢廢錮終身亟宜召復
至楊漣之争移宫可幸無罪不知何以有居功之說又
有交通之疑將使天下後世謂堯舜在上而有交通矯
旨之閹宦疏入直聲震朝廷其春巡視南城中官張曄
劉朝被訟忠賢為請震孺不從卒上聞忠賢益恚怨遼
陽既破震孺一日十三疏請增巡撫通海運調邊兵易
司馬日五鼓撾公卿門籌畫痛哭而自請犒師是時三
岔河以西四百里人烟絶軍民盡竄文武將吏無一騎
東者帝壯其言發帑金二十萬震孺犒師六月震孺出
關延見將士弔死扶傷軍民大悦因上言河廣不七十
步一葦可航非有驚濤怒浪之險不足恃者一兵來斬
木為排浮以土多人推之如履平地不足恃者二河去
代子河不遠兵從代子徑渡守河之卒不滿二萬能望
其半渡而遏之乎不足恃者三沿河百六十里築城則
不能列柵則無用不足恃者四黃泥窪張又站沖淺之
處可修守今地非我有不足恃者五轉眼冰合遂成平
地間次置防猶得五十萬人兵從何來不足恃者六又
言我以退為守則守不足我以進為守則守有餘專倚
三岔作家萬一時事偶非榆關一綫遂足鎖薊門哉疏
入帝命震孺巡按遼東監紀軍事震孺按遼居不廬食
不火者七月議者欲棄三岔河退守廣寧震孺請駐兵
振武軍法不嚴震孺請敕寧前監軍專斬逃軍逃將並
從其言然是時經撫不和疆事益壊震孺再疏言山海
無外衛宜亟駐兵中前以為眼目不省明年正月任滿
候代前屯而
大清兵已再渡三岔河先鋒孫得功不戰而呼於振武
曰兵敗矣遂走巡撫王化貞在廣寧亦倉皇走列城聞
之皆走惟震孺前屯無動當是時西平守將羅一貫已
戰死參將祖大夀擁殘兵駐覺華島上於是震孺召水
師帥張國卿相與謀曰今東師四外搜糧聞祖將軍在
島上有米豆二十餘萬兵十餘萬人民數萬戰艦器仗
馬牛無數東師即媾得島兵得島兵以攻榆關豈有幸
哉於是震孺國卿航海見大夀慷慨語曰將軍歸相保
以富貴不歸震孺請以頸血濺將軍大夀泣震孺亦泣
遂相攜以歸獲軍民輜重無算有主事徐大化者忠賢
黨也劾震孺曰攘差都御史鄒元標奮筆曰方御史保
全山海無過且有社稷功給事中郭興治遂借道學以
遂元標元標去震孺亦即罷歸明年忠賢廣微興大獄
再募劾方御史者興治再論震孺河西贓私逮問掠治
坐贓六千有奇擬絞而揚州守劉鐸咒詛之獄又起遂
誣震孺與交通坐大辟繫獄有邏卒時時佐震孺飲啖
問之則曰小人有妻聞公精忠手治以獻者也輒報璫
曰某病革某瀕死璫以是防益疎明年莊烈帝嗣位得
釋還八年春流賊犯夀州州長吏適遷秩去震孺倡士
民固守賊自是不敢逼夀州巡撫史可法上其功用為
廣西參議尋擢右僉都御史巡撫廣西京師䧟福王立
南京即日拜疏勤王馬士英阮大鋮憚之勅還鎮震孺
竟鬱鬱憂憤而卒
徐從治字仲華海鹽人母夢神人舞戈於庭寤而生從
治舉萬歷三十五年進士除桐城知縣累官濟南知府
以卓異遷兖東副使駐沂州天啟元年妖賊徐鴻儒反
鄆城連䧟鄒滕嶧縣從治捕得其黨之伏沂者殺之請
就家起故總兵楊肇基主兵事而獻搗賊中堅之策遂
滅鴻儒事詳趙彦傳從治警敏通變其禦賊類主𠞰不
主撫故往往滅賊旋以右參政分守濟南錄功從治最
進右布政使督漕江南妖賊再起巡撫王惟儉奏留從
治仍守沂按臣主撫從治議不合遂告歸中外計議調
崇禎初以故秩飭薊州兵備薊軍久缺餉圍巡撫王應
豸於遵化從治單騎馳入陰部署夷丁標兵分營四門
按甲不動登城而呼曰給三月糧趣歸守汛地否將擊
汝衆應聲而散其應變多類此進秩左布政使再請告
歸四年起飭武德兵備孔有德反山東巡撫余大成檄
從治監軍明年正月馳赴萊州而登州已䧟大成削籍
遂擢從治右副都御史代之與登萊巡撫謝璉並命詔
璉駐萊州從治駐青州調度兵食從治曰吾駐青不足
鎮萊人心駐萊足係全齊命乃與璉同受事於萊有德
者遼人與耿仲明李九成毛承禄輩皆毛文龍帳下卒
也文龍死走入登州登萊巡撫孫元化官遼久素言遼
人可用乃用承禄為副將有德仲明為遊擊九成為偏
裨且多收遼人為牙兵是年大凌河新城被圍部檄元
化發勁卒泛海趨耀州鹽場示牽制有德詭言風逆改
從陸赴寧遠十月晦有德及九成子千總應元統千餘
人以行經月抵吳橋縣人罷市衆無所得食一卒與諸
生角有德抶之衆大譁九成先齎元化銀市馬塞上用
盡無以償適至吳橋聞衆怨遂與應元謀劫有德相與
為亂䧟陵縣臨邑商河殘齊東圍德平既而舍去䧟青
城新城整衆東余大成者江寧人也不知兵初為職方
嘗奏發大學士劉一燝私書齮之去後又以事忤魏忠
賢削籍歸有清執名而巡撫山東則白蓮妖賊方熾又
有逃兵之變皆不能討及聞有德叛即託疾數日不能
出不得已遣中軍沈廷諭參將陶廷鑨往禦則皆敗而
走大成恐遂定議撫而元化軍亦至元化者故所號善
西洋大礮者也至是亦主撫檄賊所過郡縣無邀擊賊
長驅無敢一矢加者賊佯許元化降元化師次黃山館
而返賊遂抵登州元化遣將張燾率遼兵駐城外總兵
張可大率南兵拒賊元化猶招降賊賊不應五年正月
戰城東遼兵遽退南兵遂敗燾兵多降賊賊遣之歸士
民爭請拒勿内元化不從賊遂入日夕城中火起中軍
耿仲明都司陳光福等導賊入自東門城遂䧟可大死
之元化自刎不殊與參議宋光蘭僉事王徵及府縣官
悉被執大成馳入萊州初登州被圍朝廷鐫大成元化
三級令辦賊及登失守革元化職而以謝璉代有德既
破登州推九成為主己次之仲明又次之用巡撫印檄
州縣餉趣元化移書求撫於大成曰畀以登州一郡則
觧大成聞於朝帝怒命革大成職而以從治代先是賊
攻破黃縣知縣吳世揚死之至是攻萊從治璉與總兵
楊御蕃等分陴守御蕃肇基子肇基從治所共𠞰滅妖
賊鄒滕者也御蕃積戰功至通州副總兵會登州䧟兵
部尚書熊明遇奏署總兵官盡將山東兵與保定總兵
劉國柱天津總兵王洪兼程進遇賊新城洪先走御蕃
拒之二日不勝突圍出遂入萊城從治璉倚以𠞰賊賊
攻萊不下分兵䧟平度知州陳所問自經賊益攻萊輦
元化所製西洋大礮日穴城城多頽從治等投火灌水
穴者死無算使死士時出掩擊之毁其礮臺斬獲多而
明遇卒惑大成撫議也命主事張國臣為贊畫往撫之
曰安輯遼人之在山東者以國臣亦遼人也國臣先遣
廢將金一鯨入賊營已而國臣亦入為賊遺書遣一鯨
還報曰毋出兵壊撫局從治等知其詐叱退一鯨遣間
使三上疏言賊不可撫最後言萊城被圍五十日危如
纍卵日夜望援兵卒不至知必為撫議悞矣國臣致書
臣内抄詔旨並兵部諭帖乃知部臣已據國臣報達聖
聽夫國臣桑梓情重忍欺聖明而䧟封疆其初遣一鯨
入賊營何嘗有止兵不攻之事果止兵或稍退舍臣等
何故不樂撫特國臣以撫為賊觧而賊實借撫為緩兵
計一鯨受賊賄對援師則誑言賊數萬不可輕進對諸
將則誑言賊用西洋礮攻城將䧟矣賴我招撫賊即止
攻夫一鯨三入賊營每入賊攻益急而國臣乃云賊嗔
我縋城下擊致彼之攻是使賊任意攻擊我不以一矢
加遺如元化斷送登城然後可成國臣之撫耶當賊過
青州大成擁兵三千𠞰賊甚易元化遺書謂賊已就撫
爾兵毋東大成遂止勿追致賊延蔓今賊視臣等猶元
化乃為賊解曰吳橋激變有因也一路封刀不殺也聞
天子詔遂止攻掠也將誰欺盈庭中國臣妄報必謂一
紙書賢於十萬兵援師不來職是故矣臣死當為厲鬼
以殺賊斷不敢以撫謾至尊淆國是悞封疆而戕生命
也疏入未報當是時外圍日急國柱洪及山東援軍俱
頓昌邑不敢進兩撫臣困圍城中於是廷議更設總督
一人以兵部右侍郎劉宇烈任之調薊門四川兵統以
總兵鄧玘調密雲兵統以副將牟文綬以右布政使楊
作楫監之往援萊三月宇烈作楫國柱洪玘及監視中
官吕直巡按御史王道純義勇副將劉澤清新兵參將
劉永昌朱廷禄監紀推官汪惟效等並集昌邑玘國柱
洪澤清等至萊州馬步軍二萬五千氣甚盛而宇烈無
籌略諸師懦怯抵沙河日十輩往議撫縱還所獲賊陳
文才於是賊盡得我虚實益以撫愚我而潛兵繞其後
盡焚我輜重宇烈懼遂走青州撤三將兵就食玘等夜
半拔營散賊乘之大敗洪國柱走青濰玘走昌邑澤清
接戰於萊城傷二指亦敗走平度惟作楫能軍三將既
敗舉朝譁然而明遇見官軍不可用撫議益堅先是登
州總兵可大死以副將吳安邦代之安邦尤怯鈍奉令
屯寧海規取登州仲明揚言以城降安邦信之離城二
十五里而軍中軍徐樹聲薄城被禽安邦走還寧海登
既不能下而賊困萊久璉從治御蕃日堅守待救至四
月十六日從治中礮死萊人大臨守陴者皆哭山東士
官南京者合疏攻宇烈請益兵於是調昌平兵三千以
總兵陳洪範統之洪範亦遼人明遇日跂望曰往哉其
可撫也天津舊將孫應龍者大言於衆曰仲明兄弟與
我善我能令其縛有德九成來巡撫鄭宗周予之兵二
千從海道往仲明聞之偽函他死人頭紿之曰此有德
也應龍率舟師抵水城延之入猝縛斬之無一人脱者
賊得巨艦勢益張島帥黃龍攻之不克而還遂破招遠
圍萊陽知縣梁衡固守賊敗去宇烈復至昌邑洪範文
綬等亦至萊州推官屈宜陽請入賊營講撫賊佯禮之
宜陽使言賊已受命宇烈奏得請乃手書諭賊令解圍
賊邀宇烈宇烈懼不往營將嚴正中舁龍亭及河賊擁
之去而令宜陽還萊文武官出城開讀圍即解御蕃不
可璉曰圍且六月既已無可奈何宜且從之遂偕監視
中官徐得時翟昇知府朱萬年出有德等叩頭扶伏涕
泣交頤璉慰諭久之而還明日復令宜陽入請璉御蕃
同出御蕃曰我將家子知殺賊何知撫事璉等遂出有
德執之猝攻城却令萬年呼降萬年呼曰吾死矣汝等
宜固守罵不絶口而死賊送璉及二中官至登囚之正
中宜陽皆死初撫議興獨從治持不可宇烈諸將信之
而尚書明遇主其議從治死璉遂被禽於是舉朝恚憤
逮宇烈下獄調關外勁卒𠞰之罷總督及登萊巡撫不
設專任代從治者朱大典以行明遇坐主撫誤國罷歸
遂絶撫議八月大典合兵救萊兵甫接賊輒大敗圍解
有德走登州九成殺璉及二中官大典圍登九成戰死
城破追𠞰有德仲明入海遁生禽承禄等斬應元賊盡
平事詳大典傳詔贈從治兵部尚書賜祭葬廕錦衣百
戸建祠曰忠烈贈璉兵部右侍郎亦賜祭葬建祠廕子
以御蕃功多加署都督同知總兵鎮登萊而宇烈以次
年遣戍璉字君實監利人宇烈綿竹人大學士宇亮兄
也其戍也人以為失刑大成逮下獄遣戍赦還卒於家
元化字初陽嘉定人天啟間舉於鄉所善西洋礮法蓋
得之徐光啟云廣寧覆没條備京防邊二策孫承宗請
於朝得贊畫經略軍前主建礮臺教練法因請據寧遠
前屯以策干王在晉在晉不能用承宗行邊還奏授兵
部司務承宗代在晉遂破重關之非築臺製礮一如元
化言還授元化職方主事已元化贊畫袁崇煥寧遠還
朝尋罷崇禎初起武選員外郎進職方郎中崇煥已為
經略乞元化自輔遂改元化山東右參議整飭寧前兵
備三年皮島副將劉興治為亂廷議復設登萊巡撫遂
擢元化右僉都御史任之駐登州明年島衆殺興治元
化奏副將黃龍代汰其兵六千人及有德反朝野由是
怨元化之不能討也賊縱元化還詔逮之首輔周延儒
謀脱其死不得也則援其師光啟入閣圖之卒不得同
張燾棄市光蘭徵充軍
贊曰疆圉多故則思任事之臣梅之煥諸人風采機略
尚大異於巽愞恇怯之徒而牽於文法或廢或死悲夫
叛將衡行縛而斬之一偏裨力耳中撓撫議委堅城畀
之援師觀望不進徒擾擾焉設官命將何益之有撫議
之悞國也可勝言哉
明史卷二百四十八
