欽定四庫全書
明史卷二百二十二
大學士張廷玉等奉敕修
列傳第一百十
譚綸(徐甫宰王化李佑)王崇古(子謙孫之楨之采李棠)
方逢時吴兑(孫孟明孟明子邦輔)
鄭洛張學顔
張佳允殷正茂(李遷)
淩雲翼
譚綸字子理宜黃人嘉靖二十三年進士除南京禮部
主事歷職方郎中遷台州知府綸沉毅知兵時東南倭
患已四年朝議練鄉兵禦賊參將戚繼光請期三年而
後用之綸亦練千人立束伍法自禆將以下節節相制
分數既明進止齊一未久即成精銳倭犯栅浦綸自將
擊之三戰三捷倭復由松門澶湖掠旁六縣進圍台州
不克而去轉寇仙居臨海綸禽斬殆盡進海道副使益
募浙東良家子教之而繼光練兵已及期綸因收之以
為用客兵罷不復調倭自象山突台州綸連破之馬崗
何家&KR0008;又與繼光共破之葛埠南灣加右參政會憂去
以尚書楊博薦起復將浙兵討饒平賊林朝曦朝曦者
大盜張璉餘黨也璉既滅朝曦據巢不下出攻程鄉知
縣徐甫宰嚴兵待而遣主簿梁維棟入賊中諭散其黨
朝曦窮棄巢走綸及廣東兵追禽之尋改官福建乞終
制去繼光數破賊浙東略定倭轉入福建自福寧至漳
泉千里盡賊窟繼光漸擊定之師甫旋其衆復犯邵武
陷興化四十二年春再起綸道擢右僉都御史巡撫福
建倭屯崎頭城都指揮歐陽深搏戰中伏死倭遂據平
海衞陷政和壽寧各扼海道為歸計綸環栅斷路賊不
得去移營渚林繼光至綸自將中軍總兵官劉顯俞大
猷將左右軍令繼光以中軍薄賊壘左右軍繼之大破
賊復一府二縣詔加右副都御史綸以延建汀邵間殘
破甚請緩征蠲賦又考舊制建水砦五扼海口薦繼光
為總兵官以鎮守之倭復圍仙遊綸繼光大破賊城下
已而繼光破賊王倉坪蔡丕嶺餘賊走廣東境内悉定
綸上疏請復行服世宗許之四十四年冬起故官巡撫
陜西未上而大足民作亂陷七城詔改綸四川至已破
滅雲南叛酋鳳繼祖遁入會理綸會師討平之進兵部
右侍郎兼右僉都御史總督兩廣軍務兼巡撫廣西招
降岑崗賊江月照等綸練兵事朝廷倚以辦賊遇警輒
調居官無淹歲迨南寇略平而邊患方未已隆慶元年
給事中吴時來請召綸繼光練兵詔徵綸還部進左侍
郎兼右僉都御史總督薊遼保定軍務綸上疏曰薊昌
卒不滿十萬而老弱居半分屬諸將散二千里間敵聚
攻我分守衆寡強弱不侔故言者亟請練兵然四難不
去兵終不可練夫敵之長技在騎非召募三萬人勤習
車戰不足以制敵計三萬人月餉歲五十四萬此一難
也燕趙之士銳氣盡於防邊非募吴越習戰卒萬二千
人雜教之事必無成臣與繼光召之可立至議者以為
不可信任之不專此二難也軍事尚嚴而燕趙士素驕
驟見軍法必大震駭且去京師近流言易生徒令忠智
之士掣肘廢功更釀他患此三難也我兵素未當敵戰
而勝之彼不心服能再破乃終身創而忌嫉易生欲再
舉禍己先至此四難也以今之計請調薊鎮真定大名
井陘及督撫標兵三萬分為三營令總兵參遊分將之
而授繼光以總理練兵之職春秋兩防三營兵各移近
邊至則遏之邊外入則決死邊内二者不效臣無所逃
罪又練兵非旦夕可期今秋防已近請速調浙兵三千
以濟緩急三年後邊軍既練遣還詔悉如所請仍令綸
繼光議分立三營事宜綸因言薊鎮練兵踰十年然竟
不效者任之未專而行之未實也今宜責臣綸繼光令
得專斷勿使巡按巡關御史參與其間自兵事起邊臣
牽制議論不能有為故綸疏言之而巡撫劉應節果異
議巡按御史劉翾巡關御史孫代又劾綸自專穆宗用
張居正言悉以兵事委綸而諭應節等無撓綸相度邊
隘衝緩道里遠近分薊鎮為十二路路置一小將總立
三營東駐建昌備燕河以東中駐三屯備馬蘭松太西
駐石匣備曹牆古石諸將以時訓練互為掎角節制詳
明是歲秋薊昌無警異時調陜西河間正定兵防秋至
是悉罷綸初至按行塞上謂將佐曰秣馬厲兵角勝負
呼吸者宜於南堅壁清野坐制侵軼者宜於北遂與繼
光圖上方略築敵臺三千起居庸至山海控守要害綸
召入為右都御史兼兵部左侍郎協理戎政會臺工成
益募浙兵九千餘守之邊備大飭敵不敢入犯以功進
兵部尚書兼右都御史協理如故其冬予告歸神宗即
位起兵部尚書萬歷初加太子少保給事中雒遵劾綸
不稱職綸三疏乞罷優詔留之五年卒官贈太子太保
諡襄敏綸終始兵事垂三十年積首功二萬一千五百
嘗戰酣刃血漬腕累沃乃脱與繼光共事齊名稱譚戚
徐甫宰字允平浙江山隂人嘉靖中舉順天鄉試除武
平知縣武平當閩粤交多盜甫宰築城立堡者三上官
以程鄉盜藪調之往既平朝曦超擢湖州兵備僉事添
注𠞰寇任一子千戶已而程鄉賊温鑑梁輝等合上杭
賊窺江西平遠知縣王化遮擊之檀嶺賊敗奔瑞金副
使李佑三戰皆捷賊由間道歸程鄉甫宰討禽之餘黨
悉平賚銀幣已補潮州分巡僉事兼理兵備事東莞水
兵徐永太等亂停俸討賊甫宰已疾亟乞歸未幾卒王
化字汝贊廣西馬平人父尚學職方郎中化登鄉薦嘉
靖四十年新置平遠縣授化知縣以擊賊檀嶺有知兵
名田坑賊梁國相既降復叛約三圖賊葛鼎榮等分寇
江西福建化寄妻子會昌而身率鄉兵往擊賊運敗乃
縱反間會昌言化已殁化妻計氏慟哭自刎化怒追賊
益急獲國相於石子嶺遷潮州府同知仍署縣事計被
旌官為立祠化舉卓異超擢廣東副使南贛巡撫吴百
朋以貪黷劾之削籍巡按御史趙淳薦其知兵乃命以
僉事飭惠潮兵備久之考察罷李佑字吉甫貴州清平
衞人嘉靖二十六年進士歷官江西副使邀賊瑞金有
功尋敗廣東賊吴志高江西下歷賊賴清規等皆賚銀
幣進江西右參政偕總兵官俞大猷大破劇賊李亞元
擢僉都御史巡撫廣東屢敗海寇林道乾山寇張韶南
等隆慶中被劾罷歸
王崇古字學甫蒲州人嘉靖二十年進士除刑部主事
由郎中歷知安慶汝寧二府遷常鎮兵備副使擊倭夏
港追殲之靖江從巡撫曹邦輔戰滸墅已偕俞大猷追
倭出海累進陜西按察使河南右布政使四十三年改
右僉都御史巡撫寧夏崇古喜譚兵具知諸邊阨塞身
歷行陣修戰守納降附數出兵搗巢寇屢殘他鎮寧夏
獨完隆慶初加右副都御史濟農子濟農據河套為西
陲諸部長别部必圖駐牧大小松山南擾河湟番族環
四鎮皆寇總督陳其學無威略總兵官郭江黃演等皆
敗死陜西巡撫戴才亦坐免其冬進崇古兵部右侍郎
兼右僉都御史總督陜西延寧甘肅軍務崇古奏給四
鎮旗牌撫臣得用軍法督戰又指畫地圖授諸大將趙
岢雷龍等數有功卓哩克圖行牧河東龍潜出興武襲
破其營斬獲多加崇古右都御史濟農犯邊為防秋兵
所遏移營白城子龍等出花馬池長城關與戰大敗之
崇古在陜七年先後獲首功甚多自河套以東宣府大
同邊外濟農弟諳逹昆都呼赫駐牧地也又東薊昌以
北濟農諳逹主土默特居之皆強盛諳逹又納叛人趙
全等據古豐州招亡命數萬屋居佃作號曰拜甡全等
尊諳逹為帝為治城郭宫殿亦自治第制度如王者署
其門曰開化府日夜教諳逹為兵東入薊昌西掠忻代
遊騎薄平陽靈石至潞安以北起嘉靖辛丑擾邊者三
十年邊臣坐失事得罪者甚衆患視陜西四鎮尤劇朝
廷募獲全者官都指揮使賞千金卒不能得邊將士率
賄寇求和或反為用諸陷寇自拔歸者輒殺之以冐功
賞敵情不可得而軍中動靜敵輒知四年正月詔崇古
總督宣大山西軍務崇古禁邊卒闌出而縱其素通寇
者深入為間又檄勞番漢陷寇軍民率衆降及自拔者
存撫之歸者接踵西番衞拉特黃毛諸種一歲中降者
踰二千人其冬巴罕鼐濟來降巴罕鼐濟者諳逹第三
子塔本台吉子也幼失父育於諳逹妻伊克哈屯長娶
岱青必濟不相得巴罕自聘鄂爾多斯女號三娘子即
諳逹外孫女也諳逹見其美奪之巴罕恚又聞崇古方
納降是年十月率妻子十餘人來歸巡撫方逢時以告
崇古念因此制諳逹則趙全等可除也留之大同慰藉
甚至偕逢時疏聞於朝曰諳逹横行塞外幾五十年威
制諸部侵擾邊圉今神厭凶德骨肉離叛千里來降宜
給宅舍授官職豐餼廪服用以悦其心嚴禁出入以虞
其詐若諳逹臨邊索取則因與為市責令縳送板升諸
逆還被掠人口然後以禮遣歸策之上也若遂桀驁稱
兵不可理諭則明示欲殺以撓其志彼望生還必懼我
制其死命志奪氣沮不敢大逞然後徐行吾計策之中
也若遂棄而不求則當厚加資養結以恩信其部衆繼
降者處之塞下即令巴罕統領略如漢置屬國居烏桓
之制他日諳逹死子錫凌阿必有其衆因加巴罕名號
令收餘衆為一部錫凌阿必忿爭彼兩族相持則兩利
俱存若互相讐殺則按兵稱助彼無暇侵陵我遂得休
息又一策也若循舊例安置海濱使諳逹日南望侵擾
不已又或給配諸將使之隨營立功彼素驕貴不受驅
策駕馭苟乖必滋怨望頓生颺去之心終貽反噬之禍
均為無策奏至朝議紛然御史饒仁侃武尚賢葉夢熊
皆言敵情叵測夢熊至引宋受郭藥師張瑴事為喻兵
部尚書郭乾不能決大學士高拱張居正力主崇古議
詔授巴罕指揮使賜緋衣一襲而黜夢熊以息異議諳
逹方掠西番聞變急歸調錫凌阿兵分道入犯索巴罕
甚急錫凌阿佯發兵隂擇便利以故諳逹不得志伊克
哈屯思其孫朝夕哭諳逹患之巡撫逢時遣百戸鮑崇
德入其營諳逹盛氣待之曰自吾用兵而鎮將多死崇
德曰鎮將孰與而孫今朝廷待而孫甚厚稱兵是速其
死也諳逹疑巴罕已死及聞言心動使使詗之崇古令
巴罕緋袍金帶見使者諳逹喜過望崇德因說之曰趙
全等旦至巴罕夕返諳逹大喜屏人語曰我不為亂亂
由全等今吾孫降漢是天遣之合也天子幸封我為王
永長北方諸部孰敢為患即不幸死我孫當襲封彼受
朝廷厚恩豈敢負耶遂遣使與崇德俱來又為錫凌阿
求官并請互市崇古以聞悉報可諳逹遂縳全等十餘人
以獻崇古亦遣使送巴罕歸帝以叛人既得祭告郊廟
磔全等於市加崇古太子少保兵部尚書總督如故巴
罕既歸諳逹與其妻撫之泣遣使謝誓不犯大同崇古
令要土默特昆都哷赫濟農等入貢諳逹報如約惟土
默特不至崇古念土默特勢孤薊昌可無患命將士勿
燒荒搗巢議通貢市休息邊民朝議復諽尚書郭乾謂
馬市先帝明禁不宜許給事中章端甫請勅崇古無邀
近功忽遠慮崇古上疏曰先帝既誅仇鸞制復言開市
者斬邊臣何敢故違禁旨自陷重辟但敵勢既異昔強
我兵亦非昔怯不當援以為例夫先帝禁開馬市未禁
北敵之納欵今敵求貢市不過如遼東開原廣寧之規
商人自以有無貿易非請復開馬市也諳逹父子兄弟
横行四五十年震驚宸嚴流毒畿輔莫收遏劉功者緣
議論太多文網牽制使邊臣無所措手足耳昨秋諳逹
東行京師戒嚴至倡運甎聚灰塞門乘城之計今納欵
求貢又必責以久要欲保百年無事否則治首事之罪
豈惟臣等不能逆料他時雖諳逹亦恐能保其身不能
制諸部於身後夫拒敵甚易執先帝禁旨一言可决但
敵既不得請懷憤而去縱以巴罕之故不擾宣大而土
默特三衞歲窺薊遼濟農必圖侵擾西鄙息警無時財
力殫絀雖智者無以善其後矣昔額森以尅減馬價而
稱兵忠順王以元裔而封哈密小王子由大同二年三
貢此皆前代封貢故事夫揆之時勢既當俯從考之典
故非今創始堂堂天朝容荒服之來王昭聖圖之廣大
以示東西諸部傳天下萬世諸臣何疑憚而不為耶因
條封貢八事以上詔下廷議定國公徐文璧侍郎張四
維以下二十二人以為可許英國公張溶尚書張守直
以下十七人以為不可許尚書朱衡等五人言封貢便
互市不便獨僉都御史李棠極言當許狀郭乾上衆議
會帝御經筵閣臣請外示羈縻内修守備乃詔封諳逹
順義王名所居城曰歸化昆都哷赫錫凌阿等皆授官
封巴罕昭勇將軍指揮使如故諳逹率諸部受詔甚恭
使使貢馬執趙全餘黨以獻帝嘉其誠賜金幣又雜采
崇古及廷臣議賜王印給食用加撫賞惟貢使不聽入
京河套濟農亦如約請命以事在陜西下總督王之誥
議之誥欲令濟農一二年不犯方許封貢崇古復上疏
曰諳逹濟農親為叔侄首尾相應今收其叔而縱其侄
錮其首而舒其臂諳逹必呼濟農之衆就市河東宣大
商販不能給而濟農糾諳逹擾陜西四鎮之憂方大矣
帝然其言亦授濟農都督同知崇古乃廣召商販聽令
貿易布帛菽粟皮革遠自江淮湖廣輻輳塞下因收其
税以充犒賞其大小部長則官給金繒歲市馬各有數
崇古仍歲詣弘賜堡宣諭威德諸部羅拜無敢譁者自
是邊境休息東起延永西抵嘉峪七鎮數千里軍民樂
業不用兵革歲省費什七詔進太子太保萬歷初召理
戎政給事中劉鉉劾崇古行賄營遷詔責鉉妄言已加
少保遷刑部尚書改兵部初諳逹諸部嘗越甘肅掠西
番既通欵其從孫徹辰台吉連歲盜番不得志求諳逹
西援崇古每作書止之諳逹亦報書謝是年諳逹請與
三鎮通事約誓欲西迎佛崇古上言西行非諳逹意且
以迎佛為名不可沮宜飭邊鎮嚴守備而隂泄其謀於
番族以示恩於是鉉及同官彭應時南京御史陳堂交
章論崇古弛防徇敵崇古疏辯乞休帝優詔報之令勿
以人言介意給事中尹瑾御史高維崧再劾之崇古力
請致仕帝乃允歸諳逹死錫凌阿徹哩克相繼襲封十
五年詔以崇古竭忠首事三封告成廕一子世錦衣千
戶有司以禮存問又二年卒贈太保諡襄毅崇古身歷
七鎮勲著邊陲封貢之初廷議紛呶有為危言撼帝者
閣臣力持之乃得成功順義歸欵二十年崇古乃殁總
督梅友松撫馭失宜西邊始擾而禍已紓於嘉靖時宣
大則歸欵迄明季不變子謙萬歷五年進士官工部主
事𣙜税杭州羅木營兵變脅執巡撫吴善言謙馳諭之
乃解終太僕少卿孫之楨以廕累官太子太保左都督
掌錦衣衞事凡十有七年之采萬歷二十六年進士官兵
部右侍郎陜西三邊總督李棠長沙人由吏部郎中累遷
右副都御史巡撫南贛督僉事諸察討平韶州山賊終南
京吏部右侍郎仕宦三十年以介潔稱天啟初追諡恭懿
方逢時字行之嘉魚人嘉靖二十年進士授宜興知縣
再徙寧津曲周擢戶部主事歷工部郎中遷寧國知府
廣東江西盜起詔於興寧程鄉安遠武平間築伸威鎮
擢逢時廣東兵備副使與參將俞大猷鎮之已而程鄉
賊平移巡惠州隆慶初改宣府口北道加右參政旋擢
右僉都御史巡撫遼東四年正月移大同諳逹犯威遠
堡别部千餘騎攻靖鹵伏兵却之其冬諳逹孫巴罕鼐
濟來降逢時告總督王崇古曰機不可失也遣中軍康
綸率騎五百往受之與崇古定計挾巴罕以索叛人趙
全等遣百戶鮑崇德出雲石堡語諳逹部下烏努珠曰
欲還巴罕則速納欵若以兵來是趣之死矣烏努珠白
諳逹邀入營說以執趙全易巴罕諳逹心動遣浩爾齊
致書逢時而全方從臾用兵諳逹又惑之令子錫凌阿
將二萬騎入弘賜堡兄子永什伯趨威遠堡自率衆犯
平虜城逢時曰此必趙全謀也全嘗投書逢時言悔禍
思漢欲復歸中國逢時以示諳逹諳逹大驚有執全意
及戰不利乃引退錫凌阿猶未知奄至大同逢時使人
持巴罕箭示之曰吾已與而父約以報汝錫凌阿執箭
泣曰此吾弟塔台吉故物也我來求巴罕巴罕既授官
又有成約當更計之乃遣部下伊德實入見逢時曉以
大義犒而遣之錫凌阿喜因使求幣逢時笑曰台吉豪
傑也若納欵方重加爵賞何愛此區區損盛名錫凌阿
大慙遣伊德實謝曰邊人不知書蒙太師教幸甚俺答
使者至故將田世威所世威亦讓之曰爾來求和兵何
為者使者還報諳逹召錫凌阿還錫凌阿東行宣府總
兵趙岢遏之復由大同北去於是巡按御史姚繼可劾
逢時通寇使屏人語導之東行嫁禍隣鎮大學士高拱
曰撫臣臨機設策何可洩也但當觀後效不宜先事輒
易帝然之諳逹乃遣使定約夜召全等計事即帳中縳
之送大同逢時受之崇古亦送巴罕歸逢時以功進兵
部右侍郎兼右僉都御史甫拜命以憂歸後崇古入理
京營神宗問誰可代者大學士張居正以逢時對萬歷
初起故官總督宣大山西軍務始逢時與崇古共決大
計而貢市之議崇古獨成之逢時復代崇古乃申明約
信兩人首尾共濟邊境遂安逢時分巡口北時親行塞
外自龍門盤道墩以東至靖湖堡山梁一百餘里形勢
聯絡歎曰此山天險若脩鑿北可逹獨石南可援南山
誠陵京一藩籬也及赴陽和道居庸出關見邊務脩舉
欲并遂前計上疏曰獨石在宣府北三面隣敵勢極孤
懸懷永與陵寢止限一山所係尤重其地本相屬而經
行之路尚在塞外以故聲援不便若設盤道之險舍迂
就徑自龍門黑峪以逹寧遠經行三十里南山獨石皆
可朝發夕至不惟拓地百里亦可漸資屯牧於戰守皆
利遂與巡撫吴兑經營脩築設兵戍守累進兵部尚書
兼右副都御史總督如故加太子少保五年召理戎政
時議者爭言貢市利害逢時臨赴闕上疏曰陛下特恩
起臣草土中代崇古任賴陛下神武八年以來九邊生
齒日繁守備日固田野日闢商賈日通邊民始知有生
之樂北部輸誠效貢莫敢渝約歲時請求隨宜與之得
一菓餅輒稽首歡笑有掠人要賞如逹賚明安圖者告
諳逹罰治即俛首聽命而異議者或曰敵使充斥為害
或曰日益費耗彼欲終不可足或曰與寇益狎隱憂叵
測此言心則忠矣事機或未覩也夫使者之入多者八
九人少者二三人朝至夕去守貢之使賞至即歸何有
充斥財貨之費有市本有撫賞計三鎮歲費二十七萬
較之鄉時戶部客餉七十餘萬太僕馬價十數萬十纔
二三耳而民間耕穫之入市賈之利不與焉所省甚多
何有耗費乃若所憂則有之然非隱也方庚午以前三
軍暴骨萬姓流離城郭邱墟芻糧耗竭邊臣首領不保
朝廷為旰食七八年來幸無此事矣若使臣等處置乖
方恡小費而虧大信使一旦肆行侵掠則前日之憂立
見何隱之有哉其所不可知者諳逹老矣誠恐數年之
後此人既死諸部無所統一其中狡黠互相爭搆假托
異辭遂行侵擾此則時變之或然而不可預料者在我
處之亦惟罷貢絶市閉關固壘以待仍禁邊將毋得輕
舉使曲常在彼而直常在我因機處置顧後人方略何
如耳夫封疆之事無定形亦無定機惟朝廷任用得人
處置適宜何必拘拘焉貢市非而戰守是哉臣又聞之
禦戎無上策征戰禍也和親辱也賂遺恥也今曰貢則
非和親矣曰市則非賂遺矣既貢且市則無征戰矣臣
幸藉威靈制伏強梗得免斧鉞之誅今受命還朝不復
與聞閫外之事誠恐議者謂貢市非計輒有敷陳國是
搖惑内則邊臣畏縮外則部落攜貳事機乖迕後悔無
及臣雖得去而犬馬之心實有不能一日忘者謹列上
五事至京復奏上欵貢圖尋代崇古為尚書署吏部事
加太子太保以平兩廣功進少保累疏致仕歸御書盡
忠字賜之二十四年卒逢時才略明練處置邊事皆協
機宜其功名與崇古相亞稱方王云
吴兑字君澤紹興山隂人嘉靖三十八年進士授兵部
主事隆慶三年由郎中遷湖廣參議調河南遷薊州兵
備副使五年秋擢右僉都御史巡撫宣府兑舉鄉試出
高拱門拱初罷相兑獨送至潞河及拱再起兼吏部遂
超擢之釋褐十三年得節鉞前此未有也時諳逹初封
貢昆都哷赫力錫凌阿隂持兩端助其主土默特為患
兑有智計操縱馴伏之嘗偵諳逹離營獵從五騎直趨
其營守者愕控弦從騎呵之曰太師來犒軍耳皆拜跪
迎導且獻酪兑遍閱廬帳抵暮還市者或潜盜所鬻馬
兑使人棓擊之曰後復盜即閉關停市諸部追所奪馬
并執其人以謝錫凌阿復擾邊諳逹曰宣大我市場也
戒勿動然錫凌阿猶桀驁諳逹常以已馬代貢既得賞
賜抵地不受又遣兵掠車夷車夷者不知其所出嘉靖
中徙至與史夷雜居皆宣鎮保塞屬也錫凌阿掠之以
其長格根去其二必濟來駐龍門教場兑以史車唇齒
車被掠史益孤奏築堡居之使使詰責錫凌阿令還格
根而勒其必濟遠邊錫凌阿誘必濟烏蘭且沁威烏紳
歲盜葛峪堡器甲牛羊兑皆付三娘子罰治三娘子有
寵於諳逹錫凌阿嫉妬數詛詈之三娘子入貢宿兑軍
中愬其事兑贈以八寳冠百鳳雲衣紅骨朵雲裙以此
為兑盡力錫凌阿徹哩克相繼襲王皆妻三娘子三娘
子主貢市者三世昆都哷赫力嘗求封王會病死子青
巴圖擁兵至塞多所要挾兑諭以禍福而耀武震之青
巴圖懼貢如初女棟固嫁朵顔都督長安嘗隨父入貢
訴其貧兑諭其昆弟每一馬分一繒畀之後棟固報土
默特别騎掠三岔河東兑得為備有功萬歷二年春推
欵貢功加兑右副都御史貢市畢加兵部右侍郎兼右
僉都御史五年夏代方逢時總督宣大山西軍務諳逹
西掠瓦刺聲言迎佛寄帑於兑留旗箭為信尚書王崇
古奏上方略使兑諭諳逹繞賀蘭山後行勿道甘肅又
隂洩其謀於衞拉特諳逹兵遂挫留青海未歸青巴圖
復附土蠻其部下時入寇大學士張居正令兑趣諳逹
東還約束之青巴圖亦罰治其下欵貢乃益堅七年秋
以左侍郎召還部尋加右都御史仍佐部事九年夏復
以本官總督薊遼保定軍務兼巡撫順天泰寧蘇巴爾
噶與青巴圖交通隂入市宣府而歲犯遼東以要欵朝
廷拒不許兑脩義州城備之明年春蘇巴爾噶來寇總
兵李成梁擊斬之其弟綽哈侄婁徹伯爾遁去詔進兑
兵部尚書仍兼右都御史尋進太子少保召拜兵部尚
書御史魏允貞劾兑歷附高拱張居正且饋馮保金千
兩封識具存給事王繼光亦言兑受將吏饋遺御史林
休徵助之攻帝乃允兑去後數年卒孫孟明襲錦衣千
戶佐許顯純理北司刑天啟初讞中書汪文言頗為之
左右顯純怒誣孟明藏匿亡命下本司拷訊削籍歸崇
禎初起故官累遷都督同知掌衞事孟明居官貪以附
東林頗得時譽子邦輔襲職亦理北司刑崇禎末給事
中姜埰行人司副熊開元以言事同日繫詔獄帝欲置
之死邦輔故緩其獄帝怒稍解令嚴訊主使者邦輔乃
略訊即具獄上詔予杖百二人由是獲免
鄭洛字禹秀安肅人嘉靖三十五年進士除登州推官
徵授御史劾罷嚴嵩黨鄢懋卿萬寀萬虞龍出為四川
參議遷山西參政佐總督王崇古欵諳逹有功萬歷二
年由浙江左布政使改右僉都御史巡撫山西移大同
加右副都御史入為兵部右侍郎七年以左侍郎總督
宣大山西軍務昆都哷赫子莾阿逹令伊勒敦入犯洛
奏停貢市遣使責諳逹罰贖駝馬牛羊乃復許欵三娘
子佐諳逹主貢市諸部受其約束及錫凌阿襲封年老
且病欲妻三娘子三娘子不從率衆西走錫凌阿追之
貢市久不至洛計三娘子别屬則錫凌阿雖王無益乃使
人語之曰夫人能歸王不失恩寵否則塞上一婦人耳
三娘子聽命錫凌阿更名徹辰汗貢市惟謹洛以功加
兵部尚書兼右副都御史十四年徹辰汗死子徹哩克
當襲三娘子以年長自練兵萬人築城别居洛恐貢市
無主復諭徹哩克曰夫人三世歸順汝能與之匹則王
不然封别有屬也徹哩克逐諸妾復妻三娘子明年嗣
封并奏封三娘子忠順夫人洛乃上疏請定市馬數宣
府不得踰三萬大同萬四千山西六千而申飭將吏嚴
備以防盜竊且無輕遏其部落馳獵者帝嘉納之御史
許守恩劾洛乞歸不允自太子少保累加至太子太保
召為戎政尚書十八年洮河用兵詔兼右都御史經略
陜西延寧甘肅及宣大山西邊務松套必圖等屢越甘
肅侵擾河湟諸番及諳逹迎佛又建寺於青海奏賜名
仰華留永什卜别部巴哩呼及賓都浩爾齊守之俱牧
海上他部往來者率取道甘肅甘肅鎮臣以通欵弗禁
也賓都死其子宰桑進據莽拉川浩爾齊據尼恭川益
併吞番族河套都督布色圖亦遣使邀徹哩克徹哩克
遺洛書以赴仰華為名洛使從塞外行又諭忠順夫人
曰彼中撫賞不能多且王家在東恐有内顧憂也徹哩
克遂行未至巴哩呼部卒闌入西寧副總兵李奎方醉
單騎馳之卒持鞚自白為奎所斫遂大譟射奎死浩爾
齊宰桑進圍舊洮州副總兵李聯芳敗殁入臨洮河州
渭源總兵官劉承嗣失利遊擊李芳等皆死當是時徹
哩克已至仰華浩爾齊宰桑益挾為重關中大震惟巴
哩呼不助逆事聞詔洛經略七鎮以僉事萬世德兵部
員外郎梁雲龍隨軍贊畫而停徹哩克貢市俄罷總督
梅友松命洛兼領其事洛以洮河之禍由縱敵入青海
乃馳至甘肅令曰北部自青海歸巢者聽假道自巢入
青海者即勒兵拒之未幾布色圖至水泉欲趨青海總
兵官張臣與相持月餘洛設伏掩擊之布色圖僅以身
免章圖哩後至聞之亦退去明年洛與雲龍入西寧控
扼青海徹哩克聞之西徙二百里還洮河所掠人口與
忠順夫人輸罪請歸浩爾齊宰桑亦夜去兩川餘黨留
莽拉南山洛慮諸部約結先遣使趣徹哩克北歸别遣
雲龍世德收番族以弱其勢而具以狀奏聞言自順義
南牧借塗收番子女牛羊皆有之生死唯所制洮河之
役遂為嚮導番戎之勢不分則心腹之患無已臣鼓舞
勞來招回諸番八萬餘人皆陛下威德所致且具陳收
番有六利是時徹哩克觀望不即歸洛與相羈縻先遣
總兵官尤繼先擊走莽拉餘宼督撫魏學曾葉夢熊等
請決戰夢熊又騰書都下洛疏持不可夢熊乃調苖兵
三千為選鋒詆洛為秦檜賈似道會徹哩克北歸謝罪
乞復貢市洛乃進兵青海走浩爾齊宰桑焚仰華置戍
西寧歸德而還尚書石星以宣大事急請速召洛究欵
戰之計洛既至與總督蕭大亨巡撫王世揚邢玠等上
疏曰徹哩克諉罪浩爾齊宰桑桀驁之狀已歛且其部
落數千里部長十餘輩在巢保疆者宣鎮則青巴圖兄
弟未嘗東窺薊遼而烏紳擺腰五路之在新平馴服猶
故在西行牧者不他失未嘗窺瑪尼而岱青必濟則又
歸巢獨先今以一人之罪槩絶諸部消往日之恩開將
來之隙臣未見其可今史二外叛屢犯邊疆若令順義
王縛獻以著信然後酌議市賞固未為失策也議遂定
尋加少保仍召理戎政順義王果縛史二來獻復欵如
故初閱邊給事中張棟言洮河之衂殞將喪歸洛為其
所輕故東西移帳自便太僕寺丞徐琰復詆洛乞處分
以除悮國之罪棟再劾洛欺罔給事中章尚學亦請令
洛回宣大徹哩克歸棟又言浩爾齊宰桑亂首順義亂
階洛宜除兇雪恥乃虛詞誘敵而重利媚之今浩爾齊宰
桑依海為窟出没如故洛輒侈然敘文武勞乞敕所司
毋徇洛請洛乃謝病歸尚書星言洛無重利啗敵事且
有威望不宜久棄逾三年官軍與番人夾擊巴哩呼於
西寧大破之星復奏洛收番之功再詔起用當時以洛
有物議卒不推也卒贈太保諡襄敏
張學顔字子愚肥鄉人生九月失母事繼母以孝聞親
喪廬墓有白雀來巢登嘉靖三十二年進士由曲沃知
縣入為工科給事中遷山西參議以總督江東劾去官
事白遷永平兵備副使再調薊州諳逹封順義王察
圖們汗語其下曰諳逹奴也而封王吾顧弗如挾三衞
窺遼欲以求王而海建諸部日強皆建國稱汗大將王
治道郎得功戰死遼人大恐隆慶五年二月遼撫李秋
免大學士高拱欲用學顔或疑之拱曰張生卓犖倜儻
人未之識也置諸盤錯利器當見侍郎魏學曾後至拱
迎問曰遼撫誰可者學曾思良久曰張學顔可拱喜曰
得之矣遂以其名上進右僉都御史巡撫遼東遼鎮邊
長二千餘里城砦一百二十所三面隣敵官軍七萬二
千月給米一石折銀二錢五分馬則冬春給料月折銀
一錢八分即歲稔不足支數日自嘉靖戊午大饑士馬
逃故者三之二前撫王之誥魏學曾相繼綏輯未復全
盛之半繼以荒旱餓莩枕籍學顔首請振恤實軍伍招
流移治甲仗市戰馬信賞罰黜懦將數人創平陽堡以
通兩河移遊擊於正安堡以衞鎮城戰守具悉就經畫
大將李成梁敢深入而學顔則以收保為完策敵至無
所亡失敵退備如初公私力完漸復其舊十一月與成
梁破土默特卓山進右副都御史明年春土默特謀入
寇聞有備而止奸民闌出海上踞三十六島閱視侍郎
汪道昆議緝捕學顔謂緝捕非便命李成梁按兵海上
示將加誅别遣使招諭許免差役未半載招還四千四
百餘口積患以消秋建州都督王杲以索降人不得入
掠撫順守將賈汝翼詰責之杲益憾約諸部為寇副總
兵趙完責汝翼啟釁學顔奏曰汝翼却杲饋遺懲其違
抗實伸國威苟緣此罷斥是進退邊將皆敵主之矣臣
謂宜諭王杲送還俘掠否則調兵勦殺毋事姑息以蓄
禍趙完懼餽金貂學顔發之詔逮完而宣諭王杲如學
顔策諸部聞大兵且出悉竄匿山谷杲懼十二月約海
西王台送俘獲就欵學顔因而撫之遼陽鎮東二百餘
里舊有孤山堡巡按御史張鐸增置險山五堡然與遼
鎮聲援不接都御史王之誥奏設險山參將轄六堡一
十二城分守靉陽又以其地不毛欲移置寬佃以時絀
不果萬歷初李成梁議移孤山堡於章嘉哈喇佃移險
山五堡於寬佃長佃雙墩長嶺等皆據膏腴扼要害而
邊人苦遠役出怨言工甫興王杲復犯邊殺遊擊裴承
祖巡按御史亟請罷役學顔不可曰如此則示弱也即
日巡塞上撫定翁郭特諸部聽於所在貿易卒築寬佃
斥地二百餘里於是撫順以北清河以南皆遵約束明
年冬發兵誅王杲大破之追奔至紅力寨張居正第學
顔功在總督楊兆上加兵部侍郎五年夏土默特大集
諸部犯錦州要求封王學顔奏曰敵方憑陵而與之通
是畏之也制和者在彼其和必不可久且無功與有功
同封犯順與效順同賞既取輕諸部亦見笑諳逹臣等
謹以正言却之會大雨敵引退其冬召為戎政侍郎加
右都御史未受代而土默特約泰寧蘇爾巴噶分犯遼
瀋開原明年正月破敵劈山殺其長阿齊台等五人學
顔遂還部踰年拜戶部尚書時張居正當國以學顔精
心計深倚任之學顔撰會計錄以勾稽出納又奏列清
文條例釐兩京山東陜西勲戚莊田清溢額脱漏詭借
諸弊又通行天下得官民屯收湖陂八十餘萬頃民困
賠累者以其賦抵之自正嘉虛耗之後至萬歷十年間
最稱富庶學顔有力焉然是時宫闈用度汰侈多所徵
索學顔隨事納諫得停發太倉銀十萬兩減雲南黃金
課一千兩餘多弗能執爭而金花銀歲增二十萬兩遂
為定額人亦以是少之十一年四月改兵部尚書時方
興内操選内䜿二千人雜厮養訓練發太僕寺馬三千
給之學顔執不與馬又請停内操皆不聽其年秋車駕
自山陵還學顔上疏曰皇上恭奉聖母扶輦前驅拜祀
陵園考卜壽域六軍將士十餘萬部伍齊肅惟内操隨
駕軍士進止自恣前至凉水河喧爭無紀律奔逸衝突
上動天顔今車駕已還猶未解散謹稽舊制營軍隨駕
郊祀始受甲於内庫事畢即還宫中惟長隨内侍許佩
弓矢又律不係宿衞軍士持寸刃入宫殿門者絞入皇
城門者戍邊衞祖宗防微弭亂之意甚深且遠今皇城
内被甲乘馬持鋒刃科道不得糾巡臣部不得檢閱又
招集厮養僕隸出入禁苑萬一驟起邪心朋謀倡亂譁
於内則外臣不敢入譁於夜則外兵不及知譁於都城
白晝則曰天子親兵也驅之不肯散捕之莫敢攖正德
中西城練兵之事良可鑒也疏上宦䜿皆切齒為蜚語
中傷神宗察知之詰責主使者學顔得免然亦不能用
也考滿加太子少保雲南岳鳳罕虔平進太子太保時
張居正既殁朝論大異初御史劉臺以劾居正得罪學
顔復論其贓私御史馮景隆論李成梁飾功學顔亟稱
成梁十大捷非妄景隆坐貶斥學顔故為居正所厚與
李成梁共事久物論皆以學顔黨於居正成梁御史孫
繼先曾乾亨給事中黃道瞻交章論學顔學顔疏辯求
去又請留道瞻不聽明年順天府通判周弘禴又論學
顔交通太監張鯨神宗皆黜之於外學顔八疏乞休許
致仕去二十六年卒於家贈少保
張佳允字肖甫銅梁人嘉靖二十九年進士知滑縣劇
盜高章者詐為緹騎直入官署刧佳允索帑金佳允色
不變偽書劵貸金悉署游徼名召入立禽賊由此知名
擢戶部主事改職方遷禮部郎中以風霾考察謫陳州
同知歷遷按察使隆慶五年冬擢右僉都御史巡撫應
天十府安慶兵變坐勘獄辭不合調南京鴻臚卿就遷
光祿進右副都御史巡撫保定道聞喪歸萬歷七年起
故官巡撫陜西未上改宣府時青巴圖已服其弟莽逹
阿猶桀驁所部巴林掠塞外史車二部總兵官麻錦禽
之佳允命錦縳巴林將斬而身馳赦之巴林叩頭誓不
敢犯邊後與總督鄭洛計服莽逹阿入為兵部右侍郎
十年春浙江巡撫吴善言奉詔減月餉東西二營兵馬
文英劉廷用等搆黨大譟縳毆善言張居正以佳允才
令兼右僉都御史代善言甫入境而杭民以行保甲故
亦亂佳允問告者曰亂兵與亂民合乎曰未也佳允喜
曰速驅之尚可離而二也既至民剽益甚佳允從數卒
佯問民所苦下令除之衆益張夜掠巨室火光燭天佳
允召游擊徐景星諭二營兵令討亂民自贖禽百五十
人斬其三之一乃佯召文英廷用予冠帶而密屬景星
捕七人并文英廷用斬之二亂悉定帝優詔褒美尋以
左侍郎還部錄功加右都御史未幾拜戎政尚書尋兼
右副都御史總督薊遼保定軍務以李成梁擊斬逞加
努功加太子少保成梁破土默特瀋陽進太子太保召
還理部事敘勞予一品誥御史許守恩劾佳允營獲本
兵御史徐元復劾之遂三疏謝病歸越二年卒贈少保
天啟初諡襄憲
殷正茂字養實歙人嘉靖二十六年進士由行人選兵
科給事中劾罷南京刑部侍郎沈應龍歷廣西雲南湖
廣兵備副使遷江西按察使隆慶初古田獞韋銀豹黃
朝猛反銀豹父朝威自弘治中敗官兵於三厄殺副總
兵馬俊參議馬鉉正德中嘗陷洛容嘉靖時銀豹及朝
猛刧殺參政黎民衷提督侍郎吴桂芳遣典史廖元招
降之遷元主簿以守而銀豹數反覆隆慶三年冬廷議
大征擢正茂右僉都御史巡撫廣西正茂與提督李遷
調土漢兵十四萬令總兵俞大猷將之先奪牛河三厄
險諸軍連克東山鳳凰寨蹙之潮水廖元誘獞人斬朝
猛銀豹窮令其黨隂斬貎類己者以獻捷聞進兵部右
侍郎巡撫如故改古田為永寧州設副使參將鎮守未
幾僉事金柱捕得銀豹正茂因自劾詔磔銀豹京師置
正茂不問尋代遷提督兩廣軍務當是時羣盜惠州藍
一清賴元爵潮州林道乾林鳳諸良寳瓊州李茂處處
屯結廣中日告警倭又數為害正茂議守巡官畫地分
守而徙瀕海謫戍之民於雲南川湖絶倭嚮導乃令總
兵官張元勲參政江一麟等先後殺倭千餘以次盡平
諸盜廣西巡撫郭應聘亦奏平懷遠洛容猺語詳元勲
及李錫傳正茂以功累加兵部尚書兼右副都御史倭
復陷銅鼓雙魚元勲大破之儒峒犯電白正茂𠞰殺千
餘人嶺表略定萬歷三年召為南京戸部尚書以凌雲
翼代明年改北部疏請節用又諫止採買珠寳而張居
正以正茂所餽鵝罽轉奉慈寧太后為坐褥李幼孜與
爭寵嗾言官詹沂等劾之遂屢引疾六年致仕歸久之
起南京刑部尚書居正卒之明年御史張應詔言正茂
以金盤二植珊瑚其中高三尺許賂居正復取金珠翡
翠象牙餽馮保及居正家人游七正茂疏辯請告許之
二十年卒正茂在廣時任法嚴道將以下奉行惟謹然
性貪歲受屬吏金萬計初征古田大學士高拱曰吾捐
百萬金予正茂縱乾没者半然事可立辦時以拱為善
用人李遷字子安新建人嘉靖二十年進士隆慶四年
官南京兵部右侍郎以左侍郎總督兩廣給事中光懋
言兩廣向設提督事權畫一今兩巡撫相牽掣不便乃
改遷提督兼巡撫廣東而特命正茂為廣西巡撫後遂
為定制以平銀豹功加右都御史尋討惠潮山寇俘斬
千二百餘級召為刑部尚書引疾歸卒諡恭介遷出入
中外三十年不妄取一錢年近七十母終廬墓
凌雲翼字洋山太倉州人嘉靖二十六年進士授南京
工部主事隆慶中累官右僉都御史撫治鄖陽疏論衞
所兵消耗之弊凡六事多議行萬歷元年進右副都御
史巡撫江西三遷兵部左侍郎兼右僉都御史提督兩
廣軍務代殷正茂時寇盜略盡惟林鳳遁去鳳初屯錢
澳求撫正茂不許遂自彭湖奔東番魍港為福建總兵
官胡守仁所敗是年冬犯柘林靖海碣石已復犯福建
守仁追擊至淡水洋沉其舟二十賊失利復入潮州參
政金淛諭降其黨馬志善李成等鳳夜遁明年秋把總
王望高以吕宋番兵討平之尋進征羅旁羅旁在德慶
州上下江界東西兩山間延袤七百里成化中韓雍經
略西山頗安輯惟東山猺阻深箐剽掠有司歲發卒戍
守正茂方建議大征會遷去雲翼乃大集兵令兩廣總
兵張元勲李錫將之四閱月克巢五百六十俘斬招降
四萬二千八百餘人岑溪六十三山七山那留連城諸
處隣境猺獞皆懼賊首潘積善求撫雲翼奏設官戍之
論功加右都御史兼兵部侍郎賜飛魚服乃改瀧水縣
為羅定州設監司參將積患頓息六年夏與巡撫吴文
華討平河池咘咳北三諸猺又捕斬廣東大廟諸山賊
嶺表悉定召為南京工部尚書就改兵部以兵部尚書
兼右副都御史總督漕運巡撫淮揚河臣潘季馴召入
遂兼督河道加太子少保召為戎政尚書以病歸家居
驕縱給事御史連章劾之詔奪官後卒雲翼有幹濟才
羅旁之役繼正茂成功然喜事好殺戮為當時所譏
贊曰譚綸王崇古諸人受任巖疆練逹兵備可與余子
俊秦紘先後比跡考其時蓋張居正當國究心於軍謀
邊瑣書疏往復洞矚機要委任責成使得展布是以各
盡其材事克有濟觀於此而居正之功不可泯也
明史卷二百二十二
