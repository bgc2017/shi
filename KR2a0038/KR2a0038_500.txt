欽定四庫全書
明史卷三百九
大學士張廷玉等奉敕修
列傳第一百九十七
流賊
盜賊之禍歷代恒有至明末李自成張獻忠極矣史冊
所載未有若斯之酷者也永樂中唐賽兒倡亂山東厥
後乘瑕弄兵頻見竊發然皆旋就撲滅惟武宗之世流
寇蔓延幾危宗社而卒以掃除莊烈帝勵精有為視武
宗何啻霄壤而顧失天下何也明興百年朝廷之綱紀
既肅天下之風俗未澆孝宗選舉賢能布列中外與斯
民休養生息者十餘年仁澤深而人心固元氣盛而國
脈安雖以武之童昏亟行稗政中官倖夫濁亂左右而
本根尚未盡撥宰輔亦多老成迨盜賊四起王瓊獨典
中樞陸完彭澤分任閫帥委寄既專旁撓絶少以故危
而不亡莊烈帝承神熹之後神宗怠荒棄政熹宗暱近
閹人元氣盡澌國脈垂絶向使熹宗御宇復延數載則
天下之亡不再𫝊矣莊烈之繼統也臣寮之黨局已成
草野之物力已耗國家之法令已壊邊疆之搶攘已甚
莊烈雖銳意更始治核名實而人才之賢否議論之是
非政事之得失軍機之成敗未能灼見於中不搖於外
也且性多疑而任察好剛而尚氣任察則苛刻寡恩尚
氣則急遽失措當夫羣盜滿山四方鼎沸而委政柄者
非庸即佞𠞰撫兩端茫無成算内外大臣救過不給人
懷規利自全之心言語戇直切中事弊者率皆摧折以
去其所任為閫帥者事權中制功過莫償敗一方即戮
一將墮一城即殺一吏賞罰太明而至於不能罰制馭
過嚴而至於不能制加以天災流行饑饉洊臻政繁賦
重外訌内叛譬一人之身元氣羸然疽毒並發厥症固
已甚危而醫則良否錯進劑則寒熱互投病入膏肓而
無可救不已何待哉是故明之亡亡於流賊而其致亡
之本不在於流賊也嗚呼莊烈非亡國之君而當亡國
之運又乏救亡之術徒見其焦勞瞀亂孑立於上十有
七年而帷幄不聞良平之謀行間未覩李郭之將卒致
宗社顛覆徒以身殉悲夫自唐賽兒以下本末易竟事
具𠞰賊諸臣𫝊中獨志其亡天下者立李自成張獻忠
𫝊
李自成張獻忠
李自成米脂人世居懷遠堡李繼遷寨父守忠無子禱
於華山夢神告曰以破軍星為若子已生自成幼牧羊
於邑大姓艾氏及長充銀川驛卒善騎射鬭很無賴數
犯法知縣晏子賓捕之將置諸死脱去為屠天啟末魏
忠賢黨喬應甲為陜西巡撫朱童蒙為延綏巡撫貪黷
不詰盜盜由是始崇禎元年陜西大饑延綏缺餉固原
兵刧州庫白水賊王二府谷賊王嘉允宜州賊王左掛
飛山虎大紅狼等一時並起有安塞馬賊高迎祥者自
成舅也與饑民王大梁聚衆應之迎祥自稱闖王大梁
自稱大梁王二年春詔以楊鶴為三邊總督捕之參政
劉應遇擊斬王二王大梁參議洪承疇擊破王左掛賊
稍稍懼會京師戒嚴山西巡撫耿如杞勤王兵譁而西
延綏總兵吳自勉甘肅巡撫梅之煥勤王兵亦潰與羣
盜合延綏巡撫張夢鯨恚死承疇代之召故總兵杜文
煥督延綏固原兵便宜𠞰賊三年王左掛王子順苗美
等戰屢敗乞降而王嘉允掠延安慶陽間楊鶴撫之不
聽從神木渡河犯山西是時秦地所徵曰新餉曰均輸
曰間架其目日增吏因緣為姦民大困以給事中劉懋
議裁驛站山陜游民仰驛糈者無所得食俱從賊賊轉
盛兵部郎中李繼貞奏曰延民饑將盡為盜請以帑金
十萬賑之帝不聽而嘉允已襲破黃甫川清水木瓜三
堡陷府谷河曲又有神一元不沾泥可天飛郝臨庵紅
軍友點燈子李老柴混天猴獨行狼諸賊所在蜂起或
掠秦或東入晉屠陷城堡官兵東西奔擊賊或降或死
旋滅旋熾延安賊張獻忠亦聚衆據十八寨稱八大王
四年孤山副將曹文詔破賊河曲王嘉允遁去已復自
岳陽突犯澤潞為左右所殺其黨共推王自用號紫金
梁者為魁自用結羣賊老&KR0624;&KR0624;曹操八金剛掃地王射
塌天閻正虎滿天星破甲錐邢紅狼上天龍蝎子塊過
天星混世王等及迎祥獻忠共三十六營衆二十餘萬
聚山西自成乃與兄子過往從迎祥與獻忠等合號闖
將未有名楊鶴撫賊不效被逮洪承疇代鶴張福臻代
承疇督諸將曹文詔楊嘉謨𠞰賊所向克捷陜地略定
而山西賊大盛剽掠寧鄉石樓稷山聞喜河津間五年
賊分道四出連陷大寧隰州澤州夀陽諸州縣全晉震
動乃罷巡撫宋統殷以許鼎臣代之與宣大總督張宗
衡分督諸將宗衡督虎大威賀人龍左良玉等兵八千
人駐平陽責以平陽澤潞四十一州縣鼎臣督張應昌
頗希牧艾萬年兵七千人駐汾州責以汾太沁遼三十
八州縣賊亦轉入磨盤山分衆為三閻正虎據交城文
水窺太原邢紅狼上天龍據吳城窺汾州自用獻忠突
沁州武鄉陷遼州六年春官兵共進力擊自用懼乞降
於故錦衣僉事張道濬約未定陽和兵襲之賊怒敗約
去會總兵官曹文詔率陜西兵至偕諸將猛如虎虎大
威頗希牧艾萬年張應昌等合𠞰屢戰皆大克前後殺
混世王滿天星姬關鎖翻山動掌世王顯道神等破自
用獻忠老&KR0624;&KR0624;蝎子塊掃地王諸賊其後自用又為川
將鄧玘射殺之山西三大盜俱敗初賊之破澤州也分
其衆南踰太行掠濟源清化修武圍懷慶官軍擊之賊
遁走别賊復闌入西山大掠順德真定間大名道盧象
昇力戰却賊賊自邢臺摩天嶺西下抵武安敗總兵左
良玉河北三府焚刧殆徧潞王上疏告急兼請衛鳳泗
陵寢詔特遣總兵倪寵王樸率京營兵六十人與諸將
並進賊聞之欲從河内走太行文詔邀擊之不敢進賊
之敗於山西者亦奔河北合營迎祥自成獻忠曹操老
&KR0624;&KR0624;等俱至京兵蹙其後左良玉湯九州等扼其前連
戰於青店石岡石坡牛尾柳泉猛虎村屢敗之賊欲逸
阻於河大困賊素畏文詔道濬道濬先坐事遣戍文詔
轉戰秦晉河北遇賊輒大克御史復劾其驕倨調大同
總兵去賊遂詭辭乞降監軍大監楊進朝信之為入奏
會天寒河冰合賊突從毛家寨策馬徑渡河南諸軍無
扼河者賊遂連陷澠池伊陽盧氏三縣河南巡撫元默
率諸將盛兵待之賊竄入盧氏山中由間道直走内鄉
掠鄖陽又分掠南陽汝寧入棗陽當陽偪湖廣巡撫唐
暉歛兵守境犯歸巴夷陵等處破䕫州攻廣元逼四川
所在告急七年春特設山陜河南湖廣四川總督專辦
賊以延綏巡撫陳竒瑜為之以盧象昇撫治鄖陽為竒
瑜破賊延水關有威名而象昇歷戰陣知兵也於是竒
瑜自均州入與象昇並進師次烏林關斬賊數千級賊
走漢南竒瑜以湖廣不足憂引兵西擊始賊自澠池渡
河高迎祥最強自成属焉及入河南自成與兄子過結
李牟俞彬白廣恩李雙喜顧君恩高傑等自為一軍過
傑善戰君恩善謀及竒瑜兵至獻忠等奔商雒自成等
陷於興安之車箱峽會大雨兩月馬乏芻多死弓矢皆
脱自成用君恩計賄竒瑜左右詐降竒瑜意輕賊許之
檄諸將按兵毋殺所過州縣為具糗𫝊送賊甫渡棧即
大譟盡屠所過七州縣而略陽賊數萬亦來會賊勢愈
張竒瑜坐削籍而自成名始著矣已洪承疇代竒瑜李
喬巡撫陜西吳甡巡撫山西大學士温體仁謂甡曰流
賊癬疥疾勿憂也未幾西寧兵變承疇甫受命而東聞
變遽返迎祥自成遂入鞏昌平涼臨洮鳳翔諸府數十
州縣敗賀人龍張天禮軍殺固原道陸夢龍圍隴州四
十餘日承疇檄總兵左光先與人龍合擊大破之會朝
廷亦命豫楚晉蜀兵四道入陜迎祥自成遂竄入終南
山已而東出陷陳州靈寶汜水滎陽聞左良玉將至移
壁梅山溱水間部賊拔下蔡燒汝寧郛乃命承疇出關
追賊與山東巡撫朱大典并力擊賊賊偵知之八年正
月大會滎陽老&KR0624;&KR0624;曹操革裏眼左金王改世王射塌
天横天王混十萬過天星九條龍順天王及迎祥獻忠
共十三家七十二營議拒敵未決自成進曰一夫猶奮
況十萬衆乎官兵無能為也宜分兵定所向利鈍聽之
天皆曰善乃議革裏眼左金王當川湖兵横天王混十
萬當陜兵曺操過天星扼河上迎祥獻忠及自成等略
東方老&KR0624;&KR0624;九條龍往來策應陜兵銳益以射塌天改
世王所破城邑子女玉帛惟均衆如自成言先是南京
兵部尚書吕維祺懼賊南犯請加防鳳陽陵寢不報及
迎祥獻忠東下江北兵單固始霍邱俱失守賊燔夀州
陷潁州知州尹夢鼇州判趙士寬戰死殺故尚書張鶴
鳴乘勝陷鳳陽焚皇陵留守署正朱國相等皆戰死事
聞帝素服哭遣官告廟逮漕運都御史楊一鵬棄市以
朱大典代之大徵兵討賊賊乃大書幟曰古元真龍皇
帝合樂大飲自成從獻忠求皇陵監小閹善鼓吹者獻
忠不與自成怒偕迎祥西趨歸德與曺操過天星合復
入陜西獻忠獨東下廬州承疇方馳至汝州命諸將左
良玉湯九州尤世威徐來朝陳永福鄧玘張應昌分扼
湖廣河南鄖陽諸關隘召曺文詔為中軍文詔未至玘
以兵亂死迎祥自成從終南山出大掠富平寧州老&KR0624;
&KR0624;獻忠曹操蝎子塊過天星諸賊聞承疇出關先後皆
走陜西焚掠西安平涼鳳翔諸郡承疇亟還救分遣諸
將擊老&KR0624;&KR0624;等令副總兵劉成功艾萬年擊迎祥自成
於寧州萬年中伏戰死文詔怒復擊之亦中伏戰死羣
賊乘勝掠地火照西安城中承疇力禦之涇陽三原間
決死戰賊不得過獻忠老&KR0624;&KR0624;等由他道轉突朱陽關
守關將徐來臣軍潰死尤世威中箭遁於是羣賊皆出
關分十三營東犯而迎祥自成獨留陜西時盧象昇已
改湖廣廵撫總理直隸河南山東四川湖廣諸軍務詔
承疇督關中象昇督關外賊亦分兵迎祥略武功扶風
以西自成略富平固州以東承疇遣將追自成小捷至
醴泉賊將高傑通於自成妻邢氏懼誅挾之來降承疇
身追自成大戰渭南臨潼自成大敗東走迎祥亦屢敗
東踰華隂南原絶嶺偕自成出朱陽關與獻忠合冬十
一月羣賊薄閿鄉左良玉祖寬禦之不克遂陷陜州進
攻雒陽河南巡撫陳必謙督良玉寬援雒陽獻忠走嵩
汝迎祥自成走偃師鞏縣略魯山葉縣陷光州象昇擊
敗之確山九年春迎祥自成攻廬州不拔陷含山和州
殺知州黎弘業及在籍御史馬如蛟等又攻滁州知州
劉大鞏太僕卿李覺斯堅守不下象昇親督祖寬羅岱
楊世恩等來援戰於朱龍橋賊大敗屍咽水不流北攻
夀州故御史方震孺堅守折而西入歸德邊將祖大樂
破之走密登封故總兵湯九州戰死分道犯南陽裕州
必謙援南陽象昇援裕令大樂等擊賊殺迎祥自成精
銳幾盡賊復分兵再入陜迎祥由鄖襄趨興安漢中自
成由南山踰商雒走延綏犯鞏昌北境諸將左光先曹
變蛟破之自成走環縣未幾官軍敗於羅家山盡亡士
馬器仗總兵官俞翀霄被執自成勢復振進圍綏德欲
東渡河山西兵遏之復西掠米脂呼知縣邊大受曰此
吾故鄉也勿虐我父老遺之金令修文廟將襲榆林河
水驟長賊淹死甚衆乃改道從韓城而西時象昇及大
樂寬等皆入援京師孫傅庭新除陜西巡撫銳意滅賊
秋七月禽迎祥於盩厔獻俘闕下磔死於是賊黨乃共
推自成為闖王矣是月犯階徽未幾出汧龍犯鳳翔渡
渭河十年犯涇陽三原蝎子塊過天星俱來會傅庭督
變蛟連戰七日皆克蝎子塊降自成與過天星奔秦州
入蜀陷寧羌破七盤關陷廣元總兵官侯良柱戰死遂
連陷昭化劎州梓潼江油黎雅青川等州縣劎州知州
徐尚卿吏目李英俊昭化知縣王時化郫縣主簿張應
竒金堂典史潘夢科皆死進攻成都七日不克巡撫王
維章坐避賊徵十一年春官軍敗賊梓潼自成奔白水
食盡承疇傅庭合擊於梓潼原大破之自成盡亡其卒
獨與劉宗敏田見秀等十八騎潰圍竄伏商洛山中其
年獻忠䧏自成勢益衰承疇改薊遼總督傅庭改保定
總督傅庭以疾辭逮下獄二人去自成稍得安總理熊
文燦方主撫諜者或報自成死益寬之十二年夏獻忠
反穀城自成大喜出收衆衆復大集陜西總督鄭崇儉
發兵圍之令曰圍師必缺自成乃由缺走突武關往依
獻忠獻忠欲圖之覺遁去楊嗣昌督師夷陵檄令降自
成出謾語官軍圍自成於巴西魚復諸山中自成大困
欲自經養子雙喜勸而止賊將多出降劉宗敏者藍田
鍛工也最驍勇亦欲降自成與步入叢祠顧而歎曰人
言我當為天子盍卜之不吉斷我頭以降宗敏諾三卜
三吉宗敏還殺其兩妻謂自成曰吾死從君矣軍中壯
士聞之亦多殺妻子願從者自成乃盡焚輜重輕騎由
鄖均走河南河南大旱斛榖萬錢饑民從自成者數萬
遂自南陽出攻宜陽殺知縣唐啟泰攻永寧殺知縣武
大烈戕萬安王采&KR0008;攻偃師知縣徐日泰罵賊死時十
三年十二月也自成為人高顴深䫜鴟目曷鼻聲如豺
性猜忍日殺人斮足剖心為戲所過民皆保塢堡不下
把縣舉人李信者逆案中尚書李精白子也嘗出粟賑
饑民民德之曰李公子活我會繩伎紅娘子反擄信強
委身焉信逃歸官以為賊囚獄中紅娘子來救饑民應
之共出信盧氏舉人牛金星磨勘被斥私入自成軍為
主謀潛歸事洩坐斬已得末減二人皆往投自成自成
大喜改信名曰巖金星又薦卜者宋獻策長三尺餘上
讖記云十八子主神器自成大悦巖因說曰取天下以
人心為本請勿殺人收天下心自成從之屠戮為減又
散所掠財物賑饑民民受餉者不辨巖自成也雜呼曰
李公子活我巖復造謠詞曰迎闖王不納糧使兒童歌
以相煽從自成者日衆十四年正月攻河南有營卒勾
賊城遂陷福王常洵遇害自成兵汋王血雜鹿醢嘗之
名福禄酒王世子由崧裸而逃自成發王邸金賑饑民
遂移攻開封時張獻忠亦陷襄陽戕襄王翊銘王開封
者周王恭枵聞賊至急發庫金募死士與巡撫都御史
高名衡等固守自成攻七晝夜解去屠密縣賊魁羅汝
才土寇袁時中皆歸自成時中衆二十萬號小袁營汝
才即曺操與獻忠同降復叛去者也自成初為迎祥裨
將至是勢大盛帝以故尚書傅宗龍為陜西總督使專
辦自成别敕保定總督楊文岳會師宗龍馳入關與巡
撫汪喬年調兵兵已發盡乃檄河南大將李國竒賀人
龍兵隸部下亟出關文岳率虎大威軍俱至新蔡與自
成遇人龍卒先奔國竒大威繼之宗龍文岳以親軍築
壘自固夜文岳兵潰奔陳州宗龍與賊持數日食盡突
圍走被執死自成陷葉縣殺副將劉國能遂圍左良玉
於郾城喬年代宗龍總督出關次襄城自成盡銳攻之
喬年與副將李萬慶皆死自成劓刖諸生百九十人遂
乘勝陷南陽鄧州十四城再圍開封巡撫名衡總兵陳
永福力拒之射中自成目礮殪上天龍等自成益怒自
成每攻城不用古梯衝法專取瓴甋得一甎即歸營卧
後者必斬取甎已即穿穴穴成初僅容一人漸至十百
次第傅土以出過三五步留一土柱繫以巨絙穿畢萬
人曳絙一呼而柱折城崩矣名衡於城上鑿横道聽其
下有聲用毒穢灌之多死賊乃即城壊處用火攻法實
藥甕中火然藥發當者輒糜碎名曰放迸十五年二月
城半圯賊用放迸法攻之鐵騎數千馳譟伺城頽即擁
入城城故宋汴都金人所重築也厚數丈土堅火外擊
賊騎多殱自成駭而去南陷西華尋屠陳州副使關永
傑知州侯君耀皆罵賊死歸德雎州寧陵大康數十郡
縣悉殘燬商邱知縣梁以樟創死復蘇全家殱焉已復
攻開封築長圍為持久計詔起孫傅庭為總督釋故尚
書侯恂命督師召左良玉援開封良玉至朱仙鎮大敗
奔襄陽諸軍皆屯河北不敢進開封食盡山東總兵劉
澤清亦奉詔至傅庭知開封急大會諸將西安亟出關
來救未至名衡等議決朱家寨口河灌賊賊亦決馬家
口河欲灌城秋九月癸未天大雨二口並決聲如雷潰
北門入穿東南門出注渦水城中百萬戶皆没得脱者
惟周王妃世子及撫按以下不及二萬人賊亦漂没萬
餘乃拔營西南去先是有馬守應稱老&KR0624;&KR0624;賀一龍稱
革裏眼賀錦稱左金王劉希堯稱爭世王藺養成稱亂
世王者皆附自成時號革左五營自成乃西迎傅庭兵
遇於南陽傅庭軍潰走豫人所謂柿園之敗也是時
大清兵南侵京師方告急朝廷不暇復討賊自成乃收
羣賊連營五百餘里再屠南陽進攻汝寧總兵虎大威
中礮死楊文岳被殺自成乃脅崇玉由樻使從軍遂由
確山信陽泌陽向襄陽左良玉望風南走自成入襄陽
分徇属城及德安諸州縣皆下再破夷陵荆門州自成
自攻荆州湘隂王儼&KR0008;遇害燒獻陵木城穿燬宫殿十
六年春陷承天將發獻陵有聲震山谷懼而止旁掠潛
山京山雲夢黃陂孝感等州縣皆下先驅偪漢陽良玉
走九江攻鄖陽撫治都御史徐起元及王光恩力守不
下光恩賊反正者也自成自號奉天倡義大元帥號羅
汝才代天撫民威德大將軍分其衆曰標營領兵百隊
曰前後左右營各領兵三十餘隊標營白幟黑纛自成
獨白鬃大纛銀浮屠左營幟白右緋前黑後黃纛隨其
色五營以序直晝夜次第休息巡徼嚴密逃者謂之落
草磔之收男子十五以上四十以下者為兵精兵一人
主芻掌械執爨者十人軍令不得藏白金過城邑不得
室處妻子外不得攜他婦人寢興悉用單布幕緜甲厚
百層矢礮不能入一兵倅馬三四匹冬則以茵褥藉其
蹏剖人腹為馬槽以飼馬馬見人輒鋸牙思噬若虎豹
軍止即出較騎射曰站隊夜四鼓蓐食以聽令所過崇
岡峻坂騰馬直上水惟憚黃河若淮泗涇渭則萬衆翹
足馬背或抱鬛緣尾呼風而渡馬蹏所壅閼水為不流
臨陣列馬三萬名三堵墻前者返顧後者殺之戰久不
勝馬兵佯敗誘官兵步卒長鎗三萬擊刺如飛馬兵回
擊無不大勝攻城迎降者不殺守一日殺十之三二日
殺十之七三日屠之凡殺人束屍為燎謂之打亮城將
陷步兵萬人環堞下馬兵巡徼無一人得免獻忠雖至
殘忍不逮也諸營校所獲馬騾者上賞弓矢鉛銃者次
之幣帛又次之珠玉為下自成不好酒色脱粟粗糲與
其下共甘苦汝才妻妾數十被服紈綺帳下女樂數部
厚自奉養自成嘗嗤笑之汝才衆數十萬用山西舉人
吉珪為謀主自成善攻汝才善戰兩人相須若左右手
自成下宛葉克梁宋兵強士附有專制心顧獨忌汝才
乃召汝才所善賀一龍宴縛之晨以二十騎斬汝才於
帳中悉兼其衆自成在中州所略城輒焚燬之及渡漢
江謀以荆襄為根本改襄陽曰襄京修襄王宫殿居之
改禹州曰均平府承天府曰揚武州他府縣多所更易
牛金星教以剙官爵名號大行署置自成無子兄子過
及妻弟高一功迭居左右親信用事田見秀劉宗敏為
權將軍李巖賀錦劉希堯等為制將軍張鼐党守素等
為威武將軍谷可成任維榮等為果毅將軍凡五營二
十二將又置上相左輔右弼六政府侍郎郎中從事等
官要地設防禦使府曰尹州曰牧縣曰令封崇玉由樻
襄陽伯邵陵王在城棗陽伯保寧王紹圯宣城伯肅寧
王術授順義伯以張國紳為上相牛金星為左輔來儀
為右弼國紳安定人嘗官參政既降獻文翔鳳妻鄧氏
以媚自成自成惡其傷同類殺之而歸鄧氏於其家六
政府侍郎則石首喻上猷江陵蕭應坤招遠楊永裕米
脂李振聲江陵鄧巖忠西安姚錫允尋以宣城邱之陶
代振聲為兵政府侍郎其餘受偽職者甚衆不具載使
高一功馮雄守襄陽任繼光守荆州藺養成牛萬才守
夷陵王文曜守澧州白旺守安陸蕭雲林守荆門謝應
龍守漢川周鳳梧守禹州於是河南湖廣江北諸賊莫
不聽命自成既殺汝才一龍又襲殺養成奪守應兵擊
殺袁時中於杞縣獻忠方據武昌自成遣使賀且脅之
曰老&KR0624;&KR0624;已降曹操輩誅死行及汝矣獻忠大懼南入
武昌當是時十三家七十二營諸大賊䧏死殆盡惟自
成獻忠存而自成獨勁遂自稱曰新順王集牛金星等
議兵所向金星請先取河北直走京師楊永裕請下金
陵斷燕都糧道從事顧君恩曰金陵居下流事雖濟失
之緩直走京師不勝退安所歸失之急關中大王桑梓
邦也百二山河得天下三分之二宜先取之建立基業
然後旁略三邊資其兵力攻取山西後向京師庶幾進
戰退守萬全無失自成從之傅庭之敗於柿園而歸陜
也大治兵制火車二萬輛募壯士使白廣恩高傑將欲
俟賊饑而擊之朝議日督戰不得已出關以牛成盧光
祖為前鋒由靈寶入洛高傑為中軍檄廣恩從新安來
會河南將陳永福守新灘四川將秦翼明出商洛為掎
角前鋒敗賊澠池至寳豐再拔其城次郟自成率萬騎
還戰復大敗幾被禽會天大雨道濘糧車不進自成遣
輕騎出汝州要截糧道傅庭乃分軍三令廣恩從大道
令高傑親隨從間道迎糧令永福守營傅庭既行永福
兵亦爭發不可禁遂為賊所躡至南陽傅庭還戰賊陣
五重官軍克其三已而稍却火車奔騎兵亦大奔賊縦
鐵騎踐之傅庭大敗自成空壁追一日夜踰四百里官
軍死者四萬餘人失兵器輜重數十萬傅庭奔河北轉
趨潼關氣敗沮不復振冬十月自成陷潼關傅庭死遂
連破華隂渭南華商臨潼進攻西安守將王根子開東
門納賊自成執秦王存樞以為權將軍永夀王誼況為
制將軍巡撫馮師孔以下死者十餘人布政使陸之祺
等俱降自成大掠三日下令禁止改西安曰長安稱西
京賜顧君恩女樂一部賞入關策也大發民修長安城
開馳道自成每三日親赴教場校射百姓望見黃龍纛
咸伏地呼萬歲諸將白廣恩高汝利左光先梁甫先後
皆降陳永福以先射中自成目保山巔不敢下自成折
箭為誓招之亦降惟高傑以竊自成妻走延安為李過
所追折而東渡宜川絶蒲津以守自成兵所至風靡乃
詣米脂祭墓向為官軍所發焚棄遺骴築土封之求其
宗人贈金封爵以去改延安府日天保府米脂曰天保
縣清澗曰天波府鳳翔不下屠之始自成入陜西自謂
故鄉毋有侵暴未一月抄掠如故又以士大夫必不附
己悉索諸薦紳搒掠徵其金死者瘞一穴榆林故死守
李過等不能克自成大發兵攻陷之副使都任總兵王
世國尤世威等俱不屈死乘勝取寧夏屠慶陽執韓王
稟塉移攻蘭州甘肅巡撫林日瑞等亦死進陷西寧於
是肅州山丹永昌鎮番莊浪皆降陜西地悉歸自成又
遣賊渡河陷平陽殺宗室三百餘人高傑奔澤州詔以
余應桂總督三邊收邊兵𠞰賊然全陜已沒應桂不能
進十七年正月庚寅朔自成稱王于西安僭國號曰大
順改元永昌改名自晟追尊其曾祖以下加諡號以李
繼遷為太祖設天祐殿大學士以牛金星為之增置六
政府尚書設弘文館文諭院諫議直指使從政統會尚
契司驗馬寺知政使書寫房等官以乾州宋企郊為吏
政尚書平湖陸之祺為戸政尚書真寧鞏焴為禮政尚
書歸安張嶙然為兵政尚書復五等爵大封功臣侯劉
宗敏以下九人伯劉體純以下七十二人子三十人男
五十五人定軍制有一馬儳行列者斬之馬騰入田苖
者斬之籍步兵四十萬馬兵六十萬兵政侍郎楊王休
為都肄出横門至渭橋金鼓動地令弘文館學士李化
鱗等草檄馳諭遠近指斥乘輿是日大風霾黃霧四塞
事聞帝大驚召廷臣議大學士李建泰請督師帝許之
時山西自平陽陷河津稷山滎河皆陷他府縣多望風
送款二月自成渡河破汾州徇河曲靜樂攻太原執晉
王求桂巡撫蔡懋德死之北徇忻代寧武總兵周遇吉
戰死自成先遣游兵入故關掠大名真定而北身率衆
賊並邊東犯陷大同巡撫衛景瑗總兵朱三樂死自成
殺代王傅㸄代藩宗室殆盡犯宣府總兵姜瓖迎降巡
撫朱之馮死遂犯陽和由柳溝逼居庸總兵官唐通太
監杜之秩迎降三月十三日焚昌平總兵官李守鑠死
始賊欲偵京師虚實往往隂遣人輦重貨賈販都市又
令充部院諸掾吏探刺機密朝廷有謀議數千里立馳
報及抵昌平兵部發騎探賊賊輒勾之降無一還者賊
游騎至平則門京師猶不知也十七日帝召問羣臣莫
對有泣者俄頃賊環攻九門門外先設三大營悉降賊
京師久乏餉乘陴者少益以内侍内侍專守城事百司
不敢問十八日賊攻益急自成駐彰義門外遣降賊太
監杜勲縋入見帝求禪位帝怒叱之下詔親征日暝太
監曹化淳啟彰義門賊盡入帝出宫登煤山望烽火徹
天歎息曰苦我民耳徘徊久之歸乾清宫令送太子及
永王定王於戚臣周奎田弘遇第劎擊長公主趣皇后
自盡十九日丁未天未明皇城不守鳴鐘集百官無至
者乃復登煤山書衣襟為遺詔以帛自縊於山亭帝遂
崩太監王承恩縊於側自成氊笠縹衣乘烏駁馬入承
天門偽丞相牛金星尚書宋企郊喻上猷侍郎黎志陞
張嶙然等騎而從登皇極殿據御座下令大索帝后期
百官三日朝見文臣自范景文戚勲自劉文炳以下殉
節者四十餘人宫女魏氏投河從者二百餘人象房象
皆哀吼流淚太子投周奎家不得入二王亦不能匿先
後擁至皆不出自成羈之宫中長公主絶而復甦舁至
令賊劉宗敏療治已乃知帝后崩自成命以宫扉載出
盛柳棺置東華門外百姓過者皆掩泣越三日己酉昧
爽成國公朱純臣大學士魏藻德率文武百官入賀皆
素服坐殿前自成不出羣賊爭戲侮為椎背脱帽或舉
足加頸相笑樂百官懾伏不敢動太監王德化叱諸臣
曰國亡君喪若曺不思殯先帝乃在此耶因哭内侍數
十人皆哭藻德等亦哭顧君恩以告自成改殮帝后用
衮冕禕翟加葦厰云大學士陳演勸進不許封太子為
宋王放刑部錦衣衛繫囚自成自居西安建置官吏至
是益盡改官制六部曰六政府司官曰從事六科曰諫
議十三道曰直指使翰林院曰弘文館太僕寺曰驗馬
寺巡撫曰節度使兵備曰防禦使知府州縣曰尹曰牧
曰令召見朝官自成南嚮坐金星宗敏企郊等左右雜
坐以次呼名分三等授職自四品以下少詹事梁紹陽
楊觀光等無不汚偽命三品以上獨用故侍郎侯恂其
餘勲戚文武諸臣奎純臣演藻德等共八百餘人送宗
敏等營中拷掠責賕賂至灼肉折脛備諸慘毒藻德遇
馬世竒家人泣曰吾不能為若主今求死不得賊又編
排甲令五家養一賊大縱淫掠民不勝毒縊死相望徵
諸勲戚大臣金金足輒殺之焚太廟神主遷太祖主於
帝王廟時賊黨已䧟保定李建泰降畿内府縣悉附山
東河南徧設官吏所至無違者及淮巡撫路振飛發兵
拒之乃去自成謂真得天命金星率賊衆三表勸進乃
從之令撰登極儀諏吉日及自成升御座忽見白衣人
長數丈手劒怒視座下龍爪鬛俱動自成恐亟下鑄金
璽及永昌錢皆不就聞山海關總兵吴三桂起兵乃謀
歸陜西初三桂奉詔入援至山海關京師䧟猶豫不進
自成劫其父襄作書招之三桂欲降至灤州聞愛姬陳
沅被劉宗敏掠去憤甚疾歸山海襲破賊將自成怒親
部賊十餘萬執吳襄于軍東攻山海關以别將從一片
石越關外三桂懼乞降于我
大清四月二十二日自成兵二十萬陣于關内自北山
亘海我兵對賊置陣三桂居右翼末悉銳卒搏戰殺賊
數千人賊亦力鬭圍開復合戰良久我兵從三桂陣右
突出衝賊中堅萬馬奔躍飛矢雨堕天大風沙石飛走
擊賊如雹自成方挟太子登高岡觀戰知為我兵急策
馬下岡走我兵追奔四十里賊衆大潰自相踐踏死者
無算僵屍徧野溝水盡赤自成奔永平我兵逐之三桂
先驅至永平自成殺吴襄奔還京師時牛金星居守諸
降人往謁執門生禮甚恭金星曰訛言方起諸君宜簡
出由是降者始懼多竄伏矣自成至悉鎔所拷索金及
宫中帑藏器皿鑄為餅每餅千金約數萬餅騾車載歸
西安二十九日丙戌僭帝號于武英殿追尊七代皆為
帝后立妻高氏為皇后自成被冠冕列仗受朝金星代
行郊天禮是夕焚宫殿及九門城樓詰旦挟太子二王
西走而使偽將軍左光先谷可成殿五月二日我
大清兵入京師下令安輯百姓為帝后發喪議諡號遣
將偕三桂追自成時福王已監國南京大學士史可法
督師討賊自成至定州我兵追之與戰斬谷可成左光
先傷足賊負而逃自成西走真定益發衆来攻我兵復
擊之自成中流矢創甚西踰故關入山西會我兵東返
自成乃鳩合潰散走平陽李巗者故勸自成以不殺收
人心者也及䧟京師保護懿安皇后令自盡又獨于士
大夫無所拷掠金星等大忌之定州之敗河南州縣多
反正自成召諸將議巖請率兵往金星隂告自成曰巖
雄武有大略非能久下人者河南巖故鄉假以大兵必
不可制十八子之䜟得非巖乎因譖其欲反自成令金
星與巖飲殺之賊衆俱解體自成歸西安復遣賊䧟漢
中降總兵趙光遠進略保寧時獻忠以兵拒之乃還八
月建祖禰廟成將往祀忽寒慄不能就禮自成始以巖
言謬為仁義及巖死又屢敗復強很自用偽尚書張第
元耿始然皆以小忤死制銅鏌官吏坐賕即鏌斬民盜
一雞者死西人大懼
順治二年二月我兵攻潼關偽伯馬世耀以六十萬衆
迎戰敗死潼關破自成遂棄西安由龍駒寨走武岡入
襄陽復走武昌我兵兩道追躡連蹙之鄧州承天德安
武昌窮追至賊老營大破之者八當是時左良玉東下
武昌虚無人自成屯五十餘日賊衆尚五十餘萬改江
夏曰瑞符縣尋為我兵所迫部衆多降或逃散自成走
延寧蒲圻至通城竄于九宫山秋九月自成留李過守
寨自率二十騎略食山中為村民所困不能脱遂縊死
或曰村民方築堡見賊少爭前擊之人馬俱䧟泥淖中
自成腦中鉏死剥其衣得龍衣金印眇一目村民乃大
驚謂為自成也時我兵遣識自成者騐其尸朽莫辨獲
自成兩從父偽趙侯偽襄南侯及自成妻妾二人金印
一又獲偽汝侯劉宗敏偽總兵左光先偽軍師宋獻策
于是斬自成從父及宗敏于軍牛金星宋企郊等皆遁
亡自成兄子過改名錦偕諸賊帥奉高氏降于總督何
騰蛟時唐王立于閩賜錦名赤心封高氏忠義夫人號
其軍曰忠貞營隸騰蛟麾下永明王時赤心封興國侯
尋死
張獻忠者延安衛柳樹澗人也與李自成同歲生長隸
延綏鎮為軍犯法當斬主將陳洪範竒其狀貌為請于
總兵官王威釋之乃逃去崇禎三年陕西賊大起王嘉
允據府谷䧟河曲獻忠以米脂十八寨應之自號八大
王明年嘉允死其黨王自用復聚衆三十六營獻忠及
高迎祥羅汝才馬守應等皆為之渠其冬洪承疇為總
督獻忠及汝才皆就撫已而叛入山西偕羣賊焚掠尋
擾河北又偕渡河自是陕西湖南湖廣四川江北數千
里地皆被蹂躪當此之時賊渠率衆無專主遇官軍人
自為鬭勝則進敗則争竄山谷不相顧官軍遇敗追殺
亦不知所逐何賊也賊或分或合東西奔突勢日強盛
八年十三家會滎陽議敵官軍守應欲北渡獻忠嗤之
守應怒李自成為觧乃定議獻忠始與高迎祥並起作
賊自成乃迎祥偏禆不敢與獻忠並及是遂相頡頏與
俱東掠連破河南江北諸縣焚皇陵已而迎祥自成西
去獻忠獨東圍廬州舒城俱不下攻桐城䧟廬江屠巢
無為潛山太湖宿松諸城應天巡撫張國維禦之獻忠
從英霍遁道麻城合守應等入關會迎祥於鳳翔已復
出商洛屯靈寳以待迎祥迎祥至則合兵復東總兵官
左良玉祖寬擊之獻忠與迎祥分道走寬追獻忠戰於
嵩縣及九臯山三戰皆克俘斬甚衆獻忠恚再合迎祥
衆還戰復大敗迎祥尋與自成入陜西而守應汝才諸
賊各盤踞鄖陽商洛山中不能救獻忠亦遁山中明年
秋總督盧象昇去苗胙土巡撫湖廣不習兵於是獻忠
自均州守應自新野蝎子塊自唐縣並犯襄陽衆二十
餘萬總兵秦翼明兵寡不能禦湖廣震動獻忠糾汝才
守應及闖塌天諸賊順流東下與江北賊賀一龍賀錦
等合烽火達淮揚南京兵部尚書范景文操江都御史
黃道直總兵官楊御蕃分汛固守安池道副使史可法
親率兵當賊衝賊從間道犯安慶連營百里巡撫國維
告警詔左良玉馬爌劉良佐合兵援之遂大破賊賊走
潛山之天王古寨國維檄良玉搜山良玉不應尋北去
賊乃復出太湖連蘄黃敗官軍于酆家店殺參將程龍
陳于王等四十餘人會總兵官牟文綬偕良佐來援復
破賊賊皆遁獻忠入湖廣是時河南湖廣賊十五家惟
獻忠最狡黠驍勍次則汝才獻忠嘗偽為官兵欲給宛
城良玉適至獻忠倉皇走前鋒羅岱射之中額良玉馬
追及刃拂獻忠面馬馳以免會熊文燦為總理刊檄撫
賊闖塌天者本名劉國能與獻忠有郤詣文燦降獻忠
創甚不能戰大恐十一年春偵知陳洪範隸文燦麾下
為總兵大喜因遣人賫重幣獻洪範曰獻忠蒙公大恩
得不死公豈忘之邪願率所部降以自效洪範亦喜為
告文燦受其降巡按御史林銘球分巡道王瑞柟與良
玉謀俟獻忠至執之文燦不可獻忠遂據穀城請十萬
人餉文燦不敢決時羣賊皆聚南陽屠掠旁州縣文燦
赴裕州益大發檄撫賊汝才以戰敗乞降於太和山監
軍太監李繼改明年射塌天混十萬過天星關索王光
恩等十三家渠帥先後俱降陜西總督洪承疇巡撫孫
傅庭復大破李自成自成竄崤函山中朝廷皆謂賊撲
剪殆盡獻忠在穀城訓卒治甲仗言者頗疑其欲反帝
方信兵部尚書楊嗣昌言謂文燦能辦賊不復憂也夏
五月獻忠叛殺知縣阮之鈿隳穀城陷房縣合汝才兵
殺知縣郝景春十三家降賊一時並叛惟王光恩不從
獻忠去房縣左良玉追擊之羅岱為前鋒至羅&KR0008;山岱
中伏死良玉大敗嗣昌已拜大學士乃自請督師帝大
悦十月朔嗣昌至襄陽集諸將議進兵時羣賊大掠賀
一龍賀錦犯隨應麻黃與官軍相持汝才及過天星竄
伏漳房興遠獻忠踞湖廣四川界將西犯嗣昌視東略
稍緩乃宿輜重襄陽濬濠築城甚固令良玉專力𠞰獻
忠十三年閏正月良玉擊賊枸坪關獻忠遁追至瑪瑙
山賊據山拒敵良玉先登賀人龍李國竒夾擊大敗之
斬首千三百餘級禽獻忠妻妾湖廣將張應元汪之鳳
追敗之水右壩川將張令方國安又邀擊於岔溪獻忠
奔柯家坪張令逐北深入被圍應元之鳳援之復破賊
獻忠率千餘騎竄興歸山中勢大蹙初良玉之進兵也
與嗣昌議不合獻忠遣間說良玉良玉乃圍而弗攻獻
忠因得與山民市鹽芻米酪收潰散掩旗息鼓益西走
白羊山時汝才及過天星從寧昌窺大昌巫山欲渡江
為官兵所扼獻忠至遂與之合獻忠雖累敗氣益盛兵
馬江岸有不前赴者輒戮之賊爭死鬭官軍退走賊畢
渡屯萬頃山歸巫大震已而汝才過天星犯開縣不利
汝才東走過天星復軼開縣而西諸將往復追逐獻忠
乃悉衆攻楚兵於土地嶺副將潘之鳳戰死遂陷大昌
進屯開縣張令戰死石砫女土司秦良玉亦敗汝才復
自東至與獻忠轉趨逹州川撫卲捷春退扼涪江賊北
陷劎州將入漢中總兵官趙光遠賀人龍守陽平百丈
險賊不得過乃復走巴西涪江師潰捷春論死獻忠屠
緜州越成都陷瀘州北渡陷永州走漢州得陽入巴州
又自巴走達州復至開縣先是嗣昌聞賊入川進駐重
慶監軍萬元吉曰賊或東突不可無備宜分中軍間道
出梓潼扼歸路嗣昌不聽擬令諸將盡赴瀘州追賊十
四年正月總兵猛如虎參將劉士傑追之開縣之黃陵
城賊還戰官軍大敗士傑及遊擊郭開等皆死獻忠果
東出令汝才拒鄖撫袁繼咸兵自率輕騎一日夜馳三
百里殺督師使者於道取軍符給陷襄陽城獻忠縛襄
王翊銘置堂下属之酒曰我欲借王頭使楊嗣昌以陷
藩誅王其努力盡此酒遂殺之并殺鄖襄道張克儉推
官鄺曰廣復得其所失妻妾又去陷樊城當陽郟合汝
才入光州殘商城羅山息縣信陽固始分軍犯茶山應
城陷隨州偽張良玉幟入泌陽再攻應山不克去攻鄖
陽守將王光恩力戰始解又拔鄖西羣盜附者萬計遂
東略地獻忠自瑪瑙山之敗心畏良玉及屢勝有驕色
秋八月良玉追擊之信陽大破之降賊衆數萬獻忠傷
股乘夜東奔良玉急追之會大雨江溢道絶官軍不能
進獻忠走免已復出商城將向英山又為副將王允成
所破衆道散且盡從騎止數十時汝才已先與自成合
獻忠遂投自成自成以部曲遇之不從自成欲殺之汝
才諫曰留之使擾漢南分官軍兵力乃隂與獻忠五百
騎使遁去道糾土賊一斗穀瓦罐子等衆復盛然猶佯
推自成先是賊營革左二賀陷含巢潛諸縣欲西合獻
忠以湖廣官兵沮不得達及汴圍急督師丁啟睿及左
良玉皆往援汴獻忠乘間陷亳州入英霍山中與革左
二賀相見皆大喜明年合攻陷舒城六安掠民益軍陷
盧州知府鄭履祥死陷無為廬江習水師於巢湖太監
盧九德以總兵官黃得功劉良佐之兵戰於夾山敗績
江南大震鳳陽總督高斗光安慶巡撫鄭二陽逮治詔
起馬士英代斗光是秋得功良佐大破賊於潛山獻忠
腹心婦豎盡走蘄水革左二賀北投自成已獻忠復襲
陷太湖會良玉避自成東下盡撤湖廣兵自從獻忠聞
之又襲陷黃梅十六年春連陷廣濟蘄州蘄水入黃州
黃民盡逃乃驅婦女剷城尋殺之以填塹麻城人湯志
者大姓奴也殺諸生六十人以城降賊獻忠改麻城為
州又西陷漢陽全軍從鴨蛋洲渡陷武昌執楚王華奎
籠而沈諸江盡殺楚宗室錄男子二十以下十五以上
為兵餘皆殺之由鸚鵡洲至道士洑浮胔蔽江踰月人
脂厚累寸魚鼈不可食獻忠遂僭號改武昌曰天授府
江夏曰上江縣據楚王第鑄西王之寶偽設尚書都督
巡撫等官開科取士以興國州柯陳兩姓土官悍勇招
降之題詩黃鶴樓下令發楚邸金振饑民蘄黃等二十
一州縣悉附時李自成在襄陽聞之忌且怒貽書譙責
左良玉兵復西上偽官吏多被禽殺獻忠懼乃悉衆趨
岳州長沙於是監軍道王瓆沔陽知州章曠武昌生員
程天一白雲寨長易道三皆起兵討賊蘄黃漢陽三府
皆反正獻忠遂陷咸寧蒲圻偪岳州沅撫李乾德總兵
孔希貴等據陳陵磯拒戰三戰三克殱其前部獻忠怒
百道並進乾德等不支皆走岳州陷獻忠欲渡洞庭湖
卜於神不吉投珓而訽將渡風大作獻忠怒連巨舟千
艘載婦女焚之水光夜如晝騎而逼長沙巡按劉熙祚
奉吉王惠王走衡州總兵尹先民降長沙陷尋破衡州
吉王惠王桂王俱走永州乃折桂府材載至長沙造偽
殿而自追三王於永熙祚命中軍護三王入廣西身入
永死守城陷見殺又陷寶慶常德發故督師楊嗣昌祖
墓斬其屍見血攻道州守備沈至緒戰歿其女再戰奪
父屍還城獲全遂東犯江西陷吉安袁州建昌撫州永
新安福萬載南豐諸府縣廣東大震南詔属城官民盡
逃賊有獻計取吳越者獻忠憚良玉在不聽決策入川
中十七年春陷䕫州至萬縣水漲留屯三月已破涪州
敗守道劉麟長總兵曹英兵進陷佛圖關破重慶瑞王
常浩遇害是日天無雲而雷賊有震者獻忠怒發巨礮
與天角遂進陷成都蜀王至澍率妃夫人以下投於井
巡撫龍文光被殺是時我
大清兵已定京師李自成遁歸西安南京諸臣尊立福
王命故大學士王應熊督川湖軍事兵力弱不能討賊
獻忠遂僭號大西國王改元大順冬十一月庚寅即偽
位以蜀王府為宫名成都曰西京用汪兆麟為左丞相
嚴錫命為右丞相設六部五軍都督府等官王國麟江
鼎鎮龔完敬等為尚書養子孫可望艾能竒劉文秀李
定國等皆為將軍賜姓張氏分徇諸府州縣悉陷之保
寧順慶先已降自成置官吏獻忠悉逐去自成發兵攻
不克遂據有全蜀惟遵義一郡及黎州土司馬金堅不
下獻忠黃面長身虎頷人號黃虎性狡譎嗜殺一日不
殺人輒悒悒不樂詭開科取士集於青羊宫盡殺之筆
墨成坵塜坑成都民於中園殺各衛籍軍九十八萬又
遣四將軍分屠各府縣名草殺偽官朝會拜伏呼獒數
十下殿獒所齅者引出斬之名天殺又創生剝皮法皮
未去而先絶者刑者抵死將卒以殺人多少敘功次共
殺男女六萬萬有竒賊將有不忍至縊死者偽都督張
君用王明等數十人皆坐殺人少剥皮死并屠其家脅
川中士大夫使受偽職敘州布政使尹伸廣元給事中
吳宇英不屈死諸受職者後尋亦皆見殺其慘虐無人
理不可勝紀又用法移錦江涸而闕之深數丈埋金寶
億萬計然後決堤放流名水藏曰無為後人有也當是
時曾英李占春于大海王祥楊展曹勛等義兵並起故
獻忠誅殺益毒川中民盡乃謀窺西安
順治三年獻忠盡焚成都宫殿廬舍夷其城率衆出川
北又欲盡殺川兵偽將劉進忠故統川兵聞之率一軍
逃會我
大清兵至漢中進忠來奔乞為鄉導至鹽亭界大霧獻
忠曉行猝遇我兵於鳳凰坡中矢墜馬蒲伏積薪下於
是我兵禽獻忠出斬之川中自遭獻忠亂列城内雜樹
成拱狗食人肉若猛獸虎豹齧人死輒棄去不盡食也
民逃深山中草衣木食久徧體皆生毛獻忠既誅賊黨
可望能竒文秀定國等潰入川南殺曾英李乾德等後
皆降於永明王
明史卷三百九
