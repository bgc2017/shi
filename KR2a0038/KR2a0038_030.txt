欽定四庫全書
明史卷三十
大學士張廷玉等奉敇修
志第六
五行三(金土)
洪範曰金曰從革金不從革則失其性矣前史多以恒
𤾉詩妖毛蟲之孽大禍金石之妖白眚白祥皆屬之金
今從之
恒𤾉洪武三年夏旱六月戊午朔步禱郊壇四年陜西
河南山西及直隸常州臨濠北平河間永平旱五年夏
山東旱七年夏北平旱二十三年山東旱二十六年大
旱詔求直言永樂十三年鳳陽蘇州浙江湖廣旱十六
年陕西旱宣德元年夏江西旱湖廣夏秋旱二年南畿
湖廣山東山西陕西河南旱七年河南及大名夏秋旱
八年南北畿河南山東山西自春徂夏不雨九年南畿
湖廣江西浙江及真定濟南東昌兖州平陽重慶等府
旱十年畿輔旱正統二年河南春旱順德兖州春夏旱
平涼等六府秋旱三年南畿浙江湖廣江西九府旱四
年直隸陜西河南及太原平陽春夏旱五年江西夏秋
旱南畿湖廣四川府五州衛各一自六月不雨至於八
月六年陜西旱南畿浙江湖廣江西府州縣十五春夏
竝旱七年南畿浙江湖廣江西府州縣衛二十餘大旱
十年夏湖廣旱十一年湖廣及重慶等府夏秋旱十二
年南畿及山西湖廣等府七夏旱十三年直隸陜西湖
廣府州七夏秋旱十四年六月順天保定河間真定旱
景泰元年畿輔山東河南旱二年陜西府四衛九旱三
年江西旱四年南北畿河南及湖廣府三數月不雨五
年山東河南旱六年南畿及山東山西河南陜西江西
湖廣府三十三州衛十五皆旱七年湖廣浙江及南畿
江西山西府十七旱天順元年夏兩京不雨杭州寧波
金華均州亦旱三年南北畿浙江湖廣江西四川廣西
貴州旱四年濟南青州登州肇慶桂林甘肅諸府衛夏
旱五年南畿府四州一及錦衣等衛連月旱傷稼七年
北畿旱濟南青州東昌衛輝自正月不雨至於四月成
化三年湖廣江西及南京十一衛旱四年兩京春夏不
雨湖廣江西旱六年直隸山東河南陜西四川府縣衛
多旱八年京畿連月不雨運河水涸順德真定武昌俱
旱九年彰德衛輝平陽旱十三年四月京師旱是歲真
定河間長沙皆旱十五年京畿大旱順德鳳陽徐州濟
南河南湖廣皆旱十八年兩京湖廣河南陜西府十五
州二旱山西大旱十九年復旱二十年京畿山東湖廣
陜西河南山西俱大旱二十二年六月陜西旱蟲鼠食
苖稼凡九十五州縣八月北畿及江西三府旱九月温
台大旱長沙諸府亦旱弘治元年南畿河南四川及武
昌諸府旱三年兩京陜西山東山西湖廣貴州及開封
旱四年浙江府二廣西府八及陜西洮州衛旱六年北
直山東河南山西及襄陽徐州旱七年福建四川山西
陜西遼東旱八年京畿陜西山西湖廣江西大旱十年
順天淮安太原平陽西安延安慶陽旱十一年河南山
東廣西江西山西府十八旱十二年夏河南四府旱秋
山東旱十三年慶陽太原平陽汾潞旱十四年遼東鎮
春至秋不雨河溝盡涸十六年夏京師大旱蘇松常鎮
夏秋旱十八年北京及應天四十二衛旱正德元年陜
西三府旱二年貴州山西旱三年江南北旱四年旱自
三月至七月陜西亦旱七年鳳陽蘇松常鎮平陽太原
臨鞏旱八年畿輔及開封大同浙江六縣旱九年順天
河間保定廬鳳淮揚旱十一年北畿及兗州西安大同
旱十五年淮揚鳳陽州縣三十六及臨鞏甘州旱十六
年兩京山東河南山西陕西自正月不雨至於六月嘉
靖元年南畿江西浙江湖廣四川遼東旱二年兩京山
東河南湖廣江西及嘉興大同成都俱旱赤地千里殍
殣載道三年山東旱五年江左大旱六年北畿四府河
南山西及鳳陽淮安俱旱七年北畿湖廣河南山東山
西陜西大旱八年山西及臨洮鞏昌旱九年應天蘇松
旱十年陜西山西大旱十一年湖廣陜西大旱十七年
夏兩京山東陜西福建湖廣大旱十九年畿内旱二十
年三月久旱親禱二十三年湖廣江西旱二十四年南
北畿山東山西陜西浙江江西湖廣河南俱旱二十五
年南畿江西旱二十九年北畿山西陜西旱三十三年
兗州東昌淮安揚州徐州武昌旱三十四年陜西五府
及太原旱三十五年夏山東旱三十七年大旱禾盡稿
三十九年太原延安慶陽西安旱四十年保定等六府
旱四十一年西安等六府旱隆慶二年浙江福建四川
陜西及淮安鳳陽大旱四年夏旱詔諸司停刑六年夏
不雨萬歷十一年八月庚戌朔河東鹽臣言解池旱涸
鹽花不生十三年四月戊午因久旱步禱郊壇京師自
去秋至此不雨河井竝涸十四年三月乙巳以久旱命
順天府祈禱十七年蘇松連歲大旱震澤為平陸浙江
湖廣江西大旱十八年四月旱二十四年杭嘉湖三府
旱二十六年四月旱二十七年夏旱二十九年畿輔山
東山西河南及貴州黔東諸府衛旱三十年夏旱三十
四年夏亢旱三十七年楚蜀河南山東山西陜西皆旱
三十八年夏久旱濟青登莱四府大旱三十九年夏京
師大旱四十二年夏不雨四十三年三月不雨至於六
月山東春夏大旱千里如焚四十四年陜西旱秋冬廣
東大旱四十五年夏畿南亢旱四十七年廣西梧州旱
赤地如焚泰昌元年遼東旱天啓元年久旱五年真順
保河四府三伏不雨秋復旱七年四川大旱崇禎元年
夏畿輔旱赤地千里三年三月旱擇日親禱五年杭嘉
湖三府自八月至十月七旬不雨六年京師及江西旱
十年夏京師及河東不雨江西大旱十一年兩京及山
東山西陜西旱十二年畿南山東河南山西浙江旱十
三年兩京及登青莱三府旱十四年兩京山東河南湖
廣及宣大邊地旱十六年五月辛丑祈禱雨澤命臣工
痛加修省
詩妖太祖吳元年張士誠弟偽丞相士信及黃敬夫葉
德新蔡彦文用事時有十七字謠曰丞相做事業專靠
黃蔡葉一朝西風起乾鼈未幾蘇州平士信及三人者
皆被誅此其應也建文初年有道士歌於途曰莫逐燕
逐燕日高飛高飛上帝畿已忽不見是靖難之讖也正
統二年京師旱街巷小兒為土龍禱雨拜而歌曰雨帝
雨帝城隍土地雨若再来還我土地說者謂雨帝者與
弟也帝弟同音城隍者郕王再来還土地者復辟也萬
歷末年有道士歌於市曰委鬼當頭坐茄花遍地生北
人讀客為楷茄又轉音為魏忠賢客氏之兆又成都東
門外鎮江橋迴瀾塔萬歷中布政余一龍所修也張獻
忠破蜀毁之穿地取磚得古碑上有篆書云修塔余一
龍拆塔張獻忠歲逄甲乙丙此地血流紅妖運終川北
毒氣播川東吹簫不用竹一箭貫當胸漢元興元年丞
相諸葛孔明記
本朝大兵西征獻忠被射而死時肅王為將又有謠曰
鄴臺復鄴臺曹操再出来賊羅汝材自號曹操此其兆
也
毛蟲之孽弘治九年八月有黑熊自都城蓮池緣城上
西直門官軍逐之下不能獲嚙死一人傷一人十一年
六月有熊自西直門入城郎中何孟春曰當備盗亦宜
慎火宋紹興間熊抵永嘉城州守高世則以熊字能火
戒郡中慎火果延燒廬舍此其兆也是年城内多火災
嘉靖五年七月南城縣有虎具人手足四十五年六月
太醫院吏目李乾獻兔體備五色以為瑞兔
犬禍嘉靖二十年民家生一犬八足四耳四目萬歷四
十七年七月懷寧民家産一犬長五寸高四寸一頭二
身八脚如人
金異洪武十一年正月元旦甲戌早朝殿上金鐘始叩
忽斷為二六月丁夘夜寧夏衛風雨兜鍪旗槊皆有火
光十二年十二月甲子徐州衛譙樓銅壺自鳴乙丑復
鳴是歲胡惟庸井中生石笋去之笋復旁出者三次年
惟庸伏誅建文二年四月乙卯燕王營於蘇家橋兵端
火光如毬上下相擊金鐡錚錚弓絃自鳴成化十三年
六月壬子雨錢於京師正德四年三月甲寅蓋州衛城
樓鐘自鳴者三七年文登秦始皇廟鐘鼓自鳴成山衛
如之嘉靖六年五月甲午京師雨錢隆慶六年七月七
日有物轟轟飛至直隸華亭海濱墜於地乃鐘也鑄時
年月具在識者謂其来自閩云萬歷二十一年十月甲
申山東督撫令旗及刀鎗頭皆火出且有聲二十六年
五月庚寅古浪城樓大鐘自鳴者三天啓六年五月丁
未京城石獅擲出城外銀錢器皿飄至昌平閱武場中
崇禎六年五月癸巳有鐵斧飛落霍山縣八年十二月
辛巳夜四鼓山東鎮南城樓大礟鳴如鐘至黎明大吼
一聲乃止十三年三月丙申蘄州城隍廟古鐘自鳴
白眚白祥洪熙元年六月庚戌中天有白氣東西竟天
宣德元年六月癸未夜有蒼白氣東西竟天八月庚辰
東南有白氣狀如羣羊驚走既滅有黑氣如死蛇頃之
分為二弘治五年十二月辛亥夜東方有白氣南北亘
天去地五丈正德元年三月戊申夜太原空中見紅光
如彎弓長六七尺旋變黃又變白漸長至二十餘丈光
芒亘天嘉靖七年十二月望白氣亘天津
洪範曰土爰稼穡稼穡不成則土失其性矣前史多以
恒風風霾晦冥花妖蟲孽牛禍地震山頽雨毛地生毛
年饑黃眚黃祥皆屬之土今從之
恒風宣德六年六月温州颶風大作壞公廨祠廟倉庫
城垣正統四年七月蘇松常鎮四府大風拔木殺稼天
順二年二月暴風拔孝陵松樹懿文陵殿獸脊梁柱多
摧三年四月順天河間真定保定廣平濟南連日烈風
麥苗盡敗成化十四年八月丁未南京大風拔太廟樹
十五年八月辛夘大風拔孝陵木二十一年五月南京
大風拔太廟樹摧大祀殿及皇城各門獸吻弘治三年
六月壬午朔陕西靖虜衛大風天地昏暗變為紅光如
火久之乃息七年三月己亥廣寧諸衛狂風瀋陽錦州
城仆百餘丈正德元年六月辛酉暴風折郊壇松柏壞
大祀殿齋宫獸瓦二年閏正月癸亥盧龍遷安大風拔
樹毁屋乙丑大風壞奉天門右吻三年二月己丑大同
暴風屋瓦飛動三日而止九年二月丁巳長樂大雨雹
狂風震電屋瓦皆飛五月戊辰曲阜暴風毁宣聖廟獸
吻十二年四月丙辰来賓大風雨雹毁官民廬舍屋瓦
皆飛十一月癸巳南京大風雪仆孝陵殿前樹及圍墻
内外松柏十二月己酉大理衛大風壞城樓十三年三
月甲寅慶符大風雹壞學宫十六年十二月辛夘甘肅
行都司狂風壞官民廬舍樹木無算嘉靖元年七月己
巳南京暴風雨郊社陵寢宫闕城垣獸吻脊欄皆壞拔
樹萬餘株五年陜西屢發大風捲掣廟宇民居百數十
家了無蹤跡萬歷十八年三月甲辰大名狂風天色乍
黑乍赤二十六年十月癸亥喜峰路臺西北樓内旋風
大作黑氣冲天樓内有火光三十四年七月丙戌大風
拔朝日壇樹四十一年八月乙未青州大風拔樹傾城
屋天啟元年三月辛亥大風揚塵四塞四年五月癸亥
乾清宫東丹墀旋風驟作内官監鐵片大如屋頂者盤
旋空中隕於西墀鏗訇若雷八月戊戌薊州寒風殺人
崇禎十四年五月南陽大風拔屋七月乙亥福州大風
壞官署民舍十五年五月保定廣平諸縣怪風麥禾俱
傷十六年正月丁酉大風五鳳樓前門閂風斷三截建
極殿榱桷俱折
風霾晦冥建文元年七月癸酉燕王起兵風雲四起咫
尺不辨人少焉東方露青天尺許有光燭地洞徹上下
天順八年二月壬子風霾晝晦成化六年二月丁丑開
封晝晦如夜黃霾蔽天三月辛巳雨霾晝晦九年三月
癸未濟南諸府狂風晝晦咫尺莫辨二十一年三月戊
子大名風霾自辰迄申紅黃滿空俄黑如夜已而雨沙
數日乃止京師自正月至三月風霾不雨弘治二年二
月辛亥開封晝晦如夜三月黃塵四塞風霾蔽天者累
日四年八月乙夘南京晦冥七年三月己亥廣寧諸衛
晝晦正德五年三月甲子大風霾天色晦冥者數日十
六年十一月辛酉甘肅行都司黑風晝晦翌日方散嘉
靖元年九月己巳大風霾晝晦八年正月戊戌朔風霾
晦如夕二十六年七月乙丑甘州五衛風霾晝晦色赤
復黃二十八年三月丙申風霾四塞日色慘白凡五日
三十年正月辛卯大風揚塵蔽天晝晦四十年二月己
酉亦如之四月癸巳大風雨黃土晝晦四十三年三月
望異風作赤黃霾至二十一日乃止隆慶二年正月元
旦大風揚沙走石白晝晦冥自北畿抵江浙皆同萬歷
十七年正月乙丑蓋州衛風霾晝晦壞廨宇廬舍二十
五年二月戊寅京師風霾二十九年四月連日風霾三
十八年四月戊戌崇陽風霾晝晦至夜轉烈損官民屋
木無算四十八年八月以前雲南諸府時晝晦天啓元
年四月乙亥午寧夏洪廣堡風霾大作墜灰片如瓜子
紛紛不絶踰時而止日將沈作紅黃色外如炊烟圍罩
畝許日光所射如火燄夜分乃沒四年二月辛丑風霾
晝晦塵沙蔽天連日不止崇禎元年正月癸亥永年縣
晝晦咫尺不辨人物七年三月戊子黃州晝晦如夜十
三年閏正月丙申南京日色晦曚風霾大作細灰從空
下五步外不見一物後四年三月丙申風霾晝晦
花孽弘治十六年九月安陸桃李華正德元年九月宛
平棗林莊李花盛開其冬永嘉花盡放六年八月霸州
桃李華
蟲孽景泰五年三月畿南五府有蟲食桑春蠶不育弘
治六年八月己巳臨晉雨蟲如雪七年三月廣寧諸衛
有黑蟲墮地大如蠅久之入於土
牛禍正德十二年徐州牛産犢一頭二舌兩尾八足嘉
靖五年七月南陽牛産犢一首兩身六年十一月漳浦
有牛産犢三目三角十一年二月銅仁黃牸産犢滿身
有紋即死十二年山東平山衛牛犢有紋前兩足及尾
悉具鱗甲中皆毳毛萬歷十三年九月光山牛産一物
火光滿地鱗甲森然一夕斃三十七年五月歴城高苑
二縣牛各産犢雙頭三眼兩鼻二口三十八年三月獲
嘉牛産犢一身兩頭四眼四耳兩口兩足一尾三十九
年二月汲縣牛産犢一膊兩頭兩口四眼兩耳七蹄四
月降夷部牛産犢人頭羊耳四十五年八月開州牛産
犢兩口三眼天啓元年十月會寧牛産異獸徧體鱗甲
有火光三年十月沅陵牸生犢一身兩頭三尾七年三
月莒州牛産犢如麟崇禎十三年襄陽牛産犢兩頭二
目
地震洪武四年正月己丒鞏昌臨洮慶陽地震五年四
月戊戌梧州府蒼梧賀州恭城立山等處地震六月癸
卯太原府陽曲縣地震七月辛亥又震壬戌京師風雨
地震八月癸未太原府徐溝縣西北空中有聲如雷地
震凡三日戊戌陽曲縣地又震九月壬戌又震者再十
月戊寅辛卯復震是年陽曲地凡七震自六年至十四
年復八震八年七月戊辰京師地震十二月戊子又震
十一年四月乙巳寧夏地震壞城垣十三年十二月甲
戌福州府廣州府河州地震十九年六月辛丑雲南地
震十一月己卯復震有聲二十三年正月庚辰山東地
震建文元年三月甲午京師地震求直言永樂元年十
一月甲午北京地震山西寧夏亦震二年十一月癸丒
京師濟南開封竝震有聲六年五月壬戌十一年八月
甲子京師復震十三年九月壬戌十四年九月癸卯十
八年六月丙午北京地震二十二年六月壬申南京地
震洪熙元年二月戊午六安衛地震凡七日是歲南京
地震凡四十有二宣德元年七月癸巳京師地震有聲
自東南迄西北是歲南京地震者九二年春復震者十
三年復屢震四年兩京地震五年正月壬子南京地震
辛酉又震正統三年三月己亥京師地震庚子又震甲
辰又震者再四年六月乙未復震八月己亥又震五年
十月庚午朔蘭州莊浪地震十日十月十一月屢震壞
城堡廬舍壓死人畜十年二月丁巳京師地震景泰二
年七月癸丑京師地震三年七月永新珠坑村地䧟十
七所是年南京地震五年十月庚子京師地震有聲起
西北迄東南六年二月甲午安福大雷雨白泉陂羊塘
地䧟二一深三丈廣十餘丈一深六尺廣一丈有竒天
順元年十月乙巳南京地震成化元年四月甲申鈞州
地震二十三日乃止三年四川地震凡三百七十五五
月壬申宣府大同地震有聲威遠朔州亦震壞墩臺牆
垣壓傷人四年八月癸巳京師地震有聲十二月戊戌
湖廣地震五年十二月丙辰汝寧武昌漢陽岳州同日
地震六年正月丁亥河南地震是年湖廣亦震十年四
月壬午鶴慶地震九月己巳自寅至申復十五震壞廨
舍民居傷人畜十月丁酉靈州大沙井驛地震有聲如
雷自後晝夜屢震至十一月甲寅一日十一震城堞房
屋多圯十二年正月辛亥南京地震十月辛巳京師地
震十三年正月己巳鳳陽臨淮地震有聲閏二月癸卯
臨洮鞏昌地震城有頽者四月戊戌甘肅地裂又震有
聲榆林涼州亦震寧夏大震聲如雷城垣崩壞者八十
三處甘州鞏昌榆林涼州及沂州郯城滕費嶧等縣同
日俱震九月甲戌京師地三震十四年六月廣西太平
府地震至八月乙巳凡七震七月四川鹽井衛地連震
廨宇傾覆人畜多死十六年八月丁巳四川越巂衛一
日七震越數日連震十七年二月甲寅南京鳳陽廬州
淮安揚州和州兖州及河南州縣同日地震五月戊戌
直隸薊州遵化縣地震六月甲辰又震日三次永平府
及遼東寧遠衛亦三震二十年正月庚寅京師及永平
宣府遼東皆震宣府地裂湧沙出水天夀山密雲古北
口居庸關城垣墩堡多摧人有壓死者五月甲寅代州
地七震九月辛巳費縣地䧟深二尺縱横三丈許二十
一年二月壬申泰安地震三月壬午朔復震聲如雷泰
山動搖後四日復微震癸巳乙未庚子連震閏四月癸
未鞏昌府固原衛及蘭河洮岷四州地俱震有聲癸巳
薊州遵化縣地震有聲越數日復連震城垣民居有頽
仆者五月壬戌京師地再震九月丙辰廉州梧州地震
有聲連震者十六日十一月丙寅京師地震二十二年
六月壬辰漢中府及寧羌衛地裂或十餘丈或六七丈
寶鷄縣裂三里闊丈餘九月辛亥成都地日七八震俱
有聲次日復震弘治元年八月壬寅漢茂二州地震仆
黃頭等寨碉房三十七戸人口有壓死者戊申宣府葛
峪堡地䧟深三尺長百五十步闊一丈沙河中湧疄高
一尺長七十步十二月辛卯四川地震連三日二年五
月庚申成都地震連三日有聲三年十二月己未京師
地再震四年六月辛亥復三震八月乙卯南京地震屋
宇皆搖淮揚二府同日震六年三月寧夏地震連三年
共二十震四月甲辰開封衛輝東昌兖州同日地震有
聲七年二月丁丑曲靖地震壞房屋壓死軍民是歲兩
京竝六震八年三月己亥寧夏地震十二次聲如雷傾
倒邊牆墩臺房屋壓傷人九月甲午至辛丑安南衛地
十二震十月壬戌至甲子海州九震是歲南京地再震
九年兩京地震者各二次十年正月戊午京師山西地
震六月乙亥海豐地震聲如雷數日乃止是歲真定寧
夏榆林鎮番靈州太原皆震屯畱尤甚如舟將覆屋瓦
皆落十一年六月丙子桂林地有聲若雷旋䧟九處大
者圍十七丈小者七丈或三丈十三年七月己巳京師
地震十月戊申兩京鳳陽同時地震十四年正月庚戌
朔延安慶陽二府同華諸州咸陽長安諸縣潼關諸衛
連日地震有聲如雷朝邑尤甚頻震十七日城垣民舍
多摧壓死人畜甚衆縣東地拆水溢成河自夏至冬復
七震是日陕州永寧盧氏二縣平陽府安邑榮河二縣
俱震有聲蒲州自是日至戊午連震丁丑福興泉漳四
府地俱震二月乙未蒲州地又震至三月癸亥凡二十
九震八月癸丒四川可渡河巡檢司地裂而䧟湧泉數
十派衝壞橋梁莊舍壓死人畜甚衆癸酉貴州地三震
十月辛酉南京地震十五年九月丙戌南京徐州大名
順德濟南東昌兖州同日地震壞城垣民舍濮州尢甚
地裂湧水壓死百餘人是日開封彰德平陽澤潞亦震
十月甲子山西應朔代三州山隂馬邑陽曲等縣地俱
震聲如雷丁卯南京地震十六年二月庚申南京地震
十八年六月癸亥寧夏地震聲如雷城傾圯九月癸巳
杭嘉紹寧四府地震有聲甲午南京及蘇松常鎮淮揚
寧七府通和二州同日地震辛丑蒲解二州絳夏平陸
榮河聞喜芮城猗氏七縣地俱震有聲而安邑萬全尤
甚民有壓死者正德元年二月癸酉至乙亥郃陽地震
者十餘有聲如雷四月癸丑雲南府連日再震木密關
地震如雷凡五壞城垣屋舍壓傷人八月丁巳莱州府
鰲山衛地震聲如雷城垜壞以後屢震莱州自九月至
十二月地震四十五俱有聲如雷二年九月庚午雲南
府安州新興州三日連震搖撼民居人有死者四年三
月甲寅廣寧大興堡地䧟長四尺寬三尺深四丈餘五
月己亥夜武昌見碧光如電者六有聲如雷已而地震
六年四月乙未楚雄地三日五震至明年五月又連震
十三日十月甲辰大理府鄧川州劍川州洱海衛地震
鶴慶劍川尤甚壞城垣房廨人有壓死者十一月戊午
京師地震保定河間二府及八縣三衛山東武定州同
日皆震霸州連三日十九震七年五月壬子楚雄府自
是日至甲子地連震聲如雷八月己巳騰衝衛地震兩
日壞城樓官民廨宇赤水湧出田禾盡沒死傷甚衆八
年十二月戊戌成都重慶二府潼川卭二州地俱震九
年六月甲辰鳳陽府地震有聲八月乙巳京師大震十
月壬辰叙州府太原府代平榆次等十州縣大同府應
州山隂馬邑二縣俱地震有聲十年五月壬辰雲南趙
州永寧衛地震踰月不止有一日二三十震者黑氣如
霧地裂水湧壊城垣官廨民居不可勝計死者數千人
傷倍之八月丁丑大理府地震至九月乙未復大震四
日十一年八月戊辰南京地震武昌府亦震十二月己
未楚雄大理二府蒙化景東二衛俱震十二年四月甲
子撫州府及餘干豐城二縣泉州府俱地震浙江金鄉
衛自是日至七月己丑凡十有五震六月戊辰雲南新
興州及通海河西㠄峩諸縣地震壞城樓房屋民有壓
死者九月己卯濟青登莱四府地震是歲泉州二月至
六月金華二月至七月皆數震十三年六月己巳大理
府及趙鄧川二州浪窮縣地震是日蒙化府亦震十月
甲午十一月癸卯又震十四年二月丁丑京師地震九
月丙午昌平州宣府開平等衛亦震丙辰福興泉三府
地震十五年三月丙申安寧姚安賓州蒙化鶴慶俱地
震蒙化震二日仆城垣廬舍民有壓死者八月辛酉景
東衛地震聲如雷搖仆城牆廨宇地多拆裂乙丒濟南
東昌開封地震嘉靖二年正月南京鳳陽山東河南陜
西地震七月壬申浙江定海諸衛地震城堞盡毁三年
正月丙寅朔兩畿河南山東陜西同時地震辛巳蘇常
鎮三府地震是年南京震者再四年八月癸卯徐州鳳
陽一衛三州縣及懷慶開封二府俱地震聲如雷九月
壬申鳳陽徐州及開封二縣復震五年四月癸亥永昌
騰衝騰越同日地震貴州安南衛地震聲如雷壞城垣
壬申復震六年十月戊辰京師地震十二年八月丁酉
京師地震十五年十月庚寅京師地震順天永平保定
萬全都司各衛所俱震聲如雷十六年九月癸酉雲南
地震十八年七月庚寅楚雄臨安廣西地震十九年四
月庚午洮州甘肅俱震二十一年九月甲戌平陽固原
寧夏洮州同日地震有聲十一月丁巳鞏昌固原西安
鳳翔地震二十二年三月乙巳太原地震有聲凡十日
明年三月復如之四月庚辰福興泉漳四府地震二十
三年三月朔太原地震有聲者十日二十七年七月戊
寅京師地震順天保定二府俱震八月癸丑京師復震
登州府及廣寧衛亦震三十年九月乙未京師地震有
聲三十一年二月癸亥鳳陽府地震有聲三月丙戌山
西地震有聲三十四年十二月壬寅山西陜西河南同
時地震聲如雷渭南華州朝邑三原蒲州等處尤甚或
地裂泉湧中有魚物或城郭房屋陷入地中或平地突
成山阜或一日數震或累日震不止河渭大泛華嶽終
南山鳴河清數日官吏軍民壓死八十三萬有竒三十
七年正月庚申陜西地震三月丁丑昌平州地震五月
丁卯蒲州地連震三日聲如雷六月甲申又震十月丙
午華州地震聲如雷至壬子又震戊午復大震傾䧟廬
舍甚多三十八年七月辛巳南京地震有聲三十九年
四月嘉興湖州地震屋廬搖動如帆河水撞激魚皆躍
起四十年二月戊戌廿肅山丹衛地震有聲壞城堡廬
舍六月壬午太原大同榆林地震寧夏固原尤甚城垣
墩臺府屋皆摧地湧黑黃沙水壓死軍民無算壞廣武
紅寺等城四十一年正月丙申京師地震是歲寧夏地
震圯邊牆四十五年正月癸巳福建福興泉三府同日
地震隆慶二年三月甲寅陜西慶陽西安漢中寧夏山
西蒲州安邑湖廣鄖陽及河南十五州縣同日地震戊
寅京師地震是日山東登州四川順義等縣同日震樂
亭地裂三丈餘者二黑沙水湧出寧遠城崩四月癸未
懷慶南陽汝寧寧夏同日地震乙酉鳳翔平涼西安慶
陽地震壞城傷人七月辛酉陵川地裂三十餘步三年
十一月庚辰京師地震四年四月戊戌京師地震五年
二月丙午廣西靖江王府及宗室所居布政司官署俱
地䧟六月辛卯朔京師地震者三萬歷元年八月戊申
荆州地震至丙寅方止二年二月癸亥長汀地震裂成
坑䧟沒民居三年正月甲戌湖廣江西地震五月戊戌
朔襄陽鄖陽及南陽府屬地震三日己亥信陽亦震六
月戊子福汀漳等府及廣東之海陽縣俱地震九月戊
午京師地震十月丁卯又震己卯岷州衛地震己丑至
壬午連百餘震四年二月庚辰薊遼地震辛巳又震五
年二月辛巳騰越地二十餘震次日復震山崩水湧壞
廟廡倉舍千餘間民居圯者十之七壓死軍民甚衆六
年二月辛卯臨桂村田中青烟直上隨裂地丈餘鼓聲
轟轟民居及大樹石皆䧟七年七月戊午京師地震八
年五月壬午遵化數震七日乃止七月甲午井坪路地
大震摧城垣數百丈九年四月己酉蔚州地震聲如雷
房屋震裂大同鎮堡各州縣同時地震有聲十一年二
月戊子承天府地震十二年二月丁卯京師地震五月
甲午又震十三年二月丁未淮安揚州廬州及上元江
寧江浦六合俱地震江濤沸騰三月戊寅山西山隂縣
地震旬有五日乃止八月己酉京師地震十四年四月
癸酉又震十五年三月壬辰開封府屬地震者三彰德
衛輝懷慶同日震五月山西地震十六年六月庚申京
師地再震十七年七月己未杭州温州紹興地震十八
年六月丙子甘肅臨洮地震壞城郭廬舍壓死人畜無
算八月福建地屢震十九年閏三月己巳昌平州地震
十月戊戌山丹衛地震壞城垣二十三年五月丁酉京
師地震十二月癸亥陕西地震聲若雷二十四年十一
月福建地震二十五年正月壬辰朔四川地震三日八
月己卯遼陽廣寧諸衛地震湧水三日甲申京師地震
宣府薊鎮等處俱震十二月乙酉京師地震二十六年
正月丁亥朔寧夏地震次日長樂地䧟五丈八月丁丑
京師地震有聲二十七年七月辛未承天沔陽岳州地
震二十八年二月戊寅京師地震自艮方西南行如是
者再三十一年四月丙午承天府鍾祥縣地震房屋摧
裂五月戊寅京師地震三十二年閏九月庚辰鞏昌及
醴泉地一日十餘震城郭民居竝摧白陽吳泉界地裂
三丈溢出黑水搏激丈餘三十三年五月辛丒陸川地
震有聲壞城垣府屋壓死男婦無算六月庚午靈川社
壇有聲䧟地十餘丈深丈餘九月丙申京師地震者再
自東北向西南行三十四年六月丙辰陕西地震三十
五年七月乙卯松潘茂州汶川地震數日三十六年二
月戊辰京師地震七月丁酉又震三十七年六月辛酉
甘肅地震紅崖清水諸堡壓死軍民八百四十餘人圯
邊墩八百七十里裂東關地四十年二月乙亥雲南大
理武定曲靖地大震次日又震緬甸亦震五月戊戌雲
南大理曲靖復大震壞房屋四十二年九月庚午山西
河南地震四十三年二月己卯揚州地震狼山寺殿壞
塔傾八月乙亥楚雄地震如雷人民驚殞十月辛酉京
師地震四十五年五月甲戌鳳陽府地震乙亥復震八
月濟南地裂者二四十六年六月壬午京師地震九月
乙卯京師地再震畿輔山西州縣一十有七及紫荆關
馬水沿河二口偏頭神池同日皆震四十八年二月庚
戌雲南及肇慶惠州荆州襄陽承天沔陽京山皆地震
天啓元年四月癸丑延綏孤山城䧟三十五丈入地二
丈七尺二年二月癸酉濟南東昌河南海寧地震三月
癸卯濟南東昌屬縣八連震三日壞民居無數九月甲
寅平涼隆德諸縣鎮戎平虜諸所馬剛雙峰諸堡地震
如翻壞城垣七千九百餘丈屋宇萬一千八百餘區壓
死男婦萬二千餘口十一月癸卯陕西城震三年四月
庚申朔京師地震十月乙亥復震閏十月乙卯雲南地
震十二月丁未南畿六府二州俱地震揚州府尤甚是
月戊戌京師地又震四年二月丁酉蘇州永平山海地
屢震壊城郭廬舍甲寅樂亭地裂湧黑水高尺餘京師
地震宫殿動搖有聲銅缸之水騰波震盪三月丙辰戊
午又震庚申又震者三六月丁亥保定地震壞城郭傷
人畜八月己酉陕西地震十二月癸卯南京地震六年
六月丙子京師地震濟南東昌及河南一州六縣同日
震天津三衛宣府大同俱數十震死傷慘甚山西靈邱
晝夜數震月餘方止城郭廬舍竝摧壓死人民無算七
月辛未河南地震九月甲戌福建地震十二月戊辰寧
夏石空寺堡地大震礌山石殿傾倒壓死僧人是年南
京地亦震七年寧夏各衛營屯堡自正月己巳至二月
己亥凡百餘震大如雷小如鼓如風城垣房屋邊牆墩
臺悉圯十月癸丑南京地震自西北迄東南隆隆有聲
崇禎元年九月丁卯京師地震三年九月戊戌南京地
震四年六月乙丑臨洮鞏昌地震壞廬舍損民畜五年
四月丁酉南京四川地震十月丁卯山西地震十一月
甲寅雲南地震六年正月丁巳鎮江地裂數丈七月戊
戌陕西地震八年冬山西地震九年三月戊辰福建地
震七月丁未清江城陷十年正月丙午南京地震七月
壬午雲南地震十月乙卯四川地震十二月陕西西安
及海剌同時地震數月不止十一年九月壬戌遼東地
震十二年二月癸巳京師地震十三年十一月戊子南
京地震十四年三月戊寅福建地震四月丙寅湖廣地
震五月戊子甘肅地震六月丙午福建地震九月甲午
四川地震十五年五月丙戌兩廣地震七月甲申山西
地震十六年九月鳳陽地屢震十一月丙申山東地震
明年正月庚寅朔鳳陽地震乙卯南京地震三月辛卯
廣東地震
山頽洪武六年正月壬戌夜伏羌高山崩正統八年十
一月浙江紹興山移於平田是歲陕西二處山崩十三
年陕西夏秋䨙雨通渭平涼華亭三縣山傾軍民壓死
者八十餘口天順四年十月星子山裂成化八年七月
隴州北山吼三日裂成溝長半里尋復合十六年四月
壬子巨津州金沙江岸北白石雪山斷裂里許兩岸山
合山上草木如故下塞江流禾黍盡沒久之其下漸開
水始泄六月長樂平地出小阜人畜踐之輒䧟明年復
湧一高山十七年十二月辛丒夀陽縣城南山崩聲如
牛吼弘治三年六月乙巳河州山崩地䧟九年六月庚
寅山隂蕭山二縣同日大雨山崩十四年閏七月烏撒
軍民府大雨山崩十五年八月戊申宣府合河口石山
崩十八年六月丙子河州沙子溝夜大雷雨石岸山崩
移七八里崩處裂為溝田廬民畜俱䧟正德元年十二
月癸亥即墨三表山石崩四年三月甲寅遼東東山大
家峪山崩二處約丈餘五年六月癸巳秦州山崩傷室
廬禾稼甚衆龍王溝口山亦崩六年七月丙寅夔州獐
子溪驟雨山崩十三年五月癸亥雲南黑鹽井山崩井
塞十五年八月丁丑雲南趙州大雨山崩嘉靖四年七
月乙酉清源賈家山崩五年四月壬申貴州歹蘇屯山
崩十九年十二月己巳峩眉宋皇觀山鳴震裂湧泉水
八日二十一年六月乙酉歸州沙子嶺大雷雨崖石崩
裂塞江流二里許二十六年七月癸酉澄城麻陂山界
頭嶺晝夜吼數日山忽中斷移走東西三里南北五里
隆慶二年五月庚戌永寧州山崩是歲樂亭地裂三處
俱湧黑沙水四年八月湖州山崩成湖萬歷二十五年
六月泰山崩二十七年八月甲午狄道城東山崩其下
衝成一溝山南耕地湧出大小山五高二十餘丈三十
三年八月丙午鎮江西南華山裂二三尺三十七年六
月辛酉甘肅南山崩天啓三年閏十月乙卯仁夀長山
聲震如雷裂七里寬三尺深不可測崇禎九年十二月
鎮江金鷄嶺土山崩後八年秦州有二山相距甚遠民
居其間者數百萬家一日地震兩山合居民竝入其中
雨毛地生毛洪武十九年九月丙子天雨絮宣德元年
七月甲午地生毛長尺餘正統八年浙江地生白毛成
化十三年四月甘肅地裂生白毛十五年五月常州地
生白毛十七年四月南京地生白毛弘治元年五月丙
寅瀘州長寧縣雨毛正德十二年四月金華地生黑白
毛長尺餘
年饑洪武二年湖廣陕西饑四年陕西洊饑五年濟南
東昌莱州大饑草實樹皮食為之盡六年蘇州揚州真
定延安饑七年北平所屬州縣三十三饑十五年河南
饑十九年春河南饑夏青州饑二十年山東三府饑二
十三年湖廣三府二州饑二十四年山東及太原饑徐
沛民食草實二十五年山東洊饑永樂元年北畿山東
河南及鳳陽淮安徐州上海饑二年蘇松嘉湖四府饑
四年南畿浙江陕西湖廣府州縣衛十四饑五年順天
保定河間饑十年山東饑十二年直省州縣二十四饑
十三年順天青州開封三府饑十四年平陽大同二府
饑十八年青莱二府大饑時皇太子赴北京過鄒縣命
亟發官粟以賑洪熙元年北畿饑山東河南湖廣及南
畿州縣三十四饑宣德元年直省州縣二十九饑二年
直省縣十四饑三年直省州縣十五饑六年直省縣十
饑八年以水旱告饑者府州縣七十有六九年南畿山
東浙江陕西山西江西四川多告饑湖廣尤甚十年揚
徐滁南昌大饑正統三年春平涼鳳翔西安鞏昌漢中
慶陽兖州七府及南畿三州二縣江西浙江六縣饑四
年直省州縣衛十八及山西隰州大同宣府偏頭諸關
饑五年直省十府一州二縣饑陕西大饑六年直省州
縣二十六饑八年夏湖南饑秋應天鎮江常州三府饑
九年春蘇州府饑是歲雲南陕西乏食十年陕西山西
饑十二年夏淮安岳州襄陽荆州彬州俱洊饑十三年
寧紹二府及州縣七饑景泰元年大名順德廣平保定
處州太原大同七府饑二年大名廣平又饑順天保定
西安臨洮太原大同解州饑三年淮徐大饑死者相枕
籍四年徐州洊饑河南山東及鳳陽饑五年兩畿十府
饑六年春兩畿山東山西浙江江西湖廣雲南貴州饑
蘇松尤甚七年北畿山東江西雲南又饑河南亦饑天
順元年北畿山東竝饑發塋墓斫道樹殆盡父子或相
食二年長沙辰州永州常德岳州五府及銅鼓五開諸
衛饑四年湖廣及鎮遠府都勻平越諸衛饑六年陕西
饑成化元年兩畿浙江河南饑二年南畿饑四年兩畿
湖廣山東河南無麥鳳陽及陕西寧夏甘涼饑五年陕
西洊饑六年順天河間真定保定四府饑食草木殆盡
山西兩廣雲南竝饑八年山東饑九年山東又大饑骼
無餘胔十三年南畿山東饑十四年北畿湖廣河南山
東陕西山西饑十五年江西饑十六年北畿山東雲南
饑十八年南畿遼東饑十九年鳳陽淮安揚州三府饑
二十年陕西饑道殣相望畿南及山西平陽饑二十一
年北畿山東河南饑二十三年陕西大饑武功民有殺
食宿客者淮北山東亦饑弘治元年應天及浙江饑六
年山東饑七年保定真定河間三府饑八年蘇松嘉湖
四府饑十四年順天永平河間河南四府饑遼東大饑
十五年遼東洊饑兖州饑十六年浙江山東及南畿四
府三州饑十七年淮揚廬鳳洊饑人相食且發瘞胔以
繼之十八年延安諸府饑正德三年廬鳳淮揚四府饑
四年蘇松常鎮四府饑五年山東饑七年嘉興金華温
台寧紹六府乏食八年河間保定饑九年春永平諸府
饑民食草樹殆盡有闔室死者秋關陕亦饑十一年順
天河間饑河南大饑十二年春順天保定永平饑十三
年蘇松廬鳳淮揚六府饑十四年冬遼東饑南畿淮揚
諸府尤甚十六年遼東饑嘉靖二年應天及滁州大饑
三年湖廣河南大名臨清饑南畿諸郡大饑父子相食
道殣相望臭彌千里四年河間瀋陽大同三衛饑五年
順天保定河間三府大饑六年遼東大饑八年真定廬
鳳淮揚五府徐滁和三州及山東河南湖廣山西陕西
四川饑襄陽尤甚九年畿内河南湖廣山東山西大饑
十二年北畿山東饑十五年湖廣大饑十七年北畿饑
河南鄖陽襄陽三府饑二十年保定遼東饑二十一年
順天永平饑二十四年又饑南畿亦饑二十五年順天
饑江西亦饑二十七年鞏昌漢中大饑三十一年宣大
二鎮大饑人相食三十二年南畿廬鳳淮揚山東河南
陕西竝饑三十三年順天及榆林饑三十六年遼東大
饑人相食三十九年順天永平饑四十年兩畿山西饑
四十三年北畿山東大饑四十四年順天饑四十五年
淮徐饑隆慶元年蘇松二府大饑二年湖廣饑萬歷元
年淮鳳二府饑民多為盜十年延安慶陽平涼臨洮鞏
昌大饑十三年湖廣饑十五年七月黃河以北民食草
木富平蒲城同官諸縣有以石為糧者十六年河南饑
民相食蘇松湖三府饑二十二年河南大饑給事中楊
明繪饑民圖以進巡按陳登雲進饑民所食雁糞帝覽
之動容二十八年山東及河間饑二十九年兩畿饑阜
平縣饑有食其稚子者蘇州饑民毆殺税使七人三十
七年山西饑四十年南畿洊饑鳳陽尤甚四十三年浙
江饑四十四年山東饑甚人相食河南及淮徐亦饑四
十五年北畿民食草木逃就食者相望於道山東屬邑
多饑四十六年陕西饑四十八年湖廣大饑崇禎元年
陕西饑延鞏民相聚為盜二年山西陕西饑五年淮揚
諸府饑流殍載道六年陕西山西大饑淮揚洊饑有夫
妻雉經於樹及投河者鹽城教官王明佐至自縊於官
署七年京師饑御史龔廷獻繪饑民圖以進太原大饑
人相食九年南陽大饑有母烹其女者江西亦饑十年
浙江大饑父子兄弟夫妻相食十二年兩畿山東山西
陕西江西饑河南大饑人相食盧氏嵩伊陽三縣尤甚
十三年北畿山東河南陕西山西浙江三吳皆饑自淮
而北至畿南樹皮食盡發瘞胔以食十四年南畿饑金
壇民於延慶寺近山見人云此地深入尺餘其土可食
如言取之淘磨為粉粥而食取者日衆又長山十里亦
出土堪食其色青白類茯苓又石子澗土黃赤狀如豬
肝俗呼觀音粉食之多腹痛隕墜卒枕籍以死是歲畿
南山東洊饑德州斗米千錢父子相食行人斷絶大盜
滋矣
黃眚黃祥正統十一年二月辛酉有異氣現華蓋殿金
頂及奉天殿鴟吻之上成化九年四月乙亥兩京雨土
十三年四月戊戌陕西甘肅冰厚五尺間以雜沙有青
紅黃黑四色弘治十年三月己酉雨土十一年四月辛
巳雨土十七年二月甲辰鄖陽均州雨沙嘉靖元年正
月丁卯雨黃沙十三年二月己未雨微土二十一年象
山雨黃霧行人口耳皆塞隆慶元年三月甲寅南鄭雨
土萬歷二十五年二月癸亥湖州雨黃沙四十六年三
月庚午暮刻雨土濛濛如霧如霰入夜不止四十七年
二月甲戌從未至酉塵沙漲天其色赤黃四十八年山
東省城及泰安肥城皆雨土崇禎十二年二月壬申濬
縣有黑黃雲起旋分為二頃之四塞狂風大作黃埃漲
天間以青白氣五步之外不辨人蹤至昏始定十四年
正月壬寅黃埃漲天
明史卷三十
