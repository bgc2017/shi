欽定四庫全書
明史卷二百六十二
大學士張廷玉等奉敕修
列傳第一百五十
傳宗龍汪喬年(張國欽等)
楊文岳孫傳庭
傅宗龍字仲綸昆明人萬歷三十八年進士除銅梁知
縣調巴縣行取入為戶部主事久之授御史天啟元年
遼陽破帝下募兵之令宗龍請行一月餘得精卒五千
明年安邦彦反圍貴陽土宼蜂起請發帑金濟滇將士
開建昌通由蜀入滇之路别設偏沅巡撫罷湖廣退怯
總兵薛來允帝多採納之又上疏自請討賊言為武定
尋甸患者東川土酋禄千鍾為霑益羅平患者賊婦設
科及其黨李賢輩攻圍普安為滇黔門戶患者龍文治
妻及其黨尹二困安南據關索嶺者沙國珍及羅應魁
輩困烏撒者安效良臣皆悉其生平非臣敵臣願以四
川巡按兼貴州監軍滅此羣醜帝大喜下所司議會宗
龍以疾歸不果行四年正月貴州巡撫王三善為降賊
陳其愚所紿敗殁其夏即家起宗龍巡按其地兼監軍
初部檄滇撫閔洪學援黔以不能過盤江而止宗龍既
被命洪學令參政謝存仁參將袁喜及土官普名聲沙
如玉等以兵五千送之宗龍直渡盤江戰且行宼悉破
乃謝遣存仁善以名聲等土兵七百人入貴陽禽斬其
愚軍民大快宗龍盡知黔中要害及土酋逆順將士勇
怯巡撫蔡復一倚信之請敕宗龍專理軍務設中軍旗
鼓裨將以下聽賞罸可之宗龍乃條上方略又備陳黔
中艱苦請大發餉金亦報可初三善命監軍道臣節制
諸將文武不和進退牽制宗龍反其所為令監軍給芻
糧覈功罪不得專進止由是諸將用命連破賊汪家冲
蔣義寨直扺織金五年正月總理魯欽敗績於陸廣河
宗龍上言不合滇蜀則黔不能平賊不專總督任則不
能合滇蜀兵請召還朱燮元以復一兼督四川開府遵
義而移蜀撫駐永寧滇撫駐霑益黔撫駐陸廣元撫駐
偏橋四面竝進發餉二百萬金給之更設黔蜀巡撫帝
以復一新敗令觧官即以燮元代而命尹同臯撫蜀王
瑊撫黔沅撫閔夢得移鎮一如宗龍議陸廣敗後諸苗
復蠢動復一宗龍謀討破烏粟螺螄長田諸叛苗大破
平越賊毁其砦百七十賊黨漸孤宗龍乃條上屯守策
言蜀以屯為守黔則當以守為屯蓋安酋土地半在水
外犵狫龍仲蔡苗諸雜種緩急與相助賊有外蕃我無
邊蔽黔兵所以分力愈詘臣謂以守為屯者先發兵據
河奪賊所恃然後撫𠞰諸種隨渡口大小置大小塞深
溝高壘置烽墩礮臺小渡則塞以木石使一粟不入水
内一賊不出水外賊無如我何又令沿河兵習水戰當
賊耕耨時頻出奇兵渡河優之賊不敢附河而居而後
我可以議屯也屯之策有二一曰清衛所原田一曰割
逆賊故壌而以衛所之法行之蓋黔不患無田患無人
客兵聚散無常不能久駐莫若倣祖制盡舉屯田以授
有功因功大小為官高下自指揮至總小旗畀以應得
田為世業而禁其私賣買不待招徠戶口自實臣所謂
以守為屯者如此然兵當用四萬八千人餉當歲八十
餘萬時當閱三年如此而後賊可盡滅也部議從之復
一卒王瑊代事悉倚辦宗龍乃漸剪水外逆黨將大興
屯田邦彦懼謀沮之六年三月大舉渡河入宼宗龍擊
破邦彦趙官屯斬老蟲添威名大著當是時大帥新亡
全黔震動燮元遠在蜀瑊擁虚位非宗龍黔幾殆詔加
太僕少卿憂歸崇禎三年起故官用孫承宗薦擢右僉
都御史巡撫順天未幾拜兵部右侍郎兼僉都御史總
督薊遼保定軍務用小故奪官矣居久之十年十月流
宼大入蜀䧟蜀三十餘州縣帝附髀而思宗龍曰使宗
龍撫蜀賊安至是哉趣即家起宗龍宗龍至蜀代王維
章與總兵羅尚文禦却賊十二年五月以楊嗣昌薦召
為兵部尚書去蜀宗龍自定黔亂後凡十有四年輒起
用用不久輒遷去八月至京入見帝宗龍為人伉直任
氣不能從䛕承意帝憤中樞失職嗣昌以權詭得主知
宗龍樸忠初入見即言民窮財盡帝頗然之顧豤豤言
不已遂怫然曰卿當整理兵事爾既退語嗣昌曰何哉
宗龍善策黔而所言卑卑皆他人唾餘何也自是所奏
請多中格熊文燦既罷宗龍乃言向者賊流突東西嗣
昌故建分𠞰之策今則流突者各止其所臣請收勢險
節短之效總理止轄楚豫秦督兼轄四川鳳督兼轄安
慶各率所轄撫鎮期十二月成功因薦湖廣巡撫方孔
炤堪代文燦帝不用用嗣昌督師嗣昌既督師上章請
兵食不悉應劾中樞不任宗龍亦劾嗣昌徒耗敝國家
不能報效以氣凌廷臣會薊遼總督洪承疇請用劉肇
基為團練總兵官中官高起潛又揭肇基恇怯宗龍不
即覆帝遂發怒責以抗旨令對狀奏上復以戲視封疆
下吏法司擬戍邊不許欲寘之死在獄二年矣十四年
春嗣昌死尚書陳新甲薦其才帝未有以應也良久曰
樸忠吾以夙負用之宜盡死力遂釋之出獄以兵部右
侍郎兼右僉都御史代丁啟睿總督陕西三邊軍務當
是之時李自成有衆五十萬自陷河洛犯開封羅汝才
復自南陽趨鄧淅與合兵帝命宗龍專辦自成議盡括
關中兵餉以出然屬郡旱蝗已不能應九月四日以川
陕兵二萬出關次新蔡與保督楊文岳兵會賀人龍李
國竒將秦兵虎大威將保兵共結浮橋東渡汝合兵趨
項城五日兩軍畢渡走龍口自成汝才亦結浮橋于上
流將趨汝寕覘兩督兵至盡伏精銳于林中陽驅諸賊
自浮橋西渡人龍使後騎覘賊還報曰賊向汝矣結浮
橋將渡矣宗龍文岳夜會諸將于龍口詰朝將戰六日
兩軍並進中道一騎馳而告曰賊畢渡矣復進一騎馳
而告曰賊半渡矣三分渡其二矣宗龍文岳曰馳之走
三十里至于孟家莊日卓午人龍大威曰馬力乏矣詰
朝而戰止兵為營諸軍弛馬甲植戈錞散行墟落求芻
牧賊覘之塵起于林中伏甲並出搏我兵人龍有馬千
騎不戰國竒以麾下兵迎擊之不勝秦兵保兵俱潰人
龍大威奔沈邱國竒從之三帥師潰宗龍文岳合兵屯
火燒店賊以步兵攻其營諸軍鳴大礮震死賊百餘日
暮賊引去宗龍軍西北文岳軍東南畫墅而守保兵宵
潰保督副將挟文岳騎而馳夜奔于項城宗龍復分秦
兵立營于東南諸將分壁當賊壘九日檄人龍國竒還
兵救二帥不應宗龍曰彼避死宜不来吾豈避死哉語
其麾下曰宗龍老矣今日䧟賊中當與諸軍决一死戰
不能效他人捲甲走也召禆校李本實即文岳壁穿塹
築壘以拒賊賊亦穿壕二重以圍之十一日秦師食盡
宗龍殺馬騾以享軍明日營中馬騾盡殺賊取其屍分
噉之十八日營中火藥鉛子矢並盡宗龍簡士卒夷傷
死喪之餘有衆六千夜半潜勒諸軍突賊營殺千餘人
潰圍出諸軍星散宗龍徒步率諸軍且戰且走十九日
曰卓午未至項城八里賊追及之執宗龍呼于門曰秦
督圍隨官丁也請啟門納秦督宗龍大呼曰我秦督也
不幸墮賊手左右皆賊耳賊唾宗龍宗龍罵賊曰我大
臣也殺則殺耳豈能為賊賺城以緩死哉賊抽刀擊宗
龍中其腦而仆斲其耳鼻死城下事聞帝曰若此可謂
樸忠矣復官兵部尚書加太子少保諡忠壯廕子錦衣
世百戶予祭葬人龍國竒兵潰歸陕賊遂屠項城分兵
屠商水扶溝遂攻葉縣
汪喬年字歲星遂安人天啟二年進士授刑部主事歷
郎中母憂歸崇禎二年起工部遷青州知府以治行卓
異遷登萊兵備副使乞終養歸父喪除起官平陽遷陕
西右參政提督學校再以卓異就遷按察使喬年清苦
自勵惡衣菲食之官㩗二僕不以家自隨為青州行廊
置土銼十餘訟者自炊候鞫吏無敢索一錢自負才武
休沐輒馳騎習弓刀擊刺寢處風露中十四年擢右僉
都御史巡撫陕西時李自成已破河南聲言入關喬年
疾馳至商洛不見賊賊圍開封而三邊總督傅宗龍亦
至陕議抽兵括餉則關中兵食已盡無以應宗龍喬年
握手欷歔而别未幾宗龍敗殁于項城喬年流涕歎曰
傅公死討賊無人矣已又聞詔擢喬年兵部右侍郎總
督三邊軍務代宗龍部檄踵至趣出關是時關中精銳
盡没於項城喬年曰兵疲餉乏當方張之宼我出如以
肉餧虎耳然不可不一出以持中原心乃收散亡調邊
卒得馬步三萬人十五年正月率總兵賀人龍鄭嘉棟
牛成虎出潼關先是臨潁為賊守左良玉破而屠之盡
獲賊所擄自成聞之怒舍開封而攻良玉良玉退保郾
城賊圍之急喬年諸將議曰郾城危在旦夕吾趨郾賊
方銳難與争鋒吾聞襄城距郾四舍賊老砦咸在吾舍
郾而以精銳攻其必應賊必還兵救則郾城觧矣郾城
觧我擊其前良玉乘其背賊可大破也諸將皆曰善乃
留步兵火器于洛陽簡精騎萬人兼程進次郏縣㐮城
人張永祺等迎喬年二月二日喬年入㐮城分人龍嘉
棟成虎軍三路駐城東四十里逼郾城而軍而自勒兵
駐城外賊果觧郾城而救襄城賊至三帥奔良玉救不
至軍大潰喬年歎曰此吾死所也率步卒千餘入城守
賊穴地實火藥攻城喬年亦穿阱視所鑿長矛刺之賊
礮擊喬年坐纛雉堞盡碎左右環泣請避之喬年怒以
足蹴其首曰汝畏死我不畏死也二十七日城䧟巷戰
殺三賊自剄不殊為賊所執大罵賊割其舌磔殺之襄
城人建祠而祀之時張國欽張一貫黨威李萬慶及監
紀西安同知孫兆禄材官李可從㐮城知縣曺思正從
喬年皆死之萬慶者降將射塌天也又有馬帥某者逸
其名兆禄鹽山人可從盩厔人黨威神木人餘莫考黨
威則嘗擊賊于西雒峪禽賊首竇阿婆者也自成購永
祺不得屠其族劓刖諸生劉漢臣等百九十人自成數
月之間再敗秦師獲馬二萬降秦兵又數萬勢震河雒
初喬年之撫陕西也奉詔發自成先塜米脂令邊大受
河間任邱舉人徤令也詷得其族人為縣吏者掠之言
去縣二百里曰李氏村亂山中十六冡環而葬中其始
祖也相傳穴仙人所定壙中鐡燈檠鐡燈不滅李氏興
如其言發之螻蟻數石火光熒熒然斲棺骨青黑被體
黃毛腦後穴大如錢赤蛇盤三四寸角而飛高丈許咋
咋吞日光者六七反而伏喬年函其顱骨腊蛇以聞焚
其餘雜以穢棄之自成聞之嚙齒大恨曰吾必致死于
喬年既殺喬年由西華攻陳州
楊文岳字斗望南充人萬歷四十七年進士授行人
天啟五年擢兵科給事中屢遷禮科都給事中崇禎二年
出為江西右參政歷湖廣廣西按察使雲南山西左右
布政使以右副都御史巡撫登莱十二年擢兵部右侍
即總督保定山東河北軍務代孫傳庭十四年正月李
自成䧟洛陽犯開封文岳率總兵虎大威以衆二萬赴
救渡河賊先遁追擊于鳴楽還駐兵開封疫作乃頓兵
于汝寧出屯西平新蔡間七月自成走内鄉淅川與羅
汝才合文岳趨鄧州自成還攻之文岳戰三捷斬其魁
一條龍一隻龍賊遁去九月會陕西總督傅宗龍于新
蔡與賊遇大潰于孟家莊再潰于火燒店部將挟文岳
夜入于項城明日奔陳州宗龍遂覆没事聞文岳革職
充為事官戴罪自贖乃收集散亡率所部就巡撫高名
衡防杞賊遂破葉縣拔泌陽乘勝䧟南陽殺唐王下鄧
州等十四城再圍開封明年正月文岳馳救開封論功
復官臨潁為賊守左良玉破而屠之退保郾城自成圍
郾城二月督師丁啟睿及文岳大威救郾城賊潰距官
軍數里而營文岳啓睿相掎角持十一晝夜總督汪喬
年出關賊引去再攻開封六月詔起侯恂兵部右侍郎
總督保定山東河南湖北軍務代文岳命所司察文岳
罪状七月朔文岳啓睿合良玉大威及楊德政方國安
四總兵之師次朱仙鎮諸軍盡潰啟睿文岳奔汝寧賊
渡河追奔四百里官軍失亡數萬詔褫官候勘九月文
岳在汝寧夜襲賊營有功賊既灌開封旋敗孫傳庭兵
以閏十一月悉衆薄汝寧老&KR0624;&KR0624;革裏眼左金王等畢
會文岳遣都司康世德以輕騎偵賊世德走還汝將其
步騎五百夜縱火噪而奔十三日羣賊並至壓汝寧五
里而軍監軍僉事孔貞會以川兵屯城東文岳以保兵
屯城西賊兵進攻相持一晝夜川兵潰殺傷數百賊奪
其馬騾悉衆功保兵漸不支僉事王世琮知府傅汝為
通判朱國寳縋將士入城副將賈悌參將馮名聖亦掖
文岳貞會登城明日賊四面環攻戴扉以陣矢石雲梯
堵墻而立城頭矢礮擂石雨集賊死傷山積而攻不休
一鼓百道並登執文岳及世琮國寳悌名聖于城頭殺
汝陽知縣文師頤于城上汝為聞變赴水死賊擁文岳
等見自成大罵賊怒縛之城南三里舖以大礮擊之洞
胷糜骨而死士民屠戮數萬焚公私𪠘舍殆盡貞會執
去不知所終自成以文岳死忠備禮歛之遂拔營走確
山信陽泌陽嚮襄陽虜崇王由樻崇世子諸王妃及河
南懷安諸王以行汝為字于宣江陵人崇禎七年進士
世琮字仲發達州人國寳成都人師頤全州人皆舉人
世琮嘗為汝寕推官討土寇流矢貫耳不為動時號王
鐡耳者也師頤涖任甫三日
孫傳庭字伯雅代州振武衛人自父以上四世舉于鄉
傳庭儀表頎碩沈毅多籌略萬歷四十七年成進士授
永城知縣以才調商邱天啓初擢吏部驗封主事屢遷
稽勲郎中請告歸家居久不出崇禎八年秋始起騐封
郎中超遷順天府丞陕西巡撫甘學闊不能討賊秦之
士大夫譁于朝乃推邊才用傳庭以九年三月受代傳
庭涖秦嚴徵發期會一從軍興法秦人爱之不如總督
洪承疇然其才自足辦賊賊首慗齊王据商雒諸將不
敢攻檄副將羅尚文擊斬之當是時賊亂關中有名字
者以十數高迎祥最強拓養坤黨最衆所謂闖王蝎子
塊者也傳庭設方略親擊迎祥于盩厔之黑水峪禽之
及其偽領哨黃龍總管劉哲獻俘闕下錄功增秩一等
而賊黨自是乃共推李自成為闖王矣明年養坤及其
黨張耀文来降已而養坤叛去諭其下追斬之擊賊惠
登相於涇陽三原登相西走河南賊馬進忠劉國能等
十七部入渭南追之出關復合河南兵夹擊之先後斬
首千餘級進忠等復擾商雒藍田叛卒與之合將犯西
安遣左光先曹變蛟追走之渭南降其渠一條龍招還
脅從募健兒擊餘賊斬聖世王瓦背一翅飛降鎮天王
上山虎又殱白捍賊渠魁數人關南稍靖遣副將盛略
等敗賊大天王于寳雞賊走入山谷傳庭追之鳳翔他
賊出棧道謀越關犯河南還軍擊賊走伏斜谷復大敗
之降其餘衆西安四衛舊有屯軍二萬四千田二萬餘
頃其後田歸豪右軍盡虚籍傳庭釐得軍萬一千有竒
歲收屯課銀十四萬五千餘兩米麥萬三千五百餘石
帝大喜增秩賚銀幣會楊嗣昌入為本兵條上方略洪
承疇以秦督兼𠞰務而用廣撫熊文燦為總督分四正
六隅馬三步七計兵十二萬加𣲖至二百八十萬期百
日平賊傳庭移書争之曰無益且非特此也部卒屢經
潰蹶民力竭矣恐不堪命必欲行之賊不必盡而害中
于國家累數千言嗣昌大忤部議秦撫當一正面募土
著萬人給餉銀二十三萬以商雒等處為汎守傳庭知
其不可用也乃&KR1802;帑藏蠲贖鍰得銀四萬八千市馬募
兵自辦滅賊具不用部議會諸撫報募兵及額傳庭疏
獨不至嗣昌言軍法不行于秦自請白衣領職以激帝
怒傳庭奏曰使臣如他撫籍郡縣民兵上之遂謂及額
則臣先所報屯兵已及額矣况更有募練馬步軍數且
踰萬何嘗不遵部議至百日之期商雒之汎守臣皆不
敢委然使賊入商雒而臣不能禦則治臣罪若臣扼商
雒而踰期不能滅賊誤𠞰事者必非臣嗣昌無以難然
銜之彌甚傳庭兩奉詔進秩當加部銜嗣昌抑弗奏十
一年春賊破漢隂石泉則坐傳庭失援削其所加秩傳
庭出扼商雒大天王等犯慶陽寳雞還軍戰合水破走
之獲其二子追擊之延安過天星混天星等從徽秦趨
鳳翔逼澄城傳庭分兵五道擊之楊家領黃龍山大破
之斬首二千餘級大天王知二子不殺遂降賊引而北
犯延安傳庭策鄜州西合水東三四百里荒山邃谷賊
入當自斃乃率標兵中部遏其東檄變蛟慶陽拒其西
伏兵三水淳化間賊飢出掠食則大張旗幟鳴鼓角以
邀之一日夜馳二百五十里賊大驚西奔至職田莊遇
伏而敗復走寳鷄取棧道再中伏大敗折而走隴州關
山道又為伏兵所挫三敗賊死者無算過天星混天星
竝降又逐賊邠寧間䧟陣護其渠河南賊馬盡忠馬光
玉驅宛洛之衆箕張而西傳庭擊之賊還走又設伏於
潼關原變蛟逐賊入伏而闖王李自成者為洪承疇所
逐盡亡其卒以十八騎潰圍遁關中羣盗悉平是為崇
禎之十一年冬也捷聞大喜先叙澄城之捷命加傳庭
部銜嗣昌仍格不奏當是時總理熊文燦主撫湖廣賊
張獻忠已降惟河南賊如故羅汝才馬進忠賀一龍左
金王等十三部西窺潼關聯營數十里傳庭計曰天下
大寇盡在此矣我出擊其西總理擊其東賊不降則滅
此賊平天下無賊矣獻忠即狙伏無能為也乃遂引兵
東大敗賊閿鄉靈寳山間貫其營而東復自東以西賊
窘甚以文燦招降手諭上言旦夕且降傳庭曰爾曹日
就熊公言撫而日攻堡屠寨不已是偽也降即觧甲來
有說即非真降吾明日進兵矣明日擐甲而出得文燦
檄於途中曰毋妬吾撫功又進得本兵嗣昌手書亦云
傳庭怏怏撤兵還然賊迄不就撫移瞰商雒文燦悔期
傳庭夾擊屬吏王文清等三戰三敗之賊奔内鄉淅川
而去傳庭既屢建大功其將校數奉旨優叙嗣昌務抑
之不為奏傳庭懇請上其籍於部嗣昌曰需之十月京
師戒嚴召傳庭及承疇入衛擢兵部右侍郎兼右僉都
御史代總督盧象昇督諸鎮援軍賜劍當是時傳庭提
兵抵近郊與嗣昌不恊又與中官高起潛忤降旨切責
不得朝京師承疇至郊勞且命陛見傳庭不能無觖望
無何嗣昌用承疇以為薊督欲盡留秦兵之入援者守
薊遼傳庭曰秦軍不可留也留則賊勢張無益於邊是
代賊徹兵也秦軍妻子俱在秦兵日殺賊以為利久留
於邊非譁則逃不復為吾用必為賊用是驅民使從賊
也安危之機不可不察也嗣昌不聽傳庭争之不能得
不勝鬱鬱耳遂聾傅庭初受命疏言年來疆事决裂由
計畫差謬事竣當面請决大計明年帝移傳庭總督保
定山東河南軍務既觧嚴疏請陛見嗣昌大驚謂傳庭
將傾之斥來役賫疏還之傳庭傳庭愠引疾乞休嗣昌
又劾其托疾非真聾帝遂發怒斥為民下巡撫楊一㒞
覈真偽一㒞奏言真聾非托疾并下一㒞獄傳庭長繫
待决舉朝知其冤莫為言在獄三年文燦嗣昌相繼敗
而是時闖王李自成者已攻破河南矣犯開封執宗龍
殺唐王兵散而賊益横帝思傳庭言朝士薦者益衆十
五年正月起傳庭兵部右侍郎親御文華殿問𠞰賊安
民之策傳庭侃侃言帝嗟歎久之燕勞賞賚甚渥命將
禁旅援開封開封圍已觧賊殺陕督汪喬年帝即命傳
庭往代大集諸將於關中縛援𠞰總兵賀人龍坐之麾
下數而斬之謂其開縣噪歸猛帥以孤軍失利而獻曹
出柙也又謂其遇敵先潰新蔡襄城連喪二督也諸將
莫不洒然動色者傳庭既以誅殺人龍威讋三邊日夜
治軍為平賊計而賊遂已再圍開封詔御史蘇京監延
寧甘固軍趣傳庭出關傳庭上言兵新募不堪用帝不
聽傳庭不得已出師以九月抵潼關大雨連句自成决
馬家口河灌開封開封已䧟傳庭趨南陽自成西行逆
秦師傳庭設三覆以待賊牛成虎將前軍左勷將左鄭
嘉棟將右高傑將中軍成虎陽北以誘賊賊奔入伏中
成虎還兵而鬭高傑董學禮突起翼之左勷鄭嘉棟左
右横擊之賊潰東走斬首千餘追三十里及之郏縣之
塚頭賊棄甲仗軍資於道秦兵趨利賊覘我軍囂反兵
乘之左勷蕭慎鼎之師潰諸軍皆潰副將孫枝秀躍馬
以追賊擊殺數十騎賊兵圍之馳突不得出馬蹶被執
植立不撓以刃臨之瞠目不答一人曰此孫副將也遂
殺之參將黑尚仁亦被執不屈而見殺覆軍數千材官
小將之殁者張暎奎李棲鳳任光裕戴友仁以下七十
有八人賊倍獲其所喪馬傳庭走鞏由孟入關執斬慎
鼎罰勷馬以二千以勷父光先故貸勷是役也天大雨
糧不至士卒採青柿以食凍且餒故大敗豫人所謂柿
園之役也傳庭既已敗歸陕西計守潼關扼京師上游
且我軍新集不利速戰乃益募勇士開屯田繕噐積粟
三家出壮丁一火車載火礮甲仗者三萬輛戰則驅之
拒馬止則環以自衛督工苛急夜以繼日秦民不能堪
而關中頻歲饑駐大軍餉乏士大夫厭苦傳庭所為用
法嚴不樂其在秦相與譁於朝曰秦督翫寇矣又相與
危語恫脇之曰秦督不出關收者至矣明年五月命兼
督河南四川軍務尋進兵部尚書改稱督師加督山西
湖廣貴川及江南北軍務賜劍趣戰益急傳庭頓足歎
曰柰何乎吾固知往而不返也然大丈夫豈能再對獄
吏乎頃之不得已遂再議出師總兵牛成虎將前鋒高
傑將中軍王定官撫民將延寕兵為後勁白廣恩統火
車營檄左良玉赴汝寧夹擊當是時自成已據有河南
湖北十餘郡自號新順王設官置戍營㐮陽而居之將
由内浙窺商雒盡𤼵荆㐮兵會於汜水滎澤伐竹結筏
人佩三葫蘆將謀渡河傳庭分兵防禦八月十日傳庭
出師潼關次於閿鄉二十一日師次陕州檄河南諸軍
渡河進𠞰九月八日師次汝州偽都尉四天王李養純
降養純言賊虚實諸賊老營在唐縣偽將吏屯寳豐自
成精銳盡聚於㐮城遂破賊寳豐斬偽州牧陳可新等
遂擣唐縣破之殺家口殆盡賊滿營哭轉戰至郏縣遂
禽偽果毅將軍謝君友斫賊坐纛尾自成幾獲賊奔襄
城大軍遂進逼襄城賊懼謀降自成曰無畏我殺王焚
陵罪大矣姑决一死戰不勝則殺我而降未晩也而大
軍時皆露宿與賊持久雨道濘糧車不能前士饑攻郏
破之獲馬驘噉之立盡雨七日夜不止後軍譁於汝州
賊大至流言四起不得已還軍迎糧留陳永福為後拒
前軍既移後軍亂永福斬之不能止賊追及之南陽官
軍還戰賊陣五重饑民處外次步卒次馬軍又次驍騎
老營家口處内戰破其三重賊驍騎殊死鬭官軍陣稍
動廣恩軍將火車者呼曰師敗矣脱輓輅而奔車傾塞
道馬絓於衡不得前賊之鐡騎凌而騰之步賊手白棓
遮擊中者首兜鍪俱碎自成空壁躡我一日夜官兵狂
奔四百里至於孟津死者四萬餘失亡兵噐輜重數十
萬傳庭單騎渡垣曲由閿鄕濟賊獲督師坐纛乘勝破
潼關大敗官軍傳庭與監軍副使喬遷高躍馬大呼而
殁於陣廣恩降賊傳庭屍竟不可得傳庭死關以内無
堅城矣初傳庭之出師也自分必死顧語繼妻張夫人
曰爾若何夫人曰丈夫報國耳毋憂我及西安破張率
二女三妾沉於井揮其八歲兒世寧亟避賊去之兒踰
牆墮民舍中一老翁收養之長子世瑞聞之重趼入秦
得夫人屍井中面如生翁歸其弟世寧相扶㩗還道路
見者知與不知皆泣下傳庭死時年五十有一矣傳庭
再出師皆以雨敗也或言傳庭未死者帝疑之故不予
贈廕傳庭死而明亡矣
贊曰流賊蔓延中原所恃以禦賊者獨秦兵耳宗龍喬
年文岳皆能奮力以當賊鋒而終於潰僨此殆有天焉
非其才之不任也若傳庭竭忠盡瘁才更出諸人上乃
為楊嗣昌所沮即偏禆勞績亦多格不上聞忌功掣肘
其誤國甚矣况加以詔書之趣戰遂致南陽一敗賊勢愈
張明季之亡實决于此又豈得盡諉之天意哉
明史卷二百六十二
