欽定四庫全書
明史卷二百五十四
大學士張廷玉等奉勅修
列傳第一百四十二
喬允升(易應昌等)曹于汴
孫居相(弟鼎相)曹珖
陳于廷鄭三俊
李日宣張瑋(金光辰)
喬允升字吉甫洛陽人萬歷二十年進士除太谷知縣
以治行高等徵授御史歴按宣大山西畿輔並著風采
三十九年大計京官允升協理河南道力鋤匪類而主
事秦聚奎給事中朱一桂咸為被察者訟冤察疏猶未
下允升慮帝意動搖三疏别白其故且劾吏部侍郎蕭
雲舉佐察行私事乃獲竣雲舉亦引去尋遷順天府丞
進府尹齊楚浙三黨用事移疾歸天啟初起歴刑部左
右侍郎三年進尚書魏忠賢逐吏部尚書趙南星廷推
允升代忠賢以允升為南星黨并逐主議者允升復移
疾歸既而給事中薛國觀劾允升主謀邪黨詔落職閒
住崇禎初召拜故官時訟獄益繁帝一切用重典允升
執法不撓多所平反先是錢謙益典試浙江有奸人金
保元徐時敏偽作關節授舉子錢千秋千秋故有文獲
薦覺保元時敏詐與之鬨事傳京師為部科磨勘者所
發謙益大駭詰知二奸所為疏劾之并千秋俱下吏罪
當戍二奸瘐死千秋更赦釋還事已七年矣温體仁以
枚卜不與復發其事詔逮千秋再訊帝深疑廷臣結黨
蓄怒以待而體仁又密伺於旁廷臣相顧惕息允升乃
會都御史曹于汴大理卿康新民等讞鞫者再千秋受
拷無異詞允升等具以聞帝不悦命覆勘體仁慮其事
白己且獲譴再疏劾法官六欺且言獄詞盡出當時考
官手允升憤求去帝雖慰留卒如體仁言考官奪職閒
住千秋荷校死二年冬我
大清兵薄都城獄囚劉仲金等百七十人破械出欲踰
城被獲帝震怒下允升及左侍郎胡世賞提牢主事敖
繼榮獄欲寘之死中書沈自植乘間摭劾允升他罪章
并下按問副都御史掌院事易應昌以允升等無死罪
執奏再三帝益怒并下應昌獄鐫僉都御史高宏圖大
理寺卿金世俊級奪少卿周邦基以下俸令再讞宏圖
等乃坐允升絞而微言其年老可念帝謂允升法當死
特高年篤疾減死與繼榮俱戍邊世賞贖杖為民尚書
胡應台等上應昌罪帝以為輕杖郎中徐元嘏於廷鐫
應台秩視事應昌論死四年四月久旱求言多請緩刑
乃免應昌及工部尚書張鳳翔御史李長春給事中杜
齊芳都督李如楨死遣戍邊衛允升赴戍所未幾死允
升端方廉直敡歴中外具有聲績以註誤獲重譴天下
惜之易應昌字瑞芝臨川人萬歷四十一年進士熹宗
時由御史累遷大理少卿逆黨劾為東林削籍崇禎二
年起左僉都御史進左副都御史與曹于汴持史&KR1159;高
捷起官事為時所重至是獲罪福王時召復故官遷工
部右侍郎國變後卒帝在位十七年刑部易尚書十七
人薛貞以奄黨扺死蘇茂相半歲而罷王在晉未任改
兵部去允升遣戍韓繼思坐議獄除名胡應台獨得善
去馮英被劾遣戍鄭三俊坐議獄逮繋劉之鳳坐議獄
論絞瘐死獄中甄淑坐納賄下詔獄改繫刑部瘐死李
覺斯坐議獄削籍去劉澤深卒於位鄭三俊再為尚書
改吏部范景文未任改工部徐石麒坐議獄落職閒住
胡應台再詔不赴繼其後者張忻賊陷京師與子庶吉
士端並降
曹于汴字自梁安邑人萬歷十九年舉鄉試第一明年
成進士授淮安推官以治行高第授吏科給事中疏劾
兩京兵部尚書田樂邢玠及雲南巡撫陳用賓樂玠遂
引去吏部郎趙邦清被誣于汴疏雪之謁告歸僦屋以
居不蔽風日起歷刑科左右給事中朝房災請急補曠
官修廢政遼左有警朝議增兵于汴言國家三歲遣使
者閱邊盛奬邊臣功伐蟒衣金幣之賜官秩之增未嘗
或靳今廢防至此宜重加按問邊道超擢當於秩滿時
閱實其績毋徒循資俸坐取建牙開府進吏科都給事
中給事中胡嘉棟發中官陳永夀兄弟奸永夀反訐嘉
棟于汴極論永夀罪故事章疏入會極門中官直達之
御前至是必啟視然後進御于汴謂乖祖制洩事機力
請禁之三十八年典外察去留悉當明年典京察屏湯
賓尹劉國縉等而以年例出王紹徽喬應甲於外其黨
羣起力攻于汴持之堅卒不能奪以久次擢太常少卿
疏寢不下請告又不報候命歲餘移疾歸光宗立始以
太常少卿召至則改大理少卿遷左僉都御史佐趙南
星京察事竣進左副都御史天啟三年秋吏部缺右侍
郎廷推馮從吾以于汴副中旨特用于汴于汴以從吾
名位先已義不可越四辭不得遂引疾歸明年起南京
右都御史辭不拜時紹徽應甲附魏忠賢得志必欲害
于汴屬其黨石三畏以東林領䄂劾之遂削奪崇禎元
年召拜左都御史振舉憲規約敇僚吏臺中肅然明年
京察力汰匪類忠賢餘黨幾盡仕路為清温體仁
訐于汴于汴亦發體仁欺罔狀帝終信體仁先是
詔定逆案于汴與大學士韓爌李標錢龍錫刑部
尚書喬允升平心參决不為已甚小人猶惡之故
御史高捷史&KR1159;素憸邪為清議所擯吏部尚書王
永光力薦之故事御史起官必都察院咨取于汴
惡其人久弗咨永光憤再疏力争已得請于汴猶
以故事持之兩人遂投牒自乞于汴益惡之卒持
不予兩人竟以部疏起官遂日夜謀傾于汴中書
原抱竒者賈人子也嘗誣劾大學士爌至是再劾
爌及于汴并及尚書孫居相侍郎程啟南府丞魏光
緒目為西黨請皆放黜以五人籍山西也帝絀抱竒
言不聽而工部主事陸澄源復劾于汴朋奸六罪帝
雖謫澄源于汴卒謝事去及辭朝以敦大進規七年
卒年七十七贈太子太保于汴篤志正學操履粹白
立朝正色不阿崇奬名教有古大臣風
孫居相字伯輔沁水人萬歷二十年進士除恩縣知縣
徵授南京御史負氣敢言嘗疏陳時政謂今内自宰執
外至郡守縣令無一人得盡其職政事日廢治道日乖
天變人怨究且瓦觧土崩縱珠玉金寳亘地彌天何救
危亂帝不省誠意伯劉世延屢犯重辟廢為庶人錮原
籍不奉詔久居南京益不法妄言星變將勒兵赴闕居
相疏發其奸并及南京勲臣子弟暴横狀得旨下世延
吏安遠東寧忻城諸侯伯子弟悉按問強暴為戢税使
楊榮激變雲南守太和山中官黃勲嗾道士毆辱知府
居相皆極論其罪時中外多缺官居相兼攝七差署諸
道印事皆辦治大學士沈一貫數被人言居相力詆其
奸貪植黨一貫乃去居相亦奪禄一年連遭内外艱服
闋起官出廵漕運還發湯賓尹韓敬科場事廷議當禠
官其黨為營護旨下法司覆勘居相復發敬通賄狀敬
遂不振故事御史年例外轉吏部都察院協議王時熙
魏雲中之去都御史孫瑋不與聞居相再疏劾尚書趙
煥煥引退及鄭繼之代煥復以私意出宋槃潘之祥於
外居相亦據法力爭吏部侍郎方從哲由中旨起官中
書張光房等五人以持議不合時貴擯不與科道選居
相並抗章論列當是時朋黨勢成言路不肖者率附吏
部以驅除異己勢張甚居相挺身與抗氣不少沮於是
過庭訓唐世濟李徵儀劉光復趙興邦周永春姚宗文
吳亮嗣汪有功王萬祚輩羣起為難居相連疏搘拄諸
人迄不能害至四十五年亦以年例出居相江西參政
引疾不就天啟改元起光禄少卿改太僕擢右僉都御
史廵撫陜西四年春召拜兵部右侍郎其冬魏忠賢盜
柄復引疾歸無何給事中陳序謂居相出趙南星門與
楊漣交好序同官虞廷陛又劾居相力薦李三才遥結
史記事遂削奪崇禎元年起戶部右侍郎專督鼓鑄尋
改吏部進左侍郎以戶部尚書總督倉場轉漕多僱民
舟民憊甚以居相言獲蘇高平知縣喬淳貪虐為給事
中楊時化所劾坐贓二萬有竒淳家京師有奥援乞移
法司覆訊且訐時化請囑致隙時化方憂居通書居相
報書有國事日非邪氛益惡語為偵事者所得聞於朝
帝大怒下居相獄謫戍邊七年卒於戍所弟鼎相歴吏
部郎中副都御史廵撫湖廣亦有名於時
曹珖字用韋益都人萬歷二十九年進士授戶部主事
督皇城四門倉衛軍貸羣璫子錢償以月餉軍不支餉
者三年及餉期羣璫抱劵至珖命減息璫大譁珖曰并
私劵奏聞聽上處分耳羣璫請如命軍困稍蘇以憂去
起補兵部武選主事歴職方郎中大璫私人求大帥珖
不可東厰太監盧受疏申職掌珖亦請敇受約束部卒
毋陷良民稍遷河東參政引疾歸久之起南京太常少
卿光宗驟崩馳疏言先帝春秋鼎盛奄棄羣臣道路咸
知奸黨隂謀醫藥雜進以至於此天下之弑逆有毒而
非酖戕而非刃者此與先年梃擊同一奸宄乞明詔輔
臣直窮奸狀以雪先帝之讐報聞天啟初叙職方時邊
功加光禄卿進太常大理卿魏忠賢亂政大獄紛起珖
請告歸尋為給事中潘士聞所劾落職閒住御史盧承
欽力攻東林詆珖狎主邪盟遂削奪崇禎元年起戶部
右侍郎督錢法尋遷左侍郎三年拜工部尚書珖初名
珍避仁宗諱始改名五年陵工成加太子少保桂王重
建府第議加江西河南山東山西田賦十二萬有竒浙
江逋織造銀十餘萬廵撫陸完學請編入正額珖皆持
不可中官張彛憲總理戶工兩部事議設座於部堂珖
不可右侍郎高弘圖履任彛憲欲共設公座珖與弘圖
約比彛憲至皆曰事竣矣撤座去彛憲怏怏及主事金
鉉馮元颺交疏劾彛憲彛憲疑出珖日捃摭其隙會山
永廵撫劉宇烈請料價萬五千兩銘五萬斤工部無給
銀例與鉛之半宇烈怒奏鉛皆濫惡彛憲取粗鉛進曰
庫鉛盡然欲以罪珖嚴旨盡鎔庫鉛司官中毒死者三
人内外官多獲罪彛憲乃紏廵視科道許國榮等十一
人珖疏救忤旨詰責彛憲又指閘工冐破齮齕之珖累
疏乞骸骨歸五月得請屢薦不起家居十四年卒
陳于廷字孟諤宜興人萬歷二十三年進士歴知光山
唐山秀水三縣徵授御史甫拜命即論救給事中汪若
霖詆大學士朱賡甚力坐奪俸一年頃之劾職方郎中
申用懋趙拱極黃克謙為宰相私人不宜處要地又劾
賡及王錫爵當斥己言諭德顧天埈素干清議不宜久
玷詞林語皆竣切視鹺河東劾税使張忠撓鹽政正陽
門災極陳時政闕失父喪歸服除起按江西時税務已
屬有司而中官潘相欲親督湖口税于廷劾其背旨虐
民淮府庶子常洪作奸論寘之法改按山東光宗立擢
太僕少卿徙太常議紅丸事極言崔文昇李可灼當斬
尚書王紀被斥特疏申救再進大理卿戶部右侍郎改
吏部進左侍郎尚書趙南星既逐于廷署事大學士魏
廣徵傳魏忠賢意欲用其私人代南星且許擢于廷總
憲于廷不可以喬允升馮從吾汪應蛟名上忠賢大怒
謂所推仍南星遺黨矯旨切責并楊漣左光斗盡斥為
民文選郎張光前御史袁化中房可壯亦坐貶黜自是
清流盡逐小人日用事矣崇禎初起南京右都御史與
鄭三俊典京察盡去諸不肖者南御史差竣例聽北考
于廷請先考於南報可召拜左都御史以廵方責重列
上糾大吏薦人才修荒政覈屯鹽禁耗羡清獄囚訪奸
豪弭寇盜八事請於回道日核實課功優詔褒納給事
中馬思理御史高倬余文縉坐事下吏並抗疏救之秩
滿加太子少保三疏乞休不允兩浙廵鹽御史祝徽廣
西廵按御史畢佐周並擅撻指揮非故事事聞帝方念
彊場多故欲倚武臣旨下參覈于廷等言軍官起世胄
率不循法度槩列彈章將不勝擾故小過薄責以懲凡
御史在外者盡然不自二臣始帝以指揮秩崇非御史
得杖令會兵部稽典制以聞典制實無杖指揮事乃引
廵撫勅書提問四品武職語以對帝以比擬不倫責令
再核于廷等終右御史所援引悉不當帝意疏三上三
却竟削籍歸家居二年卒福王時贈少保于廷端亮有
守周延儒當國于廷其里人無所附麗與温體仁不合
故卒獲重譴去
鄭三俊字用章池州建德人萬歷二十六年進士授元
氏知縣累遷南京禮部郎中歸德知府福建提學副使
家居七年起故官督浙江糧儲天啟初召為光禄少卿
改太常未上陳中官侵冒六事時魏忠賢客氏離間后
妃希得見帝而三俊疏有篤厚三宫妖冶不列於御語
忠賢遣二豎至閣中摘妖冶語令重其罪閣臣力爭而
擬旨則以先朝故事為辭三俊復疏言近日糜爛茶毒
無踰中璫閣臣悉指為故事古人言奄豎聞名非國之
福今聞名者已有人内連外結恃閣臣彈壓抑損之而
閣臣輒阿諛自溺其職可為寒心忠賢益怒以語侵内
閣留中不下擢左僉都御史疏陳兵食大計規切内外
諸司吏部郎中徐大相言事被謫抗疏救之四年正月
遷左副都御史戶部右侍郎楊漣劾忠賢三俊亦上疏
極論尋署倉場事太倉無一歲蓄三俊奏行足儲數事
忠賢盡逐漣等三俊遂引疾去明年忠賢黨張訥請毁
天下書院劾三俊與鄒元標馮從吾孫愼行余懋衡合
汙同流禠職閒住崇禎元年起南京戶部尚書兼掌吏
部事南京諸僚多忠賢遺黨是年京察三俊澄汰一空
京師被兵大臣大獲譴明年春三俊以建儲入賀力言
皇上憂勞少過人情鬱結未宣百職庶司救過不贍上
下暌孤足為隠慮願保聖躬以保天下收人心以收封
疆帝褒納之南糧歲額八十二萬七千有竒積逋至數
百萬而兵部又增兵不已三俊初至倉庫不足一月餉
三俊力袪宿弊糾有司尤怠玩者數人屢與兵部爭虚
冒久之士得宿飽萬歷時稅使四出蕪湖始設關歲徵
稅六七萬泰昌時已停至是度支益絀科臣觧學龍請
增天下關稅南京宣課司亦增二萬三俊以為病民請
減其半以其半征之蕪湖坐賈戶部遂派蕪湖三萬復
設關徵商三俊請罷征併於工部分司計舟輸課不稅
貨物皆不從遂為永制蕪湖淮安杭州三關皆隸南戶
部所遣司官李友蘭霍化鵬任俶皆貪三俊悉劾罷之
居七年就移吏部八年正月復當京察斥罷七十八人
時服其公旋上議官評杜請屬慎差委三事帝皆採納
流寇大擾江北南都震動三俊數陳防禦策禮部侍郎
陳子壯下獄抗疏救之考績入都留為刑部尚書加太
子少保帝以隂陽愆和命司禮中官錄囚流徒以下皆
減等三俊以文武諸臣詿誤久繫者衆請令出外候讞
因論告訐株蔓之弊乞敇内外諸臣行惻隠實政内而
五城訊鞫非重辟不必參送法司外而撫按提追非眞
犯不必盡解京師刑曹決斷以十日為期帝皆從之代
州知州郭正中因天變請舉寒審之典帝命考故事三
俊稽歴朝寳訓得祖宗冬月錄囚數事備列上奏寢不
行前尚書馮英坐事遣戌其母年九十有一三俊乞釋
還侍養不許初戸部尚書侯恂坐屯豆事下獄帝欲重
譴之三俊屢讞上不稱旨䜛者謂恂與三俊皆東林曲
法縱舍工部錢局有盜穴其垣命按主者罪三俊亦擬
輕典帝大怒禠其官下吏應天府丞徐石麒適在京上
疏力救忤旨切責帝御經筵講官黃景昉稱三俊至清
又偕黃道周各疏救帝不納切責三俊欺罔以無贓私
令出獄候訊宣大總督盧象昇復救之大學士孔貞運
等復以為言乃許配贖十五年正月召復故官會吏部
尚書李日宣得罪即命三俊代之時値考選外吏多假
繕城墾荒名減俸行取都御史劉宗周疏論之諸人乃
夤緣周延儒囑兵部尚書張國維以知兵薦帝即欲召
對親擢三俊言考選者部院事天子且不得專況樞部
乎乞先考定乃請聖裁帝不悦召三俊責之對不屈宗
周復言三俊欲俟部院考後第其優劣純疵恭請欽定
若但以奏對取人安能得眞品帝不從由是倖進者衆
帝下詔求賢三俊舉李邦華劉宗周自代且薦黃道周
史可法馮元颺陳士竒四人姜採熊開元言事下獄及
宗周獲嚴譴三俊皆懇救先後奏罷不職司官數人銓
曹悉廪廪大僚缺官三俊數引薦賢士之廢斥者多復
用刑部尚書徐石麒獲罪率同官合疏乞留三俊為人
端嚴清亮正色立朝惟引吳昌時為屬頗為世詬病時
文選缺郎中儀制郎中吳昌時欲得之首輔周延儒力
薦於帝且以囑三俊他輔臣及言官亦多稱其賢三俊
遂請調補帝特召問三俊復徇衆意以對帝頷之明日
即命下以他部調選郎前此未有也帝惡言官不職欲
多汰之嘗以語三俊三俊與昌時謀出給事四人御史
六人於外給事御史大譁謂昌時紊制弄權連章力攻
并詆三俊三俊懇乞休致詔許乘傳歸國變後家居十
餘年乃卒
李日宣字晦伯吉水人萬歷四十一年進士授中書舍
人擢御史天啟元年遼陽破請帝時召大僚面決庶政
尋請宥侯震𤾉以開言路厚中宫以肅名分忤旨切責
已又薦丁元薦鄒維璉麻僖等十餘人乞召還朱欽相
劉廷宣等帝以濫薦逐臣停俸三月旋出理河東鹽政
還朝以族父邦華佐兵部引嫌歸五年七月逆黨倪文
煥劾邦華日宣為東林邪黨遂削籍莊烈帝即位復故
官以邦華在朝久不出崇禎三年起故官廵按河南還
朝掌河南道事中官王坤訐大學士周延儒日宣率同
官言内臣監兵不宜侵輔臣且察衮中宜邊情多故坤
責亦不可逭報聞遷大理丞屢進太常卿九年冬擢兵
部右侍郎鎮守昌平久之進左侍郎協理戎政尋叙護
陵功加兵部尚書十三年九月擢吏部尚書十五年五
月會推閣臣日宣等以蒋德璟黃景昉姜曰廣王錫衮
倪元璐楊汝成楊觀光李紹賢鄭三俊劉宗周吳甡惠
世楊王道直名上帝令再推數人而副都御史房可壯
工部右侍郎宋玫大理寺卿張三謨與焉大僚不獲推
者為流言入内且創二十四氣之說帝深惑之踰月召
日宣及與推諸臣入中左門偕輔臣賜食已出御中極
殿令諸臣奏對玫陳九邊形勢甚辯帝惡其干進叱之
乃命德璟景昉甡入閣而以徇情濫舉責日宣等回奏
奏上帝怒不解復御中左門太子及定永二王侍帝召
日宣聲甚厲次召吏科都給事中章正宸河南道御史
張煊及玫可壯三謨詰其妄舉日宣奏辯帝曰汝嘗言
秉公執法今何事不私正宸奏日宣多游移臣等常劾
之然推舉事實無所徇日宣復為玫等三人觧帝命錦
衣官提下日宣等六人並禠冠帶就執時帝怒甚侍臣
皆股栗失色德璟景昉甡叩頭辭新命因言臣等並在
會推中若諸臣有罪臣等豈能安大學士周延儒等亦
乞優容帝皆不許遂下刑部廷臣交章申救不納帝疑
其未就獄責刑部臣尅期三人定讞侍郎惠世揚徐石
麒擬予輕比帝大怒革世揚職鐫石麒二秩郎中以下
罪有差御史王漢言枚卜一案日宣等無私陛下懷疑
重其罪刑官莫知所執不聽獄上日宣正宸煊戍邊玫
可壯三謨削籍久之赦還卒
張瑋字席之武進人少孤貧取糠粃自給不輕受人一
飯為同里薛敷教所知講學東林書院師孫慎行其學
以慎獨研幾為宗萬歷四十年舉應天鄉試第一越七
年成進士授戶部主事調兵部職方歴郎中出為廣東
提學僉事粤俗奢麗督學至宫室供張輿馬餼牽之奉
甲他省象犀文石名花珠貝磊砢璀璨瑋悉屏去弗視
也大吏建魏忠賢祠乞上梁文於瑋瑋即日引去瑋廉
歸而布袍草履授徒於家莊烈帝即位起江西參議歴
福建山東副使大學士吳宗達謂瑋難進而易退言之
吏部召為尚寳卿進太僕少卿坐事調南京大理丞引
疾去久之起應天府丞是歲四方大旱瑋以軍食可虞
奏請禁江西湖廣遏糴而令應天常鎮淮揚五郡折輸
漕糧銀赴彼易米則小民免催科之若太倉無顆粒之
虧他十庫所收銅錫顔料皮布非州縣土産者悉觧折
色且盡改民觧為官觧以救民湯火所司多議行遷南
京光禄卿召入為右僉都御史遷左副都御史時劉宗
周金光辰並總憲紀瑋乃上風勵臺班疏曰懲往正以
監來今極貪則原任廵按蘇松御史王志舉極廉則原
任南京試御史成勇勇與臣曾不相知家居聞勇被逮
士民泣送者萬輩百里不休後入南都始知勇在臺不
濫聽一辭不輕贖一鍰不受屬吏一蔬一果杰紳悍吏
為民害者不少假借委曲開導民以孝弟臣離南中輒
扳轅願借成御史惠我南人雖前奉嚴譴宜召為諸御
史勸疏上一時稱快詔下志舉法司逮治成勇叙用瑋
旋以病謝歸未幾卒福王時贈左都御史謚清惠金光
辰字居垣全椒人崇禎元年進士授行人擢御史廵視
西城内使周二殺人牒司禮監捕之其人方直御前叩
頭乞哀帝曰此國家法朕不得私卒抵罪出按河南條
奏至三百餘章彈劾不避權勢九年還朝京師戒嚴光
辰分守東直門劾兵部尚書張鳳翼三不可觧一大可
憂帝以鳳翼方在行間寢其奏時帝久罷内遣然以邊
警諸臣類萎腇不任仍分遣中官盧維寧等總監通津
臨德等處兵馬糧餉而意頗諱言之光辰疏請罷遣帝
怒召對平臺風雨驟至侍臣立雨中至以䄂障霤久之
帝召光辰責之光辰對曰皇上以文武諸臣無實心任
事委任内臣臣愚以任内臣諸臣益弛卸不任帝大怒
聲色俱厲將重譴光辰而迅雷直震御座風雨聲大作
光辰因言臣往在河南見皇上撤内臣而喜語未終帝
沉吟即云汝言毋復爾然意亦稍觧人謂光辰有天幸
云時張元佐以兵部右侍郎出守昌平同時内臣提督
天夀山者即日往帝顧閣臣曰内臣即日往侍臣三日
未出朕之用内臣過耶翼日有詔光辰鐫三級調外久
之由浙江按察司昭磨召為大理寺正進太僕丞十三
年五月復偕諸大臣召對平臺咨以禦邊救荒安民之
策光辰班最後時已夜光辰獨對燭影中娓娓數百言
帝為聳然聽明日諭諸臣各繕疏以進尋移尚寳丞陳
罷練總換授私派僉報數事報聞歴光禄少卿左通政
十五年五月復偕諸臣召對德政殿備陳賊形勢帝悦
擢左僉都御史無何以救劉宗周仍鐫三級調外事具
宗周傳明年丁父憂福王時起故官未赴國變家居二
十餘年卒
贊曰明自神宗而後士大夫峻門戶而重意氣其賢者
敦厲名檢居官有所執争即清議翕然歸之雖其材識
不遠耳目所熟習不能不囿於風會抑亦一時之良也
遭時孔棘至救過不暇顧安得責以挽回幹濟之業哉
明史卷二百五十四
