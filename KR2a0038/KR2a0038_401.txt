欽定四庫全書
明史卷二百五十九
大學士張廷玉等奉敇修
列傳第一百四十七
楊鎬(李維翰周永春)袁應泰(薛國用)
熊廷弼(王化貞)袁崇煥(毛文龍)
趙光抃范(志完)
楊鎬商邱人萬歷八年進士歴知南昌蠡二縣入為御
史坐事調大理評事再遷山東參議分守遼海道嘗偕
大帥董一元雪夜度墨山襲蒙古綽哈帳大獲進副使
墾荒田百三十餘頃歲積粟萬八千餘石進參政二十
五年春偕副將李如梅出塞失部將十人士卒百六十
餘人會朝鮮再用兵命免鎬罪擢右僉都御史經略朝
鮮軍務鎬未至先奏陳十事請令朝鮮官民輸粟得增
秩授官贖罪及鄉吏奴丁免役大氐皆苟且之事又以
朝鮮君臣隱藏儲蓄不餉軍劾奏其罪由是朝鮮多怨
當是時倭將行長清正等已入據南原全州引兵犯全
羅慶尚逼王京銳甚賴沈惟敬就禽鄉導乃絶而朝鮮
兵燹之餘千里蕭條賊掠無所得故但積粟全羅為久
留計而中國兵亦漸集九月朔鎬始抵王京會副將解
生等屢挫賊朝鮮軍亦數有功倭乃退屯蔚山十二月
鎬會總督邢玠提督麻貴議進兵方略分四萬人為三
協副將高策將中軍李如梅將左李芳春解生將右合
攻蔚山先以少兵嘗賊賊出戰大敗悉奔據島山結三
柵城外以自固鎬官遼東時與如梅深相結及是遊擊
陳寅連破賊二柵第三柵垂拔矣鎬以如梅未至不欲
寅功出其上遽鳴金收軍賊乃閉城不出堅守以待援
官兵四面圍之地泥淖且時際窮冬風雪烈膚士無固
志賊日夜發礮用藥煮彈遇者輒死官兵攻圍十日不
能下賊知官兵懈詭乞降以緩之明年正月二日行長
救兵驟至鎬大懼狼狽先奔諸軍繼之賊前襲擊死者
無算副將吳惟忠遊擊茅國器斷後賊乃還輜重多喪
失是役也謀之經年傾海内全力合朝鮮通國之衆委
棄於一旦舉朝嗟怨鎬既奔挈貴奔趨慶州懼賊乘襲
盡撤兵還王京與總督玠詭以捷聞諸營上軍籍士卒
死亡殆二萬鎬大怒屏不奏止稱百餘人鎬遭父喪詔
奪情視事御史汪先岸嘗劾其他罪閣臣庇之擬旨褒
美旨久不下贊畫主事丁應泰聞鎬敗詣鎬咨後計鎬
示以張位沈一貫手書并所擬未下旨揚揚詡功伐應
泰憤抗疏盡列敗狀言鎬當罪者二十八可羞者十竝
劾位一貫扶同作奸帝震怒欲行法首輔趙志臯營救
乃罷鎬令聽勘以天津巡撫萬世德代之已東征事竣
給事中楊應文叙鎬功詔許復用三十八年起撫遼東
襲綽哈於鎮安破之御史田生金劾其開釁時遼左多
事鎬力薦李如梅請復用為大將為給事中麻僖御史
楊州鶴所劾鎬疏辨乞休帝不問鎬竟引去四十六年
四月我
大清兵起破撫順守將王命印死之遼東巡撫李維翰
趣總兵官張承蔭往援與副總兵頗廷相等俱戰歿遠
近大震廷議鎬熟諳遼事起兵部右侍郎往經略既至
申明紀律徵四方兵圖大舉至七月
大清兵由鴉鶻關克清河副將鄒儲賢戰死詔賜鎬尚
方劍得斬總兵以下官乃斬清河逃將陳大道高炫徇
軍中其冬四方援兵大集遂議進師時蚩尤旗長竟天
彗見東方星隕地震識者以為敗徵大學士方從哲兵
部尚書黃嘉善兵科給事中趙興邦等皆以師久餉匱
發紅旗日趣鎬進兵明年正月鎬乃會總督汪可受巡
撫周永春巡按陳王庭等定議以十月十有一日誓師
二十一日出塞兵分四道總兵官馬林出開原攻北杜
松出撫順攻西李如柏從鴉鶻關出趨清河攻南東南
則以劉綎出寬甸由晾馬甸搗後而以朝鮮兵助之號
大兵四十七萬期三月二日會二道關竝進天大雪兵
不前師期洩松欲立首功先期渡渾河進至二道關伏
發軍盡覆林統開原兵從三岔口出聞松敗結營自固
大清兵乘高奮擊林不支遂大敗遁去鎬聞急檄止如
柏綎兩軍如柏遂不進綎已深入三百里至深河
大清兵擊之而不動已乃張松旗幟被其衣甲紿綎既
入營營中大亂綎力戰死惟如柏軍獲全文武將吏前
後死者三百一十餘人軍士四萬五千八百餘人亡失
馬駝甲仗無算敗書聞京師大震御史楊鶴疏劾之不
報無何開原鐵嶺又相繼失言官交章劾鎬逮下詔獄
論死崇禎二年伏法李維翰睢州人萬歷四十四年以
右副都御史巡撫遼東遼三面受敵無歲不用兵自稅
使高淮朘削十餘年軍民益困而先後撫臣皆庸才玩
愒苟歲月天子又置萬幾不理邊臣呼籲漠然不聞致
遼事大壊及張承蔭覆沒維翰猶獲善歸至天啟初始
下吏論死周永春金鄉人官禮科都給事中齊黨方熾
永春與亓詩教為之魁尋由太常少卿擢右僉都御史
代維翰為巡撫值喪敗之後佐經略調度軍食拮据勞
瘁越二年罷歸天啟初言官追論開原失陷罪遣戍
袁應泰字大來鳳翔人萬歷二十三年進士授臨漳知
縣築長堤四十餘里捍禦漳水調繁河内穿太行山引
沁水成二十五堰溉田數萬頃鄰邑皆享其利河決朱
旺役夫多死者應泰設蓆為廬飲食作止有度民懽然
趨事治行冠兩河遷工部主事歴兵部武選郎中汰遣
假冒世職數百人遷淮徐兵備參議山東大饑設粥厰
哺流民繕城濬濠修先聖廟饑者盡得食更搜額外税
及漕折馬價數萬金先後發振戶部劾其擅移官廩時
已遷副使遂移疾歸久之起河南右參政以按察使治
兵永平遼事方棘應泰練兵繕甲修亭障飭樓櫓關外
所需芻茭火藥之屬呼吸立應經略熊廷弼深賴焉泰
昌元年九月擢右僉都御史代周永春巡撫遼東踰月
擢兵部右侍郎兼前職代廷弼為經略而以薛國用為
巡撫應泰受事即刑白馬祀神誓以身委遼疏言臣願
與遼相終始更願文武諸臣無懷二心與臣相終始有
託故謝事者罪無赦熹宗優詔褒答賜尚方劍乃戮貪
將何光先汰大將李光榮以下十餘人遂謀進取撫順
議用兵十八萬大將十人上奏陳方略應泰歴官精敏
強毅用兵非所長規畫頗疎廷弼在邊持法嚴部伍整
肅應泰以寬矯之多所更易而是時蒙古諸部大饑多
入塞乞食應泰言我不急救則彼必歸敵是益之兵也
乃下令招降於是歸者日衆處之遼瀋二城優其月廩
與民雜居?行淫掠居民苦之議者言收降過多或隂
為敵用或敵雜間諜其中為内應禍且叵測應泰方自
詡得計將藉以抗
大清兵會三岔兒之戰降人為前鋒陣死者二十餘人
應泰遂用以釋羣議明年天啟改元三月十有二日我
大清兵來攻瀋陽總兵官賀世賢尤世功出城力戰敗
還明日降人果内應城遂破二將戰死總兵官陳策童
仲揆等赴援亦戰死應泰乃撤奉集威寧諸軍并力守
遼陽引水注濠沿濠列火器兵環四面守十有九日
大清兵臨城應泰身督總兵官侯世祿李秉誠梁仲善
姜弼朱萬良出城五里迎戰軍敗多死其夕應泰宿營
中不入城明日
大清兵掘城西閘以洩濠水分兵塞城東水口擊敗諸
將兵遂渡濠大呼而進鏖戰良久騎來者益衆諸將兵
俱敗望城奔殺溺死者無算應泰乃入城與巡按御史
張銓等分陴固守諸監司高出牛維曜胡嘉東及督餉
郎中傳國竝踰城遁人心離沮又明日攻城急應泰督
諸軍列楯大戰又敗薄暮譙樓火
大清兵從小西門入城中大亂民家多啟扉張炬以待
婦女亦盛飾迎門或言降人導之也應泰居城樓知事
不濟太息謂銓曰公無守城責宜急去吾死於此遂佩
劍印自縊死婦弟姚居秀從之僕唐世明凴屍大慟縱
火焚樓死事聞贈兵部尚書予祭葬官其一子國用洛
南人歴官山東右參政分守遼海道以右僉都御史代
應泰巡撫遼東應泰死廷議將起廷弼道遠未至乃進
國用兵部右侍郎代應泰為經略歴官醇謹久於遼日
夜憂戰守備會
大清兵不至得安其位無何請告竟卒於官
熊廷弼字飛百江夏人萬歷二十五年舉鄉試第一明
年成進士授保定推官擢御史三十六年巡按遼東巡
撫趙楫與總兵官李成梁棄寬甸新疆八百里徙編民
六萬家於内地已論功受賞給事中宋一韓論之下廷
弼覆勘具得棄地驅民狀劾兩人罪及先任按臣何爾
健康丕揚黨庇疏竟不下時有詔興屯廷弼言遼多曠
土歲於額軍八萬中以三分屯種可得粟百三十萬石
帝優詔褒美命推行於諸邊邊將好搗巢輒生釁端廷
弼言防邊以守為上繕垣建堡有十五利奏行之歲大
旱廷弼行部金州禱城隍神約七日雨不雨毁其廟及
至廣寧踰三日大書白牌封劍使使往斬之未至風雷
大作雨如注遼人以為神在遼數年杜餽遺核軍實按
劾將吏不事姑息風紀大振督學南畿嚴明有聲以杖
死諸生事與巡按御史荆養喬相訐奏養喬投劾去廷
弼亦聽勘歸四十七年楊鎬既喪師廷議以廷弼熟邊
事起大理寺丞兼河南道御史宣慰遼東旋擢兵部右
侍郎兼右僉都御史代鎬經略未出京開原失廷弼上
言遼左京師肩背河東遼鎮腹心開原又河東根本欲
保遼東則開原必不可棄敵未破開原時北關朝鮮猶
足為腹背患今已破開原北關不敢不服遣一介使朝
鮮不敢不從既無腹背憂必合東西之勢以交攻然則
遼瀋何可守也乞速遣將士備芻糧修器械毋窘臣用
毋緩臣期毋中格以沮臣氣毋旁撓以掣臣肘毋獨遺
臣以艱危以致悮臣悮遼兼悮國也疏入悉報允且賜
尚方劍重其權甫出關鐵嶺復失瀋陽及諸城堡軍民
一時盡竄遼陽洶洶廷弼兼程進遇逃者諭令歸斬逃
將劉遇節王捷王文鼎以祭死節士誅貪將陳倫劾罷
總兵官李如楨以李懷信代督軍士造戰車治火器濬
濠繕城為守禦計令嚴法行數月守備大固乃上方略
請集兵十八萬分布靉陽清河撫順柴河三岔兒鎮江
諸要口首尾相應小警自為堵禦大敵互為應援更挑
精悍者為遊徼乘間掠零騎擾耕牧更番迭出使敵疲
於奔命然後相機進勦疏入帝從之廷弼之初抵遼也
令僉事韓原善往撫瀋陽憚不肯行繼命僉事閻鳴泰
至虎皮驛慟哭而返廷弼乃躬自巡歴自虎皮驛抵瀋
陽復乘雪夜赴撫順總兵賀世賢以近敵沮之廷弼曰
冰雪滿地敵不料我来鼔吹入時兵燹後數百里無人
跡廷弼祭諸死事者而哭之遂耀兵奉集相度形勢而
還所至招流移繕守具分置士馬由是人心復固廷弼
身長七尺有膽知兵善左右射自按遼即持守邊議至
是主守禦益堅然性剛負氣好謾罵不為人下物情以
故不甚附明年五月我
大清兵略地花嶺六月略王大人屯八月略蒲河將士
失亡七百餘人諸將世賢等亦有斬獲功而給事中姚
宗文騰謗於朝廷弼遂不安其位宗文者故戶科給事
中丁憂歸還朝欲補官而吏部題請諸疏率數年不下
宗文患之假招徕西部名屬當事薦已疏屢上不得命
宗文計窮致書廷弼令代請廷弼不從宗文由是怨後
夤緣復吏科閱視遼東士馬與廷弼議多不合遼東人
劉國縉先為御史坐大計謫官遼事起廷議用遼人遂
以兵部主事贊畫軍務國縉主募遼人為兵所募萬七
千餘人逃亡過半廷弼聞於朝國縉亦怨廷弼為御史
時與國縉宗文同在言路意氣相得竝以排東林攻道
學為事國縉軰以故意望廷弼廷弼不能如前益相失
宗文故出國縉門下兩人益相比而傾廷弼及宗文歸
疏陳遼土日蹙詆廷弼廢羣策而雄獨智且曰軍馬不
訓練將領不部署人心不親附刑威有時窮工作無時
止復鼓其同類攻擊欲必去之御史顧慥首劾廷弼出
關踰年漫無定畫蒲河失守匿不上聞荷戈之士徒供
挑濬尚方之劍逞志作威當是時光宗崩熹宗初立朝
端方多事而封疆議起御史馮三元劾廷弼無謀者八
欺君者三謂不罷遼必不保詔下廷議廷弼憤抗疏極
辨且求罷而御史張修德復劾其破壊遼陽廷弼益憤
再疏自明云遼已轉危為安臣且之生致死遂繳還尚
方劍力求罷斥給事中魏應嘉復劾之朝議允廷弼去
以袁應泰代廷弼乃上疏求勘言遼師覆沒臣始驅羸
卒數千踉蹌出關至杏山而鐵嶺又失廷臣咸謂遼必
亡而今且地方安堵舉朝帖席此非不操練不部署者
所能致也若謂擁兵十萬不能斬將禽王誠臣之罪然
求此於今日亦豈易言令箭催而張帥殞命馬上催而
三路喪師臣何敢復蹈前軌三元應嘉修德等復連章
極論廷弼即請三人往勘帝從之御史吳應奇給事中
楊漣等力言不可乃改命兵科給事中朱童蒙往廷弼
復上疏曰臣蒙恩回籍聽勘行矣但臺省責臣以破壊
之遼遺他人臣不得不一一陳之於上今朝堂議論全
不知兵冬春之際敵以冰雪稍緩閧然言師老財匱馬
上促戰及軍敗始愀然不敢復言比臣收拾甫定而愀
然者又復閧然責戰矣自有遼難以来用武將用文吏
何非臺省所建白何嘗有一效疆場事當聽疆場吏自
為之何用拾帖括語徒亂人意一不從輒怫然怒哉及
童蒙還奏備陳廷弼功狀末言臣入遼時士民垂泣而
道謂數十萬生靈皆廷弼一人所留其罪何可輕議獨
是廷弼受知最深蒲河之役敵攻瀋陽策馬趨救何其
壯也及見官兵駑弱遽爾乞骸以歸將置君恩何地廷
弼功在存遼微勞雖有可紀罪在負君大義實無所逃
此則罪浮於功者矣帝以廷弼力保危城仍議起用天
啟元年瀋陽破應泰死廷臣復思廷弼給事中郭鞏力
詆之并及閣臣劉一燝及遼陽破河西軍民盡奔自塔
山至閭陽二百餘里烟火斷絶京師大震一燝曰使廷
弼在遼當不至此御史江秉謙追言廷弼保守危遼功
兼以排擠勞臣為鞏罪帝乃治前劾廷弼者貶三元修
德應嘉鞏三秩除宗文名御史劉廷宣救之亦被斥乃
復詔起廷弼於家而擢王化貞為巡撫化貞諸城人萬
歷四十一年進士由戶部主事歴右參議分守廣寧蒙
古綽哈諸部長乘機窺塞下化貞撫之皆不敢動朱童
蒙勘事還極言化貞得西人心勿輕調隳撫事化貞亦
言遼事將壊惟發帑金百萬亟款西人則敵顧忌不敢
深入會遼瀋相繼亡廷議將起廷弼御史方震孺請加
化貞秩便宜從事令與薛國用同守河西乃進化貞右
僉都御史巡撫廣寧廣寧城在山隈登山可俯瞰城内
恃三岔河為阻而三岔之黃泥窪又水淺可涉廣寧止
孱卒千化貞招集散亡復得萬餘人激厲士民聯絡西
部人心稍定遼陽初失遠近震驚謂河西必不能保化
貞提弱卒守孤城氣不懾時望赫然中朝亦謂其才足
倚悉以河西事付之而化貞又以登莱天津兵可不設
諸鎮入衛兵可止當事益信其有才所奏請輒報可時
金復諸衛軍民及東山礦徒多結砦自固以待官軍其
逃入朝鮮者亦不下二萬化貞請鼔舞諸人優以爵禄
俾自奮於功名詔諭朝鮮褒以忠義勉之同仇帝亦從
之至六月廷弼入朝首請免言官貶謫帝不可乃建三
方布置策廣寧用馬步列壘河上以形勢格之綴敵全
力天津登莱各置舟師乘虚入南衛動搖其人心敵必
内顧而遼陽可復於是登萊議設巡撫如天津以陶朗
先為之而山海特設經略節制三方一事權遂進廷弼
兵部尚書兼右副都御史駐山海關經略遼東軍務廷
弼因請尚方劍請調兵二十餘萬以兵馬芻糗器械之
屬責成戶兵工三部白監軍道臣高出胡嘉棟督餉郎
中傅國無罪請復官任事議用遼人故贊畫主事劉國
縉為登萊招練副使夔州同知佟卜年為登萊監軍僉
事故臨洮推官洪敷教為職方主事軍前贊畫用收拾
遼人心竝報允七月廷弼將啟行帝特賜麒麟服一彩
幣四宴之郊外命文武大臣陪餞異數也又以京營選
鋒五千護廷弼行先是袁應泰死薛國用代為經略病
不任事化貞乃部署諸將沿河設六營營置參將一人
守備二人畫地分守西平鎮武柳河盤山諸要害各置
戍設防議既上廷弼不謂然疏言河窄難恃堡小難容
今日但宜固守廣寧若駐兵河上兵分則力弱敵輕騎
潛渡直攻一營力必不支一營潰則諸營俱潰西平諸
戍亦不能守河上止宜置遊徼兵更番出入示敵不測
不宜屯聚一處為敵所乘自河抵廣寧止宜多置烽堠
西平諸處止宜稍置戍兵為傳烽哨探之用而大兵悉
聚廣寧相度城外形勢掎角立營深壘高柵以俟蓋遼
陽去廣寧三百六十里非敵騎一日能到有聲息我必
預知斷不宜分兵防河先為自弱之計也疏上優旨褒
答會御史方震孺亦言防河六不足恃議乃寢而化貞
以計不行愠甚盡委軍事於廷弼廷弼乃請申諭化貞
不得藉口節制坐失事機先是四方援遼之師化貞悉
改為平遼遼人多不悦廷弼言遼人未叛乞改為平東
或征東以慰其心自是化貞與廷弼有隙而經撫不和
之議起矣八月朔廷弼言三方建置須聯絡朝鮮請亟
發敕使往勞彼國君臣俾盡發八道之師連營江上助
我聲勢又發詔書憫恤遼人之避難彼國者招集團練
别為一軍與朝鮮軍合勢而我使臣即權駐義州控制
聯絡俾與登萊聲息相通於事有濟更宜發銀六萬兩
分犒朝鮮及遼人而臣給與空名劄付百道俾承制拜
除其東山礦徒能結聚千人者即署都司五百人者署
守備將一呼立應而一二萬勁兵可立致也因薦監軍
副使梁之垣生長海濱習朝鮮事可充命使帝立從之
且命如行人奉使故事賜一品服以寵其行之垣乃列
上重事權定職掌八事帝亦報可之垣方與所司議兵
餉而化貞所遣都司毛文龍已襲取鎮江奏捷舉朝大
喜亟命登萊天津發水師二萬應文龍化貞督廣寧兵
四萬進據河上合蒙古軍乘機進取而廷弼居中節制
命既下經略各鎮互觀望兵不果進頃之化貞備陳東
西情形言敵棄遼陽不守河東失䧟將士日夜望官軍
至即執敵將降而西部呼爾敦圖綽哈咸願助兵敵兵
守海州不過二千河上止遼卒三千若潛師夜襲勢在
必克敵南防者聞而北歸我據險以擊其惰可盡也兵
部尚書張鶴鳴以為然奏言時不可失御史徐卿伯復
趣之請令廷弼進駐廣寧薊遼總督王象乾移鎮山海
會化貞復馳奏敵因官軍收復鎮江遂驅掠四衛屯民
屯民據鐵山死守傷敵三四千人敵圍之益急急宜赴
救於是兵部愈促進師化貞即以是月渡河廷弼不得
已出關次右屯而馳奏海州取易守難不宜輕舉化貞
卒無功而還化貞為人騃而愎素不習兵輕視大敵好
謾語文武將吏進諫悉不入與廷弼尤牴牾妄意降
人李永芳為内應信西部言謂呼爾敦圖助兵四十萬遂
欲以不戰取全勝一切士馬甲仗糗糧營壘俱置不問
務為大言罔中朝尚書鶴鳴深信之所請無不允以故
廷弼不得行其志廣寧有兵十四萬而廷弼關上無一
卒徒擁經略虚號而已延綏入衛兵不堪用廷弼請罪
其帥杜文煥鶴鳴議寬之廷弼請用卜年鶴鳴上駁議
廷弼奏遣之垣鶴鳴故稽其餉兩人遂相怨事事齟齬
而廷弼亦褊淺剛愎有觸必發盛氣相加朝士多厭惡
之毛文龍鎮江之捷化貞自謂𤼵蹤奇功廷弼言三方
兵力未集文龍𤼵之太早致敵恨遼人屠戮四衛軍民
殆盡灰東山之心寒朝鮮之膽奪河西之氣亂三方竝
進之謀誤屬國聯絡之算目為奇功乃奇禍耳貽書京
師力詆化貞朝士方以鎮江為奇捷聞其言亦多不服
廷弼又顯詆鶴鳴謂臣既任經略四方援軍宜聽臣調
遣乃鶴鳴徑自𤼵戍不令臣知七月中臣咨部問調軍
之數經今兩月不答臣有經略名無其實遼左事惟樞
臣與撫臣共為之鶴鳴益恨至九月化貞猶言呼爾敦
圖兵四十萬且至請速濟師廷弼言撫臣恃西部欲以
不戰為戰計西部與我進不同進彼入北道我入南道
相距二百餘里敵分兵來應亦須我自撑拒臣未敢輕
視敵人謂可不戰勝也臣初議三分布置必使兵馬器
械舟車芻茭無一不備而後尅期齊舉進足戰退亦足
以守今臨事中亂雖樞臣主謀於中撫臣決策於外卜
一舉成功而臣猶有萬一不必然之慮也既而西部竟
不至化貞兵亦不敢進廷弼既與化貞隙中朝右化貞
者多詆廷弼給事中楊道寅謂出嘉棟不宜用御史徐
景濓極譽化貞刺廷弼詆之垣逍遙故鄉不稱任使御
史蘇琰則言廷弼宜駐廣寧不當遠駐山海因言登萊
水師無所用廷弼怒抗疏力詆三人帝皆無所問而帝
於講筵忽問卜年係叛族何擢僉事國縉數經論列何
起用嘉棟立功贖罪何在天津廷弼知左右譖之抗疏
辨語頗憤激是時廷弼主守謂遼人不可用西部不可
恃永芳不可信廣寧多間諜可虞化貞一切反之絶口
不言守謂我一渡河河東人必内應且騰書中朝言仲
秋之月可高枕而聽捷音識者知其必僨事以疆場事
重無敢言其短者至十月冰合廣寧人謂
大清兵必渡河紛然思竄化貞乃與震孺計分兵守鎮
武西平閭陽鎮寧諸城堡而以大軍守廣寧鶴鳴亦以
廣寧可慮請敇廷弼出關廷弼上言樞臣第知經略一
出足鎮人心不知徒手之經略一出其動搖人心更甚
且臣駐廣寧化貞駐何地鶴鳴責經撫協心同力而樞
臣與經臣獨不當協心同力乎為今日計惟樞部俯同
於臣臣始得為陛下任東方事也其言甚切至鶴鳴益
不悦廷弼乃復出關至右屯議以重兵内護廣寧外扼
鎮武閭陽乃令劉渠以二萬人守鎮武祁秉忠以萬人
守閭陽又令羅一貫以三千人守西平復申令曰敵來
越鎮武一步者文武將吏誅無赦敵至廣寧而鎮武閭
陽不夾攻掠右屯餉道而三路不救援者亦如之部署
甫定化貞又信諜者言遽發兵襲海州旋亦引退廷弼
乃上言撫臣之進及今而五矣八九月間屢進屢止猶
未有疏請也若十月二十五日之役則拜疏輒行者也
臣疾趨出關而撫臣歸矣西平之會相與協心議守犄
角設營而進兵之書又以晦日至矣撫臣以十一月二
日赴鎮武臣即以次日赴杜家屯比至中途而軍馬又
遣還矣初五日撫臣又欲以輕兵襲牛莊奪馬圈守之
為明年進兵門戶時馬圈無一敵兵即得牛莊我不能
守敵何損我何益會將吏力持不可撫臣亦怏怏回矣
兵屢進屢退敵已窺盡伎倆而臣之虚名亦以輕出而
損願陛下明諭撫臣慎重舉止毋為敵人所笑化貞見
疏不悦馳奏辨且曰願請兵六萬一舉蕩平臣不敢貪
天功但厚賚從征將士遼民賜復十年海内得免加派
臣願足矣即有不稱亦必殺傷相當敵不復振保不為
河西憂因請便宜行事時葉向高復當國化貞座主也
頗右之廷臣惟太僕少卿何喬遠言宜專守廣寧御史
夏之令言蒙古不可信款賞無益給事中趙時用言永
芳必不可信與廷弼合餘多右化貞令毋受廷弼節制
而給事中李精白欲授化貞尚方劍得便宜操縱孫杰
劾一燝以用出嘉棟卜年為罪而言廷弼不宜駐關内
廷弼憤上言臣以東西南北所欲殺之人而適遘事機
難處之會諸臣能為封疆容則容之不能為門戶容則
去之何必内借閣臣外借撫道以相困又言經撫不和
恃有言官言官交攻恃有樞部樞部佐鬭恃有閣臣臣
今無望矣帝以兩臣争言遣兵部堂官及給事中各一
人往諭抗違不遵者治罪命既下廷臣言遣官不便乃
下廷臣集議初廷弼之出關也化貞慮奪已兵權佯以
兵事委廷弼廷弼上言臣奉命控扼山海非廣寧所得
私撫臣不宜卸責於臣會震孺奏經撫不和中有化貞
心慵意懶語廷弼據以刺化貞化貞益不悦及化貞請
一舉蕩平廷弼乃言宜如撫臣約亟罷臣以鼓士氣當
是時中外舉知經撫不和必悮疆事章日上而鶴鳴篤
信化貞遂欲去廷弼二年正月員外郎徐大化希指劾
廷弼大言罩世嫉能妬功不去必壊遼事疏并下部鶴
鳴乃集廷臣大議議撤廷弼者數人餘多請分任責成
鶴鳴獨言化貞一去毛文龍必不用命遼人為兵者必
潰西部必解體宜賜化貞尚方劍專委以廣寧而撤廷
弼他用議上帝不從責吏兵二部再奏會
大清兵逼西平遂罷議仍兼任二臣責以功罪一體無
何西平圍急化貞信中軍孫得功計盡發廣寧兵畀得
功及祖大夀往會秉忠進戰廷弼亦馳檄渠撤營赴援
二十二日遇
大清兵平陽橋鋒始交得功及參將鮑承先等先奔鎮
武閭陽兵遂大潰渠秉忠戰沒沙嶺大夀走覺華島西
平守將一貫待援不至與參將黑雲鶴亦戰沒廷弼已
離右屯次閭陽參議邢慎言勸急救廣寧為僉事韓初
命所沮遂退還時
大清兵頓沙嶺不進化貞素任得功為腹心而得功?
降於
大清欲生縛化貞以為功訛言敵已薄城城中大亂奔
走參政高邦佐禁之不能止化貞方闔署理軍書不知
也參將江朝棟排闥入化貞怒呵之朝棟大呼曰事急
矣請公速走化貞莫知所為朝棟掖之出上馬二僕人
徒步從遂棄廣寧踉蹌走與廷弼遇大凌河化貞哭廷
弼微笑曰六萬衆一舉蕩平竟何如化貞慙議守寧遠
及前屯廷弼曰嘻已晚惟護潰民入關可耳乃以己所
將五千人授化貞為殿盡焚積聚二十六日偕初命護
潰民入關化貞出嘉棟先後入獨邦佐自經死得功率
廣寧叛將迎
大清兵入廣寧化貞逃已兩日矣
大清兵追逐化貞等二百里不得食乃還報至京師大
震鶴鳴恐自請視師二月逮化貞罷廷弼聽勘四月刑
部尚書王紀左都御史鄒元標大理寺卿周應秋等奏
上獄詞廷弼化貞竝論死後當行刑中書汪文言哀廷
弼冤奔走公卿間為營救忠賢聞之大恨誓速斬廷弼
及楊漣等下獄誣以受廷弼賄甚其罪已邏者獲市人
蔣應暘謂與廷弼子出入禁獄隂謀叵測忠賢愈欲速
殺廷弼其黨門克新郭興治石三畏卓邁等遂希指趣
之會馮銓亦憾廷弼與顧秉謙等侍講筵出市刊遼東
傳譛於帝曰此廷弼所作希脫罪耳帝怒遂以五年八
月棄市傳首九邊已御史梁夢環謂廷弼侵盜軍資十
七萬御史劉徽謂廷弼家資百萬宜籍以佐軍忠賢即
矯旨嚴追罄貲不足姻族家俱破江夏知縣王爾玉責
廷弼子貂裘珍玩不獲將撻之其長子兆珪自剄死兆
珪母稱冤爾玉去其兩婢衣撻之四十遠近莫不嗟憤
崇禎元年詔免追贓其秋工部主事徐爾一訟廷弼冤
曰廷弼以失䧟封疆至傳首陳屍籍産追贓而臣考當
年第覺其罪無足據而勞有足矜也廣寧兵十三萬糧
數百萬盡屬化貞廷弼止援遼兵五千人駐右屯距廣
寧四十里耳化貞忽同三四百萬遼民一時盡潰廷弼
五千人不同潰足矣尚望其屹然堅壁哉廷弼罪安在
化貞仗西部廷弼云必不足仗化貞信李永芳内附廷
弼云必不足信無一事不力争無一言不奇中廷弼罪
安在且屢疏争各鎮節制不行屢疏争原派兵馬不與
徒擁虚器抱空名廷弼罪安在唐郭子儀李光弼與九
節度師同潰自應收潰兵扼河陽橋無再往河陽坐待
思明縛去之理今計廣寧西止關上一門限不趣扼關
門何待史稱慕容垂一軍三萬獨全亦無再駐淝水與
晉人決戰之理廷弼能令五千人不散至大凌河付與
化貞事政相類寧得與化貞同日道乎所謂勞有足矜
者當三路同時䧟沒開鐵嶺關相繼奔潰廷弼經理不
及一年俄進築奉集瀋陽俄進屯虎皮驛俄迎扼敵兵
於橫河上於遼陽城下鑿河列柵埋礮屹然樹金湯令
得竟所施何至舉榆口關外拱手授人而今俱抹摋不
論乃其所由必死則有故矣其才既籠蓋一時其氣又
陵厲一世揭辯紛紛致攖衆怒共起殺機是則所由必
殺其軀之道耳當廷弼被勘被逮之時天日輒為無光
足明其冤乞賜昭雪為勞臣勸不從明年五月大學士
韓爌等言廷弼遺骸至今不得歸葬從來國法所未有
今其子疏請歸葬臣等擬票許之蓋國典皇仁竝行不
悖理合如此若廷弼罪狀始末亦有可言皇祖朝戊申
己酉間廷弼以御史按遼東早以遼患為慮請核地界
飭營伍聯絡南北關大聲疾呼人莫為應十年而驗若
左劵其可言者一戊午己未楊鎬三路喪師撫順清河
陷沒皇祖用楊鶴言召起廷弼代鎬一年餘修飭守具
邊患稍寧會皇祖賓天廷議以廷弼無戰功攻使去其
袁應泰代四閱月而遼亡使廷弼在未必至此其可言
者二遼陽既失先帝思廷弼言再起之田間復任經略
化貞主戰廷弼主守羣議皆是化貞廷弼屢言玩師必
敗奸細當防莫有聽者徘徊躑躅以五千人駐右屯化
貞兵十三萬駐廣寧廣寧潰右屯乃與俱潰其可言者
三假令廷弼於此時死守右屯捐驅殉封疆豈非節烈
奇男子不然支撑寧前錦義間扶傷救敗收拾殘黎猶
可圖桑榆之效乃倉皇風鶴偕化貞竝馬入關其意以
我固嘗言之言而不聽罪當末減此則私心短見殺身
以此殺身而無辭公論亦以此傳首邊庭頭足異處亦
足為臨難鮮忠者之戒矣然使誅廷弼者按封疆失䧟
之條偕同事諸臣一體伏誅廷弼九原目瞑乃先以賄
贓拷坐楊漣魏大中等作清流䧟阱既而刊書惑衆偕
題曲殺身死尚懸坐贓十七萬辱及妻孥長子兆珪迫
極自刎斯則廷弼死未心服海内忠臣義士亦多憤惋
竊歎者特以封疆二字噤不敢訟陳皇上之前臣等平
心論之自有遼事以來誆官營私者何算廷弼不取一
金錢不通一饋問焦脣敝舌争言大計魏忠賢盗竊威
福士大夫靡然從風廷弼以長繫待決之人屈曲則生
抗違則死乃終不改其強直自遂之性致獨膺顯戮慷
慨赴市耿耿剛腸猶未盡冺今縱不敢深言而傳首已
踰三年收葬原無禁例聖明必當垂仁臣所以娓娓及
此者以兹事雖屬封疆而實隂繫朝中邪正本末皇上
天縱英哲或不以臣等為大謬也詔許其子持首歸葬
五年化貞始伏誅
袁崇煥字元素東莞人萬歷四十七年進士授邵武知
縣為人慷慨負膽略好談兵遇老校退卒輒與論塞上
事曉其阨塞情形以邊才自許天啟二年正月朝覲在
都御史侯恂請破格用之遂擢兵部職方主事無何廣
寧師潰廷議扼山海關崇煥即單騎出閱關内外部中
失袁主事訝之家人亦莫知所往已還朝具言關上形
勢曰予我軍馬錢穀我一人足守此廷臣益稱其才遂
超擢僉事監關外軍發帑金二十萬俾招募時關外地
悉為喀喇沁諸部所據崇煥乃駐守關内未幾諸部受
欵經略王在晉令崇煥移駐中前所監參將周守廉遊
擊左輔軍經理前屯衛事尋令赴前屯安置遼人之失
業者崇煥即夜行荆棘虎豹中以四鼓入城將士莫不
壯其膽在晉深倚重之題為寧前兵備僉事然崇煥薄
在晉無遠略不盡遵其令及在晉議築重城八里鋪崇
煥以為非策争不得奏記首輔葉向高十三山難民十
餘萬久困不能出大學士孫承宗行邊崇煥請將五千
人駐寧遠以壯十三山勢别遣驍將救之寧遠去山二
百里便則進據錦州否則退守寧遠奈何委十萬人置
度外承宗謀於總督王象乾象乾以關上軍方喪氣議
發察罕部護關者三千人往承宗以為然告在晉在晉竟
不能救衆遂沒脱歸者僅六千人而已及承宗駁重城
議集將吏謀所守閻鳴泰主覺華崇煥主寧遠在晉及
張應吾邢慎言持不可承宗竟主崇煥議已承宗鎮關
門益倚崇煥崇煥内拊軍民外飭邊備勞績大著崇煥
嘗核虚伍立斬一校承宗怒曰監軍可專殺耶崇煥頓
首謝其果於用法類此三年九月承宗决守寧遠僉事
萬有孚劉詔力阻不聽命滿桂偕崇煥往初承宗令祖
大夀築寧遠城大夀度中朝不能遠守築僅十一且疎
薄不中程崇煥乃定規制高三丈二尺雉高六尺址廣
三丈上二丈四尺大夀與參將高見賀謙分督之明年
迄工遂為關外重鎮桂良將而崇煥勤職誓與城存亡
又善撫將士樂為盡力由是商旅輻輳流移駢集遠近
望為樂土遭父憂奪情視事四年九月偕大將馬世龍
王世欽率水陸馬步軍萬二千東巡廣寧謁北鎮祠歴
十三山抵右屯遂由水道泛三岔河而還尋以五防叙
勞進兵備副使再進右參政崇煥之東巡也請即復錦
州右屯諸城承宗以為時未可乃止至五年夏承宗與
崇煥計遣將分據錦州松山杏山右屯及大小凌河繕
城郭居之自是寧遠且為内地開疆復二百里十月承
宗罷高第來代謂關外必不可守令盡撤錦右諸城守
具移其將士於關内督屯通判金啟倧上書崇煥曰錦
右大凌三城皆前鋒要地倘收兵退既安之民庶復播
遷已得之封疆再淪沒關内外堪幾次退守耶崇煥亦
力争不可言兵法有進無退三城已復安可輕撤錦右
動搖則寧前震驚關門亦失保障今但擇良將守之必
無他慮第意堅且欲并撤寧前二城崇煥曰我寧前道
也官此當死此我必不去第無以難乃撤錦州右屯大
小凌河及松山杏山塔山守具盡驅屯兵入關委棄米
粟十餘萬而死亡載途哭聲震野民怨而軍益不振崇
煥遂乞終制不許十二月進按察使視事如故我
大清知經略易與六年正月舉大軍西渡遼河二十三
日抵寧遠崇煥聞即偕大將桂副將左輔朱海參將大
夀守備何可剛等集將士誓死守崇煥更刺血為書激
以忠義為之下拜將士咸請效死乃盡焚城外民居攜
守具入城清野以待令同知程維楧詰奸通判啟倧具
守卒食辟道上行人檄前屯守將趙率教山海守將楊
麒將士逃至者悉斬人心始定明日
大軍進攻戴楯穴城矢石不能退崇煥令閩卒羅立發
西洋巨礮傷城外軍明日再攻復被却圍遂解而啟倧
亦以然礮死啟倧起小吏官經歴主賞功事勤敏有志
介承宗重之用為通判核兵馬錢糧督城工理軍民詞
訟大得衆心死贈光禄少卿世廕錦衣試百戶初中朝
聞警兵部尚書王永光大集廷臣議戰守無善策經略
第總兵麒竝擁兵關上不救中外謂寧遠必不守及崇
煥以書聞舉朝大喜立擢崇煥右僉都御史璽書奬勵
桂等進秩有差我
大清初解圍分兵數萬略覺華島殺參將金冠等及軍
民數萬崇煥方完城力竭不能救也高第鎮關門大反
承宗政務折辱諸將諸將咸解體遇麒若偏裨麒至見
侮其卒至是坐失援第麒並褫官去而以王之臣代第
趙率教代麒我
大清舉兵所向無不摧破諸將罔敢議戰守議戰守自
崇煥始三月復設遼東巡撫以崇煥為之魏忠賢遣其
黨劉應坤紀用等出鎮崇煥抗疏諫不納叙功加兵部
右侍郎賚銀幣世廕錦衣千戶崇煥既解圍志漸驕與
桂不協請移之他鎮乃召桂還崇煥以之臣奏留桂又
與不協中朝慮僨事命之臣專督關内以關外屬崇煥
畫關守崇煥虞廷臣忌己上言陛下以關内外分責二
臣用遼人守遼土且守且戰且築且屯屯種所入可漸
減海運大要堅壁清野以為體乘間擊瑕以為用戰雖
不足守則有餘守既有餘戰無不足顧勇猛圖敵敵必
讐奮迅立功衆必忌任勞則必召怨蒙罪始可有功怨
不深則勞不著罪不大則功不成謗書盈箧毁言日至
從古已然惟聖明與廷臣始終之帝優旨褒答其冬崇
煥偕應坤用率教巡歴錦州大小凌河議大興屯田漸
復第所棄舊土忠賢與應坤等並因是廕錦衣崇煥進
所廕為指揮僉事崇煥遂言遼左之壊雖人心不固亦
緣失有形之險無以固人心兵不利野戰祗有憑堅城
用大礮一策今山海四城既新當更修松山諸城班軍
四萬人缺一不可帝報從之先是八月中我
太祖高皇帝晏駕崇煥遣使弔且以覘虚實我
太宗文皇帝遣使報之崇煥欲議和以書附使者還報我
大清兵將討朝鮮欲因此阻其兵得一意南下七年正
月再遣使答之遂大興兵渡鴨綠江南討朝議以崇煥
之臣不相能召之臣還罷經略不設以關内外盡屬崇
煥與鎮守中官應坤用並便宜從事崇煥銳意恢復乃
乘
大軍之出遣將繕錦州中左大凌三城而再使使持書
議和會朝鮮及毛文龍同告急朝命崇煥發兵援崇煥
以水師援文龍又遣左輔趙率教朱梅等九將將精卒
九千先後逼三岔河為牽制之勢而朝鮮已為
大清所服諸將乃還崇煥初議和中朝不知及奏報優
旨許之後以為非計頻旨戒諭崇煥欲藉是修故疆持
愈力而朝鮮及文龍被兵言官因謂和議所致四月崇
煥上言關外四城雖延衺二百里北負山南阻海廣四
十里爾今屯兵六萬商民數十萬地隘人稠安所得食
錦州中左大凌三城修築必不可已業移商民廣開屯
種倘城不完而敵至勢必撤還是棄垂成功也故乘敵
有事江東姑以和之說緩之敵知則三城已完戰守又
在關門四百里外金湯益固矣帝優旨報聞時率教駐
錦州護版築朝命尤世禄來代又以輔為前鋒總兵官
駐大凌河世禄未至輔未入大凌五月十一日
大清兵直抵錦州四面合圍率教偕中官用嬰城守而
遣使議和欲援師以待救使三返不決圍益急崇煥以
寧遠兵不可動選精騎四千令世禄大夀將繞出
大軍後決戰别遣水師東出相牽制且請發薊鎮宣大
兵東護關門朝廷已命山海滿桂移前屯三屯孫祖夀
移山海宣府黑雲龍移一片石薊遼總督閻鳴泰移關
城又發昌平天津保定兵馳赴上關檄山西河南山東
守臣整兵聽調世祿等將行
大清已於二十八日分兵趨寧遠崇煥與中官應坤副
使畢自肅督將士登陴守列營濠内用礮拒擊而桂世
祿大夀大戰城外士多死桂身被數矢
大軍亦旋引去益兵攻錦州以溽暑不能克士卒多損
傷六月五日亦引還因毁大小凌河二城時稱寧錦大
捷桂率教功為多忠賢因使其黨論崇煥不救錦州為
暮氣崇煥遂乞休中外方争頌忠賢崇煥不得已亦請
建祠終不為所喜七月遂允其歸而以王之臣代為督
師兼遼東巡撫駐寧遠及叙功文武增秩賜廕者數百
人忠賢子亦封伯而崇煥止增一秩尚書霍維華不平
疏乞讓廕忠賢亦不許未幾熹宗崩莊烈帝即位忠賢
伏誅削諸冐功者廷臣争請召崇煥其年十一月擢右
都御史視兵部添注左侍郎事崇禎元年四月命以兵
部尚書兼右副都御史督師薊遼兼督登萊天津軍務
所司敦促上道七月崇煥入都先奏陳兵事帝召見平
臺慰勞甚至咨以方略對曰方略已具疏中臣受陛下
特眷願假以便宜計五年全遼可復帝曰復遼朕不吝
封侯賞卿努力解天下倒懸卿子孫亦受其福崇煥頓
首謝帝退少憩給事中許譽卿叩以五年之略崇煥言
聖心焦勞聊以是相慰耳譽卿曰上英明安可漫對異
日按期責效奈何崇煥憮然自失頃之帝出即奏言東
事本不易竣陛下既委臣臣安敢辭難但五年内戶部
轉軍餉工部給器械吏部用人兵部調兵選將須中外
事事相應方克有濟帝為飭四部臣如其言崇煥又言
以臣之力制全遼有餘調衆口不足一出國門便成萬
里忌能妬功夫豈無人即不以權力掣臣肘亦能以意
見亂臣謀帝起立傾聽諭之曰卿無疑慮朕自有主持
大學士劉鴻訓等請收還之臣桂尚方劍以賜崇煥假
之便宜帝悉從之賜崇煥酒饌而出崇煥以前此熊廷
弼孫承宗皆為人排搆不得竟其志上言恢復之計不
外臣昔年以遼人守遼土以遼土養遼人守為正著戰
為奇著和為旁著之說法在漸不在驟在實不在虚此
臣與諸邊臣所能為至用人之人與為人用之人皆至
尊司其鑰何以任而勿貳信而勿疑蓋馭邊臣與廷臣
異軍中可驚可疑者殊多但當論成敗之大局不必摘
一言一行之微瑕事任既重為怨實多諸有利於封疆
者皆不利於此身者也况圖敵之急敵亦從而間之是
以為邊臣甚難陛下愛臣知臣臣何必過疑懼但中有
所危不敢不告帝優詔答之賜蟒玉銀幣疏辭蟒玉不
受是月川湖兵戍寧遠者以缺餉四月大譟餘十三營
起應之縛繋巡撫畢自肅總兵官朱梅通判張世榮推
官蘇涵淳於譙樓上自肅傷重兵備副使郭廣初至躬
翼自肅括撫賞及朋椿二萬金以散不厭貸商民足五
萬乃解自肅疏引罪走中左所自經死崇煥以八月初
抵關聞變馳與廣密謀宥首惡張正朝張思順令捕十
五人戮之市斬知謀中軍吳國琦責參將彭簪古黜都
司左良玉等四人發正朝思順前鋒立功世榮涵淳以
貪虐致變亦斥之獨都司程大樂一營不從變特為奬
勵一方乃靖關外大將四五人事多掣肘後定設二人
以梅鎮寧遠大夀仍駐錦州至是梅將解任崇煥請合
寧錦為一鎮大夀仍駐錦州加中軍副將何可剛都督
僉事代梅駐寧遠而移薊鎮率教於關門關内外止設
二大將因極稱三人之才謂臣自期五年專藉此三人
當與臣相終始届期不效臣手戮三人而身歸死於司
敗帝可之崇煥遂留鎮寧遠自肅既死崇煥請停巡撫
及登萊巡撫孫國楨免崇煥又請罷不設帝亦報可喀
喇沁三十六家向受撫賞後為察罕所迫且歲饑有叛
志崇煥召至於邊親撫慰皆聽命二年閏四月叙春秋
兩防功加太子太保賜蟒衣銀幣廕錦衣千戶崇煥始
受事即欲誅毛文龍文龍者仁和人以都司援朝鮮逗
留遼東遼東失自海道遁回乘虚襲殺
大清鎮江守將報巡撫王化貞而不及經略熊廷弼兩
人隙始開用事者方主化貞遂授文龍總兵累加至左
都督掛將軍印賜尚方劍設軍鎮皮島如内地皮島亦
謂之東江在登萊大海中綿亘八十里不生草木遠南
岸近北岸北岸海面八十里即抵
大清界其東北海則朝鮮也島上兵本河東民自天啟
元年河東失民多逃島中文龍籠絡其民為兵分布哨
船聯接登州以為犄角計中朝是之島事由此起四年
五月文龍遣將沿鴨綠江越長白山侵
大清國東偏為守將擊敗衆盡殱八月遣兵從義州城
西渡江入島中屯田
大清守將覺?師襲擊斬五百餘級島中糧悉被焚五
年六月遣兵襲耀州之官屯寨敗歸六年五月遣兵襲
鞍山驛喪其卒千餘越數日又遣兵襲薩爾滸攻城南
為
大清守將所却七年正月
大清兵征朝鮮并規剿文龍三月
大清兵克義州分兵夜擣文龍於鐵山文龍敗遁歸島
中時
大清惡文龍躡後故致討朝鮮以其助文龍為兵端顧
文龍所居東江形勢雖足牽制其人本無大略往輒敗
衂而歲糜餉無算且惟務廣招商賈販易禁物名濟朝
鮮實闌出塞無事則鬻參販布為業有事亦罕得其用
工科給事中潘士聞劾文龍糜餉殺降尚寶卿董茂忠
請撤文龍治兵關寧兵部議不可而崇煥心弗善也嘗
疏請遣部臣理餉文龍惡文臣監制抗疏駁之崇煥不
悦及文龍來謁接以賓禮文龍又不讓崇煥謀益決至
是遂以閱兵為名泛海抵雙島文龍來會崇煥與相燕
飲每至夜分文龍不覺也崇煥議更營制設監司文龍
怫然崇煥以歸鄉動之文龍曰向有此意但惟我知東
事東事畢朝鮮衰弱可襲而有也崇煥益不悦以六月
五月邀文龍觀將士射先設幄山上令參將謝尚政等
伏甲士幄外文龍至其部卒不得入崇煥曰予詰朝行
公當海外重寄受予一拜交拜畢登堂崇煥問從官姓
名多毛姓文龍曰此皆予孫崇煥笑因曰爾等積勞海
外月米止一斛言之痛心亦受予一拜為國家盡力衆
皆頓首謝崇煥因詰文龍違令數事文龍抗辯崇煥厲
色叱之命去冠帶縶縛文龍猶倔強崇煥曰爾有十二
斬罪知之乎祖制大將在外必命文臣監爾專制一方
軍馬錢糧不受核一當斬人臣之罪莫大欺君爾奏報
盡欺罔殺降人難民冒功二當斬人臣無將將則必誅
爾奏有牧馬登州取南京如反掌語大逆不道三當斬
每歲餉銀數十萬不以給兵月止散米三斗有半侵盜
軍糧四當斬擅開馬市於皮島私通外番五當斬部將
數千人悉冒己姓副將以下濫給札付千走卒輿夫盡
金緋六當斬自寧遠還剽掠商船自為盜賊七當斬強
取民間子女不知紀極部下效尤人不安室八當斬驅
難民遠竊人參不從則餓死島上白骨如莽九當斬輦
金京師拜魏忠賢為父塑冕旒像於島中十當斬鐵山
之敗喪軍無算掩敗為功十一當斬開鎮八年不能復
寸土觀望養敵十二當斬數畢文龍喪魂魄不能言但
叩頭乞免崇煥召諭其部將曰文龍罪狀當斬否皆惶
怖唯唯中有稱文龍數年勞苦者崇煥叱之曰文龍一
布衣爾官極品滿門封廕足酬勞何悖逆如是乃頓首
請旨曰臣今誅文龍以肅軍諸將中有若文龍者悉誅
臣不能成功皇上亦以誅文龍者誅臣遂取尚方劍斬
之帳前乃出諭其將士曰誅止文龍餘無罪當是時文
龍麾下健校悍卒數萬憚崇煥威無一敢動者於是命
棺斂文龍明日具牲醴拜奠曰昨斬爾朝廷大法今祭
爾僚友私情為下淚乃分其卒二萬八千為四協以文
龍子承祚副將陳繼盛參將徐敷奏遊擊劉興祚主之
收文龍敕印尚方劍令繼盛代掌犒軍士檄撫諸島盡
除文龍虐政還鎮以其狀上聞末言文龍大將非臣得
擅誅謹席藳待罪時崇禎二年五月也帝驟聞意殊駭
念既死且方倚崇煥乃優旨褒答俄傳諭暴文龍罪以
安崇煥心其爪牙伏京師者令所司捕崇煥上言文龍
一匹夫不法至此以海外易為亂也其衆合老稚四萬
七千妄稱十萬且民多兵不能二萬妄設將領千今不
宜更置帥即以繼盛攝之於計便帝報可崇煥雖誅文
龍慮其部下為變增餉銀至十八萬然島弁失主帥心
漸攜益不可用其後致有叛去者崇煥言東江一鎮牽
制所必資今定兩協馬軍十營步軍五歲餉銀四十二
萬米十三萬六千帝頗以兵減餉增為疑以崇煥故特
如其請崇煥在遼與率教大夀可剛定兵制漸及登萊
天津及定東江兵制合四鎮兵十五萬三千有奇馬八
萬一千有奇歲費度支四百八十餘萬減舊一百二十
餘萬帝嘉奬之文龍既死甫踰三月我
大清兵數十萬分道入龍井關大安口崇煥聞即督大
夀可剛等入衛以十一月十日抵薊州所歴撫寧永平
遷安豐潤玉田諸城皆留兵守帝聞其至甚喜温旨褒
勉發帑金犒將士令盡統諸道援軍俄聞率教戰沒遵
化三屯營皆破巡撫王元雅總兵朱國彦自盡
大清兵越薊州而西崇煥懼急引兵入護京師營廣渠
門外帝立召見深加慰勞咨以戰守策賜御饌及貂裘
崇煥以士馬疲敝請入休城中不許出與
大軍鏖戰互有殺傷時所入隘口乃薊遼總理劉策所
轄而崇煥甫聞變即千里赴救自謂有功無罪然都人
驟遭兵怨謗紛起謂崇煥縱敵擁兵朝士因前通和議
誣其引敵脅和將為城下之盟帝頗聞之不能無惑會
我
大清設間謂崇煥密有成約令所獲宦官知之隂縱使
去其人奔告於帝帝信之不疑十二月朔再召對遂縛
下詔獄大夀在旁戰栗失措出即擁兵叛歸大夀嘗有
罪孫承宗欲殺之愛其才密令崇煥救解大夀以故德
崇煥懼并誅遂叛帝取崇煥獄中手書往召大夀乃歸
命方崇煥在朝嘗與大學士錢龍錫語微及欲殺毛文
龍狀及崇煥欲成和議龍錫嘗移書止之龍錫故主定
逆案魏忠賢遺黨王永光高捷袁弘勲史&KR1159;軰謀興大
獄為逆黨報讐見崇煥下吏遂以擅主和議專戮大帥
二事為兩人罪捷首疏力攻&KR1159;弘勲繼之必欲并誅龍
錫法司坐崇煥謀叛龍錫亦論死三年八月遂磔崇煥
於市兄弟妻子流三千里籍其家崇煥無子家亦無餘
貲天下冤之崇煥既縛大夀潰而去武經略滿桂以趣
戰急與
大清兵戰竟死去縛崇煥時甫半月初崇煥妄殺文龍
至是帝誤殺崇煥自崇煥死邊事益無人明亡徵決矣
趙光抃字彦清九江德化人父贊化工部郎中光抃舉
天啟五年進士鄉人曹欽程父事魏忠賢驟得太僕少
卿光抃語之曰富貴一時名節千古君不可不審欽程
惡之即日出贊化為南寧知府南寧惡地贊化侘傺而
死光抃奔喪歸崇禎初服闋除工部都水主事歴兵部
職方郎中十年秋遣閱薊遼戎務盡得邊塞形勢戰守
機宜列十二事以獻明年冬
大清兵入密雲總督吴阿衡敗歿廷議增設巡撫一人
駐密雲遂擢光抃右僉都御史任之至即發監視中官
鄧希詔奸謀帝召希詔還而令分守中官孫茂霖覈寔
茂霖為希詔解光抃反得罪遣戍廣東十五年兵事益
棘廷臣薦光抃復官光抃家素饒聞命持數萬金入都
為軍資既至召見德政殿奏對稱旨拜兵部右侍郎兼
右僉都御史總督薊州永平山海通州天津諸鎮軍務
而
大清已克薊州分兵四出命光抃兼督諸路援軍諸援
軍觀望河間迤南皆失守光抃不敢救尾而南已聞塞
上警又驅而北廷臣交章劾光抃謂列城被攻不救退
回高陽坐視淪覆明年復論光抃及范志完四月
大清兵北旋光抃唐通白廣恩等八鎮兵邀於螺山皆
敗走帝聞大怒既解嚴與志完並獲譴帝召見雷縯祚
縯祚詆志完而稱光抃帝曰志完光抃逗遛河間獨罪
志完渠服其心乎遂并逮光抃光抃嘗薦廣恩廣恩抗
不赴召帝以是益惡光抃卒與志完同日斬西市光抃
才氣豪邁而於大慮亦疎在職方深為尚書楊嗣昌所
倚曰吾不及光抃先是毛文龍據東江海疆賴之文龍
死陳繼盛黃龍沈世魁代其部往往為亂中朝又素以
縻餉為憂及世魁死島中無帥光抃慫臾嗣昌撤之二
十年積患一朝而除而於邊計亦左焉光抃雖文士有
膽決嘗遇敵諸將欲奔光抃坐地不起久之乃引歸其
起戍中也將士不相習猝遇大敵先膽落故所當輒敗
然受事破軍之餘身先被創顧與志完同誅人咸以為
冤福王時太僕萬元吉奏復其官范志完虞城人崇禎
四年進士授永平推官專理察罕撫賞意不欲行上疏
言權輕請得特疏奏軍事當事者惡之謫湖廣布政司
檢校擢寧國推官歴官分巡關内僉事十四年冬超擢
右僉都御史巡撫山西其座主周延儒當國遂拜志完
兵部右侍郎兼右僉都御史總督薊州永平山海通州
天津諸鎮軍務代楊䋲武䋲武者雲南彌勒人也由庶
吉士改授御史十一年冬用楊嗣昌薦召見吐言如流
畫地成圖帝偉之遂超擢右僉都御史巡撫順天洪承
疇困松山遂擢䋲武總督尋以志完代之而令䋲武總
督遼東寧遠諸軍出關救松錦加銜督師明年正月䋲
武卒官贈兵部尚書廕錦衣世襲百戶遂進志完左侍
郎督師出關如䋲武而以張福臻督薊鎮駐關内自王
樸諸軍敗兵力益單松錦相繼失志完乃築五城寧遠
城南護轉輸募土著實之又議修覺華島城為犄角勢
帝甚倚之六月易銜欽命督師總督薊遼昌通等處軍
務節制登津撫鎮遼事急則移駐中後前屯關内急則
星馳入援三協有警則會同薊昌二督并力策應時關
内外並建二督而關外加督師銜地望尤尊又於昌平
保定設二督於是千里之内有四督臣又有寧遠永平
順天密雲天津保定六巡撫寧遠山海中協西協昌平
通州天津保定八總兵星羅碁置無地不防而事權反
不一十五年給事中方士亮劾福臻昏庸因言移督師
關内則薊督可裁福臻可罷於是召還福臻令志完兼
制關内移駐關門志完辭不許求去不許上疏言不能
兼薊請仍設薊督踰月始以趙光抃任之而
大清兵已入自牆子嶺克薊州而南下矣兵部劾志完
疎防廷臣亦言志完貪愞帝以敵兵未退責令戴罪立
功然志完無謀略恇怯甚不敢一戰所在州縣覆沒惟
尾而呵噪兵所到剽虜至德州僉事雷縯祚劾之自是
論列者益衆帝猶責志完後效志完終不敢戰明年
大清兵攻下海州贛榆沐陽豐縣已而北旋志完光抃
卒觀望皆不進事定議罪召縯祚廷質問志完逗遛淫
掠狀志完辨問御史吳履中對如縯祚言時座主延儒
督師亦無功遂命下志完獄以十二月斬志完先是十
二年封疆之案伏罪者三十有六人至是失事甚於前
誅止志完光抃及巡撫馬成名潘永圖總兵薛敏忠副
將柏永鎮其他悉置不問而保定巡撫楊進得善去山
東巡撫王永吉反獲遷擢帝之用刑至是窮矣
贊曰三路喪師收降取敗鎬與應泰同辜然君子重䋲
鎬而寬論應泰豈不以士所重在節哉惜乎廷弼以蓋
世之材褊性取忌功名顯於遼亦隳於遼假使廷弼效
死邊城義不反顧豈不毅然節烈丈夫哉廣寧之失罪
由化貞乃以門戶曲殺廷弼化貞稽誅者且數年崇煥
智雖疎差有膽略莊烈帝又以䜛間誅之國步將移刑
章顛覆豈非天哉
明史卷二百五十九
