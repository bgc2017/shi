欽定四庫全書
明史卷三百十九
大學士張廷玉等奉敇修
列傳第二百七
廣西土司三
泗城利州
龍州歸順
向武奉議
江州思陵(廣東瓊州府附)
泗城州宋置隸横山寨元屬田州路其界東抵東蘭西
抵上林長官司南抵田州北抵永寧州洪武五年征南
副將軍周德興克泗城州土官岑善忠歸附授世襲知
州十三年善忠子振作亂寇利州廣西都司討平之十
四年善忠來貢方物二十六年振遣人貢馬及方物詔
賜以鈔錠宣德元年女土官盧氏遣族人岑臺貢馬及
銀器等物賜賚有差八年致仕女土官盧氏奏襲職土
官岑豹率土兵千五百餘人謀害己又棄毁故土官岑
瑄塑像所為不孝難俾襲職豹叔利州知州顔亦奏豹
興兵謀殺盧氏州民被害都督山雲奏豹實故土官瑄
姪人所信服應襲職盧氏瑄妻豹伯母初借襲今致仕
宜量撥田土以贍終身仍請敕豹無肆侵擾兵部請從
雲奏帝命行人章聰侯璡齎敕諭雲會三司巡按究豹
與盧氏是非從公判決正統元年豹遣人入貢二年豹
攻利州掠其叔顔妻子財物朝廷官至撫諭負固不服
增兵拒守雲以聞乞發兵𠞰之帝敕雲曰蠻夷梗化罪
固難容然興師動衆事亦不易其更遣人諭之五年顔
奏豹侵占及掠擄罪頭目黃祖亦奏豹殺其弟籍其家
瑄女亦奏豹占奪田地人民囚其母盧氏帝復遣行人
朱昇黃恕齎敇諭之并敕廣西貴州總兵官親詣其地
令速還所侵掠如不服相機禽捕其明六年總兵官柳
溥奏行人恕昇同廣西三司委官諭豹退還原占利州
地豹時面從及回占如故今顔欲以利州利甲等莊易
泗城古那等甲開設利州衙門宜從其請發附近官軍
送顔赴彼撫治蠻民倘豹仍拒逆則率兵𠞰捕從之八
年豹遣人奉貢賜綵幣十年豹復奏顔占據其地帝令
速予議處不可因循貽邊方害成化元年豹聚衆四萬
攻劫上林長官司殺土官岑志威據其境土兵部言豹
強獷如此宜調兵禽捕明正典刑從之未幾豹死弘治
三年土官知州岑應復據上林長官司及貴州鎮寧等
處一十八城時恩城土官岑欽攻奪田州府逐知府岑
溥應與欽黨既復相讐兩家父子交相讐殺事聞兵部
奏欽連年搆禍而應黨之復據上林長官司流毒不少
今天厭禍假手相殘實地方之幸應所占鄰壤及土官
印信數多亦宜勘斷以除禍本并令應弟接退還侵地
及印信乃許承襲泗城地廣兵多宜選頭目量授職銜
分轄以殺其勢詔下總鎮官區處接遣人朝正賜綵緞
鈔錠十年總督鄧廷瓚奏接往年隨征都勻府江等處
有功乞略其祖父罪令承襲世職以圖報效廷臣議劫
印侵地雖係接祖父罪然再四撫諭接不肯歸之於官
遽使襲職則志益驕非馭土官法十二年田州土目黃
驥作亂要接為聲援殺掠男婦劫燒倉庫民廬又劫府
學及横山驛印記遂據興仁十四年貴州賊婦米魯作
亂提督王軾請調接領土兵二萬營於砦布河因敇接
自備兩月餉剋期赴調十八年泗城土官族人岑九仙
奏自始祖岑彭以來世襲土官至豹子應罹欽之禍子
孫滅亡殆盡其弟接衆推護印累著勞勩乞令襲職俾
掌轄蠻衆兵部尚書劉大夏等議豹乃叛臣餘孽子應
復自取滅亡今接者人皆傳稱為梁接非應親枝又不
知岑九仙是何逋逃冒為奏擾臣大夏先在兩廣見岑
氏譜岑之始祖木納罕於元至正年間與田州知府之
祖伯顔一時受官今九仙妄援漢岑彭世次塵瀆聖聽
請治其罪其岑接應襲與否前已令鎮巡官勘奏岑九
仙雖蠻人難以深究亦當摘發以破其奸從之正德十
二年泗城及程縣各遣官族來貢後期賞減半泗城貢
厚仍全給之嘉靖二年田州岑猛率兵攻泗城拔六寨
進薄州城克之接告急軍門言猛無故攻寨猛言接非
岑氏後據其祖業欲得所侵地詔下勘處十六年田州
盧蘇作亂泗城土舍岑施以兵納岑邦佐兵敗弗克納
二十七年詔土舍施襲替免赴京以嘗聽調有勞也隆
慶二年泗城蠻黃豹黃豸等據貴州程番府麻嚮大華
等司時出擄掠官軍𠞰之豹等遁去萬歴二年泗城土
官岑承勲等貢馬及香鑪等物四十一年土官岑雲漢
貢方物初雲漢乃紹勲嫡嗣紹勲寵庶孽雷漢頭目黃
瑪等從中煽禍以至焚劫稱兵雲漢紿母出印扶弟以
奔撫按以聞廷議請釋紹勲罪以存大倫杖雷漢黃瑪
等以息囂孽雲漢從寬削銜戴罪管事詔可天啟二年
巡撫何士晉請復雲漢知州職量加都司職銜令率土
兵援黔從之泗城延袤頗廣兵力亦勁與慶遠諸州互
相雄長其流惡自豹而應而接且三世領縣一曰程縣
長官司二曰安隆曰上林程縣在泗城州之東北舊
號程丑莊明初歸附隸泗城州洪武二十一年改為縣
編戶一里後改屬慶遠府尋復隸泗城州設流官知縣
正統間為岑豹所逼棄官遁去典史攝印旋亦罹害豹
遂奪其印據縣治事聞屢遣官諭之歴岑應岑接凡七
十餘年不服嘉靖二年接為諸土官攻殺督府遣官按
問得縣印貯於官後僅存荒土泗城南丹那地俱欲得
之時治兵相攻云安隆長官司東抵泗城西抵雲南
南抵上林長官司北抵貴州宣慰司元泗城州地也洪
武元年泗城州土官岑善忠以次子子得領安隆峒三
十年子得來朝貢馬設治所永樂元年設安隆長官司
以子得為長官撫其衆十二年貢馬賜鈔幣予世襲
上林長官司東北俱抵泗城界西抵安隆長官司南抵
雲南宋元號上林峒屬泗城州明興因焉永樂中置長
官司以泗城州土官岑善忠三子子成為長官撫其民
永樂四年子成遣子保貢方物賜鈔幣自是貢賜不絶
成化元年泗城岑豹攻劫上林殺長官志威滅其族劫
印占其境土兵部移文議豹罪仍以地與印給上林弘
治三年上林長官司遣頭目入貢禮部以過期至給半
賞既而泗城岑應復奪據上林長官司然正嘉隆萬間
朝貢猶時至
利州漢屬交阯號阪麗莊宋建利州隸横山寨元因焉
土官亦岑姓洪武初歸附授知州以流官吏目佐之直
隸布政司宣德二年利州知州岑顔遣頭目羅嚮貢馬
正統元年泗城岑豹侵據利州地并掠顔妻子財物總
兵官山雲以聞帝敕鎮巡官撫諭之四年顔遣族人岑
忻貢銀器方物五年顔奏本州地二十五甲被豹興兵
攻占母覃被囚妻財被掠累奉敕撫諭猖獗不服帝遣
行人黃恕朱昇敕諭豹事具前傳七年豹復與顔相仇
殺帝敕總兵官吳亮宣布恩威令各罷兵而豹終殺顔
及其子得奪州印去遂以流官判州事數十年間屢經
諸司勘奏移檄督追歴岑應岑接二世如故嘉靖二年
歸併泗城
龍州古百粤地漢屬交阯唐始置龍州宋仍之元大德
中陞州為萬戶府洪武二年龍州土官趙帖堅遣使奉
表貢方物詔以帖堅為龍州知州世襲八年改隸廣西
布政司時帖堅言地臨交阯所守關隘二十七處有警
須申報太平達總司比報下已涉旬月恐誤事機乞依
奉議泗城二州隸廣西便從之十六年帖堅以孝慈皇
后喪上慰表貢馬及方物賜綺帛鈔錠有差二十一年
帖堅病無子以其從子宗夀代署州事帖堅卒宗夀襲
鄭國公常茂以罪謫居龍州帖堅妻黃氏有二女一為
太平州土官李圓泰妻茂納其一為妾時宗夀雖襲職
帖堅妻猶持土官印與茂圓泰專擅州事數陵逼宗夀
會茂以病卒其閽者趙觀海等亦肆侮宗夀宗夀乃與
把事等以計取土官印上奏言茂已死并械觀海等至
京於是帖堅妻惶懼使人告宗夀擄掠又與圓泰謀劫
茂妾并其奴婢往太平州又盡掠趙氏祖父官誥諸物
又欲併取龍州之地乃自至京告宗夀實從子不應襲
宗夀亦上章言狀帝乃詔宗夀勿問下吏議帖堅妻與
圓奉罪既而以遠蠻俱釋之久之復有人告茂匿龍州
未死前宗夀所言皆妄遂詔右軍都督府榜諭宗夀及
龍州官民言昔鄭國公常茂有罪上以開平王之功不
忍遽置於法安置龍州土官趙帖堅故其妻與茂結為
婚姻誘合諸蠻肆為不道帖堅姪宗夀襲職與黃氏互
相告訐言茂已死上以功臣子猶加憐憫釋二人告訐
罪今有人言茂實未死宗夀等知狀已遣散騎舍人諭
宗夀捕茂延玩使者久不復命其意莫測特命榜諭爾
宗夀等知之如茂果存則送至京師以贖罪如茂果死
宗夀亦宜親率大小頭目至京具陳其由廣西布政司
言宗夀屢詔赴京拒命不出又言南丹奉議等蠻梗化
帝復命致仕兵部尚書唐鐸往諭宗夀訖不從命詔發
湖廣江西所屬衞所馬步官軍六萬餘各齎三月糧期
以秋初俱赴廣西命都督楊文佩征南將軍印為總兵
官都指揮韓觀為左將軍都督僉事宋晟為右將軍劉
真為參將率京衞馬步軍三萬人至廣西會討龍州及
奉議南丹向武等州叛蠻師行帝撰文遣使祭嶽鎮海
瀆復遣禮部尚書任亨泰監察御史嚴震直使安南諭
以討龍州趙宗夀之故令陳日焜慎守邊境毋助逆勿
納叛遣人諭文調南寧衞兵千人江陰侯吳高領之柳
州衞兵千人安陸侯吳傑領之皆令其建功自贖又詔
文等如兵至龍州宗夀親來見具陳茂已死之由則宥
其罪若詐遣人來則進兵討之既鐸還京言宗夀伏罪
來朝乞罷兵勿征詔文移兵於奉議仍命鐸至軍參軍
事宗夀偕耆民農里等六十九人來朝謝罪貢方物宗
夀死子景升襲景升死無嗣以叔仁政襲仁政再傳為
趙源源死無子思恩土官岑濬率兵攻田州回劫龍州
奪其印納故知府源妻岑氏詔下鎮巡官𠞰賊而議立
為源後者以源庶兄浦有二子相居長當立相弟楷不
能無望則謀於岑氏以僕韋隊子璋詭云遺腹岑氏恃
兄子猛方兵雄楷遂奏言璋實源子當立為相所簒事
下督府勘未決璋賂鎮守大監傳倫及錦衣舍人詭稱有詔檄
猛調二萬兵納璋入龍州左江大震相挈印奔況村都
御史楊旦討韋璋殺之相乃歸相二子長燧次寶相枝
拇寶亦枝拇相絶愛之曰肖我當立猛乃以寶去髠為
奴嘉靖元年相死州人立燧楷弑之州人立其族弟煖
時王守仁提督兩廣幕客岑伯高用事楷賂伯高言煖
非趙氏裔當立者楷也遣上思州知州黃熊兆覈之熊
兆黨伯高言楷當立以州印畀楷楷遂殺煖龍州大亂
州目黃安等潛往田州購寶寶時為奴楊布家十三年
矣安等行百金購得之言之督府都御史林富謂楷勢
已張毋持之急乃令楷攝職俟寶長讓之楷復時時謀
殺寶富諭楷令以印還寶寶謝以五千金益以腴田三
十一村楷計寶弱易與不如邀厚利而徐圖之遂聽命
楷復求韋璋之子應育之令往來寶所寶妻黃氏思明
府土官黃朝女也貳於寶而與應通應乃厚結州目又
數遣人與向武州締好乞兵為衞寶日荒悍刑狡男子
王良為閽楷知良恨寶激使内應良許之楷以千人夜
至寶寢門呼良良開門納楷兵執寶寢所斬之以他盜
聞應以兵千人據州并結朝自援都御史張經屬副使
翁萬達謀之萬達謂楷狙詐未可速圖韋應巽愞寡慮
可旦夕禽斷其中堅然後可次第獲督撫善之萬達行
部至太平使人以他事召朝諭之計論應當死言楷才
勇正須藉為龍州當一面耳時諸言楷事者故不為理
州人大譁萬達愈厚楷楷信之遂統精兵千人詣萬達
言狀并以三十一村地獻萬達召楷及州目鄧瑀等入
見伏壯士劫之曰汝罪大宜自為計誠死尚可為爾子
留一官楷自分無生理乃手書諭其黨曰業已如此亂
無益也可善輔我子以存趙萬達即杖楷斃之以楷書
諭其州人時楷子匡時生四年矣立之一州悉定乃以
十三村還龍州十八村隸崇善縣於是龍州趙氏仍得
襲
歸順州舊為峒隸鎮安府永樂間鎮安知府岑志綱分
其第二子岑永綱領峒事傳子瑛屢率兵報效弘治九
年總督鄧廷瓚言鎮安府之歸順峒舊為州治洪武初
裁革今其峒主岑瑛每效勞於官乞設州治授以土官
知州凡出兵令備土兵五千仍歲領土兵二千赴梧州
聽調詔從之增設流官吏目一員瑛死子璋襲復從璋
奏以本州改隸布政司璋多智略田州岑猛以不法獲
譴都御史姚鏌將舉兵討之璋猛婦翁也鏌慮璋黨猛
召都指揮沈希儀謀希儀雅知璋女失寵恨猛又知部
下千戶趙臣雅善璋希儀因使趙臣語璋圖猛璋受命
時猛子邦彦守工堯隘璋詐遣兵千人助邦彦言天兵
至以姻黨故且與爾同禍今發精兵來幸努力堅守邦
彦欣納之璋遣人報希儀曰謹以千人内應矣時田州
兵殊死拒戰諸將莫利當隘者希儀獨引兵當之約戰
三合歸順兵大呼曰敗矣田州兵驚潰希儀麾兵乘之
斬首數千級邦彦死焉猛聞敗欲自經而璋先已築别
館使人請猛時猛倉皇不知所出遂挈印從璋使走歸
順璋詭為猛草奏促猛出印實封之璋既知猛印所在
乃鴆殺猛斬其首并府印函之間道馳軍門為讒言所
阻竟不論功璋死次子瓛襲嘉靖四年提督盛應期以
瓛先助猛逆攻泗城許自新出兵討賊自贖從之十四
年田州盧蘇叛糾瓛攻鎮安府瓛破鎮安并發岑真寶
父母墳墓事聞革冠帶許立功贖瓛後從征交阯卒於
軍子代襲萬歴間以貢馬違限給半賞
向武州宋置隸横山寨元隸田州路其界東北抵田州
西抵鎮安南抵鎮遠洪武二年七月土官黃世鐵遣使
貢馬及方物詔以世鐵為向武州知州許世襲二十一
年廣西布政司言向武州叛蠻梗化時都督楊文佩征
南將軍印討龍州奉議等處復奉命移師向武文調左
副將軍韓觀分兵進討都康向武富勞諸州縣斬世鐵
以兵部尚書唐鐸言置向武州守禦千戶所永樂二年
土官知州黃彧遣頭目羅以得貢馬賜鈔幣宣德四年
故土官知州黃謙昌子宗蔭貢馬賜鈔嘉靖四年田州
岑猛叛向武土官以兵助猛提督盛應期議大征檄向
武出兵討賊以功贖罪十六年田州盧蘇叛鎮安土官
岑真寶以兵納岑邦佐蘇求助於向武時土官黃仲金
怨真寶遂與合兵破鎮安事聞革仲金冠帶二十七年
以仲金聽調有勞詔許承襲原職免赴京四十二年又
以𠞰平猺寇功加仲金四品服向武領縣一曰富勞元
置洪武間為蠻獠所據建文時復置仍隸向武州永樂
初省武林入焉土官亦黃氏世襲
奉議州宋置初屬靜江軍後屬廣西經略安撫司元屬
廣西兩江道宣慰司洪武初土官黃志威舊為田州府
總管來歸附二年詔授其子世鐵為向武州知州世襲
三年志威入朝貢六年招撫奉議等州百十七處人民
皆款服帝嘉志威功命以安州侯州陽縣屬之七年以
志威為奉議州知州兼守禦直隸廣西行省二十六年
奉議州知州黃嗣隆遣人貢馬及方物賜以鈔錠二十
八年廣西布政司言奉議南丹等處蠻人梗化時都督
楊文討龍州伏罪帝命移兵奉議𠞰賊遣使諭文等近
聞奉議兩江溪峒等處林木陰翳蛇虺遺毒草莽中雨
過流毒溪澗飲之令人死師入其地行營駐劄勿飲山
溪水泉恐餘毒傷人宜鑿井以飲爾等其慎察之文發
廣西都司及護衞官軍二萬人調田州泗城等土兵三
萬八千九百人從征師至奉議州蠻寇聞官軍至悉竄
入山林據險自固文督諸將分兵捕之復調參將劉真
等領兵分道攻南丹叛寇初文等駐師奉議州之東南
分兵追捕賊黨且遣人招降其脅從者賊皆焚廬舍走
山谷憑險阻立柵自固文督將士屢攻破之賊衆潰散
左副將軍韓觀等遂分兵追討都康向武富勞上林諸
州縣破其更吾蓮花大藤峽等寨斬向武土官黃世鐵
并其黨萬八千三百餘人招降蠻民復業者六百四十
八戶徙置象州武山縣蠻寇遂平時兵部尚書致仕唐
鐸參議軍事以朝廷嘗命征𠞰畢日置衞守之乃會諸
將相度形勢置奉議等衞并向武河池懷集武仙賀縣
等處守禦千戶所設官軍鎮守詔從其言宣德二年署
州事土官黃宗允遣頭目貢馬正統五年宗允科斂劫
殺甚且欲戕其母母避之殺母侍者以洩怒為母所告
僉事鄧義奏其事帝敕總兵官柳溥及三司按驗以聞
嘉靖四年田州岑猛叛奉議土官嘗助猛攻泗城州至
是提督盛應期言許其自新令出兵討賊以功贖罪後
土官知州死皆以土判官掌州事論者以奉議彈丸地
三面交迫田州獨南界鎮安其勢甚蹙明初置衞銓官
如宋元故事蓋欲中斷田鎮以伐其謀云
江州界東抵忠州西抵龍州南抵思明北抵太平府其
州宋置隸古萬寨元屬思明路明初土官黃威慶歸附
授世襲知州設流官吏目以佐之直隸布政司嘉靖四
十二年以平猺獞功准江州土官子黃恩暫署本職領
縣一曰羅白洪武初土官梁敬賓歸附授世襲知縣敬
賓死子復昌襲永樂間從征交阯被陷子福里襲
思陵州唐始置宋仍之元屬思明路洪武初省入思明
府二十一年復置思陵州二十七年土官韋延夀貢馬
及方物宣德四年護印土官韋昌來朝貢馬賜鈔幣正
統間貢賜如制其界東至忠州西北至思明南至交阯
瓊州居環海中漢武帝平南粤始置珠崖儋耳二郡歴
晉隋唐宋叛服不一事具前史元改置瓊州路屬海北
海南道宣慰司天歴初改乾寧軍民安撫司洪武元年
征南將軍廖永忠平廣東改乾寧安撫司立瓊州府以
崖州吉陽軍儋州南寧軍萬州俱為州南建州為安定縣隸
焉六年儋州宜倫縣民陳昆六等作亂攻陷州城廣東
指揮使司奏言近儋州山賊亂已調兵𠞰其儋萬二州
山深地曠宜設兵衞鎮之詔置儋萬二州守禦千戶所
七年儋州黎人符均勝等作亂海南衞指揮張仁率兵
討平之又海南羅屯等洞黎人作亂千戶周旺等討平
之澄邁縣賊王官舍亂典史彭禎領民兵捕斬之十五
年萬崖二州民陳鼎叔等作亂陷陵水縣為海南衞官
軍擊敗追至藤橋斬鼎叔等三百餘人餘黨悉平十七
年儋州宜倫縣黎民唐那虎等亂海南衞指揮張信發
兵討之那虎及其黨鄭銀等敗遁信追禽之送京師知
州魏世吉受賄縱銀去帝謂兵部曰知州不能捕賊及
官軍捕至而反縱之乎命遣力士即其州杖世吉責捕
所縱者永樂三年廣東都司言瓊州所屬七縣八洞生
黎八千五百人崖州抱有等十八村一千餘戶俱已向
化惟羅活諸峒生黎尚未歸附帝命遣通判劉銘齎敇
撫諭之御史汪俊民言瓊州周圍皆海中有大小五指
黎母等山皆生熟黎人所居比歲軍民有逃入黎峒者
甚且引誘生黎侵擾居民朝廷屢使招諭黎性頑很未
見信從又山水峻惡風氣亦異罹其瘴毒鮮能全活近
訪宜倫縣熟黎峒首王賢祐嘗奉命招諭黎民歸化者
多請仍詔賢祐量授以官俾招諭未服戒約諸峒無納
逋逃其熟黎則令隨産納税悉免差徭其生黎歸化者
免税三年峒首則量所招民數多寡授以職如此庶幾
黎人順服從之遣知縣潘隆本齎敕撫諭四年瓊州屬
縣生黎峒首羅顯許志廣陳忠等三十三人來朝初以
生黎多未向化遣銘招撫至是向化者萬餘戶顯等從
銘來朝且乞以銘撫其衆帝遂授銘瓊州知府專職撫
黎仍授顯等知縣縣丞巡檢等官賜冠帶鈔幣遣還自
是諸黎感悦相繼來歸瓊山臨高諸縣生黎峒首王罰
鍾異王琳等來朝命為主簿巡檢六年銘復率生黎峒
首王賢祐王惠王存禮等來朝貢馬命賢祐為儋州同
知惠存禮為萬安縣主簿八年文昌縣斬脚寨黎首周
振生等來歸賜以鈔幣俾仍往招諸峒九年臨高縣典
史王寄扶奉命招至生黎二千餘戶而以峒首王乃等
來朝命寄扶為縣主簿并賜王乃等鈔十一年瓊山縣
東洋都民周孔洙招諭包黎等村黎人王觀巧等二百
三十戶願附籍為民從之臨高民黃茂奉命招撫深峒
那呆等二十四峒生黎率黎首王聚符喜等來朝貢馬
黎民來歸者戶四百有竒通計前後所撫諸黎共千六
百七十處戶三萬有竒蓋皆本廟算云十四年王賢祐
率生黎峒首王撒黎佛金等來朝貢帝嘉納之命禮部
曰黎人遠處海南慕義來歸若朝貢頻繁非存撫意自
今生黎土官峒首俱三年一貢著為令十六年感恩土
知縣樓吉禄率峒首貢馬十九年寧遠土縣丞邢京率
峒首羅淋朝貢時崖州民以私忿相戰鬭衞將利漁所
欲發兵𠞰之瓊州知府王伯貞執不可曰彼自相仇殺
耳非有寇城邑殺良民之惡不足煩官軍衞將不從伯
貞乃遣寧遠縣丞黃童按視果仇殺逮治數人黎人遂
安宣德元年樂會土主簿王存禮等遣黎首黎寧及萬
州黎民張初等來貢帝謂尚書胡濙曰黎人居海島不
識禮儀叛服不常昔專設官撫綏今來朝當加賚之九
月澄邁縣黎王觀珠瓊山縣黎王觀政等聚衆殺瓊山
土知縣許志廣流劫鄉村殺掠人畜命廣東三司勘實
討之二年指揮王瑀等追捕黎賊兵至金雞嶺賊率衆
拒敵敗之生禽賊首王觀政及從賊二百六十二人斬
首二百六十七級餘衆潰奔走入山招撫復業黎八百
一十二戶以捷聞械送觀政等至京帝謂尚書蹇義曰
蠻性雖難馴然至為變必有激宜嚴戒撫黎諸官寬以
馭之若生事激變國有常刑正統九年崖州守禦千戶
陳政聞黎賊出沒偕副千戶洪瑜領軍搜捕賊乃圍熟
黎村黎首出見政等輒殺之又令軍旗孫得等十五人
焚其廬舍殺其妻孥數人擄其財物各黎激變政及官
軍百人皆為所殺巡按御史趙忠以聞坐瑜激變律斬
景泰三年敕萬州判官王琥曰以爾祖父能招撫黎人
特授土官爾能繼承父志亦既有年兹特降敇付爾撫
諭該管村峒黎人各安生業不得倣傚别峒生黎所為
其官軍亦不得擅入村峒擾害激變天順五年敕兩廣
巡撫葉盛以海南賊五百餘占據城池可馳至瓊相機
撫捕勿使滋蔓弘治二年崖州故土官陳迪孫冠帶舍
人陳崇祐朝貢以其能撫黎人之逋逃復業者厚賜之
十五年黎賊符南蛇反鎮兵討之不下戶部主事馮顒
奏府治在大海南有五指山峒黎人雜居外有三州十
縣一衞十一所永樂間置土官州縣以統之黎民安堵
如故成化間黎人作亂三度征討將領貪功殺戮無辜
迨弘治間知府張桓余濬貪殘苛斂大失黎心釀成今
日南蛇之禍臣本土人頗知事勢乞仍考原設應襲土
官子舍使各集土兵可得數萬聽鎮巡官節制有能禽
首惡符南蛇者復其祖職以蠻攻蠻不數月可奏績矣
詔從之嘉靖十九年總督張經以崖萬二州黎岐叛亂
攻逼城邑請設參將一員駐劄瓊州分守二十八年崖
州賊首那燕等聚衆四千人為亂詔發兩廣官軍九千
𠞰之給事鄭廷鵠言瓊州諸黎盤踞山峒而州縣反環
其外其地彼高而我下其土彼膏腴而我鹹鹵其勢彼
聚而我散故自開郡來千六百餘年無歲不遭黎害然
無如今日甚矣今日黎患非九千兵可辦必添調狼土
官兵兼召募打手集數萬衆一鼓而四面攻之然後可
克嘗考𠞰除黎患其大舉有二元至元辛夘曾空其穴
勒石五指山其時雖建屯田府立定安會同二縣惜其
經略未盡故所得旋失嘉靖庚子又嘗大渡師徒攻毁
巢崗無處不至於是議者謂德霞地勢平衍擬建城立
邑招新民耕守業已舉行中道而廢旋為賊資以至復
有今日謹條三事一崖黎三面郡縣惟東南連郎温嶺脚
二峒岐賊實當萬州陵水之衝崖賊被攻必借二峒東
江分我兵勢計須先分竒兵攻二峒而以大兵徑𢷬
崖賊彼此自救不暇莫能相顧則殲滅可期傳聞賊首
那燕已入凡陽搆集岐賊此必多方誤我且訛言搖惑
以堅諸部助逆之心宜開示慰安以解狐疑之黨一隋
唐郡縣輿圖可考今多陷入黎中蕩平後悉宜恢復并
以德霞千家羅活等膏腴之地盡還州縣設立屯田且
耕且守仍由羅活磨斬開路以達定安由德霞沿溪水
以達昌化道路四達井邑相望非徒懾奸銷萌而王路
益開拓矣一軍威既振宜建參將府於德霞各州縣許
以便宜行事以鎮安人心其新附之民中有異志者或
遷之海北地方屯田或編入附近衞所戎籍如漢徙潳
山蠻故事又擇仁明慈惠之長久任而安輯之則瓊人
受萬世利矣疏下兵部議詔悉允行二十九年總兵官
陳圭總督歐陽必進等督兵進𠞰斬賊五千三百八十
級俘一千四十九人奪牛羊器械倍之招撫三百七十
六人捷聞帝嘉其功賜圭必進禄米廕襲有差萬歴十
四年長田峒黎出掠兵備道遣兵執戮之草子坡諸黎
召衆來報復戰於長沙營斬黎首百餘級於是黃村田
尾諸峒黎皆出降瓊州黎人居五指山中者為生黎不
與州人交其外為熟黎雜耕州地原姓黎後多姓王及
符熟黎之産半為湖廣福建奸民亡命及南恩藤梧高
化之征夫利其土占居之各稱酋首成化間副使涂棐
設計犁掃漸就編差弘治間符南蛇之亂連郡震驚其
小醜侵突無時而息云
明史卷三百十九
