欽定四庫全書
明史卷一百七十考證
于謙傳出按江西雪冤囚數百(臣)章宗&KR1589;按謙按江
西時藩府以和買為市㕓害懲治之無所避見獻徵
錄傳未載謹識
于謙傳巡撫河南山西(臣)章宗&KR1589;按謙為巡撫在宣
德五年九月維時同被命者尚有周忱趙新趙倫吳
政曹宏五人謙最少甫三十三歲見明實錄謹附考
于謙傳宣德六年疏言今河南山西積穀(臣)章宗&KR1589;
按明實錄謙以正統六年三月下獄五月釋為大理
寺少卿未幾復以吏民之請仍出巡撫此處流通河
南山西積穀乃宣德六年事刻本誤作正統依次類
叙轉似下獄在正統六年後與實錄不符正統當係
宣德之訛謹據改
于謙傳正統六年入朝時太監王振方用事適有御史
姓名類謙者嘗忤振因謙疏薦參政王來孫原貞自
代通政使李錫阿振指劾謙以久不遷怨望擅舉人
自代下法司論死繋獄(臣)章宗&KR1589;按三楊本傳士
竒以正統九年卒溥以十一年卒非先卒於正統五
年謙之入朝被䧟在六年則不得云三楊已前卒也
考傳内前標正統係宣德之誤已為訂改此處應添
正統紀年則下文所云十三年以兵部左侍郎召方
有根謹擬改及是三楊已前卒句作正統六年入朝
而改次行謙入朝三字作因謙疏薦云云叙事較明
於字數亦合謹識
于謙傳額森弟博囉平章茂諾海中礟死(臣)章宗&KR1589;
按是役謙先已遣諜探知英宗駐駕地距營遠故以
火礟擊額森營死者數千人見明張珝琬琰錄謹附
識
于謙傳額森多所要挾以喜寧為謀主上皇乃紿寧至
邊密敕擒之謙又計授王偉誘誅間者小田兒(臣)
章宗&KR1589;按識大錄大事記載喜寧與袁彬俱從英宗
至北寧乃為額森謀告以中國虚實又因袁彬忠勤
說額森誅之英宗乃與彬謀偽告額森以令寧赴邊
索餉而置書寧從人衣中邊將得書遂擒寧是喜寧
之擒實出英宗與謙無預也擬改謙令密二句作上
皇乃紿寧至邊密敕擒之下接謙又計授王偉云云
以訂傳誤刪去前一行講字即符字數謹識
于謙傳會額森與托克托布哈搆怨(臣)章宗&KR1589;按外
國傳額森姊為托克托布哈妻額森欲立其姊子托
克托布哈不從遂治兵相攻此傳云額森與托克托
布哈搆語意未足搆字下似脱怨字謹按文義增入
搆字下增怨字又托克托布哈校原板多一字擬刪
二行大字四行而字以符勻刻
明史卷一百七十考證
