欽定四庫全書
明史卷五十四
大學士張廷玉等奉敕修
志第三十
禮八
冊皇后儀(冊妃嬪儀附)冊皇太子及皇太子妃儀
冊親王及王妃儀(冊公主儀附)
皇帝加元服儀皇太子皇子冠禮
品官冠禮庶人冠禮
冊皇后儀古者立后無冊命禮至漢靈帝立宋美人為
皇后始御殿命太尉持節奉璽授讀冊皇后北面稱臣
妾跪受其後沿為定制而儀文代各不同明儀注大抵
參唐宋之制而用之太祖初定制凡冊皇后前期三日
齋戒遣官祭告天地宗廟前一日侍儀司設冊寳案於
奉天殿御座前設奉節官位於冊之東掌節者位於
其左稍退設承制官位於其南俱西向設正副使受制
位於横街之南北向設承制宣制官位於其北設奉節
奉冊奉寳官位於其東北俱西向設正副使受冊寶褥
位於受制位之北北向典儀二人位丹陛上南贊禮二
人位正副使北至班二人位贊禮之南俱東西相向百
官及侍從位如朝儀是日早列鹵簿陳甲士設樂如儀
内官設皇后受冊位及冊節寳案於宫中設香案於殿
上設權置冊寳案於香案前設女樂於丹陛質明正副
使及百官入鼓三嚴皇帝衮冕御奉天殿禮部官奉冊
寳各置於案諸執事官各入就殿上位立樂作四拜興
樂止承制官奏發皇后冊寳承制訖由中門出降自中
陛至宣制位曰有制正副使跪承制官宣制曰冊妃某
氏為皇后命卿等持節展禮畢由殿西門入正副使
俯伏興執事者舉寳冊案由中門出降自中陛奉節官
率掌節者前導至正副使褥位以案置於北掌節者脫
節衣以節授奉節官奉節官以授正使正使以授掌節
者掌節者跪受興立於正使之左奉節官退引禮引正
使詣受冊位奉冊官以冊授正使正使跪受置於案退
復位副使受寶亦如之樂作正副使四拜興樂止正使
隨冊副使隨寶掌節者前導舉案者次之樂作出奉天
門樂止侍儀奏禮畢駕興百官出掌節者加節衣奉冊
寶官皆搢笏取冊寶置龍亭内儀仗大樂前導至中宫
門外樂作皇后具九龍四鳳冠服禕衣出閣至殿上南
向立樂止正副使奉冊寳權置於門外所設案上引禮
引正副使及内使監令俱就位正使詣内使監令前稱
冊禮使臣某副使臣某奉制受皇后冊寶内使監令入
告皇后出復位引禮引内外命婦入就位正使奉冊授
内使監令内使監令跪受以授内官副使授寶亦如之
各復位内使監令率奉冊奉寶内官入各置於案尚儀
引皇后降陛詣庭中位立内官奉冊寶立於皇后之東
西内使監令稱有制尚儀奏拜皇后拜樂作四拜興樂
止宣制訖奉冊内官以冊授讀冊内官讀訖以授内使
監令内使監令跪以授皇后皇后跪受以授司言奉寶
如前儀受訖以授司寶尚儀奏拜皇后拜如前内使監
令出詣正副使前稱皇后受冊禮畢使者退詣奉天殿
横街南北面西上立給事中立於正副使東北西向正
副使再拜復命曰奉制冊命皇后禮畢又再拜給事中
奏聞乃退皇后既受冊寶升座引禮引内命婦班首一
人詣殿中賀位跪致詞曰兹遇皇后陛下膺受冊寶正
位中宮妾等不勝懽慶謹奉賀贊拜樂作再拜興樂止
退復位又引外命婦婦首一人入就殿上賀位如内命
婦儀禮畢俱出皇后降座樂作還閣樂止次日百官上
表箋稱賀皇帝御殿受賀如常儀遂卜日行謁廟禮先
遣官用牲牢行事告以皇后將祇見之意前期皇后齋
三日内外命婦及執事内官齋一日設皇后拜位於廟
門外及廟中設内命婦陪祀位於廟庭南外命婦陪祀
位於内命婦之南司贊位皇后拜位之東西司賓位内
命婦之北司香位香案右陳盥洗於階東司盥洗官位
其所至日内外命婦各翟衣集中宮内門外皇后具九
龍四鳳冠服禕衣出内宮門升輿至外門外降輿升重
翟車鼓吹設而不作尚儀陳儀衛次外命婦次内命婦
皆乘車前導内使監扈從宿衛陳兵仗前後導從皇后
至廟門司賓引命婦先入皇后降車司贊導自左門入
就位北向立命婦各就位北向立司贊奏拜司賓贊拜
皇后及命婦皆再拜興司贊請詣盥洗位盥手帨手由
東陛升至神位前贊奏上香者三司香捧香于右皇
后三上訖導復位贊拜如前司贊奏禮畢皇后出自廟
之左門命婦以次出皇后升車命婦前導如來儀過廟
鼓吹振作皇后入宫是日皇帝宴羣臣於謹身殿皇后
宴内外命婦於宫中皆如正旦宴會儀及成祖即位冊
皇后徐氏其制小異皇帝皮弁服御華蓋殿翰林院官
以詔書用寶訖然後御奉天殿𫝊制皇后受冊禮畢翰
林官以詔書授禮部官禮部官奉詔書於奉天門開讀
皇帝還宫率皇后具服詣承先殿謁告畢皇后具服於
内殿俟皇帝升座贊引女宮導謁拜位行謝恩禮樂作
八拜興樂止禮畢次日皇帝皇后受賀宴會如前儀天
順八年增定親王於皇帝前慶賀次詣皇太后慶賀次
詣皇后前八拜儀嘉靖十三年冊皇后方氏禮臣具儀
注有謁告内殿儀無謁告太廟世廟之禮帝命議增於
是禮臣以儀上先期齋三日所司陳設如時祫儀至日
皇帝御輅皇后妃御翟車同詣太廟命官奉七廟主升
神座訖皇帝奉高皇帝主皇后奉高皇后主出升神座
迎神上香奠帛祼獻樂作止皆如儀次詣世廟行禮同
上儀隆慶元年冊定頒詔次日命婦行見皇后禮冊妃
之儀自洪武三年冊孫氏為貴妃定皇帝不御殿承制
官宣制曰妃某氏特封某妃命婦等持節行禮但冊授
無寶餘竝如中宫儀永樂七年定冊妃禮皇帝皮弁服
御華蓋殿𫝊制至宣宗立孫貴妃始授寶憲宗封萬貴
妃始稱皇非洪武之舊矣嘉靖十一年帝冊九嬪禮官
上儀注先日所司陳設儀仗如朔望儀至期皇帝具衮
冕告太廟世廟訖易皮弁服御華盖殿百官公服入行
禮正副使朝服承制舉節冊至九嬪宫九嬪迎於宫門
外隨至拜位女官宣冊九嬪受冊先後八拜送節出宫
門復命九嬪隨具服俟皇后率詣奉先殿謁告及詣皇
帝皇后前謝恩俱如冊妃禮惟圭用次玉榖文銀冊少
殺於皇妃五分之一二十年冊德妃張氏以妃將就室
而帝方静攝不𫝊制不謁告内殿餘竝如舊
冊皇太子及皇太子妃儀自漢代始稱皇太子明帝始
有臨軒冊拜之儀唐則年長者臨軒冊授幼者遣使内
冊宋惟用臨軒元惟用内冊不以長幼明興定制冊皇
太子所司陳設如冊后儀設皇太子拜位於丹陛上中
嚴皇帝衮冕御謹身殿皇太子冕服俟於奉天門外辦
皇帝升奉天殿引禮導皇太子入奉天東門樂作由東
階升至丹陛位樂止百官各就丹墀位樂作皇太子再
拜興樂止承制官由殿中門出立於門外曰有制皇太
子跪宣制曰冊長子某為皇太子皇太子俯伏興樂作
再拜樂止引禮導皇太子由殿東門入樂作内贊導至
御座前樂止内贊贊跪贊宣冊宣畢贊搢圭贊授冊皇
太子搢圭跪受冊以授内使復贊授寶如授冊儀贊出
圭皇太子出圭俯伏興由殿東門出執事官舉節冊寶
隨出皇太子復位樂作四拜興樂止由東階降樂作至
奉天門樂止儀仗鼓樂迎冊寶至文華殿持節官持節
復命禮部官奉詔書赴午門開讀百官迎詔至中書省
頒行侍儀奏禮畢駕興還宮皇太子詣内殿侯皇后升
座行朝謝禮四拜恭謝曰小子某兹受冊命謹詣母后
殿下恭謝復四拜禮畢親王世子郡王俟於文華殿陛
上皇太子升座親王以下由東陞升就拜位四拜長王
恭賀曰小弟某兹遇長兄皇太子榮膺冊寶不勝欣忭
之至謹率諸弟詣殿下稱賀賀畢皆四拜皇太子興以
次出諸王詣中宮四拜長王致詞賀畢皆四拜出是日
皇太子詣武英殿見諸叔伯家人禮四拜諸叔向西坐
受見諸兄行家人禮二拜諸兄西向立受次日百官進
表箋慶賀内外命婦慶賀中宫如常儀乃擇日太子謁
太廟洪武二十八年皇太子親王俱授金冊不用寳永
樂二年定先三日齋戒遣官祭告天地宗廟受冊寶畢
先詣太廟謁告後至奉天殿謝恩乃入謝中宮二十二
年十一月冊東宫以梓宮在殯樂設不作奉先殿行禮
畢仍詣几筵謁告宣德二年十一月皇子生羣臣表請
立太子三年二月行禮以太子尚幼乃命正副使授冊
寶於文華殿成化十一年以冊立皇太子禮成文武官
分五等賜綵縀有差嘉靖十八年二月冊東宫帝詣南
郊告上帝詣太廟告皇祖自北郊及列聖宗廟以下皆
遣官時太子方二歲保姆奉之迎冊寶於文華殿門詣
皇帝前謝恩皇后貴妃代太子八拜詣皇后前貴妃代
八拜詣貴妃前保姆代四拜餘如常儀其皇太子妃受
冊於皇太子同日𫝊制節冊將至内殿妃降自東階迎
置於案贊就拜位贊跪妃跪贊宣冊女官跪取冊立宣
畢贊受冊贊搢圭女官以冊授妃妃授圭受冊訖以授
女官女官跪受捧立贊出圭興四拜禮畢内官持節出
妃送至殿外正副使持節復命是日妃具禮服詣奉先
殿行謁告禮隨詣宮門俟皇帝皇后升座入謝恩行八
拜禮又詣各宮皇妃前行四拜禮還宮詣皇太子前亦
四拜禮畢升座王妃公主郡主及外命婦於丹墀拜賀
如儀
冊新王及王妃儀漢冊親王於廟唐臨軒冊命禮極詳
備宋有冊命之文皆上表辭免惟迎官誥還第元亦降
制命之不行冊禮明洪武三年定制冊命親王先期告
宗廟所司陳設如冊東宮儀至日皇帝御奉天殿皇太
子親王由奉天東門入樂作升自東陛皇太子由殿東
門入内贊導至御前侍立位親王入至丹陛拜位樂止
贊拜樂作再拜興樂止承制官承制如儀諸王皆跪宣
制曰封皇子某為某王某為某王宣畢諸王俯伏興贊
拜樂作再拜興樂止引禮導王殿東門外入樂作内贊
引至御座前拜位樂止王跪贊授冊捧冊官以冊授讀
冊官讀訖以授丞相丞相授王王搢圭受以授内使授
寶如上儀訖王出圭俯伏興引禮導王出復位以次引
諸王入殿授冊寶如儀内使以冊授置於案訖贊拜樂
作諸王皆四拜興樂止内使舉亭前行親王由東階降
樂作出奉天東門樂止禮部尚書請詔書用寳赴午門
開讀禮畢皇帝還宮皇太子出王年幼則遣官齎冊寶
授之丞相承制至王所東北立西南向宣制最幼者行
保抱之禮是日親王朝謝王后太子與東宫受冊朝謝
同親王各自行賀幼者詣長者行四拜禮百官詣親王
賀亦行四拜禮丞相至殿上跪文武官於庭中丞相致
詞曰某官某等兹遇親王殿上榮膺冊寶封建禮成無
任欣忭之至賀畢丞相及百官復四拜次日皇太子冕
服於奉天殿朝賀皇帝太子致詞曰長子某兹遇諸弟
某等受封建國謹詣父皇陛下稱賀賀中宮致詞曰謹
詣母后殿下稱賀百官進表箋賀皇帝及中宮東宮如
東宮受冊儀内外命婦賀中宮致詞曰妾某氏等兹遇
親王受封建國恭詣皇后陛下稱賀是日百官及命婦
各賜宴擇日諸王謁太廟時晉秦燕楚吳五王皆長而
齊潭趙魯四王方幼故兼具其制靖江王則以親王封
故如秦晉儀二十八年定制親王嫡長子年十歲授金
冊寶立為王世子次嫡及庶子皆封郡王凡王世子必
以嫡長王年三十正妃未有嫡子其子止為郡王待王
與正妃年五十無嫡子始立庶長子為王世子襲封朝
廷遣人行冊命之禮成化末封興岐益衡雍五王帝親
告奉先殿遣使就各王府冊之罷臨軒禮而諸王當襲
封者俱於歲終遣官冊封嘉靖中改於孟春著為令冊
王妃與冊太子妃儀同冊公主儀洪武九年七月命使
冊公主設冊案於乾清宮御座之東南冊用銀字鍍金
皇帝皇后升御座遣使捧冊𫝊制如儀使者至華蓋殿
公主拜受其儀略與冊太子妃同凡皇姑曰大長公主
皇姊妹曰長公主皇女曰公主親王女曰郡主郡王女
曰縣主孫女曰郡君曾孫女曰縣君元孫女曰鄉君郡
主以下受誥封不冊命
皇帝加元服儀古者冠必於廟天子四加魏以後始冠
於正殿又以天子至尊禮惟一加歷代因之明洪武二
年定制先朝太史院卜日工部製冕服翰林院撰祝文
禮部具儀注中書省承制命某官攝太師某官攝太尉
既卜日遣官告天地宗廟前一日内使監令陳御冠席
於奉天殿正中其南設冕服案及香案寶案侍儀司設
太師太尉起居位於文樓南西向設拜位於丹墀内道
設侍立位於殿上御席四設盥洗位於丹陛西其百官
及諸執事位次如大朝儀是日質明鼓三嚴百官入皇
帝服空頂幘雙童髻雙玉導絳紗袍御輿以出侍衛警
蹕奏樂如儀皇帝升座鳴鞭報時訖通班贊各供事太
師太尉先入就拜位百官皆入贊拜樂作四拜興樂止
引禮導太師先詣盥洗位搢笏盥帨訖出笏由西陛升
内贊接引至御席西東向立引禮復導太尉盥帨訖入
立於太師南侍儀奏請加元服太尉詣皇帝前少右跪
搢笏脫空頂幘以授内使置於箱進櫛設纚畢出笏興
退立於西太師前北面立内使監令取冕立於左太師
祝曰令月吉日始加元服夀考維祺以介景福内使監
令捧冕跪受太師搢笏跪受冕加冠加簪加冠纓訖出
笏興還立於西御用監令奏請皇帝著衮服皇帝興著
衮服侍儀奏請就御座内贊贊進醴樂作太師詣御前
北面立光禄卿奉酒進授太師太師搢笏受酒祝曰甘
醴惟厚嘉薦令芳承天之休夀考不忘祝訖跪授内使
内使跪受酒捧進皇帝受祭少許啐酒訖以虚盞授内
使樂止内使受盞降授太師太師授盞興以授光禄卿
光禄卿受盞退太師出笏退復位内贊導太師太尉出
殿西門樂作降自西階引禮導至丹墀拜位樂止贊拜
樂作太師太尉及文武官皆四拜興樂止三舞踏山呼
俯伏興樂作復四拜樂止禮畢皇帝興鳴鞭樂作入宮
樂止百官出皇帝改服通天冠絳紗袍拜謁太后如正
旦儀擇日謁太廟與時祭同明日百官公服稱賀賜宴
謹身殿萬歷三年正月帝擇日長髮命禮部具儀大學
士張居正等言禮重冠婚皇上前在東宫已定冠禮三
加稱尊執爵而酳鉅禮旣成可略其細不必命部臣擬
議第先期至奉天殿弘孝殿神霄殿以長髮告禮畢詣
兩宫皇太后行五拜三叩頭禮隨御乾清宫受賀帝是
之遂著為令
皇太子皇子冠禮禮曰冠於阼以著代也醮於客位三
加彌尊加有成也已冠而字之成人之道也雖天子之
元子猶士也其禮歷代用之明皇太子加元服參用周
文王成王冠禮之年近則十二遠則十五嘉靖二十四
年穆宗在東宫方十歲欲行冠禮大學士嚴嵩尚書費
宷初皆難之後遂阿旨以為可行而請稍間煩儀止取
成禮帝以冠當具禮至二十八年始行之其儀洪武元
年定前期太史監卜日工部置衮冕諸服翰林院撰祝
文中書省承制命某官為賓某官贊既卜日遣官告天
地宗廟前一日陳御座香案於奉天殿設皇太子次於
殿東房賓贊次於午門外質明執事官設罍洗於東階
設皇太子冠席於殿上東南西向設醴席於西階上南
向張帷幄於東序内設褥席於帷中又張帷於席外御
用監陳服於帷内東領北上衮服九章遠遊冠絳紗袍
折上巾緇纚犀簪在服南櫛又在南司尊實醴於側尊
加勺羃設於醴席之南設玷於尊東置二爵進饌者實
饌設於尊北諸執事者各立其所鼔三嚴文武官入皇
帝服通天冠絳紗袍升座如常儀賓贊就位樂作四拜
興樂止侍儀司跪承制降至東階詣賓前稱有敕賓贊
及在位官皆跪宣制曰皇太子冠命卿等行禮皆俯㐲
興四拜文武官從班俱就殿内位賓贊執事官詣東階
下位東宫官及太常博士詣殿前東房導皇太子入就
冠席二内侍夾侍東宫官後從樂作即席西南向樂止
賓贊以次詣罍洗樂作搢笏盥帨出笏樂止升自西階
執事者奉折上巾進賓降一等受之右執頂左執前進
太子席前北面祝畢跪冠樂作賓興席南北面立贊冠
者進席前北面跪正冠興立於賓後内侍跪進服皇太
子興服訖樂止賓揖皇太子復坐賓贊降詣罍洗訖贊進
前跪脱折上中置於箱興以授内侍執事者奉遠遊冠進
賓降二等受之樂作進冠如前儀贊進前北面跪簪結紘内
侍跪進服樂止賓揖皇太子復坐又詣罍洗贊脫冠執事
者奉衮冕進賓降三等受之樂作進冠結紘内侍跪進服
如前儀樂止太常博士導皇太子降自東階樂作由西階
升即醴席南向坐樂止賓詣罍洗盥帨訖贊冠者取爵盥
爵帨爵詣司尊所酌醴授賓賓受爵跪進於皇太子祝畢皇
太子搢圭跪受爵樂作飲訖奠爵執圭進饌者奉饌於前皇
太子搢圭食訖執圭興樂止徹爵與饌博士導皇太子降自
西階至殿東房易朝服詣丹墀拜位北向東宫官屬各復拜
位賓贊詣皇太子位稍東西向賓少進字之辭曰奉敕字某皇
太子再拜跪聽宣敕復再拜興御前跪奏曰臣不敏不敢
不祇承奏畢復位侍立官竝降殿復位四拜禮畢皇帝興
内給事導皇太子入内殿見皇后如正旦儀明日謁廟
如時享禮又明日百官朝服詣奉天殿稱賀退易公服
詣東宫稱賀錫宴成化十四年續定皇太子冠禮先日
設幕次日文華殿東序設節案香案冠席醴席盥洗司
尊所等具如儀内侍張帷幄陳袍服皮弁服衮服圭帶
舃翼善冠皮弁九旒冕質明皇帝御奉天殿傳制遣官
持節皇太子迎於文華殿門外捧入置於案退禮部官
導皇太子詣香案前樂作四拜樂止行初加冠禮内侍
奉翼善冠賓祝曰吉月令辰乃加元服懋敬是承永介
景福樂作賓跪進冠興樂止禮部官啟易服皇太
子入幄易袍服出啟復坐行再加冠禮内侍奉皮
弁賓祝曰冠禮申舉以成令德敬慎威儀惟民之
式冠畢入帷易皮弁服舄出啟復坐行三加冠
禮内侍奉冕旒賓祝曰章服咸加飭敬有虔永
固皇圖於千萬年冠畢入幄易衮服出啟復坐行
醮禮皇太子詣醴席樂作即坐樂止光祿寺官舉醴
案樂作贊酌醴授賓賓執爵詣席前樂止賓祝
曰旨酒孔馨加薦再芳受天之福萬世其昌賓
跪進爵皇太子搢圭受爵置於堂教坊司作樂奏喜千
春之曲次啟進酒皇太子舉爵飲訖奠爵於案樂止光
禄寺官進饌樂作至案樂止饌訖出圭徹案賓贊復位
鳴贊贊受敕戒皇太子降階樂作至拜位樂止宣敕戒
官詣皇太子前稍東西向立曰有制皇太子跪宣敕戒
曰孝事君親友于兄弟親賢愛民居仁由義毋怠毋驕
茂隆萬世樂作四拜興樂止持節官捧節出樂作皇太
子送節至殿門外還東向内侍導還宮樂止賓贊等官
持節復命餘如舊儀是日皇太子詣皇太后皇帝皇后
前謝俱行五拜三叩頭禮用樂明日皇帝及皇太子受
羣臣賀如儀皇子冠禮初加進網巾祝詞曰兹惟吉日
冠以成人克敦孝友福禄來駢再加進翼善冠祝詞曰
冠禮斯舉實由成德敬慎威儀維民之則三加進衮冕
祝詞曰冠至三加命服用章敬神事上永固藩邦酌醴
祝曰旨酒嘉薦載芬載芳受兹景福百世其昌敕戒詞
曰孝子君親友於兄弟親賢愛民率由禮義毋溢毋驕
永保富貴其陳設執事及𫝊制謁謝竝如皇太子儀初
皇子冠之明日百官稱賀畢詣王府行禮成化二十三
年皇子冠之次日各詣奉天門東廡序坐百官常服四
拜萬歷二十九年禮部尚書馮琦言舊制皇太子冠設
冠席醴席於文華殿内今文華殿為皇上臨御遣官之
地則皇太子冠醴席應移於殿之東序又親王冠舊設
席於皇極門之東廡今皇太子移席於殿東序則親王
應移席於殿西序從之永樂九年十一月命皇太子嫡
長子為皇太孫冠於華蓋殿其儀與皇太子同
品官冠禮古者男子二十而冠大夫五十而後爵故無
大夫冠禮唐制三加一品之子以衮冕逮九品之子以
爵弁皆倣士禮而增益之明洪武元年定制始加緇布
冠再加進賢冠三加爵弁其儀前期擇日主者告於家
廟乃筮賓前二日戒賓及贊冠者明日設次於大門外
之右南向至日夙興設洗於阼階東南東西當東霤六
品以下當東榮南北以堂深罍水在洗東加勺羃篚在
洗西南肆實巾一於篚加羃設席於東房西牖下陳服
於席東領北上莞筵四加藻席四在南側尊甒醴在服
北加勺羃設坫在尊北四品以下設篚無坫饌陳於坫
北設洗於東房近北罍在洗西篚在洗東北肆實以巾
質明賓贊至門外掌次者引之次賓贊公服諸行事者
各服其服就位冠各一次人執之侍於西階之西東面
北上設主席於阼階上西面設賓席於西階東面冠者
席於主者東北向面主者公服立於阼階下當面冠者
面諸親公服立於罍洗東南西面北上尊者在别室儐
者公服立於門内道東北面冠者雙童髻空頂幘雙玉
導綵摺錦紳烏衣履六品以下導不以玉立於房中南
面主者贊冠者公服立於房内戶東西面賓及贊冠者
出次立於門西東面北上儐者進受命出立門東西面
曰敢請事賓曰某子有嘉禮命某執事儐者入告主者
迎賓於大門外之東西面再拜賓答拜主者揖贊拜者
贊冠者報揖又揖賓賓報揖主者入賓贊次入及内門
至階主者請陞賓三辭乃陞主者自阼階立於席東西
向賓自西階立於席西東向贊賓冠者及庭盥於洗陞
自西階入於東房立於主贊冠者之南西面主贊冠者
導冠者立于房之西南面賓贊冠者取纚櫛簪即跪奠
於筵南端退立於席北少東西面賓揖冠者冠者進升
席西向坐賓贊冠者進筵前東面跪脫雙童髻櫛畢設
纚興復位立賓降至罍洗盥訖詣西階主者立於席後
西面賓立於西階上東面執緇布冠者升賓降一等受
之右執頂左執前進冠者筵前東向立祝用士禮祝詞
祝畢跪冠興復位賓贊冠者進筵前東面跪結纓興復
位冠者興賓揖之適房賓主皆坐冠者衣青衣素裳出
戶西南面立賓主俱興賓揖冠者冠者進升席西向坐
賓贊冠者跪脫緇布冠櫛畢設纚賓進進賢冠立祝如
初加禮(易萬年為永年易胡福為遐福)祝畢跪冠興復位賓贊冠者跪
脫進賢冠櫛畢設纚賓進爵弁立祝如再加禮賓贊拜
者設簪結纓如前冠者適房著爵弁之服出主贊冠者
徹纚櫛及筵入於房又設筵於室中西南向冠者出房
戶西南面立賓受醴於冠者筵前北面立祝祝畢冠者
拜受觶賓復西階上答拜執饌者進饌於筵冠者左執
觶右取脯祭於邊豆間贊者取胏一以授冠者奠觶於
薦西以祭冠者坐於觶祭醴奠觶再拜賓答拜冠者執
觶興賓主俱坐冠者升自跪奠觶於薦東興進北面跪
取脯降自西階入見母進奠脯於席前退再拜出母不
在則使人受脯於西階下初冠者入見母賓主俱興賓
降當西序東面立主者降當東序西面立冠者出立於
西階東西面賓之進字之辭同士禮冠者再拜跪曰某
不敏夙夜祗承賓出主者送於内門外西向請禮從者
賓就次主者入初賓出冠者東面見諸親諸親拜之冠
者答拜冠者西向拜賓贊賓贊亦答拜見諸尊於别室
就筵西南面立賓受醴進冠者筵前北面立祝畢冠者
亦如之賓主既釋服入醴席一獻訖賓與衆賓出次立
於門東西面主者出擇賓賓報揖主者先入賓及衆賓
從之至階賓立於西階上主者立於東階上衆賓立於
西階下主者授蔽篚於賓贊復位還阼階上面北拜送
賓贊降自西階主者送賓於大門外西面再拜而入孤
子則諸父諸兄戒賓冠之日主者紒而迎賓冠於阼階
下其儀亦如之明日見廟冠者朝服入南門中庭道西
北面再拜出
庶人冠禮古冠禮之存者惟士禮後世皆推而用之明
洪武元年詔定冠禮下及庶人纖悉備具然自品官而
降鮮有能行之者載之禮官備故事而已凡男子年十
五至二十皆可冠將冠筮日筮賓戒賓俱如品官儀是
日夙興張幄為房於廳事東皆盛服設冠於阼階下東
南陳服於房中西牖下席二在南酒在服北次幞頭巾
帽各盛以盤三人捧之立於堂下西階之西南向東上
主人立於阼階下諸親立於盥東儐者立於門外以俟
賓冠者雙紒袍勒帛素履待於房賓至主人出迎揖而
入坐定冠者出於房執事者請行事賓之贊者取櫛總
篦幧頭置於案南端賓揖冠者即席西向坐贊者為之
櫛合紒施總加幧頭賓降主亦降立於阼階下賓盥主
人揖譲升自西階復位執事者進巾賓降一等受之詣
冠者席前東向祝詞同品官祝訖跪著巾興復位冠者
興賓揖之入房易服深衣大帶出就冠席賓盥如初執
事者進帽各降二等受之進祝跪冠訖興復位揖冠者
入房易服襴衫要帶出就冠席賓盥如初執事者進幞
頭賓降三等受之進祝跪冠訖興復位揖冠者入房易
公服出執事者徹冠席設醴席於西階南向贊者酌醴
出房立於冠者之南賓揖冠者即席西向立賓受醴詣
席前北面祝冠者拜受賓答拜執事者進饌冠者即席
坐飲食訖再拜賓答拜冠者離席立於西階之東南向
賓字之如品官詞冠者拜賓答拜冠者拜父母父母為
之起拜諸父之尊者遂出見鄉先生及父之執友先生
執友皆答拜賓退主人請禮賓固請乃入設酒饌賓退
主人酬賓贊侑以幣禮畢主人以冠者見於祠堂再拜
出
明史卷五十四
