欽定四庫全書
明史卷一百九十二考證
楊慎傳舉正德六年殿試第一授翰林修撰(臣)方煒
按慎以會試第二人擢廷試第一見獻徵錄謹附考
楊慎傳聞尋甸安銓武定鳳朝文作亂率僮奴及步卒
百餘馳赴木密所與守臣擊敗賊(臣)方煒按安銓
鳳朝文之亂在嘉靖五年十二月慎以是年正月歸
蜀七月返戍故親赴木密也見明陳文燭所撰年譜
謹附考
王思傳世宗嗣位召復故官仍加俸一級(臣)方煒按
思復官後錄平宸濠功帶支九品俸又於嘉靖二年
癸未充同考官俱見明鄒守益所撰墓志傳未載謹
附考
王思傳(王相附)王相字懋卿(臣)方煒按獻徵錄載相
字懋賢與傳互異謹附考
郭楠傳今日大同告變曾無一人進一疏畫一策者則
小大之臣志不奮而氣不揚亦可見矣(臣)方煒按
明實錄嘉靖三年八月大同巡撫張文錦於城外築
五堡議徙鎮兵往戍衆不欲行遂為亂殺參將賈鑑
及文錦繼先所言大同告變盖指此謹附考
明史卷一百九十二考證
