欽定四庫全書
明史卷二百六十一
大學士張廷玉等奉敇修
列傳第一百四十九
盧象昇(弟象晉象觀從弟象同)劉之綸
邱民仰(邱禾嘉)
盧象昇字建斗宜興人祖立志儀封知縣象昇白晳而
臞膊獨骨負殊力舉天啟二年進士授戸部主事歴員
外郎稍遷大名知府崇禎二年京師戒嚴募萬人入衞
明年進右參政兼副使整飭大名廣平順德三府兵備
號天雄軍又明年舉治行卓異進按察使治兵如故象
昇雖文士善射嫺將略能治軍六年山西賊流入畿輔
據臨城之西山象昇擊卻之與總兵梁甫參議寇從化
連敗賊賊走還西山圍遊擊董維坤冷水村象昇設伏
石城南大破之又破之青龍岡又破之武安連斬賊魁
十一人殱其黨收還男女二萬三郡之民安堵者數歲
象昇每臨陣身先士卒與賊格鬭刅及鞍勿顧失馬即
步戰逐賊危崖一賊自巔射中象昇額又一矢僕夫斃
馬下象昇提刀戰益疾賊駴走相戒曰盧廉使遇即死
不可犯象昇以是有能兵名賊懼南渡河明年賊入楚
陷鄖陽六縣命象昇以右僉都御史代蔣允儀撫治鄖
陽時蜀寇返楚者駐鄖之黃龍灘象昇與總督陳奇瑜
分道夾擊自烏林關乜家溝石泉壩康寧坪獅子山太
平河竹木砭箐口諸處連戰皆捷斬馘五千六百有奇
漢南寇幾盡因請益鄖主兵減税賦繕城郭貸鄰郡倉
榖募商採銅鑄錢鄖得完輯八年五月擢象昇右副都
御史代唐暉巡撫湖廣八月命總理江北河南山東湖
廣四川軍務兼湖廣巡撫總督洪承疇辦西北象昇辦
東南尋解巡撫任進兵部侍郎加督山西陜西軍務賜
尚方劍便宜行事汝洛告警象昇倍道馳入汝賊部衆
三十餘萬連營百里勢甚盛象昇督副將李重鎮雷時
聲等擊高迎祥於城西用強弩射殺賊千餘人迎祥李
自成走陷光州象昇復大破之確山先是大帥曹文詔
艾萬年陣亡尤世威敗衂諸將率畏賊不敢前象昇每
慷慨灑泣激以忠義軍中嘗絶三日餉象昇亦水漿不
入口以是得將士心戰輒有功九年正月大會諸將於
鳳陽象昇乃上言曰賊横而後調兵賊多而後增兵是
為後局兵至而後議餉兵集而後請餉是為危形况請
餉未敷兵將從賊而為寇是八年來所請之兵皆賊黨
所用之餉皆盜糧也又言總督總理宜有專兵專餉請
餉未敷兵將從賊而為寇薊遼關寧之兵屬總理又言
各直省撫臣俱有封疆重任毋得一有賊警即求援求
調不應則吳越也分應則何以支又言臺諫諸臣不問
難易不顧死生專以求全責備雖有長材從何展布臣
與督臣有剿法無堵法有戰法無守法言皆切中機宜
於是迎祥圍廬州不克分道陷含山和州進圍滁州象
昇率總兵祖寬遊擊羅岱救滁州大戰於城東五里橋
斬賊首搖天動奪其駿馬賊連營俱潰逐北五十里朱
龍橋至關山積屍填溝委塹滁水為不流賊乃北趨鳳
陽圍壽州突潁霍蕭碭靈璧虹窺曹單總兵劉澤清拒
河乃掠考城儀封而西其犯亳者折入歸德永寧總兵
官祖大樂邀擊之賊乃北向開封陳永福敗之朱仙鎮
賊遂走登封與他賊合分趨裕州南陽象昇合寬大樂
岱兵大破之七頂山殲自成精騎殆盡已次南陽令大
樂備汝寧寬備鄧州而躬率諸軍蹙賊遣使告湖廣巡
撫王夢尹鄖陽撫治宋祖舜曰賊疲矣東西邀擊前阻
漢江可一戰殱也兩人竟不能禦賊遂自光化潛渡漢
入鄖象昇遣總兵秦翼明副將雷時聲由南漳榖城入
山擊賊寬等騎軍不利阻隘副將王進忠軍譁羅岱劉
肇基兵多逃追之則彎弓内嚮象昇乃調四川及筸子
土兵搜捕均州賊是時楚豫賊及迎祥等俱在秦楚蜀
之交萬山中象昇自南陽趨襄陽進兵賊多兵少而河
南大饑餉乏邊兵益&KR0837;&KR0837;承疇象昇議關中平曠利騎
兵以寬重鎮軍入陜而襄陽均宜榖上津南漳環山皆
賊七月象昇渡淅河而南九月追賊至鄖西京師戒嚴
有詔入衞再賜尚方劍既行賊遂大逞駸駸乎不可復
制矣既解嚴詔遷兵部左侍郎總督宣大山西軍務大
興屯政榖熟畝一鍾積粟二十餘萬天子諭九邊皆式
宣大明年春聞宣警即夜馳至天城矢檄旁午言二百
里外奇塔特馬蹄闊踏四十里象昇曰此大舉也問入口
乎曰未象昇曰殆欲右窺雲晉令我兵集宣則彼乘虚
入耳因檄雲晉兵勿動自率師次右衞戒邊吏毋輕言
戰持一月象昇曰懈矣可擊哨知三十六營離牆六十
里潛召雲師西來宣師東來自督兵直子午出羊房堡
計日鏖戰奇塔特聞之遂遁象昇在陽和奇塔特不敢
近邊五月丁外艱疏十上乞奔喪時楊嗣昌奪情任中
樞亦起陳新甲制中而令象昇席喪候代進兵部尚書
新甲在遠未即至九月
大清兵入牆子嶺青口山殺總督吳阿衡毁正關至營
城石匣駐於牛欄召宣大山西三總兵楊國柱王樸虎
大威入衞三賜象昇尚方劍督天下援兵象昇麻衣草
履誓師及郊馳疏報曰臣非軍旅才愚心任事誼不避
難但自臣父奄逝長途慘傷潰亂五官非復昔時兼以
草土之身踞三軍上豈惟觀瞻不聳尤虞金鼓不靈已
聞總監中官高起潛亦衰絰臨戎象昇謂所親曰吾三
人皆不祥之身也人臣無親安有君樞輔奪情亦欲予
變禮以分諐耶處心若此安可與事君他日必面責之
當是時嗣昌起潛主和議象昇聞之頓足歎曰予受國
恩恨不得死所有如萬分一不幸寧捐軀斷脰耳及都
帝召對問方略對曰臣主戰帝色變良久曰撫乃外廷
議耳其出與嗣昌起潛議出與議不合明日帝發萬金
犒軍嗣昌送之屏左右戒毋浪戰遂别去師次昌平帝
復遣中官齎帑金三萬犒軍明日又賜御馬百太僕馬
千銀鐵鞭五百象昇曰果然外廷議也帝意銳甚矣決
策議戰然事多為嗣昌起潛撓疏請分兵則議宣大山
西三帥屬象昇關寧諸路屬起潛象昇名督天下兵實
不及二萬次順義先是有瞽而賣卜者周元忠善遼人
時遣之為媾會嗣昌至軍象昇責數之曰文弱子不聞
城下盟春秋恥之而日為媾長安口舌如鋒袁崇煥之
禍其能免乎嗣昌頰赤曰公直以尚方劍加我矣象昇
曰既不奔喪又不能戰齒劍者我也安能加人嗣昌辭
遁象昇即言元忠講欵往來非一日事始於薊門督監
受成於本兵通國聞之誰可諱也嗣昌語塞而去又數
日會起潛安定門兩人各持一議新甲亦至昌平象昇
分兵與之當是時象昇自將馬步軍列營都城之外衝
鋒陷陣軍律甚整
大清兵南下三路出師一由淶水攻易一由新城攻雄
一由定興攻安肅象昇遂由涿進據保定命諸將分道
出擊大戰於慶都編修楊廷麟上疏言南仲在内李綱
無功潛善秉成宗澤殞恨國有若人非封疆福嗣昌大
怒改廷麟兵部主事贊畫行營奪象昇尚書侍郎視事
命大學士劉宇亮輔臣督師廵撫張其平閉闉絶餉俄
又以雲晉警趣出關王樸徑引兵去象昇提殘卒次宿
三宫野外畿南三郡父老聞之咸叩軍門請曰天下洶
洶且十年明公出萬死不顧一生之計為天下先乃奸
臣在内孤忠見嫉三軍捧出關之檄將士懷西歸之心
棲遲絶野一飽無時脫巾狂噪雲帥其見告矣明公誠
從愚計移軍廣順召集義師三郡子弟喜公之來皆以
昔非公死賊今非公死兵同心戮力一呼而褁糧從者
可十萬孰與隻臂無援立而就死哉象昇泫然流涕而
謂父老曰感父老義雖然自予與賊角經數十百戰未
嘗䘐今者分疲卒五千大敵西衝援師東隔事由中制
食盡力窮旦夕死矣無徒累爾父老為也衆號泣雷動
各攜床頭斗粟餉軍或貽棗一升曰公煑為糧十二月
十一日進師至鉅鹿賈莊起潛擁關寧兵在雞澤距賈
莊五十里而近象昇遣廷麟往乞援不應師至蒿水橋
遇
大清兵象昇將中軍大威帥左國柱帥右遂戰夜半觱
篥聲四起旦日騎數萬環之三匝象昇麾兵疾戰呼聲
動天自辰迄未礮盡矢窮奮身鬭後騎皆進手擊殺數
十人身中四矢三刃遂仆掌牧楊陸凱懼衆之殘其屍
而伏其上背負二十四矢以死僕顧顯者殉一軍盡覆
大威國柱潰圍乃得脱起潛聞敗倉皇遁不言象昇死
狀嗣昌疑之有詔驗視廷麟得其屍戰場麻衣白網巾
一卒遥見即號泣曰此吾盧公也三郡之民聞之哭失
聲順德知府于潁上狀嗣昌故靳之八十日而後殮明
年象昇妻王請恤又明年其弟象晉象觀又請不許久
之嗣昌敗廷臣多為言者乃贈太子少師兵部尚書賜
祭葬世廕錦衣千戸福王時追諡忠烈建祠奉祀象昇
少有大志為學不事章句居官勤勞倍下吏夜刻燭雞
鳴盥櫛得一機要披衣起立行之暇即角射箭銜花五
十步外發必中愛才惜下如不及三賜劍未嘗戮一偏
禆高平知縣侯弘文者奇士也僑寓襄陽散家財募滇
軍隨象昇討賊象昇移宣大弘文率募兵至楚巡撫王
夢尹以擾驛聞象昇上疏救不得弘文卒遣戍天下由
是惜弘文而多象昇象昇好畜駿馬皆有名字嘗逐賊
南漳敗追兵至沙河水闊數丈一躍而過即所號五明
驥也方象昇之戰歿也嗣昌遣三邏卒察其死狀其一
人俞振龍者歸言象昇實死嗣昌怒鞭之三日夜且死
張目曰天道神明無枉忠臣於是天下聞之莫不欷歔
益恚嗣昌矣其後南都亡象觀赴水死象晉為僧一門
先後赴難者百餘人從弟象同及其部將陳安死尤烈
象觀崇禎十五年鄉薦第一成進士官中書象晉象同
皆諸生象昇死時年三十九
劉之綸字元誠宜賓人家世務農之綸少從父兄力田
間艾薪樵賣之市中歸而學書銘其座曰必為聖人里
中由是號之綸劉聖人天啟初舉鄉試奢崇明反以策
干監司扼賊歸路監司不能用崇禎元年第進士改庶
吉士與同館金聲及所客申甫三人者相與為友造單
輪火車偏廂車獸車刳木為西洋大小礮不費司農錢
明年冬京師戒嚴聲上書得召見薦之綸及甫帝立召
之綸甫之綸言兵了了口辨帝大悅授甫京營副總兵
資之金十七萬召募改聲御史監其軍授之綸兵部右
侍郎副尚書閔夢得協理京營戎政於是之綸賓賓以
新進驟躋卿貳矣初正月元日有黑氣起東北亘西方
甫見之大驚趨語之綸聲曰天變如此汝知之乎今年
當喋血京城下可畏也聞者皆笑及冬十一月四日
大清兵破遵化十五日至壩上二十日薄都城自北而
西都人從城上望之如雲萬許片馳風須臾已過遂克
良鄉還至盧溝夜殺甫一軍七千餘人黎明掩殺大帥
滿桂孫祖夀生禽黑雲龍麻登雲以去之綸曰元日之
言驗矣請行無兵則請京營兵不許則請關外川兵不
許則議召募召募得萬人遂行抵通州時永平已陷天
大雨雪之綸奏軍機七上不報明年正月師次薊當是
時
大清兵蒙古諸部號十餘萬駐永平諸勤王軍數萬在
薊之綸乃與總兵馬世龍吳自勉約由薊趨永平牽之
無動而自率兵八路進攻遵化既由石門至白草頂距
遵化八里娘娘山而營世龍自勉不赴約二十二日
大清兵自永平趨三屯營驍騎三萬望見山上軍縱擊
之之綸發礮礮炸軍營自亂左右請結陣徐退以為後
圖之綸叱曰毋多言吾受國恩吾死耳嚴鼓再戰流矢
四集之綸解所佩印付家人持此歸報天子遂死一軍
皆哭拔營野戰皆死之尸還矢飲於顱不可拔聲以齒
嚙之出以授其家人初講官文震孟入都之綸聲往見
之震孟教以持重之綸既受命視師驟貴廷臣抑之震
孟使人諷之謂宜辭侍郎而易科銜以行不聽既行通
州守者不納雨雪宿古廟中御史董羽宸劾其逗留之
綸曰小人意忌有事則委卸無事則議論止從一侍郎
起見耳乞削臣今官賜骸骨不許及戰死天子嘉其忠
從優䘏贈兵部尚書震孟止之曰死綏分也侍郎非不
尊遂不予贈賜一祭半葬任一子之綸母老二子幼貧
不能返柩請於朝給驛還久之贈尚書後十五年聲死
難
邱民仰字長白渭南人萬歷中舉於鄉以教諭遷順天
東安知縣釐宿弊十二事河齧歲旱蝗為文祭禱河他
徙蝗亦盡調繁保定之新城崇禎二年縣被兵晨夕登
陴守四方勤王軍畢出其地民仰調度有方民不知擾
擢御史號敢言時四方多盜鎮撫率怯愞不敢戰釀成
大亂吳橋兵變列城多陷巡撫余大成孫元化皆主撫
流賊擾山西巡撫宋統殷下令殺賊者抵死民仰先後
疏論其非後皆如民仰言遭妻喪告歸出為河間知府
遷天津副使調大同監軍汝寧遷永平右參政移督寧
前兵備民仰善理劇以故所移皆要地十三年三月擢
右僉都御史代方一藻巡撫遼東按行關外八城駐寧
遠十四年春錦州被圍填壕毁塹聲援斷絶有傳其帥
祖大夀語者逼以車營毋輕戰總督洪承疇集兵民仰
轉餉未發帝憂之朝議兩端命郎中張若麒就行營計
議若麒至則趣進師七月師次乳峰去錦州五六里而
營旦日楊國柱之軍潰踰月王撲軍亦潰未幾馬科等
五將皆潰
大清兵掘松山斷我歸路遂大敗蹂躙殺溺無算退保
松山圍急外援不至芻糧竭至明年二月且半年矣城
破承疇降民仰死若麟跳從海上蕩漁舟而還寧遠關
門勁旅盡喪事聞帝驚悼甚設壇都城承疇十六民仰
六賜祭盡哀贈民仰右副都御史官為營葬錄其一子
尋命建祠都城外與承疇並列帝將親臨祭焉將祭聞
承疇降乃止邱禾嘉貴州新添衞人舉萬歷四十一年
鄉試好談兵天啟時安邦彥反捐資製器協禽其黨何
中蔚選祁門教諭以貴州巡撫蔡復一請遷翰林待詔
參復一軍崇禎元年有薦其知兵者命條上方略帝稱
善即授兵部職方主事三年正月薊遼總督梁廷棟入
主中樞銜總理馬世龍違節制命禾嘉監紀其軍時永
平四城失守樞輔孫承宗在關門聲息阻絶薊遼總督
張鳳翼未至而順天巡撫方大任老病不能軍惟禾嘉
議通關門聲援率軍入開平二月
大清兵來攻禾嘉力拒守乃引去已分略古治鄉禾嘉
令副將何可綱張洪謨金國奇劉光祚等迎戰抵灤州
甫還而
大清兵復攻牛門水門又督參將曹文詔等轉戰抵遵
化而返無何四城皆復寧遠自畢自肅遇害遂廢巡撫
官以經略兼之至是議復設廷棟力推禾嘉才超拜右
僉都御史巡撫其地兼轄山海關諸處禾嘉初涖鎮
大清兵以二萬騎圍錦州禾嘉督諸將赴救城獲全登
萊巡撫孫元化議徹島上兵於關外規復廣寧及金海
蓋三衞禾嘉議用島兵復廣寧義州右屯廷棟慮其難
以咨承宗承宗上奏曰廣寧去海百八十里去河百六
十里陸運難義州地偏去廣寧遠必先據右屯聚兵積
粟乃可漸逼廣寧又言右屯城已隳修築而後可守築
之敵必至必復大小凌河以接松杏錦州錦州繞海而
居敵難陸運而右屯之後即海據此則糧可給兵可聚
始得為𤼵軔地奏入廷棟力主之於是有大凌築城之
議會禾嘉訐祖大夀大夀亦發其贓私承宗不欲以武
將去文臣抑使弗密奏聞於朝請改禾嘉他職四年五
月命調南京太僕卿以孫榖代榖未至部檄促城甚急
大壽以兵四千據其地發班軍萬四千人築之護以石
砫土兵萬人禾嘉往視之條九議以上工垂成廷棟罷
去廷議大凌荒遠不當城撤班軍赴薊責撫鎮矯舉令
回奏禾嘉懼盡撤防兵留班軍萬人輸糧萬石濟之八
月
大清兵抵城下掘濠築牆四面合圍别遣一軍截錦州
大道城外堠臺皆下城中兵出悉敗還禾嘉聞之馳入
錦州與總兵官吳襄宋偉合兵赴救離松山三十餘里
與
大清兵遇大戰長山小凌河間互有傷損九月望
大清兵薄錦州分五隊直抵城下襄偉出戰不勝乃入
城二十四日監軍張春會襄偉兵過小凌河東五里築
壘列車營為大凌聲援
大清兵扼長山不得進禾嘉遣副將張洪謨祖大夀靳
國臣孟道等出戰五里莊亦不勝夜趨小凌河至長山
接戰大敗春及副將洪謨楊華徵薛大湖等三十三人
俱被執副將張吉甫滿庫王之敬等戰殁大夀不敢出
凌城援自此絶敗書聞舉朝震駭孫榖代禾嘉未至而
罷改命謝璉璉畏懼久不至後兵事亟召璉駐關外禾
嘉留治中及是聞敗移駐松山圖再舉言官以推委詆
之帝以禾嘉獨守松山非卸責戒飭而已大凌糧盡食
人馬
大清屢移書招之大夀許諾獨副將可綱不從十月二
十七日大夀殺可綱與副將張存仁等三十九人投誓
書約降是夕出見以妻子在錦州請設計誘降錦州守
將而留諸子於
大清禾嘉聞大凌&KR0008;礮聲謂大夀得脫與襄及中官李
明臣高起潛發兵往迎適大夀偽逃還遂俱入錦州大
凌城人民商旅三萬有奇僅存三之一悉為
大清所有城亦被毁十一月六日
大清復攻杏山明日攻中左所城上用礮擊乃退大夀
入錦州未得間而禾嘉知其納欵狀具疏聞於朝因初
奏大夀突圍出前後不讐引罪請死於是言官交劾嚴
旨飭禾嘉而帝於大夀欲羈縻之弗罪也新撫璉已至
禾嘉猶在錦州會廷議山海别設巡撫詔罷璉令方一
藻撫寧遠禾嘉仍以僉都御史巡撫山海永平尋論築
城召釁罪貶二秩巡撫如故禾嘉請為監視中官設標
兵御史宋賢詆其諂附中人帝怒貶賢三秩禾嘉持論
每與承宗異不為所喜時有詆諆既遭喪敗廷論益不
容遂堅以疾請五年四月詔許還京以楊嗣昌代令其
妻代陳病狀乃命歸田未出都卒明世舉於鄉而仕至
巡撫者隆慶朝止海瑞萬歷朝張守中艾穆莊烈帝破
格求才得十人邱民仰宋一鶴何騰蛟張亮以忠義著
劉可訓以武功聞劉應遇孫元化徐起元皆以勤勞致
位而陳新甲官最顯
贊曰危亂之世未嘗乏才顧往往不盡其用用矣或掣
其肘而驅之必死若是者人實為之要之亦天意也盧
象昇在莊烈帝時豈非不世之才乃困抑之以至死何
耶至忠義激發危不顧身若劉之綸邱民仰之徒又相
與俱盡則天意可知矣
明史卷二百六十一
