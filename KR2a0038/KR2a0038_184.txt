欽定四庫全書
明史卷一百五十
大學士張廷玉等奉敇修
列傳第三十八
郁新趙羾
金忠李慶
師逵古朴(向)
陳夀(馬京許思温)劉季箎
劉辰楊砥
虞謙(吕升仰瞻嚴本)湯宗
郁新字敦本臨淮人洪武中以人才徵授戶部度支主
事遷郎中踰年擢本部右侍郎嘗問天下戶口田賦地
理險易應答無遺帝稱其才尋進尚書時親王歲禄米
五萬石新定議減五之四竝定郡王以下禄有差又以
邊餉不繼定召商開中法令商輸粟塞下按引支鹽邊
儲以足夏原吉為戶部主事新重之諸曹事悉委任焉
建文二年引疾歸成祖即位召掌戶部事以古朴為侍
郎佐之永樂元年河南蝗有司不以聞新劾治之初轉
漕北京新言自淮抵河多淺灘跌坡運舟艱阻請别用
淺船載三百石者自淮河沙河運至陳州潁溪口跌坡
下復用淺船載二百石者運至跌坡上别用大船運入
黃河至八柳𣗳諸處令河南車夫陸運入衛河轉輸北
京從之又言湖廣屯田所産不一請皆得輸官粟穀穈
黍大麥蕎穄二石准米一石稻榖薥秫二石五斗穇稗
三石各准米一石豆麥芝蔴與米等著為令二年議公
侯伯駙馬儀賓禄二百石以上者請如文武官例米鈔
兼給三年以士卒勞困議減屯田歲收不如額者十之
四五又議改納米北京贖罪者於南京倉皆允行是年
八月卒於官帝歎曰新理邦賦十三年量計出入今誰
可代者輟朝一日賜葬祭而召夏原吉還理部事新長
於綜理密而不繁其所規畫後不能易
趙羾字雲翰夏人徙祥符洪武中由鄉舉太學授兵
部職方司主事圖天下要害阨塞竝屯戍所宜以進帝
以為才遷員外郎建文初遷浙江參政建策捕海宼有
功永樂二年使交阯還奏稱旨擢刑部侍郎改工部再
改禮部五年進尚書賜宴華蓋殿撤膳羞遺其母初羾
每以事為言者所劾帝不問九年秋朝鮮使臣將歸例
有賜賚羾不以奏帝怒曰是且使朕失遠人心遂下之
獄尋得釋使督建隆慶保安永寧諸州縣撫綏新集民
安其業十五年丁母艱起復改兵部尚書專理塞外兵
事帝北征轉餉有方仁宗嗣位改南京刑部宣德五年
御史張楷劾羾及侍郎俞士吉怠縱召至命致仕羾性
精敏歷事五朝位列卿自奉如寒素正統元年卒年七
十三
金忠鄞人少讀書善易卜兄戍通州亡忠補戍貧不能
行相者袁珙資之既至編卒伍賣卜北平市多中市人
傳以為神僧道衍稱於成祖成祖將起兵託疾召忠卜
得鑄印乘軒之卦曰此象貴不可言自是出入燕府中
常以所占勸舉大事成祖深信之燕兵起自署官屬授
忠王府紀善守通州南兵數攻城不克已召置左右有
疑輙問術益驗且時進謀畫遂拜右長史贊戎務為謀
臣矣成祖稱帝論佐命功擢工部右侍郎贊世子守北
京尋召還進兵部尚書帝起兵時次子高煦從戰有功
許以為太子至是淇國公邱福等黨高煦勸帝立之獨
忠以為不可在帝前歷數古適孽事帝不能奪密以告
解縉黃淮尹昌隆縉等皆以忠言為是於是立世子為
皇太子而忠為東宫輔導官以兵部尚書兼詹事府詹
事六年命兼輔皇太孫帝北征留忠與蹇義黃淮楊士
竒輔太子監國是時高煦奪嫡謀愈急蜚語譖太子十
二年北征還悉徵東宫官屬下獄以忠勲舊不問而密
令審察太子事忠言無有帝怒忠免冠頓首流涕願連
坐以保之以故太子得無廢而宫僚黃淮楊溥等亦以
是獲全忠起卒伍至大位甚見親倚每承顧問知無不
言然慎密不洩處僚友不持兩端退恒推讓之明年四
月卒給驛歸葬命有司治祠墓復其家洪熙元年追贈
榮禄大夫少師諡忠襄官子達翰林檢討達剛直敢言
仕至長蘆都轉運使忠有兄華負志節忠守通州有功
欲推恩官之辭不就嘗召賜金綺亦不受成祖目為迂
叟放還一日讀宋史至王倫附秦檜事放聲長歎而逝
里中稱為白雲先生
李慶字德孚順義人洪武中以國子生署右僉都御史
後授刑部員外郎遷紹興知府永樂元年召為刑部侍
郎性剛果有幹局馭下甚嚴帝以為才數命治他事不
得時至部然屬吏與罪人交通私饋餉慶輒知之繩以
重法五年改左副都御史兩遭親喪竝起復時勲貴武
臣多令子弟家人行商中鹽為官民害慶言舊制四品
以上官員家不得與民争利今都督蔡福等既行罰公
侯有犯亦乞按問帝命嚴禁如制忻成伯趙彛擅殺運
夫盜賣軍餉都督譚青朱崇貪縱慶劾之皆下吏已劾
都督費瓛欺罔梁銘貪暴鎮守德州都督曹得黷貨皆
被責中外凛其風采十八年進工部尚書尋兼領兵部
事仁宗立改兵部加太子少保弋謙以言事忤旨吕震
等交口詆之惟慶與夏原吉無所言帝尋悟降敇自責
竝責震等震等甚愧此兩人山陵事多趣辦中官有求
執不與人多嚴憚之號為生李奉命侍皇太子謁孝陵
在途約束將士秋毫無所擾太子欲獵慶諫止及太子
還北京遂留慶南京兵部宣德二年安遠侯柳升討黎
利命慶參贊軍務許擇部曹賢能者自隨師至鎮夷關
升意輕賊不為備郎中史安主事陳鏞言於慶時慶已
病甚強起告升升不聽直前中伏敗死慶病遂篤明日
亦死一軍盡没
師逵字九達東阿人少孤事母至孝年十三母疾思藤
花莱逵出城南二十餘里求得之及歸夜二鼓遇虎逵
驚呼天虎舍之去母疾尋愈洪武中以國子生從御史
出按事為御史所劾逮至帝偉其貌釋之謫御史臺書
案牘久之擢御史遷陜西按察使獄囚淹繫千人浹旬
盡決遣悉當其罪母憂去官廬墓側不飲酒食肉者三
年成祖即位召為兵部侍郎改吏部永樂四年建北京
宫殿分遣大臣出採木逵往湖湘以十萬衆入山闢道
路召商賈軍役得貿易事以辦然頗嚴刻民不堪多從
李法良為亂左中允周幹劾之時仁宗監國以帝所特
遣置不問八年帝北征命總督餽餉逵請量程置頓堡
更遞轉輸從之逵佐蹇義在吏部二十年人不敢干以
私仁宗嗣位與趙羾古朴皆改官南京而逵進戶部尚
書兼掌吏部宣德二年正月卒官年六十二逵廉不殖
生産禄賜皆分宗黨有子八人至無以自贍成祖在北
京嘗語左右曰六部扈從臣不貪者惟逵而已
古朴字文質陳州人洪武中以太學生清理郡縣田賦
圖籍還隸五軍斷事理刑自陳家貧願得禄養母帝嘉
之除工部主事母殁官給舟歸葬服闋改兵部累遷郎
中建文三年擢兵部侍郎成祖即位改戶部永樂二年
朴奏先奉詔命江西湖廣及蘇松諸府輸糧北京今聞
竝患水潦轉運艱難而北京諸郡歲幸豐宜𤼵鈔命有
司增價收糴減南方運從之營建北京命採木江西以
恤民見褒七年帝北巡皇太子監國召還佐夏原吉理
戶部仁宗即位改南京通政使明年就拜戶部尚書出
督畿内田賦師逵病命朴代之宣德三年二月卒於官
初戶部主事劉良不檢乞中貴人求上考朴不可良遂
誣奏朴罪朴就逮成祖察其誣得釋他日吏部奏予良
誥仁宗曰此人素無行且嘗誣大臣不可與良後果以
贓敗朴在朝三十餘年自郎署至尚書確然有守不通
千請與右都御史向瑶俱以清介稱寶字克忠進賢人
洪武中以進士授兵部員外郎九年無過擢通政使以
不善奏對力辭改應天府尹建文時坐事謫廣西成祖
即位召復職已復坐事下獄降兩浙監運判官仁宗在
東宫知其廉及即位召為右都御史兼詹事竝給兩俸
尋應詔陳八事多可採者宣德初改南京三年入覲帝
憫其老命致仕歸卒於途瑶有文學寬厚愛民而持身
廉直屢遭困阨不稍易平居言不及利歷仕四十餘年
卒之日家具蕭然
陳夀隨人洪武中由國子生授戶部主事永樂元年遷
員外郎出為山東參政所至以愛民為務用夏原吉薦
召為工部左侍郎皇太子監國南京夀日陳兵民困又
乘間言左右千恩澤者多恐累明德太子深納之嘗目
送之出顧侍臣曰侍郎中第一人也九年以漢王高煦
譖下獄貧不能給朝夕官屬有饋之者拒不受竟死獄
中踰年啟殯如生仁宗即位贈工部尚書諡敏肅官其
子瑺中書舍人後亦至工部侍郎與夀同下獄死者有
馬京許思温京武功人洪武中進士授翰林歷
左通政大理卿永樂元年為行部左侍郎皇太子守北
京命兼輔導盡誠翊贊太子甚重之數為高煦所譖謫
戍廣西仍坐前事逮下獄思温字叔雍吳人以國子生
署刑部主事累官北平按察副使燕師起思温佐城守
有勞擢刑部侍郎改吏部兼贊善亦以䜛下獄皆瘦死
仁宗立贈京少傳諡文簡思温吏部尚書官其子俊贊
禮郎進學翰林
劉季箎名韶以字行餘姚人洪武中進士除行人使朝
鮮却其餽贐帝聞賜衣鈔擢陜西參政陜有逋賦有司
峻刑督民不能輸季箎至與其寮分行郡縣悉縱械者
緩為期民感其德悉完納陜不産碙砂而歲有課季箎
言於朝罷之洪渠水溢為治堰蓄洩遂為永利建文中
召為刑部侍郎民為盗所引者逮至盜已死矣乃召盜
妻子使識之聽其辭誣也釋之吏虧官錢誣千餘人悉
為辨免河陽逆旅朱趙二人異室寢趙被殺有司疑朱
殺之考掠誣服季箎獨曰是非夙讐且其裝無可利緩
其獄竟得殺趙者揚州民家盜夜入殺人遺刀屍傍刀
有記識其隣家也官捕鞫之隣曰失此刀久矣不勝掠
誣服季箎使人懷刀就其里潛察之一童子識曰此吾
家物盗乃得永樂初纂修大典命姚廣孝鄭賜及季箎
總其事八年坐失出下獄謫外任逡巡未行復下獄久
之始釋命以儒服隸翰林院編纂尋授工部主事卒於
官
劉辰字伯静金華人國初以署典籖使方國珍國珍飾
二姬以進叱却之李文忠駐師嚴州辟置幕下元帥葛
俊守廣信盛冬𤼵民浚城濠李文忠止之不聽文忠怒
臨以兵辰請往諭之俊悔謝事遂己以親老辭歸建文
中用薦擢監察御史出知鎮江府勤於職事瀕江田八
十餘頃久淪於水賦如故以辰言得除京口閘廢轉漕
者道新河出江舟數敗辰修故閘公私皆便漕河易涸
仰練湖益水三斗門久廢辰修築之運舟既通湖下田
益稔永樂初李景隆言辰知國初事召至預修太祖實
錄遷江西布政司參政奏蠲九郡荒田糧歲饑勸富民
貸饑者蠲其徭役以為之息官為立劵期年而償辰居
官廉勤尚氣與都司按察使不相得數争坐免官十四
年起行部左侍郎復留南京者三年帝念其老賜敇及
鈔幣令致仕卒於途年七十八
楊砥字大用澤州人洪武末由進士授行人司右司副
上疏言揚雄為莽大夫貽譏萬世董仲舒天人三策及
正誼明道之言足以扶翼世教今孔廟從祀有雄無仲
舒非是帝從之歷官湖廣布政司參議建文中言帝堯
之德始於親九族今宜惇睦諸藩無自剪枝葉不報父
喪歸成祖即位起鴻臚寺卿乞終制服闋擢禮部侍郎
坐視河渠失職降工部主事改禮部永樂十年遷北京
行太僕寺卿時吳橋至天津大水決堤傷稼砥請開德
州東南黃河故道及土河以殺水勢帝命工部侍郎藺
芳經理之定牧馬法請令民五丁養種馬一匹十馬立
羣頭一人五十馬立羣長一人養馬家歲蠲租糧之半
而薊州以東至山海諸衛土地寬廣水草豐美其屯軍
人養種馬一匹租亦免半帝命軍租盡蠲之餘悉從其
議於是馬大蕃息砥剛介有守尤篤孝行十六年母喪
哀毁未至家卒
虞謙字伯益金壇人洪武中由國子生擢刑部郎中出
知杭州府建文中請限僧道田人無過十畝餘以均給
貧民從之永樂初召為大理寺少卿時有詔建文中上
言改舊制者悉面陳謙乃言前事請罪帝見謙怖笑曰
此秀才闢老佛耳釋弗問而僧道限田制竟罷都察院
論誆騙罪準洪武榜例梟首以徇謙奏比奉詔準律斷
罪誆騙當杖流梟首非詔書意帝從之天津衞倉災焚
糧數十萬石御史言主者盜用多縱火自蓋逮幾八百
人應死者百謙白其濫得論減七年帝北巡皇太子奏
謙為右副都御史明年偕給事中杜欽巡視淮鳳及陳
州災傷免田租贖民所鬻子女明年謙請振太子諭之
曰軍民困極而卿等從容請啟彼汲黯何如人也尋命
督兩浙蘇松諸府糧輸南北京及徐州淮安富民賂有
司率得近地而貧民多遠運謙建議分四等丁多糧最
少者運北京次少者運徐州丁糧等者運南京淮安丁
少糧多者存留本土民利頼之又言徐州吕梁二洪行
舟多阻請每洪增挽夫二百月給廪官牛一百暇時聽
民耕大舟至用以挽人以為便嘗督運木役者大疫謙
令散處之疫遂息未幾偕給事中許能巡撫浙江仁宗
即位召還改大理寺卿時吕升為少卿仰瞻為丞而謙
又薦嚴本為寺正帝方矜慎刑獄謙等亦悉心奏當凡
法司及四方所上獄謙等再四參復必求其平嘗語人
曰彼無憾斯我無憾矣嘗應詔上言七事皆切中時務
有言其奏事不密市恩於外者帝怒降少卿一日楊士
竒奏事畢不退帝問欲何言得非為虞謙乎士竒因具
白其誣且言謙歷事三朝得大臣體帝曰吾亦悔之遂
命復職宣宗立謙言舊制犯死罪者罰役終身今所犯
不等宜依輕重分年限報可宣德二年三月卒於官謙
美儀觀風采凝重工詩畫自負才望工部侍郎蘇瓚以
鄙猥班謙上恒怏怏人以是隘其量云吕升山隂人永
樂初為溧陽教諭歷官江西福建按察僉事所至有清
慎聲入為大理寺少卿宣德八年致仕卒仰瞻長洲人
永樂中由虎賁衞經歷遷大理寺丞正統間宦官王振
用事百官多奔走其門帷瞻與大理卿薛瑄不往會與
瑄辨殺夫冤獄益忤振下獄謫戍大同景泰初召為右
寺丞執法愈堅在位者多不悦移疾歸加大理少卿嚴
本字志道江隂人少通羣籍習法律以傳霖刑統賦辭
約義博註者非一乃著輯義四卷永樂十一年以薦徵
試以疑律敷析明暢授刑部主事侍郎張本掌部事官
吏少當意者獨重本疑獄輒俾訊之奉命使徽州時督
辦後期例罸工本不忍廹民或以為言本曰吾辦矣蓋
已寓書其子鬻田為工作償也仁宗立以刑部尚書金
純及虞謙薦改大理寺正斷獄者多以知情故縱及大
不敬論罪本争之曰律自叛逆數條外無故縱之文即
不敬情有重輕豈可槩入重比謙韙之悉為駁正良鄉
民失馬疑其隣告於丞拷死丞坐決罰不如法當徒而
告者坐絞本曰丞罪當告者因疑而訢律以誣告致死
是丞與告者各殺一人可乎駁正之莒縣屯卒奪民田
民訟於官卒被笞夜盜民驢民搜得之卒反以為誣擒
送千戶民被禁死法司坐千戶徒本曰千戶生則死者
冤矣遂正其故勘罪蘇州衞卒十餘人夜劫客舟於河
西務一卒死懼事覺誣隣舟解囚人為盜其侣往救見
殺皆誣服本疑之曰解人與囚同舟為盗囚必知之按
驗果得實遂抵卒罪本立身方嚴非禮弗履其使徽也
知府饋酒肴亦不受年七十八卒
湯宗字正傳浙江平陽人洪武末由太學生擢河南按
察僉事改北平建文時上變言按察使陳瑛受燕邸金
錢有異謀詔逮瑛安置廣西而遷宗山東按察使坐事
左遷刑部郎中出知蘇州府蘇連歲水民流逋租百餘
萬石宗諭富民出米代輸富民知其愛民不三月悉完
納永樂元年有言其坐視水患者逮下獄謫判禄州以
黃淮薦召為大理寺丞或言宗曾發潛邸事帝曰帝王
惟才是使何論舊嫌時外國貢使病死從人謂醫殺之
獄具宗閱牘歎曰醫與死者何讐而故殺之乎卒辨出
之尋命振饑河南還署戶部事觧縉下獄詞連宗坐繫
十餘年仁宗立復官再遷南京大理卿宣宗初清軍山
東會天久不雨極陳民間饑困狀帝為蠲租免役罷不
急之務宣德二年卒
贊曰永宣之際嚴飭吏治職事修舉若郁新之理賦楊
砥之馬政劉季箎虞謙之治獄可謂能其官矣李慶師
逵諸人清介有執皆列卿之良也陳夀馬京遭讒早廢
惜乎未竟其用金忠奮身卒伍進自藝術末流而有士
君子之行當其侃侃持論於文皇父子間忠直不撓卒
以誠信悟主豈不偉哉
明史卷一百五十
