欽定四庫全書
明史卷九
大學士張廷玉等奉勅修
本紀第九
宣宗
宣宗憲天崇道英明神聖欽文昭武寬仁純孝章皇帝
諱瞻基仁宗長子也母誠孝昭皇后生之前夕成祖夢
太祖授以大圭曰𫝊之子孫永世其昌既彌月成祖見
之曰兒英氣溢面符吾夢矣比長嗜書智識傑出永樂
七年從幸北京令觀農具及田家衣食作務本訓授之
八年成祖征沙漠命留守北京九年十一月立為皇太
孫始冠自是廵幸征討皆從嘗命學士胡廣等即軍中
為太孫講論經史每語仁宗曰此他日太平天子也仁
宗即位立為皇太子夏四月以南京地屢震命往居守
五月庚辰仁宗不豫璽書召還六月辛丑還至良鄉受
遺詔入宫𤼵喪庚戌即皇帝位大赦天下以明年為宣
德元年辛亥諭邊將嚴守偹甲寅趣中官在外採辦者
還罷所市物秋七月乙亥尊皇后為皇太后立妃胡氏
為皇后辛夘鎮遠侯顧興祖討大藤峽蠻平之乙未諭
法司慎刑獄閏月戊申命安順伯薛貴清平伯吳誠都
督馬英都指揮梁成帥師廵邊乙丑楊溥入直文淵閣
八月戊辰都指揮李英討安定庫森叛番大敗之安定
王桑爾節沙克罝詣闕謝罪壬申詔内外羣臣舉廉潔
公正堪牧民者癸未命大理卿胡槩參政葉春廵撫南
畿浙江設廵撫自此始九月壬寅葬昭皇帝於獻陵乙
卯定科舉取士額冬十月戊寅南京地震戊子敕公侯
伯五府六部大學士給事中審復重囚十一月戊戌顧
興祖討平思恩蠻辛酉命陽武侯薛祿為鎮朔大將軍
廵邊十二月甲申顧興祖討平宜山蠻是年哈密回回
滿拉薩鼎占城琉球中山瓜哇烏斯藏衛拉特浡泥入
貢
宣德元年春正月癸夘享太廟丁未大祀天地於南郊
癸丑赦死罪以下運糧宣府自贖己未遣侍郎黃宗載
等十五人清理天下軍伍後遣使著為令二月戊辰祭
社稷丁丑耕耤田丙戌謁長陵獻陵丁亥還宫三月己
亥榮昌伯陳智都督方政討黎利敗績於茶籠州乂安
知府琴彭死之癸丑以行在禮部侍郎張瑛兼華盖殿
大學士直文淵閣夏四月乙丑命成山侯王通為征夷
將軍充總兵官討黎利尚書陳洽參贊軍務陳智方政
奪官從軍立功五月甲午朔錄囚丙申詔赦交阯許黎
利自新丙午敕郡縣瘞遺骸庚申詔薛祿還秋七月癸
巳京師地震乙未免山東夏税己亥諭六科凢中官𫝊
旨必覆奏始行壬子罷湖廣採木八月壬戌漢王高煦
反丙寅宥武臣殊死以下罪復其官己巳親征高煦命
鄭王瞻埈襄王瞻墡居守陽武侯薛祿清平伯吳誠將
前鋒大賚五軍將士辛未發京師辛巳至樂安帝兩遣
書諭降又以敕繋矢射城中諭禍福壬午高煦出降癸
未改樂安曰武定州乙酉班師九月丙申至自武定州
錮高煦於西内戊戌法司鞫高煦同謀者詞連晉王濟
熿趙王高燧詔勿問冬十月戊寅釋李時勉復為侍讀
十一月乙未成山侯王通擊黎利於應平敗績尚書陳
洽死之十二月辛酉免六師所過秋糧辛未錄囚宥免
三千餘人乙酉命征南將軍總兵官黔國公沐晟帥興
安伯徐亨新寧伯譚忠征虜副將軍安遠侯柳升帥保
定伯梁銘都督崔聚由雲南廣西分道討黎利兵部尚
書李慶參贊軍務命工部尚書黃福鎮交阯掌布政按
察司事是月瓜哇暹羅琉球蘇門荅剌滿剌加白葛逹
賽瑪爾堪吐魯番哈密烏斯藏入貢
二年春正月庚子大祀天地於南郊丁未有司奏歲問
囚數帝謂百姓輕犯法由於教化未行命申教化二月
癸亥以行在戶部侍郎陳山為本部尚書兼謹身殿大
學士乙亥黎利攻交阯城王通擊敗之三月辛夘賜馬
愉等進士及第出身有差夏四月庚申黎利䧟昌江都
指揮李任指揮顧福劉順知府劉子輔中官馮智死之
甲子晉王濟熿呪詛謀逆事覺廢為庶人己巳王通許
黎利和五月癸巳命薛祿督餉開平己亥仁宗神主祔
太廟丙午錄囚六月戊寅錄囚秋七月己亥黎利䧟隘
留關鎮遠侯顧興祖擁兵不救逮治之庚子錄囚辛丑
命都督同知陳懷充總兵官帥師討松潘蠻丁未薛祿
敗敵於開平己酉命都督僉事山雲為征蠻將軍鎮廣
西八月甲子黃淮致仕免兩京山西河南州縣被災税
糧九月壬辰錄囚乙未柳升師次倒馬坡遇伏戰死是
日保定伯梁銘病卒丙申尚書李慶病卒師大潰參將
崔聚郎中史安主事陳鏞李宗昉死之冬十月戊寅王
通棄交阯與黎利盟十一月乙酉赦黎利遣侍郎李琦
羅汝敬立陳暠為安南國王悉召文武吏士還己亥以
皇長子生大赦天下免明年税糧三之一十二月丁丑
振陜西饑并給絹布十五萬疋是年瓜哇占城暹羅琉
球衛拉特哈密伊蘭巴里賽瑪爾堪入貢
三年春正月甲午大祀天地於南郊丙申陳懷平松潘
蠻二月戊午立皇長子祁鎮為皇太子是月作帝訓成
三月癸未廢皇后胡氏立貴妃孫氏為皇后壬辰錄囚
夏四月癸亥敕凡官民建言章疏尚書都御史給事中
會議以聞勿諱閏月壬午朔以平松潘蠻功進都督同
知陳懷等爵有差壬寅錄囚免山西旱災税糧甲辰命
有司振䘏庚戌論棄交阯罪王通等及布政使弋謙中
官山夀馬騏下獄論死籍其家鎮遠侯顧興祖并下獄
五月壬子李琦羅汝敬還黎利表陳暠卒子孫并絶乞
守國俟命辛酉錄囚己巳復遣羅汝敬等諭黎利立陳
氏後辛未贈交阯死事諸臣壬申免北京被災夏税六
月丙戌免陜西被災夏税丁未命都御史劉觀廵視河
道秋七月戊辰錄囚八月辛卯罷北京行部及行後軍
都督府丁未帝自將廵邊九月辛亥次石門驛烏梁海
宼會州帝帥精卒三千人往擊之乙夘出喜峯口擊宼
於寬河帝親射其前鋒殪三人兩翼軍並發大破之宼
望見黃龍旗下馬羅拜請降皆生縳之斬渠酋甲子班
師癸酉至自喜峯口冬十一月癸酉錦衣指揮鍾法保
請採珠東莞帝曰是欲擾民以求利也下之獄十二月
庚子廣西總兵官山雲討擒忻城蠻是年占城暹羅瓜
哇琉球衛拉特哈密安南庫森吐魯番伊蘭巴里賽瑪
爾堪入貢
四年春正月兩京地震己未大祀天地於南郊二月巳
月南京獻騶虞二禮部請表賀不許三月甲戌遣侍郎
李琦等再諭黎利訪立陳氏後夏四月辛巳山雲討平
柳潯蠻戊子命工部尚書黃福平江伯陳瑄經略漕運
五月壬子錄囚六月甲午罷文吏犯贓贖罪例己亥宼
犯開平鎮撫張信等戰死庚子命薛祿為鎮朔大將軍
督餉開平秋七月己未幸文淵閣八月己夘起復楊溥
癸未定勾軍法九月癸亥釋顧興祖於獄冬十月庚辰
幸文淵閣癸未以天寒諭法司錄囚丙戌製猗蘭操賜
廷臣諭以薦賢為國之道庚寅張瑛陳山罷甲午閱武
於近郊乙未獵於谷口戊戌還宫十一月癸夘命薛祿
及恭順侯吳克忠帥師廵宣府十二月乙亥京師地震
壬辰罷中官松花江造船是年瓜哇占城琉球榜葛剌
哈密吐魯番伊蘭巴里賽瑪爾堪入貢
五年春正月癸丑大祀天地於南郊戊辰尚書夏原吉
卒二月壬辰罷工部採木癸巳頒寬䘏之令省災傷寬
馬政免逋欠薪芻招流民賜復一年罷採買減官田舊
科十之三䘏工匠禁司倉官包納戒法司慎刑獄乙未
奉皇太后謁陵三月戊申道見耕者下馬問農事取耒
三推顧侍臣曰朕三推己不勝勞况吾民終歲勤動乎
命賜所過農民鈔己酉還宫辛亥李琦還黎利稱陳氏
無後上表請封丙辰免山西去歲被災田租丁巳賜林
震等進士及第出身有差夏四月戊寅命薛祿帥師築
赤城鵰鶚雲州獨石圍山城堡五月癸卯追奪贓吏誥
敕著為令丙辰修預偹倉出官錢收糴備荒癸亥擢郎
中況鍾御史何文淵等九人為知府賜勅遣之六月己
夘遣官捕近畿蝗諭戶部曰往年捕蝗之使害民不減
於蝗宜知此弊因作捕蝗詩示之秋七月癸亥甄别守
令八月己巳朔日食隂雨不見禮官請表賀不許九月
丙午擢御史于謙長史周忱等六人為侍郎廵撫兩京
山東山西河南江西浙江湖廣乙夘廵近郊乙未還宫
冬十月乙亥阿嚕台犯遼東遼海衛指揮同知皇甫斌
力戰死丙子廵近郊己卯獵於坌道丙戌至洗馬林遍
閱城堡兵備壬辰還宫十二月癸巳庫森叛番平閏月
己未敕内外諸司久淹獄囚者罪之是年占城琉球瓜
哇衛拉特哈密罕東吐魯番賽瑪爾堪伊蘭巴里入貢
六年春正月丁丑大祀天地於南郊庚辰大雨雷電二
月丁酉命侍郎羅汝敬督陜西屯田己亥濬金龍口引
河逹徐州以便漕三月乙亥命吏部考察外官自布政
按察二司始著為令夏四月己酉命侍郎柴車經理山
西屯田五月乙丑黎利遣使謝罪貢方物六月己亥遣
使詔黎利權署安南國事秋七月己巳錄囚壬辰許朵
顔三衛市易冬十月甲辰陳懷平松潘蠻十一月丙子
始命官軍兑運民糧乙酉分遣御史往逮貪暴中官袁
𤦺等十二月乙未袁琦等十一人棄市榜其罪示天下
丁未金幼孜卒庚戌遣御史廵視寧夏甘州屯田水利
是年琉球衛拉特哈密蘇門荅剌伊蘭巴里入貢
七年春正月辛酉朔日有食之免朝賀癸酉大祀天地
於南郊二月甲午以春和諭法司錄囚三月庚申朔下
詔行寬䘏之政辛酉諭禮部曰朕以官田賦重十減其
三乃聞異時蠲租詔下戶部皆不行甚者戒約有司不
得以詔書為辭是廢格詔令使澤不下究也自今令在
必行毋有所遏夏四月辛丑免山西逋賦壬寅募商中
鹽輸粟入邊六月癸卯錄囚癸丑罷中官入番市馬是
月作官箴成凡三十五篇示百官秋八月乙未敕百官
三品以上舉才行文學之士吏部都察院黜方面有司
不職者九月庚午命諸將廵邊是秋免兩畿及嘉興湖
州水災税糧十一月辛酉召督漕平江伯陳瑄侍郎趙
新等歲終至京議糧賦利弊是年占城琉球哈密哈喇
衛拉特伊蘭巴里入貢
八年春正月丁夘大祀天地於南郊二月壬子錄囚宥
免五千餘人三月丙辰賜曹鼐等進士及第出身有差
庚辰諭内外優䘏軍士違者風憲官察奏罪之是春以
兩京河南山東山西久旱遣使振䘏夏四月戊戌詔蠲
京省被災逋租雜課免今年夏税賜復一年理冤獄減
殊死以下赦軍匠在逃者罪有司各舉賢良方正一人
廵按御史按察使糾貪酷吏及使臣生事者五月丁巳
總兵官都督蕭授討平貴州烏羅蠻丁夘山雲討平宜
山蠻六月乙酉禱雨不應作閔旱詩示羣臣辛丑詔中
外疏決罪囚是夏復振兩京河南山東山西湖廣饑免
税糧秋七月壬申免江西水災税糧八月癸巳汰京師
冗官閏月辛亥西域貢麒麟戊午景星見禮官請表賀
皆不許九月乙酉遣官錄天下重囚己亥阿嚕台部藏
布宼涼州總兵劉廣擊斬之冬十二月乙亥諭法司宥
京官過犯是年暹羅占城琉球安南滿剌加天方蘇門
荅剌古里柯枝阿丹錫蘭山佐法兒甘巴里加異勒忽
魯謨斯哈密衛拉特賽瑪爾堪伊蘭巴里入貢
九年春正月辛夘大祀天地於南郊二月庚戌振鳳陽
淮安揚州徐州饑乙夘申兩京山東山西河南寬䘏之
令三月戊寅山雲討平思恩叛蠻夏四月己未黎利死
子麟來告喪命麟權署安南國事戊辰錄囚五月壬午
瘞暴骸秋七月甲申遣給事中御史錦衣衛官督捕兩
畿山東山西河南蝗八月庚戌振湖廣饑甲子𠡠兩京
湖廣江西河南廵撫廵按御史三司官行視災傷蠲秋
糧十之四乙丑罷工部採辦己巳衛拉特托歡攻殺阿
嚕台來告捷九月癸未自將廵邊乙酉度居庸關丙戌
獵於坌道乙未阿嚕台子諤博爾濟延來歸丁酉至洗
馬林閱城堡兵備己亥大閱冬十月丙午還宫丙辰都督
方政討平松潘蠻甲子罷陜西市馬丁夘兩畿浙江湖
廣江西饑以應運南京及臨清倉粟振濟十一月戊戌
停刑庚子免四川被災税糧十二月甲子帝不豫衛王
瞻埏攝享太廟是年暹羅占城琉球蘇門荅剌哈密衛
拉特入貢
十年春正月癸酉朔不視朝命羣臣謁皇太子於文華
殿甲戌大漸罷採買營造諸使乙亥崩於乾清宫年三
十有八遺詔國家重務白皇太后丁酉上尊諡廟號宣
宗葬景陵
贊曰仁宗為太子失愛於成祖其危而復安太孫盖有
力焉即位以後吏稱其職政得其平綱紀修明倉庾充
羡閭閻樂業歲不能災盖明興至是歷年六十民氣漸
舒蒸然有治平之象矣若乃強藩猝起旋即削平掃蕩
邊塵狡宼震懾帝之英&KR1086;睿略庶幾克䋲祖武者歟
明史卷九
