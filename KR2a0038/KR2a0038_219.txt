欽定四庫全書
明史卷一百六十八
大學士張廷玉等奉敇修
列傳第五十六
陳循(蕭鑑)王文
江淵許彬
陳文萬安(彭華)
劉珝(子鈗)劉吉
尹直
陳循字德遵泰和人永樂十三年進士第一授翰林修
撰習朝廷典故帝幸北京命取秘閣書詣行在遂留侍
焉洪熙元年進侍講宣德初受命直南宫日承顧問賜
第玉河橋西巡幸未嘗不從進侍講學士正統元年兼
經筵官久之進翰林院學士九年入文淵閣典機務初
廷議天下吏民建言章奏皆三楊主之至是榮士奇己
卒循及曹鼐馬愉在内閣禮部援故事請帝以楊溥老
宜優閒令循等預議明年進戶部右侍郎兼學士土木
之變人心洶懼循居中所言多採納進戶部尚書兼職
如故額森犯京師請敕各邊精騎入衛馳檄回番以疑
敵帝皆從其計景泰二年以葬妻與鄉人爭墓地為前
後巡按御史所不直循輒訐奏給事中林聰等極論循
罪帝是聰言而置循不問循本以才望顯及是素譽隳
焉二年十二月進少保兼文淵閣大學士帝欲易太子
内畏諸閣臣先期賜循及高穀白金百兩江淵王一寧
蕭鎡半之比下詔議循等遂不敢諍加兼太子太傅尋
以太子令旨賜百官銀帛踰月帝復賜循等六人黃金
五十兩進華蓋殿大學士兼文淵閣如故循子英及王
文子倫應順天鄉試被黜相與搆考官劉儼黃諫為給
事中張寧等所劾帝亦不罪英宗復位于謙王文死杖
循百戍鐵嶺衛循在宣德時御史張楷獻詩忤旨循曰
彼亦忠愛也遂得釋御史陳祚上疏觸帝怒循婉為解
得不死景帝朝嘗集古帝王行事名勤政要典上之河
南江北大雪麥苗死請發帑市麥種給貧民因事進言
多足採者然久居政地刻躁為士論所薄其嚴譴則石
亨輩為之非帝意也亨等既敗循自貶所上書自訟言
天位陛下所固有當天與人歸之時羣臣備法駕大樂
恭詣南内奏請臨朝非特宫禁不驚抑亦可示天下萬
世而亨等儌倖一時計不出此卒皆自取禍敗臣服事
累葉曾著微勞實為所擠惟陛下憐察詔釋為民一年
卒成化中于謙事雪循子引例請䘏乃復官賜祭同邑
蕭鎡字孟勤宣德二年進士需次於家八年帝命楊溥
合選三科進士拔二十八人為庶吉士鎡為首英宗即
位授編修正統三年進侍讀久之代李時勉為國子監
祭酒景泰元年以老疾辭既得允監丞鮑相率六館生
連章乞留帝可其奏明年以本官兼翰林學士與侍郎
王一寧並入直文淵閣又明年進戶部右侍郎兼官如
故易儲議起鎡曰無易樹子霸者所禁矧天朝乎不聽
加太子少師寰宇通志成進戶部尚書帝不豫諸臣議
復憲宗東宫李賢私問鎡鎡曰既退不可再也英宗復
位遂削籍天順八年卒成化中復官賜祭鎡學問該博
文章爾雅然性猜忌遇事多退避云
王文字千之初名強束鹿人永樂十九年進士授監察
御史持廉奉法為都御史顧佐所稱宣德末奉命治彰
德妖賊張普祥獄還奏稱旨賜今名英宗即位遷陜西
按察使遭父憂命奔喪起視事正統三年正月擢右副
都御史巡撫寧夏五年召為大理寺卿明年與刑部侍
郎何文淵錄在京刑獄尋遷右都御史九年出視延綏
寧夏邊務劾治定邊營失律都督僉事王禎都督同知
黃真等罪邊徼為肅明年代陳鎰鎮守陜西平涼臨洮
鞏昌饑奏免其租尋進左都御史在陜五年鎮静不擾
景泰改元召掌院事文為人深刻有城府面目嚴冷與
陳鑑同官一揖外未嘗接談諸御史畏之若神廷臣無
敢干以私者然中實柔媚初按大理少卿薛瑄獄希王
振指欲坐瑄死至是治中官金英縱家奴不法事但抵
奴罪給事中林聰等劾文鎰畏勢長奸下詔獄二人俱
伏乃宥之二年六月學士江淵上言法司斷獄多枉文
及刑部尚書俞士悦求罷且言淵嘗私以事不聽故見
誣帝兩置之三年春加太子太保時陳鑑鎮陜西將還
文當代諸御史交章留之乃改命侍郎耿九疇南京地
震江淮北大水命巡視偕南九卿議上軍民便宜九事
又言徐淮間饑甚而南京儲蓄有餘請盡發徐淮倉粟
振貸而以應輸南京者輸徐淮補其缺皆報可是時陳
循最任好剛自用高穀與循不相能以文疆悍思引與
共政以敵之乃疏請增閣員循舉其鄉人蕭維禎穀遂
舉文而文得中官王誠助於是詔用文尋自江淮還朝
改吏部尚書兼翰林院學士直文淵閣二品大臣入閣
自文始尋遭母喪奪哀如前文雖為榖所引而穀遲重
循性明決文反與循合而不附穀其後以子倫故欲傾
考官又用穀言而罷由是兩人卒不相得五年三月江
淮大水復命巡視先是蘇松常鎮四府糧四石折白銀
一兩民以為便後戶部復徵米令輸徐淮凡一百十餘
萬石率三石而致一石有破家者文用便宜停之又發
廩振饑民三百六十餘萬時年饑多盜文捕長洲盜許
道師等二百人欲張其功坐以謀逆大理卿薛瑄辨其
誣給事中王鎮乞會廷臣勘實得為盜者十六人置之
法而餘得釋還進少保兼東閣大學士再進謹身殿大
學士仍兼東閣初英宗之還也廷臣議奉迎禮文時為
都御史厲聲曰公等謂上皇果還耶額森不索土地金
帛而遽送駕來耶衆素畏文皆愕然不決而罷及易儲
議起文率先承命景帝不豫羣臣欲乞還沂王東宫文
曰安知上意誰屬乃疏請早選元良以是中外喧傳文
與中官王誠等謀召取襄世子英宗復位即日與子謙
執於班内言官劾文與謙等謀立外藩命鞫於廷文力
辯曰召親王須用金牌信符遣人必有馬牌内府兵部
可驗也辭氣激壯逮車駕主事沈敬按問無迹廷臣遂
坐謙文召敬謀未定與謙同斬於市諸子悉戍邊敬亦
坐知謀反故縱減死戍鐵嶺文之死人皆知其誣以素
刻忮且迎駕復儲之議不愜輿論故冤死而民不思成
化初赦其子還尋復官贈太保諡毅愍倫改名宗彝成
化初進士歷戶部郎中出理遼東餉中官汪直東征言
宗彝督餉勞擢太僕少卿弘治中累官南京禮部尚書
卒諡安簡
江淵字世用江津人宣德五年庶吉士授編修正統十
二年詔與杜寧裴綸劉儼商輅陳文楊鼎吕原劉俊王
玉共十人肄業東閣曹鼐等為之師郕王監國徐有貞
倡議南遷太監金英叱出之踉蹌過左掖門淵適入迎
問之有貞曰以吾議南遷不合也於是淵入極陳固守
之策遂見知於王由侍講超擢刑部右侍郎額森薄京
師命淵參都督孫鏜軍事景泰元年出視紫荆倒馬白
羊諸關隘與都指揮同知翁信督修雁門關其秋遂以
夲官兼翰林學士入閣預機務尋改戶部侍郎兼職如
故明年六月以天變條上三事一厚結朵顔赤斤諸衛
為東西藩籬一免京軍餘丁以資生業一禁訐告王振
餘黨以免枉濫詔悉從之又明年二月改吏部仍兼學
士是春京師久雨雪淵上言漢劉向曰凡雨隂也雪又
雨之陰也仲春少陽用事而寒氣脅之占法謂人君刑
法暴濫之象陛下恩威溥洽未嘗不赦過宥罪竊恐有
司奉行無狀冤抑或有未伸且向者下明詔免景泰二
年田租之三今復移檄追徵則是朝廷自失大信於民
怨氣鬱結良由此也帝乃令法司申冤濫詰戶部違詔
下尚書金濓於獄卒免税如詔東宫既易加太子少師
四川巡撫僉都御史李匡不職以淵言罷之母憂起復
初侍講學士倪謙遭喪淵薦謙為講官謙遂奪哀至是
御史周文言淵引謙正自為今日地帝以事既處分不
問而令自今羣臣遭喪無濫保五年春山東河南江北
饑命同平江侯陳豫往撫淵前後條上軍民便宜十數
事并請築淮安月城以護常盈倉廣徐州東城以護廣
運倉悉議行時江北洊饑淮安糧運在塗者淵悉追還
備振漕卒乘機侵耗事聞遣御史按實淵被劾當削籍
廷臣以淵守便宜不當罪帝宥之閣臣既不相協而陳
循王文尤刻私淵好議論每為同官所抑意忽忽不樂
會兵部尚書于謙以病在告詔推一人協理部事淵心
欲得之循等佯推淵而密令商輅草奏示以石兵江工
四字淵在旁不知也比詔下調工部尚書石璞於兵部
而以淵代璞淵大失望英宗復位與陳循等俱謫戍遼
東未幾卒初黃&KR0939;之奏易儲也或疑淵主之邱濬曰比
易辨也廣西紙與京師紙異索奏視之果廣西紙其誣
乃白成化初復官
許彬宇道中寧陽人永樂十三年進士改庶吉士授檢
討正統末累遷太常少卿兼翰林待詔提督四夷館上
皇還遣彬至宣府奉迎上皇命罪己詔及諭羣臣
敇遣祭土木陣亡官軍以此受知上皇還擢本寺卿石
亨等謀復上皇以其謀告彬彬進徐有貞語具有貞傳
英宗復位進禮部左侍郎兼翰林院學士入直文淵閣
未幾為石亨所忌出為南京禮部右侍郎甫行貶陜西
參政至則乞休去憲宗立命以侍郎致仕尋卒彬性坦
率好交游不能擇人一時浮蕩士多出其門晚參大政
方欲杜門謝客而客惡其變態競相騰謗竟不安其位
陳文字安簡廬陵人鄉試第一正統元年進士及第授
編修十二年命進學東閣秩滿遷侍講景泰二年閣臣
高榖薦文才遂擢雲南右布政使貴州比歲用兵資餉
雲南民困轉輸文令商賈代輸而民倍償其費皆稱便
税課額鈔七十餘萬吏俸所取給典者侵蝕吏或累歲
不得俸文悉按治課日羨溢雲南産銀民間用銀貿易
視内地三倍隸在官者免役納銀亦三之納者不為病
文曰雖如是得無傷廉乎損之復令減隸額三之一名
譽日起遷廣東左布政使母憂未赴英宗既復位一日
謂左右曰向侍朕編修晳而長者安在左右以文對即
召為詹事乞終制不允入侍東宫講讀學士吕原卒帝
問李賢誰可代者曰柯潛可出告王翺翺曰陳文以次
當及奈何抑之明日賢入見如翺言七年二月進禮部
右侍郎兼學士入内閣文既入數撓賢以自異曰吾非
若所薦也侍讀學士錢溥與文比舍居交甚歡溥嘗授
内侍書其徒多貴幸來謁必邀文共飲英宗大漸東宫
内侍王綸私詣溥計事不召文文密覘之綸言帝不豫
東宫納妃如何溥謂當奉遺詔行事已而英宗崩賢當
草詔文起奪其筆曰無庸己有草者因言綸溥定計欲
逐賢以溥代之而以兵部侍郎韓雍代尚書馬昂賢怒
發其事是時憲宗初立綸自謂當得司禮氣張甚英宗
大殮綸衰服襲貂帝見而惡之太監牛玉恐其軋已因
數綸罪逐之去溥謫知順德縣雍浙江參政詞所連順
天府尹王福通政參議趙昂南寧伯毛榮都督馬良馮
宗劉聚錦衣都指揮僉事門逹等皆坐謫雍亦文素所
不悦者也改吏部左侍郎同知經筵事成化元年進禮
部尚書羅倫論賢奪情文内媿隂助賢逐倫益為時論
所鄙三年春帝命戶部尚書馬昂副都御史林聰及給
事中潘禮陳越清理京營文奏必得内臣共事始可剗
除宿弊因薦太監懷恩帝從之英宗實錄成加太子少
保兼文淵閣大學士四年卒贈少傅諡莊靖文素以才
自許在外頗著績效士大夫多冀其進用及居宫端行
事鄙猥既參大政無所建明朝退則引賓客故人置酒
為曲宴專務請屬性卞急遇睚眦怨必報及賢卒文益
恣意行名節大喪殁後禮部主事陸淵之御史謝文祥
皆疏論文不當得美諡帝以事已施行不許
萬安字循吉眉州人長身魁顔眉目如刻畫外寬而深
中正統十三年進士改庶吉士授編修成化初屢遷禮
部左侍郎五年命兼翰林學士入内閣參機務同年生
詹事李泰中官永昌養子也齒少於安安兄事之得其
驩自為同官每當遷必推安出已上至是議簡閣臣泰
復推安曰子先之我不患不至故安得入閣而泰忽暴
病死安無學術既柄用惟日事請託結諸閹為内援時
萬貴妃寵冠後宫安因内侍致殷勤自稱子姪行妃嘗
自媿無門閥聞則大喜妃弟錦衣指揮通遂以族屬數
過安家其妻王氏有母至自博興王謂母曰嚮家貧時
以妹為人娣今安在母曰第憶為四川萬編修者通心
疑是安訪之則安小婦由是兩家婦日往來通妻著籍
禁内恣出入安得偹知宫中動静益自固侍郎邢讓祭
酒陳鑑與安同年不相能安搆獄除兩人名七年冬彗
見天田犯太微廷臣多言君臣否隔宜時召大臣議政
大學士彭時商輅力請司禮中官乃約以御殿日召對
且曰初見情未洽勿多言姑俟他日將入復約如初比
見時言天變可畏帝曰己知卿等宜盡心時又言昨御
史有疏請減京官俸薪武臣不免&KR1333;望乞如舊便帝可
之安遂頓首呼萬歲欲出時輅不得已皆叩頭退中官
戲朝士曰若輩嘗言不召見及見止知呼萬歲耳一時
傳笑謂之萬歲閣老帝自是不復召見大臣矣其後尹
直入閣欲請見帝計事安止之曰往彭公請召對一語
不合輙叩頭呼萬歲以此貽笑今吾輩每事盡言太監
擇而聞之上無不允者勝面對多矣其容悦不識大體
且善歸過於人如此九年進禮部尚書久之改戶部十
三年加太子少保俄改文淵閣大學士孝宗出閣進吏
部尚書謹身殿大學士尋加太子太保時彭時已殁商
輅以忤汪直去在内閣者劉珝劉吉而安為首輔與南
人相黨附珝與尚書尹旻王越又以北人為黨互相傾
軋然珝疏淺而安深鷙故珝卒不能勝安十八年汪直
寵衰言官請罷西厰帝不許安具疏再言之報可中外
頗以是稱安文華大訓成進太子太傅華蓋殿大學士
復進少傅太子太師再進少師當是時朝多秕政四方
災傷日告帝崇信道教封金闕玉闕真君為上帝遣安
祭於靈濟宫而李孜省鄧常恩方進用安因彭華潛與
結藉以排異己於是珝及王恕馬文升秦紘耿裕諸大
臣相繼被逐而華遂由詹事遷吏部侍郎入内閣朝臣
無敢與安牴牾者華安福人大學士時之族弟舉景泰
五年會試第一深刻多計數善隂伺人短與安孜省比
嘗嗾蕭彦莊攻李秉又逐尹旻羅璟人皆惡而畏之踰
年得風疾去孝宗嗣位安草登極詔書禁言官假風聞
挾私中外譁然御史楊鼐詣閣安從容言曰此裏面意
也鼐即以其語奏聞謂安抑塞言路歸過於君無人臣
禮於是庶吉士鄒智御史文貴姜洪等交章列其罪狀
先是歙人倪進賢者粗知書無行謟事安日與講房中
術安暱之因令就試得進士授為庶吉士除御史帝一
日於宫中得疏一小篋則皆論房中術者末署曰臣安
進帝命太監懷恩持至閣曰此大臣所為耶安媿汗伏
地不能出聲及諸臣彈章入復令恩就安讀之安數跪
起求哀無去意恩直前摘其牙牌曰可出矣始惶遽索
馬歸第乞休去時年已七十餘尚於道上望三台星冀
復用居一年卒贈太師謚文康初孝穆皇太后之薨内
庭籍籍指萬貴妃孝宗立魚臺縣丞徐頊上書發其事
廷臣議逮鞫萬氏戚屬曾出入宫掖者安驚懼不知所
為曰我久不與萬氏往來矣而劉吉先與萬氏姻亦自
危其黨尹直尚在閣共擬旨寢之孝宗仁厚亦置不問
安吉得無事安在政府二十年每遇試必令其門生為
考官子孫甥壻多登第者子翼南京禮部侍郎孫弘璧
翰林編修安死無幾翼弘璧相繼死安竞無後
劉珝字叔温夀光人正統十三年進士改庶吉士授編
修天順中歷右中允侍講東宫憲宗即位以舊宫僚屢
遷太常卿兼侍讀學士直經筵日講成化十年進吏部
左侍郎充講官如故珝每進講反覆開導詞氣侃侃聞
者為悚學士劉定之稱為講官第一憲宗亦愛重之明
年詔以本官兼翰林學士入閣預機務帝每呼東劉先
生賜印章一文曰嘉猷贊翊尋進吏部尚書再加太子
少保文淵閣大學士文華大訓成加太子太保進謹身
殿大學士珝性疎直自以宫寮舊臣遇事無所回護員
外郎林俊以劾梁芳繼曉下獄珝於帝前解之李孜省
輩左道亂政欲動搖東宫珝密疏諫謀少阻素薄萬安
嘗斥安負國無恥安積忿日夜思中珝初商輅之劾汪
直也珝與萬安劉吉助之爭得罷西厰他日珝又折王
越於朝越慚而退已而西厰復設珝不能有所諍至十
八年安見直寵衰揣知西厰當罷邀珝同奏珝辭不與
安遂獨奏疏上帝頗訝無珝名安隂使人訐珝與直有
連會珝子鎡邀妓狎飲里人趙賓戲為劉公子曲或增
飾穢語雜教坊院本奏之帝大怒決意去珝遣中官覃
昌召安吉赴西角門出帝手封書一函示之安等佯驚
救次日珝具疏乞休令馳驛賜月廪歲隸白金楮幣甚
厚其實排珝使去者安吉兩人謀也時内閣三人安貪
狡吉隂刻珝稍優顧喜譚論人目為狂躁珝既倉卒引
退而彭華尹直相繼入内閣安吉之黨乃益固珝初遭
母憂廬墓三年比歸侍父盡孝父殁復廬於墓弘治三
年卒諡文和嘉靖初以言官請賜祠額曰昭賢仍遣官
祭之子鈗字汝中八歲時憲宗召見愛其聰敏且拜起
如禮即命為中書舍人宫殿門閾高同官楊一清常提
之出入帝慮牙牌易損命易以銀歷官五十餘年嘉靖
中至太常卿兼五經博士仍供事内閣誥敕房博學有
行誼與長洲劉棨並淹貫故實時稱二劉
劉吉字祐之博野人正統十三年進士改庶吉士授編
修充經筵官寰宇通志成進修撰天順四年侍講讀於
東宫以憂歸憲宗即位召纂英宗實錄至京上疏乞終
制不允進侍讀實錄成遷侍讀學士直經筵累遷禮部
左侍郎成化十一年與劉珝同受命兼翰林學士入閣
預機務尋進禮部尚書孝宗出閣加太子少保兼文淵
閣大學士十八年遭父喪詔起復吉三疏懇辭而隂屬
貴戚萬喜為之地得不允文華大訓成加太子太保進
武英殿大學士久之進戶部尚書謹身殿大學士尋加
少保兼太子太傅孝宗即位庶吉士鄒智御史姜洪力
詆萬安尹直及吉皆小人當斥吉深銜之安直皆去吉
獨留委寄愈專慮言者攻不已乃建議超遷科道官處
以不次之位超起廢滯給事中賀欽御史強珍輩十人
已次第擬擢吉復上疏薦之部曹預薦者惟林俊一人
冀以此籠絡言路而言者猶未息庶子張昇御史曹璘
歐陽旦南京給事中方向御史陳嵩等相繼劾吉吉憤
甚中昇逐之數興大獄智向囚繋遠貶洪亦謫官復與
中官蔣琮比逐南御史姜綰等臺署為空中外側目言
者亦少衰初吉與萬安劉珝在成化時帝失德無所規
正時有紙糊三閣老泥塑六尚書之謠至是見孝宗仁
明同列徐溥劉健皆正人而吉於閣臣居首兩人有論
建吉亦署名復時時為正論竊美名以自蓋弘治二年
二月旱帝令儒臣撰文禱雨吉等言邇者奸徒襲李孜
省鄧常恩故術見月宿在畢天將隂雨遂奏請祈禱覬
一驗以希進用倖門一開爭言祈禱要寵召禍實基於
此祝文不敢奉詔帝意悟遂己之五月以災異請帝修
德防微慎終如始八月又以災異陳七事代王獻海青
吉等言登極詔書已却四方貢獻乞勿受明年三月偕
同列上言陛下聖質清羸與先帝不同凡宴樂游觀一
切嗜好之事宜悉減省左右近臣有請如先帝故事者
當以太祖太宗典故斥退之祖宗令節宴游皆有時陛
下法祖宗可也吐魯番使者貢獅子還帝令内閣草敕
遣中官送之吉等言不宜優寵太過使番戎輕中國事
遂寢既又言獅子諸獸日飼二羊歲當用七百二十又
守視校尉日五十人皆繁費宜絶諸獸食聽自斃帝不
能用十二月星變又言邇者妖星出天津歷杵臼迫營
室其占為兵為饑為水旱今兩畿河南山西陜西旱蝗
四川湖廣歲不登倘明年復然恐盜賊竊發禍亂將作
願陛下節用度罷宴游屏讒言斥異教留懷經史講求
治道沙河修橋江西造瓷器南海子繕垣牆俱非急務
宜悉停止帝嘉納之帝惑近習言頗崇祈禱事發經牌
令閣臣作贊又令擬神將封號吉等極言邪說當斥吉
自帝初即位進少傅兼太子太師吏部尚書及憲宗實
錄成又進少師華蓋殿大學士吉柄政久權勢烜赫帝
初傾心聽信後眷頗衰而吉終無去志五年帝欲封后
弟伯爵命吉撰誥劵吉言必盡封二太后家子弟方可
帝不悦遣中官至其家諷令致仕始上章引退詔賜敕
馳驛如故事吉多智數善附會自緣飾銳於營私時為
言路所攻居内閣十八年人自之為劉緜花以其耐彈
也吉疑其言出下第舉子因請舉人三試不第者不得
復會試時適當會試期舉子己羣集都下禮部為請詔
姑許入試後如令已而吉罷令亦不行吉歸踰年卒贈
太師謚文穆
尹直字正言泰和人景泰五年進士改庶吉士授編修
成化初充經筵講官與修英宗實錄總裁欲革去景泰
帝號引漢昌邑更始為比直辨曰實錄中有初為大臣
後為軍民者方居官時則稱某官某既罷去而後改稱
如漢府以謀逆降庶人其未反時書王書叔如故也豈
有逆計其反而即降從庶人之號者哉且昌邑旋立旋
廢景泰帝則為宗廟社稷主七年更始無所受命景泰
帝則策命於母后當時定傾危難之中微帝則京師非
國家有雖易儲失德然能不惑於盧忠徐振之言卒全
兩宫以至今日其功過足相準不宜去帝號時不能難
既成進侍讀歷侍讀學士六年上疏乞纂修大明通典
并續成宋元綱目章下所司十一年遷禮部右侍郎辭
不許丁父憂服除起南京吏部右侍郎就改禮部左侍
郎二十二年春召佐兵部占城王古來為安南所逼棄
國來求援議者欲送之還直曰彼窮來歸我若驅使還
國是殺之也宜遣大臣即詢量宜處置詔從之命都御
史屠滽往貴州鎮巡官奏苗及請發兵廷議將從之直
言起釁邀功不可信命官往勘果無警是年九月改戶
部兼翰林學士入内閣踰月進兵部尚書加太子太保
直明敏博學練習朝章而躁於進取性矜忌不自檢飭
與吏部尚書尹旻相惡直初覬禮部侍郎而旻薦他人
直以中旨得之次日遇旻於朝舉笏謝旻曰公所謂簡
在帝心者自是怨益深後在南部八年鬱鬱不得志屬
其黨萬安彭華謀内召旻輒持不可諸朝臣亦皆畏直
幸其在南及推兵部左右侍郎吏部列何琮等八人詔
用琮而直以安華及李孜省力中旨召還至是修怨與
孜省等比陷旻父子得罪又搆罷江西巡撫閔珪物論
喧然不平刑部郎袁清者安私人又幸於内侍郭閏勘
事浙江輘轢諸大吏吏部尚書李裕惡之比還即除紹
興知府清懼累章求改裕極論其罪下詔獄安閏以屬
直為言於孜省取中旨赦之改知鄖陽孝宗立進士李
文祥御史湯鼐姜洪繆樗庶吉士鄒智等連章劾直給
事中宋琮及御史許斌言直自初為侍郎以至入閣夤
緣攀附皆取中旨帝於是薄其為人令致仕弘治九年
表賀萬夀并以太子年當出閣上承華箴引先朝少保
黃淮事冀召對帝却之正德中卒諡文和
贊曰易稱内君子外小人為泰外君子内小人為否況
端揆之寄百寮具瞻者乎陳循以下諸人雖不為大奸
慝而居心刻忮務逞已私同已者比異已者忌比則相
援忌則相軋至萬安劉吉要結近倖蒙恥固位猶幸同
列多賢相與彌縫匡救而穢跡昭彰小人之歸何可掩
哉
明史卷一百六十八
