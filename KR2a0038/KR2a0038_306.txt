欽定四庫全書
明史卷二百十一考證
馬永傳永代劉淮為總兵(臣)宋銑按鄭曉名臣記嘉
靖十四年遼東軍亂逐都御史吕經乃召永總兵遼
東識大錄亦載逐吕經事傳未及吕經字道夫陕西
寧州人謹附考
馬永傳永為將雅知人所拔卒校後多至大師(臣)宋
銑按永所拔諸人其起列校至方鎮者為蕭陞劉淵
祝雄見鄭曉名臣記謹附考
梁震傳震有禨略號令明審前後百十戰未嘗少挫
(臣)宋銑按鄭曉所撰傳云震在邊專練家丁劫敵營
得馬盡與諸出塞者以故人皆趨利效死敵益畏謹
附考
周尚文傳獲首功以為都督同知(臣)宋銑按識大錄
嘉靖庚子沙城之捷賜蟒衣玉帶辛丑召入提督團
營傳未及謹記
周尚文傳叛人充灼召小王子寇邊尚文偵得其使者
(臣)宋銑按明實錄充灼為代簡王桂之後先以奉
國將軍坐罪奪俸乃與應州人羅廷璽等畫策勾小
王子入塞攻取㕍門平陽遣人隂持火箭焚大同草
場五六所而令通蒙古語者衞奉闌出塞為尚文邏
卒所獲傳所云偵得其使者盖指此謹附考
馬芳傳錫林阿巴圖爾入躙遵化玉田芳追戰金山寺
有功(臣)宋銑按明實錄嘉靖三十八年二月巴圖
爾侵灤河大掠遵化遷安薊州玉田駐内地五日京
師大震御史王漸方輅交章劾王忬逮下詔獄忬以
下亦獲罪貶官芳之貶盖在是時謹附考
馬芳傳其年諳逹就撫萬歷初吳百朋發芳行賄事
(臣)宋銑按諳達就撫在隆慶五年芳之被劾在萬歷
初吳百朋傳稱萬歷初奉命閱視宣大山西可証傳
稱元年紀叙未明晰擬改作萬歷初年并刪七行遂
字以符勻刻
沈希儀傳嗣世職為奉議衛指揮使(臣)宋銑按唐順
之沈希儀碑記希儀正德三年襲指揮使五年掌
衛印八年勦木頭十二年征永安十四年征府江十
五年征古田所至常先大軍首登奪隘為多謹附考
石邦憲傳貴州清平人(臣)宋銑按張鼎文所撰石
邦憲墓志邦憲其先山東夀光人洪武四年歸附由
遼東衛百戶世襲都指揮僉事邦憲於嘉靖初嗣職
謹附考
石邦憲傳隆慶二年卒於官(臣)宋銑按邦憲於隆慶
戊辰卒於銅仁官舍卒之日呼二子命以俸米餉軍
士端坐而暝士民為捐貲立祠載獻徵錄謹附考
明史卷二百十一考證
附明史卷二百十一考證後
乾隆四十一年
賜諡諸臣
馬林馬爌
以上通諡忠烈
賜杞忠義祠
馬燃馬熠
