欽定四庫全書
明史卷三百二十九考證
按卷内改譯各名過多難以增刪勻刻擬將全卷另刊
謹識
哈密𫝊去嘉峪關一千六百里(臣)方煒按一千六百
里考王世賢哈密志作一千五百里謹識
哈密𫝊乃封為忠順王賜金印(臣)方煒按哈密志及
識大錄賜忠順王金印時即其地置赤斤蒙古罕東
安定阿敦庫森諸衛凡西域天方等三十六國貢使
至者悉由哈密譯文謹識
哈密𫝊又以周安為忠順王長史劉行為紀善輔導
(臣)方煒按周安為長史劉行為紀善輔導考哈密志
及識大錄係托克托嗣爵時事也𫝊獨載於被逐還
王後序次互異謹識
哈密𫝊封其子逹斡逹實哩為忠順王(臣)方煒按逹
斡逹實哩舊作倒瓦答失里考獻徵錄及識大錄云
倒瓦答失里其别號也本名哈里素勒坦謹識
哈密四年王卒無子母南逹實哩主國事(臣)方煒按
哈密志布拉噶嘗乞朝服束帶母妻冠袍及兵器諸
物詔下有司予王朝服母妻冠餘勿許随以王母南
逹實哩請先後賜乘轎洗盆金泊茶香及諸藥物甚
夥謹識
哈密𫝊初國人請立博迪穆爾以王母不肯無王者八
年(臣)方煒按哈密志王母不肯以其非族類不宜
立盖博迪穆爾者忠義王托歡特穆爾外孫也謹識
哈密𫝊土魯番素勒坦阿里乘機襲破其城(臣)方煒
按哈密志及識大錄云莾蘇爾阿里約王母同掠赤
斤蒙古王母不從因乘機襲破其城執王母謹識
哈密𫝊土魯番素勒坦阿而其子阿哈瑪特嗣為素勒
坦偽與哈商結婚誘而殺之(臣)方煒按素勒坦誘
殺哈商𫝊未詳其原委考哈密志及識大錄時哈商
貪而殘失衆心阿哈瑪特已壯曰哈商輝和爾種也
非托克托貴族安得王王哈密當我因好語哈商曰
吾與爾姻哈商喜許阿哈瑪特使哈商頂經結盟而
從後殺之謹識
哈密𫝊五年春立善巴為忠順王(臣)方煒按𫝊内所
稱恩克保喇者輝和爾大頭目阿穆呼朗者哈喇輝
大頭目舍音浩善者回回大頭目也詳識大錄謹識
哈密𫝊且僣稱汗(臣)方煒按阿哈瑪特自稱汗略罕
東諸衛聲敘甘州於是戍其使四十餘人詳獻徵錄
謹識
哈密𫝊進偕大將劉寧等潛師夜襲伊蘭逸去(臣)方
煒按獻徵錄阿哈瑪特留其將伊蘭守哈密時精兵
不過四百許進劉寧諜知之乃以三千騎襲破哈密
獲善巴妻女并牛羊三千宥其脅從者八百人謹識
哈密𫝊命都御史彭澤往經略(臣)方煒按哈密志彭
澤督師往討時鄧璋為總制給事御史言兩師並置
莫適任也宜罷遣不聽𫝊略之謹識
哈密傳先是舍音浩善與子穆爾瑪哈穆特壻和卓瑪
哈穆特及其黨實保伊德俱以内應繋獄(臣)方煒
按識大錄舍音浩善等以内應繋獄時賊至城中軍
士皆出戰諸番果欲為内應陳九疇不得發乃戮其
懈守者數人搜諸通謀者百二十餘人皆繋之謹識
哈密𫝊世宗嗣位楊廷和以舍音浩善稔中國情實歸
必為邊患(臣)方煒按哈密志世宗嗣位給事御史
劾王瓊挟私忌功廷和為内主乃逮瓊戍之起彭澤
為兵部尚書出陳九疇于獄為甘肅巡撫較史特詳謹
識
哈密𫝊嘉靖三年秋擁二萬騎圍肅州分兵犯甘州九
疇及總兵官姜奭等力戰敗之(臣)方煒按識大錄
莾蘇爾寇甘肅時陳九疇與姜奭趙鎮等敗之夜間
道行抵肅使人結衛拉特内外夾攻又敗之謹識
哈密𫝊甘肅巡撫唐澤亦以哈密未易興復請專圖自
治之策(臣)方煒按唐澤與劉濓嘗疏曰今之處土
魯與哈密迹有己然理有當然撫之以恩則驕滋震
之以武則力屈此己然之迹也順則綏之而備愈嚴
逆則禦之而武毋黷此當然之理也語詳哈密志謹
識
火州𫝊宋時回鶻居之(臣)方煒按廣輿記火州其地
有回鶻居故又名回鶻謹識
火州𫝊其地多山青紅若火(臣)方煒按廣輿記及皇
輿考火州有火㷔山其山中嘗有烟氣湧起如雲
霧至夕光熖若炬照見禽鳥皆赤采𫝊云青紅若火
當指此謹識
火州𫝊天子亦數遣官奬勞之(臣)方煒按識大錄永
樂七年陳誠至其國遣使朝貢謹識
火州𫝊五年都指揮僉事額森特穆爾来朝(臣)方煒
按識大錄宣德五年萬戶賽音特穆爾與火州王哈
克繖柳陳城萬戶斡齊爾俱貢馬及玉璞謹識
明史卷三百二十九考證
