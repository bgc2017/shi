欽定四庫全書
明史卷三百一考證
高氏女舊本目錄無女字(臣)章宗瀛按高氏𫝊首稱
高氏女且言奉翁姑甚孝及為父母合葬事甚悉蓋
婦道與女職兼盡者目錄標名宜書高氏女方協謹
據增
陶氏四節婦(臣)章宗瀛按四節婦鍾氏方氏王氏吳
氏俱適桐城陶姓目錄標名自宜書陶氏四節婦方
協舊本作鍾氏四節婦誤謹據各卷體例改
月娥傳太祖渡江之七年(臣)章宗瀛按本紀太祖渡
江事在元至正十四年五月偽漢稱帝兵自上游攻
太平事在至正二十年三月計其前後相距已七年
矣舊本作六年誤謹據改
欒城李大林妻(臣)章宗瀛按一統志作欒城李大林
妻傳脱林字謹據增
諸娥浙江山陰人舊本作孝女諸娥山陰人(臣)章宗
瀛按明有兩山陰一浙江一山西此據通志宜加浙
江字謹增並照目錄標名節去孝女二字以符勻刻
丁氏錦孥唐方妻浙江新昌人舊本書唐方妻浙新
昌丁氏女名錦孥(臣)章宗瀛按列傳體例凡目錄標
某人則傳首亦稱某人此卷内間有於標目書某氏
而傳首復冠以某人妻殊嫌參錯謹據體例畫一改
并於初見處聲明
貞女韓氏閬中人(臣)章宗瀛按四川通志韓氏閬中
人舊本作保寧未晰謹據改
後從玉珍破雲南還遇其叔父贖歸嫁為尹氏婦(臣)
章宗瀛按四川通志韓氏自稱韓關保後從王總兵
略雲南還徑成都叔父贖歸以適馬氏與此互異又
按明玉珍𫝊玉珍將萬勝有智勇玉珍愛之使從己
姓衆呼為明二玉珍據蜀遣萬勝鄒興又李某者分
道攻雲南兩路皆不至惟勝兵深入踰年以孤軍無
繼引還不言玉珍破雲南事意當時韓氏所從或即
萬勝耳但無他書據改謹仍其舊而識之
姚孝女𫝊父早世迎母養於家舊本無此二句(臣)章
宗瀛按浙江通志適吳氏下有父早世迎母養於家
二語下文接入母出汲(云云)情事方協𫝊中不宜節
去謹據增
石孝女浙江新昌人舊本無浙江二字(臣)章宗瀛按
明有兩新昌一浙江一江西此據通志當作浙江謹
增
水至湯竟溺死(臣)章宗瀛按一統志湯氏悉以資還
鄧族織絍自給年九十三卒與此紀異謹附考
祖斌及父兄並死王事(臣)章宗瀛按太祖時斌以功
遷龍驤衛百戸父從征偽漢䧟陣死子鍾襲職累功
遷指揮僉事逮文中以拒燕兵戰死子武襲職永樂
中從征交趾戰死弟文嗣襲職率舟師禦倭遭風溺
死見浙江通志謹附考
程氏(臣)章宗瀛按程氏本歙縣人家江都見江南通
志謹附考
唐貴梅者貴池人適同里朱姓(臣)章宗瀛按江南通
志唐氏夫名朱彦明謹附識
張氏者嫁汪客之子(臣)章宗瀛按江南通志張氏夫
名汪綬謹附識
王氏𫝊婦年甫十七舊本婦作王婦口不出怨言舊
本婦作女(臣)章宗瀛按上文父母娶婦以慰之則自
以稱父為宜𫝊中稱王稱婦稱女殊嫌參錯謹畫一
改
王氏𫝊姑乃邀其二弟從容諷之舊本云姑乃使其
二女從容諷之(臣)章宗瀛按浙江通志作姑乃使人
邀其二弟從容諷之情事較協謹據改
宣氏𫝊孫與宣以死相要(臣)章宗瀛按孫氏送夫喪
過河下求見宣宣以死相要遂同日縊死宣被救甦
而孫先死後三年宣疑父母欲嫁之乃登樓縊死時
年二十五見嘉定縣志謹附考
淩氏𫝊紡績供養二十年不衰(臣)章宗瀛按浙江通
志載淩氏云邑令葉竦重其節置田五畝資之𫝊不
載謹附識
孫氏吳縣衛廷珪妻(臣)章宗瀛按衛廷珪江南通志
作韓廷珪與此𫝊異謹附考
明史卷三百一考證
