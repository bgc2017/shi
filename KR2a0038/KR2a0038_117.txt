欽定四庫全書
明史卷一百十六考證
晉恭王傳或告棡有異謀帝大怒欲罪之(臣)嚴福按
明實錄棡來朝時廢為庶人居京甚久號泣悔罪乃
復爵敕歸時桂彦良汪河為其官屬棡待之有禮
數命將兵出塞及築城屯田(臣)嚴福按明實錄棡與
燕王同出塞燕王深入北庭棡第築城於下水太祖
切責之
周定王𫝊從河洛間宿儒游(臣)嚴福按朱彝尊明詩
綜睦㮮受禮於睢陽許先三月而盡其學
益購訪古書圖籍得江都葛氏章邱李氏書萬卷丹鉛
歷然(臣)嚴福按朱彝尊明詩綜睦㮮傾貲購書竭
四十年之力傚唐人四部法用牙籖識别凡一萬二
千五百六十卷起萬卷堂諷誦其中築室東陂之上
有陂上詩文集
楚昭王𫝊十四年就藩(臣)嚴福按明實錄楚王於十
四年就藩即率江夏侯周德興討散毛諸洞蠻明年
討大庸諸洞二十年討雲南阿魯速二十四年征西
番二十七年討道州全州叛猺二十八年討桂陽山
寇二十九年討瀘溪黔陽諸蠻並有功
明史卷一百十六考證
