欽定四庫全書
明史卷二百八十四考證
孔希學傳以子希學襲封克堅累遷國子祭酒(臣)方
煒按克堅以子希學襲封拜中臺治書侍御史改山
東廉訪使起為集賢直學士改禮部尚書遷陜西行
臺侍御史旋遷國子祭酒見闕里文獻考謹附識
孔希學傳洪武元年三月徐達下濟寧克堅稱疾遣希
學來見(臣)方煒按希學元末襲封並兼秘書卿
見闕里文獻考謹附識
孔希學傳十一月命希學襲封衍聖公(臣)方煒按洪
武二年四月命博士孔克仁等授諸子經功臣子弟
亦令入學見明實錄謹附識
孔希學傳十五年修闕里文廟成御製碑文勒石(臣)
方煒按永樂十二年正月詔修闕里廟十四年十二
月詔修曲阜復聖廟並令凡從祀諸賢之廟有壊皆
修之見明實錄謹附識
孔希學傳驛召弘緒至京襲封賜玉帶金印(臣)方煒
按弘緒襲封時帝親賜玉帶以軀尚小去二銙授之
又賜金圖書一其文曰謹禮崇德見闕里文獻考傳
所謂金印者指此謹附考
孔希學傳成化初以言事謫漢陽知府(臣)方煒按成
化元年給孔顔孟三氏學印令三年貢有學行者一
人入國子監見明實錄謹附識
孔希學傳弘緒少貴又恃婦翁大學士李賢多過舉成
化五年被劾按治(臣)方煒按弘緒初為南京科道
所劾下巡撫原傑按之悉得其非法用刑勒殺無辜
狀以聞命官會問坐以斬帝特從寬奪爵見明實錄
所謂多過舉者指此謹附識
孔希學傳萬歷九年庶母郭氏許尚賢帝為革供奉女
樂二十六戸(臣)方煒按明實錄萬歷九年八月尚
賢庶母郭氏因受尚賢陵轢乃訐奏尚賢濫用女樂
賄受船戸及歲賀入京騷擾驛逓諸事下撫按勘覆
帝切責而貸之傳未晰謹附識
孔希學傳崇禎元年加太子太傅(臣)方煒按崇禎元
年追贈尚賢太子太保見闕里文獻考傳未載謹附
識
孔彦繩傳洙讓爵曲阜之弟治(臣)方煒按洙讓爵後
命為國子祭酒兼提舉浙東學校事見闕里文獻考
謹附識
顔希惠傳其年希仁為巡按御史顧&KR0008;所劾詔黜希仁
召希惠以為翰林院五經博士(臣)方煒按希仁以
何事被劾明實錄諸書皆無可考謹識
曾質粹傳宗聖五十九代孫也(臣)方煒按職官志以
質粹為宗聖六十代孫與此互異謹附識
曾質粹傳正德間山東僉事錢鋐訪得曾子之後一人
於嘉祥山中(臣)方煒按正德二年七月命山東修
理曾子廟從巡按御史金洪請也見明實錄謹附識
孔聞禮傳聞禮卒嘉靖二十五年貞寧字用致襲(臣)
方煒按王世貞衍聖公爵系表稱聞禮卒弟聞詩襲
聞詩卒聞韶之子貞寧襲而武宗實錄元年四月己
夘授聞詩翰林院五經博士先是衍聖公弘泰卒爵
歸聞韶其子聞詩充三氏學生聞韶授文臣蔭錄之
例以請乃有是命皆與此異謹附考
孟希文傳承光萬歷二十九年襲(臣)方煒按承光於
天啟二年與長子弘略拒妖賊徐鴻儒與母孔氏俱
被害事聞贈承光太僕少卿孔氏貞淑恭人弘略太
常丞遣官諭祭專祠祀之見闕里志謹附識
明史卷二百八十四考證
