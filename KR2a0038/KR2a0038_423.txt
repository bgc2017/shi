欽定四庫全書
明史卷二百七十
大學士張廷玉等奉勅修
列傳第一百五十八
馬世龍(楊肇基)賀虎臣(子讚誠)
沈有容張可大(弟可仕)
魯欽(子宗文)秦良玉
龍在田
馬世龍字蒼元寧夏人由世職舉武會試歴宣府遊擊
天啓二年擢永平副總兵署兵部孫承宗竒其才薦授
署都督僉事充三屯營總兵官承宗出鎮薦為山海總
兵俾領中部調總兵王世欽尤世祿分領南北二部明
年正月賜尚方劍實授府銜承宗為築壇拜大將代行
授鉞禮軍馬錢穀盡屬之尋定分地世龍居中駐衛城
世欽南海世祿北山並受世龍節制兵各萬五千人世
龍感承宗知已頗盡力與承宗定計出守關外諸城四
年偕巡撫喻安性及袁崇煥東巡廣寧又與崇煥世欽
航海抵蓋套相度形勢而還敘勞加右都督當是時承
宗統士馬十餘萬用將校數百人歲費軍儲數百萬諸
有求於承宗者率因世龍不得則大恚而世龍貎偉中
實怯忌承宗者多擊世龍以撼之承宗抗辯於朝曰人
謂其貪淫朘削臣敢以百口保其必無帝以承宗故不
問五年九月世龍誤信降人劉伯漒言遣前鋒副將魯
之甲參將李承先率師襲取耀州敗沒言官交章劾奏
嚴旨切責令戴罪圖功時魏忠賢方以清君側疑承宗
其黨攻世龍者並及承宗承宗不安其位去以兵部尚
書高第來代職方主事徐日久者先佐第撓遼事及從
第贊畫力攻世龍世龍陰結忠賢反削日久籍其冬世
龍亦謝病去崇禎元年王在晉為尚書世龍上疏極論
其罪有詔逮世龍久不至在晉罷始詣獄二年冬都城
戒嚴刑部尚書喬允升薦世龍才詔圖功自贖會祖大
壽師潰京師大震承宗再起督師以便宜遣世龍馳諭
大壽聽命及滿桂戰死遂令世龍代為總理賜尚方劍
盡統諸鎮援師三年三月進左都督時遵化永平遷安
濼州四城失守已三月承宗大壽隔關門與世龍諸軍
聲息斷絶帝急詔四方兵勤王昌平尤世威薊鎮楊肇
基保定曹鳴雷山海宋偉山左王國梁固原楊麒延綏
吳自勉臨洮王承恩寧夏尤世祿甘肅楊嘉謨所將皆
諸邊銳卒内地則山東河南南都湖廣浙江江西福建
四川諸軍亦先後至并壁薊門觀望不進給事中張第
元上言世龍在關數載績效無聞非若衛霍之儔功名
足以服人也諸帥宿將非世龍偏禆欲驅策節制誰能
甘之師老財匱銳氣日消延及夏秋將有不可言者帝
以世龍方規進取不納其言時大壽於五月十日薄灤
州明日世龍等以師會又明日復其城十三日遊擊靳
國臣復遷安明日副將何可綱復永平又二日别將復
遵化閱五月四城始復論功大壽最世禄次之世龍加
太子少保廕本衛世千戸八月復謝病歸六年五月察
罕呼爾敦圖合套寇犯寧夏總兵賀虎臣戰殁詔起世
龍代之世龍生長寧夏習其形勢大修戰備明年正月
二部入犯遣參將卜應第大破之斬首二百餘踰月套
寇犯賀蘭山世龍遣降丁潛入其營馘其長薩爾謙斬
級如前未幾察罕部大舉入寇世龍遣副將婁光先等
分五道伏要害而已中道待之夾擊斬首八百餘巡撫
王振竒亦斬三百餘級寇復犯河西玉泉宫世龍復邀
斬五百餘其年七月犯棗園堡世龍又大敗之俘斬一
千有竒世龍半歲中屢奏大捷威名震西塞無何卒於
官年四十餘後論功贈太子太傅世錦衣僉事賜恤如
制楊肇基沂州衛人起家世職積官至大同總兵天啓
二年妖賊徐鴻儒反山東連陷鄆鉅野鄒滕嶧衆至數
萬巡撫趙彦任都司楊國棟廖棟檄所部練民兵增諸
要地守卒時肇基方家居彥因即家薦起之為山東總
兵官討賊未至棟及國棟等攻鄒兵潰遊擊張榜戰死
彥方視師兗州遇賊肇基至急迎戰而令國棟及棟夾
擊大敗之横河時賊精銳聚鄒滕中道肇基令遊兵綴
賊鄒城而以大軍擊賊黃陰紀王城大敗賊蹙而殪之
嶧山遂圍鄒國棟等亦先後收復鄆鉅野嶧滕諸縣又
大破之於沙河乃築長圍攻鄒圍三月賊食盡其黨出
降遂禽鴻儒獻俘磔於市賊平肇基由署都督僉事進
右都督廕本衛世千戸尋代沈有容鎮登萊改延綏以
擊套寇功進左都督廕錦衣千戸屢加太子太保崇禎
元年移薊鎮西協二年冬
大清兵克三屯營肇基乘間收復困守數月卒全孤城
廕錦衣世千戸已錄恢復四城功加太子太師改廕錦
衣僉事明年卒官子御蕃見徐從治傳
賀虎臣保定人天啓初歴天津海防遊擊登萊參將移
兗州六年遷延綏副總兵河套寇大舉入犯從帥楊肇
基協擊大破之加署都督僉事崇禎二年捕誅階州叛
卒周大旺等擢總兵官鎮守寧夏關中賊大起王嘉允
陷清水營殺遊擊李顯宗遂陷府谷其黨李老柴應之
嘯聚三千餘人攻合水總督楊鶴檄虎臣往討擊之盤
谷俘馘六百有竒已擊斬慶陽賊渠劉六四年神一元
陷保安延安告急延綏撫鎮皆東援陜西巡撫練國事
檄虎臣及副將李卑援𠞰虎臣等進圍保安賊遂引河
套數千騎挫虎臣軍會張應昌擊敗之賊衆棄城去虎
臣等前後獲首功一千九百明年可天飛郝臨菴劉道
江李都司再圍合水虎臣偕臨洮曹文詔甘肅楊嘉謨
固原楊麒合擊大破賊甘泉之虎兕凹斬首七百餘賊
大困六年五月察罕呼爾敦圖合套寇五萬騎自清水
横城分道入守備姚之夔等不能禦沙井驛副將史開
先臨河堡參將張問政岳家樓守備趙訪皆潰逃寇遂
進薄靈州虎臣急領千騎入守旋盡勒城中兵出擊次
大沙井寇從漢伯堡突至虎臣軍未及布陳且衆寡不
敵遂戰死子讚挾五十騎突重圍出事聞贈虎臣都督
僉事賜祭葬世廕指揮僉事尋錄先後𠞰寇功再贈都
督同知世廕錦衣副千戸讚勇敢有父風既承廕尋舉
武進士積官至京營副將崇禎十七年三月李自成薄
京師京軍六大營分列城外皆不敢戰或棄甲降讚獨
率部卒迎擊中矢死弟誠身長七尺美鬚髯為諸生以
忠義自許兄誡襲副千戸早卒無子誠當襲以讓其弟
詮及賊陷保定家人勸易衣遁叱曰吾忠臣子偷生而
逃何以見先將軍地下遂偕妻女投井死
沈有容字士弘宣城人僉事寵之孫也幼走馬擊劍好
兵略舉萬歷七年武鄉試薊遼總督梁夢龍見而異之
用為昌平千總復受知總督張佳允調薊鎮東路轄南
兵後營十二年秋朵顔長安以三千騎犯劉家口有容
夜半率健卒二十九人迎擊身中二矢斬首六級寇退
乃還由是知名遼東巡撫顧養謙召隸麾下俾練火器
十四年從李成梁出塞抵庫克穆稜斬馘多明年再出
亦有功成梁攻北關有容陷陣馬再易再斃卒拔其城
錄功世廕千戸遷都司僉書守浮屠谷從宋應昌援朝
鮮乞歸日本封事壞福建巡撫金學曾欲用竒搗其穴
起有容守浯嶼銅山二十九年倭掠諸塞有容擊敗之
踰月與銅山把總張萬紀敗倭彭山洋倭據東番有容
守石湖謀盡殲之以二十一舟出海遇風存十四舟過
彭湖與倭遇格殺數人縱火沈其六舟斬首十五級奪
還男婦三百七十餘人倭遂去東番海上息肩者十年
捷聞文武將吏悉敘功有容賚白金而已三十二年七
月西洋紅毛番長韋麻郎駕三大艘至彭湖求互市税
使高寀召之也有容白當事自請往諭見麻郎指陳利
害麻郎悟呼寀使者索還所賂寀金揚帆去改僉書浙
江都司由浙江遊擊調天津遷溫處參將罷歸四十四
年倭犯福建巡撫黃承元請特設水師起有容統之禽
倭東沙尋招降巨寇袁進李忠散遣其衆泰昌元年遼
事棘始設山東副總兵駐登州以命有容天啓改元遼
瀋相繼覆熊廷弼建三方布置之議以陶朗先巡撫登
萊而擢有容都督僉事充總兵官登萊遂為重鎮八月
毛文龍有鎮江之捷詔有容統水師萬偕天津水師直
抵鎮江策應有容歎曰率一旅之師當方張之敵吾知
其不克濟也無何鎮江果失水師遂不進明年廣寧覆
遼民走避諸島日望登師救援朗先下令敢渡一人者
斬有容爭之立命數十艘往獲濟者數萬人時金復盖
三衛俱空無人有欲據守金州者有容言金州孤懸海
外登州皮島俱遠隔大洋聲援不及不可守迨文龍取
金州未幾復失四年有容以年老乞骸骨歸卒贈都督
同知賜祭葬
張可大字觀甫應天人世襲南京羽林左衛千戸舉萬
歷二十九年武會試授建昌守備遷浙江都司僉書分
守瓜洲儀真江洋大盜斂迹税監魯保死淮撫李三才
令可大錄其資保家餽重賄却不受葉向高赴召過真
見而異之曰此不特良將且良吏也遷劉河遊擊改廣
東高肇參將調浙江舟山奉命征黎與總兵王鳴鶴用
黑番為導搗其巢黎乃滅舟山宋昌國城也居海中有
七十二墺為浙東要害可大條上八議皆碩畫倭犯五
罩湖白沙港茶山潭頭連敗之加副總兵城久圮可大
與副使蔡獻臣築之兩月工竣城内外田數千畝海潮
害稼可大築碶蓄淡水遂為膏腴民稱曰張公碶天啓
元年以都指揮使掌南京錦衣衛六年擢都督僉事僉
書南京右府崇禎元年出為登萊總兵官會議裁登萊
撫鎮乃命以總兵官視登州副總兵事而巡遂遂罷不
設可大盡心海防親歷廵視圖沿海地形兵力強弱為
海防圖說上之二年冬白蓮賊餘黨圍萊陽可大擊破
之焚其六砦斬偽國公二人圍遂解京師被兵可大入
衛守西直廣寧諸門明年以勤王功陞都督同知劉興
治反東江遂奉詔還鎮已而四城並復朝議復設登萊
巡撫以孫元化為之元化率關外八千人至強半皆遼
人可大慮有變屢言於元化不聽四年七月錄前守城
功進右都督十月僉書南京左府兼督池河浦口二軍
登人泣留之未行而孔有德反吳橋東陷六城可大急
往勦元化檄止之不聽次萊州遇元化復為所阻乃還
鎮遂將晏有德暮薄城可大請擊之元化持撫議不許
可大陳利害甚切元化期明歲元日發兵合擊至期元
化兵不發明日合兵戰城東可大兵屢勝元化部卒皆
遼人親黨多無鬭志其將張燾先走可大兵亦敗中軍
管維城遊擊陳良謨守備盛洛姚士良皆戰死燾兵半
降有德遣歸為内應元化開門納之可大諫不聽夜半
賊至城遂陷可大時守水城撫膺大慟解所佩印付旗
鼓間道走濟南上之還家辭母令弟可度子鹿徵奉母
航海趨天津而以佩劍付部將盡斬諸婢妾遂投繯死
事聞贈特進榮祿大夫太子少傅諡莊節賜祭葬予世
廕建祠曰旌忠可大好學能詩敦節行有儒將風為南
京錦衣時歐陽暉由刑部主事謫本衛知事嘗賦詩有
陰霾國事非句揚州知府劉鐸書之扇贈一僧惡鐸者
譖之魏忠賢暉鐸俱被逮可大約束旗尉捐奉助之卜
室處其妻子其尚義類如此弟可仕字文峙以字行隠
居博學嘗輯明布衣詩一百卷
魯欽長清人萬歷中歴山西副總兵天啓元年遷神機
營左副將尋擢署都督僉事充保定總兵官奢崇明安
邦彦並反貴州總兵張彦方在圍中而總理杜文煥稱
病明年十月用欽代文煥命總川貴湖廣漢土軍刻期
解圍未至圍已解欽馳赴貴陽三年正月巡撫王三善
大敗於陸廣羣苗宋萬化何中尉等蠭起欽佐三善防
𠞰率諸將禽中尉萬化遂進營紅崖紅崖者崇明敗走
處也三善謀大舉深入欽及總兵官馬烱張彦方諸道
監司尹伸岳具仰向日升楊世賞各以兵從五戰斬首
萬八千直抵大方四年正月三善敗殁於内莊欽等以
殘卒還命戴罪辦賊都勻凱里土司者運道咽喉也邦
彦結諸蠻困其城長官楊世蔚不能守總督蔡復一遣
欽及總兵官劉超救之拔賊巖頭寨遂移師克平茶己
而邦彦盡驅玀鬼結四十營於斑鳩灣後寨亘二十餘
里分犯普定復一令欽與總兵官黃越分道禦之欽率
部將張雲鵬劉志敏鄧圮等大敗賊汪家冲鉞及參政
陸夢龍副使楊世賞亦大敗賊蒋義寨合追至河斬首
千五百餘級搜山復斬六百餘級尹伸守普定亦敗賊
兵與大軍會共剪水外逆苗邦彦勢窘渡河西奔欽鉞
督諸將窮追夢龍等分駐三岔河岸為後勁前鋒雲鵬
玘深入織之金先後斬首千餘級復一上其功言欽廉
勇雖名總理權力不當一偏禆舊撫臣三善及諸監軍
人人為大帥内莊失律欽不當獨任大帥罪臣至黔以
諸道監軍兵盡屬欽每戰身先士卒欽敗可原勝足錄
當免其戴罪仍以功論從之明年正月欽等渡河還中
伏敗死者數千人充為事官立功自贖自平越至興隆
清平二衛苗二百餘寨盤踞其間以長田之天保阿秧
為魁邦彦初反授二酋都督使通下六衛聲息是年春
寇石阡餘慶監軍按察使來斯行㗖阿秧使圖天保阿
秧反以情告斯行乃誘斬阿秧議討天保會以疾去復
一令貴陽同知周鴻圖代為監軍阿秧弟阿買與天保
請兵邦彦復兄讐復一以兵事屬鴻圖及欽而遣參將
胡從儀楊明楷等佐之欽等三道進大戰米墩山生禽
天保及阿買先後斬賊魁五十四人獲首功二千三百
五十破焚百七十四寨盛夏興師將士冒暑雨衝瘋瘴
劇寇盡除土人謂二百年所未有復一既奏功未報而
卒監軍御史傅宗龍復以為言乃命欽總理如故鴻圖
授平越知府六年三月邦彦復大舉入寇欽禦之河上
連戰數日殺傷相當夜半賊直逼欽壘將士逃竄欽遂
自刎諸營盡潰賊勢復張欽勇敢善戰為西南大將之
冠莊烈帝嗣位贈少保左都督世廕指揮僉事賜祭葬
建祠曰旌忠子宗文承廕崇禎中以薊鎮副總兵為總
督吳阿衡中軍十一年冬牆子嶺失事與阿衡並力戰
死
秦良玉忠州人嫁石砫宣撫使馬千乘萬歷二十七年
千乘以三千人從征播州良玉别統精卒五百裹糧自
隨與副將周國柱扼賊鄧坎明年正月二日賊乘官軍
宴夜襲良玉夫婦首擊敗之追入賊境連破金筑等七
寨已偕酉陽諸軍直取桑木關大敗賊衆為南川路戰
功第一賊平良玉不言功其後千乘為部民所訟瘐死
雲陽獄良玉代領其職良玉為人饒膽智善騎射兼通
詞翰儀度嫺雅而馭下嚴峻每行軍發令戎伍肅然所
部號白桿兵為遠近所憚泰昌時徵其兵援遼良玉遣
兄邦屏弟民屏先以數千人往朝命賜良玉三品服授
邦屏都司僉書民屏守備天啓元年邦屏渡渾河戰死
民屏突圍出良玉自統精卒三千赴之所過秋毫無犯
詔加二品服即予封誥子祥麟授指揮使良玉陳邦屏
死状請優恤因言臣自征播以來所建之功不滿讒妬
口貝錦高張忠誠孰表帝優詔報之兵部尚書張鶴鳴
言渾河血戰首功數千實石柱酉陽二土司功邦屏既
殁良玉即遣使入都製冬衣一千五百分給殘卒而身
督精兵三千抵榆關上急公家難下復私門仇氣甚壮
宜錄邦屏子進民屏官乃贈邦屏都督僉事錫世廕與
陳策等合祠民屏進都司僉事部議再徵兵二千良玉
與民屏馳還抵家甫一日而奢崇明黨樊龍反重慶齎
金帛結援良玉斬其使即發兵率民屏及邦屏子翼明
拱明溯流西上度渝城奄至重慶南坪關扼賊歸路伏
兵襲兩河焚其舟分兵守忠州馳檄夔州令急防瞿塘
上下賊出戰即敗歸良玉上其状擢民屏參將翼明拱
明守備已而奢崇明圍成都急巡撫朱燮元檄良玉討
時諸土司皆貪賊賂逗遛不進獨良玉鼔行而西收新
都長驅抵成都賊遂解圍去良玉乃還軍攻二郎關民
屏先登已克佛圖關復重慶良玉初舉兵即以疏聞命
封夫人錫誥命至是復授都督僉事充總兵官命祥麟
為宣慰使民屏進副總兵翼明拱明進參將良玉益感
奮先後攻克紅崖墩觀音寺青山墩諸大巢蜀賊底定
復以援貴州功數賚金幣三年六月良玉上言臣率翼
明拱明提兵裹糧累奏紅崖墩諸捷乃行間諸將未覩
賊面攘臂誇張及呼對壘聞風先遁敗於賊者唯恐人
之勝怯於賊者唯恐人之強如總兵李維新渡河一戰
敗䘐歸營反閉門拒臣不容一見以六尺軀鬚眉男子
忌一巾幗婦人靜夜思之亦當愧死帝優詔報之命文
武大吏皆以禮待不得疑忌是年民屏從巡撫王三善
抵陸廣兵敗先遁其冬從戰大方屢捷明年正月退師
賊來襲戰死二子佐明祚明得脱皆重傷良玉請䘏贈
都督同知立祠賜祭官二子而是時翼明拱明皆進官
至副總兵崇禎三年永平四城失守良玉與翼明奉詔
勤王出家財濟餉莊烈帝優詔褒美召見平臺賜良玉
綵幣羊酒賦四詩旌其功會四城復乃命良玉歸而翼
明駐近畿明年築大凌河城翼明以萬人護築城成命
撤兵還鎮七年流賊陷河南加翼明總兵官督軍赴討
明年鄧玘死以所部皆蜀人命翼明將之連破賊於青
崖河吳家堰袁家坪扼賊走鄖西路翼明性恇怯部將
連敗不以實聞革都督銜貶二秩辦賊已從盧象昇逐
賊穀城賊走均州翼明敗之青石鋪賊入山自保翼明
攻破之連破賊界山三道河花園溝禽黑煞神飛山虎
賊出没鄖襄間撫治鄖陽苗胙土遣使招降翼明贊其
事為賊所紿卒不降翼明胙土皆被劾已而賊犯襄陽
翼明連戰得利屯兵廟灘以扼漢江之淺而羅汝才劉
國能自深水以渡遂大擾蘄黃間帝以鄖襄屬邑盡殘
罷胙土切責翼明尋亦被劾解官而良玉自京師還不
復援𠞰專辦蜀賊七年二月賊陷夔州圍太平良玉至
乃走十三年扼羅汝才於巫山汝才犯夔州良玉師至
乃去已邀之馬家寨斬首六百追敗之留馬埡斬其魁
東山虎復合他將大敗之譚家坪北平又破之仙寺嶺
良玉奪汝才大纛禽其渠副塌天賊勢漸衰當是時督
師楊嗣昌盡驅賊入川川撫邵捷春提弱卒二萬守重
慶所倚惟良玉及張令二軍綿州知州陸遜之罷官歸
捷春使按營壘見良玉軍整心異之良玉為置酒語遜
之曰邵公不知兵吾一婦人受國恩誼應死獨恨與邵
公同死耳遜之問故良玉曰邵公移我自近去所駐重
慶僅三四十里而遣張令守黃泥窪殊失地利賊據歸
巫萬山巔俯瞰吾營鐵騎建瓴下張令必破令破及我
我敗尚能救重慶急乎且督師以蜀為壑無愚智知之
邵公不以此時爭山奪險令賊無敢即我而坐以設防
此敗道也遜之深然之已而捷春移營大昌監軍萬元
吉亦進屯巫山與相應援其年十月張獻中連破官軍
於觀音巖三黃嶺遂從上馬渡過軍良玉偕張令急扼
之竹箘坪挫其鋒會令為賊所殪良玉趨救不克轉鬭
復敗所部三萬人略盡乃單騎見捷春請曰事急矣盡
發吾溪峒卒可得二萬我自廩其半半餼之官猶足辦
賊捷春見嗣昌與已左而倉無見糧謝其計不用良玉
乃歎息歸時搖黃十三家賊横蜀中有秦纘勲者良玉
族人也為賊耳目被禽殺獄卒遁去良玉捕執以獻無
脱者張獻忠盡陷楚地將復入蜀良玉圖全蜀形勢上
之巡撫陳士竒請益兵守十三隘士竒不能用復上之
巡按劉之勃之勃許之而無兵可發十七年春獻忠遂
長驅犯夔州良玉馳援衆寡不敵潰及全蜀盡陷良玉
慷慨語其衆曰吾兄弟二人皆死王事吾以一孱婦蒙
國恩二十年今不幸至此其敢以餘年事逆賊哉悉召
所部約曰有從賊者族無赦乃分兵守四境賊遍招土
司獨無敢至石砫者後獻忠死良玉竟以夀終翼明既
罷崇禎十六年冬起四川總兵官道梗命不達而拱明
傎普名聲之亂與賊鬪死贈䘏如制
龍在田石屏州土官舍人也天啓二年雲南賊安效良
張世臣等為亂在田與阿迷普名聲武定吾必奎等征
討數有功得為土守備新平賊剽石屏安效良攻霑益
在田俱破走之巡撫閔洪學上其功擢坐營都司崇禎
二年與必奎收復烏撒八年流賊犯鳳陽詔徵雲南土
兵在田率所部應詔擊賊湖廣河南頻有功擢副總兵
總理盧象昇檄討襄陽賊至則象昇已奉詔勤王命屬
熊文燦十年三月擊禽大盜郭三海十一年九月大破
賀一龍李萬慶於雙溝進都督同知明年三月大破賊
固始斬首三千五百有竒張獻忠之叛也文燦命在田
駐穀城遏賊東突諸將多忌在田讒言日興及文燦被
逮在田亦罷歸還至貴州擊平叛賊安隴壁十五年夏
中原盜益熾在田上疏曰臣以石屏世弁因流氛震陵
奮激國難捐資募精卒九千五百戰象四戰馬二千入
楚豫破賊賊不敢窺江北陵寢滇兵有力焉五載捷二
十有八忌口中阻逼臣病歸自臣罷親藩辱名城屢陷
臣妄謂討寇必須南兵盖諸將所統多烏合遇寇即逃
乏餉即譟滇兵萬里長驅家人父子同志非若他軍易
潰也且一歲中秋冬氣凉賊得馳騁春夏即入山避暑
養銳而出故其氣益盛夫平原戰既不勝山蹊又莫敢
攖師老財殫蕩平何日滇兵輕走遠跳善搜山臣願整
萬衆力掃秦楚豫𤾂諸寇不滅不止望速給行糧沿途
接濟臣誓捐軀報國言而不效甘伏斧鑕帝壯之下兵
部議寢不行踰二載乙酉八月吾必奎叛黔國公沐天
波檄在田及寧州土知州禄永命協討擊禽之未幾沙
定洲作亂據雲南府在田不敢擊明年定洲攻在田不
下移攻寧州尋䧟嶍峨在田走大理又明年孫可望等
至貴州在田說令攻定洲迄破滅破滅在田歸卒於家
贊曰馬世龍等值邊陲多事奮其勇略著績戎行或捐
軀力戰身膏原野可謂無忝爪牙之任矣夫摧鋒䧟敵
宿將猶難而秦良玉一土舍婦人提兵裹糧崎嶇轉鬭
其急公赴義有足多者彼仗鉞臨戎縮朒觀望者視此
能無媿乎
明史卷二百七十
