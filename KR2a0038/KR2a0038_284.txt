欽定四庫全書
明史卷二百考證
姚鏌傳遷福建副使(臣)章宗瀛按鏌任福建副使時
嘗定計討平大帽山賊劉龍等見明翟鑾所撰墓志
傳未載謹附考
姚鏌傳廵撫延綏上邊務六事(臣)章宗瀛按姚鏌所
陳邊六事明實錄不載獻徵錄今獻備遺諸書亦無
可考謹識
姚鏌傳陳善後七事(臣)章宗瀛按鏌所陳善後事宜
明實錄但言改流官增兵戍而已未臚舉其目他書
亦無可考謹識
張嵿傳嵿以郎承勘為民(臣)章宗瀛按獻徵錄載嵿
官興化時郡人戴大賓弱冠及第劉瑾欲以姪女奪
其舊聘囑嵿主之嵿拒不從遂為所惡借張祐事落
其職傳未詳載謹附考
張嵿傳召為光禄卿(臣)章宗瀛按嵿之内擢由宸濠
忌其不為己用行賄隂使之見明費宏所撰行状傳
未之載謹識
蔡天祜傳歴山東副使(臣)章宗瀛按天祜官山東時
曾平濟南龍山及淄川盜見獻徵錄謹附考
蔡天祜傳張文錦督税陜西上籌邊裕民十事(臣)章
宗瀛按文錦所陳籌邊裕民十事明實錄未載他書
亦無可考謹識
詹榮傳督餉大同值兵變(臣)章宗瀛按大同兵變在
嘉靖十二年十月盖張文錦之後至是凡再亂見明
實錄謹附考
劉天和傳尋奏當興革者十事田利大興(臣)章宗瀛
按天和所言當革者五曰掊剋曰占役曰湖場曰𣲖撥
曰侵漁當興者五曰開墾曰墩堡曰牛種曰治水曰
屯兵見明王世貞所撰墓志謹附考
張岳傳入賀(臣)章宗瀛按岳之入賀在嘉靖十一年
以世宗夀節也見識大錄傳未詳叙謹附考
張岳傳移撫江西(臣)章宗瀛按岳撫江西時夏言治
生塚議費于廣信七縣縣措千金岳改為百金及嚴
嵩賜第名其閣曰延恩命官為經理岳批牘與千金
吏請益增五百金而貽書嵩諷以戒侈此二事皆見
識大錄傳未載謹識
明史卷二百考證
