欽定四庫全書
眀史卷三百十五
大學士張廷玉等奉勅修
列傳第二百三
雲南土司三
緬甸干崖(宣撫)
潞江南甸(二宣撫司)
芒市者樂甸
茶山孟璉(即猛臉)
里麻鈕兀
東倘瓦甸
促瓦散金
木邦(孟密宣撫司附)孟養
車里老撾
八百(二宣慰司)
緬甸古朱波地宋寧宗時緬甸波斯等國進白象緬甸
通中國自此始地在雲南西南最窮遠有城廓廬舍多
樓居元至元中屢討之乃入貢明太祖即位遣使齎詔
諭之至南安留二年以道阻不能達而返使者多道卒
洪武二十六年八百國使人入貢言緬近其地以遠不
能自達帝乃命西平侯沐春遣使至八百土官所諭意
於是緬始遣其臣板南速剌至進方物勞賜之二十七
年置緬中宣慰使司以土酋卜剌浪為使二十八年卜
剌浪遣使貢方物訴百夷思倫發侵害境土二十九年
復來訴帝遣行人李思聰錢古訓諭緬及百夷各罷兵
守土倫發聽命會有百夷部長刀幹孟之亂逐倫發以
故事得已永樂元年緬酋那羅墖遣使入貢因言緬雖
遣裔願臣屬中國而道經木邦孟養多阻遏乞命以職
賜冠服印章庶免欺陵詔設緬甸宣慰使司以那羅墖
為宣慰使遣内臣張勤往賜冠帶印章於是緬有二宣
慰使皆入貢不絶五年那羅墖遣使貢方物謝罪先是
孟養宣慰使刀木旦與戛里相攻那羅墖乘釁襲之殺
刀木旦及其長子遂據其地事聞詔行人張洪等齎敕
諭責那羅墖懼歸其境土而遣人詣闕謝罪帝諭禮部
曰蠻既服辜其釋不問仍給以信符令三年一朝貢初
卜剌浪分其地使長子那羅墖管大甸次子馬者速管
小甸卜剌浪死那羅墖盡收其弟土地人民已而其弟
復入小甸遣人來朝且訴其情敕諭那羅墖兄弟和好
如初毋干天討六年那羅墖復遣人入貢謝罪并謝賜
金牌信符勞賜遣之七年復遣中官雲仙等齎敕賜緬
酋金織文綺十二年緬人來言為木邦侵掠帝以那羅
墖素強横遣人諭之使修好鄰封各守疆界洪熙元年
遣内官段忠徐亮以即位詔諭緬甸宣德元年遣使往
諭雲南土官賜緬甸錦綺二年以莽得剌為宣慰使初
緬甸宣慰使新嘉斯與木邦仇殺而死子弟潰散緬共
推莽得剌權襲許之自是來貢者只署緬甸而甸中之
稱不復見八年莽得剌遣人來貢復遣雲仙齎敕賜之
并諭其勿侵木邦地正統六年給緬甸信符金牌時麓
川思任發叛將討之命緬甸調兵待七年任發兵敗過
金沙江走孟廣緬人攻之帝諭能禽獻賊首者予以麓
川地八年總督尚書王驥奏緬甸酋馬哈省以速剌等
已禽獲思任發不解至唯以麓川地為言朝命遂有并
征緬甸之命是時大師已集騰衝緬使致書期以今冬
送思任發至貢章交付驥與剋期遣指揮李儀等率精
騎通南牙山路抵貢章受獻而緬人送思任發者竟不
至九年驥駐師江上緬人亦嚴兵為備遣人往來江中
覘官軍虚實驥以麓川未平緬難不可復作乃令總兵
官蔣貴等潛焚其舟數百緬人潰驥亦班師於是總兵
官沐昂奏緬恃險黨賊應加兵但滇中方連年征討財
力困弊旱澇相仍糧餉不給未可輕舉臣已遣人諭緬
禍福俾獻賊首緬宜聽從十二年木邦宣慰罕盖法緬
甸故宣慰子馬哈首以速剌遣使偕千戶王政等獻思
任發首及諸俘馘至京并貢方物帝命馬哈省以速剌
並為宣慰使賜敕奬勞給冠帶印信未幾以速剌奏求
孟養戛里地且請大軍亟滅思任發之子思機發兄弟
而已出兵為助帝諭以機發可不戰禽宜即滅賊以求
分地弗為他人得也景泰二年賜緬甸隂文金牌信符
時以速剌久獲思機發不獻又放思卜發歸孟養朝廷
知其要挾故緩之五年緬人來索地参將胡誌以銀戛
等地與之乃送機發及其妻孥帝以思卜發既遠遁不
必窮追仍加賞錦幣降敕褒奬成化七年鎮守太監錢
能言緬甸宣慰稱貢章孟養舊為所轄欲復得之帝命
往勘貢章係木邦隴川分治孟養係思洪發所掌非緬
境乃令雲南守臣𫝊飭諸部而緬甸以所求地乃前朝
所許貢章乃朝貢必由之途乞與之又乞以金齒軍餘
李譲為冠帶把事以備任使兵部尚書余子俊等以思
洪發不聞有過豈可奪其地李讓中國人而與為把事
亦非體宜勿許帝命兵部諭其使孟養貢章是爾朝貢
所由當飭邊臣往諭思洪發以通道往來不得阻遏餘
勿多望弘治元年緬甸來朝且言安南侵其邊境二年
遣編修劉戩諭安南罷兵然緬地鄰孟養而孟養以緬
先執思任發故怨緬嘉靖初孟養酋思陸子思倫糾木
邦及孟密擊破緬殺宣慰莽紀歲并其妻子分據其地
緬訴於朝不報六年始命永昌知府嚴時泰衛指揮王
訓往勘思倫夜縱兵鼓譟焚驛舍殺齎金牌千戶曹義
時泰倉皇遁乃别立土舍莽卜信守之而去值安鳳之
亂不暇究其事莽紀歲有子瑞體少奔匿洞吾母家其
酋養為已子既長有其地洞吾之南有古喇濱海與佛
郎機鄰古喇酋兄弟争立瑞體和觧之因德瑞體争割
地為獻受其約束號瑞體為噠喇瑞體乃舉衆絶古喇
糧道殺其兄弟盡奪其地諸蠻皆畏服之時滅緬者木
邦孟養而與緬相抗者孟密也孟密土舍兄弟争立訴
於瑞體瑞體乃納其弟為壻改名思忠遣歸孟密奪其
兄印因假道攻孟養及迤西諸蠻以復前仇又使其黨
卓吉侵孟養境後卓吉為思真壻猛乃頭目别混所殺
瑞體怒自將攻别混父子禽之遂招誘隴川干崖南甸
諸土官欲入寇既覘知有備又慮他蠻襲其後乃遁歸
於是鎮巡官沐朝弼等上其事兵部覆荒服之外治以
不治噠喇已畏威遠遁傳諭諸蠻不許交通結納詔可
時嘉靖三十九年也木邦土舍罕拔求襲不得怒投於
緬潞江宣撫線貴聞之亦入緬瑞體自以起孤微有兵
衆威加諸部中國復禁絶之遂謀内侵乃命線貴趣召
隴川土官多士寧士寧言中國廣大誡勿妄動瑞體稍
稍寝未幾士寧為其下岳鳳所殺干崖宣撫刀怕舉亦
死罕拔乃請瑞體入干崖干崖舉則隴川可坐定也瑞
體子應裏桀黠多智言于瑞體曰干崖隴川雖無主遠
難猝取孟養思箇近在肘腋又吾世仇萬一乘虚順流
下禍不測瑞體深然之因借木邦兵一萬取干崖而自
率兵侵孟養既至屢為思箇所敗思箇亦退保孟倫相
持久之而隴川書記岳鳳欺其主幼私齎重賂投緬結
為父子蠻莫土目思哲亦迎附瑞體調緬兵萬餘出入
於迤西界上以牽制思箇復徵木邦罕拔兵會岳鳳於
隴川襲孟密萬歷元年緬兵至隴川入之岳鳳遂盡殺
士寧妻子族屬受緬偽命據隴川為宣撫乃與罕拔思
哲盟必下孟密奉瑞體以拒中國偽為錦囊象函貝葉
緬文稱西南金樓白象主莽噠喇弄王書報天皇帝書
中嫚辭無狀罕拔又為緬招干崖士舍刀怕文許代其
兄職怕文拒之與戰適應裏率兵二十萬分戍隴干間
以其兵驟臨之怕文潰奔未昌遂取干崖印付罕拔妺
以女官攝宣撫召盞達副使刀思管雷弄經歷廖元相
佐之同守干崖以抗中國於是木邦蠻莫隴川干崖諸
蠻悉附緬獨孟養未下金騰副使許天琦遣指揮侯度
持檄撫諭孟養思箇受檄益拒緬緬大發兵攻之思箇
告急會天琦卒署事羅汝芳犒思箇使令先歸待援遂
調兵至騰越箇聞援兵至喜令土目烏祿喇送等領兵
萬餘絶緬粮道且導大兵伏戛撒誘緬兵深入箇率蠻
卒衝其前而約援兵自隴川尾擊之緬兵既敗粮又絶
屠象馬以食瑞體窘甚會有陳於巡撫王凝言生事不
便者凝馳使止援兵汝芳聞檄退思箇待援不至岳鳳
偵知之集隴川兵二千兼程進導瑞體由間導遁去思
箇追擊之緬兵大敗當是時幾獲瑞體六年廷議遣使
至孟養俾思箇還所俘緬兵象并賚以金帛好言慰諭
之瑞體不謝七年永昌千戶辛鳳奉使買象於孟密思
忠執鳳送緬緬遣回是年緬復攻孟養報戛撒之怨思
箇以無援敗將走騰越中途為其下所執送瑞體殺之
盡并孟養地八年巡撫饒仁侃遣人招緬緬不應十年
岳鳳導緬兵襲殺干崖奪罕氏印俘之俄瑞體死子應
裏嗣岳鳳嗾應裏殺罕拔盡俘其衆又說應裏起兵象
數十萬分道内侵十一年焚掠施甸寇順寧鳳子曩烏
領衆六萬突至孟淋寨指揮吴繼勲千戶祁維垣戰死
又破盞達副使刀思定求救不得城破妻子族屬皆盡
且窺騰衝永昌大理蒙化景東鎮沅諸郡巡撫劉世曾
請以南京坐營中軍劉綎為騰越遊擊移武靖参將鄧
子龍為永昌参將各提兵五千赴𠞰并調諸土軍應援
緬亦合兵犯姚關綎與子龍大破之於攀枝花地乘勝
追擊自十年十月至十一年四月斬首萬餘復率兵出
隴川孟密直抵阿瓦緬將莽勺詣綎降勺瑞體弟也緬
將之守隴川孟養蠻莫者皆遁去岳鳳及其子皆伏誅
官軍定隴川遂歸應裏乃以勺子思斗守阿瓦復攻孟
養蠻莫聲言復仇副使李材備兵騰衝遣兵援之戰於
遮浪大破其象陣生禽五千餘人先是蠻莫酋思化投
緬材遣人招之思化降十九年應裏復率緬兵圍蠻莫
思化告急會天暑軍行不前禆將萬國春夜馳至多設
火炬為疑兵緬人懼而退追敗其衆二十二年巡撫陳
用賓設八關於騰衝留兵戍守募人至暹羅約夾攻緬
緬初以猛卯酋多俺為饗導寇東路至是遣木邦罕欽
禽多俺殺之遂築堡於猛夘大興屯田是年緬帥思仁
寇蠻莫敗之斬其渠丙測二十三年應裏屬孟璉孟艮
二土司求朝貢鎮巡以聞朝議令原差官黎景桂齎銀
幣賜之至境不受詔以景桂首事貪功納侮下於理三
十一年阿瓦雍罕木邦罕拔子罕&KR1845;俱入貢緬勢頓衰
暹羅得楞復連歲攻緬殺緬長子莽機撾古喇殘破自
此不敢内犯然近緬諸部附之如初崇禎末蠻莫思緜
為緬守曩木河及黔國公沐天波等隨永明王走蠻莫
思緜使告緬緬遣人迎之傳語述萬歷時事并出神宗
璽書索今篆合之以為偽天波出已印與先所頒文檄
相比無差始信盖自天啟後緬絶貢職無可考騐云
干崖舊名干賴睒白蠻居之東北接南甸西接隴川有
平川衆罔境内甚熱四時皆蠶以其絲織五色土錦充
貢元中統初内附至元中置鎮西路軍民總管府領三
甸洪武十五年改鎮西府後廢屬麓川平緬司永樂初
設干崖長官司二年給信符金牌并賜冠服三年長官
曩歡遣頭目貢馬及犀象金銀器謝恩賜鈔幣五年設
古剌驛隸干崖曩歡復遣子刀思曩朝貢賜賚如例自
是三年一朝貢不絶宣德五年改隸雲南都司時長官
刀弄孟奏其地近雲南都司而歲納差發銀於金齒衛
路遠乞改隸而輸銀於布政司從之正統三年命仍隸
金齒軍民指揮使司六年陞干崖副長官刀怕便為長
官司賜綵幣以歸附後屢立功從總兵官沐昂請也九
年陞干崖為宣撫司以刀怕便為宣撫副使劉英為同
知從總督王驥請也弘治三年干崖土舍刀怕愈欺其
姪刀怕落幼劫印奪職蠻衆不服遂起兵相攻四年按
察司副使林俊同參將沐詳移文往諭始釋兵歸印事
聞帝以鎮巡官不以時奏報責之嘉靖三十九年緬酋
莽瑞體叛招干崖諸土官入宼萬歷初宣撫刀怕舉死
妻罕氏木邦宣慰罕拔妹也拔既叛附緬召怕舉弟怕
文襲職以臣緬且許以妹怕文不受與戰緬兵十萬驟
臨怕文潰奔永昌罕拔遂以干崖印付罕氏十年隴川
岳鳳破干崖奪罕氏印十一年遊擊劉綎破隴川鳳降
追印竟不得而干崖部衆自相承代亦莫得而考云
潞江地在永昌騰越之間南負高崙山北臨潞江為官
道咽喉地多瘴癘蠻名怒江甸至元間立柔遠路洪武
十五年為府後廢永樂元年設潞江長官司其地舊屬
麓川平緬西平侯奏其地廣人稠故設司治之二年給信符
金牌九年潞江長官司曩壁遣子惟羅法貢馬方物賜
鈔幣尋陞為安撫司曩璧來朝貢象馬金銀器謝恩宣
德元年曩壁遣人貢馬請改隸雲南布政司從之遣中
官雲仙齎敕及綺幣賜曩壁三年黔國公沐晟奏潞江
千夫長刀不浪班叛歸麓川劫潞江逐曩壁入金齒據
潞江驛逐驛丞周禮立寨固守斷絶道路請發兵討帝
敕晟與三司計議五年晟奏刀不浪班懼罪還所據地
歸舊部輸役如故乞宥之報可是年置雲南廣邑州時
雲仙還言金齒廣邑寨本永昌副千戶阿干所居干嘗
奉命招生蒲五千戶向化今干孫阿都魯同蒲酋莽塞
等詣京貢方物乞於廣邑置州使阿都魯掌州事以熟
蒲并所招生蒲屬之帝從之遂以阿都魯為廣邑州知
州莽塞為同知鑄印給之八年改金齒永昌千戶所為
潞江州隸雲南布政司以千戶長刀珍罕為知州刀不
浪班為同知置吏目及清水關巡檢各一員正統三年
從黔國公沐晟奏改潞江安撫司仍隸金齒悉還舊制
五年安撫使線舊法以麓川思任發叛來告諭整兵以
俟未幾麓川賊遣部衆奪據潞江殺傷官軍潞江遂削
弱正德十六年安撫司土官安捧奪其從弟掩莊田三
十八所掩訟於官不報捧遂集蠻兵圍掩寨縱火屠掠
掩母子妻妾及蠻民男婦死者八十餘人據有其地官
軍誘執之捧死於獄帝命戮屍棄市其子詔及黨與皆
斬天啓間有線世禄者繼襲安撫
南甸宣撫司舊名南宋在騰越南半箇山下其山巔北
多霜雪南則炎瘴如蒸元置南甸路軍民總管府領三
甸洪武十五年改南甸府永樂十一年改為州隸布政
司宣德三年南甸為麓川侵奪有司請討不許降敕誡
諭麓川俾還侵地五年南甸州奏先被麓川宣慰司奪
其境土賴朝廷威力復之若不置官司以正疆界恐侵
奪未厭乞置四巡檢司鎮之帝命吏部除官八年又奏
與麓川接境舊十二百夫長在騰衝千戶所時賴邦哈
等處軍民兼守後麓川侵據不守者十餘年今蒙敕諭
還竊恐再侵百姓逃移乞於賴邦哈九浪莽孟洞三處
各置巡檢以土軍楊義等三人為之命下三司勘覆授
之正統二年土知州刀貢罕奏麓川思任發奪其所轄
羅卜思莊二百七十八村乞遣使齎金牌信符諭之退
還帝敕沐晟處置奏聞麓川之役自是起九年陞州為
宣撫司以知州刀落硬為宣撫使通判劉思勉為土同
知六年頒給金牌信符勘合加敕諭之十年免所欠差
發銀兩令安業後仍前科辦天順二年復置南甸驛丞
一人以土人為之時宣撫刀落盖奏南寧伯毛勝遣騰
衝千戶藺愈占其招八地逼民逃竄敕雲南三司官同
巡按御史詣其地體勘以所占田寨退還治勝愈罪南
甸所轄羅卜思莊與小隴川皆百夫長之分地知事謝
氏居曩宋悶氏居盞西屬部直抵金沙江地最廣司東
十五里日蠻干宣撫世居之南百里有關立木為柵周
一里曰南牙甚高山勢延袤一百餘里官道經之上有
石梯蠻人據以為險
芒市舊曰怒謀又曰大枯睒小枯睒在永昌西南四百
里即唐史所謂茫施蠻也元中統初内附至元十三年
立茫施路軍民總管府領二甸洪武十五年置茫施府
正統七年總兵官沐晟奏芒市陶孟刀放革遣人來訴
與叛寇思任發有讐今任發已遁去思機發兄弟三人
來居麓川者藍地方願禽以獻兵部言放革先與任發
同惡今勢窮乃言結釁詭詐難信宜敕諭放革如能去
逆效順當密調土兵助𠞰機發從之八年機發令其黨
涓孟車等來攻芒市為官軍所敗放革來降靖遠伯王
驥請設芒市長官司以陶孟刀放革為長官隸金齒衛
成化八年木邦曩罕弄亂掠隴川敕芒市等長官司整
兵備調萬歷初長官放福與隴川岳鳳聯姻導緬寇松
坡營事覺伏誅立舍目放緯領司事轄於隴川芒市川
原廣邈田土富饒而人稍脆弱云
者樂甸本馬龍他邦甸猛摩地名者島洪武末内附隸
雲南布政司永樂元年設者樂甸長官司改隸雲南都
司以沐晟言其地廣人稠也十八年長官刀談來朝貢
馬自是皆以刀氏世領司事其地山險多瘴介於鎮沅
元江景東間日事攻戰鎧械犀利兵寡而勍諸部畏憚
之
茶山長官司永樂二年頒給信符金字紅牌八年長官
早張遣人貢馬宣德五年置滇灘巡檢司以長官司奏
滇灘當茶山瓦高之衝蠻寇出没民不能安通事段勝
頗曉道里能安人心乞置司以勝為巡檢從之
孟璉長官司永樂四年四月設時孟璉頭目刀派送遣
子壊罕來言孟璉舊屬麓川平緬宣慰司後隸孟定府
而孟定知府刀名扛亦故平緬頭目素與等夷乞改隸
遂設長官司隸雲南都司命刀派送為長官賜冠帶印
章正統四年思任發反以兵破孟璉遂降於麓川為木
邦宣慰罕盖法擊敗七年總督王驥征麓川招降孟璉
亦保等寨敕賜孟璉故長官司刀派罕子派樂等綵幣
以麓川平故也嘉靖中孟璉與孟養孟密諸部仇殺數
十年司廢至萬歷十三年隴川平復設稱猛臉云
里麻長官司永樂六年設隸雲南都司以刀思放為長
官時思放為里麻招剛招剛者故西南蠻官名思放籍
其地來朝請授職事遂有是命仍賜印章冠帶八年遣
頭目貢馬
鈕兀長官司宣德八年置鈕兀五隆諸寨在和泥之地
其酋任者陀比等朝貢至京奏地遠蠻多請授職以總
其衆兵部請設長官司從之遂以任者為長官陀比為
副
東倘長官司宣德八年置隸緬甸宣慰時緬甸宣慰昔
得謀殺當蕩頭目新把的而奪其地新把的遣子莽只
貢象馬方物乞置司庶免侵殺從之置東倘長官司命
新把官為長官
瓦甸長官司初隸金齒永樂九年改隸雲南都司土官
刀怕賴言金齒遠都司近故改隸焉宣德八年置曲石
高松坡馬甸三巡檢司初長官司言其地山高林密寇
盜出沒人民不安乞置巡檢司以授通事楊資楊中范
興三人從之命資於曲石中於高松坡興於馬甸正統
五年長官早貴為思任發所獲殺其守者十七人挈家
來歸帝嘉其忠順命所司褒賞以早貴為安撫賜綵幣
誥命
促瓦散金二長官司皆永樂五年設隸雲南都司其地
舊屬麓川平緬土蠻註甸八等來朝請别設長官司從
之命註甸八等為長官各給印章
木邦一名孟邦元至元二十六年立木邦路軍民總管
府領三甸洪武十五年平雲南改木邦府建文末土知
府罕的法遣人貢馬及金銀器賜鈔幣永樂元年遣内
官楊瑄齎敕諭木邦諸土官明年遣人來貢時麓川訴
木邦侵地命西平侯諭之因改木邦為軍民宣慰使司
以知府罕的法為使賜誥印時官軍征八百罕的法發
兵助戰攻江下等十餘寨斬首五百餘級詔使鎮撫張
伯恭經歷唐復往賜白金錦幣及其部領有差明年遣
使貢象馬方物謝恩頒賜如例復加賜其母及妻錦綺
罕的法卒其子罕賓發來朝請襲命賜冠服七年遣使
謝恩又遣人奏緬甸宣慰使那羅墖數誘賓發叛賓發
不敢從逆若天兵下臨誓當效命帝嘉其忠遣中官徐
亮齎敕勞之賜白金三千两錦綺三百表裏祖母母妻
織金文綺紗羅各五十疋自是每三年遣使貢象馬十
一年賓發遣使獻緬甸俘時木邦攻破緬甸城寨二十
餘多所殺獲獻於京師宣德三年遣中官徐亮齎敕及
文綺賜襲職宣慰罕門法并及祖母母妻八年木邦與
麓川緬甸各争地訴於朝帝命沐晟并三司廵按公勘
正統三年征麓川敕諭木邦以兵會𠞰五年總兵官沐
昂遣人間道達木邦得報知宣慰祖母美罕板其孫宣
慰罕盖法與麓川戰於孟定孟璉地殺部長二十人斬
首三萬餘級獲馬象器械甚衆帝嘉其功加授罕盖法
懷遠將軍封美罕板太淑人賚以金帶綵幣七年總督
王驥奏罕盖法遣兵攻拔麓川板罕貢章等寨追至孟
蒙獲其孥七人象十二麓川酋思任發父子遁孟廣帝
命指揮陳儀往勞之且曰木邦能自效生縶賊首獻其
酬以麓川土地人民八年免木邦歲辦金萬四千兩木
邦遣人謝恩并獻所獲思任發家屬復賜敕及綵幣奬
勞十一年緬甸獻任發首木邦亦遣使與同獻且修貢
職因求麓川地兵部以麓川已設隴川宣撫司請以孟
止地給之并遣官諭祭其母以表忠勤免木邦歲辦銀
八錠三年從之景泰元年罕盖法奏乞隴川界者闌景
線地未報盖法子罕落法輒發兵據之隴川宣撫刀歪
孟訴於總兵官沐璘璘遣使諭歸之而與以底麻之地
四年罕落法襲父職族人搆難落法避於孟更遣人赴
總兵官求救璘以聞詔左参將胡誌調兵撫諭之與其
族人部衆設盟而還然落法猶避居孟都不敢歸孟都
蠻者地近隴川歲調蠻兵二百更番護之天順元年鎮
守中官羅珪奏罕落法與所部交攻遣人求援臣等議
委南寧伯毛勝都督胡誌量調官軍相機𠞰捕帝以非
犯邊疆不許二年落法奏為思坑曩罕弄等所攻乞兵
𠞰除帝總兵官區處六年總兵官沐瓚奏罕落法屢侵
隴川地欲以撥守貴州兵八千調回防禦詔留其半成
化十年木邦所轄孟密蠻婦曩罕弄等侵掠隴川黔國
公沐琮以聞曩罕弄者故木邦宣慰罕揲法之女嫁其
孟密部長思外法地有寳井罕揲法卒孫落法嗣曩罕
弄以尊屬不樂受節制嗾族人與争景泰中叛木邦逐
宣慰據公署殺掠隣境隴川孟養兵力日盛自稱天娘
子其子思柄自稱宣慰黔國公琮奏委三司官往撫曩
罕弄驕蹇不服且欲外結交阯兵逼脅木邦八百諸部
琮等復以聞兵部尚書張鵬主用兵詔廷臣集議皆以
孟密與木邦仇殺並未侵犯邊境止宜撫諭因命副都
御史程宗馳𫝊與譯者序班蘇銓往時成化十八年也
踰年孟密思柄遣人入貢宴賜如土官例已孟密奏為
木邦所擾乞别設安撫司張鵬以太監覃平御史程宗
撫馭已有成緒遂命宗巡撫雲南敕平偕諧金齒勸諭
之其孟密地或仍隸木邦或别設安撫區處具奏初曩
罕弄竊據孟密貳於木邦畏鄰境不平遣人從間道抵
雲南至京獻寳石黃金乞開設治所直隸布政司閣臣
萬安欲許之劉珝劉吉皆以孟養原木邦屬蠻今曩罕
弄叛而請命於朝若許之則土官誰不解體蘇銓私以
告於宗宗復奏曩罕弄與木邦仇殺已久勢難再合已
喻諸蠻示以朝廷德意宥其罪開設衙門令還其所侵
地皆踴躍奉命木邦亦已允服乞遂行之部覆從之二
十年遂設孟密安撫司以思柄為使時孟密據寳井之
利資為結納而木邦為孟密所侵兵力積弱不能報雖
屢奏訴竟不得直云弘治二年雲南守臣奏孟密曩罕
弄先後占奪木邦地二十八處又誘其頭目放卓孟等
叛其勢必盡吞後已乞敕八百宣慰司俾與木邦和好
互相救援亦敕木邦宣慰收復人心親愛骨肉勿使孟
密得乘間誘叛自致孤弱如孟密聽諭方許曩罕弄孫
承襲報可并敕雲南守臣親詣金齒曉諭復降敕詰責
前鎮巡官所以受賂召侮啟釁者三年追論致仕南京
工部尚書程宗罪先是宗以右副都御史奉命率蘇銓
往撫諭而銓受思柄金紿宗奏為設孟密安撫司銓復
教思柄偽歸木邦地而占據如故思柄益横至是木邦
宣慰罕穵法發其事時宗已致仕巡按請追罪之獄具
帝以事在赦前不問六年雲南守臣奏孟密侵奪木邦
兵連禍結垂四十餘年屢撫屢叛勢愈猖肆請調兵往
討兵部議以孟密安撫初隸布政司今改隸木邦以致
争殺仍如初隸可息兵從之初孟密之復叛木邦也因
木邦宣慰罕穵法親迎婦於孟乃寨孟密土舍思楪乘
虚襲之據木邦誘降其頭目高答落等聚兵阻道罕穵
法不得歸依孟乃寨者三年於是巡撫張誥等會奏議
遣文武大員詣孟密撫諭思楪猶不服誥乃遣官督率
隴川南甸干崖三宣撫司積粮開道示以必征之勢又
令漢土官舍耀兵以威之高答落等懼謀歸罕穵法思
楪欲殺之罕穵法乞救於鄰邦調土官合隴川等三宣
撫兵至蠻遮共圍之思楪懼乃罷兵誥等奏其事且乞
賞有功者兵部議罕穵法雖還木邦思楪猶未悔罪必
令㰱血同盟歸地獻叛永息争端乃可論功行賞報聞
九年罕穵法及思楪各遣使來貢報賜如例初思楪圍
蠻遮木邦宣慰妻求救於孟養思陸孟密素畏思陸之
兵聞其將至遂解去木邦與思陸謀其取孟密於是蠻
中之患又在孟養矣自萬安程宗勘處失宜諸酋長紛
紜進退中國用兵且數十年嘉靖初思陸子思倫與木
邦宣慰罕烈同擊殺緬酋莽紀歲而分其地後莽瑞體
強將修怨於木邦隆慶二年木邦土舍罕拔告襲有司
索賂不為請拔怒與弟罕章集兵稉往來道商旅不前
而已食鹽亦乏絶乞於緬緬以五千籯餽之自是反德
緬攜金寳象馬往謝之瑞體亦厚報之歡甚約為父子
瑞體死子應裏用岳鳳言誘拔殺之時萬歷十一年也
拔子進忠守木邦應裏遣弟應龍襲之其孽子罕鳳與
耿馬舍人罕虔欲禽進忠獻應龍進忠攜妻子内奔虔
等追至姚關焚順寧而去十二年官軍破緬於姚關立
其子欽欽死其叔罕&KR1845;約暹羅攻緬緬恨之三十四年
緬以三十萬衆圍其城請救於内地不至城陷罕&KR1845;被
擄緬偽立孟密思禮領其衆事聞黜總兵官陳賓木邦
遂亡孟密自思柄授安撫繼之者曰思楪曰思真真年
至百十歲嘉靖中土舍兄弟争襲走訴於緬緬人為立
其弟改名思忠忠遂以其地附緬萬歷十二年忠齎偽
印來歸命授為宣撫已而復投緬乃以其母罕烘代掌
司印緬攻孟密罕烘率子思禮從子思仁奔孟廣而孟
密遂失十八年緬復攻孟廣罕烘思禮奔隴川思仁奔
工回而孟廣又失先是思仁從罕烘奔孟廣時有甘線
姑者思忠妻也思忠既投緬思仁通於線姑遂欲妻之
而罕烘不許至是罕烘攜線姑走隴川思仁奔雅盖率
兵象犯隴川欲擄線姑去會隴川有備弗克思仁亦走
歸緬緬偽署思仁於孟密食其地初孟密寳井朝廷每
以中官出鎮司採辦武宗朝錢能最横至嘉靖隆慶時
猶然萬歷二十年巡撫陳用賓言緬酋擁衆直犯蠻莫
其執詞以奉開採使命令殺蠻莫思正以開道路全滇
之禍皆自開採啓之時税使楊榮縱其下以開採為名
恣暴横蠻人苦之且欲令麗江退地聽採緬酋因得執
詞深入巡按宋興祖極言其害請追還榮等帝皆不納
凡採辦必先輸官然後與商賈貿易每往五六百人其
屬有地羊寨在孟密東往來道所必經人工幻術採辦
人有強索其飲食者多腹痛死已所乘馬亦斃剖之則
馬腹皆木石也思真嘗𠞰之殺數千人不得絶至是復
議𠞰以兵少中止
孟養蠻名迤水有香栢城元至元中於孟養置雲遠路
軍民總管府洪武十五年改為雲遠府其地故屬平緬
宣慰司平緬思倫發為其下所逐走京師帝命西平侯
沐春以兵納之還故地成祖即位改雲遠府為孟養府
以土官刀木旦為知府永樂元年刀木旦遣人貢方物
及金銀器賜賚遣歸二年改陞軍民宣慰使司以刀木
旦為使賜誥印四年孟養與戛里相仇殺緬甸宣慰那
羅塔乘釁劫之殺刀木旦及子思欒發而據其地事聞
詔行人張洪等齎敕諭責緬那羅塔懼仍歸其境土會
木邦宣慰使罕賓法以那羅塔侵據孟養請自率兵討
遂破緬甸城寨二十餘獲其象馬獻京師十四年復設
孟養宣慰司命刀木旦次子刀得孟為使以木旦姪玉
賓為同知自木旦被害司遂廢孟養之人從玉賓散居
干崖金沙江諸處者三千餘人朝廷嘗命玉賓署宣慰
使以撫之故仍命為本司同知令其率衆復業十五年
刀得孟遣使貢馬及方物宣德五年刀玉賓奏伯父刀
木旦被殺蒙朝廷遣官訪玉賓授同知又阻於緬難寄
居金齒者二十餘年今孟養地又為麓川宣慰思任發
所據乞遣兵送歸本土帝命黔國公沐晟遣還之然其
地仍為任發所有時為孟養宣慰者名刀孟賓亦寄居
雲南及任發敗奔緬甸子機發潛匿孟飬求撫十三年
敕孟養頭目伴送思機發來朝許以陞賞機發疑畏竟
不至帝以孟養宣慰頭目刀變蠻等匿機發敕數其罪
曰孟養乃朝廷開設爾刀變蠻等敢違朝命一可伐思
機發係賊子故縱不捕二可伐爾孟養被思任發奪地
逐爾宣慰見在雲南優養爾等與仇為黨三可伐雲南
總兵官世世管屬爾地奉命捕取賊子爾等不從調度
四可伐爾等不過以為山川險阻官軍未易遽到又以
為氣候瘴癘官軍不可久居勢強則拒敵力弱則奔遁
殊不知昔馬援遠標銅柱險阻無傷諸葛亮五月渡瀘
炎蒸無害皆能破滅蠻衆開拓境土况今大軍有必勝
之機麓川之師可為前鑒爾等速宜悔過自圖令思機
發親自前来仍與一官一地令享生全如不肯出爾等
即禽為上策迹思機發所在報與官軍捕取為中策若
代彼支吾令其逃匿則并爾等𠞰滅悔無及矣時已三
征麓川内旨必欲生禽機發已密諭總督王驥又敕諭
以雲南安置孟養舊宣慰刀孟賓為嚮導及兵出窮征
機發卒遁去不可得於是乃以孟養地給緬甸宣慰馬
哈省管治命捕思機發時正統十四年也景泰二年機
發之子思卜發遣使來貢求管孟養舊地廷臣議孟養
地已與緬甸豈可移易時朝命雖不許然卜發已潛據
之即緬甸不能奪也卜發死子思洪發嗣自天順成化
每朝貢輒署孟養地名儼然自有其地矣成化中孟養
金沙江思陸發遣人貢象馬宴賜皆如例思陸發者思
任發之遺孽也太監錢能鎮雲南思陸發數以珍寳遺
能因得入貢稱孟養金沙江思陸發常規立功以襲祖
職適孟密安撫土舍思楪侵據木邦地爭殺累年守臣
議征之思陸發乃請自效時蠻衆相𫝊孟密畏思陸兵
参政毛科請於總兵鎮巡官許之思陸兵未至思楪解
去巡撫張誥議調思陸兵令戮力捕思楪乃遣使促之
發兵思陸遣大陶孟倫索領蠻兵象馬過江倫索既過
江指鷹謂使者曰我曺猶此鷹奪得土地即管食之耳
科聞之憂甚時思楪令陶孟思英以兵守蠻莫孟養兵
至思英堅守不出已而請和孟養兵聞官軍聽思英約
降頗有怨言官軍糧絶遽引退倫索亦恐思英絶其歸
路取道干崖而還科念倫索前語急戒令孟養還兵守
疆界孟養不聽初靖遠伯王驥與之約誓非總兵官符
檄不得渡江自是遂犯約數興兵過江與孟密戰弘治
十二年雲南巡按謝朝宣奏孟養思陸本麓川叛種竄
居金沙江外成化中嘗據緬甸之聽盞弘治七年徵調
其兵渡江遂復據騰衝之蠻莫又糾木邦兵攻燒孟密
安撫司殺掠蠻民二千餘人劫象馬金寳有并吞孟密
覬覦故土之志迤西人恭們騰衝人段和為之謀主屢
撫不聽雲南會城去孟養遠聲勢難接曩於金騰添設
鎮守太監為撫蠻安民之計而近時太監吉慶貪暴無
收雖嘗陽却思陸之贄然蠻知其貪又烏知不因其却
而更進之臣聞蠻莫等處乃水陸會通之地蠻方器用
咸自此出江西雲南大理逋逃之民多赴之雲南差官
每多齎違禁物往彼餽送漏我虛實為彼腹心鎮夷關
一巡檢耳安能禁制臣計孟養甲兵不能當中原一大
縣以雲南之勢臨之易於壓卵奈何一調即來屢撫不
退皆鎮巡失之於初逋逃奸人謀之於中撫蠻中官壞
之於後伏望垂念邊民困苦將雲南鎮守太監止存一
員别用指揮一員守備鎮夷關驅思陸退歸江外而移
騰衝司於蠻莫并木邦孟密不得窺伺乃為萬全之策
設思陸冥頑不聽撫諭便當决策用兵使無噍類以為
土官不法之戒先是吉慶已為思陸請朝貢至是因朝
宣疏并下鎮巡官議𠞰撫之宜數年不決十六年巡撫
陳金乃遣金騰参將盧和撫諭思陸和至騰衝思陸遣
陶孟投書致方物和諭以禍福令掣兵過江歸所占蠻
莫等地且調隴川干崖南甸三宣撫司蠻兵及戰象隨
官軍分道至金沙江思陸乃遣大陶孟倫索怕卓等率
所部來見和等再申諭之思陸聽命退還前所據蠻莫
等地十三處撤回象馬蠻兵渡金沙江而歸又遣陶孟
招剛等貢象六銀六百兩并金銀器納欵鎮巡官以聞
并奏言蠻莫等地原隸木邦成化間始為孟密所有近
又為思陸所據連年搆禍今始平安既不可復與木邦
孟密又不可割畀隴川干崖南甸三宣撫宜暫於騰衝
歲檄官軍四百分番守之思陸前有助平思楪功今悔
禍納欵請賜以名目冠帶仍降敕奬諭部議以蠻莫等
處本木邦分地在大義宜歸之木邦其名目冠帶貢使
已言思陸不願受不宜輕畀請賜敕厚勞遣歸之報可
時思陸覬得宣慰司印部執不予於是仍數出兵與木
邦孟密仇殺無寧歲嘉靖七年總兵官沐紹勛巡撫歐
陽重遣參政王汝舟等徧歴諸蠻諭以禍福孟養思倫
等各願貢象牙土錦金銀器退地贖罪乃以蠻莫等十
三處地方寬廣諸蠻歴年所争屬之騰衝司檄軍輪守
則烟瘴可虞屬之木邦則地勢遼遠蠻心不順莫若仍
屬孟密管領歲徵差發銀一千兩而割孟乃等七處仍
歸木邦罕烈則分願均而分争息矣報可萬歴五年雲
南巡按陳文燧言孟飬思箇與緬世仇今更歸順於緬
因引弘治朝先臣劉健嘗議孟養事狀謂思陸有官猶
可制即無官其僭自若也不如因而官之以抗緬報可
十一年緬為遊擊劉綎所敗孟養思威亦殺緬使降於
綎十三年隴川平乃於孟養立長官司未幾長官思真
復為緬所擄部長思遠奉思真妻來歸給以冠帶令歸
守思遠乘亂自立為宣慰貢象進方物然遠暴虐諸部
恨之引緬兵至聲言還思真思遠奔盞西有思轟者内
附與蠻莫酋思正共據險抗緬三十年緬抗思正轟率
兵倍道馳救至則正己被殺三十二年緬攻入迤西轟
走死緬以頭目思華守其地華死妻怕氏代理緬人更
番戍守連年徵發從行甚苦曰孟養不亡蠻何得至此
轟之後曰放思祖有衆千餘不敢歸寄食於干崖云舊
制宣慰遣人俱稱頭目惟木邦及緬甸又有陶孟及招
剛等稱孟養又有招八稱皆見於奏章因其俗不改
車里即古産里為倭沙貂&KR0008;諸蠻雜居之地古不通中
國元世祖命將烏蘭濟達伐交阯經所部降之置撒里
路軍民總管府領六旬後又置耿涷路耿當孟弄二州
洪武十五年蠻長刀坎來降改置車里軍民府以坎為
知府坎遣姪豐祿貢方物詔賜刀坎及使人衣服綺幣
甚厚以初奉貢來朝故也十七年復遣其子刀思拂來
貢賜坎冠帶鈔幣改置軍民宣慰使司以坎為使二十
四年子刀暹答嗣遣人貢象及方物二十八年以賜誥
命謝恩予賜皆如例永樂元年刀暹答令其下剽掠威
遠知州刀算黨及民人以歸西平侯沐晟請發兵討帝
命晟移文諭之如不悛即以兵繼又以車里已納威遠
印是悔過之心已萌不必加兵晟使至暹答果懼還刀
算黨及威遠之地遣人貢馬謝罪帝以其能改過宥之
自是頻入貢朝廷遣内官往車里者道經八百大甸為
宣慰刀招散所阻三年刀暹答遣使請舉兵攻八百帝
嘉其忠八百伏罪敕車里班師復加奬勞四年遣子刀
典入貢學實隂自納質帝知其隐賜衣幣慰諭遣還以
道里遼遠命三年一貢著為令十一年暹答卒長子刀
更孟自立驕狠失民心未幾亦卒更孟長子霸羨年幼
衆推刀賽署司事刀賽者更孟弟刀怕漢也怕漢死妻
以前夫子刀弄冒為暹答孫請襲十五年命刀弄襲宣
慰使以更孟從弟刀雙孟為本司同知十九年雙孟言
刀弄屢以兵侵劫蠻民乞别設治所以撫其衆詔分其
地置靖安宣慰使司陞雙孟為宣慰使命禮部鑄印給
之宣德三年雲南布政司奏刀弄雙孟相仇殺弄棄地
投老撾請差官招撫帝命黔國公沭晟計議六年晟奏
謂奉命招撫刀弄其母具言布政司差官劉亨徵差發
金亨已取去本司復來徵蠻民因而激變逐弄弄逃入
老撾尋還境内以死未嘗棄地外投亦未嘗與雙孟仇
殺帝命法司執劉亨等罪之七年車里土舍刀霸羨請
襲許之遣行人陸塤齎敕賜冠帶襲衣九年靖安宣慰
刀霸供言靖安原車里地今析為二致有争端乞仍併
為一歲貢如例帝從其請革靖安宣慰仍歸車里命刀
霸供刀霸羨共為宣慰使俾上所授靖安宣慰司印正
統五年命貢使齎敕及綺帛歸賜刀霸羨及妻嘉其勤
修職貢也六年麓川宣慰思倫發叛詔給車里信符金
牌命合兵𠞰賊景泰三年以刀霸羨奉調有功免其積
欠差發金天順元年總兵官沐璘奏刀霸羨自殺弟板
雅忠等已推兄三寳歷代承職今板雅忠又作亂糾合
八百相仇殺帝命璘亟為撫諭并勘奏應襲者二年帝
以三寳歷代者雖刀更孟之子乃庶孽奪嫡謀害刀霸
羨致板雅忠借兵攻殺不當襲但蠻民推立姑從衆願
命襲宣慰使成化十六年交阯黎灝叛頒偽敕於車里
期會兵共攻八百車里持兩端雲南守臣以聞遣使敕
車里諸土官互相保障勿懷二心二十年復敕車里等
部慎固封疆防交人入寇不得輕與文移啓釁納侮嘉
靖十一年緬酋莽應裏據擺古蠶食諸蠻車里宣慰刀
糯猛折而入緬有大小車里之稱以大車里應緬而以
小車里應中國萬歷十三年命元江土舍那恕往招糯
猛復歸獻馴象金瓶象齒諸物謝罪詔受之聽復職天
啓七年巡撫閔洪學奏緬人侵孟艮孟艮就車里求救
宣慰刀韞猛遣兵象萬餘赴之緬人以是恨車里興兵
報復韞猛年已衰重賂求和緬聞韞猛子召河璇有女
名召烏岡色美責獻烏岡河璇别以女紿之緬知其詐
大憤攻車里愈急韞猛父子不能支遁至思毛地緬追
執之以去中朝不及問車里遂亡
老撾俗呼為撾家古不通中國成祖即位老撾土官刀
線歹貢方物始置老撾軍民宣慰使司永樂二年以刀
線歹為宣慰使給之印五年遣人來貢既而帝以刀線
歹潛通安南黎季犛遣使詰責諭其悔過六年刀線歹遣
人貢象馬方物七年復進金銀器犀象方物謝罪自是
連年入貢皆賚予如例帝遣中官楊琳往賜文綺十年
來貢命禮部加賜焉宣德六年遣使齎敕奬諭宣慰刀
線達九年老撾貢使還恐道中為他部所阻給信符敕
孟艮車里諸部遣人護之景泰元年請賜土官衣服故
事無加賜衣服者命加賜錦幣并及其妻成化元年頒
金牌信符於老撾七年鑄給老撾軍民宣慰使司印以
皆為賊焚燬也十六年貢使至會安南攻老撾鎮守内
官錢能以聞因敕其使兼程回并量給道里費明年安
南黎灝率兵九萬開山為三道進兵破哀牢入老撾境
殺宣慰刀枝雅及其子二人其季子怕雅賽走八百宣
慰刀攬那遣兵送至景坎黔國公沐琮以聞命怕雅賽
襲父職免其貢物一年賜冠帶綵幣以示優恤既伯雅
賽欲報安南之仇覬中國發兵為助帝以老撾交阯皆
服屬中國久恤災解難中國體也令琮慎遣人諭之弘
治十一年宣慰舍人招攬章應襲職遣人來貢因請賜
冠帶及金牌信符賚賞如制其金牌信符俟鎮巡官勘
奏至日給之十一月招攬章遣使入貢吏部言招攬章
係舍人未授職僭稱宣慰使雲南三司官冒奏違錯宜
治罪宥之嘉靖九年招攬章言交阯應襲長子光紹為
叔所逐出亡老撾欲調象馬送回守臣言據招攬章之
言懼納亡之罪且假我為制服之資留之啓釁遣之招
兵宜聽光紹自歸并責其私納罪報可二十四年雲南
巡撫汪文盛言老撾土舍怕雅聞征討安南首先思奮
且地廣兵多可獨當一面八百車里與老撾相近孟艮
在老撾上流皆多兵象可備征討請免其察勘就令承
襲以備征調從之四十四年土舍怕雅蘭章遣人進舞
牌牙象二母象三犀角十雲南守臣以聞禮部以非貢
期且無漢緬公文第來路險遠跋涉踰年宜受其所貢
給賞遣之毋令赴京報可時緬勢方張剪除諸部老撾
亦折而入緬符印俱失萬歷二十六年緬敗老撾來歸
奉職貢請頒印命復鑄老撾軍民宣慰使司印給之四
十年貢方物言印信燬於火請復給撫鎮官以聞明年
再頒老撾印時宣慰猶貢象及銀器緬席賜予如例自
是不復至云其俗與木邦同部長不知姓有三等一曰
招木弄一曰招木牛一曰招木化而為宣慰者招木弄
也代存一子絶不嗣其地東至水尾南至交阯西至八
百北至車里西北六十八程至雲南布政司
八百世傳部長有妻八百各領一寨因名八百媳婦元
初征之道路不通而還後遣使招附元統初置八百等
處宣慰司洪武二十一年八百媳婦國遣人入貢遂設
宣慰司二十四年八百土官刀板冕遣使貢象及方物
先是西平侯沐英遣雲南左衛百戶楊完者往八百招
撫至是來貢帝諭兵部尚書茹瑋曰聞八百與百夷搆
兵仇殺無寧日朕念八百宣慰遠在萬里外能修職奉
貢深見至誠今與百夷搆兵當有以處之可諭意八百
令練兵固守俟玉師進討自是及永樂初頻遣使入貢
賜予如例永樂二年設軍民宣慰使司二以土官刀招
你為八百者乃宣慰使其弟刀招散為八百大甸宣慰
使遣員外郎左洋往賜印誥冠帶襲衣刀招散遣人貢
馬及方物謝恩命五年一朝貢是歲遣内官楊瑄齎敕
諭孟定孟養等部道經八百大甸為土官刀招散所阻
弗克進三年遣使諭刀招散曰朕特頒金字紅牌敕諭
與諸邊為信以禁戢邊吏生事擾害用福爾衆諸宣慰
皆敬恭聽命無所違禮惟爾年幼無知惑於小人孟乃
朋孟允公等啟釁生禍使臣至境拒却不納廷臣咸請
興師問罪朕念八百之人豈皆為惡兵戈所至必及無
辜有所不忍兹特遣司賓田茂推官林楨齎敕往諭爾
能悔過自新即將奸邪之人禽送至京庶境土可保其
或昏迷不悛發兵討罪孥戮不貸并敕西平侯沐晟嚴
兵以待以馬軍六百步軍一千四百護内官楊安郁斌
前往又慮老撾乘車里空虚或發兵掩襲或與八百為
援可遣其部長率兵一萬五千往備三年刀招你等遣
使奉金縷表文貢金結絲帽及方物帝命受之仍加賜
予西平侯沐晟奏奉命率師及車里諸宣慰兵至八百
境内破其猛利石厓及者答二寨又至整線寨木邦兵
破其江下等十餘寨八百恐遣人詣軍門伏罪乃以所
陳詞奏聞因遣使敕諭車里木邦等曰曩者八百不恭
朝命爾等請舉兵誅討嘉爾忠誠已從所請今得西平
侯奏言八百已伏罪納欵夫有罪能悔宜赦宥之敕至
其悉止兵勿進遂敕晟班師四年降敕誡諭刀招散刀
招散遣人貢方物謝罪帝以不誠却之五年貢使復來
謝罪命禮部受之洪熙元年遣内官洪仔生齎敕諭刀
招散宣德七年遣人來貢因奏波勒土酋常糾土雅之
兵入境殺掠乞發兵討之帝以八百大甸去雲南五千
餘里波勒土雅皆未嘗歸化勞中國為遠蠻役非計止
降敕撫諭而已正統五年八百貢使奏遞年進貢方物
土民不識禮法不通漢語乞依永樂間例仍令通事齎
捧金牌信符催督進貢驛路令軍卒護送庶無疎失從
之十年給八百大甸宣慰司金牌信符各一以前所給
牌符為暹羅國寇兵焚燬也成化十七年安南黎灝已
破老撾頒偽敕於車里期會兵攻八百其兵暴死者數
千傳言為雷所震八百因遣兵扼其歸路襲殺萬餘交
人敗還土官刀攬那以報黔國公沐琮奏攬那能保障
生民擊敗交賊救護老撾交人嘗以偽敕脅誘八百八
百毁敕以象蹴之請頒賞以旌忠義帝命雲南布政司
給銀百兩綵幣四表裏以奬之二十年刀攬那遣人入
貢雲南守臣言交兵雖退宜令八百諸部飭兵為備弘
治二年刀攬那孫刀整賴貢方物求襲祖職兵部言八
百遠離雲南瘴毒之地宜免勘予襲從之仍給冠帶其
地東至車里南至波勒西至大古喇與緬鄰北至孟艮
自姚關東南行五十程始至平川數千里有南格剌山
下有河南屬八百北屬車里好佛惡殺寺塔以萬計有
見侵乃舉兵得仇即已俗名慈悲國嘉靖間為緬所并
其酋避居景線名小八百自是朝貢遂不至緬酋應裏
以弟應龍居景邁城倚為右臂焉萬歷十五年八百大
甸上書請恢復不報初四譯館通事惟譯外國而緬甸
八百如之盖二司於六慰中加重焉
明史卷三百十五
