欽定四庫全書
明史卷一百六十二考證
耿通傳工部書書宋禮不恤丁匠(臣)章宗瀛按宋禮
傳永樂九年命開會通河發山東及徐州應天鎮江
民三十萬凡二十旬而河成通之劾禮當即指此但
丁匠訛作下匠謹考識而訂其誤
劉球傳字廷振(臣)章宗瀛按明彭韶所撰劉球字求
永此作廷振互異又球官主事時嘗奉使蜀王餽以
厚禮堅却不受傳未載謹附考
鍾同傳有禮部郎孟玘者亦疏言儲事(臣)章宗瀛按
孟玘字廷振土木之難首受刃臂中矢墮叢尸中卒
得脱其言復儲也景泰雖不加罪而初知萊州繼又
知廬州有惠政見明林俊所撰墓志謹附考
廖莊傳于謙王文以徐有貞石亨等誣陷死(臣)章宗
瀛按于謙王文之死寔由徐有貞石亨之誣陷維時
天順尚未忍加刑徐有貞致有不殺二人此舉無名
之語史冊章章可考傳云以謀立外藩誅死轉似有
貞等誣陷之詞屬實非所以傳信也謹擬改為徐有
貞石亨等誣陷死較原板多三字次行即有空白可
以勻刻
盛㫤傳(臣)章宗瀛按盛㫤曾任羅江令隣寇趙鐸為
亂㫤討平之又去妖神祠見明胡直所撰傳謹附考
楊源傳大角天皇之坐心宿中星天皇正位也(臣)章
宗瀛按晉書天文志鈎陳口中一星曰天皇大帝所
以主御羣靈刻本作天王誤謹據改
明史卷一百六十二考證
