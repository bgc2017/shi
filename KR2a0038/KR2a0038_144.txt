欽定四庫全書
明史卷一百三十
大學士張廷玉等奉勅修
列傳第十六
吳良康茂才
丁德興耿炳文
郭英華雲龍
韓政仇成
張龍吳復(周武)
胡海張赫
華高張銓
何眞
吳良定遠人初名國興賜名良雄偉剛直與弟禎俱以
勇略聞從太祖起濠梁並為帳前先鋒良能沒水偵探
禎每易服為間諜禎别有傳良從取滁和戰采石克太
平下溧水溧陽定集慶功多又從徐達克鎮江下常州
進鎮撫守丹陽與趙繼祖等取江隂張士誠兵據秦望
山良攻奪之遂克江隂即命為指揮使守之時士誠據
全吳跨淮東浙西兵食足江隂當其要衝枕大江扼南
北襟喉士誠數以金帛㗖將士窺釁太祖諭良曰江隂
我東南屏蔽汝約束士卒毋外交毋納逋逃毋貪小利
毋與爭鋒惟保境安民而已良奉命惟謹備禦修飭以
敗敵功進樞密院判官士誠大舉兵來寇艨艟蔽江其
將蘇同僉駐君山指畫進兵良遣弟禎出北門與戰而
潛遣元帥王子明帥壯士馳出南門合擊大敗之俘斬
甚衆敵宵遁尋復寇常州良遣兵從間道殱其援兵扵
無鍚當是時太祖數自將爭江楚上流與陳友諒角大
軍屢出金陵空虚士誠不敢北出侵尺寸地以良在江
隂為屏蔽也良仁恕儉約聲色貨利無所好夜宿城樓
枕戈達旦訓將練兵常如寇至暇則延儒生講論經史
新學宫立社學大開屯田均徭省賦在境十年封疆宴
然太祖常召良勞曰吳院判保障一方我無東顧憂功
甚大車馬珠玉不足旌其勞命學士宋濂等為詩文美
之仍遣還鎮尋大𤼵兵取淮東克泰州士誠兵復出馬
䭾沙侵鎮江巨艦數百泝江而上良戒嚴以待太祖親
督大軍禦之士誠兵遁追至浮子門良出兵夾擊獲卒
二千太祖詣江隂勞軍周巡壁壘歎曰良今之吳起也
吳平加昭勇大將軍蘇州衛指揮使移鎮蘇州武備益
修軍民輯睦進都督僉事移守全州洪武三年進都督
同知封江隂侯食禄千五百石予世劵四年討靖州綏
寧諸蠻五年廣西蠻叛副征南將軍鄧愈帥平章李伯
昇出靖州討之數月盡平左右兩江及五溪之地移兵
入銅鼓五開收潭溪開太平殱清洞崖山之衆扵銅關
鐵寨諸蠻皆震慴内附粤西遂平八年督田鳳陽十二
年齊王封青州玉妃良女也遂命良往建王府十四年
卒扵青年五十八贈江國公諡襄烈子高嗣侯屢出山
西北平河南練兵從北征帥蕃軍討百夷二十八年有
罪調廣西從征趙宗夀燕師起高守遼東與楊文數出
師攻永平燕王謀去高曰高雖怯差密文勇而無謀去
高文無能為也乃遺二人書盛譽高極詆文故易其函
授之二人得書並以聞建文帝果疑高削爵徙廣西獨
文守遼東竟敗永樂初復召高鎮守大同上言備邊方
略八年帝北征班師高稱疾不朝被劾廢為庶人奪劵
洪熙元年帝見高名曰高往年多行無禮其謫戍海南
高已死徙其家會赦得釋宣德十年子昇乞嗣不許
康茂才字夀卿蘄人通經史大義事母孝元末寇亂䧟
蘄結義兵保鄉里立功自長官累遷淮西宣慰司都元
帥太祖旣渡江將士家屬留和州時茂才移戍采石扼
江渡太祖遣兵數攻之茂才力守常遇春設伏殱其精
銳茂才復立寨天寧洲又破之奔集慶太祖克集慶乃
帥所部兵降太祖釋之命統所部從征明年授秦淮翼
水軍元帥守龍灣取江隂馬䭾沙敗張士誠兵獲其樓
船從廖永安攻池州取樅楊太祖以軍興民失農業命
茂才為都水營田使仍兼帳前總制親兵左副指揮使
陳友諒既䧟太平謀約張士誠合攻應天太祖欲其速
來破之知茂才與友諒有舊命遣僕持書紿為内應友
諒大喜問康公安在曰守江東木橋使歸太祖易橋以
石友諒至見橋愕然連呼老康莫應退至龍灣伏兵四
起茂才合諸將奪擊大破之太祖嘉茂才功賜賚甚厚
明年太祖親征友諒茂才以舟師從克安慶破江州友
諒西遁遂下蘄州興國漢陽沿流克黃梅寨取瑞昌敗
友諒八指揮降士卒二萬人遷帳前親兵副都指揮使
攻左君弼廬州未下從援南昌戰彭蠡友諒敗死從征
武昌皆有功進金吾侍衛親軍都護從大將軍徐達再
攻廬州克之取江陵及湖南諸路改神武衛指揮使進
大都督府副使士誠攻江隂太祖自將擊之比至鎮江
士誠已焚瓜洲遁茂才追北至浮子門吳軍遮海口乘
潮來薄茂才力戰大敗之搗淮安馬邏巷拔其水寨淮
安平尋拔湖州進逼平江士誠遣銳卒迎鬭大戰尹山
橋茂才持大戟督戰盡覆敵衆與諸將合圍其城軍齊
門平江下還取無鍚遷同知大都督府事兼太子右率
府使洪武元年從大將軍經略中原取汴洛留守陜州
規運饋餉造浮橋渡師招徠絳解諸州扼潼關秦兵不
敢東向茂才善撫綏民立石頌德焉三年復從大將軍
征定西取興元還軍道卒追封蘄國公諡武康子鐸年
十歲入侍皇太子讀書大本堂以父功封蘄春侯食禄
一千五百石予世劵八年督民墾田鳳陽征辰州蠻平
施疉諸州從大將軍達北征又從征南將軍傅友德征
雲南克普定破華楚山諸砦卒扵軍年二十三追封蘄
國公諡忠愍子淵幼未襲授散騎舍人已坐事革冠服
勒居山西遂不得嗣弘治末錄茂才後為世襲千戶
丁德興定遠人歸太祖扵濠偉其狀貌以黑丁呼之從
取洪山寨以百騎破賊數千盡降其衆從克滁和敗青
山盜從渡江拔采石取太平分兵取溧水溧陽皆先登
從破曼濟哈雅水砦搗方山營禽陳兆先下集慶取鎮
江以功進管軍總管下金壇廣德寧國從平常州擢左
翼元帥寧國復叛從胡大海復之分兵下江隂取徽州
石埭池州樅陽攻江州移兵擊安慶所向皆捷復援江
隂略江西傍近州縣攻雙刀趙挫其鋒時徐達卲榮攻
宜興久不下太祖遣使謂曰宜興城西通太湖口士誠
餉道所由斷其餉則必破達乃遣德興絶太湖口而幷
力急攻城遂拔論功授鳳翔衛指揮使陳友諒犯龍江
德興軍扵石灰山力戰擊敗之遂從征友諒搗安慶克
九江援安豐敗吕珍走左君弼從戰鄱陽平武昌克廬
州略定湖南衡州諸郡又從大將軍收淮東征浙西敗
士誠兵扵舊館下湖州圍平江卒扵軍贈都指揮使洪
武元年追封濟國公列祀功臣廟子忠龍江衛指揮使
予世襲
耿炳文濠人父君用從太祖渡江積功為管軍總管援
宜興與張士誠兵爭柵力戰死炳文襲職領其軍取廣
德進攻長興敗士誠將趙打虎𫉬戰船三百餘艘禽其
守將李福安等遂克長興長興㩀太湖口陸通廣德與
宣歙接壤為江浙門戶太祖既得其地大喜改為長安
州立永興翼元帥府以炳文為總兵都元帥守之温祥
卿者多智數避亂來歸炳文引入幕府畫守禦計甚悉
張士誠左丞潘元明元帥嚴再興帥師來爭炳文奮擊
大敗去久之士誠復遣司徒李伯昇帥衆十萬水陸進
攻城中兵七千太祖患之命陳德華高費聚往援伯昇
夜刦營諸將皆潰炳文嬰城固守攻甚急隨方禦之不
解甲者月餘常遇春復帥援兵至伯昇棄營遁追斬五
千餘人其明年改永興翼元帥府為永興衛親軍指揮
使司以炳文為使己而士誠大𤼵兵遣其弟士信復來
爭炳文又敗之𫉬其元帥宋興祖士信憤甚益兵圍城
炳文與費聚出戰又大敗之長興為士誠必爭地炳文
拒守凡十年以寡禦衆大小數十戰戰無不勝士誠迄
不得逞大軍伐士誠炳文將所部克湖州圍平江吳平
進大都督府僉事從征中原克山東沂嶧諸州下汴梁
徇河南扈駕北巡己又從常遇春取大同克晉冀從大
將軍徐達征陜西走李思齊張思道即鎮其地浚涇陽
洪渠十萬餘丈民賴其利尋拜秦王左相都督僉事洪
武三年封長興侯食禄千五百石予世劵十四年從大
將軍出塞破元平章鼐爾布哈於北黃河十九年從潁
國公傅友德征雲南討平曲靖蠻二十一年從永昌侯
藍玉北征至捕魚兒海二十五年帥兵平陜西徽州妖
人之亂三十年以征西將軍禽蜀寇高福興俘三千人
始炳文守長興功最高太祖榜列功臣以炳文附大將
軍達為一等及洪武末年諸公侯且盡存者惟炳文及
武定侯郭英二人而炳文以元功宿將為朝廷所倚重
建文元年燕王兵起帝命炳文為大將軍帥副將軍李
堅寗忠北伐時年六十有五矣兵號三十萬至者惟十
三萬八月次眞定分營&KR0008;沱河南北都督徐凱軍河間
潘忠楊松駐鄭州先鋒九千人駐雄縣值中秋不設備
為燕王所襲九千人皆死忠等來援過月漾橋伏發水
中忠松俱被執不屈死鄚州䧟而炳文部將張保者降
燕備告南軍虚實燕王縱保歸使張雄鄭敗狀謂北軍
且至扵是炳文移軍盡渡河並力當敵軍甫移燕兵驟
至循城蹴擊炳文軍不得成列敗入城爭門門塞蹈藉
死者不可數計燕兵遂圍城炳文衆尚十萬堅守不出
燕王知炳文老將未易下越三日解圍還而帝驟聞炳
文敗憂甚太常卿黃子澄遂薦李景隆為大將軍乘傳
代炳文比至軍燕師已先一日去炳文歸景隆代將竟
至扵敗燕王稱帝之明年刑部尚書鄭賜都御史陳瑛
劾炳文衣服器皿有龍鳳飾玉帶用紅鞓僣妄不道炳
文懼自殺子璿前軍都統僉事尚懿文太子長女江都
公主炳文北伐璿嘗勸直搗北平炳文受代歸不復用
璿憤甚永樂初杜門稱疾坐罪死璿弟瓛後軍都督僉
事與江隂侯吳高都指揮楊文帥遼東兵圍永平不克
退保山海關高被間徙廣西文守遼東瓛數請攻永平
以動北平文不聽後與弟尚寳司卿瑄皆坐罪死
郭英鞏昌侯興弟也年十八與興同事太祖親信令值
宿帳中呼為郭四從克滁和采石太平征陳友諒戰鄱
陽湖皆與有功從征武昌陳氏驍將陳同僉持槊突入
太祖呼英殺之衣以戰袍攻岳州敗其援兵還克廬州
襄陽授驍騎衛千戶克淮安濠州安豐進指揮僉事從
徐達定中原又從常遇春攻太原走庫庫下興州大同
至沙淨州渡河取西安鳳翔鞏昌慶陽追敗賀宗哲扵
亂山遷本衛指揮副使進克定西討察罕諾爾克登寧
州斬首二千級進河南都指揮使時英女弟為寧妃英
將赴鎮命妃餞英扵第賜白金二十罌廐馬三十匹在
鎮綏輯流亡申明約束境内大治九年移鎮北平十三
年召還進前軍都督府僉事十四年從潁川侯傅友德
征雲南與陳桓胡海分道進攻赤水河路久雨河水暴
漲英斬木為筏乘夜濟比曉抵賊營賊大驚潰禽烏撒
幷阿容等攻克曲靖陸凉越州關索嶺椅子寨降大理
金齒廣南平諸山寨十六年復從友德平蒙化鄧川濟
金沙取北勝麗江前後斬首一萬三千餘級生禽二千
餘人收精甲數萬船千餘艘十七年論平雲南功封武
定侯食禄二千五百石予世劵十八年加靖海將軍鎮
守遼東二十年從大將軍馮勝出金山納克楚降進征
虜右副將軍從藍玉至捕魚兒海師還賞賚甚厚遣還
鄉明年召入京命典禁兵三十年副征西將軍耿炳文
備邊陜西平沔縣賊高福興及還御史裴承祖劾英私
養家奴百五十餘人又擅殺男女五人帝弗問僉都御
史張春等執奏不已乃命戚里大臣議其罪議上竟宥
之建文時從耿炳文李景隆伐燕無功燕王即位罷歸
第永樂元年卒年六十七贈榮國公諡威襄英孝友通
書史行師有紀律以忠謹見親扵太祖又以寧妃故恩
寵尤渥諸功臣莫敢望焉子十二人鎮尚永嘉公主銘
遼府典寳鏞中軍右都督女九人二為遼郢王妃女孫
為仁宗貴妃銘出也以故銘子玹得嗣侯宣德中玹署
宗人府事奪河間民田廬又奪天津屯田千畆罪其奴
而宥玹英宗初永嘉公主乞以其子珍嗣侯珍英嫡孫
也授錦衣衛指揮僉事玹卒子聰與珍爭嗣遂並停襲
亦授聰如珍官天順元年珍子昌以詔恩得襲聰爭之
不得昌卒子良當嗣聰又言良非昌子復停嗣授指揮
僉事以屢乞嗣下獄尋釋復官既而郭宗人共乞擇英
孫一人嗣英爵廷臣皆言良本英嫡孫宜嗣侯詔可正
德初卒子勛嗣勛桀黠有智數頗涉書史正德中鎮兩
廣入掌三千營世宗初掌團營大禮議起勛知上意首
右張璁世宗大愛幸之勛怙寵頗驕恣大學士楊一清
惡之因其賕請事覺罷營務奪保傅官階一清罷仍總
五軍營董四郊興造明年督團營十八年兼領後府從
幸承天請以五世祖英侑享太廟廷臣持不可侍郎唐
胄爭尤力帝不聽英竟得侑享其明年獻皇稱宗入太
廟進勛翊國公加太師先是妖人李福達自言能化藥
物為金銀勛與相暱福達敗力持其獄廷臣多得罪者
至是復進方士段朝用云以其所化金銀為飲食器可
不死帝益以為忠給事中戚賢劾勛擅作威福網利虐
民諸事李鳳來等復以為言下有司勘勛京師店舍多
至千餘區副都御史胡守中又劾勛以族叔郭憲理刑
東厰肆虐無辜帝置勿治會帝用言官言給勛敕與兵
部尚書王廷相遂安伯陳譓同清軍役勑具勛不領言
官劾其作威植黨勛疏辯有何必更勞賜敕語帝乃大
怒責其強悖無人臣禮於是給事中高時盡發勛奸利
事且言交通張延齡帝益怒下勛錦衣獄二十年九月
也尋諭鎮撫司勿加刑訊奏上當勛死罪帝令法司覆
勘而給事中劉大直復勘勛亂政十二罪請併治法司
乃盡實諸疏中罪狀當勛罪絞帝令詳議法司更當勛
不軌罪斬沒入妻孥田宅奏上留中不下帝意欲寬勛
屢示意指而廷臣惡勛甚謬為不喻者更坐勛重辟明
年考察言官特旨貶高時二級以風廷臣廷臣終莫為
勛請其冬勛死獄中帝憐之責法司淹繋褫刑部尚書
吳山職侍郎都御史以下鐫降有差而免勛籍沒僅奪
誥劵而已自明興以來勲臣不與政事惟勛以挾恩寵
擅朝權恣為姦慝致敗勛死數年其子守乾嗣侯傳至
曾孫培民崇禎末死於賊
華雲龍定遠人聚衆居韭山太祖起兵來歸從克滁和
為千夫長從渡江破采石水寨及方山營下集慶路生
禽元將得兵萬人克鎮江遷總管攻拔廣德戰舊館禽
湯元帥進右副元帥龍江之役雲龍伏石灰山接戰殺
傷相當雲龍躍馬大呼擣其中堅遂大敗友諒兵乘勝
復太平從下九江南昌分兵攻下瑞州臨江吉安從援
安豐戰彭蠡平武昌累功至豹韜衛指揮使從徐達帥
兵取高郵進克淮安遂命守之改淮安衛指揮使尋攻
嘉興降吳將宋興圍平江軍扵胥門從大軍北征徇下
山東郡縣與徐達會師通州進克元都擢大都督府僉
事總六衛兵留守兼北平行省參知政事踰年克雲州
獲元平章哈喇哈達右丞哈哈進都督同知兼燕王左
相洪武三年冬論功封淮安侯禄一千五百石予世劵
雲龍上言北平邊塞東自永平薊州西至灰嶺下隘口
一百二十一相去可二千二百里其王平口至官坐嶺
隘口九相去五百餘里俱衝要宜設兵紫荆關及蘆花
山嶺尤要害宜設千戶守禦所又言前大兵克永平留
故元八翼軍士千六百人屯田人月支糧五斗所得不
償費宜入燕山諸衛補伍操練俱從之行邊至雲州襲
元平章僧嘉努營於英圖突入其帳禽之盡俘其衆至
上都大石崖攻克劉學士諸寨魯爾國公奔漠北自是
無内犯者威名大著建燕邸增築北平城皆其經畫洪
武七年有言雲龍據元相托克托第僭用故元宫中物
召還命何文輝往代未至京道卒子中襲李文忠之卒
也中侍疾進藥坐貶死二十三年追論中胡黨爵除
韓政睢人嘗為義兵元帥帥衆歸太祖授江淮行省平
章政事李濟據濠州名為張士誠守實觀望太祖使右
相國李善長以書招之不報太祖歎曰濠吾家也濟如
此我有國無家可乎乃命政帥指揮顧時以雲梯礟石
四面攻濠濟度不能支始出降政歸濟於應天太祖大
悦以時守濠州政從徐達攻安豐扼其四門潛穴城東
龍尾壩入其城二十餘丈城壊遂破之元將鍚都珠占
左君弼皆走追奔四十餘里禽鍚都俄而珠占來援與
戰城南門再破走之淮東西悉平已從大軍平吳又從
北伐降梁城守將盧斌分兵扼黃河斷山東援軍遂取
益都濟寧濟南皆有功克東平功尤多改山東行省平
章政事以師會大將軍於臨清檄政守東昌既下大都
命政分兵守廣平政遂諭降白土諸寨移守彰德下蟻
尖寨蟻尖者在林慮西北二十里為元右丞吳庸王居
義小蘇爾所據大將軍之北伐也遣將士收復諸山寨
降者相繼蟻尖獨恃險不下至是兵逼之庸誘殺居義
及小蘇爾以降得士卒萬餘人尋調征陜西還兵守禦
河北洪武三年封東平侯祿千五百石予世劵移鎮山
東未幾復移河北招撫流民復業甚衆從左副將軍李
文忠擣應昌至臚朐河文忠深入令政守輜重還命巡
河南陜西再從信國公湯和練兵於臨清十一年二月
卒帝親臨其喪追封鄆國公子勲襲二十六年坐藍黨
誅爵除
仇成含山人初從軍充萬戶屢遷至秦淮翼副元帥太
祖攻安慶敵固守不戰廖永忠張志雄破其水寨成以
陸兵乘之遂克安慶初元左丞余闕守安慶陳友諒將
趙普勝䧟之友諒既殺普勝元帥余某者襲取之張定
邊復來犯余帥走死至是以成為横海指揮同知守其
地時左君弼據廬州羅友賢以池州叛無為知州董曾
䧟死四面皆賊境成撫集軍民守禦嚴密漢兵不敢東
下從征鄱陽殱敵涇江口功最征平江敗張士誠兵扵
城西南洪武三年僉大都督府事鎮遼東久之以屯戍
無功降永昌衛指揮使尋復官十二年論藍玉等征西
功當封帝念成舊勲先封為安慶侯歲禄二千石二十
年充征南副將軍討平容美諸峒復從大軍征雲南功
多予世劵加禄五百石二十一年七月有疾賜内醖手
詔存問卒贈睆國公諡莊襄子正襲爵
張龍濠人從渡江定常州寧國婺州皆有功從征江州
為都先鋒平武昌授花槍所千戶從平淮東守禦海安
與張士誠將戰於海口禽彭元帥俘其卒數百進攻通
州擊斬賊將擢威武衛指揮僉事從平山東河南大兵
克潼關以龍為副留守洪武三年調守鳳翔改鳳翔衛
指揮賀宗哲悉衆圍城龍固守宗哲攻北門龍出兵摶
戰矢傷右脇不為動遂大敗之進克鳳州禽李參政等
二十餘人大將軍達入沔州遣龍别將一軍由鳳翔入
連雲棧攻興元降其守將劉思忠蜀將吳友仁來犯龍
擊却之友仁復悉兵薄城大治攻具龍從北門突出繞
友仁軍後敵盡棄甲仗走自是不復窺興元召僉大都
督府事十一年副李文忠征西番洮州論功封鳳翔侯
祿二千石世指揮使復從傅友德征雲南鎮七星關破
大理鶴慶平諸洞蠻加禄五百石子世劵二十年從馮
勝出金山䧏納克楚明年勝調降軍征雲南次常德叛
去龍追至重慶收捕之二十三年春同延安侯唐勝宗
督屯田於平越鎮遠貴州議置龍里衛都勻亂佐藍玉
討平之以老疾請告三十年卒子麟尚福清公主授駙
馬都尉孫傑侍公主京師永樂初失侯傑子嗣宣德十
年援詔恩乞嗣吏部言龍侯不嗣者四十年不許
吳復字伯起合肥人少負勇略元末集衆保鄉里歸太
祖於濠從克泗滁和采石太平累官萬戶從破曼濟哈
雅水寨定集慶從徐達攻鎮江斬元平章鼎鼎下丹陽
金壇克常州進統軍元帥徇江隂無錫還守常州張士
誠兵奄至力戰敗之追奔至長興連敗之於高橋太湖
及忠節門士誠奪氣從援安豐平武昌從徐達克廬州
下漢沔荆諸郡縣授鎮武衛指揮同知守沔陽從常遇
春下襄陽别將破安陸禽元同僉任亮遂守之克汝州
魯山洪武元年授懷遠將軍安陸衛指揮使悉平鄖均
房竹諸山寨之不附者三年從大將軍征陜西敗庫庫
禽其將又敗庫庫扵秦州征土番克和州援漢中拔南
鄭明年從傅友德平蜀又明年從鄧愈平九溪辰州諸
蠻克四十八洞還守安陸七年進大都督府僉事巡北
平還授世襲指揮使十一年從沐英再征西番禽三副
使遂得納鄰七站之地明年師還論功封安陸侯食禄
二千石十四年從傅友德征雲南克普定城水西充總
兵官𠞰捕諸蠻遂由關索嶺開箐道取廣西十六年克
墨定苗至吉剌堡築安莊新城平七百房諸寨斬獲萬
計轉餉盤江是年十月金瘡𤼵卒於普定追封黔國公
諡威毅加禄五百石予世劵復臨陣奮𤼵衝犯矢石體
無完膚平居恂恂口不言征伐事在普定買妾楊氏年
十七復死視殮畢沐浴更衣自經死封貞烈淑人子傑
嗣屢出山陜河南北平練兵從征二十八年有罪從征
龍州建功自贖建文中帥師援眞定戰白溝河失律謫
南寧衛指揮使永樂元年子璟乞嗣正德間再三乞皆
不許弘治六年璟孫鐸援詔乞嗣亦不許十八年錄復
子孫世職千戶初與復以征西番功侯者又有周武武
開州人從定江東滅漢收淮東平吳積功為指揮僉事
從定中原進都督僉事洪武十一年以參將從沐英討
西番朵甘以功封雄武侯禄二千五百石世指揮使出
理河南軍務巡撫北邊二十三年卒贈汝國公諡勇襄
胡海字海洋定遠人嘗入土豪赤塘王總管營自拔來
歸授百戶從敗元將賈魯兵克泗滁進萬戶從渡江拔
曼濟哈雅水寨破陳額森兵從取集慶鎮江敗元將謝
國璽於寧國選充先鋒從大軍圍湖州墮其東南門月
城從攻宜興下婺州鏖戰紹興生得賊四百餘人進都
先鋒又從戰龍江克安慶與漢人相持八戰皆大捷遂
入江州從徐達攻廬州皆有功海驍勇屢戰屢傷手足
胸腹間金痍皆遍而鬭益力士卒從之者無不激勵自
效太祖壯之授花槍上千戶復從大軍克荆澧衡潭擢
寳慶衛指揮僉事遷指揮使命鎮益陽從平章楊璟征
湖南廣西未下郡縣由祁陽進圍永州與守兵戰於東
鄉橋生得千萬戶四人以夜半先登拔之抵靖江戰南
門生得萬戶二人夜四鼓自北門八角亭先登功最命
為左副總兵剿平左江上思蠻調征蜀克龍伏隘天門
山及温湯關予世襲指揮使仍鎮益陽武岡靖州五開
諸苗蠻先後作亂悉捕誅首亂而撫其餘衆遷都督僉
事十四年從征雲南由永寧趨烏撒進克可渡河與副
將軍沐英會師攻大理敵悉衆扼上下關定遠侯王弼
自洱水東趨上關英帥大軍趨下關而遣海以夜四鼓
取石門間道渡河繞點蒼山後攀大樹緣崖而上立旂
幟英士卒望見皆踴躍大呼敵衆驚擾英遂斬關入海
亦麾山上軍馳下前後夾攻敵悉潰走十七年論功封
東川侯禄二千五百石予世劵踰三年以左參將從征
金山又二年以征南將軍討平澧州九溪諸蠻寇師還
乞歸鄉里厚賚金帛以行二十四年七月病疽卒年六
十三長子斌龍虎衛指揮使從征雲南過曲靖猝遇寇
中飛矢卒贈都督同知次玉坐藍黨死次觀尚南康公
主為駙馬都尉未嗣卒宣德中公主乞以子忠嗣詔授
孝陵衛指揮僉事予世襲
張赫臨淮人江淮大亂圑義兵以捍鄉里嘉山繆把頭
招之不往開太祖起帥衆來附授千戶以功進萬戶從
渡江所至攻伐皆預以功擢常春翼元帥守禦常州尋
從戰鄱陽攻武昌已又從大將軍伐張士誠進圍平江
諸將分門而軍赫軍閶門士誠屢出兵突戰屢挫其鋒
又從大軍克慶元并下温台洪武元年擢福州衛都指
揮副使進本衛同知復命署都指揮使司事是時倭寇
出沒海島中乘間輒傳岸剽掠沿海居民患苦之帝數
遣使齎詔書諭日本國王又數絶日本貢使然竟不得
倭人要領赫在海上久所捕倭不可勝計最後追寇至
琉球大洋與戰禽其魁十八人斬首數十級𫉬倭船十
餘艘收弓刀器械無算帝偉赫功命掌都指揮印尋調
興化衛召還擢大都督府僉事會遼東漕運艱軍食後
期帝深以為慮以赫習海道命督海運事久之封航海
侯食禄二千石予世劵前後往來遼東十二年凡督十
運勞勩備至軍中頼以無乏病卒追封恩國公諡莊簡
子榮從征雲南有功為水軍右衛指揮使孫鑑福建都
指揮使永樂中留鎮交阯
華高和州人與俞通海等以巢湖水師來附從克太平
授總管從破采石方山兵下集慶鎮江遷秦淮翼元帥
與鄧愈徇廣德守將嚴兵城下高以數騎挑戰元兵堅
壁不動高衝擊大破之遂取其城得兵萬人糧數千斛
從平常州進僉行樞密院事副俞通海擊破趙普勝柵
江營再敗陳友諒援長興克武昌授湖廣行省左丞帥
舟師從克淮東收浙西進行省平章政事洪武三年封
廣德侯歲禄六百石高性怯且無子請得宿衛有所征
討輙稱疾不行令練水師復以不習辭帝以故舊優容
之時諸勛臣多出行邊惟高不遣最後繕廣東邊海城
堡高請行帝曰卿復自力甚善四年四月事竣至瓊州
卒初有言高殖利者故歲禄獨薄至是貧不能葬帝憐
之命補支祿三百石以無子納誥劵墓中贈巢國公諡
武莊授從子岳指揮僉事
張銓定遠人從取太平定積慶鎮江常州婺州擣江州
戰鄱陽湖取鄂渚收淮東平吳累功為指揮僉事從取
中原燕晉秦蜀進都督僉事使建齊王府事竣副江夏
侯周德興征五溪蠻己而水盡源通塔平散毛諸洞酋
作亂復副德興討平之從征雲南由永寧克烏撒久之
復從傅友德平烏撒及曲靖普定龍海孟定諸蠻洪武
二十三年封永定侯食禄千五百石世指揮使
何眞字邦佐東莞人少英偉好書劍元至正初為河源
縣務副使轉淡水場管勾棄官歸元末盗起眞聚衆保
鄉里十四年縣人王成陳仲玉作亂眞赴告元帥府帥
受賂反捕眞逃居坭岡舉兵攻成不克久之惠州人王
仲剛與叛將黃常據惠眞擊走常殺仲剛以功授惠陽
路同知廣東都元帥守惠州海寇趙宗愚䧟廣州眞以
兵破走之復其城擢廣東分省參政尋擢右丞贛州熊
天瑞引舟師數萬欲圖眞眞迎之胥江天大雷雨折天
瑞舟檣擊走之廣人頼以完先是眞再攻成誅仲玉而
成卒固守二十六年復圍成募禽成者予鈔十千成奴
縛成以出眞予之鈔命具湯鑊趨烹奴號扵衆曰奴叛
主者視此緣海叛者皆䧏時中原大亂嶺表隔絶有勸
眞效尉佗故事者不聽屢遣使由海道貢方物於朝累
進資德大夫行省左丞洪武元年太祖命廖永忠為征
南將軍帥舟師取廣東永忠至福州以書諭眞遂航海
趨潮州師既至眞遣都事劉克佐詣軍門上印章籍所
部郡縣戶口兵糧奉表以降永忠聞於朝賜詔褒眞曰
朕惟古之豪傑保境安民以待有德若竇融李勣之屬
擁兵據險角立羣雄間非眞主不屈此漢唐名臣扵今
未見爾眞連數郡之衆乃不煩一兵保境來歸雖竇李
奚讓焉永忠抵東莞眞帥官屬迎勞遂奉詔入朝擢江
西行省參知政事且諭之日天下分爭所謂豪傑有三
易亂為治者上也保民達變知所歸者次也負固偷安
身死不悔斯其下矣卿輸誠納土不逆顔行可謂識時
務者眞頓首謝在官頗著聲望尤喜儒術讀書綴文已
轉山東參政四年命還廣東收集舊卒事竣仍莅山東
九年致仕大軍征雲南命眞偕其子兵馬指揮貴往規
畫軍餉置郵驛遷山西右布政使再與貴勾軍廣東擢
貴鎮南衛指揮僉事尋命眞為浙江布政使改湖廣二
十年復致仕封東莞伯禄一千五百石予世劵卒子榮
嗣與弟貴及尚寳司丞宏皆坐藍黨死眞弟廸疑祸及
已遂作亂擊殺南海官軍三百餘人遁入海島廣東都
司發兵討禽之伏誅
贊曰陳友諒之克太平也其鋒甚銳微茂才則金陵之
安危未可知矣吳良守江隂耿炳文守長興而吳人不
得肆其志締造之基其力為多至若華雲龍張赫吳復
胡海之屬或威著邊疆或功存海運搴旗䧟陣所向皆
摧撥之前代功臣何多讓焉而又皆能保守祿位以恩
禮令終斯其尤足嘉美者歟
明史卷一百三十
