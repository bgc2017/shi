欽定四庫全書
明史卷二百四十七
大學士張廷玉等奉敕修
列傳第一百三十五
劉綎(喬一琦)李應祥(童元鎮)
陳璘(吳廣)鄧子龍
馬孔英
劉綎字省吾都督顯子勇敢有父風廕為指揮使萬歷
初從顯討濟蘇蠻先登擒其酋阿勒達以功遷雲南迤
東守備改南京小教場坐營十年冬緬甸犯永昌騰越
巡撫劉世曾請濟師明年春擢綎遊擊將軍署騰衝守
備事緬甸去雲南遠自其酋莽瑞體以兵服諸番勢遂
強數優邊境江西人岳鳳者商隴川驍桀多智為宣撫
多士寧記室士寧妻以妺鳳誘士寧往見瑞體潛與子
曩烏酖殺之并殺其妻子奪金牌印符受瑞體偽命代
士寧為宣撫瑞體死子應裏嗣鳳結耿馬賊罕虔南甸
土舍刀落參芒市土舍放正堂與應裏從父猛别弟阿
瓦等各率象兵數十萬攻雷弄盞達干崖南甸木邦老
姚思甸諸處殺掠無筭窺騰越永昌大理蒙化景東鎮
沅元江已陷順寧破盞達又令曩烏引緬兵突猛淋指
揮吳繼勲等戰死鄧川土官知州何鈺鳳僚壻也使使
招之鳳縶獻應裏當是時車里八百孟養木邦孟艮孟
密蠻莫皆以兵助賊賊勢益盛黔國公沐昌祚聞警移
駐洱海巡撫劉世曾亦移楚雄大徵漢土軍數萬令參
政趙睿壁蒙化副使胡心得壁騰衝陸通霄壁趙州僉
事楊際熙壁永昌與監軍副使傅寵江忻督参將胡大
賓等分道進擊大小十餘戰積級千六百有竒猛别落
参皆殪参將鄧子龍擊斬罕虔于姚關應裏趣鳳東寇
姚關北據灣甸芒市會綎至軍軍大振鳳懼乃令妻子
及部曲來降綎責令獻金牌印符及蠻莫孟密地乃以
送鳳妻子還隴川為名分兵趨沙木籠山據其險而已
馳入隴川境鳳度四面皆兵遂詣軍門降綎復率兵進
緬緬將先遁留少兵隴川綎攻之鳳子曩烏亦降綎乃
攜鳳父子往攻蠻莫乘勝掩擊賊窘縛緬人及象馬來
獻蠻莫平遂招撫孟養賊賊將乘象走追獲之復移師
圍孟璉生禽其魁雲南平獻俘于朝帝為告謝郊廟受
百官賀大學士申時行以下悉進官廕子綎亦進副總
兵予世廕乃改孟密安撫司為宣撫增設安撫二曰蠻
莫曰耿馬長官司二曰孟璉曰孟璉千戶所二一居姚
關一居猛淋皆名之曰鎮安命綎以副總兵署臨元参
將移鎮蠻莫初鳳降本以計誘而巡撫世曾稱陣禽遂
行獻俘禮叙功及閣部未幾緬人復大舉寇孟密孟密
兵戰敗賊遂圍五章把總高國春率五百人援破賊數
萬連摧六營為西南戰功第一進官世廕副千戶綎亦
優叙蠻莫設安撫以土官思順有功特授之綎納其重
賄又縱部將謝世禄等淫虐思順大怨綎將家子父顯
部曲多健兒綎擁以自雄征緬之役勒兵金沙江築將
臺于王驥故址威名甚盛然性貪御下無法兵還至騰
衝甲而譟焚民居綎在蠻莫聞之馳至犒以金錢始定
思順恐禍及叛歸莽酋詔革綎任以遊擊候調無何羅
雄變起羅雄者曲靖屬州也者氏世為知州嘉靖時者
濬嗣職殺營長而奪其妻生子繼榮濬年老無他子繼
榮得襲職遂殺濬妖僧王道張道以繼榮有異相奉為
主用符術鍊丁甲煽聚徒黨獨外弟隆有義不從十三
年冬繼榮分黨四剽廣西師宗陸涼諸府州咸被患巡
撫劉世曾檄調漢土軍屬監司程正誼鄭璧等分禦之
會綎解官至霑益世曾喜令與裨將劉紹桂萬鏊分道
討綎直搗繼榮寨拔之獲其妻妾數人繼榮逸去綎連
克三砦斬王道張道追亡至阿拜江隆有義部卒斬繼
榮首以獻賊盡平時首功止五十餘級而撫降者萬餘
人論者稱其不妄殺初綎破繼榮有論其私財物者功
不錄世曾為辨誣乃賜白金尋用為廣西参將移四川
二十年召授五軍三營参將會朝鮮用師綎請率川兵
五千赴援詔以副總兵從征至則倭已棄王京遁綎趨
尚州烏嶺嶺亘七十里峭壁通一線倭拒險别將查大受
祖承訓等間道踰槐山出烏嶺後倭大驚遂移駐金
山浦綎及承訓等進屯大邱忠州以金羅水兵布釡山
海口朝鮮略定未幾倭遣小西飛納欵遂犯咸安晉州
逼全羅提督李如松急遣李平胡查大受屯南原祖承
訓李寧屯咸陽綎屯陜川扼之倭果分犯諸將並有斬
獲倭乃從釡山移西生浦送王子歸朝鮮帝命撤如松
大軍還止留綎及遊擊吳惟忠合七千六百人分扼要
口總督顧養謙力主盡撤綎惟忠亦先後還屬播酋楊
應龍作亂擢綎四川總兵官綎戍朝鮮二年勞甚覬勘
功優叙乃賄御史宋興祖興祖以聞法當褫部議綎功
多請盡革雲南所加功級以副總兵鎮四川尋以應龍
輸欵而青海寇數優邊特設臨洮總兵官移綎任之二
十四年三月浩爾濟宰桑昆都哷赫達春塔布囊等掠
番窺内地綎部將周國柱等擊之莽刺川腦斬首百三
十有竒獲馬牛雜畜二萬計帝為告郊廟宣捷綎等進
秩予廕有差明年五月朝鮮再用師詔綎充禦倭總兵
官提督漢土兵赴討又明年二月抵朝鮮則楊鎬李如
梅已敗經略邢玠乃分軍為三中董一元東麻貴西則
綎而陳璘專將水兵綎營水源倭亦分三路西行長據
順天壕砦深固綎欲誘執之遣使請與期會使者三反
綎皆單騎俟道中行長覘知之乃信期以八月朔定約
至期綎部卒洩其謀行長大驚逸去綎進攻失利監軍
参政王士琦怒縛其中軍綎懼力戰破之賊退不敢出
諸將三道進綎挑戰破之驅賊入大城已賊聞平秀吉
死將遁綎夜半攻奪栗林曳橋斬獲多石曼子引舟師
救陳璘邀擊之海中行長遂棄順天乘小艘遁班師進
綎都督同知世廕千戶遂移師征楊應龍會四川總兵
官萬鏊罷即以綎代之時兵分八道川居其四川東又
分為二以綦江道最要令綎當之應龍熟綎才頗懼益
兵守要害二十八年正月諸將克丁山銅鼓嚴村遂直
搗楠木山羊簡臺三峒峒絶險賊將穆照等衆數萬連
營諸將憚之綎分兵攻其三面大戰于李漢壩生禽其
魁餘賊奔入峒乘勢克三關直搗峒前焚之賊多死盡
克三峒禽穆照及賊魁吳尚華是日綎督戰左持金右
挺劍大呼曰用命者賞不用命者齒劍鬭死者四十人
遂大捷應龍乃遣子朝棟惟棟及其黨楊珠統銳卒數
萬由松坎魚渡羅古池三道並進綎伏萬人羅古待松
坡賊以萬人伏營外待魚渡賊而别以一軍策應賊果
至伏盡起綎率部下轉戰斬首數百追奔五十里賊聚
守石虎關綎亦掘塹守初綎聞征播命逗遛多設難以
要朝廷言官交劾議調南京右府僉書綎至是聞之即
辭任總督李化龍以平播非綎不可固留之力薦于朝
綎乃復受事踰夜郎舊城攻克賊滴淚三坡瓦窑坪石
虎諸隘直抵婁山關婁山萬峯插天叢箐中一徑纔數
尺賊設木關十三座排柵置深坑百險俱備綎分竒兵
為左右路間道趨關後而自督大軍仰攻奪其關追至
永安莊兩路軍亦會綎老將持重慮賊衝突聫諸營一
據婁山關為老營一據白石口為腰營一據永安莊為
前營都指揮王芬者勇而寡謀每戰輒請為前鋒連勝
有輕敵心獨營松門埡之衝距大營數里賊方有烏江
之勝謀再奪婁山適穆照遣使洩分孤軍状賊乃襲殺
芬守備陳大剛天全招討楊愈亦死失亡士卒二千人
綎聞親率騎卒往救部將周以德周敦吉分兩翼夾攻
賊始大奔追至養馬城而還是日應龍幾被獲乃不敢
窺婁山綎懲前失劄近關堅壁且請濟師踰十餘日克
後水囤營于冠子山尋會馬孔英吳廣諸軍逼海龍囤
下與諸將共平賊綎功為多初李化龍薦綎言官謂綎
嘗納應龍賄宜奪官從軍部議謫為事官戴罪辦賊綎
德化龍使使齎玉帶一黃金百白金千投化龍家為化
龍父所叱投巡按御史崔景榮家亦如之化龍景榮並
奏其事詔革綎任永不收錄沒其物于官已錄平播功
進左都督世廕指揮使三十六年雲南阿克反起綎討
賊總兵官未至賊已平寝前命四十年四川建昌猓亂
綎為總兵官討之偕参政王之機分八道督諸將攻而
已居中節制克桐槽沈渣阿都厦卜越北諸砦大小五
十六戰斬馘三千三百有竒諸猓巢穴一空綎為將數
被黜抑性驕恣如故嘗拳毆馬湖知府詹淑淑改調綎
奪禄半年久之以軍政拾遺罷歸四十六年帝念遼警
召為左府僉書明年二月經略楊鎬令綎及杜松李如
柏馬林四路出師綎兵四萬由寬甸副使康應乾監之遊
擊喬一琦别監朝鮮軍並進綎鎮蜀久好用蜀兵久待
未至遂行而所分道獨險遠重岡叠嶺馬不成列次深
河連克牛毛馬家二砦
大清兵五百守棟鄂路聞綎軍至逆戰綎縱兵圍數重
大清兵衆寡不敵失二裨將傷五十人餘潰圍出綎已
深入三百里杜松軍覆猶不知復整衆進遇
大清兵綎引軍登阿布達里岡將布陣
大清兵亦登岡出其上而别以一軍趨綎西岡上軍自
高馳下奮擊綎軍綎殊死戰趨綎西者復從旁夾擊綎
軍不能支
大清兵乘勢追擊遇綎後二營軍未及陳復為
大清兵所乘大潰綎戰死養子劉招孫者最驍勇突圍
手格殺數人亦死士卒脱者無幾時應乾及朝鮮軍營
富察之野
大清遂移師邀之應乾兵及朝鮮兵列械將戰狂風驟
起揚沙石應乾發火器反擊己營大亂
大清兵趨擊大破之掩殺幾盡應乾以數百騎免一𤦺
亦為
大清兵所破走入朝鮮營朝鮮都元帥姜弘立副元帥
全景瑞懼率衆降一琦投崖死楊鎬聞杜松馬林師敗
馳召綎及李如柏還騎未至綎已覆獨如柏全事聞帝
遣中使祭陣亡將士恤綎家綎于諸將中最驍勇平緬
寇平羅雄平朝鮮倭平播酋平猓大小數百戰威名震
海内綎死舉朝大悚邊事日難為矣綎所用鑌鐵刀百
二十斤馬上輪轉如飛天下稱劉大刀天啟初贈少保
世廕指揮僉事立祠曰表忠一琦字伯珪上海人
李應祥湖廣九谿衛人以武生從軍積功至廣西思恩
参將萬歷七年巡撫張任大征十寨應祥與有功即其
地設三鎮築城列戍應祥方職營建會擢松潘副總兵
當事者奏留之以新秩涖舊任從總兵王尚文大破馬
平賊韋王明尋以署都督僉事入為五軍營副將十三
年改南京左府僉事出為四川總兵官松茂諸番列砦
四十八歲為吏民患王廷瞻撫蜀時嘗遣副將吳子忠
擊破丢骨人荒沒舌三砦諸酋乃降故事諸番歲有賞
賚番恃強要索無已其來堡也有下馬上馬解渴過堡
酒及熱衣氣力偏手錢戍軍更番亦奉以錢曰新班架
梁放徇躧草掛綵廷瞻一切除之西陲稍靖僅六七年
勢復猖獗是年夏楊柳番出攻普安堡犯歸水崖石門
坎遂入金瓶堡殺守將巡撫雒遵屬應祥討之提卒三
千入茂州克一岩番恃險剽如故無何遵罷徐元泰代
檄諭之使三反番不應窺蒲江關斷歸水崖黃土坎道
築墻五哨溝絶東南聲援見官軍少相顧笑曰如此磨
子兵奈我何磨子者謂屢旋轉而數不增也其冬突平
夷堡掠良民刳其腸繞二年角牛奔腸寸裂明年正月
遂圍蒲江關礟燬雉堞守將朱文達出斬數十人賊稍
解東南路始通元泰決計大征諸路兵悉集乃命遊擊
周于德將播州兵為前鋒遊擊邊之垣將酉陽兵為後
拒故總兵郭成將叙馬兵扼其吭参將朱文達將平茶
兵擊其脇而應祥居中節制参議王鳳監之應祥令軍
中各樹赤白幟一良民陷賊者徒手立赤幟下熟番不
附賊者徒手立白幟下即免罪番雖多遇急不相救國
師喇嘛者狡猾聯姻青海酋必圖與旺忠章喀等刻木
連大小諸姓㰱血詛盟至是邀旺忠章喀先犯歸化以
嘗官軍于德誘禽喇嘛旺忠守備曺希彬復擊斬章喀
丢骨人荒没舌三砦最強于德皆攻克復連破卜洞王
諸砦文達成之垣亦各拔數砦與于德軍合遂攻破蜈
蚣茹兒諸巢嘉靖初之垣祖輪以指揮討茹兒賊被殺
漆其頭為飲器及是六十年之垣乃得之以還葬焉賊
屢北窘悉棄輜重餌官軍官軍不顧斬關入賊多死河
東平尋渡河而西連破西坡西革歪地乾溝樹底諸巢
有小粟谷者首亂覘大軍西不設備郭成夜襲之大獲
牛尾砦尤險惡將士三路夾攻火其柵斬酋合兒結父
子河西亦平諸軍得所積稞粟留十日盡焚其砦以六
月班師其逃窮谷者求偏頭結賽乞降應祥令埋奴設
誓然後許之埋奴者番人反接其奴獻軍前謼天而誓
即牽至要路掘坎埋之露其首凡埋二十三人偏頭結
賽雅善天竺僧僧言歲在雞犬番有阨偏頭信之預匿
山谷中逸賊以為神跡而拜求之故偏頭為之請是役
也焚碉房千六百有竒生禽賊魁三十餘人俘馘以千
餘計自是群番震驚不敢為患邊人樹碑記績焉建昌
越巂諸衛番猓雜居建昌逆酋曰安守曰五咱曰王大
咱與越巂卭部黑骨夷並起為亂巡撫徐元泰議討徵
兵萬八千仍以文達之垣分將應祥統之副使周光鎬
監其軍十一月光鎬先渡瀘黑骨與大咱已據相嶺焚
三峽橋五咱等亦寇禮州德昌二所時徵兵未集光鎬
先設疑以嘗相嶺賊賊果退據桐槽桐槽者大咱巢穴
也已而諸道兵盡抵越巂應祥令文達攻五咱之垣攻
大咱姑置黑骨夷弗問夜半走三百里抵禮州賊半渡
文達擊敗之遂渡河搗其巢之垣亦屢破桐槽大咱亡
入山峪中旡何五咱據磨旗山挑戰官軍夾擊賊退保
毛牛山山延袤六七百里連大小西番界文達兵大破
之五咱西遁與安守合結砦西谿會所徵鹽井刺馬兵
三千至狰獰跳躍類非人形諸番所深畏應祥偵賊將
劫營乃潛移己營而令刺馬兵屯其處夜分賊來襲刺
馬起擊之伏屍狼籍諸將遂進攻西谿逐北至磨砦七
板番連兵圖五咱而令禆將田中科營麥達逼安守會
諜者報守謀襲中科應祥夜飲材官高逢勝三巨觥令
率敢死士三百疾趨七十里抵麥達而伏守夜至遇伏
被禽守為群寇魁守殪西南卭笮苴蘭靡莫諸酋皆震
怖商山四堡番乞降于之垣大小七板番乞降于文達
各埋奴道左呼號頓首誓世世不敢叛五咱勢窮走昌
州亦為禆將王言所獲土木安四兒者居連昌城中潛
剽掠于外至是知禍及率黨數百人走據虚郎&KR1474;諸軍
既滅五咱應祥遣之北示將討黑骨者四兒遂弛備將
士忽還軍襲之獲四兒復討大咱初大咱敗匿所親普
雄酋姑咱所大軍至姑咱懼密告禆將王之翰之翰搜
得大咱而黑夷酋阿弓等七人在大孤山亦先為之翰
所禽于是建昌越巂諸番盡平上首功二千有竒撫降
者三千餘人時萬歷十五年七月也卭部屬夷膩乃者
地近馬湖其酋撒假與外凡安興木瓜夷白禄雷坡賊
楊九乍等數侵掠内地巡撫曾省吾議討之會有都蠻
之役不果乃建六堡益戍兵千二百人而諸蠻鴟張如
故及建越興師又藏納叛人元泰乃令都指揮李獻忠
等分勦賊詐降誘執獻忠等三將殺士卒數千人勢益
猖獗應祥等師旋元泰益徵播州酉陽諸土兵合五萬
人令應祥督文達之垣及周于德諸將三道入故總兵
郭成亦從征十一月于德首敗白禄兵追至馬蝗山懸
索以登賊潰乘勢攻木瓜夷射殺白禄追至利濟山雪
深數尺于德先登復大敗賊燬其巢初撒假與九乍率
萬人據山播州兵擊走之至是文達復破之大田壩合
于德兵追逐所向皆捷遊擊萬鏊躡擊撒假于鼠囤獲
其妻子郭成復至三寳山大戰生禽撒假安興據巢守
文達鏊分道入獲其母妻安興擲金于途以緩追者遂
得脱已諸軍深入竟獲之他夷猓畏威降者二千餘人
悉獻還土田願修職貢兵乃罷凡斬首一千六百九十
餘俘獲七百三十有竒以其地置屏山縣論功應祥屢
加都督同知元泰亦至兵部尚書當是時蜀中劇寇盡
平應祥威名甚著御史傅霈按部詰應祥冒饟應祥賄
以千金為所奏罷職兵部舉應祥僉書南京右府給事
中薛三才持不可二十八年大征播州貴州總兵官童
元鎮逗遛總督李化龍劾之薦應祥代時分兵八道貴
州分烏江興隆二道詔元鎮充為事官由烏江入應祥
由興隆入諸道尅二月望進兵應祥未受事副將陳寅
等已連克數囤拒賊四牌高囤下别遣兵從間道直搗
龍水囤他將蔡兆吉又自乾坪抵箐岡過四牌賊首謝
朝俸營其地四面峭壁深箐前二關賊從高鼓譟官軍
殊死戰俘朝俸妻子乘勢抵河畔會烏江敗書聞斂兵
不進者旬日及應祥受任益趣諸將急渡寅等乃取他
道渡河而潛為浮橋以濟師諸軍渡賊失險乞降者相
繼應祥悉受之賊所恃止黃灘一關壁立衆死守會賊
徒石勝俸等率萬餘人降告曰去黃灘三十里有三關入
播門戶也先襲破之則黃灘孤難守應祥然其計令偕
陳寅率精兵四千夜抵關下勝俸以數十騎誘其開門
殱其戍卒黃灘賊懼寅督諸將渡河攻關前勝俸由墳
林暗渡襲關後賊乃大敗應祥直抵海龍囤合諸道兵
共滅楊應龍播既平還鎮銅仁明年改鎮四川播遺賊
吳洪盧文秀等惡有司法嚴而遵義知縣蕭鳴世失衆
心洪等遂稱應龍有子聚衆為亂應祥偕副使傅光宅
捕之盡獲應祥尋卒于官以平播功贈左都督世廕千
戶應祥為將謀勇兼資所至奏績平蜀三大寇功最多
童元鎮桂林右衛人萬歷中為指揮從討平樂賊莫天
龍有功屢遷遊擊將軍高江猺反從呼良朋破平之歷
永寧潯梧参將進副總兵擢署都督僉事為廣西總兵
官未幾改廣東二十三年總督陳大科以元鎮熟蠻事
仍移廣西岑溪西北為上下七山介蒼藤間有平田黎
峒白板九密等三十七巢東南為十三山有孔亮陀田
桑園古欖魚修等百餘巢與廣東羅旁接山險箐深環
數百里無日色賊首潘積善等據之久為民患及羅旁
平積善懼乞降為設参將于大峒兵千餘戍之其後將
領多掊克士卒又疲弱賊復生心時出剽會歲饑粤東
亡命浪賊數百人潛入七山誘諸猺為亂元鎮先以参
將戍岑溪得諸猺心至是積善及其黨韋月咸願招撫
自效十三山諸猺多受約束有訛言將𠞰北科猺者諸
署督撫陳大科戴燿屬元鎮討之當副將陳璘参將吳
廣罷官里居大科起令將兵與元鎮並進賊伐大木塞
道環佈箛簽元鎮佯督軍開道而潛從小徑上孔亮山
賊憑高弩矢雨下諸軍用火器攻大破之俘馘千五百
有竒餘招撫復業時府江韋扶仲等亦據險亂元鎮與
参政陸長庚謀募猺為間乘夜獲其妻子誘出劫伏兵
禽之餘黨悉平元鎮以功增秩賜金會日本破朝鮮廷
議由浙閩泛海搗其巢牽制之乃改元鎮浙江既而事
寝移鎮貴州二十八年李化龍大征楊應龍令元鎮督
永順鎮雄泗城諸土軍由烏江進元鎮憚應龍久駐銅
仁不進屢趣乃行時劉綎吳廣諸軍已進羣賊議分兵
守其黨孫時泰曰兵分則力薄乘官軍未集先破其弱
者餘自退矣應龍善之聞元鎮發烏江應龍喜曰此易
與耳謀縱之渡江密以計取監軍按察使楊寅秋言烏
江去播不遠宜俟諸道深入與俱進元鎮不從于是永
順兵先奪烏江賊遣千餘人沿江呌罵以誘之諸軍既
濟復奪老君關前哨參將謝崇爵乘勢督泗城及水
西兵再拔河渡關三月望賊以步騎數千先衝水西
軍軍中驅象出戰賊多傷俄駕象者斃象反走擲火
器者又誤擊己營陣亂泗城兵先走崇爵亦走爭浮
橋橋斷殺溺死者數千人河渡既敗烏江相去六十
里猶未知明日參將楊顯發永順兵三百出哨道遇
賊數萬咸為水西装永順兵不之疑賊掩殺三百人
亦襲其装直趨烏江烏江軍信為水西永順軍不設
備遂為賊所破爭先渡江賊先斷浮橋士卒多溺死
顯及二子與焉元鎮所部三萬人不存什一將校止
崇爵等三人江水為不流貴陽聞警居民盡避入城
遠近震動化龍用上方劍斬崇爵益徵兵檄鎮雄土
官隴澄邀賊歸路隴澄者即安尭臣水西安疆臣
弟也軍不與元鎮合獨全當事頗疑其通賊寅秋
以鎮雄去播止二日令搗巢立效澄許之河渡未
敗時澄已遣部將劉岳王嘉猷攻拔苦竹關及半
壩嶺暨敗二將移新站賊伏兵大水田别以五千人來
襲敗還嘉猷乃揚聲搗大水田而潛以一軍拔大夫關
直抵馬坎斷賊歸路與疆臣合賊遂遁會都指揮徐成
將兵至合泗城土官岑紹勲兵再克河渡關賊將張守
欽袁五受據長箐萬丈林永順兵擊破之生禽守欽攻
清潭洞復擒五受會朝議責元鎮敗状令李應祥并將
其軍遂合水西鎮雄諸部直抵海龍囤竟滅賊兵初興
元鎮坐逗遛謫為事官及是逮至京下吏罪當死法司
援前岑溪功謫戍烟瘴遇赦廣西巡撫戴燿為請部議
不許竟卒于戍所
陳璘字朝爵廣東翁源人嘉靖末為指揮僉事從討英
德賊有功進廣東守備與平大盗頼元爵及嶺東殘寇
萬歷初討平高要賊鄧勝龍又平揭陽賊及山賊鍾月
泉屢進署都指揮僉事僉書廣東都司官軍攻諸良寶
副將李成立戰敗總督殷正茂請假璘参將自將一軍
賊平授肇慶遊擊將軍徙高州参將總督凌雲翼將大
征羅旁先下令鵰𠞰璘所破凡九十巢已分十道大征
璘從信宜入會諸軍覆滅之以其地置羅定州及東安
西寧二縣即遷璘副總兵署東安参將事未幾餘孽殺
吏民責璘戴罪辦賊璘會他將朱文達攻破石牛青水
諸巢斬捕三百六十餘人授俸如故時東安初定璘大
興土木營寺廟役部卒且勒其出貲卒咸怒因事倡亂
掠州縣為巡按御史羅應鶴所劾詔奪璘官既而獲賊
乃除罪改狼山副總兵璘有謀略善將兵然所至貪黷
復被劾褫官廢久之朝士多惜其才不敢薦二十年朝
鮮用兵以璘熟倭情命添注神機七營参將至則改神
樞右副將無何擢署都督僉事充副總兵官協守薊鎮
明年正月詔以本官統薊遼保定山東軍禦倭防海會
有封貢之議暫休兵改璘協守漳潮坐賄石星為所奏
復罷歸二十五年封事敗起璘故官統廣東兵五千援
朝鮮明年二月擢禦倭總兵官與麻貴劉綎並將部卒
次山海關鼓譟璘被責尋令提督水軍與貴綎及董一
元分道進副將陳蠶鄧子龍遊擊馬文煥季金張良相
等皆屬焉兵萬三千餘人戰艦數百分布忠清全羅慶
尚諸海口初賊泛海出沒官軍乏舟故得志及見璘舟
師懼不敢往來海中會平秀吉死賊將遁璘急遣子龍
偕朝鮮將李舜臣邀之子龍戰沒蠶金等軍至邀擊之
倭無鬭志官軍焚其舟賊大敗脫登岸者又為陸兵所
殱焚溺死者萬計時綎方攻行長驅入順天大城璘以
舟師夾擊復焚其舟百餘石曼子西援行長璘邀之半
洋擊殺之殱其徒三百餘賊退保錦山官軍挑之不出
已渡匿乙山崖深道險將士不敢進璘夜潛入圍其巖
洞比明礮發倭大驚奔後山憑高以拒將士殊死攻賊
遁走璘分道追擊賊無脱者論功璘為首綎次之貴又
次之進璘都督同知世廕指揮僉事師甫旋會有征播
之役命璘為湖廣總兵官由偏橋進副將陳良玭由龍
泉受璘節制二十八年二月軍次白泥楊應龍子朝棟
率衆二萬渡烏江迎戰璘前禦之而分兩翼躡其後賊
少挫追奔至龍溪山賊合四牌賊共拒四牌在江外與
江内七牌皆五司遺種九股惡苖素助賊璘廣招撫乃
進軍龍溪偵知賊有伏令遊擊陳策用火器擊之賊據
險矢石雨下璘先登斬小校退者以徇把總吳應龍等
陷陣賊大潰退四牌保兒囤璘二禆將逼之中伏璘募
死士從應龍等奮擊賊復潰奔據囤巔夜由山後遁黎
明追及于袁家渡復敗之四牌之賊遂盡三月望諸軍
為浮橋渡江知賊將張佑謝朝俸石勝俸等營七牌野
豬山璘即夜發抵苦練坪前鋒與戰後軍至夾擊之賊
敗逃深箐官軍遂入苦菜關會童元鎮烏江師敗璘懼
請退師總督李化龍不可璘乃進營楠木橋次湄潭賊
悉聚青蛇長坎瑪瑙保子四囤地皆絶險而青蛇尤甚
璘議同日攻則兵力弱止攻一囤則三囤必相助乃先
攻三囤次及青蛇良玭師亦來會令伏囤後别以一軍
守板角關防賊逸璘督諸將力攻三日賊死傷無筭三
囤遂下青蛇四面陡絶璘圍其三面購死士從瑪瑙後
附葛至山背舉礮賊惶駭諸軍進攻焚其茅屋賊退入
囤内木石交下將士冒死上毁大柵二重前後擊之賊
大敗斬首一千九百有竒七牌之賊亦盡乃分兵六道
攻克大小三渡關乘勝抵海龍囤下諸將俱攻囤前獨
水西安疆臣攻其後相持四十餘日其下受賊重賄多
與通且潛以火藥遺賊故賊不備其後璘知之與監軍
者謀令疆臣退一舍璘移其處置鐵牌百餘距囤丈許
賊強弩無所施又為箛板于柵前賊每夜出刧為釘傷
不敢復出應龍勢窮相聚哭化龍初有令諸將分日攻
六月六日璘與吳廣當進兵璘夜四更銜枚上賊鼾睡
斬其守關者樹白幟鳴礮賊大驚潰散應龍自焚廣軍
亦至賊盡平遂移師討皮林皮林在湖貴交與九股苖
相接有吳國佐者洪州司特峒寨苖也桀黠無賴其從
父大榮以叛誅國佐收其妾黎平府持之急遂反自稱
天皇上將其黨石纂太稱太保合攻上黃堡誘敗参將
黃沖霄追至永從縣殺守備張世忠炙而噉之掠屯堡
七十餘焚五開南城陷永從圍中潮所時方征播州未
暇討既平播偏沅巡撫江鐸命璘與良玭合兵討之良
玭失利明年鐸移駐靖州命璘率副將李遇文等七道
進璘禽苖酋銀貢等遊擊宋大斌攻破特峒焚之國佐
逃天浦四十八寨復入古州毛洞追獲之石纂太逃廣
西上巖山指揮徐時達誘縳之賊黨楊永禄率衆萬餘
屯白沖遊擊沈弘猷等夾攻生禽永禄諸苗悉平征播
時璘投賄李化龍家會劉綎使為化龍父所麾璘使走
化龍䟽于朝綎獲罪璘獨免後兵部尚書田樂推璘鎮
貴州給事中洪瞻祖遂劾璘營求帝以璘東西積戰功
卒如樂議貴東西二路苖曰仲家苖盤踞貴龍平新間
為諸苗巨魁在水硍山介銅仁思石者曰山苗紅苗之
羽翼也自平播後貴州物力大屈苖益生心剽掠無虚
日三十三年冬巡撫郭子章請于朝明年四月令璘軍
萬人攻水硍遊擊劉岳督宣慰安疆臣兵萬人攻西路
並克之乃令璘移新添獨攻東路復克之生獲酋十二
人斬首三千餘級招降者萬三千餘人部内遂靖改鎮
廣東卒官先叙平播功加左都督世廕指揮使既卒以
平苗功贈太子太保再廕百戶吳廣廣東人以武生從
軍累著戰功歴福建南路参將坐事罷歸會岑溪猺反
總督陳大科檄廣從總兵童元鎮討之將士少却廣手
斬一卒以徇遂大破之論功復故官萬歷二十五年以
副總兵從劉綎禦倭朝鮮領水軍與陳璘相掎角俘斬
甚衆甫班師大征播州擢廣總兵官以一軍出合江副
將曺希彬以一軍出永寧受廣節制廣屯二郎壩大行
招徠賊驍將郭通緒迎戰將士襲走之陶洪安村羅村
三砦土官各出降他部來歸者數萬廣擇其壮者從軍
通緒扼穿崖囤廣督土漢軍擊破之劉綎馬孔英已入
播廣猶頓二郎總督李化龍趣之乃議分四哨進攻崖
門别遣永寧女土官奢世續等督夷兵二千扼桑木埡
諸要害以防饟道諸將連破數囤進營母豬塘楊應龍
懼令通緒盡發關外兵拒敵廣伏礟手五百于磨搶埡
外南岡下而遣禆將趙應科挑戰埡夾兩山中甚隘通
緒横槊衝應科應科佯北通緒追出埡遇伏急旋馬中
礟墜方躍上他馬伏兵攢刺之殪餘賊大奔官軍逐北
賊盡降遂薄崖門徑小止容一騎賊衆萬餘出關拒戰
希彬懸賞千金士攀崖競進追至第四關關上男婦盡
哭賊黨自殺其魁羅進恩率萬餘人出降其第一關猶
拒不下廣乘夜疾進奪其關關内民争獻牛酒劉綎馬
孔英已入關李應祥陳璘猶在關外廣合希彬軍連戰
紅碗水土崖分水關皆捷遂進營水牛塘應龍大懼知
廣軍孤深入謀欲襲之乃遣人詐降廣測其詐堅壁以
待應龍擁衆三萬直衝大營諸將殊死戰會他將來援
賊乃退廣遂與諸道軍逼海龍囤賊詐令婦人乞降哭
囤上又詐報應龍仰藥死廣信之已知其詐急燒第二
關奪三山絶賊樵汲賊益窘旋與陳璘從囤後登應龍
急自焚死獲其子朝棟出應龍屍烈焰中廣中毒矢失
聲絶而復甦遂以本官鎮四川踰年卒初廣之頓二即
也有言其受賄養寇者詔謫充為事官後論功贈都督
同知世廕千戶
鄧子龍豐城人貌魁梧驍捷絶倫嘉靖中江西賊起掠
樟樹鎮子龍應有司募破平之累功授廣東把總萬歷
初從大帥張元勲討平巨盜賴元爵已從平陳金鶯羅
紹清賊魁黃高暉逸子龍入山生獲之遷銅鼓石守備
尋擢署都指揮僉事掌浙江都司被論當奪職帝以子
龍犯輕會麻陽苖金道侶等作亂擢参將討之大破賊
解散其黨五開衛卒胡若盧等火監司行署撻逐守備
及黎平守靖州銅鼓龍里諸苗咸響應為亂子龍火其
東門以致賊而潛兵入北門賊遂滅十一年閏二月緬
甸犯雲南詔移子龍永昌木邦部耿馬奸人罕虔與岳
鳳同為逆說緬酋莽應裏内侵虔從掠干崖南甸已引
渡查理江直犯姚關灣甸土知州景宗真及弟宗材助
之子龍急戰攀枝樹下陣斬宗真虔生獲宗材虔子招
罕招色奔三尖山令叔罕老率蒲人藥弩手五百阻要
害子龍餌蒲人以金盡知賊間道乃命禆將鄧勇等提
北勝蒗渠諸番兵直搗賊巢而預伏兵山後夾擊夜半
上生禽招罕招色罕老及其黨百三十餘人斬首五百
餘級尖山巢空乃撫流移數千人會劉綎亦俘岳鳳以
獻帝悦進子龍副總兵予世廕無何緬人復寇猛密把
總高國春大破之子龍以掎角功亦優叙自是蠻人先
附緬者多來附永昌騰衝夙號樂土自岳罕猖亂始議
募兵所募多亡命乃立騰衝姚安兩營劉綎將騰軍子
龍將姚軍不相能兩軍鬭帝以兩將皆有功置不問既
而綎罷劉天俸代天俸逮遂以子龍兼統之子龍抑騰
兵每工作輒虐用之而右姚兵及用師隴川子龍故為
低昂椎牛饗士姚兵倍騰兵騰兵大不堪欲散去副使
姜忻令他將轄之乃定而姚兵久驕因索餉作亂由永
昌大理抵會城所過剽掠諸兵夾擊之斬八十四級俘
四百餘人亂始靖子龍坐褫官下吏十八年孟養賊思
箇叛子龍方對簿巡撫吳定請令立功自贖帝許之命
未至定已與黔國公沐昌祚遣將却之無何丁改十寨
賊普應春霸生等作亂勢張甚定大徵漢土軍令子龍
軍其右遊擊楊威軍其左大破之斬首一千二百級招
降六千六百人帝為告謝郊廟宣捷受賀復子龍副總
兵署金山参將事先是猛廣土官思仁烝其嫂甘線姑
欲妻之弗克偕其黨丙測叛歸緬數導入寇二十年攻
孟養犯蠻莫土同知思紀奔等練山子龍擊敗之乃去
子龍尋被劾罷歸二十六年朝鮮用師詔以故官領水
軍從陳璘東征倭將渡海遁璘遣子龍偕朝鮮統制使
李舜臣督水軍千人駕三巨艦為前鋒邀之釡山南海
子龍素慷慨年踰七十意氣彌厲欲得首功急攜壮士
二百人躍上朝鮮舟直前奮擊賊死傷無算他舟誤擲
火器入子龍舟舟中火賊乘之子龍戰死舜臣赴救亦
死事聞贈都督僉事世廕一子廟祀朝鮮
馬孔英者宣府塞外降丁也積戰功為寧夏参將萬歷
二十年巴拜反引套寇入掠孔英屢擊敗之布色圖入下
馬關從麻貴邀擊大獲進本鎮副總兵二十四年九月
卓哩克圖宰桑犯平虜横城孔英偕参將鄧鳳力戰斬
首二百七十有竒賜金幣令推大將缺乃擢署都督僉
事以總兵涖舊任尋進秩為真二十七年卓哩克圖宰
桑復犯平虜興武孔英與杜桐等分道襲敗之再入又
敗之會大征播州楊應龍詔發陜西四鎮兵令孔英將
以往兵分八道孔英道南川獨險遠去應龍海龍囤六
七百里未至重慶推官高折枝監紀軍事請獨當一面
乃與参將周國柱先以石砫宣撫馬千乘兵破賊金筑
復督酉陽宣撫冉御龍敗賊于官壩孔英至軍平茶邑
梅兵亦集軍容甚壯先師期一日入真州用土官鄭葵
路麟為鄉道别遣邊兵千扼明月關諸軍鼓行前連破
四寨次赤崖抵清水坪封寧關破賊營十數逼桑木關
關内民降者日千計折枝結三大砦處之禁殺掠降者
日衆賊益孤關為賊要害山險箐深賊憑高拒乃令千
乘御龍出關左右國柱搗其中賊用標槍藥矢銳甚官
軍殊死戰奪其關逐北至風坎關賊復大敗連破九杵
黑水諸關苦竹羊崖銅鼓諸寨國柱攻金子壩無一人
疑有伏焚空砦十九嚴兵以待賊果突出擊敗之孔英
乃留王之翰兵守白玉臺衛饟道平茶邑梅兵守桑木
關而親帥大軍進營金子壩應龍聞桑木關破大懼遣
弟世龍及楊珠以銳卒劫之翰營之翰走殺饟卒無算
平茶兵來援賊始退孔英還擊世龍復却禆將劉勝奮
擊賊乃奔官軍進朗山口由朗山進蒙子橋深箐蓊翳
賊處處設伏悉𠞰平之應龍益懼遣其黨詐降謀為内
應折枝盡斬之伏以待珠果夜劫營伏發賊驚潰追奔
至高坪已奪賊養馬城直抵海龍第二關下賊守兵益
多孔英軍已深入而諸道未有至者酉陽延綏兵皆退
賊躡殺官軍六十人居數日劉綎兵至乃合兵連克海
崖海門諸關賊走保囤上竟覆滅初總督李化龍尅師
期諸將莫利先入孔英所將邊卒及諸土兵皆獷悍監
紀折枝勇而有謀故師獨先入道圍海龍諸將以囤後
易攻争走其後孔英獨壁關前錄功進都督同知世廕
千戶久之以總兵官鎮貴州平金筑定番叛苖生擒首
惡阿包阿牙等已而欲襲黃柏山苖苖知之先發敗官
兵匿不報又誘執苗酋石阿四稱陣禽冒功為巡撫胡
桂芳所劾罷歸卒
贊曰播州之役諸將用命合八道師歷時五月僅乃克
之可謂勞矣劉綎勇略冠諸將勞最多其後死事亦最
烈鄧子龍始事姚安名與綎埒垂老致命廟祀海隅昔
人謂武官不惜死兩人者蓋無愧于斯言也夫
明史卷二百四十七
