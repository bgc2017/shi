欽定四庫全書
明史卷一百三十考證
吴良傳二十八年有罪調廣西從征趙宗夀(臣)嚴福
按高之調廣西明功臣封爵考明書開國臣傳識大
錄諸書均祗云有罪而不詳其坐累之由國史紀聞
大政記亦不書此事考是年大誅藍黨或詞連吴良
因罪及其子耶但别無可證謹識闕疑
吴良傳八年帝北征班師高稱疾不朝被劾廢為庶人
(臣)嚴福按功臣表吴高以永樂十二年十月以罪
免此傳云八年被劾廢為庶人年月與表不合考
永樂八年十二年俱有北征班師事史或因此而互
異耳謹附識
康茂才傳諡武康(臣)嚴福按康茂才諡法與諸書文
互異開國臣傳明書識大錄則作武襄宋濓所撰茂
才神道碑則作武義無作武康者惟明代紀事本末
與史同謹附識
丁德興傳從取洪山寨以百騎破賊數千盡降其衆
(臣)嚴福按丁德興取洪山寨以前先授萬戶見於識
大錄開國臣傳諸書考明書亦同史略之謹識
耿炳文傳張士誠左丞潘元明(臣)嚴福按功臣封爵
考及開國臣傳均作潘原明不作元明與史小異但
他書無可証者謹識闕疑
耿炳文傳扈駕北廵(臣)嚴福按耿炳文於洪武初年
授鎮國上將軍兼右率府副使獻徵錄開國臣傳所
載皆同乃從北征時也史略其官謹識
耿炳文傳尋拜秦王左相都督僉事(臣)嚴福按炳文
拜秦王左相時仍兼陜西行省右丞見於獻徵錄開
國臣傳史獨云都督僉事或别有所據謹識
郭英傳從克滁和采石太平征陳友諒戰鄱陽湖皆與
有功(臣)嚴福按鄱陽之戰友諒中矢死有言郭英
功者太祖問之謙不敢當太祖益重之考開國臣傳
識大錄及楊榮所撰郭英神道碑皆以此事為英大
節史獨略而不書謹附識
郭英傳討察罕諾爾克登寧州(臣)嚴福按識大錄開
國臣傳英于洪武庚戌克登寧州後即陞本衛指揮
使賜金龍衣一襲次年辛亥始陞河南衛都指揮使
史略之謹識
韓政傳追封鄆國公子勲襲(臣)嚴福按獻徵錄政子
英為散騎舍人開國臣傳及明書識大錄所載皆同
史獨云子勲襲坐藍黨誅未知何據謹識
仇成傳子正襲爵(臣)嚴福按明書成子泰襲爵永樂
中爵除考明功臣封爵考亦作泰不作正謹識
張龍傳傑子嗣(臣)嚴福按明書作傑子綱明功臣封
爵考亦同史作傑子嗣彼此互異謹識
吳復傳二十三卒贈汝國公諡勇襄(臣)嚴福按功臣
表周武卒子興襲指揮同知傳不書略也謹附識
明史卷一百三十考證
