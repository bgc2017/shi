欽定四庫全書
明史卷三百十八
大學士張廷玉等奉敕修
列傳第二百六
廣西土司二
太平思明
思恩鎮安
田州恩城
上隆都康
太平漢屬交阯號麗江唐為羈縻州隸邕州都督府宋
平嶺南於左右二江溪峒立五寨其一曰太平與古萬
遷隆永平横山四寨各領州縣峒屬邕州建武軍節度
元仍為五寨後廢乃置太平路於麗江洪武元年征南
將軍廖永忠下廣西左江太平土官黃英衍等遣使齎
印詣平章楊璟降璟還自廣海帝問黃岑二氏所轄情
形璟言蠻獠頑獷散則為民聚則為盜難以文治當臨
之以兵彼始畏服帝曰蠻猺性習雖殊然其好生惡死
之心未嘗不同若撫之以安靖待之以誠諭之以理彼
豈有不從化者哉遣中書照磨蘭以權齎詔往諭左右
兩江溪峒官民曰朕惟武功以定天下文德以化遠人
此古先哲王威德並施遐邇咸服者也睠兹兩江地邊
南徼風俗質樸自唐宋以來黃岑二氏代居其間世亂
則保境土世治則修職貢良由其審時知幾故能若此
頃者朕命將南征八閩克靖兩廣平定爾等不煩師旅
奉印來歸嚮慕之誠良足嘉尚今特遣使往諭爾其克
慎乃心益懋厥職宣布朕意以安居民以權至廣西衞
鎮撫彭宗萬戶劉維善以兵護送將抵兩江適來賓洞
蠻寇掠楊家寨居民以權謂彭宗等曰奉詔遠來欲以
安民今見賊不擊何以庇民乃督宗等擊之賊敗走遂
安輯其地兩江之民由是懾服二年黃英衍遣使奉表
貢馬乃改為太平府以英衍為知府世襲宣德元年崇
善縣土知縣趙暹謀廣地界遂招納亡叛攻左州執故
土官奪其印殺其母大肆擄掠占據村峒四十餘所造
火器建旗幟僭稱王署偽官流劫州縣事聞帝命總兵
官顧興祖會廣西三司𠞰捕興祖等招之不服遣千戶
胡廣率兵進暹扼寨拒守廣進圍之紿出所奪各州印
撫諭脇從官民使復職業暹計窮從間道遁伏兵邀擊
及其黨皆就禽時左州土官黃榮亦奏蠻人李圓英劫
掠居民偽稱官爵乞發兵𠞰捕帝謂兵部曰蠻民愚獷
或挾私讐忿爭戕殺來告者必欲深致其罪未可遽信
其令鎮遠侯并廣西三司勘實先遣人招撫如叛逆果
彰發兵未晚也二年斬南寧百戶許善初善知趙暹謀
逆與之交通及總兵官遣善追暹又受暹馬十匹銀百
兩故延緩之冀幸免事覺下御史鞫問得實斬之餘黨
皆伏誅太平領州縣以十數明初皆以世職授土官而
設流官佐之太平州舊名瓠陽為西原農峒地唐為
波州宋隸太平寨元隸太平路洪武元年土官李以忠
歸附授世襲知州設流官吏目佐之鎮遠州舊名古
隴宋置隸邕州元隸太平路洪武初土官趙勝昌歸附
授世襲知州設流官吏目佐之茗盈州宋置隸邕州
元隸太平路洪武初土官李鐵釘歸附授世襲知州設
流官吏目佐之安平州舊名安山亦西原農峒地唐
置波州宋析為安平州元隸太平路洪武初土官李郭
佑歸附授世襲知州設流官吏目佐之思同州舊名
永寧為西原地唐置隸邕州元隸太平路洪武元年土
官黃克嗣歸附授世襲知州設流官吏目佐之屬太平
府萬歴二十八年省入永康州養利州元屬太平路
洪武初土官趙日泰歸附授知州以次傳襲宣德三年
其裔趙文安侵掠隣境七年討平之改流官萬承州
舊名萬陽唐置萬承萬形二州宋省萬形隸太平寨元
隸太平路洪武初土官許郭安歸附授世襲知州設流
官吏目佐之永樂間郭安從征交阯死於軍子永誠襲
全茗州舊名連岡為西原地宋置隸邕州元隸太平
路洪武初土官李添慶歸附授世襲知州設流官吏目
佐之結安州舊名營州亦西原農峒地宋置結安峒
隸太平寨元改州屬太平路洪武元年土官張仕榮歸
附授世襲知州設流官吏目佐之龍英州舊名英山
宋為峒元改州屬太平路洪武元年土官李世賢歸附
授世襲知州割上懷地益其境設流官吏目佐之結
倫州舊名那兜亦西原農峒地宋属結安峒隸太平寨
元改州屬太平路洪武初峒長馮萬傑歸附授世襲知
州設流官吏目佐之都結州元屬太平路土官農姓
洪武初内附授世襲知州設流官吏目佐之上下凍
州舊名凍江宋置凍州元分上下凍二州尋合為一屬
龍州萬戶府洪武元年土官趙貼從歸附授世襲知州
設流官吏目佐之屬太平府貼從死子福瑀襲永樂四
年從征交阯死於軍思城州亦西原農峒地唐置州
宋分為上下思城二州隸太平寨元至正間并為一屬
太平路洪武元年土官趙雄傑歸附授世襲知州設流
官吏目佐之永康州宋置縣隸遷隆寨元隸太平路
土官楊姓成化八年其裔孫楊雄傑糾合峒賊二千餘
人入宣化縣劫掠且偽署官職總兵官趙輔捕誅之因
改流官萬歴二十八年升為州左州舊名左陽唐置
隸邕州宋隸古萬寨元屬太平路洪武初土官黃勝爵
歸附授世襲知州再傳子孫爭襲相仇殺成化十三年
改流官羅陽縣舊名福利陀陵縣舊名駱陀皆宋置
元隸太平洪武初土官黃宣黃富歸附並授世襲知縣
設流官典史佐之
思明唐置州隸邕州宋隸太平寨元改思明路洪武初
改為府二年土官黃忽都遣使貢馬及方物詔以忽都
為思明府知府世襲十五年忽都復遣其弟祿政奉表
來貢詔賜鈔錠二十三年忽都子黃廣平遣思州知州
黃志銘率屬部偕十五州土官李圓泰等來朝明年廣
平以服闋遣知州黃忠奉表貢馬及方物詔廣平襲職
賜冠帶襲衣及文綺十匹鈔百錠二十五年憑祥洞巡
檢高祥奏思明州知州門三貴謀殺思明府知府黃廣
平廣平覺而殺之乃以病死聞於朝所言不實詔逮廣
平鞫之既至帝謂刑部曰蠻寇相殺性習固然獨廣平
不以實言故繩以法个姑宥之使其改過命給道里費
遣還是後朝貢如例二十九年土官黃廣成遣使入貢
因奏言本府自故元改思明路軍民總管所轄左江一
路州縣峒寨東至上思州南至銅柱元兵征交阯去銅
柱百里設永平寨軍民萬戶府置兵戍守命交人供其
軍餉元季擾亂交人以兵攻破永平寨遂越銅柱二百
餘里侵奪思明屬地邱温如嶅慶遠淵脱等五縣逼民
附之以是五縣歲賦皆土官代輸前者本府失理於朝
遂致交人侵迫益甚及告禮部任尚書立站於洞登洞
登實思明地而交阯乃稱屬銅柱界臣嘗具奏蒙朝廷
遣刑部尚書楊靖覈其事建武志尚可考乞敇安南俾
還舊封庶疆域復正歲賦不虚帝令戶部錄所奏遣行
人陳誠吕讓往諭安南三十年誠讓至安南諭其王陳
日焜令還思明地議論往復久而不決以譯者言不達
意復為書曉之安南終辯論不已出黃金二錠白金四
錠及沈檀等香以賄誠却之安南復咨戶部無還地意
廷臣議其抗命當誅帝曰蠻人怙頑不悛終必取禍姑
待之永樂二年憑祥巡檢李昇言其地瀕安南百姓樂
業生齒日繁請改為縣以便撫輯從之以昇為知縣設
流官典史一員三年昇以新設縣治來朝貢馬及方物
謝恩廣成奏安南侵奪其禄州西平州永平寨地請遣
使諭還從之九年免思明税糧以廣成言去秋雨水傷
稼也宣德元年思明賀天夀節奉表踰期禮部請罪之
帝以遠蠻既至毋問土官知府黃&KR1215;奏憑祥歲凶民饑
命發龍州官倉糧振之正統七年&KR1215;遣使入貢九年貢
解毒藥味賜鈔錦景泰三年&KR1215;致仕以子鈞襲&KR1215;庶兄
都指揮&KR0939;欲殺鈞代以己子&KR0939;守備潯州託言徵兵思
明府令其子糾衆結營於府三十里外馳至府襲殺&KR1215;
一家支解&KR1215;及鈞甕葬後圃仍歸原寨明日乃入城詐
發哀遣人報&KR0939;捕賊以掩其迹方殺&KR1215;時&KR1215;僕福童得
免走憲司訴其事且以徵兵檄為證郡人亦言殺&KR1215;一
家者&KR0939;父子也副總兵武毅以聞將逮治之&KR0939;自度禍
及乃謀迎合朝廷意遣千戶袁洪奏永固國本事請易
儲奏入帝曰此天下國家重事多官其會議以聞&KR0939;為
此舉衆皆驚愕謂必有受其賂而教之者或疑侍郎江
淵云事成&KR0939;得釋罪且進秩英宗復辟&KR0939;聞自殺帝命
發棺戮其屍其子震亦為都督韓雍捕誅成化十八年
土知府黃道奏所轄思明州土官孫黃義為族人黃紹
所殺乞發兵捕𠞰帝命兩廣守臣區處以聞弘治十年
況村賊黃紹侵占思明上石下石三州復謀殺知府黃
道父子道妻趙氏累訴於朝且謂屢經委官勘問俱被
賂免乞發兵誅之十一年紹集衆數千人焚劫鄉村據
三州屢撫不下總鎮請發兵捕𠞰嘉靖四十一年以𠞰
平猺獞功命上官知州男黃承祖暫襲本職隆慶四年
忠州土官黃賢相等據南寧府屬四都地作亂永康典
史李材計誘其黨縛賢相以降萬歴十六年思明州土
官黃拱聖謀奪襲殺其母兄拱極等五人而思明知府
黃承祖乘亂掠村寨為之援按臣請以拱聖及諸凶正
法思明州改屬流府革承祖冠帶立功自贖而追其所
掠更令族人黃恩護拱極妻許氏撫遺孤世延待其長
官之三十三年總督戴燿奏思明叛目已禽土官黃應
雷縱僕起釁棄印而逃斷難復官黃應宿爭地殺戮六
哨成仇且係義子不應襲職黃應聘係承祖幼子人心
推戴似應承襲知府以存黃氏宗祀但年甫七歲暫令
流官同知署府事待至十五歲交印接管應雷既廢不
宜同城應降為土舍其後永襲土舍給田養贍制其出
入應宿仍管故業俱屬思明府節制於府治設教授一
員量給廪生六名其寄附太平府者悉歸本學嗣後續
增其祭祀廪餼之用則地方可安文教可興詔悉從之
崇禎十一年總督張鏡心疏報土官殺職官思明州黃
日章黃德志等鼓衆叛逆帝令速禽首惡以靖地方論
者以黃&KR0939;神奸身逭大盭世濟其兇傳及四世猶併思
明州而有之王綱隳矣然骨肉相屠至是四見蓋天道
云思明州東抵思明府西抵交阯界南抵西平州北
抵龍英州土官黃姓與思明府同族洪武初黃君夀歸
附授世襲知州屬思明府後為黃&KR0939;所并萬歴十六年
黃拱聖之亂改屬太平上石西州宋屬永平寨元屬
思明路明初屬思明府至萬歴三十八年改屬太平府
州更土官趙氏何氏黃氏凡三姓皆絶始改流官下
石西州宋分石西州置元屬思明路洪武二年土官閉
賢歸附授世襲知州設流官吏目佐之忠州宋置隸
邕州元屬思明路洪武初土官黃威慶率子中謹歸附
授威慶江州知州中謹忠州知州皆世襲設流官同知
吏目佐之其隣地有四峒者界於南寧思明忠江之間
思明忠州屢肆侵奪副使翁萬達議改峒名四都隸之
南寧地方稍定隆慶三年冬思明府土官黃承祖奏取
四都地忠州土官黃賢相爭之遂擅立總管諸名目分
兵數千戍守因縱令剽掠為禍甚烈僉事譚惟鼎調永
康典史李材以計禽賢相斃之於獄議改流官不果遂
改隸州於南寧仍以州印予賢相子有瀚俾襲職憑
祥宋為憑祥峒屬永平寨元屬思明路洪武十八年土
蠻李昇歸附置憑祥鎮授昇巡檢屬思明府永樂二年
置縣以昇為知縣成化八年升為州以昇孫廣寧為知
州直隸布政司廣寧有十子廣寧死諸子爭立不決凡
三四年乃以孫珠襲知州職嘉靖十年珠死族弟珍珏
爭立珍挈印走況村珏攝州事十四年州目李清趙琪
等謀納珍許思明府黃朝以州屬之朝遂以兵納珍於
憑祥珏奔罄柳既珍悔屬思明與朝隙朝乃以外婦所
生子時芳詭云廣寧孫以兵千人納之時珍淫縱為部
民所怨於是廣寧季子寰以尊屬謀廢立十七年寰遂
殺珍而附於安南莫登庸藉為嚮導總督張經屬副使
翁萬達禽之論死於是珏與時芳復爭立時芳倚思明
勢州民皆右之萬達黜珏而論時芳死更立李佛嗣珍
為知州憑祥遂定
思恩漢屬交阯唐為思恩州屬邕乃澄州止戈縣地宋
開寶間廢澄州以止戈賀水無虞三縣省入上林治平
間以上林之止戈入武緣隸邕元屬田州路歴代羈縻
而已明洪武二十二年田州府知府岑堅遣其子思恩
州知州永昌貢方物二十八年歸德州土官黃碧言思
恩州知州岑永昌既匿五縣民不供賦税仍用故元印
章帝以不奉朝命命左都督楊文相機討之既以荒遠
不問永樂初改屬布政司時居民僅八百戶永昌死子
瑛襲宣德二年瑛遣弟璥貢馬正統三年進瑛職為知
府仍掌州事瑛有謀略善治兵從征蠻寇屢有功故有
是命因與知府岑紹交惡各具奏下總兵官及三司議
於是安遠侯柳溥等請陞思恩為府俾瑛紹各守疆土
以杜侵爭從之六年瑛受屬挾詐事覺帝以土蠻宥不
問令法司移文戒之瑛以府治僻隘喬利堡正當猺寇
出沒之所且有城垣公廨乞徙置許之以思恩府為思
恩軍民府十二年設儒學置教授一員訓導四員俱從
瑛請也景泰四年總兵官陳旺奏思恩土兵調赴桂林
哨守者離本府遼遠不便耕種税糧宜暫免從之六月
以瑛親率本部狼兵韋陳威等赴城操練協助軍威敕
授奉議大夫賜綵緞韋陳威等俱給冠帶五年從瑛請
建廟學造祭祀樂器又以瑛征𠞰猺寇功免土軍今年
應輸田糧之半進瑛從二品散官瑛屢領兵隨征以子
鑌代為知府鑌招集無賴肆為不法瑛舉發其事請於
總兵回府治之鑌聞其父將至自縊死事聞嘉其能割
愛效忠降敕慰諭又以柳溥奏免思恩調用土軍千五
百人秋糧二千三百餘石天順元年戶部奏思恩存留
廣西操練軍一千五百人有誤種田納糧乞分為三班
留五百人操練免其糧七百七十餘石放回千人耕種
徵其糧千五百四十餘石俟寧靖日放回全徵從之三
年鎮守中官朱祥奏請量遷瑛都司軍職帝以瑛歴練
老成累有軍功改授都指揮同知仍聽總兵官鎮守調
用以其子鐩為知府成化元年遣兵科給事中王秉彝
齎敕奬諭瑛父子并賜銀幣二年命給瑛父母妻誥命
從總兵趙輔請也十四年瑛卒瑛自襲父職頻年領兵
於外多所斬獲歴陞知府參政都指揮使年且八十尚
在軍中既卒鐩以誥請帝念其勞特賜之十六年田州
府土目黃明作亂知府岑溥避入思恩鐩會鎮守等官
討平之總督朱英請奬鐩功鐩死子濬襲弘治十二年
田州土官岑溥為子猇所殺猇亦死次子猛幼頭目黃
驥李蠻搆難督府命濬調衆護猛驥厚賂濬并獻其女
且約分地與濬濬以兵屬驥送猛至田州不得入猛遂
久留濬所及總鎮諸官攝濬乃出猛襲知府濬從索故
分地不得怒約泗城東蘭二州攻劫田州殺掠萬計城
郭為墟濬兵二萬據舊田州劫龍州印納故知府趙源
妻岑氏及總兵官詣田州勘治黃驥懼匿濬所先是濬
築石城於丹良莊屯兵千餘人截江道以括商利官命
毁之不聽會官軍自田州還乘便毁其城濬兵來拒殺
官軍二十餘人官軍敗之俘其目兵九人總鎮及巡按
等官請治濬罪而參政武清納濬賂曲護之濬從弟業
少從中官京師仕為大理寺副三司總鎮請敕業往諭
兵部以濬稔惡非業所能諭責宜敕鎮巡召濬至軍門
諭以朝廷威德罪其首惡反侵地納所劫印并官私財
物乃可赦總督鄧廷瓚奏濬屢撫不服請調官軍土兵
分哨逐捕按問如集兵拒敵相機𠞰殺并將田州土官
岑猛一并區處以靖邊疆十六年總督潘蕃奏濬僭叛
當用兵誅𠞰今濬從弟岑業以山東布政司參議在内
閣制敕房辦事禁密之地恐有泄漏吏部擬改調而業
亦奏乞養去十七年濬掠上林武緣等縣死者不可勝
計又攻破田州猛僅以身免掠其家屬五十人總鎮以
聞兵部請調三廣兵𠞰之十八年總督潘蕃太監韋經
總兵毛銳調集兩廣湖廣官軍土兵十萬八千餘人分
六哨副總兵毛倫右參政王璘由慶遠右參將王震左
參將王臣及湖廣都指揮官纓由柳州左參將楊玉僉
事丁隆由武緣都指揮金堂副使姜綰由上林都指揮
何清參議詹璽由丹良都指揮李銘泗城州土舍岑接
由工堯各取道共抵巢寨賊分兵阻險拒敵官軍奮勇
直前援崖而進濬勢蹙遯入舊城諸軍圍攻之濬死城
中人獻其首思恩遂平前後斬捕四千七百九十級俘
男女八百人得思恩府印二向武州印一自進兵及班
師僅踰月捷聞帝以蕃等有功璽書勞之兵部議濬既
伏誅不宜再錄其後改設流官擇其可者以雲南知府
張鳳陞廣西右參政掌思恩府事賜敕正德七年增設
鳳化縣治時初設流官諸蠻未服相繼作亂嘉靖四年
都御史盛應期遣官軍平之六年土目王受與田州盧
蘇謀煽亂勢復熾新建伯王守仁受命至一意招撫而
檄受等破八寨賊因列思恩地為九土巡檢司管以頭
目授王受白山司巡檢得比於世官又以思恩舊治瘴
霧昏塞宜更之爽塏於是擇地荒田建新郡割武緣止
戈二里益之又議割上林三里而移鳳化縣治於其處
蓋寓犬牙相錯之意巡撫林富謂遷郡及割止戈里應
如守仁議至以三里當設衞而并鳳化縣裁之遂令府
治益孤其後九司頭目日恣所轄蠻民不堪知府陳璜
曲加綏戢目把劉觀盧回以復土為名鼓衆作亂副使
翁萬達因有事安南計禽盧回殺之招回從亂者三十
餘人最後東蘭岑瑄詐稱岑濬子起雲謀復土官為九
司頭目所縛萬歴七年督撫吳文華謂九司日以驕黠
編氓甚少緩急難恃奏割南寧武緣縣屬思恩自是思
恩稱巨鎮云思恩府土巡檢九司皆嘉靖七年設曰興
隆曰那馬曰白山曰定羅曰舊城曰下旺曰安定曰都
陽曰古零
鎮安宋時於鎮安峒建右江軍民宣撫司元改鎮安路
明洪武元年鎮安歸附以舊治僻遠移建廢凍州改為
府授土官岑添保知府朝貢如例二十七年添保上言
往者征南將軍傅友德令郡民歲輸米三千石運雲南
普安衞鎮安僻處溪洞南接交阯孤立一方且無所屬
州縣人民鮮少舟車不通陸行二十五日始到普安道
遠而險一夫負米三斗給食餘所存無幾往往以耕牛
及他物至其地易米輸納而普安荒遠米不易得民甚
病之又歲輸本衞米四百石尤極艱難舊以白金一兩
折納一石今願依前例以蘇民困從之永樂中向武知
州黃世鐵侵奪鎮安高寨等地朝廷遣兵討平之以其
地屬鎮安成化八年知府岑永夀姪宗紹糾集土兵攻
破府治殺傷嫡母流劫鄉村有司撫諭不服都指揮岑
瑛禽斬之嘉靖十四年田州盧蘇作亂糾歸順州土官
岑瓛攻毁鎮安府目兵遇害者以萬計按臣曾守約以
聞帝命兩廣總督陶諧治之時蘇倡亂田州無主鎮安
府土官男岑真寶以兵納岑邦佐於田州歸順州岑瓛
蘇壻也及向武州黃仲金皆與真寶隙乘真寶入田州
蘇遣瓛及仲金襲破鎮安真寶聞亂走還蘇會目兵追
圍之武陵寨瓛等遂發真寶父母墓焚其骸分兵占據
諸峒寨真寶訴之軍門督諭瓛等不退久之乃解官軍
歸真寶於是瓛與真寶互相訐巡按御史言土蠻自相
讐非有所侵犯從末減於是蘇瓛仲金各降罰有差真
寶亦革冠帶許立功自贖二十二年以猺獞作亂防禦
需人免真寶諸土官來朝鎮安所屬有上映洞湖潤寨
巡檢皆土人世官
田州古百粤地漢屬交阯郡唐置田州隸邕州都督府宋
因之屬邕州横山寨元改置田州路軍民總管府明
興改田州府省來安府入焉後改田州領縣一曰上林洪
武元年大兵下廣西右江田州府土官岑伯顔遣使齎
印詣平章楊璟降二年伯顔遣使奉表貢馬及方物詔
以伯顔為田州知府世襲自是朝貢如制六年田州溪
峒蠻賊竊發伯顔討平之伯顔請振安州順龍州侯州
陽縣羅博州龍威寨人民詔有司各給牛米仍蠲其税
二年十六年伯顔死子堅襲十七年都指揮使耿良奏
田州知府岑堅泗州知州岑善忠率其土兵討捕猺宼
多樹功績臣欲令選取壯丁各五千人立二衞以善忠
之子振堅之子永通為千戶統衆守禦且耕且戰此古
人以蠻攻蠻之術也詔行其言二十年堅遣子思恩知
州永昌朝貢如例給賜永樂元年堅死子永通襲永通
上隆州知州也州以瓊代而已襲父職正統八年賜知
府岑紹誥命并封贈其父母妻天順元年田州頭目吕
趙偽稱敵國大將軍張旗幟鳴鉦鼓率衆劫掠南丹州
又據向武州武進伯朱瑛以聞兵部請命瑛及土官岑
瑛𠞰捕三年巡撫葉盛奏田州叛目吕趙勢愈獗殺知
府岑鑑占據地方偽稱太平王圖謀岑氏宗族冒襲知
府職事帝命總兵速討四年巡按御史吳禎奏奉敕𠞰
捕反賊吕趙選調官軍土兵攻破功饒婪鳳二關直擣
府城吕趙攜妻子挾知州岑鐸等宵遁官軍追至雲南
富州奪回鐸等及其子若壻斬首四十九級賊衆悉降
趙以數騎走鎮安府追及之斬趙及其子四人從賊十
八人獲其妻孥及偽太平王木印無敵將軍銅印并鳳
旗盔甲等物復委知府岑鏞仍掌府事撫安人民田州
平帝遣使齎敇奬諭禎等并敇鏞謹守法度保全宗族
成化元年遣兵科給事中王秉彝齎敕諭鏞并賜銀幣
以兵部言其所部土官狼兵屢調𠞰有勞且有事於大
藤峽也二年總兵官趙輔奏鏞從征有功請給誥命旌
其父母并妻從之五年復以輔言予鏞官誥十六年田
州頭目黃明聚衆為亂知府岑溥走避思恩總督朱英
調參將馬義率軍捕明明敗走為恩城知州岑欽所執
并族屬誅之已溥復與欽交惡欽攻奪田州逐溥殺五
十餘家時泗城州岑應方恃兵強復黨欽殺擄人民二
萬六千餘與欽分割田州而據其地弘治三年總制遣
官護溥之子猇入田為欽所遏居潯州按察使陶魯率
官軍次南寧欽拒敵敗走而應復援之入城陳兵以備
總督秦紘請合貴州湖廣及兩廣兵𠞰之欽勢蹙乞兵
於應遂匿應所總鎮官因檄應捕欽欽從應飲殺應父
子於坐收其兵以拒官軍已而應弟岑接佯以兵送欽
至田州界亦殺其父子以報事聞廷議仍命溥還田州
九年總督鄧廷瓚言溥前以罪革職比隨征有功乞復
其冠帶領土兵赴梧州聽調從之十二年溥為子猇所
弑猇亦自殺次子猛方四歲溥母岑氏及頭目黃驥護
之赴制府告襲歸至南寧頭目李蠻來迎驥慮蠻奪已
權殺其使蠻率兵至舊田州驥懼誣蠻將為變乞以兵
納乃調思恩岑濬率兵衞猛濬受驥賂納其女挾猛約
分其六甲地比至田州蠻拒不納驥復以猛奔思恩幽
之事覺廷瓚檄副總兵歐磐等攝濬久乃出猛置於會
城得奏命猛襲知府驥濬怒其事之不由已出也要泗
城岑接東蘭韋祖鋐各起兵攻蠻接兵二萬先入田州
殺掠男女八百餘人驅之溺水死者無算括府庫放兵
大掠城郭為墟濬兵二萬攻舊田州據之殺掠男女五
千三百餘人蠻逃去副總兵歐磐參政武清等詣田州
府勘治遣兵送猛還府驥懼罪匿濬家有司請治濬罪
初蠻之迎猛也無他念及猛在外蠻守土以待其歸驥
爭權首亂濬接祖鋐黨惡以致兹變清受濬賂曲右之
且誣蠻占據府治阻兵弄權事竟不直於是廷瓚言思
恩岑濬罪惡正在逐捕而田州岑猛亦宜乘此區畫降
府為州毋基異日尾大之患從之十八年廷議以思田
既平宜設流官岑猛世濟兇惡致陷府治宜降授千戶
而遴選才望者假以方面職銜守田州仍賜敕以重其
權帝然之於是以平樂知府謝湖為右參政掌府事時
岑猛已降福建平海衞千戶遷延不行及湖至復陳兵
自衞令祖母岑氏奏乞於廣西極邊率部下立功以便
祭養詔總鎮官詳議以聞總督陳金奏猛據舊巢要求
府佐不赴平海衞參政謝湖不即赴任為猛所拒納餽
遺而徇其要求宜逮問時猛遣人重賂劉瑾得旨留猛
而褫湖并及前撫潘蕃劉大夏猛竟得以同知攝府事
猛撫輯遺民兵復振稍復侵旁郡自廣嘗言督撫有調
發願立功冀復舊職會江西盜起都御史陳金檄猛從
征猛所至剽掠然以賊平故論功遷指揮同知非猛初
意頗怨望正德十五年猛奏田州土兵每征調輒許戶
留一二丁耕種以供常税其久勞於外者乞量振給免
其輸税從之嘉靖二年猛率兵攻泗城拔六寨遂克州
治岑接告急於軍門言猛無故興兵攻寨猛言接非岑
氏後據其祖業欲得所侵地時方有上思州之役徵兵
皆不至總督張嵿以狀聞四年提督盛應期巡按謝汝
儀議大征猛條征調事宜詔報可而應期以他事去詔
以都御史姚鏌代命懸金購猛然鏌知猛無反心猛方
奏辯鏌亦欲緩師而巡按謝汝儀與鏌郤乃誣鏌之子
淶納猛萬金廉得淶書獻之鏌惶恐乃再疏請征於是
部趣鏌剋期進鏌偕總兵官朱麟發兵八萬以都指揮
沈希儀張經等統之分道並入猛聞大兵至令其下毋
交兵裂帛書冤狀陳軍門乞憐察鏌不聽督兵益急沈
希儀斬猛長子邦彦於工堯隘猛懼謀出奔而歸順州
知州岑璋猛婦翁也其女失愛璋欲藉此報猛乃甘言
誘猛走歸順鴆殺之斬首以獻六年鏌以田州平告捷
京師乃請改田州為流官并陳善後七事詔俱從之鏌
留參議汪必東僉事申惠參將張經以兵萬人鎮其地
知府王熊兆署府事會必東惠皆移疾他駐惟經熊兆
在府兵勢分防守稍懈於是逆黨盧蘇王受等乃為偽
印誑言猛在且借交阯兵二十萬以圖興復蠻民信之
聚衆薄府城經出擊兵少不敵欲引還而城中陰為内
應呼譟四出官軍腹背受攻力戰不支突圍渡江走賊
逼其後爭舟溺死者甚衆賊沿江置闌索伏藥弩夾岸
並起官軍且戰且行抵向武失士卒三四百人賊遂入
據府城燒倉粟以萬計御史石金上其事頗委罪前撫
盛應期生事召釁而給事中鄭自璧因請仍檄湖廣永
順保靖兵併力𠞰賊帝以四方兵數萬方歸休豈可復
調命再計機宜以聞時盧蘇等雖據府叛佯聽撫遣人
迎署府事王熊兆而其黨王受等糾衆萬餘攻據思恩
城執知府吳期英守備指揮門祖蔭等已而釋期英等
亦投牒上官願聽招撫都御史姚鏌以兵未集姑受之
以緩其謀遣諜者檄東蘭歸順鎮安泗城向武諸土官
各勒兵自效且責失事守巡參將等官立功自贖復疏
調湖廣永保土兵江西汀贛畬兵俱會於南寧併力進
𠞰帝以蠻亂日久鎮巡官受命大征未及殄絶輒奏捷
散兵使餘孽復滋罪不容逭姑赦前過益圖新功乃起
原任兵部尚書新建伯王守仁總督軍務同鏌討之時
受既入思恩封府庫以賊兵守之而自攻武緣守巡官
鄒輗等率兵至思恩思恩千夫長韋貴徐伍等遣壯士
由間道入城為内應夜引官兵奪門殺賊二十餘人收
府印及庫物護送期英於賓州因招撫城中未下者時
受攻武緣甚急參將張經堅壁拒守鎮守頭目許用與
戰斬其渠帥一人賊見援兵大集乃遁去鏌以聞帝以
田州思恩賊鋒雖挫首惡未禽仍令守仁亟督兵𠞰撫
守仁威名素重及督軍務調兵數萬人至諸蠻心懾守
仁至南寧道中見受等勢盛度亦未可卒滅上疏極陳
用兵利害兵部議以守仁所見未確復陳五事令守仁
詳計其宜於是守仁又疏云臣奉命於去年十二月至
廣西平南縣與巡按御史石金及藩臬諸將領等會議
思田禍結兩省已踰二年今日必欲窮兵盡𠞰則有十
患若罷兵行撫則有十善臣與諸臣攄心極論今日之
局撫之為是臣抵南寧遂下令盡撤調集防守之兵數
日内解歸者數萬惟湖兵數千道阻遠不易即歸仍使
分留南寧解甲休養待間而動而盧蘇王受先遣其頭
目黃富等訴告願得歸境投生乞宥一死臣等諭以朝
廷威德令齎飛牌歸巢曉諭期以速降無死蘇受等得
牌皆羅拜踴躍歡聲雷動尋率衆至南寧城下分屯四
營蘇受等囚首自縛與頭目數百人赴軍門請命臣等
復諭之曰朝廷既赦爾罪爾等擁衆負固騷動一方若
不示罰何以雪憤於是下蘇受於軍門各杖一百乃解
其縛又諭之曰今日宥爾死者朝廷好生之德必杖爾
者人臣執法之義衆皆叩首悦服願殺賊立功臣隨至
其營撫定其衆七萬餘人復委布政使林富等安插於
二月二十六日悉命歸業是皆皇上至孝達順之德神
武不殺之威未期月而蠻民率服不折一矢不傷一人
而全活數萬生靈即古舞干之化奚以加焉疏聞帝嘉
之遣行人齎敕奬賚於是守仁復疏言思田久搆禍荼
毒兩省已踰二年兵力盡於哨守民脂竭於轉輸官吏
疲於奔走地方臲卼如破壞之舟漂泊風浪覆溺在目
不待智者而知之矣必欲窮兵雪憤以殲一隅無論不
克縱使克之患且不測况田州外捍交阯内屏各郡深
山絶谷猺獠盤據使盡誅其人異日雖欲改土為流誰
為編戶非惟自撤其藩籬而拓土開疆以資鄰敵非計
之得也今岑氏世效邊功猛獨詿誤觸法雖未伏誅聞
已病死臣謂治田州非岑氏不可請降田州府為田州
而官其子以存岑氏之後查猛有二子長邦佐自幼出
繼為武靖州知州武靖當猺賊之衝邦佐才足制馭宜
仍舊職而今所建州請以猛幼子邦相授吏目署州事
俟後遞陞為知州以承岑氏之祀設土巡檢諸司即以
盧蘇王受等九人為之以殺其勢添設田寧府統以流
官知府以總其權從之惟以守仁所奏岑猛子與撫按
所報異令再覆於是守仁言臣初議立岑氏後該府土
目及耆老俱言岑猛本有四子長邦佐妻張氏出次邦
彦妾林氏出次邦輔外婢所生次邦相妾韋氏出猛嬖
溺林氏而張失愛故邦佐自幼出繼武靖邦彦既死邦
佐得武靖民心更代亦難其人欲立邦輔土目謂外婢
所生名實不正惟邦相係猛正派質貌厚重堪繼岑氏
故當時直謂猛子存者二人亦所以正名慎始杜後日
之爭也疏上如議行八年守仁於思田既議設流官又
議移南丹衞於八寨改思恩府城於荒田改設鳳化縣
治於三里添設流官縣於思龍增築五鎮城堡於五屯
及侍郎林富繼之又言田州界居南寧泗城交通雲貴
交阯為備非一不宜改設流官南丹衞設在賓州既不
足以遥制八寨遷八寨又不得以還護賓州為今日計
獨上林之三里守仁所議設縣者可遷南丹衞於此夫
設縣則割賓州之地以益思恩是顧彼而失此也遷衞
則扼八寨之吭以還護賓州是一舉而兩得也然不宜
屬田州而仍屬南寧為便其議與守仁頗有異同詔從
富言初邦相兄邦彦有子芝依大母林氏瓦氏居官給
養田其後邦相惡蘇專擅密與頭目盧玉等謀誅蘇及
芝蘇知之會邦相又侵削二氏原食莊田二氏遂與蘇
合謀以芝奔梧州赴軍門告襲蘇又為芝疏請尋令人
刺邦相邦相覺殺行刺者而蘇遂伏兵殺盧玉等以兵
圍邦相宅誘邦相出乘夜與瓦氏縊殺之巡按御史曾
守約以聞帝命總督陶諧勘處蘇之殺邦相也歸順鎮
安泗城向武諸土官羣起搆難互相訐奏當事者謂以
岑芝承襲未定田州無主致令隣封覬覦當給劄付令
芝管事蘇又請早給芝冠帶以撫田州而自悔罪願裹
糧立功及追補累年所逋糧賦巡按御史諸演疏聞部
議以土蠻自相讐殺當從末減皆令立功方准贖罪復
官三十二年芝死子大夀方四歲土人莫葦冒岑姓及
土官岑施相煽搆亂提督郎檟奏令思恩守備張啟元
暫駐田州鎮之報可三十四年田州土官婦瓦氏以狼
兵應調至蘇州𠞰倭隸於總兵俞大猷麾下以殺賊多
詔賞瓦氏及其孫男岑大夀大禄銀幣餘令軍門奬賞
四十二年以平廣西猺獞功准岑大禄實受知州職泰
昌元年總督許弘綱奏田州土官岑懋仁肆惡起釁窺
占上林納叛人黃得隆等糾衆破城擅殺土官黃德勲
擄其妻女印信乞正其罪詔令岑懋仁速獻印執送諸
犯聽按臣分别正法違則進𠞰天啟二年巡撫何士晉
請免懋仁逮問各率土兵援𠞰有功優敘從之田州世
岑氏改流者再而終不果盧蘇再叛弑主終逸於罰論
者以為失刑云上林在田州東宋置隸横山寨元屬田
州路洪武二年土官黃嵩歸附授世襲知縣流官典史
佐之
恩城州唐置宋元仍舊明初因之隸廣西布政司朝貢
如例成化十九年知州岑欽田州土官岑溥叔也相讐
殺溥敗欽入田州焚府治大肆殺掠溥愬於制府下三
司官鞫理弘治三年欽復入田州與泗城土官岑應分
據其地巡撫秦紘請調兵𠞰之兵部言兵不可輕動惟
令守臣諭令應縛欽自贖五年欽走岑應所借兵總鎮
檄應捕之欽遂殺應父子已而應弟接佯以兵送欽亦
殺欽父子有司以恩城宜裁革從之州遂廢
上隆州宋置隸横山寨元屬田州路明因之後改隸布
政司洪武十九年上隆知州岑永通遣從子岑安來貢
賜綺帛鈔錠洪熙元年土官知州岑瓊母陳氏來朝貢
馬賜鈔幣宣德四年以陳氏為知州時瓊已卒無子土
人訴於朝願得陳氏襲職故有是命
都康州宋置隸横山寨元屬田州路洪武間為蠻獠所
據建文元年復置隸布政司土官馮姓其界東南抵龍
英西至鎮安北至向武
明史卷三百十八
