欽定四庫全書
明史卷二百八十三
大學士張廷玉等奉敕修
列傳第一百七十一
儒林二
陳獻章(李承箕張詡)婁諒(夏尚樸)
賀欽陳茂烈
湛若水(蔣信等)鄒守益(子善等)
錢德洪(徐愛等)王畿(王艮等)
歐陽德(族人瑜)羅洪先(程文德)
吳悌(子仁度)何廷仁(劉邦采魏良政等)
王時槐許孚遠
尤時熙(張後覺等)鄧以讃(張元忭)
孟化鯉(孟秋)來知德
鄧元錫(劉元卿章潢)
陳獻章字公甫新會人舉正統十二年鄉試再上禮部
不第從吳與弼講學居半載歸讀書窮日夜不輟築陽
春臺静坐其中數年無戸外跡久之復游太學祭酒邢
讓試和楊時此日不再得試一篇驚曰龜山不如也颺
言於朝以為真儒復出由是名震京師給事中賀欽聽
其議論即日抗䟽解官執弟子禮事獻章獻章既歸四
方来學者日進廣東布政使彭韶總督朱英交薦召至
京令就試吏部屢辭疾不赴疏乞終養授翰林院檢討
以歸至南安知府張弼疑其拜官與與弼不同對曰吳
先生以布衣為石亨所薦故不受職而求觀祕書冀在
開悟主上耳時宰不悟先令受職然後觀書殊戾先生
意遂決去獻章聽選國子生何敢偽辭釣虚譽自是屢
薦卒不起獻章之學以静為主其教學者但令端坐澄
心於静中養出端倪或勸之著述不答嘗自言曰吾年
二十七始從吳聘君學於古聖賢之書無所不講然未
知入處比歸白沙專求用力之方亦卒未有得於是舍
繁求約静坐久之然後見吾心之體隠然呈露日用應
酬隨吾所欲如馬之卸勒也其學灑然獨得論者謂有
鳶飛魚躍之樂而蘭谿姜麟至以為活孟子云獻章儀
幹修偉右頰有七黑子母年二十四守節獻章事之至
孝母有念輒心動即歸弘治十三年卒年七十三萬歷
初從祀孔廟追諡文恭門人李承箕字世卿嘉魚人成
化二十二年舉鄉試往師獻章獻章日與登涉山水投
壺賦詩縱論古今事獨無一語及道久之承箕有所悟
辭歸隠居黃公山不復仕與兄進士承芳皆好學稱嘉
魚二李卒年五十四張詡字廷實南海人亦師事獻章
成化二十年舉進士授戸部主事尋丁憂累薦不起正
德中召為南京通政司參議一謁孝陵即告歸獻章謂
其學以自然為宗以忘己為大以無欲為至卒年六十
婁諒字克貞上饒人少有志絶學聞吳與弼在臨川往
從之一日與弼治地召諒往視云學者湏親細務諒素
豪邁由此折節雖掃除之事必身親之景泰四年舉於
鄉天順末選為成都訓導尋告歸閉門著書成日錄四
十卷三禮訂訛四十卷謂周禮皆天子之禮為國禮儀
禮皆公卿大夫士庶人之禮為家禮以禮記為二經之
傳分附各篇如冠禮附冠義之類不可附各篇者各附
一經之後不可附一經者總附二經之後其為諸儒附
會者以程子論黜之著春秋本意十二篇不採三傳事
實言是非必待三傳而後明是春秋為棄書矣其學以
收放心為居敬之門以何思何慮勿忘勿助為居敬要
旨然其時胡居仁頗譏其近陸子後羅欽順亦謂其似
禪學云子忱字誠善傳父學女為寧王宸濠妃有賢聲
嘗勸王毋反王不聽卒反諒子姓皆捕繋遺文遂散軼
矣門人夏尚樸字敦夫廣信永豐人正德初會試赴京
見劉瑾亂政慨然歎曰時事如此尚可干進乎不試而
歸六年成進士授南京禮部主事歲饑條上救荒數事
再遷惠州知府投劾歸嘉靖初起山東提學副使擢南
京太僕少卿與魏校湛若水輩日相講習言官劾大學
士桂萼語連尚樸吏部尚書方獻夫白其無私尋引疾
歸早年師諒傳主敬之學常言纔提起便是天理纔放
下便是人欲魏校亟稱之所著有中庸語東巖文集王
守仁少時亦嘗受業於諒
賀欽字克恭義州衞人少好學讀近思錄有悟成化二
年以進士授戶科給事中已而師事獻章既歸肖其像
事之弘治改元用閣臣薦起為陕西參議檄未至而母
死乃上疏懇辭且陳四事一謂今日要務莫先經筵當
博訪真儒以資啟沃二薦檢討陳獻章學術醇正稱為
大賢宜以非常之禮起之或俾參大政或任經筵以養
君德三内官職掌載在祖訓不過備灑掃司啟閉而已
近如王振曹吉祥汪直等或參預機宜干政令招權納
寵邀功起釁或引左道進淫巧以蕩上心誤國殃民莫
此為甚宜慎飭將来内不使干預政事外不使鎮守地
方掌渥兵權四興禮樂以化天下陛下紹基之初舉行
朱子喪葬之禮而頽敗之俗因仍不改乞申明正禮革
去教坊俗樂以廣治化疏凡數萬言奏入報聞正德四
年劉瑾括遼東田東人震恐而義州守又貪横民變聚
衆劫掠顧相戒曰毋驚賀黃門欽聞之急諭禍福以身
任之亂遂定欽學不務博涉專讀四書六經小學期於
反身實踐謂為學不必求之高遠在主敬以收放心而
已卒年七十四天啟初追諡恭定子士諮鄉貢士嘗陳
十二事論王政不報終身不仕
陳茂烈字時周莆田人年十八作省克錄謂顔之克己
曾之日省學之法也弘治八年舉進士奉使廣東受業
陳獻章之門獻章語以主静之學退而與張詡論難作
静思錄尋授吉安府推官考績過淮寒無絮衣凍幾殆
入為監察御史袍服朴陋乘一疲馬人望而敬之以母
老終養供母之外不辦一帷治畦汲水身自操作太守
聞其勞進二卒助之三日遣之還吏部以其貧祿以晉
江教諭不受又奏給月米上書言臣素貧食本儉薄故
臣母自安於臣之家而臣亦得以自逭其貧非有及人
之廉盡己之孝也古人作傭負米皆以為親臣之貧尚
未至是而臣母鞠臣艱苦今年八十有六来日無多臣
欲自盡心力尚恐不及上煩官帑心竊未安奏上不允
母卒茂烈亦卒茂烈為諸生時韓文問莆田人物於林
俊曰從吾謂彭時也又問曰時周且曰與時周語沉疴
頓去其為所重如此
湛若水字元明增城人弘治五年舉於鄉從陳獻章游
不樂仕進母命之出乃入南京國子監十八年會試學
士張元禎楊廷和為考官撫其卷曰非白沙之徒不能
為此置第二賜進士選庶吉士授翰林院編修時王守
仁在吏部講學若水與相應和尋丁母憂廬墓三年築
西譙講舍士子来學者先令習禮然後聽講嘉靖初入
朝上經筵講學疏謂聖學以求仁為要已復上疏言陛
下初政漸不克終左右近侍争以聲色異教蠱惑上心
大臣林俊孫交等不得守法多自引去可為寒心亟請
親賢遠奸窮理講學以隆太平之業又疏言日講不宜
停止報聞明年進侍讀復疏言一二年間天變地震山
崩川湧人饑相食殆無虚月夫聖人不以屯否之時而
後親賢之訓明醫不以深錮之疾而廢元氣之劑宜博
求修明先王之道者日侍文華以禆聖學已遷南京國
子監祭酒作心性圖說以教士拜禮部侍郎倣大學衍
義補作格物通上於朝歷南京吏禮兵三部尚書南京
俗尚侈靡為定喪葬之制頒行之老請致仕年九十五
卒若水生平所至必建書院以祀獻章年九十猶為南
京之游過江西安福鄒守益守仁弟子也戒其同志曰
甘泉先生来吾輩當憲老而不乞言慎毋輕有所論辨
若水初與守仁同講學後各立宗旨守仁以致良知為
宗若水以隨處體驗天理為宗守仁言若水之學為求
之於外若水亦謂守仁格物之說不可信者四又曰陽
明與吾言心不同陽明所謂心指方寸而言吾之所謂
心者體萬物而不遺者也故以吾之說為外一時學者
遂分王湛之學湛氏門人最著者永豐李懷德安何遷
婺源洪垣歸安唐樞懷之言變化氣質遷之言知止樞
之言求真心大約出入王湛兩家之間而别為一義垣
則主於調停兩家而互救其失皆不盡守師說也懷字
汝德南京太僕少卿遷字益之南京刑部侍郎垣字峻
之温州府知府樞刑部主事疏論李福達事罷歸自有
傳蔣信字卿實常德人年十四居喪毁瘠與同郡冀元
亨善王守仁謫龍場過其地偕元亨事焉嘉靖初貢入
京師復師湛若水若水為南祭酒門下士多分教至十
一年舉進士累官四川水利僉事却播州土官賄寘妖
道士於法遷貴州提學副使建書院二廩羣髦士其中
龍場故有守仁祠為置祠田坐擅離職守除名信初從
守仁游時未以良知教後從若水游最久學得之湛氏
為多信踐履篤實不事虚談湖南學者宗其教稱之曰
正學先生卒年七十九時宜興周衝字道通亦游王湛
之門由舉人授高安訓導至唐府紀善嘗曰湛之體認
天理即王之致良知也與信集師說為新泉問辨錄兩
家門人各相非笑衝為疏通其旨焉
鄒守益字謙之安福人父賢字恢才弘治九年進士授
南京大理評事數有條奏歷官福建僉事禽殺武平賊
渠黃友勝居家以孝友稱守益舉正德六年會試第一
出王守仁門以廷對第三人授翰林院編修踰年告歸
謁守仁講學於贛州宸濠反與守仁軍事世宗即位始
赴官嘉靖三年二月帝欲去興獻帝本生之稱守益疏
諫忤旨被責踰月復上疏曰陛下欲隆本生之恩屢下
羣臣會議羣臣據禮正言致蒙詰讓道路相傳有孝長
子之稱昔曾元以父寢疾憚於易簀蓋愛之至也而曾
子責之曰姑息魯公受天子禮樂以祀周公蓋尊之至
也而孔子傷之曰周公其衰矣臣願陛下勿以姑息事
獻帝而使後世有其衰之歎且羣臣援經說古欲陛下
專意正統此皆為陛下忠謀乃不察而督過之謂忤且
慢臣歷觀前史如冷褒段猶之徒當時所謂忠愛後世
所斥以為邪媚也師丹司馬光之徒當時所謂欺慢後
世所仰以為正直也後之視今猶今之視古望陛下不
吝改過察羣臣之忠愛信而用之復召其去國者無使
姦人動搖國是離間宫闈昔先帝南巡羣臣交章諫阻
先帝赫然震怒豈不謂欺慢可罪哉陛下在藩邸聞之
必以是為盡忠於先帝今入繼大統獨不容羣臣盡忠
於陛下乎帝大怒下詔獄拷掠謫廣德州判官廢淫祠
建復初書院與學者講授其間稍遷南京禮部郎中州
人立生祠以祀聞守仁卒為位哭服心喪日與吕柟湛
若水錢德洪王畿薛侃輩論學考滿入都即引疾歸久
之以薦起南京禮部郎中召為司經局洗馬守益以太
子幼未能出閣乃與霍韜上聖功圖自神堯茅茨土階
至帝西苑耕稼蠶桑凡為圖十三帝以為謗訕幾得罪
賴韜受帝知事乃解明年遷太常少卿兼侍讀學士出
掌南京翰林院夏言欲遠之也御史毛愷請留侍東宫
被謫尋改南京祭酒九廟災守益陳上下交修之道言
殷中宗高宗反妖為祥享國長久帝大怒落職歸守益
天姿純粹守仁嘗曰有若無實若虚犯而不校謙之近
之矣里居日事講學四方從游者踵至學者稱東廓先
生居家二十餘年卒隆慶初贈南京禮部右侍郎諡文
莊先是守仁主山東試堂邑穆孔暉第一後官侍講學
士卒贈禮部右侍郎諡文簡孔暉端雅好學初不肻宗
守仁說久乃篤信之自名王氏學浸淫入於釋氏而守
益於戒懼慎獨蓋兢兢焉子善嘉靖三十五年進士以
刑部員外郎恤刑湖廣矜釋甚衆擢山東提學僉事時
與諸生講學萬歷初累官廣東右布政使謝病歸久之
以薦即家授太常寺致仕子德涵德溥德涵字汝海隆
慶五年進士歷刑部員外郎張居正方禁講學德涵守
之自若御史傅應禎劉臺相繼論居正皆德涵里人疑
為黨出為河南僉事御史承風指劾之貶秩歸善服習
父訓踐履無怠稱其家學而德涵從耿定理游定理不
答發憤湛思自覺有得由是專以悟為宗於祖父所傳
始一變矣德溥由萬歷十一年進士歷司經局洗馬善
從子德泳萬歷十四年進士官御史給事中李獻可請
預教太子斥為民德泳偕同官救之亦削籍家居三十
年言者交薦光宗立起尚寶少卿歷太常卿魏忠賢用
事乞休歸所司將為忠賢建祠德泳塗毁其募籍乃止
錢德洪名寬字德洪後以字行改字洪甫餘姚人王守
仁自尚書歸里德洪偕數十人共學焉四方士踵至德
洪與王畿先為疏通其大旨而後卒業於守仁嘉靖五
年舉會試徑歸七年冬偕畿赴廷試聞守仁訃乃奔喪
至貴溪議喪服德洪曰某有親在麻衣布絰弗敢有加
焉畿曰我無親遂服斬衰喪歸德洪與畿築室於場以
終心喪十一年始成進士累官刑部郎中郭勛下詔獄
移部定罪德洪據獄詞論死廷臣欲坐以不軌言德洪
不習刑名而帝雅不欲勛死因言官疏下德洪詔獄所
司上其罪已出獄矣帝曰始朕命刑官毋梏勛德洪故
違之與勛不領敕何異再下獄御史楊爵都督趙卿亦
在繋德洪與講易不輟久之斥為民德洪既廢遂周游
四方講良知學時士大夫率務講學為名高而德洪畿
以守仁高第弟子尤為人所宗德洪徹悟不如畿畿持
循亦不如德洪然畿竟入於禪而德洪猶不失儒者矩
矱云穆宗立復官進階朝列大夫致仕神宗嗣位復進
一階卒年七十九學者稱緒山先生初守仁倡道其鄉
隣境從游者甚衆德洪畿為之首其最初受業者則有
餘姚徐愛山隂葉宗兖朱節及應良盧可久應典董澐
之屬愛字曰仁守仁女弟夫也正德三年進士官至南
京工部郎中良知之說學者初多未信愛為疏通辨析
暢其指要守仁言徐生之温恭葉生之沉潛朱生之
敏皆我所不逮愛卒年三十一守仁哭之慟一日講畢
歎曰安得起曰仁九泉聞斯言乎率門人之其墓所酹
酒告之葉宗兖字希淵正德十二年進士官至四川提
學僉事朱節字守中正德八年進士為御史巡按山東
大盜起顔神鎮蔓州縣十數驅馳戎馬間以勞卒贈光
祿少卿應良字原忠仙居人正德六年進士官編修守
仁在吏部良學焉親老歸養講學山中者將十年嘉靖
初還任伏闕争大禮廷杖張璁黜翰林為外官良得山
西副使謝病歸卒盧可久字一松程粹字養之皆永康
諸生與同邑應典皆師守仁粹子正宜歷順天應尹應
典字天彝進士官兵部主事居家養母不希榮利通籍
三十年在官止一考可久傳東陽杜惟熙惟熙傳同邑
陳時芳陳正道維熙以克己為要嘗曰學者一息不昧
則萬古皆通一刻少寬即終朝欠缺卒年八十餘時芳
博覽多聞而歸於實踐歲貢不仕正道為建安訓導年
八十餘猶徙步赴五峰講會其門人吕一龍永康人言
動不苟學者咸宗之董澐字子夀海寧人年六十八矣
游會稽肩瓢笠詩卷謁守仁卒請為弟子子榖官知縣
亦受業守仁
王畿字汝中山隂人弱冠舉於鄉跌宕自喜後受業王
守仁聞其言無底滯守仁大喜嘉靖五年舉進士與錢
德洪並不就廷對歸守仁征思田留畿德洪主書院已
奔守仁喪經紀葬事持心喪三年久之與德洪同第進
士授南京兵部主事進郎中給事中戚賢等薦畿夏言
斥畿偽學奪賢職畿乃謝病歸畿嘗云學當致知見性
而已應事有小過不足累故在官弗免千請以不謹斥
畿既廢益務講學足跡遍東南吳楚閩越皆有講舍年
八十餘不肻己善談說能動人所至聽者雲集每講雜
以禪機亦不自諱也學者稱龍谿先生其後士之浮誕
不逞者率自名龍谿弟子而泰州王艮亦受業守仁門
徒之盛與畿相埒學者稱心齋先生陽明學派以龍谿
心齋為得其宗艮字汝止初名銀王守仁為更名七歲
受書鄉塾貧不能竟學父竈丁冬晨犯寒役於官艮哭
曰為人子令父至此得為人乎出代父役入定省惟謹
艮讀書止孝經論語大學信口談說中理解有客聞艮
言詫曰何類王中丞語艮乃謁守仁江西與守仁辨久
之大服拜為弟子明日告之悔復就賓位自如己心折
卒稱弟子從守仁歸里歎曰吾師倡明絶學何風之不
廣也還家製小車北上所過招要人士告以守仁之道
人聚觀者千百抵京師同門生駭異匿其車趣使返守
仁聞之不悦艮往謁拒不見長跪謝過乃已王氏弟子
遍天下率都爵位有氣勢艮以布衣抗其間聲名反出
諸弟子上然艮本狂士往往駕師說上之持論益高遠
出入於二氏艮傳林春徐樾樾傳顔鈞鈞傳羅汝芳梁
汝元汝芳傳楊起元周汝登蔡悉樾字子直貴溪人舉
進士歷官雲南左布政使沅江土酋那鑑反詐降樾信
之抵其城下死焉詔贈光祿寺卿予祭葬任一子官春
字子仁泰州人聞良知之學日以朱墨筆識臧否自考
動有䋲檢尺寸不踰嘉靖十一年會試第一除戸部主
事調吏部搢紳士講學京師者數十人聰明解悟善談
說者推王畿志行敦實推春及羅洪先進文選郎中卒
官年四十四發其篋僅白金四兩寮友官斂歸其喪汝
芳字維德南城人嘉靖三十二年進士徐太湖知縣召
諸生論學公事多決於講座遷刑部主事歷寧國知府
民兄弟爭産汝芳對之泣民亦泣訟乃已創開元會罪
囚亦令聽講入覲勸徐階聚四方計吏講學階遂大會
於靈濟宫聽者數千人父艱服闋起補東昌移雲南屯
田副使進參政分守永昌坐事為言官論罷初汝芳從
永新顔鈞講學後鈞繫南京獄當死汝芳洪養獄中鬻
産救之得減戍汝芳既罷官鈞亦赦歸汝芳事之飲食
必躬進人以為難鈞詭怪猖狂其學歸釋氏故汝芳之
學亦近釋楊起元周汝登皆萬歷五年進士起元歸善
人選庶吉士適汝芳以參政入賀遂學焉張居正方惡
講學汝芳被劾罷而起元自如累官吏部左侍郎拾遺
被劾帝不問未幾卒天起初追諡文懿汝登嵊人初為
南京工部主事榷税不如額謫兩淮鹽運判官累官南
京尚寶卿起元清修姱節然其學不諱禪汝登更欲合
儒釋而會通之輯聖學宗傳盡採先儒語類禪者以入
蓋萬歷世士大夫講學者多類此蔡悉字士備合肥人
嘉靖三十八年進士授常德推官築郭外六隄以免水
患擢南京吏部主事累官南京尚寶卿移署國子監嘗
請立東宫又極論礦税之害有學行恬宦情仕五十年
家食強半清操亮節淮西人宗之
歐陽德字崇一泰和人甫冠舉鄉試之贛州從王守仁
學不應會試者再嘉靖二年策問隂詆守仁德與魏良
弼等直發師訓無所阿竟登第除知六安州建龍津書
院聚生徒論學入為刑部員外郎六年詔簡朝士有學
行者為翰林乃改德編修遷南京國子司業作講亭進
諸生與四方學者論道其中尋改南京尚寶卿召為太
僕少卿以便養復改南京鴻臚卿父憂服闋留養其母
與鄒守益聶豹羅洪先日講學以薦起故官累遷吏部
左侍郎兼學士掌詹事府母憂歸服未闋即用為禮部
尚書喪畢之官命直無逸殿時儲位久虚帝惑陶仲文
二龍不相見之說諱言建儲德懇請會有詔二王出邸
同日婚德以裕王儲貳不當出外疏言曩太祖以父婚
子諸王皆處禁中宣宗孝宗以兄婚弟始出外府今事
與太祖同請從初制帝不許德又言會典醮詞主器則
曰承宗分藩則曰承家今裕王當何從帝不悦曰既云
王禮自有典制如若言何不竟行冊立耶德即具冊立
儀上帝滋不悦然終諒其誠婚亦竟不同日裕王母康
妃杜氏薨德請用成化朝紀淑妃故事不從德遇事侃
侃裁制諸宗藩尤有執或當利害衆相顧色戰德意氣
自如當是時德與徐階聶豹程文德並以宿學都顯位
於是集四方名士於靈濟宫與論良知之學赴者五千
人都城講學之會於斯為盛德器宇温粹學務實踐不
尚空虚晩見知於帝將柄用而德遽卒贈太子少保諡
文莊族人瑜字汝重亦學於守仁守仁教之曰常欿然
無自是而已瑜終身踐之舉於鄉不就會試曰老親在
三公不與易也母死廬墓側虎環廬嘷不為動歷官四
川參議所至有廉惠聲年近九十而卒
羅洪先字達夫吉水人父循進士歷兵部武選郎中會
考選武職有指揮二十餘人素出劉瑾門循罷其管事
瑾怒罵尚書王敞敞懼歸部趣易奏循故遲之數日瑾
敗敞乃謝循循歷知鎮江淮安二府徐州兵備副使咸
有聲洪先幼慕羅倫為人年十五讀王守仁傳習錄好
之欲往受業循不可而止乃師事同邑李中傳其學嘉
靖八年舉進士第一授修撰即請告歸外舅太僕卿曾
直喜曰幸吾壻成大名洪先曰儒者事業有大於此者
此三年一人安足喜也洪先事親孝父母肅客洪先冠
帶行酒拂席授几甚恭居二年詔劾請告踰期者乃赴
官尋遭父喪苫塊蔬食不入室者三年繼遭母憂亦如
之十八年簡宫僚召拜春坊左贊善明年冬與司諫唐
順之校書趙時春疏請来歲朝正後皇太子出御文華
殿受羣臣朝賀時帝數稱疾不視朝諱言儲貳臨朝事
見洪先等疏大怒曰是料朕必不起也降手詔百餘言
切責之遂除三人名洪先歸益尋求守仁學甘淡泊鍊
寒暑躍馬挽強考圖觀史自天文地志禮樂典章河渠
邊塞戰陣攻守下逮隂陽算數靡不精究至人才吏事
國計民情悉加意諮訪曰苟當其任皆吾事也邑田賦
多宿弊請所司均之所司即以屬洪先精心體察弊頓
除歲饑移書郡邑得粟數十石率友人躬振給流寇入
吉安主者失措為畫策戰守寇引去素與順之友善順
之應召欲挽之出嚴嵩以同鄉故擬假邊才起用皆力
辭洪先雖宗良知學然未嘗及守仁門恒舉易大傳寂
然不動周子無欲故静之旨以告學人又曰儒者學在
經世而以無欲為本惟無欲然後出而經世識精而力
鉅時王畿謂良知自然不假纖毫力洪先非之曰世豈
有現成良知者耶雖與畿交好而持論始終不合山中
有石洞舊為虎穴葺茅居之命曰石蓮謝客默坐一榻
三年不出戶初告歸過儀真同年生主事項喬為分司
有富人坐死行萬金求為地洪先拒不聽喬微諷之厲
聲曰君不聞志士不忘在溝壑耶江漲壊其室巡撫馬
森欲為之營固辭不可隆慶初卒贈光祿少卿諡文恭
程文德字舜敷永康人初受業章懋後從王守仁遊登
洪先榜進士第二授翰林編修坐同年生揚名劾汪鋐
事下詔獄謫信宜典史鋐罷量移安福知縣遷兵部員
外郎父憂廬墓側終喪不入内起兵部郎中擢廣東提
學副使未赴改南京國子祭酒母憂服闋起禮部右侍
郎諳達犯京師分守宣武門盡納鄉民避寇者調吏部
為左已改掌詹事府三十三年供事西苑所撰青詞頗
有所規諷帝銜之會推南京吏部尚書帝疑文德欲遠
己命調南京工部右侍郎文德疏辭勸帝享安静和平
之福帝以為謗訕除其名既歸聚徒講學卒貧不能殮
萬歷間追贈禮部尚書諡文恭
吳悌字思誠金谿人嘉靖十一年進士除樂安知縣調
繁宣城徵授御史十六年應天府進試錄考官評語失
書名諸生答策多譏時政帝怒逮考官諭德江汝璧洗
馬歐陽衝詔獄貶官府尹孫懋等下南京法司尋德還
職而停舉子會試悌為舉子求寬坐下詔獄出視兩淮
鹽政海溢沒通泰民廬悌先發漕振之而後奏聞尋引
疾歸還朝按河南伊王典楧驕横憚悌遺書稱為友悌
報曰殿下天子親藩非悌所敢友悌天子憲臣非殿下
所得友王愈憚之夏言嚴嵩當國與悌鄉里嘗謁言衆
見言新服宫袍競前譽之悌却立不進言問故徐曰俟
談少間當以政請言為改容及嵩擅政悌惡之引疾家
居垂二十年嵩敗起故官一歲中累遷至南京大理卿
時吳嶽胡崧毛愷並以耆俊為卿貳與悌稱南都四君
子隆慶元年就遷刑部侍郎明年卒悌為王守仁學然
清修果介反躬自得為多萬歷中子仁度請䘏吏部尚
書孫丕楊曰悌理學名臣不宜循常格遂用黃孔昭例
贈禮部尚書諡文莊鄉人建祠與陸九淵吳澄吳與弼
陳九川並祀曰五賢祠學者稱疏山先生仁度字繼疎
萬歷十七年進士授中書舍人三王並封議起抗疏争
之久之擢吏部主事歷考功郎中稽勲郎中趙邦清被
劾疑同官鄧光祚等嗾言路憤激力辨章下考功仁度
欲稍寬邦清罰給事中梁有年遂劾仁度黨比時光祚
引疾去而仁度代為文選御史康丕揚復劾仁度傾光
祚而代之詔改調之南京自邦清被論後言路訐不已
都御史温純恚甚請定國是以剖衆疑而深為仁度惜
仁度尋補南京刑部郎中擢太僕少卿進右僉都御史
巡撫山西砥廉隅務慈愛與魏允貞齊名居四年以疾
歸熹宗初起大理卿進兵部右侍郎復稱疾去再起工
部左侍郎天啟五年魏忠賢以仁度與趙南星楊漣等
善勒令致仕尋卒仁度名父子克自振勵鄒元標亟稱
之
何廷仁初名秦以字行改字性之黃弘綱字正之皆雩
都人廷仁和厚與人接誠意盎溢而弘綱難近未嘗假
色笑於人然兩人志行相準廷仁初慕陳獻章後聞王
守仁之學於弘綱守仁征桶岡詣軍門謁遂事師焉嘉
靖元年舉於鄉復從守仁浙東廷仁立論尚平實守仁
歿後有為過高之論者輒曰此非吾師言也除新會知
縣釋菜獻章祠而後視事政尚簡易士民愛之遷南京
工部主事分司儀真榷蕪湖税不私一錢滿考即致仕
弘綱由鄉舉官刑部主事守仁之門從游者恒數百浙
東江西尤衆善推演師說者稱弘綱廷仁及錢德洪王
畿時人語曰江有何黃浙有錢王然守仁之學傳山隂
泰州者流弊靡所底極惟江西多實踐安福則劉邦采
新建則魏良政兄弟其最著云邦采字君亮族子曉受
業守仁歸語邦采遂與從兄文敏及弟姪九人謁守仁
於里第師事焉父憂蔬水廬墓免喪不復應舉提學副
使趙淵檄赴試御史儲良才許以常服入闈不解衣檢
察乃就試得中式久之除夀寧教諭擢嘉興府同知棄
官歸邦采識高明用力果銳守仁倡良知為學的久益
敝有以揣摩為妙悟恣為自然者邦采每極言縱排斥
焉文敏字宜充父喪除絶意科舉嘗曰學者當循本心
之明時見已過刮磨砥礪以融氣禀絶外誘徵諸倫理
事物之實無一不慊於心而後為聖門正學非困勉不
可得入也高談虚悟炫末離本非德之賊乎曉字伯光
舉於鄉後為新寧知縣有善政良政字師伊守仁撫江
西與兄良弼弟良器良貴咸學焉提學副使邵銳巡按
御史唐龍持論與守仁異戒諸生勿往謁良政兄弟獨
不顧深為守仁所許良政功尤專孝友敦朴燕居無惰
容嘗曰不尤人何人不可處不累事何事不可為舉鄉
試第一而卒良弼嘗言吾夢見師伊輒汗浃背其為兄
憚如此良器字師顔性超穎絶人雖宗良知踐履務平
實良弼自有傳良貴官右副都御史
王時槐字子植安福人嘉靖二十六年進士授南京兵
部主事歷禮部郎中福建僉事累官太僕少卿降光祿
少卿隆慶末出為陕西參政張居正柄國以京察罷歸
萬歷中南贛巡撫張岳疏薦之吏部言六年京察祖制
也若執政有所驅除非時一舉謂之閏察時槐在閏察
中羣情不服請召時槐且永停閏察報可久之陸光祖
掌銓起貴州參政旋擢南京鴻臚卿進太常皆不赴時
槐師同縣劉文敏及仕徧質四方學者自謂終無所得
年五十罷官反身實証始悟造化生生之幾不隨念慮
起滅學者欲識真幾當從慎獨入其論性曰孟子性善
之說決不可易使性中本無仁義則惻隠羞惡更何從
生且人應接事物如是則安不如是則不安非善而何
又曰居敬窮理二者不可廢一要之居敬二字盡之自
其居敬之精明了悟而言謂之窮理即考索討論亦居
敬中之一事敬無所不該敬外更無餘事也年八十四
卒廬陵陳嘉謨字世顯與時槐同年進士為給事中不
附嚴嵩出之外歷湖廣參政乞休歸專用力於學凡及
其門者告之曰有塘南在可往師之塘南時槐别號也
年八十三卒
許孚遠字孟中德清人受學同郡唐樞嘉靖四十一年
成進士授南京工部主事就改吏部已調北部尚書楊
博惡孚遠講學會大計京朝官黜浙人幾半博鄉山西
無一焉孚遠有後言博不悦孚遠遂移疾去隆慶初高
拱薦起考功主事出為廣東僉事招太監李茂許俊美
禽倭黨七十餘輩以降錄功賚銀幣旋移福建神宗立
拱罷政張居正議逐拱黨復大計京官王篆為考功誣
孚遠黨拱謫兩淮鹽運司判官歷兵部郎中出知建昌
府暇輒集諸生講學引貢士鄧元錫劉元卿為友尋以
給事中鄒元標薦擢陕西提學副使敬禮貢士王之士
移書當路并元卿元錫薦之後三人並得徵由孚遠倡
也遷應天府丞坐為李材訟冤貶二秩由廣東僉事再
遷右通政二十年擢右僉都御史巡撫福建倭陷朝鮮
議封貢孚遠請敕諭日本禽斬平秀吉不從吕宋國酋
子訟商人襲殺其父孚遠以聞詔戮罪人厚犒其使福
州饑民掠官府孚遠禽倡首者亂稍定而給事中耿隨
龍御史甘士价等劾孚遠宜斥帝不問所部多僧田孚
遠入其六於官又募民墾海壇地八萬三千有竒築城
建營舍聚兵以守因請推行於南日彭湖及浙中陳錢
金塘玉環南麂諸島皆報可居三年入為南京大理卿
就遷兵部右侍郎改左調北部甫半道被論乞休疏屢
上乃許又數年卒於家贈南京工部尚書後諡恭簡孚
遠篤信良知而惡夫援良知以入佛者知建昌與郡人
羅汝芳講學不合及官南京與汝芳門人禮部侍郎楊
起元尚寶司卿周汝登並主講席汝登以無善無惡為
宗孚遠作九諦以難之言文成宗旨原與聖門不異以
性無不善故知無不良良知即是未發之中立論至為
明析無善無惡心之體一語蓋指其未發時廓然寂然
者而言之止形容得一静字合下三語始為無病今以
心意知物俱無善惡可言者非文成之正傳也彼此論
益齟齬而孚遠撫福建與巡按御史陳子貞不相得子
貞督學南畿遂密諷同列拾遺劾之從孚遠遊者馮從
吾劉宗周丁元薦皆為名儒
尤時熙字季美洛陽人生而警敏不羣弱冠舉嘉靖元
年鄉試時王守仁傳習錄始出士大夫多力排之時熙
一見歎曰道不在是乎向吾役志詞章末矣已而以疾
稍從事養生家授元氏教諭父喪除改官章邱一以致
良知為教兩邑士亦知新建學入為國子博士徐階為
祭酒命六館士咸取法焉居常以不獲師事守仁為恨
聞郎中劉魁得守仁之傳遂師事之魁以直言錮詔獄
則書所疑時時從獄中質問尋以戶部主事𣙜税滸墅
謀足而止不私一錢念母老乞終養歸遂不出日以修
己淑人為事足未嘗涉公府齋中設守仁位晨興必焚
香肅拜来學者亦令展謁晩年病學者憑虚見而忽躬
行甚且越繩墨自恣故其論議切於日用不為空虚隠
怪之談卒於萬歷八年年七十有八學者稱西川先生
其門人孟化鯉最著自有傳張後覺字志仁茬平人父
文祥由鄉舉官廣昌知縣後學生有異質事親孝居喪
哀毁三年不御内早歲聞良知之說於縣教諭顔鑰遂
精思力踐偕同志講習已而貴谿徐樾以王守仁再傳
弟子来為參政後覺率同志往師之學益有聞久之以
歲貢生授華隂訓導會地大震人多傾壓死上官令署
縣事救災扶傷人胥悦服及致仕歸士民泣送載道東
昌知府羅汝芳提學副使鄒善皆宗守仁學與後覺同
志善為建昌學書院俾六郡士師事焉汝芳亦建見泰
書院時相討論猶以取友未廣北走京師南游江左務
以親賢講學為事門弟子日益進凡吏於其土及道經
茬平者莫不造廬問業巡撫李世達兩詣山居病不能
為禮乃促席劇談飽蔬食而去平生不作詩不談禪不
事著述行孚遠近學者稱之為弘山先生年七十六以
萬歷六年卒其門人孟秋趙維新最著秋自有傳維新
亦茬平人年二十聞後覺講良知之學遂師事之次其
問答語為弘山教言性純孝居喪五味不入口柴毁骨
立杖而後起鄉人欲舉其孝行力辭之喪偶五十年不
再娶嘗築垣得金一箧工人持之去維新不問家貧或
併日而食超然自得亦以歲貢生為長山訓導年九十
二無疾而終
鄧以讚字汝德新建人張元忭字子藎紹興山隂人二
人皆生有異質又好讀書以讃幼見父與人論學輒牽
衣尾之間出語類夙儒父閔其勤學嘗扄之斗室元忭
素羸弱母戒毋過勞乃藏燈幕中俟母寢始誦十餘歲
時以節氣自負聞楊繼盛死為文遥誄之慷慨泣下父
天復官雲南副使擊武定賊鳳繼祖有功已賊還襲武
定官軍敗績巡撫吕光洵討滅之至隆慶初議者追理
前失亡狀逮天復赴雲南對簿元忭適下第還萬里護
行髮盡白已復馳詣闕下白冤當事憐之天復得削籍
歸隆慶五年以讃舉會試第一廷試第三授編修而元
忭以廷試第一授修撰萬歷初座主張居正枋國政以
讃時有匡諫居正弗善也移疾歸久之補原官旋引退
詔起中允至中途復以念母返再起南京祭酒就擢禮
部右侍郎復就轉吏部再疏請建儲且力斥三王並封
之非中言中宫鍾愛元子其願早正春宫視臣民尤切
陛下以後中宫而緩冊立殆未諒中宫心况信者國之
大寶建儲一事屢示更移將使詔令不信於天下非所
以重宗廟安社稷也會廷臣多諫者事竟寢尋召為吏
部右侍郎力辭不拜以讃豋第二十餘年在官僅滿一
考居母憂不勝喪而卒贈禮部尚書諡文潔元忭嘗抗
疏救御史胡涍又請進講列女傳於兩宫修二南之化
皆不省萬歷十年奉使楚府還過家省母既行心動輒
馳歸僅五日母卒元忭奉二親疾湯藥非口嘗弗進居
喪毁瘠遵用古禮鄉人多化之服闋起故官進左諭德
直經筵先是元忭以帝登極恩請復父官詔許給冠帶
至是復申前請格不從元忭泣曰吾無以下見父母矣
遂悒悒得疾卒天啟初追諡文恭以讃元忭自未第時
即從王畿游傳良知之學然皆篤於孝行躬行實踐以
讃品端志潔而元忭矩矱儼然無流入禪寂之弊元忭
子汝霖江西參議汝懋御史
孟化鯉字叔龍河南新安人孟秋字子成茬平人化鯉
年十六慨然以聖賢自期而秋兒時受詩至桑中諸篇
輒棄去不竟讀化鯉舉萬歷八年進士授戶部主事時
相欲招致之辭不往𣙜税河西務與諸生講學河西人
尸祝之南畿山東大饑奉命往振全活多改吏部歷文
選郎中佐尚書孫鑨黜陟名籍甚時内閣權重每銓除
必先白化鯉獨否中官請託復不應以故多不悦都給
事中張棟先以建言削籍化鯉奏起之忤旨奪堂官俸
謫化鯉及員外郎項復弘主事姜仲軾雜職閣臣疏救
命以原品調外頃之言官復交章救帝益怒奪言官俸
斥化鯉等為民既歸築書院川上與學者講習不輟四
方從游者恒數百人久之卒秋舉隆慶五年進士為昌
黎知縣有善政遷大理評事去之日老稚載道泣留以
職方員外郎督視山海關關政久弛奸人出入自擅秋
禁之嚴中流言萬歷九年京察坐貶歸塗與妻孥共駕
一牛車道旁觀者咸歎息許孚遠嘗過張秋造其廬見
茒屋數椽書史狼籍其中歎曰孟我疆風味大江以南
未有也我疆者秋别號也後起官刑部主事歷尚寶丞
少卿卒秋既歿廷臣為請諡者章數十上天啟初賜諡
清憲化鯉自貢入太學即與秋道義相勖後為吏部郎
而秋官尚寶比舍居食飲起居無弗共者時人稱二孟
化鯉之學得之洛陽尤時熙而秋受業於邑人張後覺
時熙師曰劉魁後覺則顔鑰徐樾弟子也
来知德字矣鮮梁山人幼有至行有司舉為孝童嘉靖
三十一年舉於鄉二親相繼歿廬墓六年不飲酒茹葷
服除傷不及祿養終身麻衣蔬食誓不見有司其學以
致知為本盡倫為要所著有省覺錄省事錄理學辨疑
心學晦明解諸書而周易集註一篇用功尤篤自言學
莫䆳於易初結廬釡山學之六年無所得後遠客求溪
山中覃思者數年始悟易象又數年始悟文王序卦孔
子雜卦之意又數年始悟變卦之非蓋二十九年而後
書成萬歷三十年總督王象乾巡撫郭子章合詞論薦
特授翰林待詔知德力辭詔以所授官致仕有司月給
米三石終其身
鄧元錫字汝極南城人十五喪父水漿不入口十七行
社倉法惠其鄉人已為諸生遊邑人羅汝芳門又走吉
安學於諸先達嘉靖三十四年舉於鄉復從鄒守益劉
邦采劉陽諸宿儒論學後不復會試杜門著𫐠踰三十年
五經皆有成書閎深博奥學者稱潜谷先生休寧范
涞知城南時重元錫後為南昌知府萬歷十六年入覲
薦元錫及劉元卿章潢於朝南京祭酒趙用賢亦請徵
聘如吳與弼陳獻章故事得旨有司起送部試元錫固
辭明年御史王道顯復以元錫元卿並薦且請倣祖宗
徵辟故事無拘部試詔令有司問病痊可起送赴部竟
不行二十一年巡按御史秦大䕫復並薦二人詔以翰
林待詔徵之有司敦遣上道甫離家而卒鄉人私諡文
統先生元錫之學淵源王守仁不盡宗其說時心學盛
行謂學惟無覺一覺即無餘藴九容九思四教六藝皆
桎梏也元錫力排之故生平博極羣書而要歸於六經
所著五經繹函史上下編皇明書並行於世元卿字調
父安福人舉隆慶四年鄉試明年會試對策極陳時弊
主者不敢錄張居正聞而大怒下所司申飭且令人密
詗之其人反以情告乃獲免既歸師同邑劉陽王守仁
弟子也萬歷二年會試不第遂絶意科名務以求道為
事既累被薦乃召為國子博士擢禮部主事疏請早朝
勤政又請從祀鄒守益王艮於文廟釐正外蕃朝貢舊
儀尋引疾歸肆力撰述有山居草還山續草諸儒學案
賢奕編思問編禮律類要大學新編諸書潢字本清南
昌人居父喪哀毁血溢搆此洗堂聯同志講學輯羣書
百二十七卷曰圖書編又著周易象義詩經原體書經
原始春秋竊義禮記劄言論語約言諸書從游者甚衆
數被薦從吏部侍郎楊時喬請遥授順天訓導如陳獻
章来知德故事有司月給米三石贍其家卒於萬歷三
十六年年八十二其鄉人稱潢自少迄老口無非禮之
言身無非禮之行交無非禮之友目無非禮之書乃私
諡文德先生自吳與弼後元錫元卿潢並蒙薦辟號江
右四君子
明史卷二百八十三
