欽定四庫全書
明史卷十八
大學士張廷玉等奉勅修
本紀第十八
世宗二
二十二年春正月丙午朔日有食之三月庚戌復遣使採木
湖廣是春諳達屢入塞秋八月犯延綏總兵官吳英等擊
敗之冬十月朵顔入寇殺守備陳舜十二月乙酉免南畿
被災税糧是年占城吐魯番賽瑪爾堪天方烏斯藏入貢
二十三年春正月丙寅諳達犯黃崖口二月戊寅犯大
水谷三月癸丑犯龍門所丁巳賜秦鳴雷等進士及第
出身有差秋七月諳達犯大同總兵官周尚文戰於黑
山敗之八月甲午翟鑾罷九月癸卯免浙江被災税糧
丁未以吏部尚書許讚兼文淵閣大學士禮部尚書張
璧兼東閣大學士預機務壬子振湖廣災冬十月戊辰
免河南被災税糧甲戌諳達入萬全右衞戊寅掠蔚州
至於完縣京師戒嚴乙酉以寇警逮總督宣大兵部尚
書翟鵬巡撫薊鎮僉都御史朱方下獄鵬謫戍方杖死
十一月庚子京師戒嚴加方士陶仲文少師十二月丙
子振江西災是年安南入貢日本以無表却之
二十四年春二月戊申詔流民復業予牛種開墾閒田
者給復十年三月壬午總督宣大兵部侍郎張漢以在
鎮不法下獄謫戍夏五月壬戌朔日有食之六月壬辰
太廟成是夏免畿輔山西陜西被災稅糧秋七月壬戌
有事於太廟赦徒罪以下八月丙午瘞暴骸己酉張璧
卒庚戌諳達犯松子嶺殺守備張文翰是月犯大同參
將張鳳指揮劉欽等戰死九月丁丑召夏言入閣冬十
一月辛巳許讚罷是年安南琉球烏斯藏入貢
二十五年春三月戊辰四川白草番亂夏五月戊辰諳
達欵大同塞邊將殺其使六月甲辰犯宣府千戶汪洪
戰死秋七月癸酉以醴泉出承華殿廷臣表賀停諸司
封事二十日嗣後慶賀齋祀悉停封奏是月諳達犯延
安慶陽八月壬子免山東被災税糧九月諳達犯寧夏
冬十月丁亥犯清平堡遊擊高極戰死癸巳代府奉國
將軍充灼謀反伏誅甲午殺故建昌侯張延齡十二月
丁未免河南被災税糧是年吐魯番入貢
二十六年春三月庚午賜李春芳等進士及第出身有
差夏四月乙巳巡撫四川都御史張時徹副總兵何卿
討平白草叛番己酉諳達求貢拒之秋七月丙辰河決
曹縣八月丙戌免陜西被災稅糧九月戊辰戶部尚書
王杲以科臣劾其通賄下獄遣戌閠月丙午振成都饑
冬十一月壬午大内火釋楊爵於獄乙未皇后崩十二
月辛酉甘肅總兵官仇鸞以貪虐逮下獄乙亥海寇犯
寧波台州是年琉球入貢
二十七年春正月巴圖爾寇廣寧參將閻振戰死癸未
以議復河套逮總督陜西三邊侍郎曾銑杖給事中御
史於廷罷夏言三月癸巳殺曾銑逮夏言癸卯出仇鸞
於獄夏五月丙戌葬孝烈皇后秋七月戊寅京師地震
庚子西苑進嘉榖薦於太廟八月丁巳諳達犯大同指
揮顧相等戰死周尚文追敗之於次野口九月壬午犯
宣府深入永寧懷來隆慶守備魯承恩等戰死乙未免
陜西被災稅糧冬十月癸卯殺夏言十一月乙未詔撫
按官採生沙金是年日本入貢
二十八年春二月乙巳振陜西饑辛亥以南京吏部尚
書張治為禮部尚書兼文淵閣大學士祭酒李本為少
詹事兼翰林學士入閣預機務壬子諳達犯宣府指揮
董𤾉等敗沒遂東犯永寧關南大震乙卯周尚文敗諳
達於曹家莊丙辰宣府總兵官趙國忠又敗之於大滹
沱三月辛未朔日有食之丁亥皇太子薨秋七月浙江
海賊起九月朵顔三衛犯遼東冬十月辛丑免畿内被
災税糧是年日本琉球入貢
二十九年春三月壬午賜唐汝楫等進士及第出身有
差是月瓊州黎賊平六月丁巳諳達犯大同總兵官張
達副總兵林椿戰死閏月癸酉逮總督宣大兵部右侍
郎郭宗臯巡撫大同右副都御史陳燿下獄臯謫戍燿
杖死是夏免陜西河南江北被災夏税秋八月丙寅封
方士陶仲文為恭誠伯丁丑諳達大舉入寇攻古北口
薊鎮兵潰戊寅掠通州駐白河分掠畿甸州縣京師戒
嚴召大同總兵官仇鸞及河南山東兵入援壬午薄都
城命仇鸞為平虜大將軍節制諸路兵馬巡撫保定都
御史楊守謙提督軍務左諭德趙貞吉宣諭諸軍癸未
始御奉天殿戒勅羣臣甲申寇退逮守通州都御史王
儀丙戌京師戒嚴杖趙貞吉謫外任丁亥仇鸞敗績於
白羊口兵部尚書丁汝夔巡撫侍郎楊守謙以守備不
設棄市杖左都御史屠僑刑部侍郎彭黯九月辛卯振
幾内被寇者乙未罷團營復三大營舊制設戎政府以
仇鸞總督之丁酉罷領營中官戊申免畿内被災税糧
壬子廢鄭王厚烷為庶人冬十月甲戌張治卒辛巳刑
部郎中徐學詩疏效嚴嵩奸貪下鎮撫司獄十一月癸
巳分遣御史選邊軍入衛壬寅祧仁宗祔孝烈皇后於
太廟是年琉球入貢
三十年春正月庚子錦衣衛經歷沈鍊疏劾嚴嵩黷貨
十罪廷杖戍邊三月壬辰開馬市於宣府大同兵部史
郎史道經理之夏四月壬午下經略京城副都御史商
大節於獄秋九月乙未京師地震詔修省冬十一月諳
達犯大同是年免兩畿河南江西遼東貴州山東山西
被災税糧
三十一年春正月壬辰諳達犯大同甲午入弘賜堡二
月癸丑振宣大饑辛酉諳達犯懷仁川指揮僉事王恭
戰死己巳建内府營操練内侍三月戊子大將軍仇鸞
帥師赴大同辛卯命禮部尚書徐階兼東閣大學士預
機務夏四月丙寅巴圖爾錫林阿犯新興堡指揮王相
等戰死丙子倭寇浙江五月甲申召仇鸞還戊申倭陷
黃巖秋七月丙申免陜西被災夏税壬寅以倭警命山
東巡撫都御史王忬巡視浙江八月己未收仇鸞大將
軍印尋病死乙亥戮仇鸞屍傳首九邊己卯諳達犯大
同分掠朔應山隂馬邑九月丁酉犯山西三關壬辰犯
寧夏丁酉河決徐州庚子兵部侍郎蔣應魁左通政唐
國卿以冒邊功杖於廷癸卯罷各馬市冬十月己未
兵部尚書趙錦坐仇鸞黨戍邊壬戌免江西被災稅糧
是月築京師外城十二月丁巳光禄少卿馬從謙疏劾
中官杜泰泰誣從謙誹謗下獄杖死
三十二年春正月戊寅朔日食隂雲不見己卯侍郎吳
鵬振淮徐水災庚子兵部員外郎楊繼盛疏劾嚴嵩誤
國十罪下鎮撫司獄二月甲子倭犯温州壬申諳達犯
宣府參將史略戰死三月丁丑振陜西饑辛巳吉納犯
延綏殺副總兵李梅壬午兵部侍郎楊博巡邊甲申振
山東饑甲午賜陳謹等進士及第出身有差甲辰諳達
犯宣府副總兵郭都戰死閏三月海賊汪直糾倭寇瀕
海諸郡至六月始去秋七月戊午諳達大舉入寇犯靈
邱廣昌乙丑河套諸部犯延綏己巳諳達犯浮圖峪遊
擊陳鳳朱玉禦之庚午河南賊師尚詔陷歸德及柘城
鹿邑八月丙子小王子犯赤城丙申師尚詔攻太康官
軍與戰於鄢陵敗績戊戌振山東災免税糧九月丙午
諳達犯廣武巡撫都御史趙時春敗績總兵官李淶參
將馮恩等力戰死辛酉以敵退告謝郊廟冬十月甲戌
振河南山東饑庚子師尚詔伏誅賊平辛丑京師外城
成是年琉球入貢
三十三年春正月壬寅朔以賀疏違制杖六科給事中
於廷戊辰官軍圍倭於南沙五閱月不克倭潰圍出轉
掠蘇松二月庚辰官軍敗績於松江乙丒倭犯通泰餘
衆入青徐界夏四月甲戌振畿内饑乙亥倭犯嘉興都
司周應楨等戰死乙酉陷崇明知縣唐一岑死之五月
壬寅倭掠蘇州丁巳南京兵部尚書張經總督軍務討
倭六月癸酉諳達犯大同總兵官岳𢡟戰死己丑侍郎
陳儒振大同軍士秋八月癸未倭犯嘉定官軍敗之庚
寅復戰敗績九月丁卯諳達犯古北口總督楊博禦却
之是年暹羅吐魯番天方賽瑪爾堪烏斯藏入貢
三十四年春正月丁酉朔倭陷崇德攻德清二月丙戌
工部侍郎趙文華祭海兼區處防倭是月諳達犯薊鎮
參將趙傾葵等戰死三月甲寅蘇松兵備副使任環敗
倭於南沙夏四月戊子諳達犯宣府參將李光啟被執
不屈死五月甲午總督侍郎張經副總兵俞大猷擊倭
於王江涇大破之乙巳倭分道掠蘇州屬縣己酉趙文
華誣劾張經畏㢲失機逮下獄六月壬午命兵部侍郎
楊宜總督軍務討倭秋七月乙巳倭陷南陵流刦蕪湖
太平丙辰犯南京丁巳趙文華胡宗憲譖提督浙福都
御史李天寵嗜酒縱寇逮下獄八月壬辰蘇松巡撫都
御史曹邦輔敗倭於滸墅九月乙未趙文華及巡按御
史胡宗憲擊倭於陶宅敗績丙午諳達犯大同宣府戊
午犯懷來京師戒嚴辛酉參將馬芳敗寇於保安是秋
免江北山東被災秋糧冬十月庚寅殺張經李天寵楊
繼盛辛卯倭犯興化台州犯會稽十一月壬辰朔日有
食之庚辰倭犯興化泉州閏月丁丒免畿内水災税糧
十二月甲午開山東四川銀礦壬寅山西陜西河南地
大震河渭溢死者八十三萬有竒是年琉球入貢
三十五年春正月壬午官軍擊倭於松江敗績八月甲
午振平陽延安災己亥楊宜罷戊午吏部尚書李默坐
誹謗下錦衣衛獄論死命巡撫侍郎胡宗憲總督軍務
討倭三月丁丑賜諸大綬等進士及第出身有差夏四
月丙申振陜西災甲辰倭寇無為州同知齊恩戰死辛
亥遊擊宗禮擊倭於崇德敗沒五月乙丑命趙文華提
督江南浙江軍務丁亥命左通政王槐採礦銀於玉旺
峪六月丙申總兵官俞大猷敗倭於黃浦辛丑諳達犯
宣府殺遊擊張紘秋七月辛巳胡宗憲破倭於乍浦八
月壬寅詔採芝辛亥胡宗憲襲破海賊徐海於梁莊九
月乙丑徽王載埨縱恣不法廢為庶人免南畿被災税
糧壬午以平浙江倭祭告郊廟社稷冬十月丙戌朔日
有食之十一月戊午達喇蘇犯廣寧總兵官殷尚質等
戰死十二月丁未犯環慶
三十六年春二月諳達犯大同三月癸丑巴圖爾寇遷
安副總兵蒋承勛力戰死是月吉納寇延綏殺副總兵
陳鳳夏四月丙申奉天華蓋謹身三殿災壬寅下詔引
咎修齋五日止諸司封事停刑五月癸丑倭犯揚徐入
山東界癸亥採木於四川湖廣辛未倭犯天長盱眙遂
攻泗州丙子犯淮安六月乙酉兵備副使于德昌參將
劉顯敗倭於安東甲午罷陜西礦秋七月庚午詔廣東
採珠九月癸亥殺沈鍊是月諳達子錫林阿寇應朔毁
七十餘堡冬十一月丁丑錫林阿圍右衛城十二月乙
卯海盜汪直伏誅是冬免山東浙江被災税糧是年琉
球入貢
三十七年春正月癸亥罷河南礦三月丙辰總督宣大
侍郎楊順以縱寇逮下獄甲子提督福建軍務右都御
史阮鶚以貪縱逮下獄辛未始免三大營聽征官軍營
造工役夏四月癸未振遼東饑辛巳倭分犯浙江福建
秋八月己未吉納犯永昌凉州圍甘州冬十月癸丑禮
部進瑞芝一千八百六十本詔廣求徑尺以上者十一
月辛亥諭法司恤刑是年琉球暹羅入貢
三十八年春二月庚午巴圖爾犯潘家口渡灤河逼三
屯營三月己夘掠遷安薊州玉田庚寅賜丁士美等進
士及第出身有差癸巳倭犯浙東海道副使譚綸敗之
甲午逮浙江總兵官俞大猷夏四月丁未倭犯通州甲
寅倭攻福州庚申倭攻淮安巡撫鳳陽都御史李遂敗
之於姚家蕩倭退據廟灣丙寅副使劉景韶大破倭於
印莊五月辛巳逮總督薊遼右都御史王忬下獄甲午
劉景韶破倭於廟灣江北倭平六月乙巳錫林阿犯大
同秋八月己未李遂胡宗憲破倭於劉家莊甲子振遼
東饑給牛種是月諳達犯土木遊擊董國忠等戰死九
月犯宣府是年吐魯番天方賽瑪爾堪魯默特哈密暹
羅入貢
三十九年春正月丙戌諳達犯宣府二月丁巳南京振
武營兵變殺總督糧儲侍郎黃懋官戊午振順天永平
饑倭犯潮州三月癸未大同總兵官劉漢襲敗額森於
灰河丁亥達喇蘇犯廣寧陷中前所殺守備武守爵黃
廷勛夏五月壬午振山西三關饑壬辰盜入廣東博羅
縣殺知縣舒顓秋七月乙丑朔巴圖爾犯薊西遊擊胡
鎮禦却之庚午劉漢襲諳達於豐州破之九月己巳諳
達犯朔州廣武冬十二月土默特犯海州東勝堡是月
閩廣賊犯江西是年免畿内山西山東湖廣陜西被災
税糧暹羅入貢
四十年春二月辛卯朔日當食不見振山東饑丁未景
王之國三月壬戌振京師饑夏四月丁未振山西饑五
月乙亥李本以憂去閏月丙辰賊犯泰和殺副使汪一
中指揮王應鵬秋七月己丑朔日有食之庚戌諳達犯
宣府副總兵馬芳禦却之九月庚子犯居庸關參將胡
鎮禦却之辛丒振南畿災冬十一月甲午以禮部尚書
袁煒為戶部尚書兼武英殿大學士預機務庚戌吉納
犯寧夏進逼固原辛亥萬夀宫災十二月丙寅巴圖爾
犯遼東蓋州是年烏斯藏入貢
四十一年春三月辛卯白兔生子禮部請告廟許之羣
臣表賀壬寅賜申時行等進士及第出身有差己酉重
作萬夀宫成夏五月壬寅嚴嵩以罪免子世蕃下獄壬
子土默特攻湯站堡副總兵黑春力戰死秋九月壬午
三殿成改奉天曰皇極華蓋曰中極謹身曰建極冬十
月免南畿江西被災稅糧十一月乙酉分遣御史訪求
方士法書丁亥逮胡宗憲尋釋之辛丑吉納犯寧夏副
總兵王勲戰死己酉倭陷興化是月延綏總兵官趙岢
分部出塞襲寇敗之免陜西湖廣被災及福建被寇者
税糧是年琉球入貢
四十二年春正月戊申諳達犯宣府南掠隆慶夏四月
庚申倭犯福清總兵官劉顯俞大猷合兵殱之丁卯副
總兵戚繼光破倭於平海衛秋八月乙亥總兵官楊照
襲寇於廣寧塞外力戰死冬十月丁卯錫林阿巴圖爾
破牆子嶺入寇京師戒嚴詔諸鎮兵入援戊辰掠順義
三河總兵官孫臏敗死乙亥大同總兵官姜應熊禦寇
密雲敗之十一月丁丑京師戒嚴是年琉球入貢
四十三年春正月壬辰土默特哈斯坦寇薊鎮總兵官
胡鎮參將白文智禦却之二月己酉伊王典楧僭越不
法廢為庶人戊午倭犯仙遊總兵官戚繼光大敗之福
建倭平閏月丙申盜據漳平知縣魏文瑞死之三月己
未官軍擊潮州倭破之夏四月乙亥免畿内被災税糧
五月壬寅朔日有食之乙卯獲桃於御幄羣臣表賀六
月辛卯倭犯海豐俞大猷破之冬十二月南韶賊起守
備賀鐸指揮蔡允元被執死之諳達犯山西遊擊梁平
守備祁謀戰死是年西番哈密安南入貢魯默特貢獅
子
四十四年春三月丁巳賜范應期等進士及第出身有
差己未袁煒致仕辛酉嚴世蕃伏誅是月土默特犯遼
東都指揮線補衮楊維藩戰死夏四月庚辰命吏部尚
書嚴訥禮部尚書李春芳並兼武英殿大學士預機務
壬午諳達犯肅州總兵官劉承業禦却之六月甲戌芝
生睿宗原廟柱告廟受賀遂建玉芝宫秋八月壬午獲
仙藥於御座告廟冬十一月癸卯嚴訥致仕戊申奉安
獻皇帝后神主於玉芝宫是年琉球入貢
四十五年春二月癸亥戶部主事海瑞疏諫齋醮下錦
衣衛獄是月俞大猷討廣東山賊大破之浙江江西礦
賊陷婺源三月己未以吏部尚書郭朴兼武英殿大學
士禮部尚書高拱兼文淵閣大學士預機務夏四月壬
戌朔日有食之丙戌諳達犯遼東六月丙子旱親禱雨
於凝道雷軒越三日雨羣臣表賀秋七月乙未諳達犯
萬全右衛冬十月丁卯犯固原總兵官郭江敗死癸酉
犯偏頭關閏月甲辰犯大同參將崔世榮力戰死十一
月己未帝不豫十二月庚子大漸自西苑還乾清宫是
日崩年六十遺詔裕王嗣位隆慶元年正月上尊諡廟
號世宗葬永陵
贊曰世宗御極之初力除一切弊政天下翕然望治顧
迭議大禮輿論沸騰倖臣假托尋興大獄夫天性至情
君親大義追尊立廟禮亦宜之然升祔太廟而躋於武
宗之上不已過乎若其時紛紜多故將疲於邊賊訌於
内而崇尚齋醮營建繁興百餘年富庶治平之業因之
漸替矣然且倚任權奸果戮直臣以快其志亦獨何哉
明史卷十八
