欽定四庫全書
明史卷一百五十六
大學士張廷玉等奉敕修
列傳第四十四
吳允誠(子克忠孫瑾)薛斌(子綬弟貴李賢)
吳成(滕定金順)金忠(蔣信)
李英(從子文)毛勝
焦禮毛忠(孫銳)
和勇羅秉忠
吳允誠蒙古人名巴圖特穆爾居甘肅塞外塔溝地官
至平章永樂三年與其黨婁多爾呼率妻子及部落五
千馬駝萬六千因宋晟來歸帝以蒙古人多同名當賜
姓别之尚書劉儁請如洪武故事編為勘合允誠得賜
姓名授右軍都督僉事婁多爾呼亦賜姓名柴秉誠授
後軍都督僉事餘授官賜冠帶給畜産鈔幣有差使領
所部居涼州耕牧晟以招徠功封西寧侯自是降附者
益衆由允誠始七年往額齊訥覘敵禽哈喇
等二十餘人進都督同知明年從出塞敗布尼雅錫哩
進右都督尋進左都督與中官王安追庫特齊至巴哩
河獲之封恭順伯食禄千二百石予世劵允誠三子達
蘭固爾珍克勤允誠與二子從軍留其妻及固爾珍居
涼州番人呼巴等誘脅允誠衆欲叛去允誠妻與固爾珍
謀召部將都指揮保濟巴延布哈等禽其黨誅之帝喜
降敇奬之賜縑鈔羊米甚厚授固爾珍指揮僉事保濟
賜姓名楊效誠授指揮僉事韃靼汗郭勒齊遇弑其下
多潰達蘭與伯爾克請出塞自效有功伯爾克者秉誠
子也帝征衛拉特允誠父子皆從師還命仍居涼州備
邊允誠卒贈邠國公諡忠壯命達蘭更名克忠襲其爵
再征阿嚕台從行三征阿嚕台復從兄弟皆有功洪熙
元年以戚里恩克忠進侯時固爾珍已積功至都指揮
同知亦封廣義伯克忠嘗充副總兵巡邊正統九年統
兵出喜峯口征烏梁海有功加太子太保土木之變克
忠與其弟都督克勤子瑾為後拒寇突至驟戰不勝敵
兵據山上飛矢石如雨官軍死傷略盡克忠下馬射矢
竭猶殺數人與克勤俱歿於陣贈邠國公諡忠勇克勤
贈遵化伯諡僖敏瑾被執逃歸嗣侯英宗嘗欲使瑾守
甘肅辭曰臣外人若用臣守邊恐外裔輕中國帝善其
言乃止曹欽反瑾與從弟琮聞變椎長安門上告門閉
欽攻不得入遂縱火瑾將五六騎與欽力戰死贈涼國
公諡忠壯予世劵三傳至曾孫繼爵嘗守備南京傳子
汝蔭孫惟英與繼爵皆總督京營戎政崇禎末都城䧟
汝蔭弟勲衛汝徵偕妻女投繯死固爾珍卒子玘嗣固
爾珍妻索諾木亦有智略嘗親入朝獻良馬朝廷多其
忠玘卒固爾珍弟克勤子琮嗣鎮守寧夏成化四年滿
四反琮坐激變且臨陣先退下獄論死謫戍邊爵除
薛斌蒙古人本名托歡父蘇台洪武中歸附賜姓薛累
官燕山右護衞指揮僉事斌嗣職從起兵累遷都督僉
事從北征有功進都督同知永樂十八年封永順伯禄
九百石世指揮使斌卒子碩通方五歲從父貴引見仁
宗立命嗣伯賜名綬長驍勇善戰正統十四年秋與成
國公朱勇等遇敵於鷂皃嶺軍敗弦斷矢盡猶持空弓
擊敵敵怒支觧之既而知其本蒙古人也曰此吾同類
宜勇健若此相與哭之諡武毅子輔孫勲竝得嗣伯勲
子璽乃嗣指揮使如劵文貴本名托和齊斌之弟以舍
人從燕王起兵屢脱王於險積官都指揮使再從北征
進都督僉事永樂二十二年封安順伯禄九百石宣德
元年進侯加禄三百石予世劵卒贈濱國公諡忠勇無
子從子山嗣為指揮使天順改元以復辟恩命山子忠
嗣伯卒子瑶嗣弘治中卒子昂降襲指揮使李賢初名
綽緼韃靼人元工部尚書洪武二十一年來歸通譯書
太祖賜姓名授燕府紀善侍燕世子最恭謹北平師起
有勞績累遷都指揮同知凡塞外表奏及朝廷所降詔
敇皆命賢譯賢亦屢陳所見成祖皆採納之仁宗即位
念舊勞進後軍都督僉事再進右都督賜賚甚渥尋召
見憫其病封忠勤伯食禄干一百石尋卒
吳成遼陽人初名瑪魯父屯巴元遼陽行省右丞太祖
時古通來降屯巴父子與俱瑪魯更今姓名充總旗數
從大軍出塞建文元年授永平衛百戶降燕從戰皆有
功三遷都指揮僉事始知名南軍聞吳瑪魯名多於陣
上指目之設伏淝河進兵小河合戰齊眉山攻敗靈壁
軍皆力戰功多成祖即位授都指揮使從征布尼雅錫
哩疾戰布尼雅錫哩以七騎遁從征阿嚕台合朱榮兵
為前鋒追至科斡海召還進都督僉事又三從出塞洪
熙元年進左都督從陽武侯薛禄征大崧嶺為前鋒有
功增禄米宣宗初以成嘗宿衛東宫錄舊勞封清平伯
禄千一百石予世劵從征樂安復與薛祿為前鋒事定
出守備興和成好畋獵而不修武備寇伺其出獵卒入
城掠其妻孥以去帝聞之置不問已而阿魯台入貢還
其家口三年帝北征從之賊於寬河進侯祿如故八年
卒贈渠國公諡壯勇子忠前死忠子英嗣伯卒子璽嗣
坐貪淫奪爵久乃復之卒無子從弟琮嗣四傳至元孫
遵用崇禎末京師䧟被殺滕定父瓉住元樞密知院洪
武中來降授貴州衛指揮僉事賜姓滕從燕起兵進燕
山右衛指揮使卒定嗣官屢從出塞有功進至都督僉
事宣德四年封奉化伯祿八百石正統初卒子福嗣為
指揮使金順本名阿爾噶錫哩永樂中來降授大寧都
指揮僉事從敗布尼雅錫哩又敗阿嚕台累進都督僉
事宣德三年從巡北邊有斬捕功明年封順義伯祿八
百石卒子忠嗣為指揮僉事
金忠者蒙古王子額森托干也素桀黠為阿嚕台所忌
永樂二十一年成祖親征漠北至上莊堡率妻子部屬
來降時六師深入寇已遠遁帝方恥無功見其來歸大
喜賜姓名封忠勇王賜冠帶織金幣衣命坐列侯下輟
御前珍羞賜之復賜金銀寳器忠大喜過望班師在道
忠騎從數問寇中事眷寵日隆明年忠請為前鋒討阿
嚕台自效帝初不許會大同開平警報至諸將請從忠
言帝復出塞忠與陳𢡟為前鋒而阿魯台聞王師復出
倉皇渡達蘭納穆爾河遁去忠懋至河不見寇抵白邙
山卒無所遇乃班師仁宗嗣位加太子太保竝支二俸
宣德三年親征烏梁海敗寇於寬河忠與巴布台請自
效帝許之或言不可遣帝曰去留任所欲耳朕有天下
獨少此二人邪二人獲數十人馬牛數百來獻帝喜命
中官酌以金卮遂賜之明年加太保六年秋卒命有司
治喪葬巴爾台者忠之甥從忠來降授都督僉事宣德初
賜名蔣信正統中封忠勇伯從駕䧟土木額森使隸賽
堪王帳下信雖居朔漠志常在中國每詣上皇所慟哭
擁衛頗至已竟從駕還詔復給其祿景泰五年卒贈侯
諡僖順子伊埓索郭襲爵天順初更名善弘治中卒無
子爵絶
李英西番人父囊格洪武中率衆歸附授西寧州同知
累功進西寧衛指揮僉事英嗣官永樂十年番酋婁達
衮叛英擊之討來川俘斬三百六十人夜雪賊遁追盡
獲之進都指揮僉事番僧張達爾瑪者通譯書成祖授
以左覺義居西寧恣甚以計取西番貢使貲納逋逃交
通外域肆惡十餘年英𤼵其事磔死籍其家西陲快之
末年中官喬來喜鄧成等使西域道安定庫森遇賊見
殺掠所齎金幣仁宗璽書諭赤斤罕東及安定庫森詰
賊主名而敇英與土官指揮康夀等進討英詗知安定
指揮哈薩繖蘇克庫森指揮薩竒蘇實殺使者遂率兵
西入番驚走追擊踰崑崙山深入數百里至雅爾噶與
安定賊遇大敗之俘斬千一百餘人獲馬牛雜畜十四
萬庫森賊聞風遁安定王桑爾節沙克置等懼詣闕
謝罪宣宗嘉英功遣使襃諭勞宴之令馳驛入朝既至
擢右府左丞督賜賚加等宣德二年封會寧伯禄千一
百石并封囊格如子爵英恃功而驕所為多不法寧夏
總兵官吏昭奏英父子有異志囊格上章辯賜敇慰諭
之英宗西寧招逋逃七百餘戶置莊墾田豪奪人産復
為兵部及言官所劾帝宥英追逃者入官七年西寧指
揮祁震子成當襲父職庶兄嘉勒燦英甥也欲奪之成
從祖太平擕成赴京辯英遣人篡取太平及其義兒杖
之義皃竟死言官交劾并及前罪遂下英詔獄奪爵論
死正統二年始釋後稍給其禄尋卒英宗復辟官其子
㫤錦衣指揮同知尋進都指揮使用薦擢左軍都督僉
事屢分典籍務以嚴慎稱英從子文宣德間為陜西行
都司都指揮僉事西番思俄可嘗盜他部善馬都指揮
穆肅求不得會思俄可以畜産鬻于邊肅誣以盜收掠
致死番人惶駭思亂文劾之逮肅下吏西陲以寧累官
都指揮使天順元年冒迎駕功進都督僉事未幾以右
都督出鎮大同寇二千餘騎犯威遠文率師敗之封高
陽伯石亨敗革奪門冒功者官文自首帝以守邊不問
四年秋保濟大舉入寇文按兵不戰遂入鴈門大掠忻
代諸州京師震恐寇退徵文下詔獄論斬帝宥文死降
都督僉事立功延綏既而進都督同知成化中哈密為
土魯番所併求救於朝詔文與右通政劉文往甘肅經
略之無功而還弘治初卒正德初贈高陽伯
毛勝字用欽初名福夀元右丞相巴爾布哈孫伯父
諾海洪武中歸附以北平功至都指揮同知無子勝父
安泰嗣為羽林指揮使傳子濟無子勝嗣論濟北征功
進都指揮使嘗逃歸塞外尋復自還正統七年以征麓
川功擢都督僉事靖遠伯王驥請選在京番將舍人捕
苗雲南乃命勝與都督冉保統六百人往已再征麓川
即命二人充左右參將賊平進都督同知十四年夏額
森謀入寇勝偕平鄉伯陳懷等率京師三萬鎮大同懷
遇寇戰歿勝脱還以武清伯石亨薦景帝進勝左都督
督三千營操練貴州苗大擾詔勝往討未行而額森逼
京師勝禦之彰義門北擊退之越二日引兵西直門外
解都督孫鏜圍明日都督武興戰歿于彰義門寇乘勝
進勝與都御史王竑急援之寇遂引却勝追襲至紫金
關頗有斬獲事定乃命以左副總兵統河間東昌降夷
赴貴州賊首韋同烈據香罏山作亂勝與總兵梁缺右
副總兵方瑛等從總督王來分道夾擊之進自重安江
大破之會師山下環四面攻之賊窘縳同烈降還討湖
廣巴馬諸處反賊克二十餘寨禽賊首吳奉先等百四
十人斬首千餘級封南寧伯予世劵疏請更名從之移
鎮滕衝金齒芒市長官刀放革潜結麓川遺孽思卜發
為變勝設策禽之巡按御史牟俸劾其貪暴不法數十
事且言勝本降人狡猾難制今又數通外夷恐貽邊患
詔巡撫覈實卒置不問天順二年卒贈侯諡莊毅子榮
嗣坐石亨黨發廣西立功成化初鎮貴州尋移兩廣卒
子文嗣弘治初協守南京傳爵至明亡乃絶
焦禮字尚節蒙古人父巴爾斯台歸附太祖為通州衛
指揮僉事子勝嗣傳至榮義無子以勝弟謙嗣累功至
都指揮同知卒子衮什訥幼謙弟禮借襲其職備禦遼
東宣德初禮當還職宣宗念禮守邊勞命居職如故别
授衮什訥指揮使禮尋以年勞累進都指揮同知正統
中積功至右都督英宗北征景帝命充左副總兵守寧
遠未幾額森逼京師詔禮率師入衛寇退還鎮景泰四
年賊二千餘騎犯興水堡禮擊走之璽書奬勵進左都
督英宗復辟以禮守邊有功召入覲封東寧伯世襲賜
賚甚厚遣還鎮兵部以禮年垂八十不可獨任奏遣都
指揮鄧鐸協同守邊居無何禮奏鐸欺侮請更調命都
指揮張俊代鐸天順七年卒於鎮贈侯諡襄毅禮有膽
略精騎射善以少擊衆守寕遠三十餘年壬卒樂為用
邊陲寧謐孫夀嗣爵卒無子弟俊嗣成化末歷鎮甘肅
寧夏弘治中掌南京前府兼督操江出鎮貴州湖廣俊
少事商販既貴能下士而折衝非所長卒子淇嗣嘗分
典京營正德中賄劉瑾出鎮兩府踰年卒弟泃嗣洵雖
嗣爵先業盡為淇妻所有生母卒無以葬哀憤得疾卒
無子以再從子陳嗣嘉靖中提督五軍營兼掌中府踰
十年改總兵湖廣卒贈太子太保諡莊僖傳爵至明亡
乃絶
毛忠字允誠初名哈喇西陲人曾祖哈喇岱洪武初歸
附起行伍為千戶戰歿祖拜達勒徔征哈密亦戰歿父
寶以勇充總旗至永昌百戶忠襲職時年二十膂力
絶人善騎射常從太宗北征宣德五年征庫森叛宼有
功八年征伊伯格勒山為少師知院九年出托歡山十
年征黑山寇皆禽其酋各進一官歷指揮同知正統三
年從都督蔣貴征多爾濟巴勒先登䧟陣大獲擢都指
揮僉事十年以勞進同知賜姓明年從總兵官
任禮收捕沙州衛都督訥格部落徙之塞内進都指揮
使十三年率師至罕東生縶訥格弟偽祁王索諾木本
并其部衆擢都督僉事始賜名忠尋充右參將協守甘
肅景泰初侍郎李實使漠北還言忠數遣使通衛拉特
詔執赴京既至兵部論其罪請置大辟景帝不許請貶
官發福建立功乃遣之福建而官秩如故令甘肅守臣
徙其家屬京師初忠之征沙漠也獲番僧扎什琳心以
獻英宗赦不誅後逃之衛拉特為額森用憾忠欲䧟之
宣言忠與額森交通而朝廷不察也英宗在塞外獨
知之比復辟即召還而忠在福建亦屢有斬馘功乃遷
都督同知充右副都統兵守甘肅陛見慰諭甚至賜玉
帶織金幣衣天順二年寇大入甘肅巡撫芮釗劾奏諸
將失事罪部議忠功足贖罪置不問三年以鎮番破賊
功進左都督五年保喇以數萬騎分掠西寧莊浪甘肅
諸道入涼州忠鏖戰一日夜矢盡力疲賊來益衆軍中
皆失色忠意氣彌厲拊循將士復殊死鬭賊見終不可
勝而援軍亦至遂解去忠竟死師還七年永昌涼州莊
浪塞外諸番為邊患忠與總兵官衛潁分討之忠先
破巴鄂爾諸大族其贊咱瑪吉斯諸族他將不能下者
忠復擊破之論功忠止增禄百石而穎乃得世劵忠以
為言遂封伏羌伯成化四年固原賊滿四據石城反詔
忠移師討之與總督項忠等夾攻賊巢忠由木頭溝直
抵礮架山下多所斬獲賊稍却之矢石連奪山北山西
兩峰而項忠等軍亦克山之東峰及石城東西二門賊
大窘相對哭忽昏霧起他哨舉烟掣軍賊遂併力攻忠
忠亦力戰不已為流矢所中卒年七十五從子海孫鎧前
救忠亦死忠為將嚴紀律善撫士其卒也西陲人弔哭
者相望於道事聞贈侯諡武勇予世劵弘治中從有司
言建忠義祠于蘭州以表其理又從巡撫許進言建武
勇祠于甘州城東春秋致祭孫銳襲伯爵成化中協守
南京弘治初出鎮湖廣改兩廣平蠻賊累有功咸璽書
奬勵九年以廣西破賊增歲禄二百石言官劾銳廣置
邸舍私造大柵以通番商置不問思恩土官岑濬反與
總督潘蕃討平之既又討平賀縣獞賊加官至太子太
傅正德三年劉瑾欲殺尚書劉大夏坐以處置田州事
失宜并逮銳下詔獄獄具革其加官并歲禄五百石已
而賄瑾起督漕運踰年瑾誅被劾罷六年盜劉宸等擾
畿甸命銳與中官谷大用討之所統京軍皆驕惰不習
戰明年正月遇賊于長垣與戰大敗身被傷亡將印會
許泰援軍至僅免言官交劾乃召還以與大用同事竟
不罪世宗即位復起鎮湖廣居三年卒贈太傅諡威襄
傳子江及漢漢嘉靖中掌南京左府提督操江改總督
漕運未上給事中楊上林劾其所至貪墨詔禠職逮問
卒無子從子桓嗣卒子登嗣萬歷中掌中軍府垂二十
十年又再傳而明
和勇初名托克托博囉和寧王阿嚕台孫也阿嚕台為
衛拉特托歡所殺子諤博爾濟延窮蹙来歸宣
宗授以左都督賜第京師卒勇襲指揮使帶俸錦衣衛
積功至都督僉事天順元年詔加同知賜姓名久之以
兩廣多寇命充遊擊將軍統降夷千人往討時總兵顔
彪無將略賊勢愈熾廣西巡撫吳禎殺降冒功得優賞
彪效之亦殺平民報捷朝廷進彪官勇亦進右都督既
而師久無功言官劾文武將吏之失事者詔停勇俸充
為事官成化初趙輔韓雍征大藤峽賊詔勇以所部從
征其冬賊大破進左都督增禄百石三年召督效勇營
訓練尋上言大藤夾之西臣與趙輔同功輔還京餘賊
復叛臣親搗賊巢縶其魁誅其黨還被掠男女四千人
今輔已封伯而臣止進秩惟陛下憐察憲宗以勇再著
戰功特封靖安伯十年卒諡武敏世襲指揮使勇性廉
謹在兩廣時諸將多營私漁利勇獨無所取時論
羅秉忠初名科爾羅領占沙州衛都督僉事琨齊子
也兄訥格既襲父職英宗復命秉忠為指揮使協理衛
事既而訥格率千二百人内徙詔居之東昌平山二衛
給田廬什器所以撫恤甚厚訥格卒秉忠為都指揮使
代領其衆英宗北狩塞上多警朝議恐降人乘機為變
欲徙之南方會貴州苖亂都督毛福夀南征即擢秉忠
都督僉事率所部援勦積戰功至左都督天順初始賜
姓名曹欽之反番官多從之者秉忠亦坐下獄籍其家
久之上章自辨乃得釋成化初尙書程信討山都掌蠻
秉忠以遊擊將軍從既抵永寧分兵六道秉忠由金鵝
江進大破之論功封順義伯十六年卒諡榮壯子孫世
指揮使
贊曰明興諸蒙古懷太祖功德多樂内附賜姓名授官
職者不可勝紀繼以成祖銳意遠圖震耀威武於是英
允誠金忠之徒率衆來屬遂得列爵授任比肩勲舊或
以戰功自奮錫劵受封傳世不絶視夫陸梁倔強者順
逆殊異不其昭歟土木以還勢以不競邊政日弛和碩
諳達諸部騷動無寧歲盛衰之故概可攷焉
明史卷一百五十六
