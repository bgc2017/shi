欽定四庫全書
明史卷一百八十九考證
李文祥傳屬題畫鳩語含刺安深銜之(臣)羅修源按
畫鳩詩有云春來風雨尋常事莫把天恩作己恩見
紀事本末所謂含刺即指此謹附識
胡爟傳成化時宦官用事孝宗嗣位雖間有罷黜而勢
積重不能驟返忤之者必結黨排陷不勝不止(臣)
羅修源按是時如三年秋御史任儀以中使捽辱理
刑知縣王嶽疏劾其罪乃并儀下獄出為中部知縣
十五年御史車梁極言東厰錦衣之害遂下詔獄以
論救得釋皆以忤璫被陷者見明實錄謹附識
羅僑傳延布衣張尺詢民間疾苦(臣)羅修源按尺字
守度台州人以廉節著前後知府葉贄顧璘皆加賓
禮璘又嘗榜列之以風六邑見黃綰所撰墓誌謹附
識
黃鞏傳行人張岳訟其直節(臣)羅修源按嘉靖元年
御史王國用亦有訟鞏一疏見雷禮列卿表謹附識
陸震傳立保伍法使民備盗(臣)羅修源按是時江西
盗起上官知震才各郡城守皆令其經畫又委督操
袁臨吉三府兵見獻徵錄謹附識
陸震傳進武選員外郎(臣)羅修源按震進員外郎時
吏白宜謁印綬監震不往遂稱疾欲歸會長官促之
急乃出視事見章𢡟所撰墓志謹附識
夏良勝傳而大理寺周敘等十人行人司副余廷瓉等
二十人工部主事林大輅何遵蔣山卿連名疏劾繼
上(臣)羅修源按周叙等十人自以職在平獄請宥
諸臣留駕之罪見明實錄謹附識
夏良勝傳(陳九川附)正德九年進士(臣)羅修源按九
川成進士觀政禮部三疏請告師事守仁子虔見獻
徵錄謹附識
何遵傳世宗立贈遵校尚寳卿珏刑部主事公黼廷瓉
太常丞紹賢御史各賜茶(臣)羅修源按嘉靖十八
年允應天府請特祠祀遵見獻徵錄謹附識
明史卷一百八十九考證
