欽定四庫全書
明史卷一百八十三
大學士張廷玉等奉勅修
列傳第七十一
何喬新彭韶
周經耿裕
倪岳閔珪
戴珊
何喬新字廷秀江西廣昌人父文淵永樂十六年進士
授御史歷按山東四川烏蒙奸民什伽私其知府禄昭
妻懼誅誣昭反詔發軍討文淵檄止所調軍而白其誣
宣德五年用顧佐薦賜敕知温州府居六年治最增俸
賜璽書以胡濙薦擢刑部右侍郎督兩淮鹽課正統三
年兩議獄不當與尚書魏源下獄皆得釋朝議征麓川
文淵疏諫曰麓川徼外弹丸地不足煩大兵若遣雲南
守將屯金齒令三司官撫諭之遠人獲更生而朝廷免
調兵轉餉策之善者也帝下其議廷臣多主用兵於是
西南騷動僅乃克之而失亡多其冬以疾乞歸景帝即
位起吏部右侍郎尋進尚書佐王直理部事東宫建加
太子太保災異見給事中林聰等劾文淵憸邪左庶子
周旋疏言其枉聰幷劾旋御史曹凱復廷争之遂與旋
俱下獄聰疏有嘱内臣語太監興安請詰主名聰不敢
堅對乃釋文淵令致仕英宗復位削其加官而景泰中
易儲詔書父有天下𫝊之子語出文淵或𫝊朝命逮捕
懼而自縊時喬新已登景泰五年進士官南京禮部主
事奔喪歸里里人故侍郎揭稽嘗受業文淵而與喬新
兄弟不協奏文淵死實諸子迫之自經又逼嫁父所愛
妾喬新亦訐稽為廵撫時嘗薦黃&KR1781;且代草易儲疏皆
被徵比對簿父妾斷指為諸郎訟冤獄得少解帝亦以
事經赦釋不問已復丁母憂服除改刑部主事歷廣東
司郎中錦衣衛卒犯法捕治不少貸都指揮袁彬有所
囑執不從彬怒使人捃摭無所得由是名大起成化四
年遷福建副使所属夀寧銀礦盜採者聚衆千餘人所
過剽掠募兵擊禽其魁福寕豪尤氏殺人出入隨兵甲
拒捕者二十年福清薛氏時出諸番互市事覺謀作亂
皆捕殺之福安寧德銀礦久絶有司責課民多破産喬
新以為言減三之二興化民自洪武初受牛於官至是
猶歲課其租奏免之清流歸化里介沙縣將樂間恃險
不供賦白都御史置歸化縣其民始奉要束遷河南按
察使歲大饑故事振貸迄秋止喬新曰止於秋謂秋成
可仰也今秋可但已乎振至明年麥熟乃止都御史原
傑以招撫流民至南陽引喬新自助初項忠驅流民過
當民聞傑至益竄山谷喬新躬往招之附籍者六萬餘
戶遷湖廣右布政使荆州民若徭役驗丁口貧富列為
九等民便之十六年擢右副都御史巡撫山西邊地軍
民每出塞伐木捕獸喬新言此等苟遇敵必輸情求生
皆賊導也宜毋聽闌出犯者罪守將詔可敵犯塞偕參
將支玉伏兵灰溝營擊斬甚衆進左副都御史歲饑奏
免雜辦及戶口鹽鈔十之四劾僉事尚敬劉源稽獄請
敕天下斷獄官淹半載以上者悉議罪帝稱善亟從之
召拜刑部右侍郎山西大饑人相食命往賑活三十餘
萬人還流冗十四萬戸還朝會安寧宣撫使楊友欲奪
摘弟播州宣慰使愛爵誣愛有異謀喬新往勘與巡撫
劉璋共白愛誣友奪官安置他府播人遂安孝宗嗣位
萬安劉吉等忌喬新剛正出為南京刑部尚書沿江蘆
洲率為中官占奪託言備進奉費喬新奏還之民初喬
新之出中官懷恩不平一日以事詣閣言新君踐阼當
用正人胡為出何公安等默然既而刑部尚書杜銘罷
羣望屬喬新而吉代安為首輔終忌之久不輔弘治改
元用王恕薦始召喬新代明奏言舊制遣官勘事及逮
捕必齎精微批文赴所在官司驗視乃行近止用駕帖
不合符宜復舊制以防矯詐帝立報許時吉仇正人頻
興大獄喬新率據法直之吉愈啣恨數摭他事奪俸二
年夏京城大水喬新請恤被災者家又慮刑獄失平條
上律文當更議者數事吉悉格不行大理承闕御史鄒
魯覬遷而喬新薦郎中魏紳會喬新外家與鄉人訟魯
即誣喬新受賕曲庇吉取中旨下其外家詔獄喬新乃
拜疏乞歸頃之窮治無驗魯坐停俸喬新亦許致仕喬
新性廉介觀政工部時嘗使淮西巢令閻徽少學於文
淵以金帛餽喬新却之閻曰以夀吾師耳喬新曰子欲
夀吾親因他人致之則可因吾致之則不可卒不受福
建市舶中官死鎮守者分其貲遺三司喬新獨固辭不
得輸之於庫既家居楊愛遣使厚致贈且獻良材可為
櫬者喬新堅却之喬新年十一時侍父京邸修撰周旋
過之喬新方讀通鑑續編旋問曰書法何如綱目對曰
吕文煥降元不書叛張世傑溺海不書死節曹彬包極
之卒不書其官而紀羲軒多採怪妄似未有當也旋大
驚異比長博綜羣籍聞異書輒借鈔積三萬餘帙皆手
較讐著述甚富與人寡合氣節友彭韶學問友邱濬而
已罪歸後巡按江西御史陳詮奏喬新始終全節中間
祇以受親故餽遺之嫌勒今致仕進退黯昧誠為可惜
乞行勘本官如無疾則行取任用有疾則加慰勞以存
故舊之恩全進退之節不許後中外多論薦竟不復起
十五年卒年七十六江西廵撫林俊為彭韶及喬新請
諡吏部覆從之有旨令上喬新致仕之由給事中吳世
忠言喬新學問政事莫不優忠勤剛介老而彌篤御史
鄒魯挟私誣劾一辭不辨恬然退歸杜門著書人事寡
接士大夫莫不高其行若必考退身之由疑旌賢之典
則如宋蒋之竒嘗誣奏歐陽修矣胡紘軰嘗誣奏朱熹
矣未聞以一人私情廢萬世公論也事竟寝正德十一
年廣昌知縣張傑復以為言乃贈太子太保予廕明年
賜諡文肅喬新五世孫源萬歷初為刑部右侍郎亦有
清節
彭韶字鳳儀莆田人天順元年進士授刑部主事進員
外郎成化二年疏論僉都御史張岐憸邪宜召王竑李
秉葉盛忤旨下詔獄給事中毛弘等救之不聽卒輸贖
尋遷郎中錦衣指揮周彧太后弟也奏乞武強武邑民
田不及賦額者籍為閒田命韶偕御史季琮覆勘韶等
周視徑歸上疏自劾曰真定田自祖宗時許民墾種即
為恒産除租賦以勸力農功臣戚里家與國咸休豈當
與民争尺寸地臣誠不忍奪小民衣食附益貴戚請伏
奉使無状罪疏入詔以田歸民而責韶等邀名方命復
下詔獄言官争論救得釋當是時韶與何喬新同官並
有重名一時稱何彭遷四川副使安岳扈氏焚滅劉某
家二十一人定遠曹氏殺其兄一家十二人所司以為
疑獄久不决韶一訊得實咸伏辜進按察使盡撤境内
滛祠王府祭葬舊遣内官公私煩費奏罷之雲南鎮守
太監錢能進金燈擾道路韶劾之不報十四年春遷廣
東左布政使中官奉使紛遝鎮守顧恒市舶韋眷珠池
黃福皆進俸奉為名所至需求民不勝擾韶先後論奏
最為梁芳弟錦衣鎮撫德以廣東其故鄉歸採禽鳥花
木害猶酷韶抗疏極論語侵芳芳怒搆於帝調之貴州
二十年擢右副都御史廵撫應天明年正月星變上言
彗星示災見於歲暮遂及正旦歲暮者天道之終正旦
者歲事之始此天心仁愛欲陛下善始善終也陛下嗣
位之初家禮正防微周儉德昭用人慎乃邇年以來進
奉貴妃加於嫡后褒寵其家幾與先帝后家埓此正家
之道未終也監局内臣數以萬計利源兵柄盡以付之
犯法縱奸一切容貸此防微之道未終也四方鎮守中
官爭獻珍異動稱敕旨科擾小民此持儉之道未終也
六卿並加師保監寺兼領崇階及予告而歸廪食輿夫
濫加庸鄙爵賞一輕人誰知勸此用人之道未終也惟
陛下慎終如始天下幸甚時方召為大理卿帝得疏不
悦命仍故官廵撫順天永平二府均大興宛平昌平諸
縣徭役劾奏鎮守中官陶弘罪孝宗即位召為刑部右
侍郎嘉興百戶陳輔緣盜販為亂陷府城大掠遁入太
湖遣韶廵視韶至賊已滅乃命兼僉都御史整理鹽法
尋進左侍郎韶以商人苦抑配為定折價額蠲宿負憫
竈戶煎辦徵賠折閱之困繪八圖以獻條利病六事悉
允行弘治二年秋還朝明年改吏部與尚書王恕甄人
才覆功實仕路為清彗星見上言宦官太盛不可不亟
裁損因請午朝面議大政毋祗具文已又言濫授官太
多乞嚴杜倖門痛為釐正帝是其言然竟不能用四年
秋代何喬新為刑部尚書故安遠侯柳景贓敗至數千
兩徵僅什一以其母訴免韶執奏曰昔唐宣宗元舅鄭
光官租不入京兆尹韋澳械其莊吏宣宗欲寬之澳不
奉詔景無元舅之親贜非負租之比獨蒙宥除是臣等
守法媿於澳也不從御史彭程以論皇壇器下獄韶疏
救因極陳光禄冗食濫費状乃命具歲辦數以聞荆王
見潚有罪奏上淹旬不下内官王明苗通高永殺人減
死遣戌昌國公張巒建墳踰制役軍至數萬畿内民冒
充陵廟戶及勇士旗校輒免徭役致見戶不支流亡日
衆韶皆抗疏極論但下所司而已韶涖部三年昌言正
色秉節無私與王恕及喬新稱三大老而為貴戚近習
所疾大學士劉吉亦不之善韶志不能盡行連章乞休
乃命乘𫝊歸月廪歲隸如制明年南京地震御史宗彛
等言韶喬新強珍謝鐸陳獻章章懋彭程俱宜召用不
報又明年卒年六十六諡惠安贈太子少保韶嗜學公
暇手不釋書正德初林俊言韶諡不副行乞如魏驥吳
訥葉盛改諡文竟不行
周經字伯常刑部尚書瑄子也天順四年進士改庶吉
士授檢討成化中歷侍讀中允侍孝宗於東宫講文華
大訓太子起立閣臣以為勞議請坐聽經與諸講官皆
不可乃已孝宗立進太常少卿兼侍讀弘治二年擢禮
部右侍郎中官請修黃村尼寺奉祀孝穆太后土魯番
貢獅子不由甘肅假道滿剌加浮海至廣東經倡議毁
其寺却貢不與通改吏部進左侍郎通政經歷沈禄者
皇后姑婿也尚書王恕在告中官傳旨擢禄本司參議
經言非面承旨又無御札不敢奉詔復與恕疏爭之事
雖不能止朝論韙焉靈寺奸民獻地於中官李廣戶部
持不得經倡九卿疏爭卒罪獻地者嘗上言外戚家無
功求遷無勞乞賞兼齎醮遊宴濫費無紀致帑藏殚虚
宜大為撙節近例預備倉積粟多者守令賜誥敕不次
遷官遂致剥下干進請如洪武閒例悉出官帑平糴毋
奪民財考績毋專以積粟為能至清軍之弊洪熙以前
在旗校宣德以後在里胥弊在旗校者板籍猶存若里
胥則並版籍而淆亂之宜考故册洗奸弊灾傷民乞省
恤惜薪司薪炭約支數年災荒郡縣宜盡與停免四方
顔料雜辦亦然此救民急務也帝多採納之八年文武
大臣以災異陳時政經為具奏章而斥戲樂一事語尤
切直帝密令中官廉草奏者尚書耿裕曰疏首吏部裕
實具草經曰疏草出經手即有罪罪經世兩賢之明年
代葉淇為戶部尚書時孝宗寬仁而戶部尤奸蠧所萃
挟勢行私者不可勝紀少不如意䜛毁隨之經悉按祖
宗成憲無所顧寬逋緩征裁節冗濫四方告災必覆奏
蠲除每委官監税課入多者與下考苛切之風為之少
衰奉御趙獻雄縣地為東宫莊經等劾瑄瑄違制下詔
獄而帝復從鎮撫司言遣官勘實經等復爭之曰太祖
太宗定制閒田任民開墾若因奸人言而籍之官是土
田予奪盡出奸人口小民無以為生矣既而勘者及廵
撫高銓言閒田正七十頃悉與民田錯於是從經言仍
賦之民治瑄罪中官何鼎劾外戚張鶴䶖下獄經疏救
之忤旨切責雍王祐橒乞衡州税課司及衡陽縣河泊
所經言不可許帝納之命自令四方税課王府不得請
中官織造者請增給兩浙鹽課二萬引經等言鹽䇲佐
邊不宜濫給且祖宗朝織染諸局供御有常數若曰取
用有加則江南兩浙已例外增造若曰工匠不足則仰
食公家不下千餘人所為何事是知供用未必缺而徒
導陛下以勞民傷財之事也帝不從經恐歲以為常再
疏請斷其後乃命歲予五千引先是倉場監督内官依
成化末年例裁減十一年秋帝復增用少監莫英等三
人經上疏力爭帝以己遣不聽内靈臺請錦衣餘丁百
人供灑掃經等諫不納經曰祖宗設内臺其地至密今
一旦增百人將必有漏洩妄言者帝悟立己之崇王見
澤乞河南退灘地二十餘里經言不宜予興王祐杬前
後乞赤馬諸河泊所及近湖地千三百餘頃經三疏争
之竟不許帝以肅寧諸縣地四百餘頃賜夀寧侯張鶴
齡其家人因侵民地三倍且歐民至死下巡撫高銓勘
報銓言可耕者無幾請仍賦民不許時王府勲戚莊田
例畝徵銀三分獨鶴齡奏加徵二分且概加之沙鹻地
經抗章執奏命侍郎許進偕太監朱秀覆覈經言地已
再勘今復遣使徒滋煩擾昔太祖以劉基故减青田賦
徵米五合欲使基鄊里子孫世世頌基今興濟篤生皇
后正宜恤民減賦俾世世戴德何乃使小民銜怨無已
也頃之進等還言此地乃憲廟皇親栢權及民恒産不
可奪帝竟予鶴䶖如其請加税而命償權直除民租額
經等復諫曰東宫親王莊田徵税自有例鶴䶖不宜獨
優權先帝妃家亦戚畹也名雖償直實乃奪之天下將
謂陛下惟厚椒房親不念先朝外戚帝終不納大同缺
戰馬馬文升請太倉銀以市經言糧馬各有司存祖訓
六部毋相壓兵部侵戶部權非祖訓帝為改撥太僕銀
給之給事中魯昂請盡括税役金錢輸太倉經曰不節
織造賞賚齋醮土木之費而欲括天下財是舛也内官
傳旨索太倉銀三萬兩為燈費持不與經剛介方正好
強諫雖重忤旨不恤宦官貴戚皆憚而疾之太監李廣
死帝得朝臣與餽遺簿籍大怒科道因劾諸臣交通状
有及經者經上疏曰昨道劾廷臣奔競李廣廣闌入臣
名雖蒙恩不問實含傷忍痛無以自明夫人奔競李廣
冀其進言左右圖寵眷耳陛下試思廣在時曾言及臣
否且交結餽遺簿籍具任乞檢曾否有臣姓名更嚴鞫
廣家人臣但有寸金尺帛即治臣交結之罪斬首市曹
以為奔競無耻之戒若無干涉亦乞為臣洗雪庶得展
布四體終事聖明若令含汙忍垢即死填溝壑目且不
瞑帝慰答之十三年星變自陳乞休報許賜勅馳驛加
太子太保以佀鍾代廷臣爭上章留之中外論薦者至
八十餘疏咸報寢武宗即位言官復薦召為南京戶部
尚書遭繼母憂未任正德三年服闋經壻兵部尚書曹
元方善劉瑾言經雖老尚可用乃召為禮部尚書固辭
不許強赴召受事數月即謝病去五年三月卒年七十
一贈太保諡文端子曾進士浙江右參政
耿裕字好問刑部尚書九疇子也景泰五年進士改庶
吉士授戶科給事中改工科天順初以九疇為右都御
史改裕檢討九疇坐劾石亨邊裕亦謫泗州判官終父
喪補定州成化初召復檢討歷國子司業祭酒侯伯年
幼者皆肄業監中裕采古諸侯貴戚言行可法者為書
授之帝聞而稱善歷吏部左右侍郎坐尚書尹旻累停
俸者再已代旻為尚書大學士萬安與裕不協而李孜
省私其同鄉李裕欲使代裕相與謀中之坐以事調侍
郎黎淳南京而奪裕俸言官復交劾宥之裕入謝既出
帝怒曰吾再寬裕罪當再謝今一謝以奪俸故意鞅鞅
耶孜省等因而傾之遂調南京禮部而以李裕代踰年
孝宗嗣位轉南京兵部參讃機務弘治改元召拜禮部
尚書時公私侈靡耗費日廣裕隨事救正因災異條上
時事及申理言官先後陳言甚衆大要歸於節儉給事
中鄭宗仁疏節光禄供應裕等請納其奏廵視光禄御
史田奫以供費不足累行戶請借太倉銀賞之裕等言
疑有侵盜弊請敕所司禁防帝皆從之南京守備中官
請增奉先殿日供品物裕等不可帝方踐阼斥番僧還
止留日諾爾巴勒丹等十五人其後多潛匿京師轉相
招引齋醮復興言官以為言裕等因力請驅斥帝乃留
百八十二人餘悉逐之禮部公廨火裕及侍郎倪岳周
經等請罪被劾下獄已釋之停其俸初賽馬爾堪及土
魯番皆貢獅子甘肅鎮守太監傳德先圖形以進廵按
御史陳瑶請却之裕等乞從瑶請而治德違詔罪帝不
從後番使再至留京師頻有宣召裕等言番人不道因
朝貢許其自新彼復潛稱汗號興兵犯順陛下優假其
使適遇倔強之時彼將謂天朝畏之益長桀鷔且獅子
野獸無足珍異帝即遣其使還尋代王恕為吏部尚書
加太子太保御用監匠人李綸等以内降得官裕言先
有詔文官不由臣部推舉𫝊乞除授者參送法司按治
今除用綸等不信前詔不可給事中吕獻等皆論奏裕
亦再疏爭終不聽裕為人坦夷諒直諳習朝章秉銓數
年無愛憎亦不徇毁譽銓政稱平自奉澹泊兩世貴盛
而家業蕭然父子並以名德稱九年正月卒年六十七
贈太保諡文恪
倪岳字舜咨上元人父謙奉命祀北岳母夢緋衣神入
室生岳遂以為名謙終南京禮部尚書諡文僖岳天順
八年進士改庶吉士授編修成化中歷侍讀學士直講
東宫二十二年擢禮部右侍郎仍直經筵弘治初改左
侍郎岳好學文章敏捷博綜經世之務尚書耿裕方正
持大體至禮文制度率待岳而决六年裕改吏部岳遂
代為尚書詔召國師琳沁札勒於四川岳力諫不從給
事中夏昂御史張禎等相繼争之事竟寢時營造諸王
府規制宏麗踰永樂宣德之舊岳請頒成式又以四方
所報災異禮部於歲終彙奏率為具文乃詳次其月曰
博引經史徵應勸帝勤講學開言路寬賦役慎刑罰黜
奸貪進忠直汰冗員停齋醮省營造止濫賞帝頗採納
焉左侍郎徐瓊與后家有連謀代岳九年南京吏部缺
尚書廷推瓊詔加岳太子太保往任之而瓊果代岳尋
改岳南京兵部參贊機務還代屠滽為吏部尚書嚴絶
請托不徇名譽銓政稱平岳貌状魁岸風采嚴峻善斷
大事每盈廷聚議决以片言聞者悦服同列者最推遜
馬文升然論事未嘗苟同前後陳請百餘事軍國弊政
剔抉無遺疏出人多𫝊錄之論西北用兵害尤切略
云近歲瑪拉噶阿勒楚爾博羅齊伽嘉色凌大為邊患
盖緣河套之中水草甘肥易於屯牧故賊頻據彼地擁衆
入掠諸將怯懦率嬰城自守苟或遇敵輒至挫衂既莫
敢折其前鋒又不能邀其歸路敵進獲重利退無後憂
致兵𤇺不靖邊患靡寧命將徂征四年三舉絶無寸功
或高卧而歸或安行以返析圭擔爵優游朝行輦帛輿
金充牣私室且軍旅一動輒報捷音賜予濫施官秩輕
授甚至妄殺平民謬稱首級敵未敗北輒以奔遁為辭
功賞所加非私家子弟即權門厮養而什伍之卒轉餉
之民則委骨荒城膏血野草天怒人怨禍幾日深非細
故也京營素號冗怯留鎮京師猶恐未壯根本顧乃輕
於出禦用䙝天威臨陣輒奔反墮邊軍之功為敵人所
侮且延綏邊也去京師遠宣府大同亦邊也去京師近
彼有門廷之喻此無陛楯之嚴可乎頃兵部建議令宣
府出兵五千大同出兵一萬併力以拔延綏而不慮其
相去既遠往返不逮人心苦於轉移馬力疲於奔軼夫
聲東擊西者賊寇之奸態也擣虚批亢者兵家之長策
也精銳既盡乎西老弱乃留於北萬一北或有警而西
未可離首尾衝決遠近坐困其可為得計哉至於延綏
士馬屯集糧糗不貲乃以山西河南之民任飛芻轉粟
之役徒步千里夫運而妻供父輓而子荷道路愁怨井
落空虚幸而得至束芻百錢斗米倍直不幸遇賊身且
斃矣他尚何云輸將不足則有輕齎輕齎不足又有預
徵水旱不可先知豐歉未能逆卜徵如何其可預也又
令民輸芻束補官而媚權貴私親故者或出空牒以授
倉庾無升合之入至若輸粟給鹽則豪右請託率占虚
名鬻之而商賈費且倍蓰官爵日輕鹽法日沮而邊儲
之不充如故也又朝廷出帑藏給邊歲為銀數十萬山
西河南輸輕齎於邊者歲不下數十萬銀日積而多則
銀益賤粟日散而少則粟益貴而不知者遂於養兵之
中寓養狙之術或以茶鹽或以銀布名為準折糧價實
則侵尅軍需為朝廷有糜廪之虞軍士無果腹之樂至
兵馬所經例需應付居平人日米一斗馬日芻一束追
逐一日之間或一二堡或三四城豈能俱給哉而典守
者巧為竊攘之謀凡所經歷悉有開支罔上行私莫此
為甚及訪禦敵之策則又論議紛紜有謂復受降之故
險守東勝之舊城使聲援交接掎角易制夫欲復城河
北即須塞外屯兵出孤遠之軍涉荒漠之地輜重為累
饋餉惟艱彼或抄掠於前躡襲於後曠日持久軍食乏
絶進不得城退不得歸一敗而聲威大損矣又有謂統
十萬之衆裹半月之糧奮掦武威掃蕩窟穴使河套一
空事非不善也然帝王之兵以全取勝孫吳之法以逸
待勞今欲鼓勇前行窮搜遠擊乘危履險覬萬一之倖
羸糧遠隨則重不及事提兵深入則孤不可援且其間
地方千里無城郭之居委積之守彼或往來遷徙罷我
馳驅我則情見勢屈為敵所困既失坐勝之機必蹈覆
没之轍其最無策者又欲棄延綏勿守使兵民息肩不
知一民尺土皆受之祖宗不可忽也向失東勝故今日
之害萃於延綏而關陕震動今棄延綏則他日之害鍾
於關陜而京師震動賊愈近而禍愈大矣因陳重將權
增城堡廣斥堠募民壮去客兵明賞罰嚴間諜實屯田
復邊漕數事時兵部方主用兵不能盡用也十四年十
月卒年五十八贈少保諡文毅明世父子官翰林俱諡
文自岳始
閔珪字朝瑛烏程人天順八年進士授御史出按河南
以風力聞成化六年擢江西副使進廣東按察使久之
以右僉都御史廵撫江西南贛諸府多盜率強宗家僕
珪請獲盜連坐其主法司議從之尹直軰謀之李孜省
取中旨責珪不能弭盜左遷廣西按察使孝宗嗣位擢
右副都御史廵撫順天入為刑部右侍郎進右都御史
總督兩廣軍務與總兵官毛銳討古田獞副總兵馬俊
參議馬鉉自臨桂深入敗死軍遂退詔停俸討賊珪復
進兵連破七寨他賊悉就撫弘治七年遷南京刑部尚
書尋召為左都御史十一年東宫出閣加太子少保十
三年代白昂為刑部尚書再加太子太保以災異與都
御史戴珊共陳時政八事又陳刑獄四事多報可珪久
為法官議獄皆會情比律歸於仁怒宣府妖人李道明
聚衆燒香巡撫劉聰信千戶黃珍言株連數十家謂道
明將引北寇攻宣府及逮訊無驗珪乃止坐道明一人
餘悉得釋而抵珍罪聰亦下獄貶官帝之親鞫吴一貫
也將寘大辟珪進曰一貫推案不實罪當徒帝不允珪
執如初帝怒戴珊從旁觧之帝乃霽威令更擬珪終以
原擬上帝不悦召語劉大夏對曰刑官執法乃其職未
可深罪帝默然久之曰朕亦知珪老成不易得但此事
太執耳卒如珪議正德元年六月以年踰七十再疏求
退不允及劉瑾用事九卿伏闕固諫韓文被斥珪復連
章乞休明年二月詔加少保賜敇馳傳歸六年十月卒
年八十二贈太保諡莊懿從孫如霖南京禮部尚書如
霖曾孫洪學吏部尚書洪學從弟夢得兵部戎政尚書
他為庶僚者復數人
戴珊字廷珍浮梁人父哻由鄉舉官嘉興教授有學行
富人數軰遣其奴子入學哻不可賄上官強之執愈堅
見忤坐他事去珊幼嗜學天順末與劉大夏同舉進士
久之擢御史督南畿學政成化十四年遷陕西副使仍
督學政正身率教士皆愛慕之歷浙江按察使福建左
右布政使終任不携一土物弘治二年以王恕薦擢右
副都御史撫治鄖陽蜀盜野王剛流劫竹山平利珊合
川陜兵檄副使朱漢等討擒其魁餘皆以脅從論全活
甚衆入歷刑部左右侍郎與尚書何喬新彭韶共事晉
府寧化王鍾鈵淫虐不孝勘不得實再遣珊等勘之遂
奪爵禁錮進南京刑部尚書久之召為左都御史十七
年考察京官珊廉介不苟合給事中吳蕣王盖自疑見
黜連疏詆吏部尚書馬文升並言珊縱妻子納賄珊等
乞罷帝慰留之御史馮允中等言文升珊歷事累朝清
德素著不可因浮詞廢計典乃下蕣蓋詔獄命文升珊
即舉察事珊等言兩人逆計當黜故先劾臣等今黜之
彼必曰是挾私也苟避不黜則負委任而使詐諼者得
志帝命上兩人事蹟皆黜之已劉健等因召對力言蓋
罪輕宜調用帝方嚮用文升珊卒不納帝晚年召對大
臣珊與大夏造膝宴見尤數一日與大夏侍坐帝曰時
當述職諸大臣皆杜門如二卿者雖日見客何害袖出
白金賚之曰少佐而廉且屬勿廷謝曰恐為他人忌也
珊以老疾數求退輒優詔勉留遣醫賜食慰諭有加珊
感激泣下私語大夏曰珊老病子幼恐一旦先朝露公
同年好友何惜一言乎大夏曰唯唯後大夏燕對畢帝
問珊病状言珊實病乞憫憐聽其歸帝曰彼屬卿言耶
主人留客堅客則強留珊獨不能為朕留耶且朕以天
下事付卿軰猶家人父子今太平未兆何忍言歸大夏
出以告珊珊泣曰臣死是官矣帝既崩珊以新君嗣位
不忍言去力疾視事疾作遂卒贈太子太保諡恭簡
贊曰孝宗之為明賢君有以哉恭儉自飭而明於任人
劉謝諸賢居政府而王恕何喬新彭韶等為七卿長相
與維持而匡弼之朝多君子殆比隆開元慶歷盛時矣
喬新韶雖未䆒其用而望著朝野史稱宋仁宗時國未
嘗無嬖倖而不足以累治世之體朝未嘗無小人而不
足以勝善類之氣孝宗初政亦略似之不然承憲宗之
季而欲使政不旁撓財無濫費滋培元氣中外乂安豈
易言哉
明史卷一百八十三
