欽定四庫全書
明史卷八十三
大學士張廷玉等奉敕修
志第五十九
河渠二
黃河上
黃河自唐以前皆北入海宋熙寧中始分趨東南一合泗
入淮一合濟入海金明昌中北流絶全河皆入淮元潰溢
不時至正中受害尤甚濟寧曹鄆間漂沒千餘里賈魯為
總制導使南滙淮入海明洪武元年決曹州雙河口入魚
臺徐逹方北征乃開塌場口引河入泗以濟運而徙曹州
治於安陵塌場者濟寧以西耐牢坡以南直抵魚臺南陽
道也八年河決開封太黃寺堤詔河南參政安然發民夫
三萬人塞之十四年決原武祥符中牟有司請興築帝以
為天災令護舊堤而已十五年春決朝邑七月決滎澤陽
武十七年決開封東月堤自陳橋至陳留横流數十里又
決杞縣入巴河遣官塞河蠲被災租税二十二年河
没儀封徙其治於白樓村二十三年春決歸德州東
南鳳池口逕夏邑永城發興武等十衛士卒與歸德
民併力築之罪有司不以聞者其秋決開封西華諸
縣漂沒民舍遣使振萬五千七百餘戶二十四年四
月河水暴溢決原武黑洋山東經開封城北五里又
東南由陳州項城太和潁州潁上東至夀州正陽鎮
全入於淮而賈魯河故道遂淤又由舊曹州鄆城兩
河口漫東平之安山元會通河亦淤明年復決陽武汜
陳州中牟原武封邱祥符蘭陽陳留通許太康扶溝杞
十一州縣有司具圖以聞發民丁及安吉等十七衞軍
士修築其冬大寒役遂罷三十年八月決開封城三面
受水詔改作倉庫於滎陽高阜以備不虞冬蔡河徙陳
州先是河決由開封北東行至是下流淤又決而之南
永樂三年河決温縣堤四千丈濟濴二水交溢渰民
田四十餘里命修堤防四年修陽武黃河決岸八年
秋河決開封壞城二百餘丈民被患者萬四千餘戶没
田七千五百餘頃帝以國家藩屏地特遣侍郎張信往
視信言祥符魚王口至中灤下二十餘里有舊黃河岸
與今河面平濬而通之使循故道則水勢可殺因繪圖
以進時尚書宋禮侍郎金純方開會通河帝乃發民丁
十萬命興安伯徐亨侍郎蔣廷瓚偕純相治併令禮總
其役九年七月河復故道自封邱金龍口下魚臺塌埸
會汶水經徐吕二洪南入於淮是時會通河已開黃河
與之合漕道大通遂議罷海運而河南水患亦稍息已
而決陽武中鹽堤漫中牟祥符尉氏工部主事藺芳按
視言堤當急流之衝夏秋泛漲勢不可驟殺宜捲土樹
樁以資捍禦無令重為民患而已又言中灤導河分流
使由故道北入海誠萬世利但緣河堤埽止用蒲繩泥
草不能持久宜編木為囤填石其中則水可殺堤可固
詔皆從其議十四年決開封州縣十四經懷遠由渦河
入於淮二十年工部以開封土城堤數潰請濬其東故
道報可宣德元年霪雨溢開封州縣十三年以河患徙
靈州千戶所於城東六年從河南布政使言濬祥符抵
儀封黃陵岡淤道四百五十里是時金龍口漸淤而河
復屢溢開封十年從御史李懋言濬金龍口正統二年
築陽武原武滎澤決岸又決濮州范縣三年河復決陽
武及邳州灌魚臺金鄉嘉祥越數年又決金龍口陽穀
堤及張家黑龍廟口而徐吕二洪亦漸淺太黃寺巴河
分水處水脈微細十三年方從都督同知武興言發卒
疏濬而陳留水夏漲決金村堤及黑潭南岸築垂竣復
決其秋新鄉八柳樹口亦決漫曺濮抵東昌衝張秋潰
夀張沙灣壞運道東入海徐吕二洪遂淺澀命工部侍
郎王永和往理其事永和至山東修沙灣未成以冬寒
停役且言河決自衞輝宜敕河南守臣修塞帝切責之
令山東三司築沙灣趣永和塞河南八柳樹疏金龍口
使河由故道明年正月河復決聊城至三月永和濬黑
洋山西灣引其水由太黃寺以資運河修築沙灣堤大
半而不敢盡塞置分水閘設三空放水自大清河入海
且設分水閘二空於沙灣西岸以泄上流而請停八柳
樹工從之是時河勢方横溢而分流大清不耑向徐吕
徐吕益膠淺且自臨清以南運道艱阻景泰二年特敕
山東河南巡撫都御史洪英王暹協力合治務令水歸
漕河暹言黃河自陜州以西有山峽不能為害陜州以
東則地勢平緩水易泛溢故為害甚多洪武二十四年
改流從汴梁北五里許由鳳陽入河者為大黃河其支
流出徐州以南者為小黃河以通漕運自正統十三年
以來河復故道從黑洋山後徑趨沙灣入海但存小黃
河從徐州出岸高水低隨濬隨塞以是徐州之南不得
飽水臣自黑洋山東南抵徐州督河南三司疏濬臨清
以南請以責英未幾給事中張文質劾暹英治水無績
請引塌埸水濟徐吕二洪濬潘家渡以北支流殺沙灣
水勢且開沙灣浮橋以西河口築閘引水以灌臨清而
别命官以責其成詔不允仍命暹英調度時議者謂沙
灣以南地高水不得南入運河謂引耐牢坡水以灌運
而勿使經沙灣别開河以避其衝決之勢或又言引耐
牢坡水南去則自此以北枯澀矣甚者言沙灣水湍急
石鐵沉下若羽非人力可為宜設齋醮符咒以禳之帝
心甚憂念命工部尚書石璞往治而加河神封號璞至
濬黑洋山至徐州以通漕而沙灣決口如故乃命中官
黎賢阮洛御史彭誼協治璞等築石堤於沙灣以禦決
河開月河二引水以益運河且殺其決勢三年五月河
流漸微細沙灣堤始成乃加璞太子太保而於黑洋山
沙灣建河神二新廟歲春秋二祭六月大雨浹旬復決
沙灣北岸掣運河之水以東近河地皆沒命英督有司
修築復敕中官黎賢武艮工部侍郎趙榮往治四年正
月河復決新塞口之南詔復加河神封號至四月決口
乃塞五月大雷雨復決沙灣北岸掣運河水入鹽河漕
舟盡阻帝復命璞往乃鑿一河長三里以避決口上下
通運河而決口亦築壩截之令新河運河俱可行舟工
畢奏聞帝恐不能久令璞且留處置而命諭德徐有貞
為僉都御史耑治沙灣時河南水患方甚原武西華皆
遷縣治以避水巡撫暹言黃河舊從開封北轉流東南
入淮不為害自正統十三年改流為二一自新鄉八柳
樹由故道東經延津封邱入沙灣一決滎澤漫流原武
抵祥符扶溝通許洧川尉氏臨潁郾城陳州商水西華
項城太康沒田數十萬頃而開封患特甚雖嘗築大小
堤於城西皆三十餘里然沙土易壊隨築隨決小堤已
沒大堤復壞其半請起軍民夫協築以防後患帝可其
奏太僕少卿黃仕儁亦言河分兩派一自滎澤南流入
項城一自新鄉八柳樹北流入張秋會通河竝經六七
州縣約二千餘里民皆蕩析離居而有司猶徵其税乞
敕所司覆視免徵帝亦可其奏巡撫河南御史張瀾又
言原武黃河東岸嘗開二河合黑洋山舊河道引水濟
徐呂今河改決而北二河淤塞不通恐徐吕乏水必妨
漕運黑洋山北河流稍紆迴請因決口改挑一河以接
舊道灌徐吕帝亦從之有貞至沙灣上治河三策一置
水閘門臣聞水之性可使通流不可使堙塞禹鑿龍門
闢伊闕為疏導計也故漢武堙瓠子終弗成功漢明疏
汴河踰年著績今談治水者甚衆獨樂浪王景所述制
水門之法可取盖沙灣地土皆沙易致坍決故作壩作
閘皆非善計請依景法損益其間置閘門於水而實其
底令高常五尺尺小則拘之以濟運大則疏之使趨海
則有通流之利無堙塞之患矣一開分水河凡水勢大
者宜分小者宜合今黃河勢大恒衝決運河勢小恒乾
淺必分黃水合運河則有利無害請度黃河可分之地
開廣濟河一道下穿濮陽博陵及舊沙河二十餘里上
連東西影塘及小嶺等地又數十餘里其内則有古大
金堤可倚以為固其外有八十里梁山泊可恃以為泄
至新置二閘亦頗堅牢可以宣節使黃河水大不至泛
溢為害小亦不至乾淺以阻漕運其一挑深運河帝諭
有貞如其議行之有貞乃踰濟汶沿衞沁循大河道濮
范相度地形水勢上言河自雍而豫出險固而之夷斥
水勢既肆由豫而兖土益疎水益肆而沙灣之東所謂
大洪口者適當其衝於是決焉而奪濟汶入海之路以
去諸水從之而洩堤以潰渠以淤澇則溢旱則涸漕道
由此阻然驟而堰之則潰者益潰淤者益淤今請先疏
其水水勢平乃治其決決止乃濬其淤於是設渠以疏
之起張秋金堤之首西南行九里至濮陽濼又九里至
博陵陂又六里至夀張之沙河又八里至東西影塘又
十有五里至白嶺灣又三里至李&KR1374;凡五十里由李&KR1374;
而上二十里至竹口蓮花池又三十里至大瀦潭乃踰
范曁濮又上而西凡數百里經澶淵以接河沁築九堰
以禦河流旁出者長各萬丈實之石而鍵以鐵六年七
月功成賜渠名廣濟沙灣之決垂十年至是始塞亦會
黃河南流入淮有貞乃克奏功凡費木鐵竹石累數萬
夫五萬八千有奇工五百五十餘日自此河水北出濟
漕而阿鄄曺鄆間田出沮洳者百數十萬頃乃濬漕渠
由沙灣北至臨清南抵濟寧復建八閘於東昌用王景
制水門法以平水道而山東河患息矣七年夏河南大
雨河決開封河南彰德其秋畿輔山東大雨諸水竝溢
高地丈餘堤岸多衝決仍敕有貞修築未幾事竣還京
入見奬勞甚至擢副都御史天順元年修祥符護城大
堤五年七月河決汴梁土城又決磚城城中水丈餘壊
官民舍過半周王府宫人及諸守土官皆乘舟筏以避
軍民溺死無算襄城亦決縣城命工部侍郎薛遠往視
恤災戶蠲田租公廨民居以次修理明年二月開祥符
曺家溜河勢稍平七年春河南布政司照磨金景輝考
滿至京上言國初黃河在封邱後徙康王馬頭去城北
三十里復有二支河一由沙門注運河一由金龍口逹
徐吕入海正統戊辰決滎澤轉趨城南并流入淮舊河
支河俱堙漕河因而淺澀景泰癸酉因水廹城築堤四
十里勞費過甚而水發輒潰然尚未至決城壕為人害
也至天順辛巳水暴至土城磚城竝汜七郡財力所築
之堤俱委諸無用人心惶惶未知所底夫河不循故道
併流入淮是為妄行今急宜疏道以殺其勢若止委之
一淮而以堤防為長策恐開封終為魚鼈之區乞敕部
檄所司先疏金龍口寬闊以接漕河然後相度舊河或
别求泄水之地挑濬以平水患為經久計命如其說行
之成化七年命王恕為工部侍郎奉敕總理河道總河
侍郎之設自恕始也時黃河不為患恕耑力漕河而已
十四年河決開封壞護城堤五十丈巡撫河南都御史
李衍言河南累有河患皆下流壅塞所至宜疏開封西
南新城地下抵梁家淺舊河口七里壅塞以洩杏花營
上流又自八角河口直抵南頓分導散漫以免祥符鄢
陵雎陳歸德之災乃敕衍酌行之明年正月遷滎澤縣
治以避水而開封堤不久即塞弘治二年五月河決開
封及金龍口入張秋運河又決埽頭五所入沁郡邑多
被害汴梁尢甚議者至請遷開封城以避其患布政司
徐恪持不可乃止命所司大發卒築之九月命白昂為
戶部侍郎修治河道賜以特敕令會山東河南北直隸
三巡撫自上源決口至運河相機修築三年正月昂上
言臣自淮河相度水勢抵河南中牟等縣見上源決口
水入南岸者十三入北岸者十七南決者自中牟楊橋
至祥符界析為二支一經尉氏等縣合潁水下□山入
於淮一經通許等縣入渦河下荆山入於淮又一支自
歸德州通鳳陽之亳縣亦合渦河入於淮北決者自原
武經陽武祥符封邱蘭陽儀封考城其一支決入金龍
等口至山東曹州衝入張秋漕河去冬水消沙積洪口
已淤因併為一大支由祥符翟家口合沁河出丁家道
口下徐州此河流南北分行大勢也合潁渦二水入淮
者各有灘磧水脈頗微宜疏濬以殺河勢合沁水入徐
者則以河道淺隘不能受方有漂沒之虞况上流金龍
諸口雖暫淤久將復決宜於北流所經七縣築為堤岸
以衞張秋但原敕治山東河南北直隸而南直隸淮徐
境實河所經行要地尚無所統於是併以命昂昂舉郎
中婁性協治乃役夫二十五萬築陽武長堤以防張秋
引中牟決河出滎澤楊橋以達淮濬宿州古汴河以入
泗又濬睢河自歸德飲馬池經符離橋至宿遷以會漕
河上築長堤下修減水閘又疏月河十餘以洩水塞決
口三十六使河流入汴汴入睢睢入泗泗入淮以達海
水患稍寧昂又以河南入淮非正道恐卒不能容復於
魚臺德州吴橋修古長堤又自東平北至興濟鑿小河
十二道入大清河及古黃河以入海河口各建石堰以
時啟閉盖南北分治而東南則以疏為主云六年二月
以劉大夏為副都御史治張秋決河先是河決張秋戴
家廟掣漕河與汶水合而北行遣工部侍郎陳政督治
政言河之故道有二一在滎澤孫家渡口經朱仙鎮直
抵陳州一在歸德州飲馬池與亳州地相屬舊俱入淮
今已淤塞因致上疏衝激勢盡北趨自祥符孫家口楊
家口車船口蘭陽銅瓦廂決為數道俱入運河於是張
秋上下勢甚危急自堂邑至濟寧堤岸多崩圯而戴家
廟減水閘淺隘不能洩水亦有衝決請濬舊河以殺上
流之勢塞決河以防下流之患政方漸次修舉未幾卒
官帝深以為憂命廷臣會薦才識堪任者僉舉大夏遂
賜敕以往十二月巡按河南御史涂昇言黃河為患南
決病河南北決病山東昔漢決酸棗復決瓠子宋決館
陶復決澶州元決汴梁復決蒲口然漢關中中宋都大
梁河決為患不過瀕河數郡而已今京師專藉會通河
歲漕粟數百萬石河決而北則大為漕憂臣博采輿論
治河之策有四一曰疏濬滎鄭之東五河之西飲馬白
露等河皆黃河由渦入淮之故道其後南流日久或河
口以淤高不洩或河身狹隘難容水勢無所分殺遂泛
濫北決今惟躧上流東南之故道相度疏濬則正流歸
道餘波就壑下流無奔潰之害北岸無衝決之患矣二
曰扼塞既殺水勢於東南必須築堤岸於西北黃陵岡
上下舊堤缺壞當度下流東北形勢去水遠近補築無
遺排障百川悉歸東南由淮入海則張秋無患而漕河
可保矣三曰用人薦河南僉事張鼐四曰久任則請專
信大夏且於歸德或東昌建公廨令居中裁決也帝以
為然七年五月命太監李興平江伯陳銳往同大夏共
治張秋十二月築塞張秋決口工成初河流湍悍決口
闊九十餘丈大夏行視之曰是下流未可治當治上流
於是即決口西南開越河三里許使糧運可濟乃濬儀
封黃陵岡南賈魯舊河四十餘里由曹出徐以殺水勢
又濬孫家渡口别鑿新河七十餘里導使南行由中牟
潁川東入淮又濬祥符四府營淤河由陳留至歸德分
為二一由宿遷小河口一由亳渦河俱會於淮然後沿
張秋兩岸東西築臺立表貫索聯巨艦穴而窒之實以
土至決口去窒沉艦壓以大埽且合且決隨決隨築連
晝夜不息決既塞繚以石堤隠若長虹功乃成帝遣行
人齎羊酒往勞之改張秋名為安平鎮大夏等言安平
鎮決口已塞河下流北入東昌臨清至天津入海運道
已通然必築黃陵岡河口導河上流南下徐淮庶可為
運道久安之計廷議如其言乃以八年正月築塞黃陵
岡及荆隆等口七處旬有五日而畢盖黃陵岡居安平
鎮之上流其廣九十餘丈荆隆等口又居黃陵岡之上
流其廣四百三十餘丈河流至此寬漫奔放皆喉襟重
地諸口既塞於是上流河勢復歸蘭陽考城分流逕徐
州歸德宿遷南入運河會淮水東注於海南流故道以
復而大名府之長堤起胙城歴滑縣長垣東明曺州曺
縣抵虞城凡三百六十里其西南荆隆等口新堤起於
家店歷銅瓦廂東橋抵小宋集凡百六十里大小二堤
相翼而石壩俱培築堅厚潰決之患於是息矣帝以黃
陵岡河口功成敕建黃河神祠以鎮之賜額曰昭應其
秋召大夏等還京荆隆即金龍也十一年河決歸德管
河工部員外郎謝緝言黃河一支先自徐州城東小浮
橋流入漕河南抵邳州宿遷今黃河上流於歸德州小
壩子等處衝决與黃河别支會流經宿州睢寧由宿遷
小河口流入漕河於是小河口北抵徐州水流漸細河
道淺阻且徐吕二洪惟賴沁水接濟自沁源河内歸德
至徐州小浮橋流出雖與黃河異源而比年河沁之流
合而為一今黃河自歸德南決恐牽引沁水俱往南流
則徐吕二洪必至淺阻請亟塞歸德決口遏黃水入徐
以濟漕而挑沁水之淤使入徐以濟徐吕則水深廣而
漕便利矣帝從其請未幾河南管河副使張鼐言臣嘗
請修築侯家潭口決河以濟徐吕二洪今自六月以來
河流四溢潭口決齧彌深工費浩大卒難成功臣嘗行
視水勢荆隆口堤内舊河通賈魯河由丁家道口下徐
淮其迹尚在若於上源武陟木欒店别鑿一渠下接荆
隆口舊河俟河流南遷則引之入渠庶沛然之勢可接
二洪而糧運無所阻矣帝為下其議於總漕都御史李
蕙越二歲兖州知府龔弘上言副使鼐見河勢南行欲
自荆隆口分沁水入賈魯河又自歸德西王牌口上下
分水亦入賈魯河俱由丁家道口入徐州但今秋水從
王牌口東行不由丁家口而南顧逆流東北至黃陵岡
又自曹縣入單南連虞城乞令守臣亟建疏濬修築之
策於是河南巡撫都御史鄭齡言徐吕二洪藉河沁二
水合流東下以相接濟今丁家道口上下河決堤岸者
十有二處共闊三百餘丈而河淤三十餘里上源奔放
則曹單受害而安平可虞下流散溢則蕭碭被患而漕
流有阻濬築誠急務也部覆從之乃修丁家口上下堤
岸初黃河自原武滎陽分而為三一自亳州鳳陽至清
河口通淮入海一自歸德州過丁家道口抵徐州小浮
橋一自窪泥河過黃陵岡亦抵徐州小浮橋即賈魯河
也迨河決黃陵岡犯張秋北流奪漕劉大夏往塞之仍
出清河口十八年河忽北徙三百里至宿遷小河口正
德三年又北徙三百里至徐州小浮橋四年六月又北
徙一百二十里至沛縣飛雲橋俱入漕河是時南河故
道淤塞水惟北趨單豐之間河窄水溢決黃陵岡尚家
等口曹單田廬多沒至圍豐縣城郭兩岸闊百餘里督
漕及山東鎮巡官恐經鉅野陽穀故道則奪濟寧安平
運河各陳所見以請議未定明年九月河復衝黃陵岡
入賈魯河汎溢横流直抵豐沛御史林茂逹亦以北決
安平鎮為虞而請濬儀封考城上流故道引河南流以
分其勢然後塞決口築故堤工部侍郎崔巖奉命修理
黃河濬祥符董盆口滎澤孫家渡又濬賈魯河及亳州
故河各數十里且築長垣諸縣決口及曺縣外堤梁靖
決口功未就而驟雨堤潰巖上疏言河勢衝蕩益甚且
流入王子河亦河故道若非上流多殺水勢決口恐難
卒塞莫若於曺單豐沛增築堤防毋令北徙庶可護漕
且請别命大臣知水利者共議於是帝責巖治河無方
而以侍郎李鏜代之鏜言蘭陽儀封考城故道淤塞故
河流俱入賈魯河經黃陵岡至曺縣決梁靖楊家二口
侍郎巖亦嘗修濬緣地高河澱隨濬隨淤水勢不多而
決口又難築塞今觀梁靖以下地勢最卑故衆流奔注
成河直抵沛縣藉令其口築成而容受全流無地必致
迴激黃陵岡堤岸而運道妨矣至河流故道堙者不可
復疏請起大名三春柳至沛縣飛雲橋築堤三百餘里
以障河北徙從之六年二月功未竣鏜言陳橋集銅瓦
廂俱應增築請設副使一人耑理會河南盜起召鏜還
京命姑已其不急者遂委其事於副使而堤役由此罷
八年六月河復決黃陵岡部議以其地界大名山東河
南守土官事權不一請耑遣重臣乃命管河副都御史
劉愷兼理其事愷奏率衆祭告河神越二日河已南徙
尚書李鐩因請祭河且賜愷羊酒愷於治河束手無策
特歸功於神曹單間被害日甚世宗初總河副都御史
龔宏言黃河自正德初載變遷不常日漸北徙大河之
水合成一派歸入黃陵岡前乃折而南出徐州以入運
河黃陵岡初築三埽先已決去其二懼山陜諸水横發
加以霖潦決而趨張秋復由故道入海臣嘗築堤起長
垣由黃陵岡抵山東楊家口延袤二百餘里今擬距堤
十里許再築一堤延袤高廣如之即河水溢舊堤流至
十里外性緩勢平可無大決從之自黃陵岡決開封以
南無河患而河北徐沛諸州縣河徙不常嘉靖五年督
漕都御史高友璣請濬山東賈魯河河南鴛鴦口分洩
水勢毋偏害一方部議恐害山東河南不允六年冬以
章拯為工部侍郎兼僉都御史治河先是大學士費宏
言河入汴梁以東分為三支雖有衝決可無大害正德
末渦河等河日就淤淺黃河大股南趨之勢既無所殺
乃從蘭陽考城曺濮奔赴沛縣飛雲橋及徐州之溜溝
悉入漕河泛溢瀰漫此前數年河患也近者沙河至沛
縣浮沙湧塞官民舟楫悉耴道昭陽湖春夏之交湖面
淺涸運道必阻渦河等河必宜亟濬御史戴金言黃河
入淮之道有三自中牟至荆山合長淮曰渦河自開封
經葛岡小壩丁家道口馬牧集鴛鴦口至徐州小浮橋
口曰汴河自小壩經歸德城南飲馬池抵文家集經夏
邑至宿遷曰白河弘治間渦白上源堙塞而徐州獨受
其害宜自小壩至宿遷小河併賈魯河鴛鴦口文家集
壅塞之處盡行疏通則趨淮之水不止一道而徐州水
患殺矣御史劉欒言曺縣梁靖口南岸舊有賈魯河南
至武家口十三里黃沙淤平必宜開濬武家口下至馬
牧集鴛鴦口百十七里即小黃河舊通徐州故道水尚
不涸亦宜疏通督漕總兵官楊宏亦請疏歸德小壩丁
家道口亳州渦河宿遷小河友璣及拯亦屢以為言俱
下工部議以為濬賈魯故道開渦河上源功大難成未
可輕舉但議築堤障水俾入正河而已是年黃河上流
驟溢東北至沛縣廟道口截運河注鷄鳴臺口入昭陽
湖汶泗南下之水從而東而河之出飛雲橋者漫而北
淤數十里河水沒豐縣徙治避之明年拯言滎陽北孫
家渡蘭陽北趙皮寨皆可引水南流但二河通渦東入
淮又東至鳳陽長淮衞經夀春王諸園寢為患叵測惟
寧陵北坌河一道通飲馬池抵文家集又經夏邑至宿
州符離橋出宿遷小河口自趙皮寨至文家集凡二百
餘里濬而通之水勢易殺而園寢無患乃為圖說以聞
命刻期舉工而河決曺單城武陽家梁靖二口吴士舉
莊衝入鷄鳴臺奪運河沛地淤填七八里糧艘阻不進
御史吴仲以聞因劾拯不能辦河事乞擇能者往代其
冬以盛應期為總督河道右都御史是時光祿少卿黃
綰詹事霍韜左都御史胡世寧兵部尚書李承勛各獻
治河之議綰言漕河資山東泉水不必資黃河莫若濬
兖冀間兩高中低之地道河使北至直沽入海韜言議
者欲引河自蘭陽注宿遷夫水溢徐沛猶有二洪為之
東捍東北諸山亘列如垣有所底極若道蘭陽則歸德
鳳陽平地千里河勢奔放數郡皆壑患不獨徐沛矣按
衞河自衞輝汲縣至天津入海猶古黃河也今宜於河
隂原武懷孟間審視地形引河水注於衞河至臨清天
津則徐沛水勢可殺其半且元人漕舟涉江入淮至封
邱北陸運百八十里至淇門入御河達京師御河即衞
河也今導河注衞冬春泝衞河沿臨清至天津夏秋則
由徐沛此一舉而運道兩得也世寧言河自汴以來南
分二道一出汴城西滎澤經中牟陳潁至夀州入淮一
出汴城東祥符經陳留亳州至懷遠入淮其東南一道
自歸德宿州經虹縣雎寧至宿遷出其東分五道一自
長垣曺鄆至陽穀出一自曺州雙河口至魚臺塌埸口
出一自儀封歸德至徐州小浮橋出一自沛縣南飛雲
橋出一自徐沛之中境山北溜溝出六道皆入漕河而
南會於淮今諸道皆塞惟沛縣一道僅存合流則水勢
既大河身亦狹不能容故溢出為患近又漫入昭陽湖
以致流緩沙壅宜因故道而分其勢汴西則濬孫家渡
抵夀州以殺上流汴東南出懷遠宿遷及正東小浮橋
溜溝諸道各宜擇其利便者開濬一道以洩下流或修
武城南廢堤抵豐單接沛北廟道口以防北流此皆治
河急務也至為運道計則當於湖東滕沛魚臺鄒縣間
獨山新安社地别鑿一渠南接留城北接沙河不過百
餘里厚築西岸以為湖障令水不得漫而以一湖為河
流散漫之區乃上策也承勛言黃河入運支流有六自
渦河源塞則中出小黃河溜溝等處不數年諸處皆塞
北併出飛雲橋於是豐沛受患而金溝運道遂淤然幸
東面皆山猶有所障故昭陽湖得通舟若益徙而北則
徑奔入海安平鎮故道可慮單縣榖亭百萬生靈之命
可虞又益北則自濟寧至臨清運道諸水俱相隨入海
運何由通臣愚以為相六道分流之勢導引使南可免
衝決此下流不可不疏濬也欲保豐沛單縣榖亭之民
必因舊堤築之堤其西北使毋溢出此上流不可不堤
防也其論昭陽湖東引水為運道與世寧同乃下總督
大臣會議七年正月應期奏上如世寧策請於昭陽湖
東改為運河會河決淤廟道口三十餘里乃别遣官濬
趙皮寨孫家渡南北溜溝以殺上流隄武城迤西至沛
縣南以防北潰會旱災修省言者請罷新河之役乃召
應期還京以工部侍郎潘希曾代希曾抵官言邇因趙
皮寨開濬未通疏孫家渡口以殺河勢請敕河南廵撫
潘塤督管河副使刻期成功帝從其奏希曾又言漕渠
廟道口以下忽淤數十里者由決河西來横衝口上并
掣閘河之水東入昭陽湖致閘水不南而飛雲橋之水
時復北漫故也今宜於濟沛間加築東堤以遏入湖之
路更築西堤以防黃河之衝則水不散緩而廟道口可
永無淤塞之虞帝亦從之八年六月單豐沛三縣長堤
成九年五月孫家渡河堤成逾月河決曹縣一自胡村
寺東東南至賈家壩入古黃河由丁家道口至小浮橋
入運河一自胡村寺東北分二支一東南經虞城至碭
山合古黃河出徐州一東北經單縣長堤抵魚臺漫為
坡水傍穀亭入運河單豐沛三縣長堤障之不為害希
曾上言黃由歸德至徐入漕故道永樂間濬開封府支
河達魚臺入漕以濟淺自弘治時黃河改由單豐出沛
之飛雲橋而歸德故道始塞魚臺支河亦塞今全河復
其故道則患害己遠支流逹於魚臺則淺涸無虞此漕
運之利國家之福也帝悦下所司知之乃召希曾還京
自是豐沛漸無患而魚臺數溢十一年總河僉都御史
戴時宗請委魚臺為受水之地言河東北岸與運道鄰
惟西南流者一由孫家渡出夀州一由渦河口出懷遠
一由趙皮寨出桃源一由梁靖口出徐州小浮橋往年
四道俱塞全河南奔故豐沛曺單魚臺以次受害今患
獨鍾於魚臺宜棄以受水因而道之使入昭陽湖過新
開河出留城金溝境山乃易為力至塞河四道惟渦河
經祖陵未敢輕舉其三支河頗存故迹宜乘魚臺壅塞
令開封河夫捲埽填堤逼使河水分流則魚臺水勢漸
減俟水落畢工并前三河共為四道以分洩之河患可
已明年都御史朱裳代時宗條上治河二事大略言三
大支河宜開如時宗計而請塞梁靖口迤東由魚臺入
運河之坌口以捍黃河則穀亭鎮迤南二百餘里淤者
可濬是謂塞黃河之口以開運河黃河自穀亭轉入運
河順流而南二日抵徐州徐州逆流而北四日乃抵穀
亭黃水之利莫大於此恐河流北趨或由魚臺金鄉濟
寧漫安平鎮則運河堤岸衝決或三支一有壅淤則穀
亭南運河亦且衝決宜繕築堤岸束黃入運是謂借黃
河之水以資運河詔裳相度處置十三年正月裳復言
今梁靖口趙皮寨已通孫家渡方濬惟渦河一支因趙
皮寨下流雎州野鷄岡淤正河五十餘里漫於平地注
入渦河宜挑濬深廣引導漫水歸入正河而於雎州張
見口築長堤至歸德郭村凡百餘里以防汎溢更時疏
梁靖口下流且挑儀封月河入之達於小浮橋則北岸
水勢殺矣夫河過魚臺其流漸北將有越濟寧趨安平
東入於海之漸嘗議塞坌河之口以安運濟而水勢洶
湧恐難遽塞塞亦不能無横決黃陵岡李居莊諸處不
能無患徐州迤上至魯橋泥沙停滯山東諸泉水微運
道必澀請創築城武至濟寧縷水大堤百五十餘里以
防北溢而自魯橋至沛縣東堤百五十餘里修築堅厚
固之以石自魚臺至穀亭開通淤河引水入漕以殺魚
臺城武之患此順水之性不與水争地者也孫家渡渦
河二支俱出懷遠會淮流至鳳陽經皇陵及夀春王陵
至泗州經祖陵皇陵地高無慮祖陵則三面距河夀春
王陵尢廹近祖陵宜築土堤夀春王陵宜砌石岸然事
體重大不敢輕舉也清江浦口正當黃淮會合之衝二
河水漲漫入河口以致淤塞滯運宜濬深廣而又築堤
以防水漲築壩以護行舟皆不可緩往時淮水獨流入
海而海口又有套流安東上下又有澗河馬邏諸港以
分水入海今黃河滙入於淮水勢已非其舊而諸港套
俱已堙塞不能速洩下壅上溢梗塞運道宜將溝港次
第開濬海口套沙多置龍爪船往来爬盪以廣入海之
路此所謂殺其下流者也河出魚臺雖借以利漕然未
有數十年不變者也一旦他徙則徐沛必涸宜大濬山
東諸泉以滙於汶河則徐沛之渠不患乾涸雖坌河口
塞亦無虞矣工部覆如其議帝允行之未幾裳憂去命
劉天和為總河副都御史代裳是歲河決趙皮寨入淮
穀亭流絶廟道口復淤天和役夫十四萬濬之已而河
忽自夏邑大邱回村等集衝數口轉向東北流經蕭縣
下徐州小浮橋天和言黃河自魚沛入漕河運舟通利
者數十年而淤塞河道廢壞閘座阻隔泉流衝廣河身
為害亦大今黃河既改衝從虞城蕭碭下小浮橋而榆
林集侯家林二河分流入運者俱淤塞斷流利去而害
獨存宜濬魯橋至徐州二百餘里之淤塞制可十四年
從天和言自曺縣梁靖口東坌河口築壓口縷水堤復
築曹縣八里灣至單縣侯家林長堤各一道是年冬天
和條上治河數事中言魯橋至沛縣東堤舊議築石以
禦横流今黃河既南徙可不必築孫家渡自正統時全
河從此南徙弘治間淤塞屢開屢淤卒不能通今趙皮
寨河日漸衝廣若再開渡口併入渦河不惟二洪水澀
恐亦有陵寢之虞宜仍其舊勿治舊議祥符盤石蘭陽
銅瓦廂考城蔡家口各添築月堤臣以為黃河之當防
者惟北岸為重當擇其去河遠者大隄中隄各一道修
補完築使北岸七八百里間聯屬高厚則前勘應築諸
堤舉在其中皆可罷不築帝亦從之十五年督漕都御
史周金言自嘉靖六年後河流益南其一由渦河直下
長淮而梁靖口趙皮寨二支各入清河滙於新莊閘遂
灌裏河水退沙存日就淤塞故老皆言河自汴来本濁
而渦淮泗清新莊閘正當二水之口河淮既合昔之為
沛縣患者今移淮安矣因請於新莊更置一渠立閘以
資蓄洩從之十六年冬從總河副都御史于湛言開地
邱店野鷄岡諸口上流四十餘里由桃源集丁家道口
入舊黃河截渦河水入河濟洪十八年總河都御史胡
纘宗開考城孫繼口孫祿口黃河支流以殺歸雎水患
且灌徐吕因於二口築長堤及修築馬牧集決口二十
年五月命兵部侍郎王以旂督理河道協總河副都御
史郭持平計議先一歲黃河南徙決野鷄岡由渦河經
亳州入淮舊決口俱塞其由孫繼口及考城至丁家道
口虞城入徐吕者亦僅十之二持平久治弗效降俸戴
罪以旂至上言國初漕河惟通諸泉及汶泗黃河勢猛
冰濁遷徙不常故徐有貞白昂劉大夏力排之不資以
濟運也今幸黃河南徙諸閘復舊宜濬山東諸泉入野
鷄岡新開河道以濟徐吕而築長堤沛縣以南聚水如
閘河制務利漕運而已明年春持平請濬孫繼口及扈
運口李景高口三河使東由蕭碭入徐濟運其秋從以
旂言於孫繼口外别開一渠洩水以濟徐吕凡八月三
口工成以旂持平皆被奬遂召以旂還未幾李景高口
復淤先是河決豐縣遷縣治於華山久之始復其故治
河決孟津夏邑皆遷其城及野鷄岡之決也鳳陽沿淮
州縣多水患乃議徙五河蒙城避之而臨淮當祖陵形
勝不可徙乃用巡按御史賈太亨言敕河撫二臣亟濬
碭山河道引入二洪以殺南注之勢二十六年秋河決
曹縣水入城二尺漫金鄉魚臺定陶城武衝穀亭總河
都御史詹瀚請於趙皮寨諸口多穿支河以分水勢詔
可三十一年九月河決徐州房村集至邳州新安運道
淤阻五十里總河副都御史曾鈞上治河方略乃濬房
村至雙溝曲頭築徐州高廟至邳州沂河又言劉伶臺
至赤晏廟凡八十里乃黃河下流淤沙壅塞疏濬宜先
次則草灣考黃河口衝激渰沒安東一縣亦當急築更
築長堤磯&KR0008;以備衝激又三里溝新河口視舊口水高
六尺開舊口有沙淤之患而為害稍輕開新口未免渰
没之虞而漕舟頗便宜暫閉新口建置閘座且增築高
家堰長堤而新莊諸閘甃石以遏横流帝命侍郎吳鵬
振災戶而悉從鈞奏三里溝新河者督漕都御史應檟
以先年開清河口通黃河之水以濟運今黃河入海下
流澗口安東俱漲塞河流壅而漸高瀉入清河口沙停
易淤屢濬屢塞溝在淮水下流黃河未合之上故閉清
河口而開之使船由通濟橋遡溝出淮以達黃河者也
時濬徐邳將訖工一夕水湧復淤帝用嚴嵩言遣官祭
河神而鵬鈞復共奏請急築濬草灣劉伶臺建閘三里
溝迎納泗水清流且於徐州以上至開封濬支河一二
令水分殺其冬漕河工竣進鈞秩侍郎三十七年七月
曹縣新集淤新集地接梁靖口歴夏邑丁家道口馬牧
集韓家道口司家道口至蕭縣薊門出小浮橋此賈魯
河故道也自河患亟别開支河出小河以殺水勢而本
河漸澀至是遂决趨東北叚家口析而為六曰大溜溝
小溜溝秦溝濁河胭脂溝飛雲橋俱由運河至徐洪又
分一支由碭山堅城集下郭貫樓析而為五曰龍溝母
河梁樓溝楊氏溝胡店溝亦由小浮橋會徐洪而新集
至小浮橋故道二百五十餘里遂淤不可復矣自後河
忽東忽西靡有定向水得分瀉者數年不至壅潰然分
多勢弱淺者僅二尺識者知其必淤至四十四年七月
河決沛縣上下二百餘里運道俱淤全河逆流自沙河
至徐州以北至曹縣棠林集而下北分二分南流者遶
沛縣戚山楊家集入秦溝至徐北流者遶豐縣華山東
北由三教堂出飛雲橋又分而為十三支或横絶或逆
流入漕河至湖陵城口散漫湖坡達於徐州浩渺無際
而河變極矣乃命朱衡為工部尚書兼理河漕又以潘
季馴為僉都御史總理河道明年二月復遣工科給事
中何起鳴往勘河工衡巡行決口舊渠已成陸而盛應
期所鑿新河故跡尚在地高河決至昭陽湖不能復東
乃定計開濬而季馴則以新河土淺泉湧勞費不貲留
城以上故道初淤可復也由是二人有隙起鳴至沛還
上言舊河之難復有五黃河全徙必殺上流新集龐家
屯趙家圈皆上流也以不貲之財投於河流已棄之故
道勢必不能一也自留城至沛莽為巨浸無所施工二
也横亘數十里褰裳無路十萬之衆何所棲身三也挑
濬則淖陷築岸則無土且南塞則北奔四也夏秋淫潦
難保不淤五也新河開鑿費省且可絶後来潰決之患
宜用衡言開新河而兼採季馴言不全棄舊河廷臣議
定衡乃決開新河時季馴持復故道之議廷臣又多以
為然遂勘議新集郭貫樓諸上源地衡言河出境山以
北則閘河淤出徐州以南則二洪涸惟出境山至小浮
橋四十餘里間乃兩利而無害自黃河横流碭山郭貫
樓支河皆已淤塞改從華山分為南北二支南出秦溝
正在境山南五里許運河可資其利惟北出沛縣西及
飛雲橋逆上魚臺為患甚大朝廷不忍民罹水災拳拳
故道命勘上源但臣參考地形有五不可自新集至兩
河口皆平原高阜無尺寸故道可因郭貫樓抵龍溝頗
有河形又係新淤無可駐足其不可一也黃河所經鮮
不為患由新集則商虞夏邑受之由郭貫橋則蕭碭受
之今改復故道則魚沛之禍復移蕭碭其不可二也河
西注華山勢若建瓴欲從中鑿渠挽水南向必當築壩
横截遏其東奔於狂瀾巨浸之中築壩數里為力甚難
其不可三也役夫三十萬曠日持久騷動三省其不可
四也大役踵興工費數百萬一有不繼前功盡隳其不
可五也惟當開廣秦溝使下流通行修築南岸長堤以
防奔潰可以甦魚沛昏墊之民從之衡乃開魚臺南陽
抵沛縣留城百四十餘里而濬舊河自留城以下抵境
山茶城五十餘里由此與黃河會又築馬家橋堤三萬
五千二百八十丈石堤三十里遏河之出飛雲橋者趨
秦溝以入洪於是黃水不東侵漕道通而沛流斷矣方
工未成河復決沛縣敗馬家橋堤論者交章請罷衡未
幾工竣帝大喜賦詩四章志喜以示在直諸臣隆慶元
年五月加衡太子少保始河之決也支流散漫遍陸地
既而南趨濁河迨新河成則盡趨秦溝而南北諸支河
悉併流焉然河勢益大漲三年七月決沛縣自考城虞
城曹單豐沛抵徐州俱受其害茶城淤塞漕船阻邳州
不能進已雖少通而黃河水横溢沛地秦溝濁河口淤
沙旋疏旋壅朱衡已召還工部及總河都御史翁大立
皆請於梁山之南别開一河以漕避秦溝濁河之險後
所謂泇河者也詔命相度地勢未果行四年秋黃河暴
至茶城復淤而山東沙薛汶泗諸水驟溢決仲家淺運
道由梁山出戚家港合於黃河大立復請因其勢而濬
之是時淮水亦大溢自泰山廟至七里溝淤十餘里而
水從諸家溝傍出至清河縣河南鎮以合於黃河大立
又言開新莊閘以通回船復陳瑄故道則淮可無虞獨
黃河在雎寧宿遷之間遷徙未知所定泗州陵寢可虞
請濬古雎河由宿遷歷宿州出小浮橋以洩二洪之水
且規復清河魚溝分河一道下草灣以免衝激之患則
南北運道庶幾可保時大立已内遷方受代而季馴以
都御史復起總理河道部議令區畫九月河復決邳州
自雎寧白浪淺至宿遷小河口淤百八十里糧艘阻不
進大立言比来河患不在山東河南豐沛而專在邳徐
故先欲開泇河口以遠河勢開蕭縣河以殺河流者正
謂浮沙壅聚河面增高為異日慮耳今秋水洊至横溢
為災權宜之計在棄故道而就新衝經久之策在開泇
河以避洪水乞決擇於二者部議主塞決口而令大立
條利害以聞大立遂以開泇口就新衝復故道三策竝
進且言其利害各相參會罷去策未決而季馴則主復
故道時茶城至吕梁黃水為兩淮所束不能下又不得
決至五年四月乃自靈璧雙溝而下北決三口南決八
口支流散溢大勢下睢寧出小河而匙頭灣八十里正
河悉淤季馴役丁夫五萬盡塞十一口且濬匙頭灣築
縷堤三萬餘丈匙頭灣故道以復旋以漕船行新溜中
多漂没季馴罷去六年春復命尚書衡經理河工以兵
部侍郎萬恭理河道二人至罷泇河議專事事徐邳河
修築長堤自徐州至宿遷小河口三百七十里併繕豐
沛大黃堤正河安流運道大通衡乃上言河南屢被河
患大為堤防今幸有數十年之安者以防守嚴而備禦
素也徐邳為糧運正道既多方以築之則宜多方以守
之請用夫每里十人以防三里一舖四舖一老人巡視
伏秋水發時五月十五日上堤九月十五日下堤願擕
家居住者聽詔如議六月徐邳河堤工竣遂命衡回部
賞衡及總理河道都御史萬恭等銀幣有差是歲御史
吴從憲言淮安而上清河而下正淮泗河海衝流之會
河潦内出海潮逆流停蓄移時沙泥旋聚以故日就壅
塞宜以春夏時濬治則下流疏暢泛溢自平帝即命相
與漕臣勘議而督理河道署郎中事陳應薦挑穵海口
新河長十里有奇闊五丈五尺深一丈七尺用夫六千
四百餘人衡之被召將還也上疏言國家治河不過濬
淺築堤二策濬淺之法或爬或撈或逼水而衝或引水
而避此可人力勝者然茶城與淮水會則在清河茶城
清河無水不淺盖二水互為勝負黃河水勝則壅沙而
淤及其消也淮漕水勝則衝沙而通水力盖居七八非
專用人力也築堤則有截水縷水之異截水可施於閘
河不可施於黃河盖黃河湍悍挾川潦之勢何堅不瑕
安可以一堤當之縷水則兩岸築堤不使旁潰始得遂
其就下入海之性盖以順為治非以人力勝水性故至
今百五六十年為永賴焉清河之淺應視茶城遇黃河
漲落時輒挑河潢導淮水衝刷雖遇漲而塞必遇落而
通無足慮也惟清江浦水勢最弱出口處所適與黃河
相值宜於黃水盛發時嚴閉各閘毋使沙淤若海口則
自隆慶三年海嘯壅水倒灌低窪之地積瀦難洩宜時
加疏濬毋使積塞至築黃河兩岸堤第當縷水不得以
攔截為名疏上報聞而已
明史卷八十三
