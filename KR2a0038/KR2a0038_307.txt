欽定四庫全書
明史卷二百十二
大學士張廷玉等奉敇修
列傳
俞大猷(盧鏜湯克寬)戚繼光(弟繼美朱先)
劉顯(郭成)李錫(黃應甲尹鳳)
張元勲
俞大猷字志輔晉江人少好讀書受易於王宣林福得
蔡清之傳又聞趙本學以易推衍兵家寄正虚實之權
復從受其業嘗謂兵法之數起五猶一人之身有五體
雖將百萬可使合為一人也已又從李良欽學劍家貧
屢空意嘗豁如父歿棄諸生嗣世職百戸舉嘉靖十四
年武會試除千戶守禦金門軍民囂訟難治大猷導以
禮讓訟為衰止海寇頻發上書監司論其事監司怒曰
小校安得上書杖之奪其職尚書毛伯温征安南復上
書陳方略請從軍伯温竒之會兵罷不果用二十一年
諳逹大入山西詔天下舉武勇士大猷詣廵按御史自
薦御史上其名兵部會伯温為尚書送之宣大總督翟
鵬所召見論兵事大猷屢折鵬鵬謝曰吾不當以武人
待子下堂禮之驚一軍然亦不能用大猷辭歸伯温用
為汀漳守備涖武平作讀易軒與諸生為文會而日教
武士擊劍連破海賊康老俘斬三百餘人擢署都指揮
僉事僉書廣東都司新興恩平峒賊譚元清等屢叛總
督歐陽必進以屬大猷乃令良民自為守而親率數人
徧詣賊峒曉以禍福且教之擊劍賊駭服有蘇青蛇者
力格猛虎大猷紿斬之賊益驚乃詣何老猫峒令歸民
侵田而招降渠魁數輩二邑以寧二十八年朱紈巡視
福建薦為備倭都指揮會安南入寇必進奏留之先是
安南都統使莫福海卒子宏瀷幼其大臣阮敬謀立其
壻莫敬典范子儀謀立其黨莫正中互讐殺正中敗挈
百餘人來歸子儀收殘卒遁海東至是妄言宏瀷死迎
正宗歸立剽剠欽廉等州嶺海騷動必進檄大猷討之
馳至廉州賊攻城方急大猷以舟師未集遣數騎諭降
且聲言大兵至賊不測果解去無何舟師至設伏冠頭
嶺賊犯欽州大猷遮奪其舟追戰數日生擒子儀弟子
流斬首千二百級窮追至海東雲屯檄浤瀷殺子儀函
首來獻事平嚴嵩抑其功不叙但賚銀五十兩而已是
年瓊州五指山黎那燕搆感恩昌化諸黎共反必進復
檄大猷討而朝議設參將於崖州即以大猷任之乃會
廣西副將沈希儀諸軍擒斬賊五千三百有竒招降者
三千七百大猷言於必進曰黎亦人也率數年一反一
征豈上天生人意宜建城設市用漢法雜治之必進納
其言大猷乃單騎入峒與黎定要約海南遂安三十一
年倭賊大擾浙東詔移大猷寧台諸郡參將會賊破寧
波昌國衛大猷擊却之復攻䧟紹興臨山衛轉掠至松
陽知縣羅拱宸力禦賊而大猷邀諸海斬獲多竟坐失
事停俸未幾逐賊海中焚其船五十餘予俸如故越二
年賊據寧波普陀大猷率將士攻之半登賊突出殺武
舉火斌等三百人坐戴罪辦賊俄敗賊吴淞所詔除前
罪仍賚銀幣賊自健跳所入掠大猷連戰破之旋代湯
克寬為蘇松副總兵所將卒不三百人徵諸道兵未集
賊犯金山大猷戰失利時倭屯松江柘林者盈二萬總
督張經趣之戰大猷固不可及永順保靖兵稍至乃從
經大破賊於王江涇功為趙文華胡宗憲所攘不叙坐
金山失律謫充為事官柘林倭雖敗而新倭三十餘艘
突青村所與南沙小烏口浪港諸賊合犯蘇州陸涇壩
直抵婁門敗南京都督周于德兵賊復分為二北掠滸
墅南掠横塘延蔓常熟江隂無錫之境出入太湖大猷
偕副使任環大敗賊陸涇壩焚舟三十餘又遮擊其自
三丈浦出海者沉七艘賊乃退泊三板沙頃之他倭犯
吴江大猷及環又邀破之鶯脰湖賊走嘉興三板沙賊
掠民舟將遁大猷追擊於馬蹟山禽其魁金涇許浦白
茅港賊俱出海大猷追擊於茶山焚五舟賊走保馬蹟
山三板沙將士復追及壊其三舟江隂蔡港倭亦去官
兵分擊於馬蹟馬圖寶山值颶風作賊舟多覆柘林倭
亦為官兵所擊沉二十餘舟餘賊退登陸已復泛舟出
海大猷及僉事董邦政分擊獲九舟而賊又遭風壊三
舟餘三百人登岸走據華亭陶宅鎮屢敗趙文華等大
猷夜屯周浦永定寺官兵四集進圍之而柘林失風賊
九舟巢於川沙窪糾合至四十餘艘勢猶未已巡撫曹
邦輔劾大猷縱賊帝怒奪其世廕責取死罪招立功自
贖時周浦賊圍急乘夜東北奔為遊擊曹克新所邀斬
首百三十遂與川沙窪賊合諸軍日夜擊賊焚巢出海
大猷偕副使王崇古入洋追之及於老鸛觜焚巨艦入
斬獲無算餘賊奔上海浦東初以倭患急特命都督劉
遠為浙江總兵官兼轄蘇松諸郡數月無所為廷臣爭
言大猷才三十五年三月遂罷遠以大猷代賊犯西庵
沈莊及清水窪大猷偕邦政擊敗之賊走陶山詔還世
廕賊自黃浦遁出海大猷追敗之其年冬以與平徐海
功加都督僉事海既平浙西倭悉靖獨寧波舟山倭負
險官兵環守不能克是時土兵狼兵悉已遣歸而川貴
所調麻寮大刺鎮溪桑植兵六千始至大猷乘大雪四
面攻之賊死戰殺土官一人諸軍益競進焚其柵賊多
死其逸出者復殪賊盡平加大猷署都督同知明年胡
宗憲方圖汪直用盧鏜言將與通市大猷力爭不可及
直誘入下吏其黨毛海峯等遂據舟山阻岑港自守大
猷環攻之時小勝然苦仰攻將士先登多死新倭又大
至朝廷趣宗憲甚急宗憲謾為大言以對廷臣競詆宗
憲并劾大猷乃奪大猷及參將戚繼光職期一月内平
賊大猷等懼攻益力賊益死守三十七年七月乃自岑
港移柯梅造舟成泛海去大猷等横擊之沈其一舟餘
賊遂揚帆而南流劫閩廣大猷先後殺倭四五千賊幾
平而官軍圍城已一年宗憲亦利其去隂縱之不督諸
將邀擊比為御史李瑚所劾則委罪大猷縱賊以自解
帝怒逮繋詔獄再奪世廕陸炳與大猷善密以已資投
嚴世蕃解其獄令立功塞上大同巡撫李文進習其才
與籌軍事乃造獨輪車拒敵馬嘗以車百輛步騎三千
大挫敵安銀堡文進上其制於朝遂置兵車營京營有
兵車自此始也文進將襲拜甡謀之大猷果大獲詔還
世廕寇掠廣武大猷拒劫之先論平汪直功許除罪錄
用及是鎮筸有警川湖總督黃光昇薦大猷即用為鎮
筸參將廣東饒平賊張璉數攻陷城邑積年不能平四
十年七月詔移大猷南贛合閩廣兵討之時宗憲兼制
江西知璉遠出檄大猷急擊大猷謂宜以潛師搗其巢
攻其必救奈何以數萬衆從一夫浪走哉乃疾引萬五
千人登柏嵩嶺俯瞰賊巢璉果還救大猷連破之斬首
千二百餘級賊懼不出用間誘連出戰從陣後執之并
執賊魁蕭雪峯廣人攘其功大猷不與較散餘黨二萬
不戮一人擢副總兵協守南贛汀漳惠潮諸郡遂乘勝
征程鄉盗走梁寧禽徐東洲林朝曦者獨約黃積山大
舉官軍攻斬積山朝曦遁後亦為徐甫宰所滅大猷尋
擢福建總兵官四十二年與戚繼光復興化城共破海
倭詳繼光傳繼光先登受上賞大猷但賚銀幣是冬徙
鎮南贛明年改廣東潮州倭二萬與大盜吴平相掎角
而諸峒藍松三伍端温七葉丹樓輩日掠惠潮間閩則
程紹禄亂延平梁道輝擾汀州大猷以威名懾羣盜單
騎入紹禄營督使歸峒因令驅道輝歸兩人卒為他將
所滅惠州參將謝敇與伍端温七戰失利以俞家軍至
恐之端乃驅諸酋以歸無何大猷果至七被禽端自縛
乞殺倭自效大猷使先驅官軍繼之圍倭鄒塘一日夜
克三巢焚斬四百有竒又大破之海豐倭悉奔崎沙甲
子諸澳奪漁舟入海舟多沒於風脱者二千餘人還保
海豐金錫都大猷圍之兩月賊食盡欲走副將湯克寬
設伏邀之手斬其梟將三人參將王詔等繼至賊遂大
潰乃移師潮州以次降藍松三葉丹樓遂使招降吴平
居之梅嶺平未幾復叛造戰艦數百聚衆萬餘築三城
守之行劫濱海諸郡縣福建總兵官戚繼光襲平平遁
保南澳四十四年秋入犯福建把總朱璣等戰沒於海
中大猷將水兵繼光將陸兵夾擊平南澳大破之平僅
以身免奔據撓平鳳凰山繼光留南澳大猷部將湯克
寬李超等躡賊後連戰不利平遂掠民舟出海閩廣巡
按御史交章論之大猷坐奪職平卒為克寬所追擊遠
遁以免不敢入犯矣何源翁源賊李亞元等猖獗總督
吴桂芳留大猷討之徵兵十萬分五哨進大猷使間擕
賊黨而親搗其巢生禽亞元俘斬一萬四百奪還男婦
八萬餘人乃還大猷職以為廣西總兵官故事以勲臣
總兩廣兵與總督同鎮梧州帝用給事中歐陽一敬議
兩廣各置大帥罷勲臣乃召恭順侯吴繼爵還京以大
猷代予平蠻將軍印而以劉顯鎮廣東兩廣並置帥自
大猷及顯始也伍端死其黨王世橋復叛劫執同知郭
文通大猷連敗之其部下執以獻進署都督同知海賊
曾一本者吴平黨也既降復叛執澄海知縣敗官軍守
備李茂才中礮死詔大猷暫督廣東兵協討隆慶二年
一本犯廣州尋犯福建大猷合郭成李錫軍擒滅之錄
功進右都督廣西古田獞黃朝猛韋銀豹等嘉靖末嘗
再劫會城庫殺參將黎民表巡撫殷正茂徵兵十四萬
屬大猷討之分七道進連破數十巢賊保潮水巢極巔
攻十餘日未下大猷佯分兵擊馬浪賊而密令參將王
世科乘雨夜登山設伏黎明礮發賊大驚諸軍攀援上
賊盡死馬浪諸巢相繼下斬獲八千四百有竒禽朝猛
銀豹百年積寇盡除進世廕為指揮僉事大猷為將廉
馭下有恩數建大功威名震南服而巡按李良臣劾其
奸貪兵部力持之詔還籍侯調起南京右府僉書未任
以都督僉事為福建總兵官萬歷元年秋海寇突閭峽
澳坐失利奪職復以署都督僉事起後府僉書領車營
訓練三疏乞歸卒贈左都督諡武襄大猷負竒節以古
賢豪自期其用兵先計後戰不貪近功忠誠許國老而
彌篤所在有大勲武平崖州饒平皆為祠祀譚綸嘗與
書曰節制精明公不如綸信賞必罰公不如戚精悍馳
騁公不如劉然此皆小知而公則堪大受戚謂戚繼光
劉謂劉顯也子咨臯福建總兵官盧鏜汝寧衛人嘉靖
時由世廕歷福建都指揮僉事為都御史朱紈所任紈
自殺鏜亦論死尋赦免以故官備倭福建遷都指揮擊
賊嘉興敗責戴罪尋擢參將分守浙東濱海諸郡與副
將大猷大破賊王江涇旋督保靖土兵及蜀將陳正元
兵擊賊張莊焚其壘追擊之後港為賊所敗賊出沒台
州外海都指揮王沛敗之大陳山賊登山官軍焚其舟
鏜會巢禽其酋林碧川等餘倭盡滅别賊掠諸縣指揮
閔溶等敗死鏜奪職戴罪旋以薦擢協守江浙副總兵
賊䧟仙居趨台州鏜破之彭溪乃與胡宗憲共謀滅徐
海宗憲招汪直鏜亦說日本使善妙令禽直直與日本
貳卒伏誅倭犯江北鏜馳援破之又敗北佯倭二十餘
艘賊斂舟三沙復流劾江北巡撫李遂劾鏜縱賊鏜已
擢都督僉事為江南浙江總兵官奪職視事以通政唐
順之薦復職如初尋以誅汪直功進都督同知倭復犯
浙東水陸十餘戰斬首千四百有竒總督宗憲以蕩平
聞鏜復增俸賚金鏜擢用由宗憲宗憲敗給事中邱橓
劾鏜八罪逮治免歸鏜有將略倭難初興諸將悉望風
潰敗獨鏜與湯克寬敢戰名亞俞戚云克寬邳州衛人
父慶嘉靖中江防總兵官克寬承世廕歷官都指揮僉
事充浙江參將倭犯温州克寬擊敗之别賊寇嘉興屬
邑克寬至海鹽被圍偕參政潘恩等拒守賊不能克乃
焚掠而去無何䧟乍浦城轉掠奉化寧海克寬追圍於
獨山民家火焚之賊半死餘奪圍遁時濱海多被倭患
而將士無紀律賊至輙奔議設大將統制江淮乃命克
寬為副總兵駐金山衛提督海防諸軍倭三百人泊崇
明南沙克寬偕僉事任環攻之敗績賊移舟寶山克寬
追敗之南家觜賊乃轉寇嘉定上海間被劾奪官從軍
倭二千餘分掠蘇松克寬逆戰採淘港斬首八百餘級
都御史王忬薦為浙西參將遇賊嘉湖復失利詔以白
衣辦賊總督張經議搗賊柘林令克寬將廣西土兵屯
乍浦與副將大猷等相掎角大戰王江涇斬級二千會
趙文華劾經惑克寬言縱倭飽颺遂併逮問論死久之
赦免廣東用兵命赴軍前自效從大猷大破倭海豐還
世廕俄以為惠潮參將復從大猷破吴平平未幾復振
克寬已擢狼山副總兵命留討賊俄敗之陽江烏豬洋
平窘奔安南都御史吴桂芳檄安南協討遣克寬以舟
師會夾擊平萬橋山下焚其舟禽斬四百人平遠竄乃
進克寬署都督僉事為廣東總兵官曾一本突海豐惠
來間克寬倡議撫之令居潮陽下澮地未幾激民變一
本亦反詔逮克寬訊治尋赦免赴薊鎮立功萬歷四年
綽哈入掠古北口克寬偕參將苑宗儒追出寨遇伏戰
死
戚繼光字元敬世登州衛指揮僉事父景通歷官都指
揮署大寧都司入為神機坐營有操行繼光幼倜儻負
竒氣家貧好讀書通經史大義嘉靖中嗣職用薦擢署
都指揮僉事備倭山東改僉浙江都司充參將分部寧
紹台三郡三十六年倭犯樂清瑞安臨海繼光援不及
以道阻不罪尋會俞大猷兵圍汪直餘黨於岑港久不
克坐免官戴罪辦賊已而倭遁他倭復焚掠台州給事
中羅嘉賓等劾繼光無功且通番方按問旋以平汪直
功復官改守台金嚴三郡繼光至浙時見衛所軍不習
戰而金華義烏俗稱慓悍請召募三千人教以擊刺法
長短兵迭用由是繼光一軍特精又以南方多藪澤不
利馳逐乃因地形制陣法審步伐便利一切戰艦火器
兵械精求而更置之戚家軍名聞天下四十年倭大掠
桃渚圻頭繼光急趨寧海扼桃渚敗之龍山追至鴈門
嶺賊遁去乘虚襲台州繼光手殱其魁蹙餘賊瓜陵江
盡死而圻頭倭復趨台州繼光邀擊之仙居道無脱者
先後九戰皆捷俘馘一千有竒焚溺死者無算總兵官
盧鏜參將牛天錫又破賊寧波温州浙東平繼光進秩
三等閩廣賊流入江西總督胡宗憲檄繼光援擊破之
上坊巢賊奔建寧繼光還浙江明年倭大舉犯福建自
温州來者合福寧連江諸倭攻䧟壽寧政和寧德自廣
東南澳來者合福清長樂諸倭攻䧟元鐘所延及龍巖
松溪大田古田莆田是時寧德已屢䧟距城十里有横
嶼四面皆水路險隘賊結大營其中官軍不敢擊相守
踰年其新至者營牛田而酋長營興化東南互為聲援
閩中連告急宗憲復檄繼光勦之先擊横嶼賊人持草
一束填壕進大破其巢斬首二千六百乘勝至福清搗
敗牛田賊覆其巢餘賊走興化急追之夜四鼔抵賊柵
連克六十營斬首千數百級平明入城興化人始知牛
酒勞不絶繼光乃旋師抵福清遇倭自東營澳登陸擊
斬二百人而劉顯亦屢破賊閩宿寇幾盡於是繼光至
福州飲至勒石平遠臺及繼光還浙後新倭至者日益
衆圍興化城匝月會顯遣卒八人齎書城中衣刺天兵
二字賊殺而衣其衣紿守將得入夜斬關延賊副使翁
時器參將畢高走免通判奚世亮攝府事遇害焚掠一
空留兩月破平海衛據之初興化告急時帝已命俞大
猷為福建總兵官繼光副之及城䧟劉顯軍少壁城下
不敢擊大猷亦不欲攻需大軍合以困之四十二年四
月繼光將浙兵至於是巡撫譚綸令將中軍顯左大猷
右合攻賊於平海繼光先登左右軍繼之斬級二千二
百還被掠者三千人綸上功繼光首顯大猷次之帝為
告謝郊廟大行叙賚繼光先以横嶼功進署都督僉事
及是進都督同知世廕千戶遂代大猷為總兵官明年
二月倭餘黨復糾新倭萬餘圍仙遊三日繼光擊敗之
城下又追敗之王倉坪斬首數百級餘多墜崖谷死存
者數千奔據漳浦蔡丕嶺繼光分五哨身持短兵緣崖
上俘斬數百人餘賊遂掠漁舟出海去久之倭自浙犯
福寧繼光督參將李超等擊敗之乘勝追永寧賊斬馘
三百有竒尋與大猷擊走吴平於南澳遂擊於餘孽之
未下者繼光為將號令嚴賞罰信士無敢不用命與大
猷均為名將操行不如而果毅過之大猷老將務持重
繼光則飈發電舉屢摧大寇名更出大猷上隆慶初給
事吴時來以薊門多警請召大猷繼光專訓邊卒部
議獨用繼光乃召為神機營副將會譚綸督師遼薊乃
集部兵三萬徵浙兵三千請專屬繼光訓練帝可之二
年五月命以都督同知總理薊州昌平保定三鎮練兵
事總兵官以下悉受節制至鎮上疏言薊門之兵雖多
亦少其原有七營軍不習戎事而好末技壯者役將門
老弱僅充伍一也邊寨逶迤絶鮮□置使客絡繹日事
將迎參遊為驛使營壘皆傳舍二也寇至則調遣無法
遠道赴期卒斃馬僵三也守塞之卒約束不明行伍不
整四也臨陣馬軍不用馬而反用步五也家丁盛而軍
心離六也乘漳卒不擇衝緩備多力分七也七害不除
邊備曷修而又有士卒不練之失六雖練無益之弊四
何謂不練夫邊所藉惟兵兵所藉惟將今恩威號令不
足服其心分數形名不足齊其力緩急難使一也有火
器不能用二也棄土著不練三也諸鎮入衛之兵嫌非
統屬漫無紀律四也班軍民兵數盈四萬人各一心五
也練兵之要在先練將今注意武科多方保舉似矣但
此選將之事非練將之道六也何謂雖練無益今一營
之卒為礮手者常十也不知兵法五兵迭用當長以衛
短短以救長一也三軍之士各專其藝金鼔旗幟何所
不蓄今皆置不用二也弓矢之力不強於寇而欲藉以
制勝三也教練之法自有正門美觀則不實用實用則
不美觀而今悉無其實四也臣又聞兵形象水水因地
而制流兵因地而制勝薊之地有三平原廣陌内地百
里以南之形也半險半易近邊之形也山谷仄隘林薄
蓊翳邊外之形也寇入平原利車戰在近邊利馬戰在
邊外利步戰三者迭用乃可制勝今邊兵惟習馬耳未
嫺山戰林戰谷戰之道也惟浙兵能之願更予臣浙東
殺手礮手各三千再募西北壯士足馬軍五枝步軍十
枝專聽臣訓練軍中所需隨宜取給臣不勝至願又言
臣官為創設諸將視為綴疣臣安從展布章下兵部言
薊鎮既有總兵又設總理事權分諸將多觀望宜召還
總兵郭琥專任繼光乃命繼光為總兵官鎮守薊州永
平山海諸處而浙兵止弗調錄破吴平功進右都督寇
入青山口拒却之自嘉靖以來邊牆雖修墩臺未建繼
光巡行塞上議建敵臺略言薊鎮邊垣延袤二千里一
瑕則百堅皆瑕比來歲修歲圯徒費無益請跨牆為臺
睥睨四達臺高五丈虚中為三層臺宿百人鎧仗糗糧
具備令戍卒畫地受工先建千二百座然邊卒本彊律
以軍法將不堪請募浙人為一軍用倡勇敢督撫上其
議許之浙兵三千至陳郊外天大雨自朝至日昃植立
不動邊軍大駭自是始知軍令五年秋臺功成精堅雄
壯二千里聲勢聫接詔予世廕賚銀幣繼光乃議立車
營車一輛用四人推輓戰則結方陣而馬步軍處其中
又製拒馬器體輕便利遏寇騎衝突寇至火器先發稍
近則步軍持拒馬器排列而前間以長鎗筤筅寇奔則
騎軍逐北又置輜重營隨其後而以南兵為選鋒入衛
兵主策應本鎮兵專戍守節制精明器械犀利薊門軍
容遂為諸邊冠當是時諳達已通貢宣大以西烽火寂
然獨小王子後士默特徙居察罕地控弦十餘萬常為
薊患而朵顔呼哩狸及其兄子長安交通士默特時叛
時服萬歷元年春二寇謀入犯馳喜峯口索賞不得則
肆殺掠獵傍塞以誘官軍繼光掩擊幾獲呼哩其夏復
犯桃林不得志去長安亦犯界嶺官軍斬獲多邊吏諷
之降呼哩乃欵關請貢廷議給以歲賞明年春長安復
窺諸口不得入則與呼哩共逼察克圖令入寇繼光禽
之以歸察克圖呼哩之弟長安叔父也於是二寇率部
親族三百人叩關請死罪呼哩服素衣叩頭乞赦察克
圖繼光及總督劉應節等議遣副將史宸羅端詣喜峯
口受降皆羅拜獻還所掠邊人攢刀設誓乃釋察克圖
許通貢如故終繼光在鎮二寇不敢犯薊門尋以守邊勞
進左都督已增建敵臺分所部十二區為三協置副將
一人分練士馬綽哈入犯湯克寬戰死繼光被劾不罪久
之綽哈偕妻德特必濟襲掠邊卒官軍追破之士默特
犯遼東繼光急赴偕遼東軍拒退之繼光已加太子太
保錄功加少保自順義受封朝廷以八事課邊臣曰積
錢榖脩險隘練兵馬整器械開屯田理鹽法收塞馬散
叛黨三歲則遣大臣閱視而殿最之繼光用是頻廕賚
南北名將馬芳俞大猷前卒獨繼光與遼東李成梁在
然薊門守甚固敵無由入盡轉而之遼故成梁擅戰功
自嘉靖庚戌諳達犯京師邊防獨重薊增兵益餉騷動
天下復置昌平鎮設大將與薊相脣齒猶自躙内地總
督王忬楊選並坐失律誅十七年間易大將十人率以
罪去繼光在鎮十六年邊備修飭薊門宴然繼之者踵
其成法數十年得無事亦頼當國大臣徐偕高拱張居
正先後倚任之居正尤事與商確欲為繼光難者輒徙
之去諸督撫大臣如譚綸劉應節梁夢龍輩咸與善動
無掣肘故繼光益發舒居正歿半歲給事中張鼎思言
繼光不宜於北當國者據改之廣東繼光悒悒不得志
強一赴踰年即謝病給事中張希臯等復劾之竟罷歸
居三年御史傅光宅疏薦反奪俸繼光亦遂卒繼光更
歷南北並著聲在南方戰功特盛北則專主守所著紀
效新書練兵事實談兵者遵用焉弟繼美亦為貴州總
兵官有朱先者嘉興人當繼光時為薊鎮南兵營參將
遷副總兵後數為廣東福建總兵官初起家武舉募海
濱鹽徒為一軍自胡宗憲為御史至總督皆倚任先大
小數十戰皆先登殺倭甚衆以功授都司宗憲被逮先
解官護行宗憲釋還先乃歸御史按福建巡撫王詢侵
軍費檄先証之先曰先王公部將也不敢誣府主御史
怒坐先萬金論死繋獄閱八年始白萬歷初用薦起圜
山把總歷登閫帥以年老謝事歸復起辭不赴先為將
有胆智砥節首公其處宗憲詢二事時論以為有國士
風
劉顯南昌人生而膂力絶倫稍通文義家貧落魄之叢
祠欲自經神護之不死間行入蜀為童子師已冒籍為
武生嘉靖三十四年宜賓苖亂巡撫張臬討之顯從軍
陷陣手格殺五十餘人禽首惡三人諸軍繼進賊盡平
顯由是知名官副千戶輸貲為指揮僉事南京振武營
初設用兵部尚書張鏊薦召令訓練擢署都指揮僉事
僉書浙江都司遷參將分守蘇松倭犯江北逼泗州鏊
檄顯防浦口顯測賊將遁追擊至安東方暑披單衣率
四騎誘賊伏精甲岡下賊出斬一人所乘馬中矢下拔
其鏃射殺追者誘至岡下大敗之去賊出所俘女子蠱
將士顯悉送有司明日伺賊出潛燬其舟賊敗走舟舟
已焚死者無算顯進秩三等尋遷副總兵協守江浙三
沙倭復劫江北被圍于劉家莊顯以銳卒數千至巡撫
李遂令盡護江北軍顯率所部直入諸營繼之自辰迄
酉賊巢破逐北至白駒場茅花墩斬首六百有竒賊盡
殄而遂謂賊由三沙來實盧鏜及顯罪顯坐停俸已應
天巡撫翁大立薦顯驍勇請久任帝可之振武營兵變
後諸將務姑息兵益驕給事中魏元吉薦顯署都督僉
事節制其軍顯挈蜀卒五百人往一軍帖然閩賊流入
江西大掠石城臨川東鄉金谿殺吏民萬計詔顯赴勦
擊敗之陽湖賊乃遁四十一年五月廣東賊大起詔顯
充總兵官鎮守會福建倭患棘顯赴援與參將戚繼光
連破賊賊略盡而新倭大至攻䧟興化城顯以兵少逼
城未敢戰被劾戴罪賊以間攻據平海衛他倭刧福清
謀與平海倭合顯及俞大猷合於遮浪盡殱之平海倭
欲遁為把總許朝光所邀敗乃盡焚其舟退還舊屯戚
繼光亦置顯與大猷共助擊之遂復興化錄功進先所
廕世職二秩江北倭未平廷議說總兵官于狼山統制
大江南北改顯任之顯行部通州以敇書許節制知府
以下而同知王汝言不為禮劾奏鐫其秩已移鎮浙江
顯有將略居官不守法度巡按御史劾之革任候勘用
巡撫劉幾薦命充為事官鎮守如故隆慶改元以軍政
拾遺被劾貶秩視事用廵撫谷中虚薦還故官移鎮貴
州廣西㺜賊者念父子僭稱王攻剽安順巡撫阮文中
檄顯勦俘斬五百餘人四川巡撫曾省吾議征都掌蠻
令顯移鎮其地復被劾罷省吾奏留之都掌蠻者居叙
州戎縣介高珙筠連長寧江安納溪六縣間古瀘賊也
成化初為亂程信守平之正德中普法惡復為亂馬昊
討平之至是其酋阿大阿二方三等據九絲山剽遠近
其山修廣而四隅峭仄東北則鷄冠嶺都都寨凌霄峯
三岡峻壁數千仞有阿苟者居凌霄峯為賊耳目威儀
出入如王者省吾議討之屬顯軍事起故將郭成安大
朝為佐調諸土兵合官軍凡十四萬人萬歷改元三月
畢集叙州誘執阿苟攻拔凌霄進逼都都寨三酋遣其
黨阿墨固守官軍頓匝月鑿灘以通漕擊斬阿墨拔其
寨阿大自守鷄冠顯令人誘以官而分五哨盡壁九絲
城下乘無備夜半腰絙上斬關入遲明諸將畢至阿二
方三走保牡豬寨郭成破鷄冠獲阿大諸軍攻牡豬禽
方三阿二走追獲於貴州大盤山克寨六十餘獲賊魁
三十六俘斬四千六百拓地四百餘里得諸葛銅鼓九
十三銅鐵鍋各一阿大泣曰鼔聲宏者為上可易千牛
次者七八百得鼓二三便可僭號稱王鼔山顛羣蠻畢
集今已矣鍋狀如鼎大可函牛刻畫有文彩相傳諸葛
亮以鼓鎮蠻鼓失則蠻運終矣錄功進顯都督同知己
而勦餘孽復俘斬千一百有竒都掌蠻既滅顯引疾求
去而以有司阻撓為言詔聽顯節制顯益行其志擊西
川番沒舌丢骨人荒諸砦斬其首惡撫餘衆而還建昌
傀厦洗馬諸番咸獻首惡西陲以寧九年冬卒官子綎
自有傳郭成四川叙南衛人由世職歷官蘇松參將進
副總兵倭犯通州為守將李錫所敗轉掠崇明三沙成
擊沈其舟斬首百三十餘級慶隆元年冬擢署都督僉
事為廣東總兵官渡海追曾一本大獲進署都督同知
叛將周雲翔等殺參將耿宗元亡入賊中屯平山大安
峒將寇海豐成偕南贛軍夾擊之斬首千三百餘級獲
被掠通判潘槐而下六百餘人生縶雲翔潮州諸屬邑
賊巢以百數郭明據林樟胡一化據北山洋陳一義據
馬湖剽劫二十載成督諸軍擊殺明等俘斬千三百有
竒四川都掌蠻為亂詔成移鎮尋被劾罷歸萬歷改元
命劉顯大征詔成充為事官為之副先登九絲山生縶
阿大初成父為蠻殺乃以所斬首級及生禽諸蠻置父
墓前剖心致祭鄉人壯之尋僉書南京後府出為貴州
總兵官鎮守銅仁成有膽智每苖出掠潛遣壯士入其
砦斬馘而出嘗挺身入林箐察賊苗一日數驚曰郭將
軍至矣相戒莫敢犯復被劾罷歸起四川總兵官永寧
宣撫奢效忠卒其妻奢世統無子妾奢世續子崇周幼
前總兵劉顯因命世續署宣撫印世統怒攻奪其落紅
寨世續奔永寧成遣義兒郭天心偕指揮禹嘉續按問
天心遂據世續永寧私第罄取其資而成亦入落紅盡
掠奢氏九世之積效忠弟沙卜遂拒殺禆將三人執天
心等撫按交章劾成下吏遣戍雲南會有松茂之役薦
從軍成乃將七千人直抵黃沙屢破賊與總兵官李應
祥盡平河東西諸巢以功授參將復偕應祥大破膩乃
諸賊增世職二級膩乃黨楊九乍復出為亂成討平之
霍落齊擾西寧四川巡撫李尚思以地近松潘檄成軍
松林游擊萬鏊軍漳臘寇不敢逼西陲獲安楊應龍叛
成進討無功戴罪辦理尋卒於官
李錫歙人世新安衛千戶倭警數有功為通州守備屢
擢揚州參將江北副總兵隆慶元年冬以署都督僉事
為福建總兵官海寇曾一本横行閩廣間俞大猷將赴
廣西總督劉燾令會閩師夾擊一本至閩錫出海禦之
與大猷遇賊柘林澳三戰皆捷賊遁馬耳澳復戰會廣
東總兵官郭成率參將王詔等以師會次菜蕪澳分三
哨進一本駕大舟力戰諸將連破之燬其舟詔生禽一
本及其妻斬首七百餘死水火者萬計時廣寇惟一本
最強錫大猷成共平之而錫功最鉅其後一本餘黨梁
本豪復亂為黃應甲所禽然視錫時力較易錫論功加
署都督同知倭入寇擊却之六年春以征蠻將軍代大
猷鎮廣西平樂府江者柱林抵梧州驛道也南北亘五
百里兩岸崇山深箐賊巢盤互自嘉靖間張岳破平後
至是復猖獗嘗執知州邀重賄道路梗塞城門晝閉大
猷議討之會罷官去巡撫郭應聘與錫計徵兵六萬令
參將錢鳳翔王世科都指揮王承恩董龍各將一軍以
副使鄭茂金柱僉事夏道南監之錫居中節制破賊巢
數十斬馘五千有竒獞酋楊錢甫等悉授首錄功進世
職二等柳州懷遠猺獞狑狪環居之猺尤獷悍侵據縣
治久吏民率寓郡城隆慶時大征古田諸猺懼而聽命
知縣馬希武之官繕城塹程役過嚴諸猺殺希武及經
歷等五人復反巡撫應聘與總督殷正茂議征之萬歷
元年正月錫進次長安鎮會連雨雪乃退師益徵浙東
鳥銃手胡廣永順鈎刀手及狼兵十萬人令參將鳳翔
世科都指揮楊照戚繼美故參將亦孔昭魯國賢六道
並進監以副使沈子木錫自統水師次羅江獨當其衝
時賊屯板江大洲累石樹柵潛以舟來襲錫伏舟敗之
水陸並進會鳳翔等亦至賊悉舟西遁追擊連破數巢
賊據楓木大山前阻隄澗鼔譟出諸軍奮擊而别以竒
兵繞其後賊大奔保天鵝嶺錫以水軍截潯江督諸將
攻斬渠魁二人乘勝復破數巢直抵清州界賊奔大巢
亘數里崖壁峭絶為重柵拒官軍標弩矢石雨下婦人
裸體揚箕擲牛羊犬首為厭勝諸軍大呼直上四面舉
火賊盡殱先後破巢一百四十獻馘三千五百有竒俘
獲撫降者無算永福永寧柳城并以賊告洛容獞又殺
典史錫令王端討永寧柳照討柳城參將門崇文討永
福亦孔昭討洛容已帥舟師屯理定江節制諸軍甫二
旬四道並捷斬首四千五百有竒洛容賊首陶浪金等
俱伏誅錫以功進秩二等廵按御史唐諫言錫一年内
破賊二百一十四巢獲首功一萬二千餘級宜久其任
帝可之尋從凌雲翼大破羅旁賊授世廕百戸六年卒
官黃應甲者不知何許人隆慶中以潯梧左參將從俞
大猷討平韋銀豹進秩二等萬歷五年屢遷浙江總兵
官改鎮廣東龍川鮑時秀者妻杜氏有妖術乃據義都
緱嶺立二十四方大總自號無敵峒王既降復反應甲
討平之蜑戶蘇觀周才雄照亡命數千人縱掠雷廉
間殺斷州千戶田治應甲率五軍並進生禽觀陞才雄
斬首四百餘級其黨縳酋長陳泉以降未幾梁本豪亂
本豪故曾一本黨亦蜑戸也一本誅竄海中習水戰遠
通西洋且結倭兵為助殺千戶掠通判以去十年六月
總督陳瑞與應甲謀分水軍二南駐老萬山備倭東駐
虎門備蜑别以兩車備外海兩軍扼要害水軍沈蜑舟
二十生禽本豪諸軍競進大破之石茅洲賊復奔潭洲
沙灣聚舟二百及倭舟十相掎角諸將合追先後俘斬
千六百有竒沈其舟二百餘撫降者二千五百帝為告
郊廟大行叙賚應甲等進秩有差他倭寇瓊崖應甲斬
首二百餘奪其舟再賜金旋入僉左軍府罷歸卒尹鳳
字德輝南京人錫總兵福建時步將也世府軍後衛指
揮同知鳳早孤讀書嫺騎射嘉靖中舉武科鄉會試皆
第一擢署都指揮僉事備倭福建徙僉浙江都司進福
建參將倭䧟福清南安連䑸出海鳳邀擊沈其七舟追
至外洋連戰滸嶼東洛七礁禽斬二百人擊倭梅花洋
走之追至横山禽斬二百六十大小凡十數戰内地頼
以稍寧改掌浙江都司謝病歸隆慶初以故官涖福建
從錫平曾一本萬歷初累官署都督僉事提督京城巡
捕未幾謝事歸
張元勲字世臣浙江太平人嗣世職為海門衛新河所
百戸沈毅有謀值倭警隸戚繼光麾下有功進千戶從
破横嶼諸賊屢進署都指揮僉事充福建游擊將軍隆
慶初破倭福安改南路參將從李錫破曾一本進副總
兵五年春擢署都督僉事代郭成為總兵官鎮守廣東
惠州河源賊唐亞六廣州從化賊萬尚欽韶州英德賊
張廷光劫掠郡縣莫能制明年元勲進勦斬馘六百有
竒亞六等授首餘黨悉平肇慶恩平十三村賊陳金鶯
等與鄰邑苔村三巢賊羅紹清林翠蘭譚權伯藤峒九
逕十寨賊黃飛鶯邱勝富黃高暉諸可行黃朝富等相
煽為亂故事兩粤惟大征得叙功鵰勦不叙故諸將不
樂鵰巢總督殷正茂與元勲計令鵰勦得論功諸軍爭
奮正茂又密遣副將梁守愚游擊王端等屯恩平若常
戌者掩不備斬翠蘭等生禽紹清權伯以獻其諸路鵰
勦者效首功二千四百有竒還被掠子女千三百餘人
生得金鶯惟高暉等亡去元勲逐北至藤峒又生獲勝
富可行朝富等八十人部將鄧子龍等亦獲高暉飛鶯
三巢十塞十三村諸賊盡平餘悉就撫惠潮地相接山
險木深賊首藍一清頼元爵與其黨馬祖昌黃民太曾
廷鳳黃鳴時曾萬璋李仲山卓子望葉景清曾仕龍等
各據險結砦連地八百餘里黨數萬人正茂議大征會
金鶯等已滅諸賊頗懼廷鳳萬璋並遣子入學祖昌景
清亦佯乞降正茂知其詐徵兵四萬令參將李誠立沈
思學王詔游擊王瑞等分將之元勲居中節制監司陳
奎唐九德顧養謙吴一介監其軍數道並進賊敗乃憑
險自守官軍遍搜深箐䆳谷間而元勲偕九德追亡至
南嶺一日夜馳至養謙所擊破李坑生得子望等明年
破烏禽嶂仕龍阻高山元勲佯飲酒高會忽進兵擊禽
之先後獲大賊首六十一人次賊首六百餘人破大小
巢七百餘所禽斬一萬二千有竒帝為宣捷告郊廟進
元勲署都督同知世廕百戶元勲復討斬餘賊千三百
有竒撫定降者巨寇皆靖潮州賊林道乾之黨諸良寶
既撫復叛襲殺官軍掠六百人入海再犯陽江敗走乃
據潮故巢居高山巔不出戰官軍營於泥中副將李誠
立挑戰墜馬傷足死者二百人賊出掠而敗走巢固守
元勲積草土與賊壘平用火攻之斬首千一百餘級時
萬歷二年三月也捷聞進世廕一級遺孽魏朝義等四
巢亦降尋與胡宗仁共平良寶黨林鳳惠潮遂無賊其
冬倭䧟銅鼓石雙魚城元勲大破之俘峒俘斬八百餘
級進秩為真五年從總督凌雲翼大征羅旁賊斬首萬
六千餘級進都督改廕錦衣尋以疾致仕卒於家元勲
起小校大小百十戰威名震嶺南與廣西李錫並稱良
將
贊曰世宗朝老成宿將以俞大猷為稱首而數竒屢躓
以内外諸臣攘敓而掩遏其功者衆也戚繼光用兵威
名震寰宇然當張居正譚綸任國事則成厥後張鼎思
張希臯等居言路則廢任將之道亦可知矣劉顯平蠻
引疾而以有司阻撓為辭有以夫李錫張元勲首功甚
盛而不蒙殊賞武功所由不競也
明史卷二百十二
