欽定四庫全書
明史卷一百四十一
大學士張廷玉等奉敕修
列傳第二十九
齊泰黃子澄
方孝孺(盧原質鄭公智林嘉猷胡子昭鄭居貞劉政方法樓璉)練子寧(宋徵葉希賢)茅大芳(周璿)
卓敬(郭任盧迥)陳迪(黃魁巨敬)
景清(連楹)胡閏(高翔)
王度(戴德彜謝昇丁志方甘霖董鏞陳繼之韓永葉福)
齊泰溧水人初名德洪武十七年舉應天鄉試第一明
年成進士歴禮兵二部主事雷震謹身殿太祖禱郊廟
擇歴官九年無過者陪祀德與焉賜名泰二十八年以
兵部郎中擢左侍郎太祖嘗問邊將姓名泰歴數無遺
又問諸圖籍出䄂中手冊以進簡要詳密大竒之皇太
孫素重泰及即位命與黃子澄同參國政尋進尚書時
遺詔諸王臨國中毋奔喪王國吏民聽朝廷節制諸王
謂泰矯皇考詔間骨肉皆不悦先是帝為太孫時諸王
多尊屬擁重兵患之至是因密議削藩建文元年周代
湘齊岷五王相繼以罪廢七月燕王舉兵反師名靖難
指泰子澄為奸臣事聞泰請削燕屬籍聲罪致討或難
之泰曰明其為賊敵乃可克遂定議伐燕布告天下時
太祖功臣存者甚少乃拜長興侯耿炳文為大將軍帥
師分道北伐至真定為燕所敗子澄薦曹國公李景隆
代將泰極言不可子澄不聽卒命景隆將當是時帝舉
五十萬兵畀景隆謂燕可旦夕滅燕王顧大喜曰昔漢
高止能將十萬景隆何才其衆適足為吾資也是冬景
隆果敗帝有懼色會燕王上書極詆泰子澄帝乃觧二
人任以謝燕而隂留之京師仍參密議景隆遺燕王書
言二人已竄可息兵燕王不聽明年盛庸捷東昌帝告
廟命二人任職如故及夾河之敗復解二人官求罷兵
燕王曰此緩我也進益急始削藩議起帝入泰子澄言
謂以天下制一隅甚易及屢敗意中悔是以進退失據
迨燕兵日逼復召泰還未至京師已不守泰走外郡謀
興復時購泰急泰墨白馬走行稍遠汗出墨脱或曰此
齊尚書馬也遂被執赴京同子澄方孝孺不屈死泰從
兄弟敬宗等皆生死叔時永陽彦等謫戍子甫六歲免
死給配仁宗時赦還
黃子澄名湜以字行分宜人洪武十八年會試第一由
編修進修撰伴讀東宮累遷太常寺卿惠帝為皇太孫
時嘗坐東角門謂子澄曰諸王尊屬擁重兵多不法奈
何對曰諸王護衛兵纔足自守倘有變臨以六師其誰
能支漢七國非不強卒底亡滅大小強弱勢不同而順
逆之理異也太孫是其言比即位命子澄兼翰林學士
與齊泰同參國政謂曰先生憶昔東角門之言乎子澄
頓首曰不敢忘退而與泰謀泰欲先圖燕子澄曰不然
周齊湘代岷諸王在先帝時尚多不法削之有名今欲
問罪宜先周周王燕之母弟削周是剪燕手足也謀定
明日入白帝會有言周王橚不法者遂命李景隆帥兵
襲執之詞連湘代諸府於是廢橚及岷王楩為庶人幽
代王桂於大同囚齊王榑於京師湘王柏自焚死下燕
議周王罪燕王上書申救帝覧書惻然謂事宜且止子
澄與泰爭之未決出相語曰今事勢如此安可不斷明
日又入言曰今所慮者獨燕王耳宜因其稱病襲之帝
猶豫曰朕即位未久連黜諸王若又削燕何以自解於
天下子澄對曰先人者制人毋為人制帝曰燕王智勇
善用兵雖病恐猝難圖乃止於是命都督宋忠調緣邊
官軍屯開平選燕府護衛精壯隸忠麾下召護衛胡騎
指揮古通等入京以弱燕復調北平永清左右衛官軍
分駐彰德順德都督徐凱練兵臨清耿瓛練兵山海關
以控制北平皆泰子澄謀也時燕王憂懼以三子皆在
京師稱病篤乞三子歸泰欲遂收之子澄曰不若遣歸
示彼不疑乃可襲而取也竟遣還未幾燕師起王泣誓
將吏曰䧟害諸王非由天子意乃奸臣齊泰黃子澄所
為也始帝信任子澄與泰驟事削藩两人本書生兵事
非其所長當耿炳文之敗也子澄謂勝敗常事不足慮
因薦曹國公李景隆可大任帝遂以景隆代炳文而景
隆益無能為連敗於鄭村壩白溝河喪失軍輜士馬數
十萬已又敗於濟南城下帝急召景隆還赦不誅子澄
慟哭請正其罪帝不聽子澄拊膺曰大事去矣薦景隆
誤國萬死不足贖罪及燕兵漸南與齊泰同謫外密令
募兵子澄微服由太湖至蘇州與知府姚善倡義勤王
善上言子澄才足捍難不宜棄閒遠以快敵人帝復召
子澄未至而京城䧟欲與善航海乞兵善不可乃就嘉
興楊任謀舉事為人告俱被執子澄至成祖親詰之抗
辨不屈磔死族人無少長皆斬姻黨悉戍邊一子變姓
名為田經遇赦家湖廣咸寧正德中進士黃表其後云
楊任洪武中由人材起家歴官袁州知府時致仕匿子
澄於家亦磔死二子禮益俱斬親屬戍邊
方孝孺字希直一字希古寧海人父克勤洪武中循吏
自有傳孝孺幼警敏雙眸炯炯讀書日盈寸鄉人目為
小韓子長從宋濓學濓門下知名士皆出其下先軰胡
翰蘇伯衡亦自謂弗如孝孺顧末視文藝恒以明王道
致太平為己任嘗臥病絶糧家人以告笑曰古人三旬
九食貧豈獨我哉父克勤坐空印事誅扶喪歸葬哀動
行路既免喪復從濓卒業洪武十五年以吳沉揭樞薦
召見太祖喜其舉止端整謂皇太子曰此莊士當老其
才禮遣還後為仇家所連逮至京太祖見其名釋之二
十五年又以薦召至太祖曰今非用孝孺時除漢中教
授日與諸生講學不倦蜀獻王聞其賢聘為世子師每
見陳說道德王尊以殊禮名其讀書之廬曰正學及惠
帝即位召為翰林侍講明年遷侍講學士國家大政事
輙咨之帝好讀書每有疑即召使講解臨朝奏事臣僚
面議可否或命孝孺就扆前批答時修太祖實錄及類
要諸書孝孺皆為總裁更定官制孝孺改文學博士燕
兵起廷議討之詔檄皆出其手建文三年燕兵掠大名
王聞齊黃已竄上書請罷盛庸吳傑平安兵孝孺建議
曰燕兵久頓大名天暑雨當不戰自疲急令遼東諸將
入山海關攻永平真定諸將渡盧溝搗北平彼必歸救
我以大兵躡其後可成擒也今其奏事適至宜且與報
書往返踰月使其將士心懈我謀定勢合進而蹴之不
難矣帝以為然命孝孺草詔遣大理寺少卿薛嵓馳報
燕盡赦燕罪使罷兵歸藩又為宣諭數千言授嵓持至
燕軍中密散諸將士比至嵓匿宣諭不敢出燕王亦不
奉詔五月吳傑平安盛庸𤼵兵擾燕餉道燕王復遣指
揮武勝上書伸前請帝將許之孝孺曰兵罷不可復聚
願毋為所惑帝乃誅勝以絶燕未幾燕兵掠沛縣燒糧
艘時河北師老無功而德州又饋餉道絶孝孺深以為
憂以燕世子仁厚其弟高煦狡譎有寵於燕王嘗欲奪
嫡謀以計間之使内亂乃建議白帝遣錦衣衛千戸張
安齎璽書往北平賜世子世子得書不啟封幷安送燕
軍前間不得行明年五月燕兵至江北帝下詔徵四方
兵孝孺曰事急矣遣人許以割地稽延數日東南募兵
漸集北軍不長舟楫決戰江上勝負未可知也帝遣慶
成郡主往燕軍陳其說燕王不聽帝命諸將集舟師江
上而陳瑄以戰艦降燕燕兵遂渡江時六月乙卯也帝
憂懼或勸帝他幸圖興復孝孺力請守京城以待援兵
即事不濟當死社稷乙丑金川門啟燕兵入帝自焚是
日孝孺被執下獄先是成祖𤼵北平姚廣孝以孝孺為
託曰城下之日彼必不降幸勿殺之殺孝孺天下讀書
種子絶矣成祖頷之至是欲使草詔召至悲慟聲徹殿
陛成祖降榻勞曰先生毋自苦予欲法周公輔成王耳
孝孺曰成王安在成祖曰彼自焚死孝孺曰何不立成
王之子成祖曰國頼長君孝孺曰何不立成王之弟成
祖曰此朕家事顧左右授筆札曰詔天下非先生草不
可孝孺投筆於地且哭且罵曰死即死耳詔不可草成
祖怒命磔諸市孝孺慨然就死作絶命詞曰天降亂離
兮孰知其由奸臣得計兮謀國用猶忠臣發憤兮血淚
交流以此殉君兮抑又何求嗚呼哀哉兮庶不我尤時
年四十有六其門人德慶侯廖永忠之孫鏞與其弟銘
檢遺骸瘞聚寳門外山上孝孺有兄孝聞力學篤行先
孝孺死弟孝友與孝孺同就戮亦賦詩一章而死妻鄭
及二子中憲中愈先自經死二女投秦淮河死孝孺工
文章醇深雄邁每一篇出海内爭相傳誦永樂中藏孝
孺文者罪至死門人王稌潛錄為侯城集故後得行於
世仁宗即位諭禮部建文諸臣已蒙顯戮家屬籍在官
者悉宥為民還其田土其外親戍邊者留一人戍所餘
放還萬歷十三年三月釋坐孝孺謫戍者後裔浙江江
西福建四川廣東凡千三百餘人而孝孺絶無後惟克
勤弟克家有子曰孝復洪武二十五年嘗上書闕下請
減信國公湯和所加寧海賦謫戍慶遠衛以軍籍獲免
孝復子琬後亦得釋為民世宗時松江人俞斌自稱孝
孺後一時士大夫信之為纂歸宗錄既而方氏察其偽
言於官乃已神宗初有詔襃錄建文忠臣建表忠祠於
南京首徐輝祖次孝孺云孝孺之死宗族親友前後坐
誅者數百人其門下士有以身殉者盧原質鄭公智林
嘉猷皆寧海人原質字希魯孝孺姑子也由進士授編
修歴官太常少卿建文時屢有建白燕兵至不屈與弟
原朴等皆被殺公智字叔貞嘉猷名昇以字行皆師事
孝孺孝孺嘗曰匡我者二子也公智以賢良舉為御史
有聲嘉猷洪武丙子以儒士校文四川建文初入史館
為編修尋遷陕西僉事嘗以事入燕邸知高煦謀傾世
子狀孝孺間燕之謀實嘉猷發之胡子昭字仲常初名
志高榮縣人孝孺為漢中教授時往從學蜀獻王薦為
縣訓𨗳建文初與修太祖實錄授檢討累遷至刑部侍
郎鄭居貞閩人與孝孺友善以明經歴官鞏昌通判河
南參政所至有善績孝孺教授漢中居貞作鳳雛行勖
之諸人皆坐黨誅死孝孺主應天鄉試所得士有長洲
劉政桐城方法政字仲理燕兵起草平燕策將上之以
病為家人所沮及聞孝孺死後嘔血卒法字伯通官四
川都司斷事諸司表賀成祖登極當署名不肯投筆出
被逮次望江瞻拜鄉里曰得望我先人廬舍足矣自沉
於江成祖既殺孝孺以草詔屬侍讀樓璉璉金華人嘗
從宋濓學承命不敢辭歸語妻子曰我固甘死正恐累
汝軰耳其夕遂自經或曰草詔乃括蒼王景或曰無錫
王達云
練子寧名安以字行新淦人父伯尚工詩洪武初官起
居注以直言謫外任終鎮安通判子寧英邁不群十八
年以貢士廷試對策力言天之生材有限陛下忍以區
區小故縱無窮之誅何以為治太祖善其意擢一甲第
二授翰林修撰丁母艱力行古禮服闋復官歴遷工部
侍郎建文初與方孝孺並見信用改吏部左侍郎以賢
否進退為己任多所建白未幾拜御史大夫燕師起李
景隆北征屢敗召還子寧從朝中執數其罪請誅之不
聽憤激叩首大呼曰壞陛下事者此賊也臣備員執法
不能為朝廷除賣國奸死有餘罪即陛下赦景隆必無
赦臣因大哭求死帝為罷朝宗人府經歴宋徵御史葉
希賢皆抗疏言景隆失律喪師懷二心宜誅並不納燕
師既渡淮靖江府長史蕭用道衡府紀善周是修上書
論大計指斥用事者書下廷臣議用事者盛氣以詬二
人子寧曰國事至此尚不能容言者耶詬者愧而止燕
王即位縛子寧至語不遜磔死族其家姻戚俱戍邊子
寧從子大亨官嘉定知縣聞變同妻沉劉家河死里人
徐子權以進士為刑部主事聞子寧死慟哭賦詩自經
子寧善文章孝孺稱其多學而文弘治中王佐刻其遺
文曰金川玉屑集提學副使李夢陽立金川書院祀子
寧名其堂曰浩然徵不知何許人嘗疏請削罪藩屬籍
燕師入不屈并妻子俱死希賢松陽人亦坐奸黨被殺
或曰去為僧號雪菴和尚云
茅大芳名誧以字行泰興人博學能詩文洪武中為淮
南學官召對稱旨擢秦府長史制詞以董仲舒為言大
芳益奮激盡心輔𨗳額其堂曰希董方孝孺為之記建
文元年遷副都御史燕師起遺詩淮南守將梅殷辭意
激烈聞者壯之周璿洪武末以天策衞知事建言擢左
僉都御史燕王稱帝與大芳並見收不屈死而大芳子
順童道夀俱論誅二孫死獄中
卓敬字惟恭瑞安人穎悟過人讀書十行俱下舉洪武
二十一年進士除戸科給事中鯁直無所避時制度未
備諸王服乘擬天子敬乘間言京師天下視效陛下於
諸王不早辨等威而使服餙與太子埒嫡庶相亂尊卑
無序何以令天下帝曰爾言是朕慮未及此益器重之
他日與同官見適八十一人命改官為元士尋以六科
為政事本源又改曰源士已復稱給事中歴官戸部侍
郎建文初敬密疏言燕王智慮絶倫雄才大略酷類高
帝北平形勝地士馬精強金元所由興今宜徙封南昌
萬一有變亦易控制夫將萌而未動者幾也量時而可
為者勢也勢非至剛莫能斷幾非至明莫能察奏入翌
日召問敬叩首曰臣所言天下至計願陛下察之事竟
寢燕王即位被執責以建議徙燕離間骨肉敬厲聲曰
惜先帝不用敬言耳帝怒猶憐其才命繫獄使人諷以
管仲魏徵事敬泣曰人臣委贄有死無二先皇帝曾無
過舉一旦横行簒奪恨不即死見故君地下乃更欲臣
我耶帝猶不忍殺姚廣孝故與敬有隙進曰敬言誠見
用上寧有今日乃斬之誅其三族敬立朝慷慨美丰姿
善談論凡天官輿地律歷兵刑諸家無不博究成祖嘗
歎曰國家飬士三十年惟得一卓敬萬歷初用御史屠
叔方言表墓建祠同時戸部侍郎死者有郭任盧迥任
丹徒人一曰定遠人廉慎有能建文初佐戸部飲食起
居俱在公署時方貶削諸藩任言天下事先本後末則
易成今日儲財粟備軍實果何為者乃北討周南討湘
舍其本而末是圖非策也且兵貴神速苟曠日持久銳
氣既竭姑息隨之將坐自困耳燕王間而惡之兵起任
與同官盧迥主調兵食京師失守被禽不屈死之子經
亦論死少子戍廣西迥仙居人爽朗不拘細行喜飲酒
飲後輙高歌人謂迥狂及仕折節恭慎建文三年拜戸
部侍郎燕兵入不屈縛就刑長謳而死台人祀之八忠
祠
陳迪字景道宣城人祖宥賢明初從征有功世撫州守
禦百戸因家焉迪倜儻有志操辟府學訓𨗳為郡草賀
萬夀表太祖異之久之以通經薦歴官侍講出為山東
左參政多惠政丁内艱起復除雲南右布政使普定曲
靖烏撒烏蒙諸蠻煽亂迪率土兵擊破之賜金幣建文
初徵為禮部尚書時更修制度沿革損益迪議為多會
以水旱詔百官集議迪請清刑獄招流民凡二十餘事
皆從之尋加太子少保李景隆等數戰敗迪陳大計命
督運軍儲已聞變趨赴京師燕王即帝位召迪責問抗
聲不屈命與子鳳山丹山等六人磔於市既死人於衣
帶中得詩及五噫歌辭意悲烈蒼頭侯來保拾其遺骸
歸葬妻管縊死幼子珠生五月乳母潛置溝中得免八
歲為怨家所訐成祖宥其死戍撫寧尋徙登州為蓬莱
人洪熙初赦還鄉給田産成化中寧國知府涂觀建祠
祀迪弘治間裔孫鼎舉進士仕至應天府尹剛鯁有聲
黃魁不知何許人為禮部侍郎有學行習典禮迪及侍
郎黃觀皆愛敬之燕兵入不屈死有巨敬者平凉人為
御史改戸部主事充史官以清慎稱與迪同不屈死夷
其族
景清本耿姓訛景真寧人倜儻尚大節讀書一過不忘
洪武中進士授編修改御史三十年春召見命署左僉
都御史以奏疏字誤懷印更改為給事中所劾下詔獄
尋宥之詔巡察川陕私茶除金華知府建文初為北平
參議燕王與語言論明晰大稱賞再遷御史大夫燕師
入諸臣死者甚衆清素預密謀且約孝孺等同殉國至
是獨詣闕自歸成祖命仍其官委蛇班行者久之一日
早朝清衣緋懷刃入先是日者奏異星赤色犯帝座甚
急成祖故疑清及朝清獨著緋命搜之得所藏刃詰責
清奮起曰欲為故主報讎耳成祖怒磔死族之籍其鄉
轉相攀染謂之瓜蔓抄村里為墟初金川門之啟御史
連楹叩馬欲刺成祖被殺屍植立不仆楹襄垣人
胡閏字松友鄱陽人太祖征陳友諒過長沙王吳芮祠
見題壁詩竒之立召見帳前洪武四年郡舉秀才入見
帝曰此書生故題詩鄱陽廟壁者邪授都督府都事遷
經歴建文初選右補闕尋進大理寺少卿燕師起與齊
黃軰晝夜畫軍事京師陷召閏不屈與子傳道俱死幼
子傳慶戍邊四歲女郡奴入功臣家稍長識大義日以
爨灰汚面洪熙初赦還鄉貧甚誓不嫁見者競遺以錢
榖曰此忠臣女也高翔朝邑人洪武中以明經為監察
御史建文時戮力兵事成祖聞其名與閏同召欲用之
翔喪服入見語不遜族之發其先冢親黨悉戍邊諸給
高氏産者皆加税曰令世世罵翔也
王度字子中歸善人少力學工文辭用明經薦為山東
道監察御史建文時燕兵起度悉心贊事及王師屢敗
度奏請募兵小河之捷奉命勞軍徐州還方孝孺與度
書誓死社稷燕王稱帝坐方黨謫戍賀縣又坐語不遜
族度有智計盛庸之代景隆度密陳便宜是以有東昌
之捷景隆徵還赦不誅反用事忌庸等功䜛間之度亦
見疎論者以其用有未盡惜之戴德彜奉化人洪武二
十七年進士累官侍講太祖諭之曰翰林雖職文學然
既列禁近凡國家政治得失民生利害當知無不言昔
唐陸贄崔羣李絳在翰林皆能正言讜論補益當時汝
宜以古人自期已改監察御史建文時改左拾遺燕王
入召見不屈死之德彜死時兄弟並從京師嫂項家居
聞變度禍且族令闔舍逃去匿德彜二子山中毁戴氏
族譜獨身留家收者至無所得械項至京搒掠終無一
言戴族獲全時御史不屈死者有諸城謝昇聊城丁志
方而懷寧甘霖從容就戮子孫相戒不復仕又董鏞不
知何許人諸御史有志節者時時會鏞所誓以死報國
諸將校觀望不力戰鏞輒露章劾之城破被殺家戍極
邊而給事中死者則有陳繼之韓永葉福三人繼之莆
田人建文二年進士時江南僧道多腴田繼之請人限
五畝餘以賦民從之兵事亟數條奏機宜燕兵入不屈
見殺父母兄弟悉戍邊永西安人或曰浮山貎魁梧音
吐洪亮每慷慨論兵事燕王入欲官之抗辭不屈死福
侯官人繼之同年生燕兵至守金川門城䧟死之
贊曰帝王成事盖由天授成祖之得天下非人力所能
禦也齊黃方練之儔抱謀國之忠而乏制勝之策然其
忠憤激發視刀鋸鼎鑊甘之若飴百世而下凛凛猶有
生氣是豈泄然不恤國事而以一死自謝者所可同日
道哉由是觀之固未可以成敗之常見論也
明史卷一百四十一終
