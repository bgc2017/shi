欽定四庫全書
明史卷二百八十三考證
陳獻章傳廣東布政使彭韶總督朱英交薦(臣)方煒
按是時韶等乞以禮聘獻章吏部尚書尹旻謂獻章
向聽選京師非隠士比安用聘遂檄召至京見獻徵
錄謹附識
賀欽傳子士諮鄉貢士嘗陳十二事論王政不報(臣)
方煒按士諮所陳十二事獻徵錄識大錄諸書皆無
考謹識
陳茂烈傳入為監察御史(臣)方煒按茂烈為御史時
疏論道士崔志端不宜為尚書戸部尚書佀鍾諛佞
取寵宜罷見識大錄謹附識
陳茂烈傳母卒茂烈亦卒(臣)方煒按茂烈卒後都御
史王應鵬言茂烈廉約如石守道而所養獨純孝行
如徐仲車而所處尤困請加優䘏詔表宅里曰孝廉
䘏其家見明實錄謹附識
湛若水傳授翰林院編修(臣)方煒按正德中若水常
奉使安南冊封國王黎賙却其餽不受見識大錄謹
附識
湛若水傳年九十五卒(臣)方煒按若水之卒也贈太
子太保諡文簡見識大錄諸書傳未載謹附識
湛若水傳(蔣信附)累官四川水利僉事(臣)方煒按信
成進士後授戸部主事遷兵部員外郎出為四川僉
事在蜀三年革岷江一帶水驛又復各衛養馬草場
又以商番交易茶馬全黎二夷爭路讐殺乃立科條
一曰復秤盤二曰禁湖茶三曰限引目茶額既定私
販悉絶蜀人便之見獻徵錄謹附識
鄒守益傳九廟災守益陳上下交修之道(臣)方煒按
是時以廟災詔諸大臣自陳諸大臣皆皇恐引罪守
益獨抗言交修之道故得罪見識大錄謹附識
錢德洪傳十一年始成進士累官刑部郎中(臣)方煒
按德洪廷試後乞教授蘇州學以便養旋遷國子監
丞歷刑部主事至郎中見獻徵錄謹附識
王畿傳嘗云學當致知見性而已應事有小過不足累
故在官弗免干請以不謹斥(臣)方煒按是時薛應
旂為南京考功郎中以不謹斥應旂亦坐補外南給
事中游震得等為應旂訟應旂旋復京秩見獻徵錄
謹附識
王畿傳(王艮附)王氏弟子遍天下率都爵位有氣勢艮
以布衣抗其間聲名反出諸弟子上(臣)方煒按是
時總漕都御史劉節御史吳悌皆特疏薦艮不報御
史洪垣構室居其徒有子璧幼隨父之守仁所師事
王畿錢德洪最知名見識大錄謹附識
王畿傳(羅汝芳附)坐事為言官論罷(臣)方煒按汝芳
以參政入賀既成禮請告出城集同志講學廣慧寺
居正惡之遂風言官疏劾致仕見識大錄所謂坐事
者指此謹附識
王畿傳(楊起元附)累官吏部左侍郎拾遺(臣)方煒按
萬歷十九年起元以洗馬充講官有崇聖志勤聖學
疏二十五年秋因災異復上恭勸勤學疏並見獻徵
錄謹附識
歐陽德傳以薦起故官累遷吏部左侍郎(臣)方煒按
德以故官起復未至遷南太常卿尋以原秩召掌國
子監事至則遷禮部左侍郎旋轉吏部見識大錄謹
附識
歐陽德傳德遇事侃侃裁制諸宗藩尤有執(臣)方煒
按德居禮部時秦府為其中尉女請封崇陽王以罪
賜死其宗人援他郡王例請襲德皆持弗許弋陽建
安樂諸王爭攝寧府事德曰寧藩已絶豈尚有府事
須攝邪又請下諸藩禁陳乞而裁諸罪宗廩給見獻
徵錄所謂裁制宗藩者指此謹附識
歐陽德傳贈太子少保諡文正(臣)方煒按隆慶中允
撫臣劉光濟之請敕有司建祠其鄉祀之見明實錄
謹附識
羅洪先傳嚴嵩以同鄉故擬假邊才起用皆力辭(臣)
方煒按御史凌儒嘗疏薦洪先帝怒奪儒職見明實
錄謹附識
吳悌傳及嵩擅政悌惡之引疾家居(臣)方煒按悌為
御史時有請禁私交議蠲賑議振風紀諸疏見獻徵
錄謹附識
許孚遠傳會大計京朝官黜浙人幾半博鄉山西無一
焉(臣)方煒按是時給事中胡應嘉劾博庇私博連
疏乞休帝為斥應嘉而慰留博見紀事本末謹附識
許孚遠傳坐為李材訟冤貶二秩(臣)方煒按材素從
鄒守益學嘗任雲南按察使征緬有功巡按御史蘇
酇劾其與副使陳嚴之等虚張功伐帝怒特旨坐以
斬論救者五十餘疏皆不聽繫詔獄五年見明紀事
本末所謂為材訟獄者指此謹附識
尤時熙傳聞郎中劉魁得守仁之傳遂師事之魁以直
言錮詔獄則書所疑時時從獄中質問(臣)方煒按
是時帝用方士陶仲文言建雷壇於太液池西魁極
陳其耗國不經帝震怒杖於廷而錮之見明紀事本
末所謂直言者指此謹附識
尤時熙傳(張後覺附)年七十六以萬歷六年卒(臣)方
煒按後覺之卒也維新告於郡守李士登立祠祀之
士登又建四賢祠祀王道穆孔暉及後覺孟秋見山
東通志謹附識
鄧以讚傳(張元忭附)元忭嘗抗疏救御史胡涍(臣)方
煒案神宗即位之冬妖星見慈慶宫後火涍言星隂
象火積隂所成請放宫女疏語忤上斥為民元忭乃
疏救之見明實錄謹附識
明史卷二百八十三考證
