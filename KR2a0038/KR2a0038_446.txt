欽定四庫全書
明史卷二百八十一考證
方克勤傳台州盜起吳江同知金剛努奉行省命募水
兵禦之克勤獻賊弗納(臣)方煒按是時行省募民
為水兵克勤詣金剛努謂曰民皆有盜心奈何授之
兵弗聽既而果叛去金剛努踰垣走未幾左達勒實
哩至郡招諭都事劉基為之副克勤陳𠞰殄方謂不
可姑息基韙之亦不能用見識大錄所謂獻策者指
此謹附識
方克勤傳盛夏守將督民夫築城克勤曰民方耕耘不
暇奈何重困之畚鍤請之中書省得罷(臣)方煒按
克勤為郡會歲暮轉戎衣於燕時有令役民舟者誅
他郡以牛車從事天寒牛僵民苦之請以舟僚佐懼
弗敢克勤曰吾知便民耳抵法奚悔焉卒載以舟而
白之行省省臣義弗問見獻徵錄謹附識
方克勤傳尋為屬吏程貢所誣(臣)方煒按貢嘗知曹
縣以不職被笞銜克勤甚因上書詆之詔御史楊甲
廉按甲貢故人也索克勤過無所得乃誣其私用倉
中炭葦被逮子孝孺上書政府願以身贖不報遂謪
役江浦見識大錄謹附識
吳履傳(廖欽等附)河内丞廖欽並以廉能稱(臣)方煒
按欽任吳江秩滿既去會河内舊虧課錢典守者以
誣欽欽弗辨謫役鳳陽旋釋歸未幾為里人誣搆謪
戌富峪以老病還復起為袁州學官永樂初詔求文
學士解縉胡廣以欽薦召授檢討尋致仕歸見識大
錄謹附識
吳履傳(廖欽等附)靈璧丞田城(臣)方煒按是時田
誠九載滿縣人乞留因擢州判官丞靈璧如故
見明實錄謹附識
吳履傳(廖欽等附)貴池典史黃金蘭(臣)方煒按是時
即擢金蘭為本縣令見明實錄謹附識
史誠祖傳誠祖既得旌益勤於治(臣)方煒按誠祖被
旌後成祖遣錦衣偵之見其甔無斗粟衣冠粗敝乃
加四品服俸見識大錄謹附識
貝秉彛傳上年糴備荒議(臣)方煒按秉彛在東阿歲
屢豐常建議於朝請平糴為預備計從之仍下其法
行之近州縣見識大錄謹附識
貝秉彛傳會成祖北巡敇有司建席殿秉彛出所貯濟
用工遂速竣(臣)方煒按成祖北巡時敕河南山東
西民丁隨軍供饋餉各遣官率之他郡邑率規避秉
彜曰天子親行臣下敢憚勞耶即就道民忻躍以從
訖事而民無失者見獻徵錄謹附識
葉宗人傳授錢塘知縣(臣)方煒按宗人為令時邑故
多虎患宗人為文驅之遂歛迹仁宗在東宫聞其治
行令所司優遇之見獻徵錄謹附識
李信圭傳授清河知縣(臣)方煒按宣德中歲旱飛蝗
為災信圭禱於神蝗不入境有留守衛卒姬泰者自
閩還挾貲為同舟所害過清河以病死告冀得自掩
信圭發其奷誅之並見獻徵錄謹附識
李信圭傳(孫浩等附)徐士宗知貴溪宣德六年三考俱
最民詣闕乞留召增二秩還任(臣)方煒按是時與
士宗並增秩者為扶風令宋端許州牧魏儀見明實
錄謹附識
李驥傳陳經國利民十事(臣)方煒按所陳十事明實
錄諸事均無可考謹識
李驥傳(王瑩等附)王昇龍溪人起家進士在郡九載以
部民乞留增秩還任(臣)方煒按昇永樂二年進士
改庶吉士旋授江西安福令改知羅田三載歴大理
評事左寺正以少傅楊士竒之薦出知撫州見獻徵
錄謹附識
趙豫傳大計羣吏始舉卓異之典豫與寧國知府袁旭
皆豫焉(臣)方煒按是年正月命吏部都察院會同
禮部察來朝司府官令各察所屬治行具最以聞見
明實錄謹附識
趙豫傳(趙登等附)湖州知府趙登(臣)方煒按登由永
樂二年進士授禮部給事中三年以言事謫忠州判
官十餘年稍遷安寕州知州宣德改元超擢湖州知
府見李濓所撰傳謹附考
周濟傳都御史劉觀薦為御史固辭(臣)方煒按宣德
時帝嘗怒宫中陳某下都察院鞫治御史嚴繼先軰
莫測上意咸避之濟立訊成獄觀由此異之見獻徵
錄謹附識
周濟傳十一年出為安慶知府(臣)方煒按明實錄濟
於正統十年秋出巡鳳陽事竣會安慶以民饑聞遂
於十一月夏出守安慶傳未詳載謹附識
范希正傳因請升曹縣為州而以希正為知州(臣)方
煒按曹縣之升爲州在正統十一年見地理志謹附
識
范希正傳(劉剛附)而得民最久者無若希正與陜西寕
州知州劉剛(臣)方煒按地理志寕州有三一屬陜
西慶陽一屬江西南昌一屬雲南臨安此所載未晰
下三行稱寕民祀之狄仁傑祠中考唐書仁傑傳及
陜西名宦志仁傑嘗為寕州刺史又一統志慶陽府
寕州有仁傑祠則剛所莅實陜西之寧州矣謹據增
并改刊四行
丁積傳授新會知縣(臣)方煒按積令新會時嘗為民
辨冤許當道指繋獄民争為致賄戒之曰吾求無愧
此心耳慎勿妄求貽我羞未幾事亦解見識大錄謹
附識
唐侃傳永豐俗刁訟尚鬼尤好俳擾侃禁止之(臣)方
煒按侃令永豐時署牌於庭左曰從刑右曰從化久
之民無趨左者告訐之風一變見獻徵錄謹附識
唐侃傳稍遷刑部主事(臣)方煒按識大錄侃所遷為
南京刑部謹附識
徐九思傳徐九思貴溪人(臣)方煒按九思識大錄獻
徵錄陳仁錫所撰傳俱作九經與此異謹附考
徐九思傳吏部尚書熊浹知其賢特留之(臣)方煒按
九思嘗𣙜稅荆州裁舊額三之一諸聽𣙜者紛集倍
溢於故悉置其餘於庫見識大錄謹附識
明史卷二百八十一考證
