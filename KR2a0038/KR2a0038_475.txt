欽定四庫全書
明史卷二百九十六
大學士張廷玉等奉敕修
列傳第一百八十四
孝義
孝弟之行雖曰天性豈不賴有教化哉自聖賢之道明
誼辟英君莫不汲汲以厚人倫敦行義為正風俗之首
務旌勸之典賁於閭閻下逮委巷布衣之甿匹夫匹婦
兒童穉弱之微賤行修於閨闥之中而名顯於朝廷之
上觀其至性所激感天地動神明水不能濡火不能爇
猛獸不能害山川不能阻名留天壤行卓古今足以扶
樹道教敦厲末俗綱常由之不冺氣化賴以維持是以
君子尚之王政先焉至或刑政失平復讐洩忿或遭時
不造荒盜流離誓九死以不回冒白刃而弗顧時則有
司之辜民牧之咎為民上者當為之惻然動念故史氏
志忠孝義烈之行如恐弗及非徒以發側陋之幽光亦
以覘世變昭法戒焉明太祖詔舉孝弟力田之士又令
府州縣正官以禮遣孝廉士至京師百官聞父母喪不
待報得去官割股卧冰傷生有禁其後遇國家覃恩海
内輒以詔書從事有司上禮部請旌者歲不乏人多者
十數激勸之道綦云備矣實錄所載莫可殫述今採其
尤者輯為傳餘援唐書例臚其姓氏如左其事親盡孝
或萬里尋親或三年廬墓或聞喪殞命或負骨還鄕者
洪武時則有麗水祝崑上元徐眞童李某女龍江衞丁
歪頭懷寧曹鏞鏞妻王氏徐州王僧兒廣德姚觀壽廣
武衞陳禮關桃源張注江浦張二女勝奴上海沈德溧
陽史以仁丹徒唐川邳州李英北平東安王重遵化張
拾保定顧仲禮樂亭杜仁義妻韓氏昌平劉驢兒保定
新城王興祁陽郝安童山東寧海姜瑜汶上侯昱孟縣
李德鞏縣給事中魏敏登封王中舞陽周炳臨桂李文
選而鈞州張宗魯以瞽子有孝行十七年被旌永樂間
則有大興王萬僧奴東光回滿住金吾右衞何黑厮金
吾後衞包三武功中衞蔣小保周阿狗錦州衞趙興祖
旗手衞周來保大寧前衞滑中保安衞徐宗賢羽林前
衞孫志漢府左護衞千戸許信男斌江寧浦河住沈得
安嚴分保上元馮添孫邵佛定上海沈氏妙蘭儀眞韓
福緣江隂衞徐佛保府軍衞浦良兒府軍後衞王保兒
潘丑兒水軍右衞黃阿回廣武衞百戶劉玉蘇州衞張
阿童廣洋衞鄭小奴大河衞朱阿金興武衞張彥昇龍
江提舉司匠張貴胡佛保聶廣永新左興兒濟陽張思
名泰安張翼肥城趙讓安邑張普圓永寧王仕能陽武
劉大靈寶賀貳鈞州袁節膚施陳七兒鳳翔梁準洪熙
間則有江隂趙鉉宣德間則有慶都邊靖南樂康祥楊
鐸内黃崔克昇江寧張繼宗定遠王絅舒城錢敏徐州
衞張文友歸德衞任貴浮梁洪信文堂邑趙巖汶上馬
威翼城劉原眞太康順孫陳智鈞州楊鼐延安衞指揮
王永安岳李遇中正統間則有大興劉懷義元城谷眞
邢臺劉鏞獻縣崔鑑通州左衞總旗孫雄昌黎侯顯新
樂孫禮定興魏整交河田畯柏鄉張本歸德楊敬井陘
畢鸞永年楊忠永清右衞穆弘武驤左衞成貴江寧顧
暘舒城吏部主事胡紀御史王紹廬江張政武進胡長
寧徐州金暠王豫桐城檀郁歸德衞呂仲和麻城趙說
聊城裴俊陵縣虎賁左衞經歴張讓費縣葛子成樂安
孫整冠縣陳勉臨清賈貴郯城郭秉東平張琛德州張
泰平隂王福緣猗氏王約高平王起孝太僕丞王璲介
休陽智興縣郭安朔州衞吳順杞縣高朗太康軒茂良
鄭州邢恭祥符李斌鳳翔石玫膚施劉友得張信邠州
郭元延安衞薛廣蘭州吳仕坤景泰間則有成安張憲
威縣傅海邳州岑義鳳陽李忠徐州朱環宿州郭興李
寬泗州衞蔡興龍泉顧佛僧龍游常州通判徐珙武昌
衞吳綬靖州衞方觀鄆城李逵朝城王禮聊城朱舉洛
陽昌黎訓導閻禹鍚天順間則有宛平龔然勝遷安蔣
盛永清賈懋任邱黃文唐縣宼林大寧指揮張英平山
衞房鎮忠義衞總旗鐘通潼關衞楊順通順素蒙城汪
泉六合胡琛合肥高興張俊和州獲嘉知縣薛良上元
龍景華杭州姚文姚得平湖䕫州知府沈琮金華宗祉
德州尹綸東昌許通臨汾續鳳絳州陳璽鄢陵解禮順
孫張縉上蔡朱儉同州侯智醴泉張璉西安前衞張軫
延安衞指揮柏英太和楊寧金齒衞徐訥成化間則有
神機營指揮方榮太醫院生安陽郭本順天舉人萬盛
順天東安昌樂訓導周尚文武清柳芳玉田李茂無極
李皚開州任勉陳璋僉事侯英及弟侃副使甘澤贊皇
劉哲平山光祿署丞李傑莘縣李志及子忱邢臺井澍
豐潤馬敬柏鄉高明定州竇文眞王達平鄉張翺史諫
史誼永平秦良朱輝武平衞成綱楊昇隆慶左衞衞瑾
宣府左衞何文玘潼關衞千戶藍瑄遼東定遼左衞劉
定東寧衞序班劉鼎江寧福建參議盧雍徐州吳友直
路車張棟山陽楊旻順孫王鋐滁州黃正長洲朱灝無
鍚秦永孚仲孚合肥沈諲六安黃用賢沭陽支儉休寧
吳仲成懷寧吳本清沛縣蔡清歸德衞沈忠杭州右衞
金洪黃巖項茂富陽何訥浙江西安錦衣百戸鄭得麗
水葉伯廣海寧董謙浙江建德蔡廷瑹奉化陸洪餘干
桃源訓導張憲永豐呂盛晉江史惠平溪汪洗江夏傅
實周璽監利劉祥湘隂邵敏東昌張銳莘縣孔昭趙全
恩縣王弘汶上張鄜堂邑王懽陽榖錢道單縣徐洲聊
城王安孫良歴城湖廣布政使王允曹州黃表張倫臨
清劉端壽陽吳宗潞州張倫大同楊茂楊瑞焦鑑渾源
慶都縣丞王誠高平李振民平陽衞指揮僉事楊輔安
東中屯衞王經許州何清汜水張俊信陽王綱袁洪汲
縣張琛封邱陳瑛光州太平通判劉進羅山王賓衞輝
徐寧郟縣劉濟西平尹冕新鄉王興確山劉政長葛蒙
隂訓導羅貴陽武舉人蕭盛弘農衞習潤涇陽趙謐駱
森趙穟同州張鼎洋縣武全甘州左衞毛綱華隂周祿
保安李端合州陳伯剛臨桂劉本姚州土官高紫潼賜
弘治間則有大興錢福宛平序班夏琮青縣張俸南和
張彪曲周趙象賢長垣王鼐開州甘潤馬宗範薊州孟
振遷安韓廷玉元氏王懋深州王寧天津衞鄭海武平
衞王矩廣寧右衞李周霍邱徐汝楫海州定邊衞經歴
徐謐邳州丁友懷遠徐本忠劉澄宣城吳宗周潁上王
翊鳳陽衞張全鳳陽張欽王澄嘉定縣沈輔沈珵崑山
徐協祥豐縣周潭徐州權宇楊輔績溪許欽英山叚弘
仁六安張時厚蕭縣唐鸞南傑錢塘朱昌仁和陳璋璋
妻錢氏餘姚黃濟之桐廬王瑁江西樂安謝紳南昌左
衞黃璉安福劉珍豐城余壽湖廣寧鄉同知劉端湘隂
甘準祁陽張機閩縣高惟一龍溪王彝濟南序班谷珍
莘縣白溥鄒平辛恕堂邑李尚質益都冀琮文登致仕
縣丞劉鑑臨清王祐寧海州卜懷陵川徐河徐瑛平遙
趙澄澤州宋甫裴春舉人李用興縣白好古解州李錦
陽曲薛敬榆次趙復性屯留衞李清儀封謝欽祥符陳
鎧周府儀賓史經西平張文佐河南唐縣李擴登封王
祺嵩縣杜端裕州劉宗周閿鄉薛璋洛陽護衞軍餘章
瀚鈞州陳希全新鄭張遂郟縣黃錦咸寧舉人楊時敷
涇陽熊玻張憲隴西李琦甘州後衞徐行博羅何字新
雲南苪城李錦及子澤澤子柄太和楊謫仙靖安陳伯
瑄及子恩正德間則有高邑湘潭驛丞董瑄藁城劉強
定州趙鵬吳橋段興直隸新城李瑟沙河王得時青陽
李希仁永康歸德訓導應剛進賢趙氏郡珍宜春易直
善化陳大用湘隂蘇純侯官黃文會邵武謝思長山許
嗣聰聊城梁瑾曲阜孔承夏日照張旻臨汾李大經及
子承芳新鄭王科蒲城雷瑜嵩明陳大韶嘉靖以後國
史不詳載姓名所可考者嘉靖間則有直隸趙進黃流
張節冀州王國臣六安順孫李九疇望江順孫龍湧太
湖呂腆沛縣楊冕潁上王敷政華亭徐億浙江龔曇王
晁孫堪樓階邱叙吳燧江西余冠雄曾柏福建吳毓嘉
孫炳邱子能莆田舉人方重杰山東宮守禮王選河南
馮金玉劉一魁信陽趙謨孝婦韓氏安氏把縣邊雲鵡
陜西黃驥張琛李實環縣趙璋新會容璊四川李應麒
嘉定州舉人王表祿豐唐文炳文蔚蒙化舉人范運吉
黃巖又有旌表天下孝子鮑燦陸爻徐億等俱軼其鄉
里隆慶間則有大興李彪静海周一念周斐遷安楊騰
松江舉人馮行可新鄉張登元興業何世錦崇善何珵
萬歷間則有直隸韓鍚深州林基井陘張民望清豐侯
燦河間吳應奎平山舉人邢雲衢邳州張縝直隸華亭
楊應祈高承順太湖顧槐盱眙蔣臚六安何金遂安毛
存元江西余鑰徐信都昌曹珊萬安劉靜新建樊儆舒
泰會昌歐于復鄱陽李岐奉新周勃南昌曹必和湖廣
賈應進光化蔡玉蔡佩黃岡唐治浦城徐彪泉州訓導
王熺及熺子文昇晉江韋起宗山東馬致遠冠縣申一
琴一攀岳陽王應科河南侯鶴齡歸德賈洙密縣陳邦
寵舞陽楊愈光汜水王謙淅川劉待徵陜西劉燧涇陽
韓汝復寧州周大賢成都後衞楊茂勲井研曾海大姚
金鯉蒙化范潤四川孝女解氏又有馬錦張浩杜惠孝
女楊氏等不詳邑里天啓間則有安州邵桂棗強先自
正晉州張蘭高邑孫喬上海張秉介高淳葛至學旌德
江景宗山陽張致中歙縣吳榮讓孝童女胡之憲玉娥
慈谿馮象臨吉水郭元達宜春鍾名揚峽江黃國賓臨
川傅合萬載彭夢瑞南康楊可幸萬安羅應賚江西樂
安曹希和安福孝婦王三重妻謝氏孝感施文星福建
李躍龍甌寧陳榮晉江邱應賓浦城吳昂禹城給事中
楊士衡泰安范希賢曹縣王治寧曲阜孔弘傳德州紀
紹堯聞喜張學孔陳州郭一肖虞城吕桂芳淅川何大
縉華州孫繩祖梁山李資孝又有王鍚光不詳邑里崇
禎間則有應天王之卿故城李華先仁和沈尚志江西
王之範福建吳宗烜山東朱文龍忻州趙裕心稷山舉
人史宗禹淳化高起鳳雲南趙文宿又有王宅中任萬
庫武世捷孔維章浦某褚咸孫良輔等不詳邑里皆以
孝行旌其門其同居敦睦者則有洪武時龍游夏文昭
四世同居成化間霸州秦貴建德何永敬蒲圻李玘句
容戴睿饒陽耿寬俱七世同居石首王宗義五世同爨
宿遷張賓八世同爨安東蘇勒潞城韓錦李昇永州唐
汝賢豐城劉志清俱六世同居弘治間密雲李琚合肥
鄭元陵川徐梁安東朱勇五世同居慶都黃鐘定邊衞
韓鵬俱六世同居孝感程昂七世同居泰州王玉八世
同爨正德間山陽丁震五世同居嘉靖間石偉十一世
同居遂安毛彥恭六世同居萬歷間蕭梅七世同居滁
州盧守一長治仇大六世同居先後得節烈貞女二十
三人太平楊乙六累世同居天啓間南城吳煥八世同
居皆旌曰義門其輸財助官振濟者則有正統間千戶
胡文郁訓術李昺訓科劉文勝吉安胡有初謝子寬浮
梁范孔孫榆次于敏邳州鞏得海岑仲暉高興葉旺高
宗泰沭陽葛禎清河王仲英山陽鮑越懷遠廖冠平張
簡石州張雷淮安梁辟李成俞勝徐成潞州李廷玉羅
山王必通溧陽陸旺餘干舒彥祥温州李倫鄒有眞四
安何仕能王清景泰間江隂陳安常天順間潮陽郭吾
太原栗仲仁代州李斌弘治中歸善吳宗益宗義及宗
義子璋隆慶間永寧王潔胥瓚萬歷間少卿吳炯浙江
董欽等臨清張氏江西胡士琇丁果婁世潔黎金球山
西孫光勲高自修亳州李文明順義楊惟孝天啓間南
城吳煥崇禎間席本楨等皆旌門閭閭或賜璽書襃勞
孝義一
鄭濂(王澄)徐允讓(石永壽)
錢瑛(曾鼎)姚玭
邱鐸(李茂)崔敏(劉鎬顧琇)
周琬(虞宗濟等)伍洪(劉文煥)
朱煦(危貞昉)劉謹
李德成沈德四
謝定住(包實夫蘇奎章)權謹
趙紳(向化陸尚質)麴祥
鄭濂字仲德浦江人其家累世同居幾三百年七世祖
綺載宋史孝義傳六傳至文嗣旌為義門載元史孝友
傳弟文融字太和部使者余闕表為東浙第一家鄭氏
家法代以一人主家政文融卒嗣子欽繼之嘗刺血療
本生父疾欽卒弟鉅繼鉅卒弟銘當主家政以兄子渭
宗子也相讓久之始受事銘受業於吳萊銘卒弟鉉繼
父喪慟哭三日髮鬚盡白元末兵起大將數入其境相
戒無犯義門樞密判官阿爾輝軍奪民財鉉以利害折
之引去明兵臨婺州鉉挈家避右丞李文忠為扃鑰其
家而遣兵護之歸至正中卒渭繼渭卒弟濂繼濂受知
於太祖昆弟由是顯濂以賦長詣京師太祖問治家長
久之道對曰謹守祖訓不聽婦言帝稱善賜之果濂拜
賜懷歸剖分家人帝聞嘉歎欲官之以老辭時富室多
以罪傾宗而鄭氏數千指獨完會胡惟庸以罪誅有訴
鄭氏交通者吏捕之兄弟六人爭欲行濂弟湜竟往時
濂在京師迎謂曰吾居長當任罪湜曰兄年老吾自往
辨二人爭入獄太祖召見曰有人如此肯從人為逆耶
宥之立擢湜為左參議命舉所知湜舉同郡王應等五
人皆授參議湜字仲持居官有政聲南靖民為亂詿誤
者數百家湜言於諸將盡釋免居一歲入覲卒於京十
九年濂坐事當逮從弟洧曰吾家稱義門先世有兄代
弟死者吾可不代兄死乎詣吏自誣服斬於市洧字仲
宗受業於宋濂有學行鄉人哀之私諡貞義處士濂卒
弟渶繼二十六年東宫缺官命廷臣舉孝弟敦行者衆
以鄭氏對太祖曰其里王氏亦倣鄭氏家法乃徵兩家
子弟年三十上者悉赴京擢濂弟濟與王懃為春坊左
右庶子後又徵濂弟沂自白衣擢禮部尚書年餘致仕
永樂元年入朝留為故官未幾復謝去濂從子幹官御
史棠官檢討他得官者復數人鄭氏愈顯濟棠皆學於
宋濂有文行初渶嘗仕元為浙江行省宣使主家政數
年建文帝表其門渶朝謝御書孝義家三字賜之燕兵
旣入有告建文帝匿其家者遣人索之渶家廳事中列
十大櫃五貯經史五貯兵器備不虞使者至所發皆經
史寘其半不啓乃免於禍人以為至行所感云成化十
年有司奏鄭永朝世敦行義復旌以孝義之門自文融
至渶皆以篤行著文融著家範三卷凡五十八則子欽
增七十則從子鉉又增九十二則至濂弟濤與從弟泳
澳湜白于兄濂源共相損益定為一百六十八則刊行
焉王澄字德輝亦浦江人歲儉出粟貸人不取其息有
鬻產者必增直以足之慕義門鄭氏風將終集子孫誨
之曰汝曹能合食同居如鄭氏吾死目瞑矣子孫咸拜
受教澄生三子子覺子麟子偉克承父志子覺生應卽
為鄭湜所舉擢參議者子偉生懃卽與鄭濟竝擢庶子
者義門王氏之名遂埓鄭氏又有王燾者蘄水人七世
同居一家二百餘口人無間言洪武九年十一月詔旌
為孝義之門
徐允讓浙江山隂人元末賊起奉父安走避山谷間遇
賊欲砍安頸允讓大呼曰寧殺我勿殺我父賊遂舍安
殺允讓將辱其妻潘潘紿曰吾夫已死從汝必矣若能
焚吾夫則無憾也賊許之潘聚薪焚夫投烈焰中死賊
驚歎去安獲全洪武十六年夫婦竝旌同時石永壽者
新昌人負老父避賊賊執其父將殺之號泣請代賊殺
永壽而去
錢瑛字可大吉水人生八月而孤年十三能應秋試及
長値元季亂奉祖本和及母避難歴五六年遇賊縛本
和瑛奔救并縛之本和哀告貰其孫瑛泣請代不已賊
憐而兩釋之時瑛母亦被執瑛妻張從伏莽中窺見卽
趨出謂賊曰姑老矣請縛我賊從之旣就縛擲袖中鞵
與姑訣曰婦無用此矣且行且睨姑稍遠卽罵則不肻
行賊持之急罵益厲賊怒攢刃刺殺之事定有司知瑛
賢凡三薦竝以親老辭子遂志成進士官山東僉事同
時曾鼎字元友泰和人祖懷可父思立竝有學行元末
鼎奉母避賊母被執鼎跪而泣請代賊怒將殺母鼎號
呼以身翼蔽傷頂肩及足控母不舍賊魁繼至憫之攜
其母子入營療治獲愈行省聞其賢辟為濂溪書院山
長洪武三年知縣郝思讓辟教設學鼎好學能詩兼工
八分及邵子數學
姚玭松江人元至正中苗帥楊完者兵入境玭奉母避
於野阻河不可渡母泣曰兵至吾誓不受辱遂沉於水
玭急投水救之負母而出已數遇盜中矢玭佯死伏屍
間以免乃奉母過湖淮後母疾思食魚暮夜無從得家
養一烏忽飛去攫魚以歸洪武初行省聞其賢辟之以
親老不就
邱鐸字文振祥符人元末父誠為湖廣儒學提舉値兵
亂鐸奉親播遷賣藥供甘旨母卒哀慟幾絶葬鳴鳳山
結廬墓側朝夕上食如生時當寒夜月黑悲風蕭瑟鐸
輒繞墓號曰兒在斯兒在斯山深多虎聞鐸哭聲避去
時稱眞孝子鐸初避宼慶元從祖父母居故鄉者八人
貧不能自存鐸悉迎養之有姑年十八夫亡守節鐸養
之終身後有李茂者澄城諸生也母患惡瘡茂日吮膿
血夜則叩天祈代及卒結廬墓旁朝夕悲泣天大雨懼
衝其墓伏墓而哭雨止乃已父卒廬墓如之成化二年
旌二子表森森為國子生茂卒兄弟同廬於墓弘治五
年旌表子俊亦國子生表卒俊方弱冠廬墓終喪母卒
亦如初正德四年旌
崔敏字好學襄陵人生四十日其父仕元為綿竹尹父
子隔絶者三十年敏依母兄以居元季寇亂母及兄俱
相失亂定入陜尋母不得由陜入川抵綿竹求父塚無
知者復還陜訪諸親故始知父殯所在乃啓攢負骸歸
時稱崔孝子同時劉鎬江西龍泉人父允中洪武五年
舉人官憑祥巡檢卒於任鎬以道遠家貧不能返柩居
常悲泣父友憐之言於廣西監司聘為臨桂訓導尋假
公事赴憑祥莫知葬處鎬晝夜環哭一蒼頭故從其父
已轉入交阯忽暮至若有憑之者因得塜所在刺血騐
之良是乃負歸葬有顧琇者字季栗吳縣人洪武初父
充軍鳳翔母隨行留琇守坵墓越六年母殁琇奔赴負
母骨行數千里寢則懸之屋梁涉則戴之於頂父釋歸
卒水漿不入口五日不勝喪而死
周琬江寧人洪武時父為滁州牧坐罪論死琬年十六
叩閽請代帝疑受人教命斬之琬顏色不變帝異之命
宥父死謫戍邊琬復請曰戍與斬均死爾父死子安用
生為願就死以贖父戍帝復怒命縛赴市曹琬色甚喜
帝察其誠卽赦之親題御屏曰孝子周琬尋授兵科給
事中同時子代父死者更有虞宗濟胡剛陳圭宗濟字
思訓常熟人父兄竝有罪吏將逮治宗濟謂兄曰事涉
徭役國法嚴往必死父老矣兄冢嗣且未有後我幸產
兒可代死乃挺身詣吏白父兄無所預吏疑而訊之悉
自引伏洪武四年竟斬於市年二十二剛浙江新昌人
洪武初父謫役泗上以逃亡當死敕駙馬都尉梅殷監
刑剛時方走省立河上竢渡聞之卽解衣泅水而往哀
號泣代殷憫之奏聞詔宥其父并宥同罪者八十二人
圭黃巖人父為讐人所訐當死圭詣闕上章曰臣為子
不能諫父致陷不義罪當死乞原父使自親帝大喜曰
不謂今日有此孝子宜赦其父俟四方朝覲官至播告
之以風勵天下刑部尚書濟奏曰罪有常刑刑不宜屈
法開僥倖路乃聽圭代而戍其父雲南十七年左都御
史詹徽奏言太平府民有毆孕婦至死者罪當絞其子
請代章下大理卿鄒俊議曰子代父死情固可嘉然死
婦繋二人之命冤曷由申犯人當二死之條律何可貸
與其存犯法之父孰若全無罪之兒詔從其議
伍洪字伯宏安福人洪武四年進士授績溪主簿擢上
元知縣丁外艱服除以母老不復仕推資產與諸弟而
已獨隱居養母有異母弟得罪逃使者捕弗獲執其母
洪哭訴求代母曰汝往必死莫若吾自當之洪曰安有
子在而累母者遂行竟死於市時有劉文煥者廣濟人
與兄文煇運糧愆期當死兄以長坐文煥詣吏請代叩
頭流血所司上其狀命宥之則兄已死矣太祖特書義
民二字奬之時京師有兄坐法兩弟各自縛請代太祖
遣使問故同詞對曰臣少失父非兄無以致今日兄當
死弟安敢愛其生帝陽許之而戒行刑者曰有難色者
殺之否則奏聞兩人皆引頸就刃帝大嗟異欲并其兄
貰之左都御史詹徽持不可卒殺其兄
朱煦仙居人父季用為福州知府洪武十八年詔盡逮
天下積歲官吏為民害者赴京師築城季用居官僅五
月亦被逮病不能堪謂煦曰吾辦一死耳汝第收吾骨
歸葬煦惶懼不敢頃刻離時訴枉令嚴訴而戍極邊者
三人抵極刑者四人矣煦奮曰訴不訴等死耳萬一父
緣訴獲免卽戮死無恨卽具狀叩闕太祖憫其意赦季
用復其官有危貞昉者字孟陽臨海諸生父孝先洪武
四年進士官陵川縣丞坐法輸作江浦貞昉詣闕上疏
日臣父絓吏議輸作筋力向衰不任勞苦而大母年踰
九十恐染霜露之疾貽臣父終天之恨臣犬馬齒方壯
願代父作勞俾父獲歸養死且不朽詔從之貞昉力作
不勝勞閱七月病卒
劉謹浙江山隂人洪武中父坐法戍雲南謹方六歲問
家人雲南何在家人以西南指之輒朝夕向之拜年十
四矍然曰雲南雖萬里天下豈有無父之子哉奮身而
往閱六月抵其地遇父於逆旅相持慟號俄父患瘋痺
謹告官乞以身代法令戍邊者必年十六以上嫡長男
始許代時謹未成丁伯兄先死乃歸家攜兄子往兄子
亦弱未能自立復歸悉鬻其產畀兄子始獲奉其父還
孝養終身
李德成淶水人幼喪父元末年十二隨母避寇至河濱
寇騎迫母投河死德成長娶婦王氏摶土為父母像與
妻朝夕事之方嚴冬大雪冰堅至河底德成夢母曰我
處冰下寒不得出覺而大慟旦與妻徒跣行三百里抵
河濱臥冰七日冰果融數十丈恍惚若見其母而他處
堅凍如故久之乃歸洪武十九年舉孝廉屢擢尚寶丞
二十七年旌為孝子建文中燕兵逼濟南德成往諭令
還兵燕兵不退德成歸以辱命下吏已為釋之永樂初
復官屢遷陜西布政使
沈德四直隸華亭人祖母疾刲股療之愈已而祖父疾
又刲股作湯進之亦愈洪武二十六年被旌尋授太常
贊禮郎上元姚金玉昌平王德兒亦以刲肝愈母疾與
德四同旌至二十七年九月山東守臣言日照民江伯
兒母疾割脇肉以療不愈禱岱嶽神母疾瘳願殺子以
祀已果瘳竟殺其三歲兒帝大怒曰父子天倫至重禮
父服長子三年今小民無知滅倫害理亟宜治罪遂逮
伯兒杖之百遣戍海南因命議旌表例禮臣議曰人子
事親居則致其敬養則致其樂有疾則醫藥籲禱迫切
之情人子所得為也至臥冰割股上古未旌倘父母止
有一子或股肝而喪生或臥冰而致死使父母無依宗
祀永絶反為不孝之大皆由愚昧之徒尙詭異駭愚俗
希旌表規避里徭割股不已至於割肝割肝不已至於
殺子違道傷生莫此為甚自今父母有疾療治㒺功不
得已而臥冰割股亦聽其所為不在旌表例制曰可永
樂間江隂衞卒徐佛保等復以割股被旌而掖縣張信
金吾右衞總旗張法保援李德成故事俱擢尙寶丞迨
英景以還卽割股者亦格於例不以聞而所旌大率皆
廬墓者矣
謝定住大同廣昌人年十二家失牛母抱幼子追逐定
住隨母後虎躍出噬其母定住奮前擊之虎逸去取弟
抱之扶母行虎復追齧母頸定住再擊之虎復去行數
武虎還齧母足定住復取石擊虎乃舍去母子三人竝
全永樂十二年召見嘉奬賜米十石鈔二百錠旌表其
門先是洪武中有包實夫者進賢人授徒數十里外途
遇虎銜衣入林中釋而蹲實夫拜請曰吾被食命也如
父母失養何虎卽舍去後人名其地為拜虎岡其後嘉
靖中筠連諸生蘇奎章從父入山猝遇虎奎章倉皇泣
告願舍父食已虎曳尾徐去後為岷府教授
權謹字仲常徐州人十歲喪父卽哀毁奉母至孝永樂
四年薦授樂安知縣遷光祿署丞以省侍歸母年九十
終廬墓三年致泉湧兔馴之異有司以聞仁宗命馳驛
赴闕出其事狀令侍臣朗誦大廷以示百僚卽拜文華
殿大學士謹辭帝曰朕擢卿以風天下為子者他非卿
責也尋扈從皇太子監國南京宣宗嗣位以疾乞歸改
通政司右參議賜白金文綺致仕子倫舉永樂中鄉試
養親二十年親終不仕倫子宇父母卒皆廬墓成化十
二年亦獲旌
趙紳字以行諸曁人父秩永樂中為高郵州學正考滿
赴京至武城縣墮水紳奮身下救河流湍悍俱不能出
明日屍浮水上紳兩手抱父臂不釋宣德五年旌其門
有向化者静海衞人父上為衞指揮墮海死化號泣求
屍不得亦投於海忽父屍浮出衣服盡脫天方晴霽雷
雨驟作旣息化首頂父衣浮至一處衆異而收葬之陸
尙質者浙江山隂人父渡江遇風飄舟將入海尚質自
崖見之卽躍入濤中欲挽舟近崖父舟獲濟而尙質竟
溺死里人呼其為陸郞渡
麴祥字景德永平人永樂中父亮為金山衞百戶祥年
十四被倭掠國王知為中國人召侍左右改名元貴遂
仕其國有妻子然心未嘗一日忘中國也屢諷王入貢
宣德中與使臣偕來上疏言臣夙遭俘掠抱釁痛心流
離困頓艱苦萬狀今獲生還中國夫豈由人伏乞賜歸
侍養不勝至願天子方懷柔遠人不從其請但許給驛
暫歸仍還本國祥抵家獨其母在不能識曰果吾兒則
耳隂有赤痣驗之信抱持痛哭未幾别去至日本啓以
帝意國王允之仍令入貢祥乃復申前請詔許襲職歸
養母子相失二十年又有中外之限竟得遂其初志聞
者異之
明史卷二百九十六
