欽定四庫全書
明史卷三百
大學士張廷玉等奉敕修
列傳第一百八十八
外戚
明太祖立國家法嚴史臣稱后妃居宫中不預一髮之
政外戚循例謹度無敢恃寵以病民漢唐以來所不及
而高文二后賢明抑遠外氏太祖訪得高后親族將授
以官后謝曰國家爵禄宜與賢士大夫共之不當私妾
家且援前世外戚驕佚致禍為辭帝善后言賜金帛而
已定國之封文皇后謂非己志臨終猶勸帝毋驕畜外
家詒謀既遠宗社奠安而椒房貴戚亦藉以保福慶逮
子孫所全不已多乎惟英宗時會昌侯孫繼宗以奪門
功參議國是自兹以下其賢者類多謹身奉法謙謙有
儒者風而一二怙恩負乘之徒所好不過田宅狗馬音
樂所狎不過俳優伎妾非有軍國之權賓客朋黨之勢
而在廷諸臣好為危言激論汰如壽寧兄弟庸駑如鄭
國秦已逐影尋聲抨擊不遺餘力故有明一代外戚最
為孱弱然而惠安新樂舉宗殉國嗚呼卓矣成祖后家
詳中山王𫝊餘採其行事可紀者作外戚𫝊
陳公馬公
吕本馬全
張麒(子㫤昇等)胡榮
孫忠(子繼宗)吳安
錢貴汪泉
杭昱周能(子壽彧)
王鎮(子源等)萬貴
邵喜張巒
夏儒陳萬言
方銳陳景行
李偉王偉
鄭成憲王昇
劉文炳(弟文耀等)張國紀
周奎
陳公逸其名淳皇后父也洪武二年追封揚王媪為王
夫人立祠太廟東明年有言王墓在&KR0008;貽者中都守臣
按之信帝乃命中書省即墓次立廟設祠祭署奉祀一
人守墓戶二百一十家世世復帝自製揚王行實諭翰
林學士宋濂文其碑略曰王姓陳氏世維揚人不知其
諱當宋季名隸尺籍伍符中從大將張世傑扈駐南海
至元己夘春世傑與元兵戰師大潰士卒多溺死王幸
脱死達岸與一二同行者累石支破釡煮遺糧以療饑
已而絶糧同行者聞山有死馬將共烹食之王疲極晝
睡夢一白衣人來曰汝慎勿食馬肉今夜有舟來共載
也王未之深信俄又夢如初至夜將半夢中彷彿聞櫓
聲有衣紫衣者以杖觸王胯曰舟至矣王驚寤身已在
舟上見舊所事統領官時統領已降於元將元將令來
附者輒擲棄水中統領憐王藏之艎板下日取乾餱從
板隙投之王掬以食復與王約以足撼板王即口號從
板隙受漿居數日事洩傍偟不自安颶風吹舟盤旋如
轉輪久不能進元將大恐統領知王善巫術遂白而出
之王仰天叩齒若指揮鬼神狀風濤頓息元將喜因飲
食之至通州送之登岸王歸維揚不樂為軍伍避去盱
眙津里鎮以巫術行王無子生二女長適季氏次即皇
太后晚以季氏長子為後年九十九薨遂葬焉今墓是
已臣濂聞君子之制行能感於人固難而能通於神明
為尤難今當患難危急之時神假夢寐挾以升舟非精
誠上通於天何以致神人之佑至於斯也舉此推之則
積德之深厚斷可信矣是宜慶鍾聖女誕育皇上以啟
億萬年無疆之基於乎盛哉臣濂既序其事復再拜稽
首而獻銘曰皇帝建國克展孝思疏封母族自親而推
錫爵維揚地邇帝畿立廟崇祀元冕衮衣痛念宅兆卜
之何墟閭師來告今在盱眙皇情悦豫繼以涕洟即以
禮官汝往葺治毋俾蕘豎跳踉以嬉惟我揚王昔隸戎
麾獰風蕩海糧絶阻饑天有顯相夢來紫衣挾以登舟
神力所恃易死為生壽躋期頤積累深長未究厥施乃
毓聖女茂衍皇支蘿圖肇開鴻祚峩巍日照月臨風行
霆馳自流徂源功亦有歸無德弗酬典禮可稽聿昭化
原扶植政基以廣孝治以淳民彛津里之鎮王靈所依
於昭萬年視此銘詩
馬公逸其名高皇后父也宿州人元末殺人亡命定遠
與郭子興善以季女屬興興後歸太祖即高皇后也公
及妻鄭媪皆前卒洪武二年追封徐王媪為王夫人建
祠太廟東皇后親奉安神主祝文稱孝女皇后馬氏謹
奉皇帝命致祭四年命禮部尚書陶凱即宿州塋次立
廟帝自為文以祭文曰朕惟古者創業之君必得賢后
以為内助共定大業及天下已安必追崇外家以報其
德惟外舅外姑實生賢女正位中宫朕既追封外舅為
徐王外姑為王夫人以王無繼嗣立廟京師歲時致祭
然稽之古典於禮未安又念人生其土魂魄必遊故鄉
故即塋所立廟俾有司春秋奉祀兹擇吉辰遣禮官奉
安神主於新廟靈其昭格尚鑒在兹二十五年設祠祭
署奉祀祀丞各一人王無後以外戚武忠武聚為之置
灑掃戶九十三家永樂七年北巡親謁祠下守塜武戡
為建陽衛鎮撫犯法責而宥之十五年帝復親祭以戡
為徐州衛指揮僉事
吕本壽州人懿文太子次妃父也仕元為元帥府都事
復歸太祖授中書省令史洪武五年歷官吏部尚書六
年改太常司卿明年四月御史臺言本奉職不謹郊壇
牲角非繭栗功臣廟壞不修詔免官罰役功臣廟已釋
為北平按察使僉事帝召本及同時被命楊基達魯與
權諭之曰風憲之設在肅紀綱清吏治非專理刑名爾
等往修厥職務明大體毋效俗吏拘繩墨善雖小為之
不已將成全德過雖小積之不已將為大憝不見干雲
之臺由寸土之積燎原之火由一爝之微可不慎哉本
等頓首受命尋復累遷太常司卿逾二年卒無子賜葬
鍾山之陰
馬全洪武中光禄寺少卿其女乃惠帝后也燕兵陷都
城全不知所終
張麒永城人洪武十六年以女為燕世子妃授兵馬副
指揮世子為太子進京衛指揮使尋卒永樂九年追封
彭城伯諡恭靖後進侯二子㫤昇並昭皇后兄也㫤從
成祖起兵取大寧戰鄭村壩俱有功授義勇中衛指揮
同知已援薊州敗遼東軍還佐世子守北平永樂初累
官錦衣衛指揮使㫤嘗有過成祖戒之曰戚畹最當守
法否則罪倍常人汝今富貴能不忘貧賤驕逸何自生
若奢傲放縱陵虐下人必不爾恕慎之㫤蝢首謝仁宗
立擢中軍都督府左都督俄封彭城伯子孫世襲洪熙
改元命掌五軍右哨軍馬英宗嗣位年幼太皇太后召
㫤兄弟誡諭之凡朝政弗令預㫤兄弟素恭謹因訓飭
益自斂正統三年卒長子輔病發子瑾嗣以伯爵封輔
命未下而輔卒初㫤私蓄奄人瑾匿不舉事發下獄已
獲釋瑾從弟玘天順中官錦衣衛副千戸飲千戸吕宏
家醉抽刀刺宏死法當斬有司援議親末減詔不從迄
如律成化十六年瑾卒子信嗣其後裔嗣封見世表昇
字叔暉成祖起兵以舍人守北平有功授千戸歷官府
軍衛指揮僉事永樂十七年從北征仁宗即位拜後府
都督同知宣德初進左都督掌左府事四年二月敇諭
昇曰卿舅氏至親日理劇務或以吏欺謾連不問則廢
法問則傷恩其罷府事朝朔望官禄如舊稱朕優禮保
全之意九年北征命掌都督府事留守京師英宗立太
皇太后令勿預政大學士楊士竒稱昇賢宜加委任終
不許正統五年兄㫤已前卒太后念外氏惟昇一人封
惠安伯予世襲明年卒子䡌早亡孫琮嗣琮卒弟瑛嗣
瑛卒無子庶兄瓚嗣瓚卒子偉嗣弘治十二年充陜西
總兵官鎮守固原明年五月孝宗御平臺出兵部推舉
京營大將疏歴詢大學士劉健等僉稱偉才命提督神
機營御書敕以賜正德元年令參英國公張懋保國公
朱暉提督團營三年加太子太保六年二月充總兵官
偕都御史馬中錫督京兵討流賊劉六等朝議以偉擁
兵自衞責其玩寇殃民召還御史吳堂復劾其罪兵部
請逮偉及中錫下獄論死遇赦獲釋停禄閒住十年請
給禄詔給其半十五年復督神機營嘉靖初兼提督團
營二年叙奉迎防守功加太子太傅十四年卒贈太傅
諡康靖子鑭嗣二十年言官劾勛戚權豪家置店房科
私税諸罪鑭亦預輸贖還爵二十七年掌後府事居三
年卒從子元善嗣隆慶四年僉書後府事萬歷三十七
年卒子慶臻嗣四十八年掌左府事崇禎元年七月命
提督京營慶臻私請内閣增於敇内兼管捕營捕營提
督鄭其心訐慶臻侵職帝怒詰改勅故大學士劉鴻訓
至遣戍慶臻以世臣停禄三年後復起掌都督府十七
年賊䧟都城慶臻召親黨盡散貲財闔家自燔死南渡
時贈太師惠安侯諡忠武合祀旌忠祠初世宗嘉靖八
年革外戚世爵惟彭城惠安獲存慶臻卒殉國難
胡榮濟寧人洪武中長女入宫為女官授錦衣衛百戸
永樂十五年將冊其第三女為皇太孫妃擢光禄寺卿
子安為府軍前衛指揮僉事專侍太孫不涖事後太孫
踐阼妃為皇后安亦屢進官宣德三年后廢胡氏遂不振
孫忠字主敬鄒平人初名愚宣宗改曰忠初以永城主
簿督夫營天壽山陵有勞遷鴻臚寺序班選其女入皇
太孫宫宣宗即位冊貴妃授忠中軍都督僉事三年皇
后胡氏廢貴妃為皇后封忠會昌伯嘗謁告歸里御製
詩賜之命中官輔行比還帝后臨幸慰勞妻董夫人數
召入宫賜賚弗絶正統中皇后為皇太后忠生日太后
使使賜其家時王振專權祭酒李時勉荷校國學門忠
附奏曰臣荷恩厚願效李祭酒使為臣客坐無祭酒臣
不歡太后立言之帝時勉獲釋忠家奴貨子錢於濱州
民規利數倍有司望風奉行民不堪訴諸朝言官交章
劾之命執家奴戍邊忠不問景泰三年卒年八十五贈
會昌侯諡康靖英宗復辟加贈太𫝊安國公改諡恭憲
成化十五年再贈太師左柱國子五人繼宗顯宗紹宗
續宗純宗純宗官錦衣衛指揮僉事早卒繼宗字光輔
章皇后兄也宜德初授府軍前衛指揮使改錦衣衛景
泰初進都指揮僉事尋襲父爵天順改元以奪門功進
侯加號奉天翊衛推誠宣力武臣特進光禄大夫柱國
身免二死子免一死世襲侯爵諸弟官都指揮僉事者
俱改錦衣衛復自言臣與弟顯宗率子胥家奴四十三
人預奪門功乞加恩命由是顯宗進都指揮同知子璉
授錦衣衛指揮使壻指揮使武忠進都指揮僉事蒼頭
輩授官者十七人五月命督五軍營戎務兼掌後軍都
督府事左右又有為紹宗求官者帝召李賢謂曰孫氏
一門長封侯次皆顯秩子孫二十餘人悉得官足矣今
又請以為慰太后心不知初官其子弟時請於太后數
請始允且不懌者累日曰何功於國濫授此秩物盛必
衰一旦有罪吾不能庇矣太后意固如此賢稽首頌太
后盛德因從容言祖宗以來外戚不典軍政帝曰初内
侍言京營軍非皇舅無可屬太后實悔至今賢曰侯幸
淳謹但後此不得為故事耳帝曰然已錦衣逯杲奏英
國公張懋太平侯張瑾及繼宗紹宗並侵官地立私莊
命各省實懋等具服乃宥之典莊者悉逮問還其地於
官石亨之獲罪也繼宗為顯宗武忠及子孫家人軍伴
辭職帝止革家人軍伴之授職者七人餘不問五年曹
欽平進太保尋以疾奏解兵柄辭太保不允憲宗嗣位
命繼宗提督十二團營兼督五軍營知經筵事監修英
宗實錄朝有大議必繼宗為首再覈奪門功惟繼宗侯
如故乞休優詔不許三年八月實錄成加太傅十年兵
科給事中章鎰疏言繼宗久司兵柄尸位固寵亟宜罷
退以全終始於是繼宗上疏懇辭帝優詔許解營務仍
蒞後府事知經筵預議大政復辭帝不許免其奏事承
旨自景泰前戚臣無典兵者帝見石亨張輒輩以營軍
奪門故使外戚親臣參之非故事也又五年卒公八十
五贈剡國公諡榮襄再傳至曾孫杲詳世表中
吳安丹徒人父彦名有女入侍宣宗於東宫生景帝宣
德三年冊為賢妃彥名已卒按安錦衣衛百戶景帝嗣
位尊妃為皇太后安進本衛指揮使屢遷前府左都督
弟信亦屢擢都督僉事景泰七年封安安平伯信早亡
官其弟敬為南京前軍左都督英宗復辟太后復稱賢
妃降安為府軍前衞指揮僉事敬及其羣從南京錦衣
衛指揮僉事智府軍前衛指揮同知喜山指揮僉事林
廣錦衣衛千戶誠俱革職原籍閒住尋命安為錦衣衛
指揮使子孫世襲
錢貴海州人英宗睿皇后父也祖整從成祖起兵為燕
山護衛副千戶父通嗣職官至金吾右衛指揮使貴嗣
祖職數從成祖宣宗北征屢遷都指揮僉事正統七年
后將正位中宫擢貴都督同知英宗數欲封之后
輒遜謝故后家獨不獲封貴卒長子欽為錦衣衛指揮
使與弟鍾俱歿於土木欽無子以鍾遺腹子雄為後
年幼以父故秩予優給天順改元擢都指揮使成化時累
擢都督同知后崩憲宗優生母外家周氏而薄錢氏故后
家又不獲封雄卒子承宗亦屢官錦衣衛都指揮使弘
治二年承宗祖母王氏援憲宗外家王氏例請封乃封
承宗安昌伯世襲先是勛臣莊田租税皆有司代收至
是王氏乞自收始命願自收者聽而禁管莊者横肆嘉
靖四年承宗卒諡榮僖子維圻嗣尋卒承宗妻請以庶
長子維垣嗣詔授錦衣衛指揮使已又請嗣伯爵世宗
以外戚世封非祖制下廷臣議八年十月上議曰祖宗
之制非軍功不封洪熙時都督張㫤封彭城伯弟昇亦封
惠安伯外戚之封自此始循習至今有一門數貴者歲
糜厚禄踰分非法臣等謹議魏定二公雖係戚里實佐
命元勛彭城惠安二伯即以恩澤封而軍功參半其餘
外戚恩封毋得請襲有出特恩一時寵錫者量授指揮
千百戶之職終其身制曰可命魏定彭城惠安襲封如
故餘止終本身著為令維垣遂不得襲以錦衣終
汪泉世為金吾左衛指揮使家京師正統十年其子瑛
有女將冊為郕王妃授瑛為中城兵馬司指揮食禄不
視事妃正位中宫進泉都指揮同知府軍衛帶俸瑛錦
衣衛指揮使尋並擢左都督瑛弟亦授錦衣千戶有差
英宗復位泉仍居金吾舊職瑛錦衣舊職其四弟皆奪
官還故里尋命瑛錦衣指揮僉事子孫世襲
杭昱女為景帝妃生子見濟景泰三年帝欲廢英宗子
而立已子乃廢皇后汪氏冊妃為后昱累官錦衣衛指
揮使兄聚授錦衣千戸聚尋卒賜賻及祭葬七年后崩官
其弟敏錦衣百戸英宗復辟盡奪景帝所授外親官尤
惡杭氏乃降昱為副千戸尋卒敏削職還里
周能字廷舉昌平人女為英宗妃生憲宗是為孝肅皇
太后英宗復位授能錦衣衛千戸賜賚甚渥能卒長子
壽嗣職憲宗踐祚擢左府都督同知成化三年封慶雲
伯贈能慶雲侯壽以太后弟頗恣横時方禁勛戚請乞
莊田壽獨冒禁乞通州田六十二頃不得已與之嘗奉
使道吕梁洪多挾商艘主事謝敬不可壽與閧且劾之
敬坐落職十七年進侯子弟同日授錦衣官者七人能
追贈太傅寧國公諡榮靖孝宗立壽加太保時壽所賜
莊田甚多其在寶坁者已五百頃又欲得其餘七百餘
頃詭言以私財相易部劾其貪求無厭執不許孝宗竟
許之又與建昌侯張延齡争田兩家奴相毆交章上聞
又數撓鹽法侵公家利有司厭苦之十六年加太傅弟
長寧伯彧亦加太保兄弟並為侯伯位三公前此未有
也武宗立汰𫝊奉官壽子姪八人在汰中壽上章乞留
從之正德四年卒贈宣國公諡恭和子瑛嗣封殖過於
父嘉靖中於河西務設肆邀商貨虐市民虧國課為巡
按御史所劾停禄三月而瑛怙惡如故又為主事翁萬
達所劾詔革其廛肆下家人於法司時已革外戚世爵
瑛卒遂不得嗣彧太后仲弟也成化時累官左府都督
同知二十一年封長寧伯世襲弘治中外戚競營私利
或與壽寧侯張鶴齡至聚衆相鬭都下震駭九年九月
尚書屠滽偕九卿上言憲宗皇帝詔勛戚之家不得占
據關津陂澤設肆開廛侵奪民利違者許所在官司執
治以聞皇上踐極亦惟先帝之法是訓是遵而勛戚諸
臣不能格守先詔縱家人列肆通衢邀截商貨都城内
外所在有之觀永樂間榜例王公僕從二十人一品不
過十二人今勛戚多者以百數大乖舊制其間多市井
無賴冒名㒺利利歸羣小怨叢一身非計之得邇者長
寧伯周彧壽寧侯張鶴齡兩家以瑣事忿争喧𫝊都邑
失戚里之觀瞻損朝廷之威重伏望綸音戒諭俾各修
舊好凡有店肆悉皆停止更敕都察院揭榜禁戒擾商
賈奪民利者聽巡城巡按御史及所在有司執治仍考
永樂間榜例裁定勛戚家人不得濫收科道亦以為言
帝嘉納之十八年進太保彧求為侯吏部言封爵出自
朝廷無請乞者乃止武宗立悉擢彧子瑭等六人為錦
衣官彧尋卒𫝊子瑭孫大經及曾孫世臣降授錦衣衛
指揮同知先是孝肅有弟吉祥兒時出遊去為僧家人
莫知所在孝肅亦若忘之一夕夢伽藍神來言后弟今
在某所英宗亦同時夢旦遣小黃門以夢中言物色得
之報國寺伽藍殿中召入見后且喜且泣欲爵之不可
厚賜遣還憲宗立為建大慈仁寺賜莊田數百頃其後
周氏衰落而仁慈寺莊田久猶存
王鎮字克安上元人憲宗純皇后父也成化初授金吾
左衛指揮使未幾后將正位中宫拜中軍都督同知四
年進右都督鎮為人厚重清謹雖榮寵不改其素有長
者稱十年六月卒弘治五年追封阜國公諡康穆子三
人源清濬源字宗本后弟也父卒授錦衣衛都指揮使
外戚例有賜田源家奴怙勢多侵靜海縣民業十六年
給事中王垣等言永樂宣德間許畿輔八郡民盡力墾
荒永免其税所以培國本重王畿也外戚王源賜田初
止二十七頃乃令其家奴别立四至占奪民産至二千
二百餘頃及貧民赴告御史劉喬徇情曲奏致源無忌
憚家奴益横今戸部郎中張禎叔等再按得實迄自原
額外悉還民并治喬罪帝不悦切責之後詔禁外戚侵
民産源悉歸所占於民人多其能改過十八年擢中軍
都督同知二十年封瑞安伯弘治五年進侯十六年加
太保武宗登極進太傅增禄至七百石嘉靖三年卒贈
太師諡榮靖清成化十八年授錦衣衛千戸累官中軍
都督同知弘治十年封崇善伯武宗嗣位加太保嘉靖
十三年卒濬成化十八年授錦衣衛百戸兄清每遷職
輒以濬代歷官中軍左都督正德二年封安仁伯踰月
卒贈侯濬兄弟三人並貴顯皆謙慎守禮在戚里中以
賢稱源子橋濬子桓皆嗣伯嘉靖中并清子極皆以例
降革
萬貴諸城人憲宗萬貴妃父也歴錦衣衛指揮使貴頗
謹飭每受賜輒憂形於色曰吾起掾史編尺伍蒙恩
備戚屬子姓皆得官福過災生未知所終矣時貴妃方擅
寵貴子喜為指揮使與弟通達等並驕横貴每見諸子
屑越賜物輒戒曰官所賜皆著籍他日復宣索汝曹將
重得罪諸子笑以為迂成化十年卒贈賻祭葬有加十
四年進喜都指揮同知通指揮使達指揮僉事通少貧
賤業賈既驟貴益貪黷無厭造竒巧邀利中官韋典梁
芳等復為左右每進一物輒出内庫償輦金錢絡繹不
絶通妻王出入宫掖大學士萬安附通為同宗婢僕朝
夕至王所謁起居妖人李孜省輩皆緣喜進朝野苦之
通死帝眷萬氏不已遷喜都督同知達指揮同知通庶
子方二歲養子方四歲俱授官憲宗崩言官劾其罪狀
孝宗乃奪喜等官而盡追封誥及内帑賜物如貴言
邵喜昌化人世宗大母邵太后弟也世宗立封喜昌化
伯明年卒子蕙嗣嘉靖六年卒無子族人爭嗣初太后
入宫時父林早殁太后弟四人宗安宣喜宗宣無後及
蕙卒帝令蕙弟萱嗣蕙姪錦衣指揮輔千戸茂言萱非
嫡𣲖不當襲蕙母争之議久不決七年大學士張璁等
言邵氏子孫已絶今争者皆旁枝不宜嗣時帝必欲
為喜立後乃以喜兄安之孫杰為昌化伯會明倫大典
命武定侯郭勛頒賜戚畹弗及杰杰自請之帝詰勛勛
怒錄邵氏争襲章奏訐杰實他姓請覆勘不聽八年
給事中陸粲論大學士桂萼受杰賂使奴隸冒封爵帝
怒罷萼相而盡革外戚封杰亦奪襲
張巒興濟人敬皇后父也弘治三年封壽寧伯五年進
侯卒贈昌國公子鶴齡嗣侯十六年其弟延齡亦由建
昌伯進爵侯巒起諸生雖貴盛能敬禮士大夫鶴齡兄
弟並驕肆縱家奴奪民田廬篡獄囚數犯法帝遣侍郎
屠勲太監蕭敬按得實坐奴如律敬復命皇后怒帝亦
佯怒已而召敬曰汝言是也賜之金給事中吳世忠主
事李夢陽皆以劾延齡幾得罪他日帝遊南宫鶴齡兄
弟入侍酒半皇后皇太子及鶴齡母金夫人起更衣因
出遊覽帝獨召鶴齡語左右莫得聞遥見鶴齡免冠首
觸地自是稍斂迹正德中鶴齡進太傅世宗入繼鶴齡
以定策功進封昌國公時敬皇后已改稱皇伯母昭聖
皇太后矣帝以太后抑其母蔣太后故銜張氏嘉靖十
二年延齡有罪下獄坐死并革鶴齡爵謫南京錦衣衛
指揮同知太后為請不得初正德時日者曹祖告其子
鼎為延齡奴與延齡謀不軌武宗下之獄將集羣臣廷
鞫之祖仰藥死時頗以祖暴死疑延齡而獄無左證遂
解指揮司聰者為延齡行錢負其五百金索之急遂與
天文生董㫤子至謀訐祖前所首事脅延齡賄延齡執
聰幽殺之令聰子昇焚其屍而折所負劵昇噤不敢言
常憤詈至至慮事發乃摭聰前奏上之下刑部逮延齡
及諸奴雜治延齡嘗買沒官第宅造園池僭侈踰制又
以私憾殺婢及僧事并發覺刑部治延齡謀不軌無騐
而違制殺人皆實遂論死繫獄四年獄囚劉東山發延
齡手書訕上東山得免戍又陰搆奸人劉琦誣延齡盜
宫禁内帑所告連數十百人明年奸人班期于雲鶴又
告延齡兄弟挾左道祝詛辭及太后鶴齡自南京赴逮
瘐死期雲鶴亦坐誣謫戍又明年東山以射父亡命為
御史陳讓所捕獲復誣告延齡并搆讓及遂安伯陳鏸
等數十人冀以悦上意而脱己罪奏入下錦衣衛竊治
讓獄中上疏言東山扇結奸黨圖危宫禁陛下有帝堯
既睦之德而東山敢為陛下言漢武巫蠱之禍陛下有
帝舜底豫之孝而東山敢導陛下以暴秦遷母之謀離
間骨肉背逆不道義不可赦疏奏帝頗悟指揮王佐典
其獄鉤得東山情奏之乃械死東山赦讓鏸等而延齡
長繫如故太后崩之五年延齡斬西市
夏儒毅皇后父也上元人正德二年封慶陽伯為人長
厚父瑄疾三年不去左右既貴服食如布衣時見者不
知為外戚也十年以壽終子臣嗣伯嘉靖八年罷襲
陳萬言肅皇后父也元城人起家諸生嘉靖元年授鴻
臚卿改都督同知賜第黃華坊明年詔復營第於西安
門外費帑金數十萬工部尚書趙璜以西安門近大内治
第毋過高帝怒逮營繕郎翟璘下獄言官余瓚等諫不
省尋封萬言泰和伯子紹祖授尚寶司丞又明年萬言
乞武清東安地各千頃為莊田詔戶部勘閒地給之給
事中張漢卿言萬言拔跡儒素聯婚天室當躬自檢飭
為戚里倡而僭冐陳乞違越法度去歲深冬沍雪急起
大第徒役疲勞怨咨載道方今災沴相繼江淮餓死之
人掘穴掩埋動以萬計萬言曾不動念益請莊田小民
一廛一畝終歲力作猶不足於食若又割而畀之貴戚
欲無流亡不可得也伏望割恩以義杜漸以法一切裁
抑令保延爵禄帝竟以八百傾給之巡撫劉麟御史任
洛復言不宜奪民地弗聽七年皇后崩萬言亦絀十四
年卒子不得嗣封
方銳世宗孝列皇后父也江寧人后初為九嬪銳授錦
衣正千戶嘉靖十三年張后廢后由妃冊為皇后遷銳
都指揮使扈蹕南巡道拜左都督既封安平伯尋進封
侯卒子承裕嗣隆慶元年用主事郭諫臣言罷襲
陳景行穆宗繼后陳皇后父也先世建昌人高祖政以
軍功世襲百戶調通州右衛遂家焉景行故將門獨嗜
學弱冠試諸生高等穆宗居裕邸選其女為妃授景行
錦衣千戸隆慶元年封固安伯景行素恭敬每遇遣祀
冊封諸典禮必齊戒將事家居誡諸子以退讓萬歷中
卒太后帝及中宫潞王公主賻贈優厚人皆榮之子昌
言嘉言善言名言皆官錦衣昌言先景行卒其子承恩
引李文全例請襲祖封帝曰承恩孫文全子也不可比
以都督同知授之
李偉字世竒漷縣人神宗生母李太后父也兒時嬉里
中有羽士過之驚語人曰此兒骨相當位極人臣嘉靖
中偉夢空中五色彩輦旌幢鼓吹導之下寢所已而生
太后避警攜家入京師居久之太后入裕邸生神宗隆
慶改元立皇太子授偉都督同知神宗立封武清伯再
進武清侯太后能約束其家偉嘗有過太后召入宫切
責之不以父故骩祖宗法以是偉益小心畏慎有賢聲
萬歷十一年卒贈安國公諡莊簡子文全嗣侯卒子銘
誠嗣天啟末銘誠頌魏忠賢功德建祠名鴻勛莊烈帝
定逆案銘誠幸獲免久之大學士薛國觀請勒勛戚助
軍餉時銘誠已卒子國瑞當嗣爵其庶兄國臣與争産
言父遺貲四十萬願輸以佐軍興帝初不允至是詔借
餉如國臣言國瑞不能應帝怒奪國瑞爵遂悸死有司
復繫其家人國瑞女字嘉定伯周奎孫奎請於莊烈后
后曰但迎女秋毫無所取可也諸戚畹人人自危會皇
五子疾亟李太后憑而言帝懼悉還李氏産復武清爵
而皇五子竟殤或云中人搆乳媪教皇五子言之也未
幾國觀遂以事誅
王偉餘姚人神宗顯皇后父也萬歷五年授都督尋封
永年伯帝欲加恩偉子棟及其弟俊閣臣請俱授錦衣
正千戸帝曰正德時皇親夏助等俱授錦衣指揮使世
襲今何薄也大學士張居正等言正德時例世宗悉已
釐革請授棟錦衣衞指揮僉事俊千戶如前議帝意未
慊居正固奏乃止偉卒𫝊子棟及曾孫明輔襲伯如制
鄭成憲大興人神宗鄭貴妃父也貴妃有寵鄭氏族並
驕恣帝悉不問成憲累官至都督同知卒子國泰請襲
帝命授都指揮使給事中張希皋言指揮使下都督一
等不宜授任子妃家蒙恩如是何以優后家不報是時
廷臣疑貴妃謀奪嫡羣以為言國泰不自安上疏請立
太子其從子承恩亦言儲位不宜久虛大學士沈一貫
左右於帝弗聽詔奪國泰俸而斥承恩為民然言者終
不息萬歷二十六年承恩復上疏劾給事中戴士衡知
縣樊玉衡妄造憂危竑議離間骨肉汚衊皇貴妃帝怒
憂危竑議者不知誰所作中言侍郎吕坤搆通宫掖將
與國泰等擁戴福王而士衡前嘗論坤與承恩相結玉
衡方抗言貴妃沮立太子疏並留中故承恩指兩人帝
怒士衡玉衡皆永戍廷臣益忿鄭氏久之皇太子立四
十三年男子張差持梃入東宫被禽言者皆言國泰謀
刺皇太子主事王之寀鞫差差指貴妃宫監郎中陸大
受給事中何士晉遂直攻國泰帝以貴妃故不欲竟事
詳之寀等𫝊國泰官左都督病死子養性襲職天啓初
光祿少卿高攀龍御史陳必謙追論其罪且言養性結
白蓮賊將為亂詔勒養性出京師随便居住魏忠賢用
事宥還
王昇熹宗生母孝和太后弟也父鉞天啟元年封昇新
城伯尋以皇子生進侯卒子國興嗣崇禎十七年京師
陷自焚死
劉文炳字淇筠宛平人祖應元娶徐氏生女入宫即莊
烈帝生母孝純皇太后也應元早卒帝即位封太后弟
效祖新樂伯即文炳父也崇禎八年卒文炳嗣是年文
炳大母徐年七十賜寶鈔白金文綺帝謂内侍曰太夫
人年老猶聰明善飯使太后在不知若何稱夀也因愴
然泣下九年進文炳為新樂侯其祖父世贈爵如之十
三年宫中奉太后像或曰未肖帝不懌遣司禮監太監
王裕民同武英殿中書至文炳第敕徐口授繪像以進
左右咸驚曰肖帝大喜命卜日具鹵簿帝俯伏歸極門
迎入安奉奉慈殿朝夕上食如生因追贈應元瀛國公
封徐氏瀛國太夫人文炳晉少傅叔繼祖弟文燿文
照俱晉爵有差文炳母杜氏賢每謂文炳等曰吾家無功
德直以太后故受此大恩當盡忠報天子帝遣文炳視
鳳陽祖陵密諭有大事上聞文炳歸奏史可法張國維
忠正有方略宜久任必能滅賊後兩人果殉國難文炳
謹厚不妄交獨與宛平太學生申湛然布衣黃尼麓及
駙馬都尉鞏永固善時天下多故流賊勢益張文炳與
尼麓等講明忠義為守禦計及李自成據三秦破榆林
將犯京師文炳知勢不支慷慨泣下謂永固曰國事至
此我與公受國恩當以死報十七年正月帝召文炳永
固等問國事二人請早建藩封遣永定二王之國帝是
之以内帑乏不果行三月初一日賊警益急命文武勛
戚分守京城繼祖守皇城東安門文燿守永定門永固
守崇文門文炳以繼祖文燿皆守城故未有職事十六
日賊攻西直門勢益急尼麓踉蹌至謂文炳曰城將陷
君宜自為計文炳母杜氏聞之即命侍婢簡笥縧於樓
上作七八繯命家僮積薪樓下隨遣老僕鄭平迎李氏
吳氏二女歸曰吾母女同死此又念瀛國太夫人年篤
老不可俱燼因與文炳計匿之申湛然家十八日帝遣
内使密召文炳永固文炳歸白母曰有詔召兒兒不能
事母母拊文炳背曰太夫人既得所我與若妻妹死耳
復何憾文炳偕永固謁帝時外城已陷帝曰二卿所糾
家丁能巷戰否文炳以衆寡不敵對帝愕然永固奏曰
臣等已積薪第中當闔門焚死以報皇上帝曰朕志決
矣朕不能守社稷朕能死社稷兩人皆涕泣誓效死出
馳至崇文門須臾賊大至永固射賊文炳助之殺數十
人各馳歸第十九日文照方侍母飯家人急入曰城䧟
矣文照盌脱地直視母母遽起登樓文照及二女從之
文炳妻王氏亦登樓懸孝純皇太后像母率衆哭拜各
縊死文照入環墮拊母背連呼曰兒不能死矣從母命
留侍太夫人遂逃去家人共焚樓文炳歸火烈不得入
入後園適湛然尼麓至曰鞏都尉已焚府第自刎矣文
炳曰諾將投井忽止曰戎服也不可見皇帝湛然脱已
幘冠之遂投井死繼祖歸亦投井死繼祖妻左氏見大
宅火亟登樓自焚妾董氏李氏亦焚死初文燿見外城
破突出至渾河聞内城破復入見第焚大哭曰文燿未
死以君與母在今至此何生為遂覓文炳死所大書版
井旁曰左都督劉文燿同兄文炳畢命報國處亦投井
死闔門死者四十二人是時惠安伯張慶臻集妻子同
焚死新城侯王國興亦焚死宣城伯衛時春懷鐡劵闔
門赴井死與永固射賊楊光陛者駙馬都尉子也被甲
馳突左右射與永固相失矢盡投觀象臺下井中死而
湛然以匿瀛國為賊所拷掠終不言體糜爛以死福王
時諡文炳忠壯文炳忠果
張國紀祥符人熹宗張皇后父也天啟初封太康伯魏
忠賢與客氏忌皇后因謀䧟國紀使其黨劉志選梁夢
環先後劾國紀謀占宫婢韋氏矯中宫旨鬻獄忠賢將
從中究其事以撼后大學士李國&KR1376;曰君后猶父母也
安有勸父搆母者國紀始放歸故郡忠賢猶欲掎之莊
烈帝立乃得免崇禎末以輸餉進爵為侯旋死於賊
周奎蘇州人莊烈帝周皇后父也崇禎三年封嘉定伯
賜第於蘇州之葑門帝嘗諭奎及田貴妃父弘遇袁貴
妃父祐宜恪遵法度為諸戚臣先祐頗謹慎惟弘遇驕
縱奎居外戚中碌碌而已李自成逼京師帝遣内侍徐
高密諭奎倡勛戚輸餉奎堅謝無有高憤泣曰后父如
此國事去矣奎不得已奏捐萬金且乞皇后為助及自
成䧟京師掠其家得金數萬計人以是笑奎之愚云
明史卷三百
