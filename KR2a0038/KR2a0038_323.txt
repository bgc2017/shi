欽定四庫全書
明史卷二百二十
大學士張廷玉等奉敇修
列傳第一百八
萬士和王之誥(劉一儒)
吳百朋劉應節(徐栻)
王遴畢鏘
舒化李世逹
曾同亨(弟乾亨)辛自修
温純趙世卿
李汝華
萬士和字思節宜興人父吉桐廬訓道有學術士和成嘉靖
二十年進士改庶吉士授禮部主事父喪除乞便養母改南
京兵部累遷江西僉事歲裁上供瓷噐千計遷貴州提學副
使進湖廣參政撫納叛苖二十八砦以功賚銀幣三殿共興
採木使者旁午士和經畫備至民賴以安遷江西按察使之
官踰期劾免起山東按察使再遷廣東左布政使政事故專
决於左士和曰朝廷設二使如左右手非有軒輊乃約右使
分日治事召拜應天府尹道遷右副都御史督南京糧儲奏
請便民六事隆慶初進戸部右侍郎總督倉場尋改禮部進
左引疾歸神宗立起南京禮部侍郎署國子監事萬歷元年
禮部尚書陸樹聲去位張居正用樹聲言召士和代之條上
崇儉數事又以災祲屢見奏乞杜倖門容戇直汰冗員抑干
請多犯時忌俺答及所部貢馬邊臣請加官賞士和言賞賚
有成額毋徇邊臣額外請從之方士倚馮保求官士和持不
可成國公朱希忠歿居正許贈王士和力争給事中余懋學
言事得罪士和言直臣不當斥於是積忤居正給事中朱南
雍承風劾之遂謝病去居正歿起南京禮部尚書再疏引年
不赴卒年七十一贈太子少保諡文恭
王之誥字告若石首人嘉靖三十三年進士授吉水知縣遷
戸部主事改兵部員外郎出為河南僉事討師尚詔有功轉
參議調大同兵備副使以搗板升功增俸一級進山西右參
政擢右僉都御史廵撫遼東大興屯田每營墾田百五十頃
役軍四百人列上便宜八事行之召為兵部右侍郎尋以左
侍郎總督宣大山西軍務隆慶元年就進右都御史俺答犯
石州之誥令山西總兵官申維岳參將劉寳尤月黑雲龍四
營兵尾之南下而檄大同總兵官孫吳山西副總兵田世威
等出天門關遏其東歸廵撫王繼洛駐代州不出維岳不敢
前石州遂陷殺人數萬所過無孑遺大掠十有四日而去事
聞維岳世威寳論死繼洛戍邊吳落職之誥以還守南山止
貶二秩明年詔之誥以左侍郎廵視薊遼保定宣大山西侍
郎劉燾廵陕西延綏寕夏甘肅之誥以疾辭代以冀練已復
因給事中張鹵言皆罷不遣三年起督京營進右都御史總
督陕西三邊軍務以延寧將士搗巢功予一子官遷南京兵
部尚書神宗嗣位召拜刑部尚書張居正專政之誥與有連
每規切之萬歷三年乞假送母歸踰時不至被劾會之誥亦
奏請終養遂報許後居正喪父奪情杖言者闕下歸葬還闕
之誥以召還直臣收人心為勸卒贈太子太保諡端襄時有
夷陵劉一儒者字孟真居正姻也嘉靖三十八年進士屢官
刑部侍郎居正當國嘗貽書規之居正殁親黨皆坐斥一儒
獨以高潔名尋拜南京工部尚書甫半歲移疾歸初居正女
歸一儒子珠琲紈綺盈箱箧一儒悉扃之别室居正死貲産
盡入官一儒乃發向所緘物還之南京御史李一陽請還一
儒於朝以厲恬讓帝可其奏一儒竟不赴召卒於家天啓中
追諡莊介
吳百朋字維錫義烏人嘉靖二十六年進士授永豊知縣徵
拜御史歷按淮揚湖廣擢大理寺丞進右少卿四十二年夏
進右僉都御史撫治勛陽改提督軍務廵撫南戇汀漳與兩
廣提督吳桂芳討平河源賊李亞元程鄉賊葉丹樓又會師
破倭海豐初廣東大埔民藍松山余大眷倡亂流劫漳延興
泉間官軍擊敗之奔永春與香寮盗蘇阿普范繼祖連兵犯
德安為都指揮耿宗元所敗偽請撫百朋亦陽罷兵而誘賊
黨為内應先後悉禽之惟三巢未下三巢者和平李文彪據
岑岡龍南謝允樟據高沙賴清規據下歷朝廷以倭患棘不討
且十年文彪死子珍及江月照繼之益猖獗四十四年秋百
朋進右副都御史廵撫如故上疏曰三巢僭號稱王旋撫旋
叛廣東和平龍川興寧江西龍南信豐安遠蠶食過半不亟
討禍不可言三巢中惟清規跨江廣六縣最逆命用兵必自
下歷始帝采部議從之百朋乃命守備蔡汝蘭討禽清規於
苦竹嶂羣賊震懾隆慶初吏部以百朋積苦兵間稍遷大理
卿給事中歐陽一敬等請留百朋勦賊詔進兵部右侍郎兼
右僉都御史廵撫如故百朋奏春夏用兵妨耕作宜且聽撫
帝從之尋擢南京兵部右侍郎乞終養不許改刑部右侍郎
父喪歸起改兵部萬歷初奉命閱視宣大山西三鎮百朋以
糧餉險隘兵馬噐械屯田鹽法番馬逆黨八事核邊臣督撫
王崇古吳兑總兵郭琥以下陞賞黜革有差又進邊圖凡關
塞險隘番族部落士馬強弱亭障遠近歷歷如指掌以省母
歸起南京右都御史召拜刑部尚書踰年卒
劉應節字子和濰人嘉靖二十六年進士授戶部主事歷井
陘兵備副使兼轄三關三關屬井陘道自此始四十三年以
山西右參政擢右僉都御史廵撫遼東母喪歸隆慶元年起
撫河南諳達寇石州山西騷動詔應節赴援已寇退會順天
廵撫耿随卿坐殺平民充首功逮治改應節代之建議永平
西門抵海口距天津止五百里可通漕請募民習海道者赴天
津領運同運官出海逹永平部議以漕卒冐險不便發山東
河南粟十萬石儲天津令永平官民自運焉四年秋進右副
都御史廵撫如故旋進兵部右侍郎兼右僉都御史代譚綸
總督薊遼保定軍務奏罷永平密雲覇州采礦又因御史傅
孟春言議諸鎮積貯當計歲豐歉常時以折色便軍可
以積粟凶歲以本色濟荒可以積銀又明年建議通漕
密雲上疏曰密雲環控潮白二水天設之以便漕者也
向二水分流至牛欄山始合通州運艘至牛闌山以上
陸運至龍慶倉輸輓甚苦今白水徙流城西去潮水不
二百武近且疏渠植壩合為一流水深漕便舊昌平運
額共十八萬石有竒今止十四萬密雲僅得十萬惟賴
召商一法而地瘠民貧勢難長恃開通倉米多紅朽若
漕五萬石於密雲而以本鎮折色三萬五千兩留給京軍
則通倉無腐粟京軍沾實惠密雲免僉商一舉而三善
備矣報可給事中陳渠以薊鎮多虛伍請核兵省餉應
節上疏曰國初設立太寧薊門猶稱内地既大寧内徙
三衛反覆一切防禦之計與宣大相埒而額兵不滿三
萬倉卒召外兵疲於奔命又半孱弱於是議减客兵募
土著而游食之徒饑聚飽颺請清勾逃軍而所勾皆老
穉又未必安於其伍本鎮西起鎮邊東抵山海因地制
兵非三十萬不可今主客兵不過十三萬而已且宣府
地方六百里額兵十五萬大同地方千餘里額兵十三
萬五千今薊昌地兼二鎮而兵力獨不足援彼例此何
以能守以今上計發精兵二十餘萬恢復大寧控制外
邊俾畿輔肩背益厚宣遼聲援相通國有重關庭無近
寇此萬年之利也如其不然集兵三十萬分屯列戍使
首尾相應此百年之利也又不然則選主客兵十七萬訓
練有成不必仰藉隣鎮亦目前苟安之計今皆不然徵
兵如奕旗請餉如乞糴操練如摶沙教戰如談虎邊長兵
寡掣襟肘見今為不得已計姑勾新軍補主兵舊額十
一萬與入衛客兵分番休息庶軍不告勞稍定邊計部
議行所司清軍而補兵之說卒不行萬歷元年進右都
御史兼兵部右待郎總督如故進南京工部尚書召為
戎政尚書改刑部錦衣馮邦寧者太監保從子道遇不
引避應節叱下之保不說會雲南参政羅汝芳奉表至
京應節出郭與談禅給事中周良寅疏論之遂偕汝芳劾
罷卒贈太子少保初王宗沐建議海運應節與工部侍
郎徐栻請開膠菜河張居正力主之用栻兼僉都御史
以往議鑿山引泉計費百萬議者争駁之召栻還罷其
役栻常熟人累官南京工部尚書
王遴字繼津覇州人嘉靖二十六年進士除紹興推官
入為兵部主事歷員外郎峭直矜節槩不妄交同官楊
繼盛劾嚴嵩及其孫效忠冐功事下部覆世蕃自為槀
以屬武選郎中周冕冕發之反得罪尚書聶豹懼趣所
司以世蕃藁上遴直前爭豹怒竟覆如世蕃言繼盛論
死遴為資粥饘且以女字其子應箕嵩父子大恚摭他
事下之詔獄事白復官及繼盛死收葬之遷山東僉事
再遷岢嵐兵備副使有威名為廵撫所忌劾去官民相
率訟冤詔許起用四十五年擢右僉都御史廵撫延綏
寇大入定邊固原總兵官郭江戰殁總督陳其學陕西
廵撫戴才坐免遴貶俸一秩隆慶改元寇六入塞皆失
利去而御史温如玉論遴不已觧官候勘後御史楊鉁
勘上其功遂以故官廵撫宣府總兵官馬芳驍勇寇不
敢深入遴乃大興屯田邊儲賴之秩滿進右副都御史
尋召拜兵部右侍郎省親歸起協理戎政神宗立張居
正秉政遴其同年生然雅不相能會議閱邊遴請行命
往陕西四鎮峻絶餽遺事竣遴移疾歸居正殁始起南
京工部尚書尋改兵部參贊機務守備中官邱得用濫
役營軍遴奏禁之因奏行計安留都十二事召拜戶部
尚書先奉詔蠲除及織造議留共銀百七十六萬餘兩
命於大倉庫補進遴言陛下歷十餘年之儲積僅三百
餘萬今因一載蠲除即收補於庫計十餘年之積不足
償二年取補之資矧金花額進歲當百萬自六年以後
增進二十萬金合六年計之不啻百萬矣庫積非源泉
歲進不已後將何繼因言京通二倉糧積八百萬石足
償九年之需請量改折百五十萬石三年而止詔許一
年時尚寶丞徐貞明御史徐待開京東水田遴力贊之
議遂决故事戶部銀專供軍國不給他用帝大婚暫取
濟邊銀九萬兩為織造費至是復欲行之遴執爭未幾
詔取金四千兩為慈寕寺用遴又力持皆不納已陳理
財七事請崇節儉重農務督逋負懲貪墨廣儲蓄飭貢
市帝報曰事關朕躬者已知之餘飭所司議行時釋教
大盛遴請汰其壯者歸農聚衆修齋者坐左道罪禮部
尚書沈鯉請如遴言詔已許后妃宦官多言不便事中
止改兵部尚書遼東縦兵官李成梁賂遺徧輦下不敢
至遴門遴在戶部頻執争已為中官所嫉會帝閱夀宫
中官持御批索馬遴以為題本當鈐印司禮傳奉由科
發部無徑下部者援故事執奏帝不悦大學士申時行
嘗以管事指揮羅秀屬遴補錦衣僉書遴格不許時行
乃調旨責遴擅留御批失敬上體御史因交章劾遴遴
乞休去張佳允代之給事中張養蒙言羅秀本太監滕
祥奴賄入禁衛往歲管僉書尚書遴持正為所中傷去
未幾秀即躐用物議沸騰於是黜秀佳允亦罷遴雖退
聲望愈重以年高存問者再三三十六年卒贈太子太
保天啓中追諡恭肅
畢鏘字廷鳴石埭人嘉靖三十二年進士授刑部主事
歷郎中擢浙江提學副使遷廣西右參政進按察使再
遷湖廣左布政使召為太僕卿未至改應天尹海瑞撫
江南移徼京府等於屬吏鏘却不受瑞察鏘政更與善
進南京戶部右侍郎督理糧儲萬歷二年入為刑部右
侍郎改戶部總督倉場擢南京戶部尚書謝病去起南
京工部尚書就改吏部徵為戶部尚書帝以風霾諭所
司陳時政鏘以九事上中言錦衣旗校至萬七千四百
餘人内府諸監句匠役數亦稱是此冗食之尤宜屏除
冐濫州縣丈田滋弊雲南鼓鑄不酬工直官已裁而復
置田欲墾而再停請酌土俗人情毋率意更改至袍服
錦綺歲有積餘何煩頻織天燈費鉅萬尤不經濫予不
可不裁淫巧不可不革他所奏並多切要近倖從中撓
之不盡行鏘乃引年乞罷予馳驛歸鏘遇事守正有物
望年及八十賜存問加太子少保後凡存問者再其孫
汝梗奉表入謝詔以為大學生年九十三而卒贈太子
太保諡恭介
舒化字汝德臨川人嘉靖三十八年進士授衡州推官
改補鳳陽擢戶科給事中隆慶初三遷刑科給事中帝
任宦官旨多從中下化言法者天下之公大小罪犯宜
悉付法司不當則臣等論劾若竟自敇行則喜怒未必
當而法司與臣等俱虚設詔是其言冬至郊天聞帝咳
聲推論隂陽姤復之漸請法天養微陽詞甚切直有詔
言災𤯝洊至由部院政事不修令厰衛密察化偕同列
言厰衛徼廵輦下惟詰奸宄禁盗賊耳駕馭百官乃天
子權而紏察非法則責在臺諫豈厰衛所得干今命之
刺訪將必開羅織之門逞機阱之術禍貽善類使人人
重足累息何以為治且厰衛非能自廉察必屬之番校
陛下不信大臣反信若屬耶御史劉思賢等亦極陳其
害帝並不從已而事竟寢校尉負屍出北安門兵馬指
揮孫承芳見之疑有奸繫獄鞫訊詞連内官李陽春陽
春懼訴於帝言尉所負非死者出外乃死承芳妄生事
刑校尉帝信之杖承芳六十斥為民化請以陽春所奏
下法司勘問不納四年熱審請釋纍臣鄭履淳李芳及
朝審又請釋李已皆得宥時高拱當國路楷楊順以搆
殺沈鍊論死拱欲為楷地謂順首禍順死楷可勿坐化
取獄牘示拱曰獄故無鍊名有之自楷始楷誠罪首拱
又議宥方士王金等罪化言此遺詔意即欲勿罪宜何
辭忤拱出為陕西參政再疏致仕歸萬歷初累擢太僕
少卿復以疾歸由南京大理卿召拜刑部左侍郎雲南
𬗟賊平帝御午門樓受俘化讀奏詞音吐洪亮進止有
儀帝目屬之會刑部缺尚書手詔用化化言陛下仁心
出天性知府錢若賡知州方復乾以殘酷死戍請飭大
小臣僚各遵律例毋淫刑大明律一書高皇帝揭之兩
廡手加更定今未經詳斷者或命從重擬議已經定議
者又詔加等處斬是謂律不足用也去冬雨雪不時災
異頻見咎當在此帝優詔答之會續修會典因輯嘉靖
三十四年以後事例與刑名相關者三百八十二條奏
之詔頒示中外十四年應詔陳言請信詔令清獄訟速
訊讞嚴檢驗禁冤濫而以格天安民歸本聖心帝嘉納
焉帝慮羣下欺罔間有訐發輒遣官逮捕牽引証佐文
案累積化言主術貴執要不當侵有司徒使人歸過於
上而下反得緣以飾非潞王府小校以事為兵馬司吏
目所笞帝怒逮吏目下詔獄掠死又罪其捕卒七人化
争之詔罪為首一人餘並獲宥明年京察拾遺南京科
道論及化遂三疏乞歸帝不許會當慮囚復起視事中
貴傳帝意宥重辟三千餘人化争不可詔卒從其議尋
稱病篤乃聽歸卒贈太子少保諡莊僖
李世達字子成涇陽人嘉靖三十五年進士授戶部主
事改吏部歷考功文選郎中與陸光祖並為尚書所倚
隆慶初丁曾祖憂起右通政歷南京太僕卿萬歷二年
以右僉都御史廵撫山東尋進右副都御史總理河道
未上改撫浙江旋移疾歸起督漕運兼廵撫鳳陽黃河
南侵淮安告警世達請修石堤捍城寶應汜光湖風濤
險惡歲漂溺請開越河殺水勢俱報可遷南京兵部右
侍郎召改戶部復改吏部進左侍郎擢南京吏部尚書
就改兵部參贊機務俄召為刑部尚書中官張德毆人
死世逹請置於理刑科唐堯欽亦言之德遂屬吏大興
知縣王階坐撻樂舞生下吏帝密遣兩校尉偵之讞日
為廵風主事孫承榮所拒校尉還奏帝怒詰世達世達
言偵伺非大體承榮竟奪俸東厰太監張鯨有罪言官
交劾帝曲貸之世達執奏帝乃屏鯨於外駙馬都尉侯
拱宸僕斃平民抵法世達請並坐拱宸乃革其任命國
學肄禮罪人焦文粲法不當死帝怒入之會朝蕃命戶
部尚書宋纁主筆世達言於纁薄文粲罪忤旨詰問復
據法以對帝卒不從時帝燕居多暴怒近侍屢以非罪
死世達因災異上書以諷浙江饑或請令罪人出粟除
罪世達言法不可廢寧赦毋贖赦則恩出於上法猶存
贖則力出於下人滋玩識者韙之改左都御史兵馬指
揮何价虐死三人御史劉思瑜庇之世逹劾奏帝鐫思
瑜秩復劾罷御史韓介等數人帝深惡言官下詔申飭
責以挟私報復世達言效忠持正者語雖過激心實無
他即或心未可知而言不可廢並宜容納惟緘默依阿
然後加黜罸則讜言日進邪說漸消報聞二十一年與
吏部尚書孫鑨同主京察斥政府私人殆盡考功郎中
趙南星被劾貶官世達力爭之反除南星等名遂求去
不許其秋吏部侍郎趙用賢以絶婚事被訐世逹白其
無罪郎中楊應宿鄭材疏詆世達遂連章乞休去歸七
年卒贈太子太保諡敏肅
曾同亨字干野吉水人父存仁雲南布政使同亨舉嘉
靖三十八年進士授刑部主事改禮部遷吏部文選主
事故事丞薄以下官聽胥吏銓注同亨悉躬親之與陸
光祖李世達齊名隆慶初為文選郎中薦用佚遺幾盡
進太常少卿請急去萬歷初起大理少卿歷順天府尹
以右副都御史廵撫貴州御史劉臺得罪張居正同亨
臺姊夫也給事中陳三謨欲並逐之奏同亨羸不任職
詔調南京遂移疾歸九年京察拾遺給事中秦燿御史
錢岱等復希居正指列同亨名勒休致居正卒起南京
太常卿召為大理卿遷工部右侍郎督治夀宫節浮費
三十餘萬由左侍郎進尚書軍器自外輸率不中程奏
請半收其直又請减織造之半皆報可汝安王妃乞橋
税同亨拒之帝竟如妃請内府工匠隆慶初數至萬五
千八百人尋汰二千五百人而中官濫增不已同亨疏
請清釐已得旨中官復奏寝之給事中楊其休疏争弗
納同亨弟乾亨請裁冗員以裕經費京衛諸武臣謂減
已月俸也大譁伺同亨出朝圍而譟之同亨再乞休不
得請九門工成加太子少保力乞去詔乘傳歸起南京
吏部尚書辭不拜久之再起故官累辭乃就職税使所
在虐民同亨極諫三十三年大計京官與考功郎徐必
達持正不撓是年北察失執政意中旨留給事中錢夢
臯等尚書及同亨自陳疏亦久不下同亨適給由入都
遂引疾詔加太子太保致仕同亨初入吏部嚴嵩其鄕
人尚書吳鵬則父同年也同亨無私謁嘗止宿署舍彌月
不歸雅與羅汝芳耿定向善尚書楊博痛詆偽儒同亨
曰此中多闇修非可槩斥即使陽假名義視呈身進取
恬不知恥者孰愈哉卒年七十有五贈少保諡恭端弟
乾亨字于健從羅洪先學登萬歷五年進士除合肥知
縣調休寧擢御史給事中馮景劾李成梁被謫乾亨以
尚書張學顔右成梁也並劾之帝怒黜為海州判官稍
遷大明推官歷光祿少卿十八年冬敕兼監察御史閱視
大同邊務劾罷總兵官以下十餘人大同土兵歲餉
萬二千石兵自徵之民不勝擾乾亨議留兵二百餘盡
汰之屢奏邊備事宜輒中機要諸武弁之詬同亨也大
學士王家屏遣諭之曰天下有叛軍寧有叛臣若曹於
禁地辱大臣罪且死諸人乃散去尚書石星言貴臣被
辱大傷國體給事中鍾羽正亦言之不報家屏密揭
力爭乃奪掌後府定國公徐文璧祿半歲而治首事者
以法乾亨尋進大理丞遷少卿考功郎趙南星以考察
事被斥乾亨論救侵執政復移書辨之廷推廵撫者三
俱不用遂引疾歸未幾卒乾亨言行不苟與其兄並以
名德稱
辛自修字子吉襄城人嘉靖三十五年進士除海寧知
縣擢吏科給事中奏言吏部銓注遴才要矣量地尤急邇
京府屬吏以大計去者十之五豈畿輦之下獨多不肖
哉地艱而事猥也請量地劇易以除官量事繁簡以注
考吏部善其言請令撫按舉劾如自修議廵視京營劾
典營務鎮遠侯顧寰協理僉都御史李燧請戒寰罷燧
從之歷遷禮科都給事中誠意伯劉世延不法自修極
論其奸詔革任禁錮隆慶元年給事中胡應嘉言事斥
自修疏救未幾論奪尚書顧可學徐可成侍郎朱隆禧
郭文英贈諡以可成由黃冠文英由工匠可學隆禧俱
以方藥進也擢太僕少卿引疾歸萬歷六年起應天府
丞再遷光祿卿以右僉都御史廵撫保定六府奏减均
徭里甲銀六萬兩增築䧺任邱二縣堤以禦滹沱水患
每歲防秋廵撫移駐易州徵所部供費防秋已罷徵如
故自修奏已之入歷大理卿兵部左右侍郎擢南京右
都御史御史沈汝梁者廵視下江用餽遺為名盡括所
部贖鍰自修劾奏之帝方欲懲貪吏乃命逮治汝梁而
召自修為左都御史十五年大計京官政府欲庇私人
去異己吏部尚書楊巍承意指惟謹自修患之先期上
奏請勿以愛憎為喜怒排抑孤立之人帝善其言而政
府不悦有貪競者十餘輩皆政府所厚自修欲去之給
事中陳與郊自度不免遂言憲臣將以一眚棄人一舉
空國於是自修所欲斥者悉獲免已而御史張鳴岡等
拾遺首工部尚書何起鳴起鳴故以督工與中官張誠
厚而雅不善自修遂訐自修挟讐主使與郊及給事中
吳之佳助之御史高維崧趙卿張鳴岡左之宜不平劾
起鳴餙非詭辨帝先入張誠言頗疑自修得疏益不悦
曰朝廷每用一人言官輒紛紛排擊今起鳴去爾等舉
堪此任者維崧等具疏引罪無他舉帝怒悉出之外給
事中張養蒙申救亦奪俸刑部主事王德新復疏爭語
侵嬖倖帝下之詔獄酷刑究主者無所承乃削其藉自
修不自安亟引疾歸自修之進也非執政意故不為所
容久之起南京刑部尚書復以工部尚書召未上卒贈
太子太保諡肅敏德新安福人後起官至光祿丞
温純字景文三原人嘉靖四十四年進士由夀光知縣
徵為戶科給事中隆慶三年穆宗既禫除猶不與大臣
接純請遵祖制延訪羣工親决章奏報聞屢遷兵科都給
事中倭䧟廣東廣海衛大殺掠而去總兵劉燾以戰却
聞純劾燾欺罔時方召燾督京營遂置不問黔國公沭
朝弼有罪詔許其子襲爵純言事未竟不當遽襲中官
陳洪請封其父母純執不可言官李已石星獲譴疏救
之初趙貞吉更營制三營各統一大將以恭順侯吳
繼爵典五軍而都督袁正焦澤典神樞神機繼爵恥與
同列固辭帝為罷二人盡易以勛臣純請廣求將才毋
拘世爵不納己復命文臣三人分督之時號六提督純
以政令多門極陳不便遂復舊制諳達請貢市高拱定
議許之純以為弛邊偹非中國利出為湖廣参政引疾
歸萬歷初用薦起河南参議十二年以大理卿改兵部
右侍郎兼右副都御史廵撫浙江入為戶部左侍郎進
右副都御史督倉場母憂去起南京吏部尚書召拜工
部尚書父老乞養歸終喪召為左都御史礦税使四出
有司逮繫纍纍純極論其害請盡釋之不報已諸閹益
横所至剽奪汙人婦女四方無賴奸人蠭起言利有請
開雲南塞外寶井者或又言海外吕宋國有機易山素産
金銀歲可得金十萬銀三十萬或言淮揚饒鹽利用
其筴歲可得銀五十萬帝欣然納之遠近駭震純言
𬗟人方伺隙寶井一開兵端必起余元俊一塩犯數千
贓不能輸而欲得五十萬金將安取之機易山在海外
必無徧地金銀任人往取不過假借詔旨闌出禁物與
番人市易利歸羣小害貽國家乞盡捕諸奸人付臣等
行法而亟撤税監之害民者亦不報當是時中外争請
罷礦税帝悉置不省純等憂懼不知所出乃倡諸大臣
伏闕泣請帝震怒問誰倡者對曰都御史臣純帝為霽
威遣人慰諭曰疏且下乃退已而卒不行廣東李鳳陕
西梁永雲南楊榮並以礦税激民變純又抗言税使竊弄
陛下威福以十計參随憑藉税使聲勢以百計地方奸
民竄身為參随爪牙以萬計宇内生靈困於水旱困於
採辦營運轉輸既囂然喪其樂生之心安能復勝此千
萬虎狼耶願即日罷礦税鳳等寘于理亦不報先是
御史顧龍楨廵按廣東與布政使王泮語不合起毆之
泮即棄官去純劾罷龍楨御史于永清接陕西貪懼純
舉奏倡同列救龍楨顯與純異以脅制純又與都給事
中姚文蔚比而傾純純不勝憤上疏盡發永清交搆狀
並及文蔚語頗侵首輔沈一貫一貫等疏辨帝為下永
清文蔚二疏而純劾疏留不下純益憤三疏論之因力
丐罷乃謫永清純遂與一貫忤給事中陳治則鍾兆斗
皆一貫私人先後劾純御史湯兆京不平疏斥其妄純
求去章二十上杜門者九閱月帝雅重純諭留之純
不得已強起視事及妖書事起力為沈鯉郭正域辨誣
楚宗人戕殺撫臣純復言無反状一貫怨益深三十二
年大計京朝官純與吏部侍郎楊時喬主之一貫所欲
庇者兆斗及錢夢臯等皆在謫中疏入久之忽降旨切
責盡留被察科道官而察疏仍不下純求去益力夢臯
兆斗既留則連章訐純楚事言純曲庇叛人且誣以
納賄廷臣大駭争劾夢臯等夢臯等亦再疏劾純求勝
俱留中已南京給事中陳嘉訓等極論二人隂有所恃
朋比作奸當亟斥之而聽純歸以全大臣之體帝竟批
夢臯等前疏予純致仕夢臯兆斗亦罷歸純清白奉公
五主南北考察澄汰悉當肅百僚振風紀時稱名臣卒
贈少保天啟初追諡恭毅
趙世卿字象賢歷城人隆慶五年進士授南京兵部主
事張居正當國政尚嚴州縣學取士不得過十五人布
按二司以下官雖公事毋許乘驛馬大辟之刑歲有定
額徵賦以九分為率有司不及格者罸又數重譴言事者世卿
奏匡時五要請廣取士之額寬驛傳之禁省大辟緩摧科而末
極論言路當開言近者臺諫習為脂韋以希世取寵事關軍國
卷舌無聲徒摭不急之務姑塞言責延及數年居然高踞卿貳
誇耀士林矣然此諸人豈盡奊詬無節忍負陛下哉亦有所懲
而不敢耳如往歲傅應禎艾穆沈思孝鄒元標皆以建言遠竄
至今與戍卒伍此中才之士所以内自顧恤寧自同於寒蟬也
宜特發德音放還諸人使天下曉然知聖天子無惡直
言之意則士皆慕義輸誠效忠於陛下矣居正欲重罪
之吏部尚書王國光曰罪之適成其名請為公任怨遂
出為楚府右長史明年京察復坐以不謹落職歸居正
死起戶部郎中出為陕西副使累遷戶部右侍郎督理
倉場世卿饒心計凡所條奏酌劑贏縮軍國賴焉戶部
尚書陳渠有疾侍郎張養蒙避不署事帝怒並罷之而
進世卿為尚書時礦稅使四出為害江西税監潘相至
擅捕繫宗室曩時關税所入歲四十餘萬自為税使所
奪商賈不行數年間减三之一四方雜課亦如之歲入
益寡國用不支邊儲告匱而内供日繁歲增金花銀二
十萬宫帑日充羡世卿請復金花銀百萬故額罷續增
數不許乞發内庫銀百萬及大僕馬價五十萬以濟邊
儲復忤旨切責世卿又請正潘相罪且偕九卿數陳其
害皆不納世卿復言脂膏已竭閭井蕭然喪亂可虞揭
竿非遠不及今罷之恐後將無及帝亦不省三十二年
蘇松稅監劉成以水災請暫停米税帝以歲額六萬米
税居半不當盡停令以四萬為額世卿上言鄉者既免
米税旋復再征已失大信於天下今成欲免税額之半
而陛下不盡從豈惻隠一念貂璫尚存而陛下反漠然
不動心乎不報其夏雷火燬祖陵明樓妖蟲蝕樹又大
雨壞神道橋梁帝下詔咨實政世卿上疏曰今日實政
孰有切於罷礦税者古明主不貴異物今也聚悖入之
財歛蒼生之怨節儉之謂何是為君德計不可不罷者
一多取所以招尤慢藏必將誨盗鹿臺鉅橋足致倒戈
之禍是為宗社計不可不罷者二古者國家無事則務
桑土之課有事則議金湯之策安有鑿四海之山𣙜三
家之市操弓挟矢戕及良民燬室踰垣禍延雞犬經十
數年而不休者是為國體計不可不罷者三貂璫漁獵
翼虎炰烋毁掘冡墓則枯骨蒙殃奸虐子女而良家餘
恨人與為怨讙譟屢聞此而不已後將何及是為民困
計不可不罷者四國家財賦不在民則在官今盡括入
奸人之室故督逋租而逋租絀稽關税而關税虧搜庫
藏而庫藏絶課塩䇲而塩䇲薄徵贖鍰而贖鍰消外府
一空司農若埽是為國課計不可不罷者五天子之令
信如四時三載前嘗曰朕心仁愛自有停止之時今年復
一年更待何日天子有戲言王命委草莾是為詔令計
不可不罷者六陛下試思服食宫室以至于營造征討
上何事不取之民民何事不供之上嗟此赤子曾無負
於國乃民方懽呼以供九重之欲而陛下不少遂其欲
民方奔走以供九重之勞而陛下不少慰其勞民方竭
蹷以赴九重之難而陛下不少恤其難返之于心必有
不自安者矣陛下勿謂蠢蠢小民可駕馭自我生殺自
我而不足介意也民之心即天之心今天譴頻仍雷火
妖蟲滛雨疊至變不虚生其應非遠故今日欲回天意
在恤民心欲恤民心在罷礦税無煩再計而决者帝優
答之而不行至三十四年三月始詔罷礦使税亦稍减
然遼東雲南四川税使自若吏民尤苦之雲南遂變作
楊榮被戕而西北水旱時時見告世卿屢請减租發振
國用益不支踰月復奏請捐内帑百萬佐軍用不從世
卿遂連章求去至十五上竟不許先是福王將婚進部
帑二十七萬帝猶以為少數遣中使趣之中使出誶語
且劾世卿抗命世卿以為辱國疏聞於朝帝置不問至
三十六年七公主下嫁宣索至數十萬世卿引故事力
争詔减三之一世卿復言陛下大婚止七萬長公主下
嫁止十二萬乞陛下再减損一倣長公主例帝不得已
從之福王新出府第設崇文税店爭民利世卿亦諫阻
世卿素勵清操當官盡職帝雅重之吏部缺尚書嘗使
兼署推舉無所私惟楚宗人與王相訐世卿力言王非
偽與沈一貫議合李廷機輔政世卿力推之廷臣遂疑
世卿黨比於是給事中杜士全鄧雲霄何士晉胡忻御
史蘇為霖馬孟禎等先後劾之世卿遂杜門乞去章復
十餘上不報三十八年秋世卿乃拜疏出城候命明年
十月乘柴車徑去廷臣以聞帝亦不罪也家居七年卒
贈太子少保
李汝華字荗夫雎州人萬歷八年進士授兖州推官徵
授工科給事中嘗劾戎政尚書鄭洛不職及出閱甘肅
邊務洛方經略西事主和戎汝華疏洛畏敵貽患且劾
諸將吏侵軍資復請盡墾甘肅閒田還朝歷吏科都給
事中多所紏擿尋遷大常少卿擢右僉都御史廵撫南
贛税使四出議括關津諸稅輸内府汝華以税本餉軍
力爭止之既而詔四方税務盡領於有司以其半輸税
監進内府半輸戶部獨江西潘相勒有司悉由已輸汝
華極論相違詔帝竟如相議且推行之四方汝華在贛
十四年威惠甚著進秩兵部右侍郎召拜戶部左侍郎
尚書趙世卿去位遂掌部事福王莊田四萬頃詔旨屢
趣不能及額汝華數偕廷臣執爭僅减四之一及王既
之國詔許自遣使督租所在驛騷内使閻時詣汝州杖
二人死汝華請遵祖制隸有司盡撤還使者不納畿輔
山東大饑因汝華言出倉米平糶且發銀以振汝華復
奏行救荒數事兩地賴之先是山東饑蠲歲賦七十萬
是年盡蠲又百七十餘萬汝華以邊餉不繼請天下税課
未入内藏者暫留一年補其缺輔臣亦助為言疏三上不
報已進尚書四十六年鄭繼之去兼攝吏部事畿輔陕
西大饑汝華請振皆不報遼東兵事興驟增餉三
百萬汝華累請發内帑不得則借支南京部帑括天下
庫藏餘積徵宿逋裁工食開事例而遼東廵撫周永春
請益兵加賦汝華議天下田賦自貴州外畝增銀三釐
五毫得餉二百萬明年復議益兵增賦如前又明年四
月兵部以募兵市馬工部以制噐再議增賦於是畝增
二釐為銀百二十萬先後三增賦凡五百二十萬有竒
遂為歲額當是時内帑山積廷臣請發率不應計臣無
如何遂為一切苟且之計苛歛百姓而樞臣徵兵乃遠
及蠻方致奢崇明安邦彦相繼反用師連年又割四川
雲南廣西湖廣廣東所加之賦以餉之而遼餉仍不充
天下已不可支矣汝華練達勤敏立朝無黨阿官戶部
久於國計贏縮邊儲虚實與塩漕屯牧諸大政皆殫心
栽劑歲比不登意常主寬恤獨加賦之議不能力持馴
致萬方虚耗内外交訌天啟元年得疾乞休加太子太
保致仕卒諡恭敏從子夢辰自有傳
贊曰古稱文昌政本七卿之任蓋其重矣萬士和諸人
奉職勤慮異夫依阿保位之流劉應節王遴舒化李世
達尤其卓然者哉李汝華司邦計值兵興餉絀請帑不
應乃不能以去就爭而權宜取濟遂與裒刻聚歛者同
譏時事至此其可歎也矣
明史卷二百二十
