欽定四庫全書
眀史卷二百四十二
大學士廷廷玉等奉敕修
列傳第一百三十
陳邦瞻畢懋康(兄懋良)
蕭近高白瑜
程紹翟鳳翀(郭尚賓)
洪文衡(何喬遠)陳伯友(李成名)
董應舉林材
朱吾弼(林秉漢)張光前
陳邦瞻字德遠高安人萬歷二十六年進士授南京大
理寺評事歴南京吏部郎中出為浙江參政進福建按
察使遷右布政使改補河南分理彰德諸府開水田千
頃建滏陽書院集諸生講習士民祠祀之就改左布政
使以右副都御史巡撫廣西上林土官黃德勛弟德隆
及子祚允叛德勛投田州土酋岑懋仁懋仁納之襲破
上林殺德勛掠妻子金帛守臣問狀詭言德勛病亡乞
以祚允繼邦瞻請討於朝會光宗嗣位即擢邦瞻兵部
右侍郎總督两廣軍務兼巡撫廣東遂移師討禽之海
寇林莘老嘯聚萬餘人侵掠海濱邦瞻扼之不得逞澳
夷築室青州奸民與通時侵内地邦瞻燔其巢召拜工
部右侍郎未上改兵部進左天啟二年五月疏陳四事
中言客氏既出復入乃陛下過舉輔臣不封還内降引
義固争致罪謫言者再蹈拒諫之失其何觧於人言疏
入忤旨譙讓尋兼戶工二部侍郎專理軍需眀年卒官
詔贈尚書邦瞻好學敦風節服官三十年吏議不及
畢懋康字孟侯歙人萬歷二十六年進士以中書舍人
授御史言内閣不當專用詞臣邊臣失律者宜重按部
郎田大年賀盛瑞中書舍人丁元薦以忤權要廢當雪
疏留中視鹽長蘆畿輔多河渠湮廢不治懋康言保定
清河其源發於滿城抵清苑而南十里則湯家口為上
閘又十里則清楊為下閘順流東下直抵天津旁近易
安諸州新安雄完唐慶都諸縣並通舟楫仰其利二閘
創自永樂初日久頽圯急宜修復歲漕臨德二倉二十
萬石餉保定易州紫荆諸軍足使士卒宿飽往者密雲
昌平故不通漕萬歷初總督劉應節楊兆疏潮白二河
陵泉諸水漕粟以餉二鎮二鎮之軍頼之此可倣而行
也詔從之巡按陕西疏陳邊政十事劾罷副總兵王學
書等七人請建宗學如郡縣學制報可改按山東擢順
天府丞以憂去天啟四年起右僉都御史撫治勛陽懋
康雅負噐局&KR0993;歴中外與族兄懋良並有清譽稱二畢
懋良字師臯先懋康舉進士由萬載知縣擢南京吏部
主事歴副使至左布政使俱在福建振饑民减加派撫
降海寇以善績稱懋康為巡撫之歲懋良亦自順天府
尹擢戶部右侍郎督倉場魏忠賢以懋康為趙南星所
引欲去之御史王際逵劾其附麗邪黨遂削籍而懋良
亦以不附忠賢為御史張訥所論落職閒住兄弟相繼
去國士論更以為榮崇禎初起懋康南京通政使越二
年召拜兵部右侍郎尋罷而懋良亦起兵部左侍郎會
京師戒嚴尚書張鳳翔以下皆獲罪懋良得原致任去
懋康再起南京戶部右侍郎督糧儲旋引疾歸兄弟皆
卒於家
蕭近高字抑之廬陵人萬歷二十三年進士授中書舍
人擢禮科給事中甫拜官即上疏言罷礦稅釋繋囚起
廢棄三事眀詔已頒不可中止帝怒奪俸一年頃之論
江西稅使潘相擅刑宗人罪不報既而停礦分稅之詔
下相失利擅移駐景德鎮請專理窑務帝即可之近高
復力争後江西撫按並劾相相以為近高主之疏詆甚
力近高疏辨復劾相疏雖不行相不久自引去屢遷刑
科都給事中知縣滿朝薦諸生王大義等皆忤中使繋
獄三年近高請釋之不報遼東稅使高淮激軍變近高
劾其罪請撤還帝不納又以淮誣奏逮同知王邦才𠫭
將李孟陽近高復論救會廷臣多劾淮者帝不得已徵
還而邦才等繋如故無何極陳言路不通耳目壅蔽之
患未幾又言王錫爵密揭行私宜止勿召朱賡被弹六
十餘疏不當更留皆不報故事六科都給事中内外遞
轉人情輕外率規避近高自請外補吏部侍郎楊時喬
請亟許以成其美乃用為浙江右參政進按察使以病
歸起浙江左布政使所至以清操聞泰昌元年召為太
僕卿廷議紅丸之案近高言崔文昇李可灼當斬方從
哲當勒還故里張差謀逆有據不可蔽以瘋癲歴工部
左右侍郎天啓二年冬引疾去御史黃尊素因言近高
暨侍郎余懋衡曹于汴饒伸太僕少卿劉弘謨劉宗周
並辭榮飬志清風襲人亟宜褒崇風勵有位詔許召還
五年冬起南京兵部添注左侍郎力辭不允時魏忠賢
勢張諸正人屏斥已盡近高不欲出遷延久之給事中
薛國觀劾其玩命遂落職崇禎初乃復卒於家
白瑜字紹明永平人萬歷二十三年進士選庶吉士授
兵科給事中帝既冊立東宫上太后徽號瑜請推廣孝
慈以敦儉持廉惜人才省冤獄四事進皆引祖訓及先
朝事以規時政辭甚切三十年京師旱陕西河南黃河
竭禮官請修省瑜言修省宜行實政今逐臣久錮纍臣
久羈一蒙矜釋即可感格天心末言礦稅之害皆不報
累遷工科都給事中帝於射場營乾德臺瑜抗疏力諫
又再疏請斥中官王朝陳永夀帝不能無憾會瑜論治
河當專任遂責其勦拾陳言謫廣西布政使照磨以疾
歸光宗立起光禄少卿三遷太常卿給事中倪思輝朱
欽相御史王心一以直言被謫瑜抗疏論救天啟二年
由通政使拜刑部右侍郎署部事鄭貴妃兄子飬性奉
詔還籍逗遛不去其家奴張應登訐其通塞外永寧伯
王天瑞者孝靖太后父也以太后故銜鄭氏偕弟錦衣
天麟交章劾飬性不軌瑜以鄭氏得罪先朝而交通事
實誣乃會都御史趙南星大理卿陳于廷等讞上其獄
請抵奴誣告罪勒飬性居遠方制可明年進左侍郎卒
官贈尚書
程紹字公業德州人祖瑶江西右布政使紹舉萬歷十
七年進士除汝寧推官徵授戶科給事中巡視京營副
將佟飬正等五人行賄求遷皆劾置於理帝遣使採礦
河南紹两疏言宜罷皆不報再遷吏科左給事中會大
計京官御史許聞造訐戶部侍郎張飬蒙等語侵吏部
侍郎裴應章紹言聞造挟吏部以避計典且附會閣臣
張位聞造乃貶邊方主事趙世德考察貶官廷議征楊
應龍兵部舉世德知兵紹駁止之又劾文選郎楊守峻
守峻自引去饒州通判沈榜貶官夤緣稅監潘相得留
紹極言非法山西稅使張忠以夏縣知縣韓薰忤已奏
調之僻地紹又争之帝怒斥為民以沈一貫救詔鐫一
秩出之外給事中李應策御史李炳等争之帝益怒并
薰斥為民而奪應策等俸紹家居二十年光宗即位起
太常少卿天啟四年歷右副都御史巡撫河南宗室居
儀封者為盗窟紹列上其状廢徙高牆臨漳民耕地漳
濱得玉璽龍紐亀形方四寸厚三寸文曰受命於天既
夀永昌以獻紹紹聞之於朝略言秦璽不足徵久矣今
璽出適在臣疆既不當復埋地下又不合私祕人間欲
遣官恭進闕廷跡涉貢媚且至尊所寳在德不在璽故
先馳奏聞候命進止昔王孫圉不寳玉珩齊威王不寳
照乘前史美之陛下尊賢愛士野無留良尚有一代名
賢如鄒元標馮從吾王紀周嘉謨盛以弘孫慎行鍾羽
正余懋衡曹于汴等皆憂國奉公白首魁艾其他詞林
臺諫一錮不起者並皇國禎祥盛朝珍寳臣不能汲致
明廷徒獻符貢瑞臣竊羞之願陛下惟賢是寳在朝之
忠直勿事虚拘在野之老成亟圖登進彼區區秦璽之
真偽又安足計哉魏忠賢方斥逐耆碩見之不悅後忠
賢勢益張紹遂引疾歸崇禎六年薦起工部右侍郎越
二年以年老四疏乞休去卒贈本部尚書
翟鳳翀字凌元益都人萬歷三十二年進士歴知吳橋
任邱有治聲徵授御史疏薦鍾羽正趙南星鄒元標等
因言宋季邪謟之徒日請禁偽學信口詆諆近年號講
學者不幸類此出按遼東宰桑諾木圖二十四營環開
原而居歲為邊患宰桑尤桀驁數敗官軍殺守將因挟
邊吏增賞慶雲參將陳洪範所統止羸卒二千又恇怯
不任戰鳳翀奏請益兵易置健將開原始有備又請所
在建常平倉括贖鍰節公費易粟備荒帝善其議命推
行於諸邊故遼陽𠫭將吳希漢失律聽勘以内援二十
年不决且謀復官鳳翀一訊成獄置之大辟邊人快之
帝因梃擊之變召見廷臣於慈寧宫大學士方從哲吳
道南無所言御史劉光復方發口遽得罪鳳翀上言陛
下召對廷臣天威開霽千載一時輔臣宜舉朝端大政
如皇太子皇長孫講學福府莊田鹺引大僚空虚考選
沉閣以及中旨頻降邊警時聞水旱盗賊之相仍流移
饑殍之載道一一縷奏於前乃緘默不言致光復以失
儀獲罪光復一日未釋輔臣未可晏然也忤旨切責山
東大饑以鳳翀疏遣御史過庭訓齎十六萬金振之中
官吕貴假奸民奏留督浙江織造冉登提督九門誣奏
市民毆門卒下兵馬指揮歐相之吏邢洪辱御史凌漢
翀於朝給事中郭尚賓等劾之帝釋洪不問漢翀為廢
將凌應登所毆洪復曲庇應登鳳翀抗疏極論貴登洪
三人罪且曰大臣造膝無從小臣叩閽無路宦寺浸用
政令多違實開羣小假借之端成太阿倒持之勢帝大
怒謫山西按察使經歴而是時尚賓亦上疏極言比來
擬旨不由内閣託以親裁言官稍涉同類輒云黨附將
使大臣不肯盡言小臣不敢抗論天下事尚可為哉乞
陛下明詔閣臣封還内降容納直諫以保治安忤旨謫
江西布政使檢校閣臣及言官論救皆不納帝於章疏
多不省故廷臣直諫者久不被譴至是二人同日謫官
時稱二諫鳳翀既謫三遷天啓初為南京光禄少卿四
年以大理少卿進右僉都御史巡撫延綏魏忠賢黨御
史卓邁汪若極連章論之遂削籍崇禎二年起兵部右
侍郎尋出撫天津以疾歸卒贈兵部尚書尚賓字朝諤
南海人鳳翀同年進士自吉安推官授刑科給事中遇
事輒諫諍尤憤中官之横嘗因事論稅使李鳳高宷潘
相頗稱敢言已竟謫官光宗時乃復起累官刑部右侍
郎亦以不附忠賢削籍崇禎初為兵部右侍郎卒贈尚
書
洪文衡字平仲歙人萬歷十七年進士授戶部主事帝
將封皇長子為王偕同官賈巖合疏争尋改禮部與郎
中何喬遠善喬遠坐詿誤被謫文衡已遷考功主事竟
引病歸起補南京工部歴郎中力按舊章杜中官横索
節冗費為多官工部九年進光禄少卿改太常督四夷
館中外競請起廢帝率報寢久之乃特起顧憲成憲成
已辭疾忌者猶憚其進用御史徐兆魁首疏力攻之文
衡慮帝惑兆魁言抗章申雪因言今两都九列強半無
人仁賢空虚識者浩歎所堪選擇而使者祗此起廢一
途今憲成尚在田問已嬰羅罔俾聖心愈疑連茹無望
貽禍賢者流毒國家實兆魁一疏塞之矣尋進大理少
卿以憂去泰昌元年起太常卿光宗既崩議升祔文衡
請祧睿宗曰此肅宗一時崇奉之情不合古誼且睿宗
嘗為武宗臣矣一旦加諸其上禮既不合情亦未安當
時臣子過於將順因循至今夫情隆於一時禮垂於萬
世更定之舉正在今時疏格不行未幾卒贈工部右侍
郎文衡天性孝友居喪斷酒肉不處内者三年生平不
妄取一介喬遠字穉孝晉江人萬歷十四年進士除刑
部主事歴禮部儀制郎中神宗欲封皇長子為王喬遠
力争不可同官陳泰來等言事被謫抗疏救之石星主
封倭而朝鮮使臣金晬泣言李如松沈惟敬之誤致國
人束手受刃者六萬餘人喬遠即以聞因進累朝馭倭
故事帝頗心動而星堅持己說疏竟不行坐累謫廣西
布政使經歴以事歸里居二十餘年中外交薦不起光
宗立召為光禄少卿移太僕王化貞駐兵廣寧主戰喬
遠畫守禦策力言不宜輕舉無何廣寧竟棄天啟二年
進左通政鄒元標建首善書院朱童蒙等劾之喬遠言
書院上梁文實出臣手義當并罷語侵童蒙進光禄卿
通政使五疏引疾以戶部右侍郎致仕崇禎二年起南
京工部右侍郎給事中盧兆龍劾其衰庸自引去喬遠
博覧好著書嘗輯明十三朝遺事為名山藏又纂閩書
百五十卷頗行於世然援据多舛云
陳伯友字仲恬濟寧人萬歷二十九年進士授行人擢
刑科給事中甫拜命即劾罷河南巡撫李思孝俄論鄒
之麟科場弊宜勘奄豎辱駙馬冉興讓宜置之法椘宗
英嫶藴鈁良吏滿朝薦王邦才等宜釋已又言陛下清
明之心不幸中年為利所惑皇皇焉若不足以致財匱
民艱家成徹骨之貧人抱傷心之痛今天下所以杌隉
傾危而不可救藥者此也又言李廷機去國操縦不出
上裁至外而撫按内而庶僚去留無所斷决士大夫意
見分岐議論各異陛下漫無批答曷若盡付外廷公議
於以平曲直定國是乎帝皆不省熊廷弼為荆飬喬所
訐伯友與李成名等力主行勘既又陳時政四事言擬
旨必由内閣昨科臣曾六德之處分閣臣葉向高之典
試悉由内降而福王之國之旨亦於他疏批行非獨䙝
天言抑且貽陰禍法者天下所共黔國公沐昌祚請令
其孫啓元代鎮已非法矣乃撫按據法請勘而以内批
免之疑中有隐情御史吕圖南改提學此争為賢彼争
為不肖盍息兩家戈矛共圖軍國大計福王久應之國
今春催請不下數百疏何以忽易期疏亦留中尋以艱
去及服除廷議多排東林遂不出至四十六年以年例
即家除河南副使天啓四年屢遷太常寺卿治少卿事
楊漣劾魏忠賢伯友亦偕卿胡世賞等抗疏極論明年
十二月御史張樞劾其倚附東林遂削奪莊烈帝即位
詔復官未及用而卒成名字寰知太原衞人祖應時南
京戶部員外郎以清白著成名舉萬歷三十二年進士
授中書舍人擢吏科給事中疏陳銓政失平語侵尚書
趙煥俄請釋纍臣滿朝薦言朝薦不釋則諸璫日肆國
家患無已吏部侍郎方從哲中旨起官成名抗疏劾之
并及其子恣横状從哲求去帝不許是時黨人日攻東
林成名遂移疾歸家居五年起山東副使天啓初遷湖
廣參政入為太僕少卿四年春擢右僉都御史巡撫南
贛魏忠賢以成名為趙南星所用因所屬給由犯御諱
除其名為巡撫止八月士民祠祀焉崇禎改元召拜戶
部右侍郎以左侍郎專理邊餉京師戒嚴改兵部帝召
對平臺區畫兵事甚悉數月而罷卒於家
董應舉字崇相閩縣人萬歷二十六年進士除廣州教
授與稅監李鳳争學傍壖地鳳舍人馳騎文廟前縶其
馬用是有名遷南京國子博士再遷南京吏部主事召
為文選主事歴考功郎中告歸起南京大理丞四十六
年閠四月日中黑子相鬭五月朔有黑日掩日日無光
時遼東撫順已失應舉言日生黑眚乃天象非常之警
亟宜勤政修備以消禍變因條上方略帝置不省天啓
改元再遷太常少卿督四夷館二年春陳急務數事極
言天下兵耗民離疆宇日蹙由主威不立國法不行所
致帝以為應舉知兵令專任較射演武已上言保衛神
京在設險營屯遂擢應舉太僕卿兼河南道御史經理
天津至山海屯務應舉以責太重陳十難十利帝悉敕
所司從之乃分處遼人萬三千餘戶於順天永平河間
保定詔書襃美遂用公帑六千買民田十二萬餘畆合
閒田凡十公萬畆廣募耕者畀工廪田噐牛種濬渠築
防教之藝稲農舍倉廨場圃舟車畢具費二萬六千而
所收黍麥榖五萬五千餘石廷臣多論其功就進右副
都御史天津葛沽故有水陸兵二千應舉奏令屯田以
所入充歲餉屯利益興五年六月朝議以屯務既成當
廣鼓鑄乃改應舉工部右侍郎專領錢務開局荆州尋
議給兩淮鹽課為鑄本命兼戶部侍郎并理鹽政應舉
至揚州疏請釐正鹽規議商人補行積引增輸銀視正
引之半為部議所格應舉方奏析而巡鹽御史陸世科
悪其侵官劾之魏忠賢傳旨詰譲御史徐揚先遂希指
再劾落職閒住崇禎初復官應舉好學善文其居官慷
慨任事在家好興利捍患比没海濱人祠祀之
林材字謹任閩縣人萬歷十一年進士授舒城知縣擢
工科給事中吏部推鄭洛戎政尚書起張九一貴州巡
撫材極言两人不當用九一遂罷王錫爵赴召材疏論
并及趙志臯張位再請建儲豫教又争三王並封之謬
屢遷吏科都給事中劾罷南京尚書郝杰徐元泰經略
宋應昌惑沈惟敬力請封貢材乞斬應昌惟敬不報志
臯位擬旨失當材抗疏駁之二十二年夏六月西華門
災材偕同官上言切指時政缺失帝愠甚以方修省不
罪吏部推顧飬謹總理河道材論止之兵部將大叙平
壤功材力詆石星罔上星乃不敢濫叙其冬復率同官
言成憲不當為祭酒馮夢禎不當為詹事劉元震不當
為吏部侍郎帝積前怒言材屢借言事誣謗大臣今復
暗傷善類乃貶三官餘停俸一歲會御史崔景榮等論
救再貶程鄉典史材遂歸里不出光宗即位始起尚寳
丞再遷太僕少卿還朝未幾即乞歸天啟中起南京通
政使卒崇禎初贈右都御史
朱吾弼字諧卿高安人萬歷十七年進士授寧國推官
徵授南京御史太學士趙志臯弟學仕為南京工部主
事以贓敗南京刑部因志臯故輕其罪議調饒州通判
吾弼疏論竟謫戍之奏請建國本簡閣臣補言官罷礦
稅不報山西巡撫魏允貞為稅使孫朝所許吾弼乞治
朝欺罔罪廣東稅使李鳳乾没奸人王遇桂請稅江南
田契吾弼皆疏論其罪時無賴子蠭起言利廷臣輙連
章力争帝雖不盡從亦未嘗不容其切直雷震皇陵吾
弼請帝廷見大臣講求祖宗典制次第舉行與天下更
始尋復言陛下孝敬疏於郊廟愓厲弛於朝講土木盛
宫苑榛蕪遍殿廷羣小横中外正士困囹圄閭閻以礦
稅竭郵傳以輸輓疲流亾以水旱增郡縣以徵求困草
澤生心衣冠喪氣公卿不能補牘臺諫無從引裾不可
不深察而改圖也末言禮部侍郎郭正域疾悪嚴居已
峻不可以椘事棄先是椘假王議起首輔沈一貫陰左
右王以正域請行勘嗾其黨錢夢臯輩逐之去舉朝無
敢留正域及言椘事者吾弼獨抗章申理而御史林秉
漢以椘宗人戕殺巡撫亦請詳勘且言王既非假何憚
於勘吾弼秉漢遂為一貫等所悪會夢臯京察將黜遂
訐秉漢為正域鷹犬語侵沈鯉楊時喬温純秉漢坐貶
貴州按察司檢校而夢臯得留郎中劉元珍論之反獲
譴吾弼復疏直元珍請黜夢臯因力詆一貫亦忤旨停
俸一年遂移疾去居三年起南京光禄少卿召為大理
右丞齊椘浙三黨用事吾弼復辭疾歸熹宗立召還屢
遷南京太僕卿天啓五年為御史吳裕中劾罷秉漢字
伯昭長泰人按廣東亦再疏劾李鳳既謫尋移疾歸卒
於家天啓中贈太僕少卿
張光前字爾荷澤州人萬歷三十八年進士授蒲圻知
縣補安肅甫四月擢吏部驗封主事歴文選員外郎稽
勲郎中乞假去天啓四年趙南星為尚書起為文選郎
中甫視事魏忠賢欲逐南星假廷推謝應祥事矯旨切
責南星時與推應祥者員外郎夏嘉遇非光前也光前
抗疏争之曰南星人品事業昭灼人耳目忽奉嚴旨責
以不公忠臣竊惑之選郎諸曹領袖尚書臂指南星所
甄别進退臣實佐之功罪與共乞先賜罷斥亦被旨切
責未幾以推喬允升等代南星忤忠賢意削侍郎陳于
廷及楊漣左光斗籍光前又抗疏曰會推尚書于廷主
議臣執筆謹席稾待罪遂貶三秩調外任光前操行清
嚴峻却請謁知縣石三畏贓私狼籍得奥援將授臺諫
光前出之為王官其黨咸側目明年光前兄右布政使
光縉治兵遵化為奄黨門克新所劾亦削籍兄弟並以
忤奄去見稱於世崇禎元年起光禄少卿不赴三年起
太常已進大理少卿累疏乞休及家而卒
贊曰朝政弛則士大夫騰空言而少實用若陳邦瞻畢
懋康翟鳳翀董應舉尚思有所建立惜不逢明作之朝
故所表見止此耳蕭近高洪文衡諸人皆以清素自矢
白瑜論鄭氏獄能持平固卿貳之錚錚者歟
明史卷二百四十二
