欽定四庫全書
明史卷二百九十六考證
孝義百官聞父母喪不待報得去官(臣)方煒按洪武
二十四年七月龍江衛吏以過罰書寫值母喪乞守
制吏部尚書詹徽不聽吏擊登聞鼔以訴帝召徽切
責而許吏終喪見明實錄謹附識
鄭濓𫝊濓弟濟與王懃為春坊左右庶子(臣)方煒按
濓從兄淵有孝行母卒積哀耳為之聵中外交薦以
病辭卒宋濓表其墓曰貞孝見識大錄謹附識
鄭濓𫝊濓從子幹官御史棠官檢討他得官者復數人
(臣)方煒按明實錄永樂十四年陞蜀府教授鄭楷
為本府左長史致仕楷浦江義門從蜀王椿之請也
謹附識
周琬𫝊(附圭附)乃聽圭代而戍其父雲南(臣)方煒按
洪武二十五年正月天策衛卒吳英父得罪繫獄英
詣闕願沒為官奴以贖父罪特允之見明實錄謹附
識
李德成𫝊洪武十九年舉孝廉屢擢尚寶丞(臣)方煒
按德成舉孝廉授光祿署丞改太常贊禮郎二十五
年擢尚書寶司丞見識大錄謹附識
明史卷二百九十六考證
