欽定四庫全書
明史卷二十九
大學士張廷玉等奉敕修
志第五
五行二(火木)
洪範曰火曰炎上火不炎上則失其性矣前史多以恒燠草
異羽蟲之孽羊禍火災火異赤眚赤祥皆屬之火今從之
恒燠洪熙元年正月癸未以京師一冬不雪詔諭修省
正統九年冬畿内外無雪十二年冬陜西無雪景泰六
年冬無雪天順元年冬宫中祈雪是年直隸山西河南
山東皆無雪二年冬命百官祈雪六年冬直隸山東河
南皆無雪成化元年冬無雪五年冬燠如夏六年二月
壬申以自冬徂春雨雪不降敕諭羣臣親詣山川壇請
禱十年二月南京山東奏冬春恒燠無雪冰十一年冬
以無雪祈禱十五年冬直隸山東河南山西無雪十九
年冬京師直隸無雪弘治九年冬無雪十五年冬無雪
十八年冬温如春無雪正德元年冬無雪永嘉自冬至
春麥穗桃李實三年冬無雪六年至九年連歲無雪十
一年冬無雪嘉靖十四年冬深無雪遣官徧祭諸神十
九年冬無雪二十年十二月癸卯禱雪於神祗壇二十
四年十二月甲午命諸臣分告宫廟祈雪三十二年冬
無雪三十三年十二月壬申以災異屢見即禱雪日為
始百官青衣辦事三十六年冬無雪三十九年冬無雪
明年又無雪帝將躬禱會大風命亟禱雪兼禳風變四
十一年至四十五年冬祈雪無虚歲隆慶元年冬無雪
四年冬無雪萬歷四年十二月己丑命禮部祈雪十六
年十七年二十九年三十七年四十七年亦如之崇禎
五年十二月癸酉命順天府祈雪六年冬無雪
草異永樂十六年正月乙丑同州澄城郃陽朝邑雨榖
及蕎麥正統八年十一月殿上生荆棘高二尺十四年
廣州獄竹牀踰年忽青生葉成化六年二月戊寅湖廣
應山雨粟弘治八年二月枯竹開花實如麥米苦蕒開
蓮花六月甲子黟縣雨豆味不可食九年黃州民家瓜
大如斗瓤皆赤血萬歷四十三年四月戊寅石首雨豆
大小不一色雜紅黑崇禎四年五年河南草生人馬形
如被甲持矛馳驅戰鬪者然十三年徐州田中白豆多
作人面眉目宛然
羽蟲之孽萬歷二十五年二月壬午岳州民家有鴨含
絮裹火飛上屋入竹掾茅&KR1492;中火四起延燒數百家四
十三年四月壬午雙鶴啣火飛集掖縣海神廟殿明日
廟火崇禎六年汝寧有鳥鳩身猴足鳳陽惡鳥數萬兔
頭雞身鼠足供饌甚肥犯其骨立死
羊禍萬歷三十八年四月崞縣民家羊産羔一首二眼
四耳二尾八足三十九年四月降夷部産羔人面而羊
身
火災洪武元年閏七月丁酉京師火延燒永濟倉三年
二月己巳大河衛火燔及廣積庫七月乙未寳源局火
甲子鳳臺門軍營火延燒武德衛軍器局四年十一月
癸亥京師大軍倉災五年二月癸未臨濠府火壬辰至
甲午京師火燬龍驤等六衛軍民廬舍七月丁卯永清
衛軍器庫火十二月丙戌京師定遠等衛火焚及軍器
局兵仗十七年十二月己未潮州火官廨民舍及倉廪
兵仗圖籍焚蕩無遺二十一年二月戊辰歷代帝王廟
火上元縣治亦災甲戌天界能仁二寺災二十九年二
月辛丑通州火燔屋千九百餘三十年四月甲午廣南
衛火延燒城樓及衛治倉庫建文二年八月癸巳承天
門災永樂四年十二月辛亥甌寧王邸第火王薨十三
年正月壬子北京午門災十九年四月庚子奉天謹身
華蓋三殿災二十年閏十二月戊寅乾清宫災宣德三
年三月己亥東嶽泰山廟火六年八月武昌火延燒楚
王宫譜系敕符俱燼甲辰天津右衛北城外火飛𦦨入
城燒倉榖九年二月庚午京城東南樓火正統二年二
月西鎮吳山廟火三年八月辛酉順天貢院火席舍多
焚改期再試十二月乙亥韓府承運殿災四年三月戊
午代府寢殿火七年正月廣昌木厰火焚松木八千八
百餘株戊午南京内府火燔廊房六十餘間圖籍器用
守衛衣甲皆空三月辛未趙城媧皇寢廟火十年正月
庚寅忠義前後二衛災是時太倉屢火遣官禱祭火龍
及太歲以禳之五月甲申忠義後衛倉復火癸巳通州
右衛倉火十一月丁酉御花房火十一年秋武昌火死
者數百人十二月乙未周府災十二年六月南京山川
壇災十三年二月癸酉忠義前衛倉火十四年六月丙
辰夜南京謹身奉天華蓋三殿災景泰二年六月丙子
青州廢齊府火三年八月戊寅秦府火五年春南京火
延燒數千家七年九月壬申寧府火延燒八百餘家天
順元年七月丙寅夜承天門災二年五月戊子器皿厰
火三年九月庚寅肅州城中火延燒五千四百餘家死
者六十餘人四年八月己巳光禄寺大烹内門火是歲
楚府頻火宫殿家廟悉燬五年三月丁卯南京朝天宫
災六年六月癸未楚府火七年正月丁酉南京西安門
木厰火延燒皇牆二月戊辰會試天下舉人火作於貢
院御史焦顯扄其門燒殺舉子九十餘人成化二年九
月癸未南京御用監火六年十一月己亥江浦火延燒
二百六十餘家九年七月庚戌東直門災十一年四月
壬辰夜乾清宫門災十三年十一月壬辰太倉米麥歲
久蒸浥自焚百餘石十八年八月丙午合州火延燒千
五百餘家乙卯楚府火凡三發十一月戊午南京國子
監火十二月乙卯器皿厰火壬辰寧河王府火先有妖
夜見或為神或為王侯時舉火作欲焚狀是夜燔府第
無遺冠服器用皆盡二十年正月戊戌欽天監火二十
二年六月臨海縣災延燒千七百餘家弘治元年三月
庚寅南京内花園火十一月丁丑夜南京甲字庫災二
年四月乙未南京神樂觀火四年二月戊午禮部官舍
火六年四月甲寅刑部官舍火辛酉夜南京舊内災八
年三月戊子鎮東等堡躍火星如斗燬官民倉厫人馬
多斃十一年自春徂夏貴州大火燬官民房舍千八百
餘所死傷者六千餘人十月甲戌夜清寧宫災十二年
六月甲辰夜闕里聖廟災十二月建陽縣書坊火古今
書板皆燼十三年二月乙酉禮部官舍火七月甲寅南
城縣空中有火乍分乍合流光下墜十餘丈隠隠有聲
燬軍民廬舍庚申永寧衛雁尾山至居庸關之石縱山
東西四十餘里南北七十餘里延燒七晝夜閏七月辛
巳福州城樓燬八月己未瀋府火十一月庚辰寧河府
火十六年三月庚午遼東鐡嶺衛墜火如斗丙子火起
燒房屋二千五百餘間死者百餘人四月戊午寬河衛
倉災燬米豆四萬餘石九月戊寅廣寧衛城火燔三百
餘家十七年四月丁巳淮安火焚五百餘家五月癸巳
正陽門内西廊火燔武功坊正德元年二月庚寅鄖陽
火燬譙樓官舍延百餘家是歲寧夏左屯衛紅氣亘天
既而火作城樓臺堡俱盡六月庚寅大同平虜城災燔
藁百萬餘十一月己亥臨海縣治火延燒數千家七年
三月己未嶧縣有火如斗自空而隕大風隨之燬官民
房千餘間火逸城外延及邱木庚申成山衛奏皇廟火
屋宇悉燬像設如故是月文登大桑樹火樹燔而枝葉
無損五月癸酉至閏五月丙子遼東懿路城火三作焚
官民廬舍之半九月壬午玉山火燔學舍及民居三百
餘家八年六月辛酉豐城縣西南連隕火星如盆如斗
既而火作至七月初始熄燔二萬餘家七月戊子火隕
龍泉縣治四千餘家十月壬寅饒州及永豐浮梁火各
燔五百餘家梁橋學舍災庚申臨江火燔官舍延八百
餘家九年正月庚辰乾清宫火十一年八月丁丑黔陽
火燬城樓官廨延七百餘家十二年正月甲辰清寧宫
小房火四月裕陵神宫監火八月丁卯南昌火燔三百
家九月壬午建安火燔二百五十餘家十三年二月己
卯夷陵火燔七百餘家八月庚辰獻陵明樓災丁酉延
平火燔五百餘家十四年四月乙巳淮安新城火七月
丙辰奉寧火燔五千餘家十五年五月辛卯静樂火燔
八百餘家嘉靖元年正月己未清寧宫後三小宫災楊
廷和言廢禮之應不報二月己丑南京針線厰火己亥
通州城樓火二年五月丙子榮府火九月戊辰秦府宫
殿火四年三月壬午夜仁夀宫災玉德安喜景福諸殿
俱燼五年三月乙酉趙府家廟火六年三月丁亥西庫
火八年十月癸未大内所房災十年正月辛亥大内東
偏火四月庚辰兵工二部公廨災燬文籍十三年六月
甲子南京太廟火燬前後殿東西廡神厨庫十五年四
月癸卯山西平虜衛火盡燬神機官庫軍器十八年二
月乙丑趙州及臨洺鎮行宫俱火丁卯駕幸磁州行宫
四更火陸炳負帝出後宫及内侍有殞於火者六月丁
酉皇城北鼓樓災二十年四月辛酉夜宗廟災燬成仁
二廟主二十五年五月壬申盔甲厰火二十六年十一
月壬午宫中火釋楊爵於獄三十一年八月乙丑南京
試院火三十五年九月戊辰杭州大火延燒數千家三
十六年四月丙申奉天華蓋謹身三殿文武二樓午門
奉天門俱災三十七年正月光禄寺災三十八年正月
癸未前軍都督府災四十年十一月辛亥夜萬夀宫災
四十四年己亥夜大明門内西千步廊火隆慶二年正
月浙江省城外災燬室廬舟艦以千計三月乙亥乾清
坤寧兩宫一時俱燼五年二月壬子南京廣惠二倉火
萬歷元年十一月己亥慈寧宫後舍火三年四月甲戌
工部後厰火五年十月丙申禁中火十一月癸未宗人
府災十一年十二月庚午夜慈寧宫災十二年二月己
酉無逸殿災十二月癸卯朔又災十五年五月甲子司
設監火十八年三月辛酉遼東寨山兒堡火燬城堡器
械傷九十餘人十九年十二月甲辰萬法寳殿災二十
一年六月望太倉公署後樓有礟聲火藥器械俱燼二
十二年五月壬寅天火燔鐡嶺衛千餘家二十四年二
月甲寅潞府門火三月乙亥火發坤寧宫延及乾清宫
俱燼二十五年二月壬午杭州火燒官民房千三百餘
間丙戌馬湖平山災延燔八百餘家薨二十四人三月
癸卯泗州大火燒民房四千餘盱眙火燔民房百六十
餘間撥漕糧二萬石以振六月戊寅三殿災火起歸極
門延皇極等殿文昭武成二閣周遭廊房一時俱燼十
二月甲寅吏部文選司署火二十七年十一月壬申内
府火延燒尚寳司印綬監工部廊至銀作局山牆而止
二十八年三月南陽火延燒唐府二十九年正月己巳
鐡嶺衛火車輛火藥俱燼八月己卯大光明東配殿災
三十年二月乙酉魏國公賜第火十月丙申孝陵災十
二月庚子南海普陀山寺災三十一年九月戊寅通州
漕艘火三十三年二月乙丑御馬監火五月辛巳洗白
厰火九月甲午昭和殿火丙申官軍於盔甲厰支火藥
藥年久凝如石用斧劈之火突發聲若震霆刀鎗火箭
迸射百步外軍民死者無數十一月丁卯刑部提牢廳
火三十五年二月乙卯易州神器庫火四月丁酉通州
西倉火十月己卯南京行人司署燬三十七年正月庚
子慶府火燔寢宫及帑藏三月丙戌武昌火越二日又
火共燔二百六十餘家六月慶府災十月戊午朝日壇
火三十八年四月丁丑夜正陽門箭樓火三十九年四
月戊子怡神殿災四十一年五月壬午蜀府災門殿為
燼四十三年四月壬午黃花鎮柳溝火延燒數十里甲
午蜀府殿庭災遼東長寧堡自二月至五月火凡五發
燬房屋人畜無算閏八月辛亥通州糧艘火九月丁丑
湖口税廨燬四十四年十一月己巳隆德殿災丁亥南
城延喜宫災四十五年正月壬午東朝房火延燬公生
門十一月丙戌宣禧宫災四十六年閏四月丁丑夜開
原殷家莊堡臺杆八同時燼甲申煖閣厰膳房火九月
壬子茂陵火四十七年四月癸酉盔甲厰火泰昌元年
十月丁卯噦鸞宫災天啟元年閏二月丙戌昭和殿災
三月甲辰杭州火延燒六千餘家七月戊子復災城内
外延燒燬萬餘家二年五月丙申旗纛廟正殿災火藥
焚匠役多死者三年七月辛卯南京大内左傍宫災六
年五月戊申王恭厰災地中霹靂聲不絶火藥自焚煙
塵障空白晝晦冥凡四五里五月癸亥朝天宫災七月
庚寅登州城樓火七年十月庚子寧遠前屯火傷男婦
二百餘人崇禎元年四月乙卯左軍都督府災五月乙
亥鷹坊司火丁亥丁字庫火七月己卯公安縣火燬文
廟延五千餘家二年十一月庚子火藥局災三年三月
戊戌又災八月癸酉頭道關災火器轟擊無餘六年正
月癸丑濟南舜廟災七年九月庚申盔甲厰災十一年
四月戊戌新火藥局災傷人甚衆六月癸巳安民厰災
震毁城垣廨舍居民死傷無算八月丁酉火藥局又災
火異成化二十一年正月甲申朔有火光自中天而少
西墜於下化為白氣復曲折上騰聲如雷弘治三年三
月庚午儀隴空中有紅白火燄長三丈餘自縣治東北
流至正東六十餘里而墜聲震如雷八年三月辛卯廣
寧右衛臺杆火高五寸杆如故十年四月辛丑阜平有
火光長八九尺大如轆軸有聲自東南至西南而墜正
德元年三月戊申夜太原有火如斗大墜寧化王殿前
廣寧墪臺火發旗杆凡六七月壬戌夜火光墜即墨民
家化為綠石員高尺餘七年三月丁卯夜大風雷電餘
干仙居寨有光如箭墜旗竿上俄如燭龍光照四野士
卒撼其旗飛上竿首既而其火四散鎗首皆有光如星
十二年五月己亥夜火隕都察院獄旋轉久之始滅十
五年六月癸未夜台州火隕三大如盤觸草木皆焦嘉
靖五年七月甲申有火毬三大五六尺從北墜於東其
光燭天二十年七月丙戌火毬如斗隕左軍都督府中
門東良久乃滅隆慶二年三月戊午延綏保寧堡城角
旗杆出火灼灼有聲萬歷十四年保定府民間牆壁内
出火三日夜乃熄十五年二月綏靖邊城各堡脊獸旗
杆俱出火軍士以杖撲之杖亦生大三更乃熄二十年
三月陜西空中有火大如盆後生三尾隕於西北二十
一年二月庚辰夜分大毛山樓上各獸吻俱有火如雞
卵赤色即時雨雪火上嗟嗟有聲二十三年九月癸巳
夜永寧有火光形如屋大隕於西北永昌鎮番寧遠所
見同二十四年二月戊申夜鄠縣雷雨徧地火光十有
餘里二十五年二月癸亥平涼瓦獸口出火水灌不滅
八月甲申肅凉二州火光在天形如車輪尾分三股約
長三丈天啟六年五月壬寅朔厚載門火神廟紅毬滚
出前門城樓角有數千螢火并合如車輪崇禎元年西
安有火如碾如斗者數十色青燄高尺許嘗入民居留
數日乃去用羊豕讓之不為害自五月至七月而止十
三年六月壬申綏安火如斗自西墜地土木皆焦
赤眚赤祥成化十三年二月甲午浙江山隂湧泉如血
正德元年正月乙酉夜崇明空中有紅光曳尾如虹起
東北至西南沒聲如雷辛丑鳳陽紅光發與日同色聲
如雷二年八月己亥赤光見寧夏長五丈八年七月甲
申龍泉有赤彈二自空隕於縣治形如鵝卵躍入民居
相鬪久之嘉靖三十三年四月戊子慈谿民家湧血高
尺餘三十七年五月戊辰東陽民張思齊家地裂五六
處出血如線高尺許血凝犬就食之掘地無所見三十
九年二月己未竹溪民家出血隆慶六年閏二月癸酉
遼東赤風揚塵蔽天萬歷六年七月丁丑松門衛金鐺
家湧血三尺有聲十三年四月乙丑虹民王禄投宿姚
壘家見血出於地驚走至市市亦流血鄉人繫器物譟
之乃止十九年六月庚戌慈谿茅家浦湧血八處大如
盆高尺許血濺船舫即出血濺人足足亦出血數刻乃
絶二十六年九月甲辰蕭山賈九經家出血高尺許天
啟元年六月庚寅肇慶民王體積中庭噴血如跑突泉
崇禎七年二月戊午海豐雨血八年八月戊寅宣城池
中出血
洪範曰木曰曲直木不曲直則失其性矣前史多以恒
雨狂人服妖雞禍鼠孽木冰木妖青眚青祥皆屬之木
今從之
恒雨洪武十三年七月海康大雨壊縣治二十三年十
一月山東二十九州縣久雨傷麥禾建文元年三月乙
卯夜燕王營於蘇家橋大雨平地水三尺及王卧榻永
樂元年三月京師霪雨壞城西南隅五十餘丈七月建
寧衛霪雨壊城二年七月新安衛霪雨壞城八月霪雨
壞北京城五千餘丈六年七月思明霪雨壞城七年九
月浙江衛所五颶風驟雨壞城漂流房舍八年七月金
鄉衛颶風驟雨壞城垣公廨十二年九月密雲後衛霪
雨壞城二十年正月信豐雨水壞城瞿城衛如之二十
一年二月六安衛霪雨壞城是歲建昌守禦所淮安懷
來等衛皆霪雨壞城二十二年二月夀州衛雨水壞城
三月贛州振武二衛雨水壞城四月霪雨壞密雲及薊
州城是歲南北畿山東州縣霪雨傷麥禾甚衆洪熙元
年夏蘇松嘉湖積雨傷稼閏七月京師大雨壞正陽齊
化順成等門城垣九月久雨壞密雲中衛城宣德元年
五月永嘉樂清颶風急雨壞公廨廟宇及壇廟正統元
年七月順天山東河南廣東霪雨傷稼四年夏居庸關
及定州衛霪雨壞城五年二月南京大風雨壞北上門
脊覆官民舟七年濟南青萊淮鳳徐州五月至六月霪
雨傷稼九年閏七月野狐嶺等處霪雨壞城及濠塹墩
臺十一年春江西數府十六縣霪雨田禾渰沒十二年
六月瑞金霪雨市水丈餘漂倉庫溺死二百餘人十三
年四月雨水壞順天古北口邊倉五月至六月鳳陽徽
州久雨傷稼九月寧都大雨壞城郭盧舍溺死甚衆㬌
秦三年永平兖州久雨傷禾大嵩等二十衛所久雨壞
城四年南畿河南山東府十州一自五月至於八月霪
雨傷稼五年杭嘉湖大雨傷苗六旬不止七月京師久
雨九門城垣多壞六年北畿府五河南府二久雨傷稼
雲南大理諸府如之七年兩畿江西河南浙江山東山
西湖廣共府三十恒雨渰田天順元年濟兖青三府大
雨閱月禾盡沒四年安慶南陽雨自五月至七月渰禾
苗七年五月淮鳳揚徐大雨腐二麥武昌漢陽荆州廬
舍漂沒民皆依山路宿成化元年六月畿東大雨水壞
山海關永平薊州遵化城堡八月通州大雨壞城及運
倉二年定州積雨壞城垣及墩臺垜口百七十三八年
七月南京大風雨壞天地壇孝陵廟宇鳳陽大雨壞皇
陵牆垣九年三月南京大雨水拔太廟社稷壇樹十三
年七月京城大雨十四年八月鳳陽大雨沒城内民居
以千計十七年七月乙酉南京大風雨社稷壇及太廟
殿宇皆摧十八年河南懷慶諸府夏秋霪雨三月塌城
垣千一百八十餘丈漂公署壇廟民居三十一萬四千
間有竒渰死一萬一千八百餘人弘治二年七月京師
霪雨求直言三年七月南京驟雨壞午門西城垣七年
七月庚寅南京大風雨壊殿宇城樓獸吻拔太廟天地
社稷壇及孝陵樹自五月至八月義州等衛連雨害稼
八年五月南京隂雨踰月壞朝陽門北城垣九月潮州
諸府颶風暴雨壞城垣廬舍十年七月安陸霪雨壞城
郭廬舍殆盡十一年七月長安嶺暴風雨壊城及廬舍
十四年六月義錦廣寧霪雨壞城垣墩堡倉庫橋梁民
多壓死者十五年六七月南京大風雨孝陵神宫監及
懿文陵樹木橋梁牆垣多摧拔者十六年五月榆林大
風雨毁子城垣移垣洞於其南五十步十八年三月雙
山堡大雷雨壞城六月至八月京畿連雨正德元年七
月鳳陽諸府大雨平地水深丈五尺沒居民五百餘家
二年七月武平大風雨毁城樓長泰南靖大風雨三日
夜平地水深二丈漂民居八百餘家十二年蘇松常鎮
嘉湖大雨殺麥禾十三年應天蘇松常鎮揚大雨彌月
漂室廬人畜無算十六年京師久雨傷稼嘉靖四年六
月登州大雨壞城十六年京師雨自夏及秋不絶房屋
傾倒軍民多壓死二十五年二月京師大雨壞九門城
垣三十三年六月京師大雨平地水數尺四十五年九
月鄖陽大霪雨平地水丈餘壞城垣廬舍人民溺死無
算隆慶元年六月京師霪雨遼東自五月至七月雨不
止壞垣牆禾黍萬歷元年七月霪雨十一年四月承天
大雨水十二年正月喜峰口大風雨壞各墩臺十五年
五月至七月蘇松諸府霪雨禾麥俱傷六月京師大雨
二十四年杭嘉湖霪雨傷苗二十八年七月興化莆田
連江福安大雨數日夜城垣橋梁隄岸俱圯二十九年
春夏蘇松嘉湖霪雨傷麥三十二年七月京師霪雨城
崩三十三年五月丙申鳳陽大風雨損皇陵正殿御座
三十九年春河南大雨夏京師廣東大雨廣西積雨五
閱月四十二年浙江霪雨為災天啟六年閏六月大雨
連旬壞天夀山神路都城橋梁是歲遼東霪雨壞山海
關内外城垣軍民傷者甚衆七年山東州縣二十有八
積雨傷禾崇禎五年六月大雨八月又雨衝損慶陵九
月順天二十七縣霪雨害稼十一年夏雨浹旬圯南山
邊垣十二年十二月浙江霪雨阡陌成巨浸十三年四
月至七月寧池諸郡霪雨田半為壑十五年十月黃蘄
德安諸郡縣霪雨十六年二月戊辰親祀社稷大風雨
僅成禮而還
狂人景泰三年五月癸巳朔以明日立太子具香亭於
奉天門有一人自外竟入執紅棍擊香亭曰先打東方
甲乙木嘉靖十八年駕將南幸有軍人孫堂從御路中
橋至奉天門下登金臺坐久守門官役無知者升堂大
呼覺而捕之乃病狂者
服妖正德元年婦女多用珠結蓋頭謂之瓔珞十三年
正月車駕還京令朝臣用曳撒大帽鸞帶給事中朱鳴
陽言曳撒大帽行役所用非見君服皆近服妖也十五
年十二月帝平宸濠還京俘從逆者及懸諸逆首於竿
皆標以白幟數里皆白時帝已不豫見者識其不祥崇
禎時朝臣好以紗縠竹籜為帶取其便易服者謂金銀
重而貴紗籜賤而輕殆賤將乘貴也時北方小民製幘
低側其簷自掩眉目名曰不認親其後寇亂民散途遇
親戚有飲泣不敢言或掉臂去之者
雞禍弘治十四年華容民劉福家雞雛三足十七年六
月崇明民顧孟文家雞生雛猴足而人形身長四寸有
尾活動無聲嘉靖四年長垣民王憲家雞抱卵内成人
形耳目口鼻四肢皆具萬歷二十二年六月靖邊營軍
家雌雞化為雄崇禎九年淮安民家牝雞啼躍化為雄
十年宣武門外民家白雞喙距純赤重四十斤或曰此
鷔也所見之處國亡十四年太倉衛指揮善周輔家雞
伏子兩頭四翼八足
鼠妖萬歷四十四年七月常鎮淮揚諸郡土鼠千萬成
羣夜啣尾渡江絡繹不絶幾一月方止四十五年五月
南京有鼠萬餘啣尾渡江食禾稼崇禎七年寧夏鼠十
餘萬啣尾食苗十二年黃州鼠食禾渡江五六日不絶
時内殿奏章房多鼠盗食與人相觸而不畏亦鼠妖也
至甲申元旦後鼠始屏跡又秦州關山中鼠化鵪鶉者
以數千計十五年二月羣鼠渡江晝夜不絶十月榆林
定邊諸堡鼠生蝦蟆腹中一生數十食苗如割
木冰洪武四年正月戊申木冰六年十二月乙丑雨木
冰十一年正月丁亥雨木冰二十二年正月甲戌雨木
冰正統三年十月丁丑曉木介天順七年十月甲辰雨
木冰八年正月乙丑雨木冰成化十六年正月辛卯曉
雨木冰二十三年十二月戊辰曉木介隆慶三年十一
月癸巳木冰萬歷十四年冬蘇松木冰崇禎元年十一
月陜西木冰樹枝盡折其後大河以北歲有此異
木妖弘治八年長沙楓生李實黃蓮生黃瓜九年三月
長寧楠生蓮花李生豆莢嘉靖三十七年十月戊辰泗
水沙中湧出大木木圍丈五尺長六丈餘隆慶五年四
月杭州栗生桃萬歷十八年五月丁卯祖陵大松樹孔
中吐火竟日方滅二十三年十二月癸亥皇陵樹顛火
出延燒草木天啓六年四月癸巳白露著樹如垂綿日
中不散十月辛酉南京西華門内有烟無火禮臣往視
乃舊宫材木瘞土中久烟自生土石皆焦以水沃之三
日始滅崇禎六年五月癸巳霍山縣有木甑飛墜不知
所自來七年二月丁巳太康門牡自開者三知縣集邑
紳議其事梁墮而死
青眚青祥宣德元年八月辛巳東南天有青氣狀如人
叉手揖拜
明史卷二十九
