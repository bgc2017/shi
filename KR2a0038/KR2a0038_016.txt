欽定四庫全書
明史卷十六
大學士張廷玉等奉勅修
本紀第十六
武宗
武宗承天達道英肅睿哲昭德顯功弘文思孝毅皇帝
諱厚照孝宗長子也母孝康敬皇后弘治五年立為皇
太子性聰穎好騎射十八年五月孝宗崩壬寅即皇帝
位以明年為正德元年大赦天下除弘治十六年以前
逋賦戊申小王子犯宣府總兵官張俊敗績庚戌以太
監苗逵監督軍務保國公朱暉為征虜將軍充總兵官
右都御史史琳提督軍務禦之秋八月甲寅尊皇太后
為太皇太后皇后為皇太后丙子召朱暉等還九月甲
午南京地震丁酉振陜西饑十月丙辰小王子犯甘肅
庚午葬敬皇帝於泰陵十一月甲申御文華殿日講是
年占城安南入貢
正德元年春正月乙酉享太廟己丑大祀天地於南郊
二月壬子御經筵乙丑耕耤田三月甲申釋奠於先師
孔子夏五月丙申減蘇杭織造歲幣六月辛酉禁吏民
奢靡免陜西被災税糧是日大風雨壊郊壇獸瓦庚午
諭羣臣修省秋八月乙卯復遣内官南京織造戊午立
皇后夏氏冬十月丁巳戶部尚書韓文帥廷臣請誅亂
政内臣馬永成等八人大學士劉健李東陽謝遷主之
戊午韓文等再請不聽以劉瑾掌司禮監邱聚谷大用
提督東西厰張永督十二團營兼神機營魏彬督三千
營各據要地劉健李東陽謝遷乞去健遷是日致仕己
未東陽復乞去不允壬戌以吏部尚書焦芳兼文淵閣
大學士吏部侍郎王鏊兼翰林學士入閣預機務戊辰
停日講十一月甲辰罷韓文十二月丁巳命錦衣衛官
點閱給事中癸酉除曲阜孔氏田賦是年哈密烏斯藏
入貢
二年春正月乙亥朔日有食之乙酉大祀天地於南郊
閏月庚戌給事中艾洪吕翀劉&KR0581;及南京給事中戴銑
御史薄彦徽等二十一人疏劾太監張鳳并請留劉健
謝遷杖之闕下二月戊戌御史王良臣疏救戴銑等杖
於午門御史王時中為劉瑾所劾荷校於都察院三月
辛未以大學士劉健謝遷尚書韓文楊守隨張敷華林
瀚五十三人黨比宣戒羣臣是月敕各鎮守太監預刑
名政事夏五月戊午度僧道四萬人己巳復寧王宸濠
護衛六月甲戌孝宗神主祔太廟戊寅罷修邊垣輸其
費於京師是月劉瑾誣效前總制三邊都御史楊一清
破冒邊費下錦衣衛獄尋釋之秋八月丙戌作豹房冬
十月甲申詔以邊倉多虧逮各邊巡撫都御史及管糧
郎中下獄丙戌以南京戶部尚書楊廷和為文淵閣大
學士預機務十二月壬辰開浙江福建四川銀礦是年
琉球入貢
三年春正月丁未大祀天地於南郊辛亥大計外吏罷
翰林學士吳儼御史楊南金二月己巳令京官告假違
限及病滿一年者皆致仕三月乙卯賜吕柟等進士及
第出身有差夏四月乙亥軍民納銀得受都指揮僉事
以下官六月壬辰得匿名書於御道數劉瑾罪瑾矯詔
跪羣臣承天門外詰之下三百餘人於錦衣衛獄尋釋
之秋七月壬子命天下選樂工送京師八月辛巳立内
厰劉瑾領之庚寅下韓文錦衣衛獄罰輸米千石於大
同是月山東盜起九月癸卯削致仕尚書雍泰馬文升
許進劉大夏籍庚戌劉瑾剏輸米贖罪法辛酉逮劉大
夏下獄戍肅州癸亥振南京饑冬十月辛未命南京工
部侍郎畢亨振湖廣河南饑十一月乙未振鳳陽諸府
饑是年安南哈密賽瑪爾堪烏斯藏入貢
四年春正月丙午大祀天地於南郊二月丙戌削劉健
謝遷籍三月甲辰振浙江饑己酉吏部侍郎張綵請不
時考察京官從之夏四月乙亥王鏊致仕六月戊子以
吏部尚書劉宇兼文淵閣大學士預機務秋八月辛酉
遣使覈各邊屯田是月義州軍變閏九月小王子犯延
綏圍總兵官吳江於隴州城冬十一月甲子犯花馬池
總制尚書才寬戰死十二月庚戌奪劉健謝遷等六百
七十五人誥敕是年兩廣江西湖廣陜西四川並盜起
琉球安南哈密吐魯番賽瑪爾堪入貢
五年春正月丁卯大祀天地於南郊庚辰籍故尚書秦
紘家二月癸巳以兵部尚書曹元為吏部尚書兼文淵
閣大學士預機務三月辛未禱雨釋獄囚免正德三年
逋賦乙酉江西賊熾命右都御史王哲巡視南贛刑部
尚書洪鐘總制川陜河南鄖陽軍務兼振䘏湖廣夏四
月庚寅安化王寘鐇反殺巡撫都御史安惟學總兵官
姜漢丙午起右都御史楊一清總制寧夏延綏甘涼軍
務涇陽伯神英充總兵官討寘鐇辛亥詔赦天下命太
監張永總督寧夏軍務是日遊擊將軍仇鉞襲執寘鐇
寧夏平五月癸未焦芳致仕六月庚子帝自號大慶法
王所司鑄印以進丙午劉宇罷秋七月壬申洪鐘討沔
陽賊平之八月甲午劉瑾以謀反下獄詔自正德二年
後所更政令悉如舊戊戌治劉瑾黨吏部尚書張綵下
獄己亥曹元罷丁未復革寧王護衛戊申劉瑾伏誅己
酉釋謫戍諸臣九月丙辰論平寘鐇功封仇鉞咸寧伯
戊午以吏部尚書劉忠梁儲並兼文淵閣大學士預機
務己未以平寘鐇劉瑾功封太監張永兄富弟容皆為
伯癸酉封義子指揮同知朱德太監谷大用兄大寬馬
永成兄山魏彬弟英皆為伯冬十月己亥戮張彩尸於
市乙巳霸州降盜劉六劉七叛十二月己丑四川賊陷
江津僉事吳景死之是年日本占城哈密賽瑪爾堪吐
魯番烏斯藏入貢
六年春正月甲子大祀天地於南郊癸酉賊陷營山殺
僉事王源二月丙申寘鐇伏誅己酉起左都御史陳金
總制江西軍務討賊三月戊辰賜楊慎等進士及第出
身有差庚午命惠安伯張偉充總兵官右都御史馬中
錫提督軍務討直隸河南山東賊丙子免被寇州縣税
糧一年是月小王子入河套犯沿邊諸堡夏四月癸未
劉忠乞省墓歸是月淮安盜起六月山西盜起秋七月
壬申賊楊虎與劉六劉七合犯文安京師戒嚴癸酉調
宣府延綏兵入援八月己卯命兵部侍郎陸完將邊軍
討直隸山東河南賊四川巡撫都御史林俊擒斬賊首
藍廷瑞鄢本恕甲申賊劉六犯固安丙戌召張偉馬中
錫還九月丙寅再調宣府及遼東兵益陸完軍冬十月
癸未賊陷長山典史李暹戰死甲申賊焚糧艘於濟寧
州丁酉甘州副總兵白琮敗小王子於柴溝十一月庚
戌命太監谷大用張忠伏羌伯毛銳帥京軍會陸完討
賊丙辰命戸部侍郎叢蘭王瓊振兩畿河南山東戊午
京師地震辛酉敕修省乙亥瘞暴骨十二月癸巳以禮
部尚書費宏兼文淵閣大學士預機務甲午清河口至
柳鋪黃河清三日辛丑四川賊麻六兒掠蒼溪兵備副
使馮傑敗死是年自畿輔及江淮楚蜀盜賊殺官吏山
東尤甚至破九十餘城道路梗絶琉球哈密入貢
七年春正月甲寅賊犯霸州京師戒嚴丁巳陷大城知
縣張汝舟主簿李銓戰死己未大祀天地於南郊二月
丁丑命副都御史彭澤咸寧伯仇鉞提督軍務太監陸
誾監軍討河南賊己卯賊犯萊州指揮僉事蔡顯等力
戰死三月辛未副總兵時源敗績於河南都督僉事馮
禎力戰死夏五月丙午陸完敗賊於萊州山東賊平甲
寅左都御史陳金討平撫州賊丙寅賊殺副都御史馬
炳然於武昌江中閏月壬辰仇鉞敗賊於光山河南賊
平秋七月癸巳江西賊殺副使周憲於華林丁酉振四
川饑八月癸亥陸完追殱劉七等賊於狼山九月乙酉
陳金討平華林賊戊子召洪鐘還以都御史彭澤總制
四川軍務丙申賜義子一百二十七人國姓冬十月免
河南江西浙江被災寇者税糧十一月壬申以時源為
平賊將軍會彭澤討四川賊丁亥留大同宣府遼東兵
於京營李東陽諫不聽十二月丁卯李東陽致仕是月
免兩畿山東山西陜西被災寇者税糧是年安南日本
哈密入貢
八年春正月癸酉命右副都御史俞諫代陳金討江西
賊壬午大祀天地於南郊乙酉以邊將江彬許泰分領
京營賜國姓尋設兩官廳軍命彬泰分領之癸巳命戸
部侍郎叢蘭僉都御史陳玉巡邊二月丙午以平賊功
封太監谷大用弟大亮陸誾姪永皆為伯三月戊子置
鎮國府處宣府官軍甲午以旱敕羣臣修省夏四月乙
丑彭澤破賊於劒州五月辛巳以仇鉞充總兵官帥京
營兵禦敵於大同六月戊戌河決黃陵岡乙卯俞諫破
賊於貴溪秋八月免南畿水災税糧吐魯番襲據哈密
冬十月丁未俞諫連破賊於東鄉江西賊平十二月命
南京刑部侍郎鄧璋振江西饑是年哈密入貢
九年春正月丁丑大祀天地於南郊庚辰乾清宫災二
月庚子帝始微行丙午以禮部尚書靳貴兼文淵閣大
學士預機務癸丑彭澤時源討平四川賊三月辛巳賜
唐臯等進士及第出身有差夏四月丁酉復寧王護衛
予屯田五月乙丑費宏致仕己丑命彭澤總督甘肅軍
務經理哈密六月乙卯開雲南銀礦秋七月乙丑小王
子犯宣府大同命太監張永提督軍務都督白玉充總
兵官帥京營兵禦之八月辛卯朔日有食之辛丑小王
子犯白羊口乙巳京師地震己未小王子入寧武關掠
忻州定襄寧化九月壬戌犯宣府蔚州庚午帝狎虎被
傷不視朝編修王思以諫謫三河驛丞冬十月己酉遣
使採木於川湖十一月辛酉歸善王當沍坐違祖制廢
為庶人自殺十二月甲寅建乾清宫加天下賦一百萬
是年安南哈密烏斯藏入貢
十年春正月癸亥薄暮享太廟戊辰薄暮祀天地於南
郊三月壬申楊廷和以憂去夏閏四月辛酉以吏部尚
書楊一清兼武英殿大學士預機務戊寅召彭澤還秋
八月丙寅小王子犯固原冬十一月己酉遣太監劉允
使烏斯藏十二月癸丑朔日有食之己卯免南畿旱災
秋糧是年琉球安南哈密賽瑪爾堪入貢
十一年春正月乙未大祀天地於南郊夏四月振河南
饑五月庚寅吐魯番以哈密來歸甲辰錄自宫男子三
千四百餘人充海戶是月振陜西饑秋七月乙未小王
子犯薊州白羊口太監張忠監督軍務左都督劉暉充
總兵官帥東西官廳軍禦之丙午命工部侍郎趙璜俞
琳飭畿内武備八月丁巳命左都御史彭澤成國公朱
輔帥京營兵防邊庚申賜宛平縣被寇者人米二石甲
子楊一清致仕戊辰以王守仁為僉都御史巡撫南贛
汀漳時江西羣盜復起守仁次第討平之丁丑以禮部
尚書蔣冕兼文淵閣大學士預機務九月吐魯蕃復據
哈密侵肅州殺遊擊芮寧冬十月己酉朔享太廟遣使
代行禮十一月甲申免湖廣被災税糧是年琉球天方
入貢
十二年春正月己丑大祀天地於南郊遂獵於南海子
夜中還御奉天殿受朝賀三月癸巳賜舒芬等進士及
第出身有差戊戌以兩淮浙江四川河東鹽課充陜西
織造夏四月壬子靳貴致仕丙辰副總兵鄭廉敗吐魯
番於瓜州五月丙子以禮部尚書毛紀兼東閣大學士
預機務六月乙巳朔日有食之秋八月甲辰微服如昌
平乙巳梁儲蔣冕毛紀追及於沙河請回蹕不聽己酉
至居庸關巡關御史張欽閉關拒命乃還丙辰至自昌
平戊午夜視朝癸亥命副都御史吴廷舉振湖廣饑丙
寅夜微服出德勝門如居庸關辛未出關幸宣府命谷
大用守關毋出京朝官九月辛卯河決城武壬辰如陽
和自稱總督軍務威武大將軍總兵官庚子輸帑銀一
百萬兩於宣府冬十月癸卯駐蹕順聖川甲辰小王子
犯陽和掠應州丁未親督諸軍禦之戰五日辛亥寇引
去駐蹕大同十一月丁亥召楊廷和復入閣戊子還至
宣府十二月癸亥羣臣赴行在請還宫不得出關而還
閏月丁亥迎春於宣府是年琉球烏斯藏入貢
十三年春正月辛丒朔帝在宣府丙午至自宣府命羣
臣具綵帳羊酒郊迎御帳殿受賀丁未罷南郊致齋庚
戌大祀天地於南郊遂獵於南海子辛亥還宫辛酉復
如宣府是月振兩畿山東水災給京師流民米人三斗
瘞死者二月己卯太皇太后崩壬午至自宣府三月戊
辰如昌平夏四月己巳朔謁六陵遂幸密雲五月己亥
朔日有食之駐蹕喜峰口戊申至自喜峰口六月庚辰
太皇太后梓宫發京師帝戎服從甲申葬孝貞純皇后
乙酉至自昌平秋七月己亥錄應州功叙廕陞賞者五
萬餘人丙午復如宣府八月乙酉如大同九月庚子次
偏頭關癸丑敕曰總督軍務威武大將軍總兵官朱夀
親統六師肅清邊境特加封鎮國公歲支禄米五千石
吏部如敕奉行甲寅封朱彬為平虜伯朱泰為安邊伯
冬十月戊辰渡河己卯次榆林十一月庚子調西官廳
及四圍營兵赴宣大壬子次綏德幸總兵官戴欽第十
二月戊寅渡河幸石州戊子次太原是年琉球天方衛
拉特入貢
十四年春正月丙申朔帝在太原甲辰改卜郊壬子還
宣府二月壬申至自宣府丁丑大祀天地於南郊遂獵
於南海子是日京師地震己丑帝自加太師諭禮部曰
總督軍務威武大將軍總兵官太師鎮國公朱夀將巡
兩畿山東祀神祈福其具儀以聞三月癸丑以諫巡幸
下兵部郎中黃鞏六人於錦衣衛獄跪修撰舒芬百有
七人於午門五日金吾衛都指揮僉事張英自刃以諫
衛士奪刃得不死鞫治杖殺之乙卯下寺正周叙行人
司副余廷瓚主事林大輅三十三人於錦衣衛獄戊午
杖舒芬等百有七人於闕下是日風霾晝晦夏四月甲
子免南畿被災税糧戊寅杖黃鞏等三十九人於闕下
先後死者十一人五月己亥詔山西山東陜西河南湖
廣流民歸業者官給廩食廬舍牛種復五年六月丙子
寧王宸濠反巡撫江西右副都御史孫燧南昌兵備副
使許逵死之戊寅陷南康己卯陷九江秋七月甲辰帝
自將討宸濠安邊伯朱泰為威武副將軍帥師為先鋒
丙午宸濠犯安慶都指揮楊銳知府張文錦禦却之辛
亥提督南贛汀漳軍務副都御史王守仁帥兵復南昌
丁巳守仁敗宸濠於樵舍擒之八月癸未車駕𤼵京師
丁亥次涿州王守仁捷奏至秘不發冬十一月乙巳漁
於清江浦壬子冬至受賀於太監張陽第十二月辛酉
次揚州乙酉渡江丙戌至南京是歲淮揚饑人相食賽
瑪爾堪入貢
十五年春正月庚寅朔帝在南京癸巳改卜郊夏四月
己未振淮揚諸府饑六月丁巳次牛首山諸軍夜驚秋
七月小王子犯大同宣府八月癸未免江西税糧閏月
癸巳受江西俘丁酉𤼵南京癸卯次鎮江幸大學士楊
一清第臨故大學士靳貴喪九月己巳漁於積水池舟
覆救免遂不豫冬十月庚戌次通州十一月庚申治交
通宸濠者罪執吏部尚書陸完赴行在十二月己丑宸
濠伏誅甲午還京師告捷於郊廟社稷丁酉大祀天地
於南郊初獻疾作不克成禮是年琉球占城佛郎機吐
魯番入貢
十六年春正月癸亥改卜郊二月己亥巡撫雲南副都
御史何孟春討平彌勒州苗三月癸丑朔日有食之庚
申改西官廳為威武團營乙丑大漸諭司禮監曰朕疾
不可為矣其以朕意達皇太后天下事重與閣臣審處
之前事皆由朕誤非汝曹所能預也丙寅崩於豹房年
三十有一遺詔召興獻王長子嗣位罷威武團營遣還
各邊軍革京城内外皇店放豹房番僧及教坊司樂人
戊辰頒遺詔於天下釋繋囚還四方所獻婦女停不急
工役收宣府行宫金寶還内庫庚午執江彬等下獄世
宗入立五月己未上尊諡廟號武宗葬康陵
贊曰毅皇承孝宗之遺澤民庶樂康朝多耆舊使有中
主之資委裘端拱亦可蒙業受成也顧乃昵比小人慢
遊淫戲萬幾坐曠大柄潜移劉瑾煽禍於前江彬肆毒
於後紀綱廢墜中外寒心矣然且俘叛藩靖羣盜卧薪
厝火危而不亡將天心未厭猶欲扶持而安全之耶一
傷於狎虎再病於覆舟身殞豹房卒用不嗣禽荒色荒
之戒有以夫
