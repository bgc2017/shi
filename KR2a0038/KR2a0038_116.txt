欽定四庫全書
明史卷一百十六
大學士張廷玉等奉敕修
列傳第四
諸王
明制皇子封親王授金册金寶歲祿萬石府置官屬護
衛甲士少者三千人多者至萬九千人隸籍兵部冕服
車旗邸第下天子一等公侯大臣伏而拜謁無敢鈞禮
親王嫡長子年及十歲則授金册金寶立為王世子長
孫立為世孫冠服視一品諸子年十歲則授塗金銀册
銀寶封為郡王嫡長子為郡王世子嫡長孫則授長孫
冠服視二品諸子授鎮國將軍孫輔國將軍曾孫奉國
將軍四世孫鎮國中尉五世孫輔國中尉六世以下皆
奉國中尉其生也請名其長也請㛰祿之終身喪葬予
費親親之誼篤矣考二百餘年之間宗姓實繁賢愚雜
出今據所紀載自太祖時追封祔廟十五王以及列朝
所封者著於篇而郡王以下有行義事實可採者世系
亦得附見焉
諸王一
宗室十五王
太祖諸子一
秦王樉(汧陽王誠洌)
晉王棡(慶成王濟炫西河王竒溯新堞)
周王橚(鎮平王有爌博平王安㳚南陵王睦楧鎮國中尉睦㮮鎮國將軍安&KR2516;
鎮國中尉勤熨)
楚王楨(武岡王顯槐)齊王榑
潭王梓趙王杞
魯王檀(歸善王當沍輔國將軍當濆奉國將軍健根安邱王當澻夀&KR0008;)
熙祖二子長仁祖次夀春王俱王太后生夀春王四子
長霍邱王次子蔡王次安豐王次蒙城王霍邱王一子
寶應王安豐王四子六安王來安王都梁王英山王下
蔡蒙城及寶應六安諸王先卒皆無後洪武元年追封
二年定從祀禮祔享祖廟東西廡夀春霍邱安豐蒙城
四王皆以王妃配食蒙城王妃田氏早寡有節行太祖
甚重之十王四妃墓在鳳陽白塔祠官歲祀焉
仁祖四子長南昌王次盱眙王次臨淮王次太祖俱陳
太后生南昌王二子長山陽王無後次文正盱眙王一
子昭信王無後臨淮王無子太祖起兵時諸王皆前卒
獨文正在洪武初諸王皆追封從祀文正以罪謫死子
守謙封靖江王自有𫝊正德十一年御史徐文華言宋
儒程頤曰成人而無後者祭終兄弟之孫之身蓋從祖
而祔亦從祖而毁未有祖祧而祔食之孫獨存者今懿
僖二祖既祧太廟祔享諸王亦宜罷祀廷議不可文華
竟以妄言下獄嘉靖中建九廟東西廡如故九廟災復
同堂異室之制祔十五王於兩序盱眙臨淮二王妃配
食南昌王妃王氏後薨祔葬皇陵不配食
太祖二十六子高皇后生太子標秦王樉晉王棡成祖
周王橚胡充妃生楚王楨逹定妃生齊王榑潭王梓郭
寧妃生魯王檀郭惠妃生蜀王椿代王桂谷王橞胡順
妃生湘王柏韓妃生遼王植余妃生慶王㮵楊妃生寧
王權周妃生岷王楩韓王松趙貴妃生瀋王模李賢妃
生唐王桱劉惠妃生郢王棟葛麗妃生伊王㰘而肅王
楧母郜無名號趙王杞安王楹皇子楠皆未詳所生母
秦愍王樉太祖第二子洪武三年封十一年就藩西安
其年五月賜璽書曰關内之民自元氏失政不勝其敝
今吾定天下又有轉輸之勞民未休息爾之國若宫室
已完其不急之務悉已之十五年八月高皇后崩與晉
燕諸王奔喪京師十月還國十七年皇后大祥復來朝
尋遣還二十二年改太宗正院為宗人府以樉為宗人
令二十四年以樉多過失召還京師令皇太子巡視關
陜太子還為之解明年命歸藩二十八年正月命帥平
羌將軍寗正征叛番于洮州番懼而降帝悅賚予甚厚
其年三月薨賜諡册曰哀痛者父子之情追諡者天下
之公朕封建諸子以爾年長首封于秦期永綏祿位以
藩屏帝室夫何不良于德竟殞厥身其諡曰愍樉妃元
河南王王保保女弟次妃寧河王鄧愈女樉薨王妃殉
子隠王尚炳嗣沔人高福興等為亂尚炳廵邊境上捕
盗永樂九年使者至西安尚炳稱疾不出迎見使者又
傲慢帝逮治王府官吏賜尚炳書曰齊王拜胙遂以國
霸晉侯惰玉見譏無後王勉之尚炳懼來朝謝罪明年
三月薨子僖王志堩嗣二十二年薨無子庶兄懷王志
均由渭南王嗣宣德元年薨妃張氏未婚入宫守服弟
康王志&KR2318;嗣好古嗜學四年護衛軍張嵩等訐其府中
事志&KR2318;不安辭三護衛宣宗答書奬諭予一護衛志&KR2318;
顧數聽細人正統十年誣奏鎮守都御史陳鎰按問皆
虚而審理正秦弘等又交章奏王凌辱府僚箠死軍役
帝再以書戒飭之景泰六年薨子惠王公錫嗣以賢聞
成化二十二年薨子簡王誠泳嗣性孝友恭謹嘗銘冠
服以自警秦川多賜地軍民佃以為業供租稅歲歉輙
蠲之長安有魯齊書院久廢故址半為民居誠泳别易
地建正學書院又旁建小學擇軍校子弟秀慧者延儒
生教之親臨課試王府護衛得入學自誠泳始所著有
賓竹小鳴集弘治十一年薨無子從弟臨潼王誠澯子
昭王秉欆嗣十四年薨子定王惟焯嗣有賢行有司以
聞嘉靖十九年敕表以綽楔獻金助太廟工益歲祿二
百石賜玉帶襲衣惟焯嘗奏請潼關以西鳳翔以東河
堧地曰皇祖所賜先臣樉也戶部尚書梁材執奏陜西
外供三鎮内給四王民困已極豈得復奪堧地濫給宗
藩詔如材言二十三年薨無子再從子宣王懷埢由中
尉嗣奏以本禄千石贍諸宗賜敕奬諭四十五年薨子
靖王敬鎔嗣萬歷四年薨子敬王誼&KR0008;嗣十四年薨無
子弟誼漶由紫陽王嗣薨子存樞嗣李自成破西安存
樞降于賊偽授權將軍妃劉氏死之汧陽王誠洌康王
諸孫也事父及繼母以孝聞父疾經月不解帶及薨醯
醬鹽酪不及口明年墓生嘉禾一本雙穗嘉瓜二實並
蒂慈烏異鳥環集以母馬妃早卒不逮養追服衰食蔬
者三年雪中萱草生華咸謂孝感所致弘治十五年賜
敕嘉奬時有轉國將軍秉樺亦好學篤行父病禱于神
乞以身代疾竟愈母喪廬墓有雙鶴集庭中定王以聞
世宗表其門
晉恭王棡太祖第三子也學文於宋濓學書於杜環洪
武三年封十一年就藩太原中道笞膳夫帝馳諭曰吾
帥羣英平禍亂不為姑息獨膳夫徐興祖事吾二十三
年未嘗折辱怨不在大小子識之棡修目美髯顧盼有
威多智數然性驕在國多不法或告棡有異謀帝大怒
欲罪之太子力救得免二十四年太子巡陜西歸棡隨
來朝敕歸藩自是折節待官屬皆有禮更以恭慎聞是
時帝念邊防甚且欲諸子習兵事諸王封並塞居者皆
預軍務而晉燕二王尤被重寄數命將兵出塞及築城
屯田大將如宋國公馮勝潁國公傅友德皆受節制又
詔二王軍中事大者方以聞三十一年二月薨子定王
濟熺嗣永樂初帝以濟熺縱下黜其長史龍潭濟熺懼
欲上護衛不許弟平陽王濟熿幼很戾失愛於父及長
太祖召秦晉燕周四世子及庶子之長者教于南師濟
熿與燕王子高煦周王子有㷲邪詭相比不為太祖所
愛濟熺既嗣王成祖封濟熿平陽王濟熿追憾父并憾
濟熺不為解嗾其弟慶成王濟炫等日訴濟熺過於朝
又誘府中官校文致其罪歷年不已十二年帝奪濟熺
爵及世子美圭皆為庶人俾守恭王園而立濟熿為晉
王濟熿既立益横暴至進毒弑嫡母謝氏逼烝恭王侍
兒吉祥幽濟熺父子蔬食不給父兄故侍從宫人多為
所害莫敢言恭王宫中老媪走訴成祖乃即獄中召晉
府故承奉左微問之盡得濟熿搆濟熺狀立命微馳召
濟熺父子濟熺幽空室已十年矣左微者故因濟熺牽
連繫獄或傳微死已久及至一府大驚微入空室釋濟
熺父子相抱持大慟時帝北征駐蹕沙城濟熺父子謁
行在所帝見濟熺病測然封美圭平陽王使奉父居平
陽予以恭玉故連伯灘田會帝崩濟熿遂不與美圭田
仁宗連以書諭卒不聽又聞朝廷賜濟熺王者冠服及
他賚予益怨望成祖仁宗之崩不為服使寺人代臨幕
中廣致妖巫為詛咒不輟宣宗即位濟熿密遣人結高
煦謀不軌寧化王濟煥告變比擒高煦又得濟熿交通
書帝未之問也而濟熿所遣使高煦人懼罪及走京師
首實内使劉信等數十人告濟熿擅取屯糧十萬餘石
欲應高煦并𤼵其宫中詛咒事濟煥亦至是始知嫡母
被弑馳奏遣人察實召至京示以諸所發奸逆狀廢為
庶人幽鳳陽同謀官屬及諸巫悉論死時宣德二年四
月也晉國絶封凡八年至英宗即位之二月乃進封美
圭為晉王還居太原正統六年薨子莊王鍾鉉嗣弘治
十五年薨世子竒源及其子表榮皆前卒表榮子端王
知祥嗣知祥七歲而孤能盡哀居母喪嘔血芝生寢宫
嘉靖十二年薨無子再從子簡王新㙉嗣新化王表槏
榮澤王表檈者端王諸父也表槏先卒子知㸅嗣為新
化王亦前卒二子新㙉新墧端王請新㙉嗣新化王未
封而端王薨表檈謀攝府事端王妃王氏曰王無後次
及新化王新化父子卒有孫新㙉在即召入府拜几筵
為喪主表檈忿曰我尊行顧不得王上疏言新㙉故新
化王長子不得為人後新㙉宜嗣新化王新墧宜嗣晉
王禮部議新㙉宜嗣是為簡王新㙉母太妃尚氏嚴教
子以禮太妃疾新㙉叩頭露禱長史有敷陳輙拜受教
其老也以弟鎮國將軍新墧子慎鏡攝藩事萬歷三年
薨慎鏡亦卒弟惠王慎鋷嗣七年薨子穆王敏淳嗣三
十八年薨子求桂嗣李自成陷山西求桂與秦王存樞
並為賊所執入北京不知所終慶成王濟炫晉恭王子
其生也太祖方御慶成宴因以為封永樂九年徙居潞
州坐擅𤼵驛馬縱軍人為盜被責召還太原十年徙汾
州薨諡莊惠曾孫端順王竒湞正德中以賢孝聞賜敕
褒奬生子七十人嘉靖初尚書王瓊聞于朝嗣王表欒
樸茂寡言孝友好文學嘉靖三十年夀八十詔書嘉奬
賚以金幣輔國將軍竒添端順王弟也早卒夫人王氏
守節奉姑六十餘年世宗時以節孝旌又温穆王曾孫
中尉知&KR0008;病篤淑人賀氏欲先死以殉取澒一勺咽之
左右救奪遂絶飲食與知&KR0008;同時卒表欒以聞禮官言
會典無旌命婦例世宗特命旌之諡曰貞烈西河王竒
溯定王曾孫三歲而孤問父所在即慟哭長刻栴檀為
父順簡王像祀之母病渴中夜稽顙禱天俄有甘泉自
地湧出母飲泉病良已及卒哀毁骨立子表相嗣亦以
仁孝聞與寧河王表楠河東嗣王竒淮並為人所稱新
堞恭王七世孫家汾州崇禎十四年由宗貢生為中部
知縣有事他邑土寇乘間陷其城坐免官已而復任署
事者聞賊且至亟欲解印去新堞毅然曰此我致命之
秋也即受之得賊所𫝊偽檄怒而碎之議拒守邑新遭
寇無應者乃屬父老速去而已誓必死妻盧氏妾薛氏
馮氏請先死許之有女數歲拊其背而勉之縊左右皆
泣下乃書表封印使人馳送京師冠帶望闕拜又望拜
其母遂自經士民葬之社壇側以妻女祔先是土寇薄
城縣丞光先與戰不勝自焚死新堞哭之慟為之誄曰
殺身成仁雖死猶生至是新堞亦死難
周定王橚太祖第五子洪武三年封吴王七年有司請
置護衛于杭州帝曰錢塘財賦地不可十一年改封周
王命與燕楚齊三王駐鳳陽十四年就藩開封即宋故
宫地為府二十二年橚棄其國來鳳陽帝怒將徙之雲
南尋止使居京師世子有燉理藩事二十四年十二月
敕歸藩建文初以橚燕王母弟頗疑惮之橚亦時有異
謀長史王翰數諫不納佯狂去橚次子汝南王有㷲告
變帝使李景隆備邊道出汴猝圍王宫執橚竄蒙化諸
子並别徙已復召還京錮之成祖入南京復爵加祿五
千石永樂元年正月詔歸其舊封獻頌九章及佾舞明
年來朝獻騶虞帝悅宴賜甚厚以汴梁有河患將改封
洛陽橚言汴堤固無重勞民力乃止十四年疏辭所賜
在城税課十八年十月有告橚反者帝察之有驗明年
二月召至京示以所告詞橚頓首謝死罪帝憐之不復
問橚歸國獻還三護衛仁宗即位加歲祿至二萬石橚
好學能詞賦嘗作元宫詞百章以國土夷曠庶草蕃廡
考核其可佐饑饉者四百餘種繪圖疏之名救荒本草
闢東書堂以教世子長史劉淳為之師洪熙元年薨子
憲王有燉嗣博學善書弟有㷲數訐有燉宣宗書諭之
有㷲與弟有熺詐為祥符王有爝與趙王書繫箭上置
彰德城外詞甚悖都指揮王友得書以聞宣宗逮友訊
無跡召有爝至曰必有㷲所為訊之具服並得有熺掠
食生人肝腦諸不法事于是並免為庶人有燉正統四
年薨無子帝賜書有爝曰周王在日嘗奏身後務從儉
約以省民力妃夫人以下不必從死年少有父母者遣
歸既而妃鞏氏夫人施氏陳氏張氏歐氏韓氐李氏皆
殉死詔諡妃貞烈六夫人貞順弟簡王有爝嗣景泰三
年薨子靖王子垕嗣七年薨弟懿王子埅嗣成化二十
一年薨子惠王同鑣嗣弘治十一年薨世子安㶇未襲
封而卒孫恭王睦㰂嗣諡安㶇悼王初安㶇為世子與
弟平樂王安泛義寧王安涘爭漁利置囹圄刑具集亡
賴為私人惠王戒安㶇不從王怒安泛因而傾之安㶇
亦持安泛不法事惠王薨羣小交搆安㶇奏安泛私壞
社稷壇營私第安泛亦誣奏安㶇諸隂事下鎮巡官按
驗頃之安㶇死其子睦㰂立而幼安泛侵陵世子妃安
涘亦訐妃出不正其子不可嗣十三年帝命太監魏忠
刑部侍郎何鑑按治安泛懼益誣世子毒殺惠王並世
子妃淫亂所連逮千人鑑等奏其妄廢安泛為庶人幽
鳳陽安涘亦革爵嘉靖十七年睦㰂薨子勤熄先卒孫
莊王朝堈嗣三十年薨子敬王在鋌嗣萬歷十年薨子
端王肅溱嗣薨子恭枵嗣崇禎十四年冬李自成攻開
封恭枵出庫金五十萬餉守陴者懸賞格殪一賊予五
十金賊穴城守者投以大賊被爇死不可勝計乃解圍
去明年正月帝下詔褒奬且加勞曰此高皇帝神靈憫
宗室子孫維城莫固啟王心而降之福也其年四月自
成再圍汴築長圍城中樵採路絶九月賊決河灌城城
圯恭枵從後山登城樓率宫妃及寧鄊安鄊永夀仁和
諸王露棲雨中數日授軍駐河北以舟來迎始𫉬免事
聞賜書慰勞並賜帑金文綺命寄居彰德汴城之陷也
死者數十萬諸宗皆没府中分器寶藏盡倫於巨浸踰
年乃從水中得所奉高帝高后金容迎至彰德奉焉久
之王薨贈諡未行國亡其孫南走死于廣州鎮平王有
爌定王第八子嗜學工詩作道統論數萬言又採歷代
公族賢者自夏五子迄元太子精吉木百餘人作賢王
𫝊若干卷博平王安㳚惠王十三子惠王有子二十五
人而安㳚獨賢嘗輯貽後錄養正錄諸書勤于治生田
園僮奴車馬甚具賓客造門傾已納之其時稱名德者
必曰博平南陵王睦楧悼王第九子敏逹有識嘉靖四
十一年御史林閏言天下財賦歲供京師米四百萬石
而各藩祿歲至八百五十三萬石山西河南存留米二
百三十六萬三千石而宗室祿米五百四萬石即無災
傷蠲免歲輸亦不足供祿米之半年復一年愈加蕃衍
勢窮弊極將何以支事下諸王議明年睦楧條上七議
請立宗學以崇德教設科選以厲人才嚴保勘以杜冒
濫革冗職以除素餐戒奔競以息饕貪制拜掃以廣孝
思立憂制以省祿費詔下廷臣參酌之其後諸藩遂稍
稍陳說利弊尚書李春芳集而上焉及頒宗藩條例多
採睦楧議云鎮國中尉睦㮮字灌甫鎮平王諸孫父奉
國將軍安河以孝行聞于朝璽書旌賚既沒周王及宗
室數百人請建祠詔賜祠額曰崇孝睦&KR2417;幼端穎郡人
李夢陽竒之及長被服儒素覃精經學從河洛間宿儒
游年二十通五經尤䆳于易春秋謂本朝經學一禀宋
儒古人經解殘闕放失乃訪求海内通儒繕寫藏弆若
李鼎祚易解張洽春秋𫝊皆叙而傳之吕柟嘗與論易
歎服而去益訪購古書圖籍得江都葛氏章邱李氏書
萬卷丹鉛歷然論者以方漢之劉向築室東陂延招學
者通懷好士而内行修潔事親晨昏不離側喪三年居
外舍有弟五人親為教督盡推遺産與之萬歷五年舉
文行卓異為周藩宗正領宗學約宗生以三六九日午
前講易詩書午後講春秋禮記雖盛寒暑不輟所撰有
五經稽疑六卷授經圖傳四卷韻譜五卷又作明帝世
表周國世系表建文遜國褒忠錄河南通志開封郡志
諸書巡撫御史褚鈇議稍減郡王以下歲祿均給貧宗
帝遣給事中萬象春就周王議新會王睦樒號于衆曰
裁祿之謀起于睦&KR2417;聚宗室千餘人繫之裂其衣冠上
書抗詔帝怒廢睦樒為庶人睦&KR2417;屢疏引疾乞休詔勉
起之又三年卒年七十宗人頌功德者五百人詔賜輔
國將軍禮葬之異數也學者稱為西亭先生時有將軍
安&KR2516;者一歲喪母事其父以孝聞父病革刲臂為湯飲
父父良已年七十追念母不逮養服衰廬墓三年詔旌
其門素精名理聲譽大著人稱睦&KR2417;為大山安&KR2516;為小
山云又勤熨者鎮國中尉也嘉靖中上書曰陛下躬上
聖之資不法古帝王兢業萬幾擇政任人乃溺意長生
屢修齋醮興作頻仍數年來朝儀久曠委任非人遂至
賄賂公行刑罰倒置奔競成風公私殚竭脫有意外變
臣不知所終帝覽疏怒坐誹謗降庶人幽鳳陽子朝&KR0008;
已賜名以罪人子無敢為請封者上書請釋父罪且陳
中興四事詔並禁錮穆宗登極釋歸命有司存恤
楚昭王楨太祖第六子始生時平武昌報適至太祖喜
曰子長以楚封之洪武三年封楚王十四年就藩武昌
嘗錄御註洪範及大寳箴置座右十八年四月銅鼓思
州諸蠻亂命楨與信國公湯和江夏侯周德興帥師往
討和等分屯諸洞立栅與蠻人雜耕作久之擒其渠魁
餘黨悉潰三十年古州蠻叛帝命楨帥師湘王栢為副
往征楨請餉三十萬又不親蒞軍帝詰責之命城銅鼓
衛而還是年熒惑入太微詔諭楨戒慎楨書十事以自
警未幾楨子巴陵王卒弟復與敕曰舊歲熒惑入太微
太微天庭居翼軫楚分也五星無故入災必甚焉爾子
疾逝恐災不止此尚省慎以回天意至冬王妃薨時初
設宗人府以楨為右宗人永樂初進宗正二十二年薨
子莊王孟烷嗣敬慎好學宣德中平江伯陳瑄密奏湖
廣東南大藩襟帶湖湘控引蠻越人民蕃庶商賈輻聚
楚設三護衛自始封至今生齒日繁兵強國富小人行
險或生邪心請選其精銳以轉漕為名俟至京師因而
留之可無後患帝曰楚無過不可孟烷聞之懼五年上
書請納兩護衛自留其一帝勞而聽之正統四年薨子
憲王季堄嗣事母鄧妃至孝英宗賜書奬諭著東平河
間圖贊為士林所誦八年薨弟康王季埱嗣天順六年
薨再從子靖王均鈋嗣正德五年薨子端王榮㳦嗣以
仁孝著稱武宗表曰彰孝之坊嘉靖十三年薨子愍王
顯榕嗣居喪哀痛遇慶禮却賀端王壻儀賓沈寶與顯
榕有隙使人誣奏顯榕左右呼顯榕萬歲且誘顯榕設
水戲以習水軍世宗下其章撫臣具言顯榕居喪能守
禮寳坐誣削為民顕榕妃吳氏生世子英燿性淫惡嘗
烝顯榕宫人顯榕知之杖殺其所使陶元兒英燿又使
卒劉金納妓宋么兒于别館顯榕欲罪金金遂誘英燿
謀為逆嘉靖二十四年正月十八日張燈置酒饗顯榕
别宴顯榕弟武岡王顯槐于西室酒半金等從座後出
以銅瓜擊顯榕腦立斃顯槐驚救被傷奔免英燿徙顯
榕屍宫中命長史孫立以中風報王從者朱貴抉門出
告變撫按官以聞英燿懼具疏奏辨且逼崇陽王顯休
為保奏通山王英炊不從直奏英燿弑逆狀詔遣中官
及駙馬都尉鄔景和侍郎喻茂堅往訊英燿辭服詔逮
入京是年九月告太廟伏誅焚屍揚灰悉誅其黨革顯
休祿十之三顯槐英炊皆賚金幣而以顯榕次子恭王
英㷿嗣隆慶五年薨子華奎幼萬歷八年始嗣爵衛官
王守仁上告曰遠祖定遠侯弼楚王楨妃父也遺瓌寶
數十萬寄楚帑為嗣王侵匿詔遣中官清核華奎奏辨
且請避宫搜掘皆不報久之繫鞫王府承奉等無所得
時諸璫方以搜括希上意不欲暴守仁罪帝頗悟罷其
事華奎乃奏上二萬金助三殿工三十一年楚宗人華
趆等言華奎與弟宣化王華壁皆非恭王子華奎乃恭
王妃兄王如言子抱養宫中華璧則王如言家人乃恭
子也華趆妻即如言女知之悉禮部侍郎郭正域請行
勘大學士沈一貫右華奎委撫按訊皆言偽王事無左
驗而華趆妻持其說甚堅不能決廷議令覆勘中旨以
楚王襲封已二十餘年宜治華趆等誣罔御史錢夢臯
為一貫劾正域正域𤼵華奎行賄一貫事華奎遂訟言
正域主使正域罷去東安王英燧武岡王華增江夏王
華塇等皆言偽跡昭著行賄有據諸宗人赴都投揭奉
旨切責罰禄削爵有差華趆坐誣告降庶人錮鳳陽未
幾華奎輸賄入都宗人遮奪之巡撫趙可懷屬有司捕
治宗人藴鉁等方恨可懷治楚獄不平遂大鬨毆可懷
死巡按吴楷以楚叛告一貫擬𤼵兵會𠞰命未下諸宗
人悉就縳于是斬二人勒四人自盡錮高墻及禁閒宅
者復四十五人三十三年四月也自是無敢言楚事者
久之禁錮諸人以恩詔得釋而華奎之真偽竟不白其
後張獻忠掠湖廣華奎募卒自衛以張其在為帥獻忠
兵至武昌其在為内應執華奎沉之江諸宗無得免者
武岡王顯槐端王第三子也嘉靖四十三年上書條藩
政請設宗學擇立宗正宗表督課親郡王以下子弟十
歲入學月餼米一石三載督學使者考績陟其中程式
者全祿之五試不中課則黜之給以本祿三之二其庶
人暨妻女月餼六石庶女勿加恩其後廷臣集議多采
其意
齊王傅太祖第七子洪武三年封十五年就藩青州二
十三年命王帥護衛及山東徐邳諸軍從燕王北征二
十四年復帥護衛騎士出開平時已令潁國公傅友德
調𤼵山東都司各衛軍出塞諭王遇敵當自為隊奏凱
之時勿與諸將爭功榑數歷塞上以武略自喜然性凶
暴多行不法建文初有告變者召至京廢為庶人與周
王同禁錮燕兵入金川門急遣兵護二王二王卒不知
所以大怖伏地哭已知之乃大喜成祖令王齊如故榑
益驕縱帝與書召來朝面諭王無忘患難時槫不悛隂
畜刺客招異人術士為咒詛輙用護衛兵守青州城並
城築苑牆斷往來守吏不得登城夜巡李拱曾名深等
上急變榑拘匿以滅口永樂三年詔索拱諭榑改過是
時周王橚亦中浮言上書謝罪帝封其書示榑明年五
月來朝廷臣劾榑罪榑厲聲曰奸臣喋喋又欲效建文
時耶會盡斬此輩帝聞之不懌留之京邸削官屬護衛
誅指揮柴直等盡出榑繫囚及所造不法器械羣臣請
罪教授葉垣等帝曰王性凶悖朕温詔開諭至六七猶
不悟教授輩如王何垣等先自歸發其事可勿問榑既
被留益有怨言是年八月召其子至京師並廢為庶人
宣德三年福建妄男子樓濓詭稱七府小齊王謀不軌
事覺械至京誅其黨數百人榑及三子皆暴卒幼子賢
爀安置廬州景泰五年徙齊庶人谷庶人置南京敕守
臣慎防後谷庶人絶齊庶人請得谷庶人第嘉靖十三
年釋高墻庶人長鑋榑曾孫也萬歷中有承綵者亦榑
裔齊宗人多凶狡獨承綵頗好學云
潭王梓太祖第八子洪武三年封十八年就藩長沙梓
英敏好學善屬文嘗召府中儒臣設醴賦詩親品其高
下賚以金幣妃于氏都督顯女也顯子琥初為寧夏指
揮二十三年坐胡惟庸黨顯與琥俱坐誅梓不自安帝
遣使慰諭且召入見梓大懼與妃俱焚死無子除其封
趙王杞太祖第九子洪武二年生次年受封明年殤
魯荒王檀太祖第十子洪武三年生生兩月而封十八
年就藩兖州好文禮士善詩歌餌金石藥毒發傷目帝
惡之二十二年薨諡曰荒子靖王肇煇甫彌月母妃湯
信國公和女撫育教誨有度永樂元年三月始得嗣成
祖愛重之車駕北巡過兖錫以詩幣宣德初上言國長
史鄭昭紀善王貞奉職三十年矣宜以禮致其事帝謂
蹇義曰皇祖稱王禮賢敬士不虚也許之成化二年薨
子惠王泰堪嗣九年薨子莊王陽鑄嗣嘉靖二年薨莊
王在位久世子當漎當漎子健杙皆前卒健杙子端王
觀&KR2044;嗣狎典膳秦信等游戲無度挾娼樂裸男女雜坐
左右有忤者錐斧立斃或加以炮烙信等乘勢殘殺人
館陶王當淴亦淫暴與觀&KR2044;交惡相訐奏帝念觀&KR2044;尚
幼革其禄三之二逮誅信等亦革當淴禄三之一二十
八年觀&KR2044;薨子恭王頤坦嗣有孝行捐邸中田湖贍貧
民辭常祿給貧宗前後七賜璽書嘉勞萬歷二十二年
薨世子夀鑄先卒弟敬王夀鏳嗣二十八年薨弟憲王
夀&KR0008;嗣崇禎九年薨弟肅王夀鏞嗣薨子以派嗣十五
年
大清兵克兖州就執死弟以海轉徙台州張國維等迎
居于紹興號魯監國
順治三年六月
大兵克紹興以海遁入海久之居金門鄭成功禮待頗
恭既而懈以海不能平將往南江成功使人沈之海中
歸善王當沍莊王幼子也正德中賊攻兖州帥家衆乘
城取護衛弓弩射却賊降敕奬諭遂以健武聞時有卒
袁質與舍人趙巖俱家東平武斷為鄊人所惡吏部主
事梁榖亦東平人少不檢倚惡少為助既貴頗厭苦之
又與千戶高乾有怨正德九年榖邑人西鳳竹屈昂誑
榖云質巖且為亂榖心動因並指乾等告變于尚書楊
一清兵部議以大兵駐濟南伺變先是當沍數與質巖
校射至是當沍父莊王聽長史馬魁譖言當沍結質巖
欲反虞禍及奏於朝帝遣司禮太監温祥大理少卿王
純錦衣衛指揮韓端往按問祥等至圍當沍第執之祥
等讞榖所指皆平人魁懼事敗乃諷所厚陳環及術士
李秀佐證之復以書及賄抵鎮守太監畢真使逮二人
詰問已而二人以實對書賄事亦為真所𤼵于是御史
李翰臣劾榖報怨邀功長史魁惑王岡奏宜即訊詔下
翰臣獄謫廣德州判官免榖罪不問御史程啓充等疏
言榖魁鼓煽流言死不蔽罪縱首禍而謫言者非國體
不報廷臣議當沍罪卒無所坐以藏護衛兵器違祖制
廢為庶人戍質等於肅州所連逮多瘐死魁坐誣奏斬
鳳竹昂流口外中官送當沍之高墻當沍大慟曰冤乎
觸墻死聞者傷之輔國將軍當濆鉅野王泰墱諸孫也
慷慨有志節嘉靖三年上書請停郡縣主郡縣君䘏典
以蘇民困七年奏辭輔國將軍並子奉國將軍祿佐疏
運河賜敕褒諭又上書言各藩郡縣主郡縣君先儀賓
没者故事儀賓得支半禄今四方災傷邊陲多事民之
財盡而各儀賓暴横侈肆多不法請勿論品級減其月
給明年又請以父子應得祿米佐振因勸帝法祖宗重
國本裁不急之費息土木之工詞甚剴切帝嘉其意特
敕褒之不聽辭祿時東甌王健楸無子上書言宗室所
以蕃由詐以媵子為嫡糜費縣官今臣無嫡嗣請以所
受府第屯厰盡歸魯府待給新封省民財萬一乞著為
例報可奉國將軍健根鉅野王陽鎣諸孫博通經術年
七十猶縱談名理亹亹不倦嘉靖中詔褒其賢孝子鎮
國中尉觀熰字中立居母喪蔬食逾年哀毁骨立嘗繪
太平圖上獻世宗嘉奬之賜承訓書院名額並五經諸
書弟觀&KR0008;以詩畫著名同時鉅野中尉頤堟安邱將軍
頤墉聲詩清拔樂陵王頤&KR0008;亦喜稱詩安邱王當澻靖
王曾孫少孤事祖父母以孝聞曾孫頤堀好學秉禮尤
諳練典故藩邸中有大疑輙就决一意韜晦監司守令
希見其面年七十餘猶手不廢書魯府宗室夀&KR0008;家兖
州崇禎中為雲南通判有聲績永明王由榔在廣西以
為右僉都御史使募兵值沙定州亂兵不能集孫可望
兵至夀&KR0008;知不免張麾蓋往見之行三揖禮曰謝將軍
不殺不掠之恩可望脅之降不從繫他所使人誘以官
終不從從容題詩于壁或以詩報可望遂遇害
明史卷一百十六
