欽定四庫全書
明史卷二百九十二考證
張允登𫝊督餉至甘泉降卒潛與流賊通殺知縣郭永
固劫餉允登力禦不敵死(臣)方煒按是時流賊混
天猴劫宜川令馬自然以求撫楊鶴受之處其部二
千人于鄜州降卒白柳溪遂勾賊為亂混天猴向隸
允登甘泉之變亦與焉見綏寇紀略謹附識
張光奎𫝊崇禎五年流賊躪山西(臣)方煒按是時賊
以七月破大寕八月破濕州再破石樓夀陽見明紀
事本末謹附識
方國儒𫝊保康小邑素無兵七年正月賊至國儒急卒
鄉兵出禦力不支城遂䧟(臣)方煒按是時山西河
北諸賊以六年十一月渡河十二月破鄖西上津明
年正月遂由房縣破保康見綏寇紀略謹附識
龐瑜𫝊賊至捽令跪瑜罵曰賊奴敢辱官長拔刀脅之
罵益厲賊掠城中無所有執至野外剖心裂屍而去
(臣)方煒按是年閏八月賊圍静寕州旋破隆德縣
固原道陸夢龍來援兵敗死之賊衆五十餘萬於是
崇信與靈臺白水涇州後先皆陷見綏寇紀略謹附
識
龐瑜𫝊(婁琇附)婁琇知涇州閏八月城陷死(臣)方煒
按一統志婁琇湘隂人天啓舉人崇禎中知涇州𫝊
未晰謹附識
尹夢鼇𫝊崇禎中知潁州八年正月方謁上官於鳳陽
聞流賊大至立馳還賊已抵城下(臣)方煒按是時
汝寕賊以正月七日攻潁州其支賊以初八日由固始
夜薄霍丘三日而霍丘潰遂焚夀州之正陽鎮十
一日破潁州屠之見明紀事本末謹附識
尹夢鼇𫝊(張鶴鳴附)鄉官尚書張鶴鳴弟副使鶴騰子
大同中書舍人田之潁知縣劉道遠光禄署正李生
白訓導丁嘉遇舉人郭三杰諸生韓光祖等皆死之
(臣)方煒按鶴鳴被害時年八十五賊倒懸射之鶴
鳴嚼齒大罵有賊剚刃者三曰若復能坐而鞭吾背
耶人始知其撫黔時有宿憾見明紀事本末謹附識
盧謙𫝊賊陷霍邱(臣)方煒按霍邱之陷在鳳陽未陷
之先迨鳳陽破自成偕高迎祥西趨歸德復入陜西
獻忠獨東圍廬州知州吳大樸固守不克攻巢縣破
之攻舒城知縣章可試開西門塹其溝誘賊入殺千
人賊遂退抵廬江陷之巢縣太湖皆被屠見綏寇紀
略謹附識
史記言𫝊老&KR0624;&KR0624;憤率數萬人攻城不克乘雪夜來襲
而所練士方調他郡城遂陷(臣)方煒按是月朔秦
賊李自成等悉衆薄閿鄉左良玉禦之靈寳東祖寬
禦之靈寳西不能支越四日陜州遂陷見明紀事本
末謹附識
黎弘業𫝊崇禎八年流賊犯和州(臣)方煒按是時高
迎祥李自成攻廬州知府吳大樸合肥令熊文舉堅
守不克自成遂進陷舍山犯和州見明紀事本末謹
附識
黎弘業𫝊守者皆潰賊遂入城(臣)方煒按是時操江
臨淮侯李弘濟遣其將薛有年援和以遲發賊已破
和而北有年中道失勢遂敗見綏寇紀略謹識
張紹登𫝊知應城縣九年賊來犯(臣)方煒按是年十
一月張獻忠老&KR0624;&KR0624;等賊二十餘萬從均州新野等
處分道入襄陽總兵秦翼明不能禦賊由漢江之羅
家灘填土渡江遂以十二月破應城於是雲夢孝感
黃陂皆陷全楚震動見明紀事本末謹附識
王燾𫝊天大風雪守者多散燾知必敗入署整冠帶自
經(臣)方煒按時是副總兵楊世恩之兵潰于棗陽
隨州繼陷遂責世恩戴罪自贖見綏寇紀略謹附識
蔣隹徵𫝊設伏要害親率兵往誘賊殲甚衆賊怒環攻
之力戰死(臣)方煒按是年七月皖城襲破六合圍
天長逼揚州揚大賈捐私財搆竈丁及新舊官軍為
四營賊分掠瓜儀至僧道去之揚僅一舍知有備乃
北由岔澗破旴眙見綏寇紀略謹附識
徐尚卿𫝊崇禎十年十月李自成惠登相等以數十萬
衆入四川(臣)方煒按是時自成等以十月三日破
寕羌州分其軍為三一攻七盤一入廣元一向白水
侯良柱既敗殁遂入關於廣元烏龍山下結十七營
分兵守二郎關乃從淺灘過河破昭化見明紀事本
末謹附識
阮之鈿𫝊十一年正月之鈿未至張獻忠襲陷其城據
以求撫總理熊文粲許之處其衆數萬於四郊居民
洶洶欲竄(臣)方煒按獻忠就撫後文燦命簡精卒
二萬給餉餘散遣之獻忠請十萬人餉文燦為請銜
之賞給以六月餉獻忠具軍狀備調遣既命推官程
九萬調其兵檄之者三不應見綏寇紀略謹附識
阮之鈿𫝊賊衆漸出野外行劫(臣)方煒按城榖有河
為漢沔所滙獻忠立關梁月徵其税陳洪範軍士獲
義武營關防於草中請即以給獻忠兵科給事中張
縉彦持不可於是獻忠益驕見明紀事本末謹附識
阮之鈿𫝊至五月獻忠果反(臣)方煒按是時陳洪範
所遣將馬廷寳徐起祚助防榖城者獻忠皆挾之去
見綏寇紀略謹附識
郝景春𫝊羅汝才率九營之衆請降於熊文燦(臣)方
煒按所謂九營者汝才與一丈青小秦王一條龍為
鄖縣四營惠登相與王國寕常國安楊友賢王光恩
為均州五營見明紀事本末謹附識
郝景春𫝊分諸營於竹谿保康上津而自與貴雲祥居
房縣之野(臣)方煒按汝才之降也文燦檄之從軍
汝才言不願為官無所事餉請受山田以耕鄖撫戴
東旻䟽曰羅汝才詭占屯部帶刀以耘獻忠飽食休
甲據邑弄兵請敕將臣率鄥郢之卒督臣掃關内之
兵乘其不意一舉勦除不報見綏寇紀略謹附識
張克儉𫝊賊犯武安守備曹鳴鶚戰死遂犯輝縣(臣)
方煒按是年二月左良玉挫於武安賊以三四萬從
趙寨而東都司蔡如薰禦之急呼曹鳴鶚與中軍馬
擢策應至邰原關遇賊鳴鶚勝之翼日復力戰賊益
多火藥盡燿觀望不前俱死之見紀事本末謹附識
張克儉𫝊張獻忠羅汝才之敗也小秦王混世王過天
星等皆降(臣)方煒按小秦王混世王之降在十三
年七月至九月賊魁過天星及整十萬王光恩相繼
降見綏寇紀略謹附識
張克儉𫝊獻忠令人假督府軍符誑入襄陽城(臣)方
煒按是年正月獻忠敗官軍於開縣席卷出川西㷊
驛置楚蜀消息中斷賊長驅至當陽袁繼咸方謀出
軍獻忠令汝才與相持而自以輕騎一日馳三百里
道殺督師使者取軍符以二十八騎持符襲入見明
紀事本末謹附識
張克儉𫝊初獻忠敗於瑪瑙山其妻敖氏高氏被獲他
將搜山又獲其軍師潘獨鰲皆繋襄陽獄(臣)方煒
按潘獨鰲為秦將鄭嘉陳大坪溪搜山所得見綏寇
紀略所謂他將者指此謹附識
徐世淳𫝊陳白糧利弊十一事悉允行(臣)方煒按必
逹所陳十一事食貨志諸書均無考謹識
明史卷二百九十二考證
附明史卷二百九十二考證後
乾隆四十一年
賜諡諸臣
史記言王信郝景春
以上通諡忠烈
尹夢鼇黎弘業馬如蛟阮之鈿張克儉
以上通諡忠節
張允登吳開先李呈章徐明揚李中正
方國儒劉定國高日臨王永年郭震辰
田實龐瑜吉永祚婁琇蒲來舉
張鶴騰朱國相袁瑞徵吕承廕郭希聖
張鵬翼周時望李郁岳光祚陳永齡
盧謙嚴寬金應元龔元祥李君賜
楊道泰阮我彊白楹梁志仁楊呈秀
張紹登王瑊魏時光蔣隹徵吳暢春
王寅陳正亨楊道選曹鳴鶚鄺曰廣
黎民安徐世淳
以上通諡烈愍
郭永固郭景嵩張光奎張光璽楊于楷
張友程樂濟衆何承光董三謨吕鳴世
趙士寬田之穎劉道遠李生白李從師
王廷俊戴廷對李邁林王國訓薄匡宇
趙躋昌胡爾純萬代芳饒可久王燾
徐尚卿王時化李大覺余塙
以上通諡節愍
