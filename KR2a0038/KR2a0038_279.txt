欽定四庫全書
明史卷一百九十八
大學士張廷玉等奉勅修
列傳第八十六
楊一清王瓊
彭澤毛伯溫(汪文盛鮑象賢)
翁萬逹
楊一清字應寧其先雲南安寧人父景以化州同知致
仕攜之居巴陵少能文以奇童薦為翰林秀才憲宗命
内閣擇師教之年十四舉鄉試登成化八年進士父喪
葬丹徒遂家焉服除授中書舍人久之遷山西按察僉
事以副使督學陜西一清貌寢而性警敏好談經濟大
略在陜八年以其暇究邊事甚悉入為太常寺少卿進
南京太常寺卿弘治十五年用劉大夏薦擢都察院左
副都御史督理陜西馬政西番故饒馬而仰給中國茶
飲以去疾太祖著令以蜀茶易番馬資軍中用久而寝
弛奸人多挾私茶闌出為利番馬不時至一清嚴為禁
盡籠茶利於官以服致諸番番馬大集會宼大入花馬
池帝命一清廵撫陜西仍督馬政甫受事宼已退乃選
卒練兵創平虜紅古二城以援固原築垣瀕河以捍靖
虜劾罷貪庸總兵武安侯鄭宏裁鎮守中官冗費軍紀
肅然武宗初立寇數萬騎抵固原總兵曹雄軍隔絶不
相聞一清師輕騎自平涼晝夜行抵雄軍為之節度多
張疑兵脅寇寇移犯隆德一清夜發火礮響應山谷間
宼疑大兵至遁出塞一清以延綏寧夏甘肅有警不相
援患無所統攝請遣大臣兼領之大夏請即命一清總
制三鎮軍務尋進右都御史一清遂建議修邊其略曰
陜西各邊延綏據險寧夏甘肅扼河山惟花馬池至靈
州地寬延城堡復疎宼毁牆入則固原慶陽平涼鞏昌
皆受患成化初寧夏廵撫徐廷璋築邊牆綿亘二百餘
里在延綏者余子俊修之甚固由是寇不入套二十餘
年後邊備疎牆塹日夷弘治末至今寇連歲侵略都御
史史琳請於花馬池韋州設營衛總制尚書秦紘僅修
四五小堡及靖虜至環慶治塹七百里謂可無患不一
二年宼復深入是紘所修不足捍敵臣久官陜西頗諳
形勢宼動稱數萬往来倏忽未至徵兵多擾費既至召
援輙後時欲戰則彼不来持久則我師坐老臣以為防
邊之策大要有四修濬牆塹以固邊防增設衛所以壯
邊兵經理靈夏以安内附整飭韋州以遏外侵今河套
即周朔方漢定襄赫連勃勃統萬城也唐張仁愿築三
受降城置烽堠千八百所突厥不敢踰山牧馬古之舉
大事者未嘗不勞於先逸於後夫受降據三面險當千
里之蔽國初舍受降而衛東勝已失一面之險其後又
輟東勝以就延綏則以一面而遮千餘里之衝遂使河
套沃壤為寇巢穴深山大河勢乃在彼而寧夏外險反
南備河此邊患所以相尋而不可觧也誠宜復守東勝
因河為固東接大同西蜀寧夏使河套方千里之地歸
我耕牧屯田數百萬畆省内地轉輸策之上也如或不
能及今增築防邊敵来有以待之猶愈無策因條具便
宜延綏安邊營石澇池至横城三百里宜設墩臺九百
座暖譙九百間守軍四千五百人石澇池至定邊營百
六十三里平衍宜牆者百三十一里險崖峻阜可剷削
者三十二里宜為墩臺連接寧夏東路花馬池無險敵
至仰客兵宜置衞興武營守衛所兵不足宜召募自環
慶以西至寧州宜增兵備一人横城以北黃河南岸有
墩三十六宜修復帝可其議大發帑金數十萬使一清
築牆而劉瑾憾一清不附已一清遂引疾歸其成者在
要害間僅四十里瑾誣一清冐破邊費逮下錦衣獄大
學士李東陽王鏊力救得觧仍致仕歸先後罰米六百
石安化王寘鐇反詔起一清總制軍務與總兵官神英
西討中官張永監其軍未至一清故部將仇鉞已捕執
之一清馳至鎮宣布德意張永旋亦至一清與結納相
得甚歡知永與瑾有隙乘間扼腕言曰頼公力定反側
然此易除也如國家內患何永曰何謂也一清遂促席
畫掌作瑾字永難之曰是家晨夕上前枝附根據耳目
廣矣一清慷慨曰公亦上信臣討賊不付他人而付公
意可知今功成奏捷請間論軍事因發瑾奸極陳海內
愁怨懼變起心腹上英武必聽公誅瑾瑾誅公益柄用
悉矯前弊收天下心吕強張承業暨公千載三人耳永
曰脱不濟奈何一清曰言出於公必濟萬一不信公頓
首據地泣請死上前剖心以明不妄上必為公動苟得
請即行事毋須臾緩於是永勃然起曰嗟乎老奴何惜
餘年不以報主哉竟如一清策誅瑾永以是德一清左
右之得召還拜戶部尚書論功加太子少保賜金幣尋
改吏部一清於時政最通練而性闊大愛賢樂士大夫
與共功名凡為瑾所搆䧟者率見甄錄朝有所知夕即
登薦門生遍天下嘗再帥關中起偏裨至大將封侯者
累累然不絶饋謝有所入緣手即散之大盜躙中原一
清疏請命將調兵前後凡數上皆報可盜&KR0685;加少保太
子太保廕錦衣百戶再推內閣不用周尚書靳貴而進
一清少傅太子太傅給事中王昂論選法弊指一清
植私黨帝為謫昂一清更申救優旨報聞乾清宫災詔求
直言一清上書言視朝太遲享祀太慢西內創梵宇禁
中宿邊兵畿内皇店之害江南織造之擾因引疾乞歸
帝慰留之大學士楊廷和憂去命一清兼武英殿大學
士入參機務張永尋得罪罷而義子錢寧用事寧故善
一清有搆之者因蓄怨會災異一清自劾極陳時政中
有狂言惑聖聽匹夫搖國是禁廷雜介胄之夫京師無
藩籬之託語譏切近倖帝弗省寧與江彬輩聞之大怒
使優人於帝前為蜚語刺譏一清時有考察罷官者嗾
武學生朱大周訐一清陰事而以寧爲內主給事御史
周金陳軾等交章劾大周妄言請究主使帝不聽一清
乃力請骸骨歸賜敕褒諭給夫廪如制帝南征幸一清
第樂飲两晝夜賦詩賡和以十數一清從容諷止帝遂
不為江浙行世宗為世子時獻王嘗言椘有三傑劉大
夏李東陽及一清也心識之及即位廷臣交薦一清乃
遣官賜金幣存問諭以宣召期趣使有言一清陳謝
特子一子官中書舍人嘉靖三年十二月戊午詔一清以
少傅太子太傅改兵部尚書左都御史總制陜西三邊
軍務故相行邊自一清始溫詔褒美比之郭子儀一清
至是三爲總制部曲皆踴躍喜伊伯格勒竄西海為西
寧洮河害金獻民言撫便獨一清請𠞰土魯番求貢陳九
疇欲絶之一清則請撫時帥諸將肄習行陣嘗曰無事
時當如有事隄防有事時當如無事鎮靜會張璁等力
排費宏御史吉棠因請還一清內閣給事中章僑御史
侯秩等爭之帝謫秩官召一清爲吏部尚書武英殿大
學士既入見加少師仍兼太子太傅非故事也亡何獻
皇帝實錄成加太子太師謹身殿大學士一清以不預
纂修辭不許王憲奏捷推功一清加特進左柱國華蓋
殿大學士費宏己去一清遂為首輔帝賜銀章二曰耆
德忠正曰繩愆糾違令密封言事與張璁論張永前功
起為提督圑營給事中陸粲請增築邊牆推明一清曩
時議一清因力從臾之帝為發帑金命侍郎王廷相往
然久之亦竟止明倫大典成加正一品俸初大禮議起
一清方家居見張璁疏寓書門人喬宇曰張生此議聖
人復起不能易也又勸席書早赴召以定大議璁等既
驟顯頗引一清帝亦以一清老臣恩禮加渥免常朝日
講侍班朔望朝參令辰初始入閣視事御書和章及金
幣牢醴之賜甚渥所言邊事國計大小無不傾聽璁與
桂萼旣攻去費宏意一清必援己一清顧請召謝遷心
怨之遷未至璁已入內閣多所更建一清引故事稍裁
抑其黨積不&KR0685;錦衣聶能遷訐璁璁欲置之死一清不
可璁怒上疏陰詆一清又嗾黃綰排之甚力一清疏辨
言璁以能遷故排已且傍及璁他語因乞體骨帝為兩
觧之一清又因災變請戒飭百官和衷復乞宥議禮諸
臣罪璁益憾桂萼入内閣亦不相能一清屢求去且言
今特論者尚紛更臣獨主安靜尚刻覈臣獨主寬&KR0685;用
是多齟齬願避賢者路帝復溫旨褒之而給事中王準
陸粲發璁萼招權納賄狀帝立罷璁萼且暴其罪其黨
霍韜攘臂曰張桂行勢且及我遂上疏力攻一清言其
受張永蕭敬賄一清再疏辨乞罷帝雖慰留之而璁復
召還韜攻益急且言法司承一清風指搆成萼罪帝果
怒令法司會廷臣雜議出邢部尚書周倫於南京以侍
郎許讚代讚乃實韜言請削一清籍帝令一清自陳璁
乃三上密䟽引一清贊禮功乞賜寬假實以堅帝意俾
之去帝果允致仕馳驛歸仍賜金幣明年璁等搆朱繼
宗獄坐一清受張永弟容金錢為永誌墓又與容世錦
衣指揮遂落職閒住一清大恨曰老矣乃為孺子所賣
疽發背死遺疏言身被汚衊死且不瞑帝令釋贓罪不
問後數年復故官久之贈太保諡文襄一清生而隐宫
貌寺人無子博學善權變尤曉暢邊事羽書旁午一夕
占十疏悉中機宜人或訾已及薦掦之惟晚與璁萼異
為所軋不獲以恩禮終然其才一時無兩或比之姚崇
云
王瓊字德華太原人成化二十年進士授工部主事進
郎中出治漕河三年臚其事為志繼者按稽之不爽毫
髮由是以敏練稱改戶部歴河南右布政使正德元年
擢右副都御史督漕運明年入為戸部右侍郎衡府有
賜地蕪不可耕勒民出租以為常王反誣民趙賢等侵
據瓊往按奪旁近民地予之賢等戍邊民多怨者三年
春廷推吏部侍郎前後六人皆不允最後以瓊上許之
坐任戸部時邊臣借太倉銀未償所司奏遲尚書顧佐
奪俸而瓊改南京已復改戸部八年進尚書瓊為人有
心計善鈎校為郎時悉錄故牘條例盡得其歛散盈縮
狀及為尚書益明習國計邊帥請芻糗則屈指計某倉
某埸庤糧草幾何諸郡歲輸邊卒歲採秋青幾何曰足
矣重索妄也人益以瓊為才十年代陸完為兵部尚書
時四方盜起將士以首功進秩瓊言此嬴秦幣政行之
邊方猶可未有内地而論首功者今江西四川妄殺平
民千萬縱賊貽禍皆此議所致自今内地征討惟以蕩
平為功不計首級從之帝時遠遊塞外經歲不還近畿
盜竊發瓊請於河間設總兵一人大名武定各設兵備
副使一人責以平賊而檄順天保定两廵撫嚴要害為
外防集遼東延綏士馬於行在以獲車駕中外恃以無
恐孝豊賊湯麻九反有司請發兵𠞰瓊請密敕勘糧都
御史許廷光出不意禽之無一脱者四方捷奏上多推
功瓊數受廕賚累加至少師兼太子太師子錦衣世千
戶及營建乾清宫又廕錦衣千戶者二寵遇冠諸尚書
十四年寧王宸濠反瓊請敕南和伯方夀祥督操江兵
防南都南贛廵撫王守仁湖廣廵撫秦金各率所部趨
南昌應天廵撫李充嗣鎮京口淮掦廵撫叢蘭扼儀眞
奏上帝意欲親征持三日不下大學士楊廷和趣之竟
下親征詔命瓊與廷和等居守先是瓊用王守仁撫南
贛假便宜提督軍務比宸濠反書聞舉朝惴惴瓊曰諸
君勿憂吾用王伯安贛州正為今日賊旦夕禽耳未幾
果如其言瓊才高善結納厚事錢寕江彬等因得自展
所奏請輒行其能為功於兵部者亦彬等力也陸完敗
代為吏部尚書瓊忌彭澤&KR0685;流賊聲望出已上搆於錢
寧中澤危法又䧟雲南廵撫范鏞甘肅廵撫李昆副使
陳九疇於獄中外多畏瓊而大學士廷和亦以瓊所誅
賞多取中旨不關內閣弗能堪明年世宗入繼言官交
劾瓊繫都察院獄瓊力訐廷和帝愈不直瓊下廷臣雜
議坐交結近侍律論死命戍莊浪瓊復訴年老改戍綏
德張璁桂萼霍韜用事以瓊與廷和讎首薦之不納至
嘉靖六年有邊警萼力請用瓊不果帝亦憫瓊老病令
還籍為民御史胡松因劾萼謫外任其同官周在請宥
松並下詔獄萼復言瓊前攻廷和故廷臣群起排之帝
乃命復瓊尚書待用明年遂以兵部尚書兼右都御史
代王憲督陜西三邊軍務土魯番據哈密廷議閉關絶
其貢四年矣至是其將伊蘭為酋蘇勒坦莾肅爾所疑
率衆二千求內屬沙州番人特默格圖巴等素為土魯
番役屬者苦其徵求亦率五千餘人入附番人來寇連
為參將雲昌等所敗其引衛拉特宼肅州者遊擊彭濬
擊退之賊既失援又數失利乃獻還哈密求通貢歸羈
留使臣而語多謾瓊奏乞撫納帝從兵部尚書王時中
議如瓊請霍韜難之瓊再疏請詔還番使通貢如故自
是西域復定而北宼常為邊患初入犯莊浪瓊部諸將
遮擊之斬數十級俄由紅城子入殺部餉主簿張文明
明年以數萬騎寇寧夏已又犯靈州瓊督遊擊梁震等
邀斬七十餘人其秋集諸道精卒三萬按行塞下寇聞
徙帳遠遁諸軍分道出縱野燒耀兵而還先是南京給
事中邱九仞劾瓊帝慰留之及璁萼罷政諸劾璁萼黨
者咸首瓊乃令致仕俄寢前詔遣慰諭會番大掠臨洮
瓊集兵討婁巴爾諸族焚其巢斬首三百六十撫降七
十餘族錄功加太子太保瓊在邊戎備甚飭寇嘗入山
西得利踰歲復獵境上陽欲東瓊令備其西寇果入大
敗之諸番蕩平西陲益靖甘肅軍民素苦土魯番侵暴
恐瓊去相率乞守臣奏留於是廵撫唐澤廵按胡明善
具陳其功乞如軍民請優詔奬之初帝惡楊廷和疑廷
臣悉其黨故連用桂萼方獻夫為吏部及獻夫去帝不
欲授他人久不補至十年冬遣行人齎敕召瓊為吏部
尚書南京御史馬敡等十人力詆瓊先朝遺奸帝大怒
盡逮敡等下詔獄慰諭瓊未幾敡等亦還職花馬池有
警兵部尚書王憲請發兵瓊言花馬池備嚴宼不能入
大軍至且先退徒耗中國憲竟發六千人比至彰德寇
果遁明年秋卒官贈太師諡恭襄是年彭澤已先卒矣
當正嘉間澤瓊並有才略相中傷不己亦迭為進退而
瓊險忮公論尤不予然在本兵時功多而其督三邊也
人以比楊一清云
彭澤字濟物蘭州人幼學於外祖段堅有志節會試二
埸畢聞母病徑歸母病亦已登弘治三年進士授工部
主事歴刑部郎中勢豪殺人澤寘之辟中官為祈免執
不聽出為徽州知府澤將遣女治漆器數十使吏送其
家澤父太怒趣焚之徒步詣徽澤驚出迓目吏負其裝
父怒曰吾負此數千里汝不能負數步耶入杖澤堂下
杖已持裝徑去澤益痛砥礪政最人以方前守孫遇遇
見循吏傳中父喪歸正德初起知眞定閹人數撓禁澤
治一棺於廳事以死怵之其人不敢逞遷浙江副使歴
河南按察使所至以威猛稱擢右僉都御史廵撫遼東
進右副都御史改保定未赴而劉惠趙鐩等亂河南命
澤與威寧伯仇鉞提督軍務討之陳便宜十一事厚賞
峻罰以激勸將吏澤體幹修偉腰帶十二圍大音聲與
人語若叱咤始至大陳軍容引見諸將校責以畏縮當
死諸將校股栗㐲罪良久乃釋遂下令鼓行薄賊大小
數十戰連破之甫四月賊盡平語詳鉞𫝊錄功進右都
御史太子少保廕子錦衣世百戶尋代洪鐘總督川陜
諸軍討四川賊時鄢本恕藍廷瑞廖惠曹甫已平惟廖
麻子喻思俸猖獗如故澤偕總兵官時源數敗賊部將
閻勲追禽麻子於劔州思俸竄通巴間勢復振澤督諸
軍圍之卒就禽澤遂移漢中請班師未報而内江榮昌
賊復熾澤又移師討平之且平成都亂卒之執知州指
揮者請班師益力詔暫留保寧鎮撫進左都御史太子
太保廕如初澤復請還者再乃召還未行會土魯番據
哈密執忠順王蘇勒坦巴雅濟以其印去投謾書甘肅
要索金幣總制鄧璋甘肅廵撫趙鑑以聞請遣大臣經
略大學士楊廷和等共薦澤澤久在兵間厭之以鄉土
為辭且引疾推璋及咸寧侯鉞可任帝優詔慰勉乃行
澤材武知兵然性疎闊負氣經略哈密事頗不當錢寧
王瓊等交齮齕之遂因此得罪澤至甘州土魯番方寇
赤斤苦峪諸衛遣使索金幣請還哈密澤以番人可利
㗖也乃與鑑謀遣哈密都督沙呼實以幣二千銀酒鎗
一賂之令還哈密城印未得報輒奏事平乞骸骨召還
理院事廵按御史馮時雍言城未歸澤不宜遽召不納
初兵部缺尚書廷臣共推澤而王瓊得之且陰阻澤言
官多劾瓊者由是有隙澤又使酒常凌瓊瓊愈欲傾之
澤時時罵錢寧瓊以語寧寧未信瓊乃邀澤飲匿寧所
親屏間挑澤醉罵使聞之寧果大怒會寇大入宣府廷
議以許泰將兵澤總制東西兩邊軍務及詔下罷泰不
遣又不命澤總制獨令提督两遊擊兵六千人以行意
以困澤澤言臣文臣摧鋒陷陣非臣所能獨任瓊乃奏
遣成國公朱輔會宼遁澤還理院事沙呼實者素桀黠
雖居肅州陰通土魯番酋蘇勒坦莾肅爾為之耳目據城
奪印皆其謀澤初不知而遣之莾肅爾以城印來歸留
蘇勒坦巴雅濟如故沙呼實復㗖使入寇曰肅州可得
也莾肅爾悦使其壻瑪哈穆特隨入貢以覘虛實且徵
賄澤己還鑑亦遷去李昆代廵撫慮他變質其使於甘
州而驅沙呼實出關沙呼實懼弗去莾肅爾聞之怒復
取哈密分兵據沙州自率萬騎宼嘉峪關遊擊芮寧參
將蔣存禮禦之寧以七百人遇宼沙子壩宼圍寧而分
兵綴存禮軍寧軍盡沒遂墮城堡縱殺掠詔澤提督三邊
軍務往禦會副使陳九疇繫其使沙卜塔及沙呼實等
內應絶乃復求和澤兵遂罷尋乞骸骨歸馳驛給夫廪
如制澤既去瓊追論嘉峪之敗請窮詰增幣者主名錢
寧從中下其事大學士梁儲等持之乃已會沙卜塔子
訟父冤下法司議釋沙呼實等瓊因請遣給事御史勘
失事狀還報無所引瓊遂劾澤妄增金幣遺書議和
失信啟釁辱國喪師昆九疇俱宜罪詔斥澤為民昆九
疇逮訊昆謫官九疇除名世宗入繼錢寧敗瓊亦得罪
御史楊秉中請召澤遂即家起兵部尚書太子太保昆
九疇亦復官部事積壊久澤覈功罪杜干請兵政一新
初正德時廷臣建白戎務奉俞旨者多廢格澤請臚列
成書次第修舉又請敕九邊守臣策防禦方略毋畫境
自保鎮廵居中調度毋相牽制諸邊各以農隙築牆濬
濠修墩臺飭屯堡為經久計内地盜甫息敕守臣練卒
伍立保甲懲匿盜不舉者且撫西南諸苖蠻申海禁汰
京軍老弱帝咸嘉納詔遣中官楊金鄭斌安川更代鎮
守復令張弼劉瑤守涼州居庸澤持不可罷弗遣四川
廵撫胡世寧劾分守中官趙欽澤因請盡罷諸鎮守時
雖不從其後鎮守竟罷嘉靖元年澤言天下軍官部皆
有帖黃籍用以點陟錦衣獨無於是置籍如諸衛錦衣
千戶劉瓚等詔書黜汰復求還官司禮中官蕭敬請補
監局工匠千五百人澤皆持不可帝並從之帝將授外
戚蔣泰等五人為錦衣澤爭不納在部多所執持會御
史史道以訐楊廷和下獄澤復劾道帝因諭言官惟大
奸及機密事專疏奏餘只具公疏毋狹私中傷善類詔
下給事御史交章劾澤阻言路壊祖宗法帝乃從吏部
言停前諭澤不自安累疏乞休言者復交劾之乃加少
保賜敕乘傳歸錦衣百戶王邦奇憾澤嘗抑己上書言
哈密失國由澤賂番求和所致語侵楊廷和陳九疇等
張璁桂萼方疾廷和遂逮九疇廷訊戍邊澤復奪官為
民家居鬱鬱以卒總制尚書唐龍言澤孝友廉直先後
討平羣盜功在盟府陛下起之田間俾掌邦政澤孜孜
奉國復為讒言搆罷今殁已五年所遺二妾衣食不給
請覈澤往勞復官加卹以作忠臣之氣不從隆慶初復
官諡襄毅
毛伯溫字汝厲吉水人祖超廣西知府伯溫登正德三
年進士授紹興府推官擢御史巡按福建河南世宗即
位中官張銳張忠等論死其黨蕭敬韋霦陰緩之伯溫
請拜誅敬霦中官為屏氣嘉靖初遷大理寺丞擢右僉
都御史廵撫寧夏李福逹獄起坐為大理時失入禠職
歸用薦起故官撫山西移順天皆未赴改理院事進左
副都御史為趙府宗人祐椋所訐觧官候勘已復褫職
十五年冬皇嗣生將頒詔外國禮部尚書夏言以安南
久失朝貢不當遣使請討之遂起伯溫右都御史與咸
寧侯仇鸞治兵待命以父喪辭不許明年五月至京上
方略六事會安南世孫黎寧遣陪臣鄭惟僚等愬莫登
庸弑逆請興師復讐帝疑其不實命暫緩師敕两廣雲
南守臣勘報而命伯溫協理院事御史何維栢請聽伯
溫終制不許伯溫引疾不出至禪除始起視事其冬遷
工部尚書十七年春黔國公沐朝輔等以登庸降表至
請宥罪許貢先是雲南廵撫汪文盛奏登庸聞發兵進
討遣使潛覘帝已敕遵前詔進兵文盛又納安南降人
武文淵策具言登庸可破狀復傳檄安南令奉表獻地
及是下朝輔奏付廷議僉言不可許乃改伯溫兵部尚
書兼右都御史剋期啟行帝以用兵事重無必討意特
欲威服之而兵部尚書張瓚無所畫視帝意為可否朝
論多主不當興師顧不敢顯諫制下數月两廣總督侍
郎張經以用兵方略上且言須兵三十萬餉百六十萬
石欽州知州林希元則極言登庸易取請即日出師瓚
不敢决復請廷議議上無成策帝不懌讓瓚師復止命
伯溫仍協理院事明年二月帝幸承天詔伯溫總督宣
大山西軍務俄選宫僚加兼太子賓客大同所轄鎮邊
鎮川弘賜鎮河鎮虜五堡相距二百餘里極邊近賊帳
自廵撫張文錦以築堡致亂後無敢議修者伯溫曰變
所由生以任用匪人非建議謬也卒營之募軍三千防
守給以閒田永除其賦邊防頼焉錄功加太子少保是
時登庸懼討數上表乞降帝亦欲因撫之遣侍郎黃綰
招諭綰多所要求帝怒罷綰再下廷議咸言當討帝從
之閠七月命伯溫鸞南征文武三品以下不用命者許
軍令從事伯溫等至廣西會總督張經總兵官安遠侯
柳珣參政翁萬逹張岳等議徵两廣福建湖廣狼土官
兵凡十二萬五千餘人分三哨自憑祥龍峒思陵州入
而以奇兵二為聲援檄雲南廵撫汪文盛帥兵駐蓮花
灘亦分三道進部署已定會鸞有罪召還即以珣代十
九年秋伯溫等進駐南寧檄安南臣民諭以天朝興滅
繼絶之義罪止登庸父子舉郡縣䧏者以其地授之懸
重賞購登庸父子而宣諭登庸籍土地人民納款即如
詔書宥罪登庸大懼遣使詣萬逹乞䧏詞甚哀萬逹送
之伯溫所伯溫承制許之宣天子恩威納其圖籍并所
還欽州四峒地權令還國聽命馳疏以聞帝大悦詔改
安南國為安南都統使司以登庸爲都統使世襲置十
三宣撫司令自署置伯溫受命歲餘不發一矢而安南
定由帝本不欲用兵故也論功加太子太保二十一年
正月還朝復理院事邊關數有警伯溫請築京師外城
帝已報可給事中劉養直言廟工方興物力難繼乃命
暫止其年十月張瓚卒伯溫代為兵部瓚貪黷在部八
年戎備盡墮伯溫會廷臣議上防邊二十四事軍令一
新言官建議請覈實新軍京軍及內府力士匠役以裕
國儲伯溫因上冗濫當革者二十餘條凡錦衣騰驤諸
衛御馬內官尚膳諸監素為中官盤踞者盡在革中帝
稱善立命清汰宿幣頗釐而左右近習多不悦二十三
年秋順天巡撫朱方以防秋畢請撤客兵未幾宼大入
直逼畿輔帝震怒并械總督翟鵬遣戍斃方杖下御史
舒汀言方止議撤薊兵而并撤宣大則伯溫與職方郎
韓最也帝遂削伯溫籍杖最八十戍極邊伯溫歸疽發
背卒穆宗立復官賜䘏天啟初追諡襄懋伯溫氣宇沉
毅飲啖兼十人臨事决機不動聲色安南之役萬逹岳
策為多伯溫力薦於朝二人遂得任用汪文盛字希周
崇陽人正德六年進士授饒州推官有顧嵩者挾刃入
淮王祐棨府被執誣文盛使刺王下獄訊治久之得白
還官事詳淮王傳入為兵部主事偕同官諫武宗南廵
杕闕下嘉靖初歴福州知府遷浙江陜西副使皆督學
校擢雲南按察使十五年冬廷議將討安南以文盛才
就拜右僉都御史廵撫其地黔國公沐朝輔幼兵事一
決於文盛副使鮑象賢言𠞰不如撫文盛然之會聞莫
登庸已簒位安南舊臣不服多據地搆兵有武文淵者
據宣光以所部萬人䧏獻進兵地圖且言舊臣阮仁蓮
黎景瑂等皆分據一方與登庸抗天兵至號召國中義
士諸方並起登庸可禽也文盛以聞授文淵四品章服
子弟給冠帶文盛又招安南旁近諸國助討皆聽命乃
奏言老撾地廣兵衆可使當一面八百車里孟艮多兵
象可傋徵調酋長俱未襲職乞免其保勘先授以官彼
必鼔勇為用帝悉從之文盛乃檄安南所部以土地歸
者仍故職幷諭登庸歸命攻破鎮守營方瀛救之失利
登庸部衆多来附文盛列營樹栅蓮花灘處之蓮花灘
者蒙自縣地當交廣水陸衝為安南腹裏登庸益懼請
降願修貢因言黎寧阮氏子所持印亦偽文盛以聞朝
議不許既而毛伯溫至南寧受登庸降如文盛議安南
遂定是役也功成於伯溫然伐謀制勝文盛功為多及
論功伯溫及两廣鎮巡官俱進秩而文盛止賚銀幣奸
人唐弼請開大理銀礦帝許之文盛斥其妄下之吏召
為大理卿九廟災道病自陳疏少緩令致仕卒賜䘏如
制從子宗伊字子衡為文盛後嘉靖十七年進士除浮
梁知縣累官兵部郎中楊繼盛劾嚴嵩及其孫鵠冒功
事宗伊議不撓忤嵩自免歸隆慶初起南京吏部郎中
歷應天府尹裁諸司供億歲省民財萬計萬歷初進南
京大理卿三遷戶部尚書總督倉埸致仕卒天啟初追
諡恭惠鮑象賢歙人由進士授御史歴雲南副使毛伯
溫檄文盛會師以象賢領中哨屢遷右副都御史廵撫
陜西代石簡撫雲南初元江土舍那鑑殺知府那憲以
叛布政使徐樾往招降被殺簡攻之未克坐樾事罷而
象賢代之乃集土漢兵七萬以討鑑懼仰藥死擇那氏
後立之遷兵部右侍郎總督两廣軍務賊魁徐銓等糾
倭横海上檄副使汪栢等擊斬之廣西賊黃父將等擾
慶遠擣其巢大獲予象賢一子官入佐南京兵部被劾
回籍聽勘家居十年起太僕卿復以右副都御史廵撫
山東召拜兵部左侍郎年老引去隆慶初卒
翁萬達字仁夫揭陽人嘉靖五年進士授戸部主事再
遷郎中出為梧州知府咸寧侯仇鸞鎮两廣縱部卒為
虐萬逹縳其尤横者杖之閱四年聲績大著會朝議將
討安南擢萬逹廣西副使專辨安南事萬逹請於總督
張經曰莫登庸大言中國不能正土官弑逆罪安能問
我今憑祥州土舍李寰弑其土官珍思恩府土目盧回
煽九司亂龍州土舍趙楷殺從子燧煖又結田州人韋
應殺燧弟寳斷藤峽猺侯公丁負固此曹同惡共濟一
旦約爲內應我且不自保先禽此數人問罪安南易下
耳經曰然惟君之所為於是誅寰應禽回招還九司誘
殺楷佯擊訟公丁者紿公丁執諸坐以兩軍破平其巢
又議割四峒屬南寧䧏峒豪黃賢相登庸始懼遷浙江
右參政經以征安南非萬逹不可奏留之乃命以參政
涖廣西已而毛伯溫集兵進𠞰萬逹上書伯溫言揖讓
而告成功上策也懾之以不敢不從中策也芟夷絶滅
終為下策伯溫然之會獲安南諜者丁南傑萬逹觧其
縳厚遇遣之去怵以天朝兵威登庸大懼乃詣伯溫乞
䧏是役也萬逹功最賞不逾常格然帝知其能遷四川
按察使歴陜西左右布政使二十三年擢右副都御史
廵撫陜西尋進兵部右侍郎兼右僉都御史代翟鵬總
督宣大山西保定軍務劾罷宣府總兵官郤永副總兵
姜奭薦何卿趙卿沈希儀趙卿遂代永萬逹謹偵候明
賞罰每當防秋發卒乘障陰遣卒傾硃於油察離次者
硃其處卒歸輒縳毋敢復離次者嚴殺降禁違輒抵死
得䧏人撫之如所親以是益知敵情宼數萬騎犯大同
中路入鐡裏門故總兵官張逹力戰却之又犯鵓鴿峪
參將張鳳諸生王邦直等戰死萬逹與總兵官周尚文
備陽和而遣騎四出邀擊頗有斬獲宼登山見官兵大
集乃引去事聞賜敕奬賚屢疏請修築邊牆議自大同
東路陽和口至宣府西陽河須帑銀二十九萬帝已許
之兵部撓其議以大同舊有二邊不當復於邊内築牆
帝不聽乃自大同東路天城陽和開山口諸處爲牆百
二十八里堡七墩臺百五十四宣府西路西陽河洗馬
林張家口諸處為牆六十四里敵臺十斬崖削坡五十
里工五十餘日成進右都御史發代府宗室充灼等叛
謀進左都御史已會宣大山西鎮廵官議上邊防修守
事宜其略曰山西起保德州黃河岸歴偏頭抵老營二
百五十四里大同西路起丫角山歴中北二路東抵東
陽河鎮口臺六百四十七里宣府起西陽河歴中北二
路東抵永寧四海治千二十三里凡千九百二十四里
皆逼巨寇險在外所謂極邊也山西老營堡轉南而東
歴寧武雁門至平邢關八百里又轉南而東歴龍泉倒
馬紫荆之吳王口插箭嶺浮圖峪至沿河口千七十餘
里又東北歴高崖白羊至居庸關一百八十餘里凡二
千五十餘里皆峻山層岡險在內所謂㳄邊也外邊大
同最難守次宣府次山西之偏老大同最難守者北路
宣府最難守者西路山西偏關以西百五十里恃河為
險偏關以東百有四里略與大同西路等内邊紫荆寧
武雁門為要次則居庸倒馬龍泉平邢邇年寇犯山西
必自大同犯紫荆必自宣府先年山西防秋止守外邊
偏老一帶歲發班軍六千人備禦大同仍置兵寕雁為
聲援比棄極衝守次邊非守要之意宣府亦專備西中
二路而北路空虚且連年三鎮防秋徵調遼陜兵馬糜
糧賞不訾恐難持久倂守之議實為善經外邊四時皆
防城堡兵各有分地冬春徂夏不必参錯徵發若泥往
事臨時調遣近者數十里遠者百餘里首尾不相應萬
一如往年潰牆而入越關而南京師震駭方始徵調何
益事機擺邊之兵未可遽罷易曰王公設險以守其國
設之云者築垣乘障資人力之謂也山川之險險與彼
共垣塹之險險為我專百人之堡非千人不能攻以有
垣塹可憑也修邊之役必當再舉夫定規畫度工費二
者修邊之事愼防秋倂力兵重責成量徵調實邊堡明
出塞計供億節財用八者守邊之事因條十事上之帝
悉報許乃請帑銀六十萬两修大同西路宣府東路邊
牆凡八百里工成予一子官萬逹精心計善鈎校牆堞
近遠濠塹深廣曲盡其宜寇乃不敢輕犯牆内戍者得
以暇耕牧邊費亦曰省初客兵防秋歲帑金一百五十
餘萬添發且數十萬其後減省幾半又議掣山西兵并
力守大同廵撫孫繼魯沮之帝為逮繼魯悉納萬逹言
萬逹更事久帝深倚之所請無不從獨言諳逹貢事與
帝意左先是二十一年諳逹阿布海使石天爵等款鎮
遠堡求貢言小王子等九部牧青山豔中國縑帛入掠
止人畜所得寡且不能無亡失故令天爵輸誠朝議不
納天爵等復至廵撫龍大有執之大有進一官將吏悉
遷擢磔天爵於市寇怒大入屠村堡信使絶五年會玉
林衛百戶楊威為所掠威詭能定貢市遂釋還諳逹阿
布海復遣使款大同左衛塞邊帥家丁董寳等狃天爵
前事復殺之以首功報萬逹言北敵弘治前歲入貢疆
埸稍寧自虞臺領之戰覆我師漸輕中國侵犯四十餘
年石天爵之事臣嘗痛邊臣失計今復通欵即不許當
善相諭遣誘而殺之此何理也請亟誅寳等榜塞上明
告以朝廷德意觧其蓄怨搆兵之謀帝不聽未幾諳逹
阿布海復奉印信番文欲詣邊陳&KR0833;萬逹為奏曰今届
秋彼可一逞乃屢被弑戮猶請貢不已者緣入犯則利
在部落獲貢則利歸其長處之克當邊患可弭若臣等
封疆臣貢亦備不貢亦備不緣此懈也兵部尚書陳經
等言敵難信請敕邊臣詰實責萬逹十日内回奏萬逹
還其使與約至期使者不至萬逹慮帝督過以使者去
無可究為亂已而使狎至牢拒之好言慰答而已諳逹
以通好散處其衆不設備亦不殺哨卒頃之復至詞益
恭萬逹又為奏曰敵懇懇求貢去而復來今宣大興版
築正當羈縻使無擾請限以地以人以時悉聽卽許之
貢不聽則曲在彼即拒絶之帝責其瀆奏卒不許蓋是
時曾銑有復套之議夏言主之故力絀貢議且以復套
事行諸邊臣議之萬逹議曰河套本中國故壤成祖三
犂王庭殘其部落舍黃河衛東勝後又撤東勝以就延
綏套地遂淪失然正統弘治間我未守彼亦未取乃因
循畫地守捐天險失沃野之利弘治前我猶歲搜套後
乃任彼出入盤據其中畜牧生養譬之為家成業久矣
欲一舉復之毋乃不易乎提軍深入山川之險易途徑
之迂直水草之有無皆未熟知我馬出塞三日已疲彼
騎一呼可集我軍數萬衆緩行持重則備益固疾行趨
利則輜重在後即得小利歸師尚艱倘失嚮導全軍殆
矣彼遷徙遠近靡常一戰之後彼或保聚或佯遁笳角
時動壁壘相持已離復合終不渡河我軍於此戰耶退
耶两相守耶數萬衆出塞亦必數萬衆援之又以驍將
通糧道是皆至難而不可任者也夫馳擊者彼所長守
險者我所便弓矢利馳擊火器利守險舍火器守險與
之馳擊於黃沙白草間大非計議者欲整六萬衆為三
歲期春夏馬瘦彼弱我利於征秋冬馬肥彼強我利於
守春蒐套秋守邊三舉彼必遠遁我乃拒河守夫馬肥
瘦我與敵共之即彼弱然坐以待懼其擾擊我及彼強
又懼其報復我且六萬之衆千里襲人一舉失利議論
蜂起烏能待三即三舉三勝彼敗而守終不渡河版築
亦無日議者見近時搗巢恒獲首功昔年城大同五堡
寇不深競以為套易復然搗巢因其近塞乘不備勝則
倏歸舉足南向即家門復套則深入其地後援不繼事
勢異也往城諸邊近我土彼原不以為利套自其四時
駐牧地肯晏然已乎事體異也曰伺彼出套據河守先
亟築渡口垣牆以次移寘邊堡彼控弦十餘萬豈肯空
套出築垣二千餘里豈不日可成堡非百數十不相聯
絡堡兵非千人不可居而遊徼瞭望者不與當三十萬
衆不止也况循邊距河動輒千里一歲食糜億萬自內
輸邊自邊輸河飛輓之艱不可不深慮若令彼有其隙
我乘其敝從而圖之未嘗不可今塞下喘息未定邊卒
瘡痍未起横挑強宼以事非常愚所不觧也議上不省
其後諳達與小王子隙小王子欲寇遼東諳逹以其謀
告請與中國夾攻以立信萬逹不敢聞使者再至為言
於朝帝不許二十七年三月萬逹又言諸部求貢不遂
慙且憤聲言大舉犯邊乞令邊臣得便宜從事帝怒&KR0704;
責之通貢議乃絶其年八月諳逹犯大同不克退攻五
堡官軍戰彌陀山却之趨山西復敗還踰月犯宣府大
掠永寧隆慶懷来軍民死者數萬萬逹坐停俸二級俄
錄彌陀山功還其俸諳逹將復寇宣府總兵官趙卿怯
萬逹奏以周尚文代未至寇犯滴水崖指揮董晹江瀚
唐臣張淮等戰死遂南下駐隆慶石河營分遊騎東掠
遊擊王鑰大同遊擊袁正却之寇移而南會尚文萬騎
至恭將田琦騎千餘與合連戰曹家莊斬四首搴其旗
宼據險不退萬逹督參將姜應熊等馳赴順風鼓譟掦
沙蔽天寇驚曰翁太師至矣是夜東去諸將追擊連敗
之帝偵萬逹督戰狀大喜立進兵部尚書兼石副都御
史尋召理部事以父憂歸明年秋大同失事督撫郭宗
臯陳耀被逮詔起萬逹代宗臯萬逹方病疽廬墓間疏
請終制未逹而諳逹犯都城兵部尚書丁汝䕫得罪遂
即以萬逹代之萬逹家嶺南距京師八千里倍道行四
十日抵近京時寇氛熾帝日夕徯萬逹至遲之以問嚴
嵩嵩故不悦萬達言寇患在肘腋諸臣觀望非君召不
俟駕之義帝遂用王邦瑞於兵部不數日萬逹至具疏
自明帝責其欺慢念守制姑奪職聽别用仇鸞時為大
將軍寵方盛御宿怨讒言搆於帝萬逹遂失眷䧏兵部
右侍郎兼右僉都御史經略紫荆諸關三十年二月京
察自陳乞終制帝疑其避事免歸瀕行疏謝復摘譌字
為不敬斤為民明年十月兵部尚書趙錦以附仇鸞戍
邊復起萬逹代之未聞命卒年五十五萬逹事親孝父
殁負土成墳好談性命之學與歐陽德羅洪先唐順之
王畿魏良政善通古今操筆頃刻萬言為人剛介坦直
勇於任事履艱危意氣彌厲臨陣嘗身先士卒尤善御
將士得其死力嘉靖中邊臣行事適機宜建言中肯窽
者萬逹稱首隆慶中追諡襄毅
贊曰楊一清王瓊俱負才略著積邊陲有人倫鑒鋤奸
定難因以成功亦俱任智數然瓊其權譎之尤歟彭澤
望甚偉顧處置哈密抑何舛也毛伯溫能任翁萬達張
岳以成安南之功不失為持重將萬逹飭邊備整軍實
其争復套知彼知己尤深識遠慮云
欽定四庫全書
