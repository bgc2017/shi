欽定四庫全書
明史卷二百八十八
大學士張廷玉等奉敕修
列傳第一百七十六
文苑四
李維楨(郝敬)徐渭(屠隆)
王穉登(俞允文王叔承)瞿九思
唐時升(婁堅李流芳程嘉燧)焦竑(黃輝陳仁錫)
董其昌(莫如忠邢侗米萬鍾)袁宏道(鍾惺譚元春)
王惟儉(李日華)曹學佺(曾異撰)
王志堅艾南英(章世純羅萬藻
陳際泰)張溥(張采)
李維楨字本寧京山人父裕福建布政使維楨舉隆慶
二年進士由庶吉士授編修萬歷時穆宗實錄成進修
撰出為陜西右參議遷提學副使浮湛外僚幾三十年
天啓初以布政使家居年七十餘矣會朝議登用耆舊
召為南京太僕卿旋改太常未赴聞諫官有言辭不就
時方修神宗實錄給事中薛大中特疏薦之未及用四
年四月太常卿董其昌復薦之乃召為禮部右侍郎甫
三月進尚書並在南京維楨緣史事起用乃館中諸臣
憚其以前軰壓已不令入館但超遷其官維楨亦以年
衰明年正月力乞骸骨去又明年卒扵家年八十崇禎
時贈太子太保維楨弱冠登朝博聞強記與同館許國
齊名館中為之語曰記不得問老許做不得問小李維
楨為人樂易闊達賓客雜進其文章弘肆有才氣海内
請求者無虚日能屈曲以副其所望碑版之文照耀四
裔門下士招富人大賈受取金錢代為請乞亦應之無
倦負重名垂四十年然文多率意應酬品格不能高也
邑人郝敬字仲輿父承健舉扵鄉官肅寧知縣敬幼稱
神童性跅弛嘗殺人繫獄維楨其父執也援出之館扵
家始折節讀書舉萬歷十七年進士歴知縉雲永嘉二
縣竝有能聲徵授禮科給事中乞假歸養久之補戶科
數有所論奏山東税監陳增貪横為益都知縣吳宗堯
所奏帝不罪敬上言開採不罷則陛下明旨不過為愚
弄臣民之虚文乞先停止然後以宗堯所奏下撫按勘
覈正增不法之罪不聽頃之山東巡撫尹應元亦極論
增罪帝怒切責應元斥宗堯為民敬再上言陛下處陳
增一事甚失衆心帝怒奪俸一年帝遣中官高宷𣙜税
京口暨禄𣙜税儀眞敬復力諫宗堯之劾增也增怒甚
誣訐其贓私詞連青州一府官僚旁引商民吳時奉等
請皆籍沒帝輙可之敬復力詆增乞速寢其奏亦不納
坐事謫知江隂縣貪汚不檢物論皆不予遂投劾歸杜
門著書崇禎十二年卒
徐渭字文長山隂人十餘歲倣揚雄解嘲作釋毁長師
同李季本為諸生有盛名總督胡宗憲招致幕府與歙
余寅鄞沈明臣同筦書記宗憲得白鹿將獻諸朝令渭
草表并他客草寄所善學士擇其尤上之學士以渭表
進世宗大悦益寵異宗憲宗憲以是益重渭宗憲嘗宴
將吏於爛柯山酒酣樂作明臣作鐃歌十章中有云狹
巷短兵相接處殺人如草不聞聲宗憲起捋其鬚曰何
物沈生雄快乃爾即命刻於石寵禮與渭埒督府勢嚴
重將吏莫敢仰視渭角巾布衣長揖縱談幕中有急需
夜深開戟門以待渭或醉不至宗憲顧善之寅明臣亦
頗負崖岸以侃直見禮渭知兵好竒計宗憲禽徐海誘
王直皆預其謀藉宗憲勢頗横及宗憲下獄渭懼祸遂
發狂引巨錐剚耳深數寸又以椎碎腎囊皆不死已又
擊殺繼妻論死繫獄里人張元忭力救得免乃游金陵
抵宣遼縱觀諸邊阨塞善李成梁諸子入京師主元忭
元忭導以禮法渭不能從久之怒而去後元忭卒白衣
往弔撫棺慟哭不告姓名去渭天才超軼詩文絶出倫
軰善草書工寫花草竹石嘗自言吾書第一詩次之文
次之畫又次之當嘉靖時王李倡七子社謝榛以布衣
被擯渭憤其以軒冕壓韋布誓不入二人黨後二十年
公安袁宏道游越中得渭殘帙以示祭酒陶望齡相與
激賞刻其集行世寅字仲房明臣字嘉則皆有詩名屠
隆者字長卿明臣同邑人也生有異才嘗學詩於明臣
落筆數千言立就族人大山里人張時徹方為貴官共
相延譽名大噪舉萬歷五年進士除潁上知縣調繁青
浦時招名士飲酒賦詩游九峰三泖以仙令自許然扵
吏事不廢士民皆愛戴之遷禮部主事西寧侯宋世恩
兄事隆宴游甚歡刑部主事俞顯卿者險人也嘗為隆
所詆心恨之訐隆與世恩滛縱詞連禮部尚書陳經邦
隆等上疏自理并列顯卿挾仇誣䧟狀所司乃兩黜之
而停世恩俸半歲隆歸道青浦父老為歛田千畝請徙
居隆不許歡飲三日謝去歸益縱情詩酒好賓客賣文
為活詩文率不經意一揮數紙嘗戲命兩人對案拈二
題各賦百韻咄嗟之間二章並就又與人對奕口誦詩
文命人書之書不逮誦也子婦沈氏修撰懋學女與隆
女瑶瑟並能詩隆有所作兩人輒和之兩家兄弟合刻
其詩曰留香草
王穉登字伯榖長洲人四歲能屬對六歲善擘窠大字
十歲能詩長益駿發有盛名嘉靖末遊京師客大學士
袁煒家煒試諸吉士紫牡丹詩不稱意命穉登為之有
警句煒召數諸吉士曰君軰職文章能得王秀才一句
耶將薦之朝不果隆慶初復遊京師徐階當國頗修憾
扵煒或勸穉登弗名袁公客不從刻燕市客越二集備
書其事吳中自文徵明後風雅無定屬穉登嘗及徵明
門遥接其風主詞翰之席者三十餘年嘉隆萬歷間布
衣山人以詩名者十數俞允文王叔承沈明臣軰尤為
世所稱然聲華烜赫穉登為最申時行以元老里居特
相推重王世貞與同郡友善顧不甚推之及世貞殁其
仲子士驌坐事繋獄穉登為傾身救援人以是重其風
義萬歷中詔修國史大學士趙志臯軰薦穉登及其同
邑魏學禮江都陸弼黃岡王一鳴有詔徵用未上而史
局罷卒年七十餘子留字亦房亦以詩名俞允文字仲
蔚崑山人其父舉進士官大理評事允文年十五為馬
鞍山賦援据該博年未四十謝去諸生專力於詩文書
法與王世貞善而不喜李攀龍詩其持論不苟同如此
王叔承字承父吳江人少孤治經生業以好古謝去貧
贅婦家為婦翁所逐不予一錢乃攜婦歸奉母貧益甚
入都客大學士李春芳所性嗜酒春芳有所譔述覓之
往往卧酒樓欠伸弗肯應久之乃謝歸太倉王鍚爵其
布衣交也再召會有三王並封之議叔承遺書數千言
謂當引大義以去就力爭不當依違兩端負主恩辜物
望鍚爵得書歎服其詩極為世貞兄弟所許卒扵萬歷
中
瞿九思字睿夫黃梅人父晟嘉靖三十二年進士歴官
廣平知府鑿長渠三百里引水為四閘得田數十萬畝
卒於官九思十歲從父宦吉安事羅洪先十五作定志
論後從同郡耿定向游學益進舉萬歷元年鄉試居二
年縣令張維翰違制苛派民聚毆之維翰坐九思倡亂
巡按御史向程劾維翰激變吏部尚書張瀚言御史議
非是九思遂長流塞下子甲年十三為書數千言歴抵
公卿訟父冤甲弟罕亦伏闕上書求宥屠隆作訟瞿生
書遍告中外馮夢禎亦白扵楚中當事而張居正故才
九思乃獲釋歸三十七年以撫按疏薦授翰林待詔力
辭不受詔有司歲給米六十石終其身乃撰樂章及萬
歷武功錄遣罕詣闕上之卒年七十一九思學極奥博
其文章不雅馴然一時嗜古篤志之士亦鮮其儔甲字
釋之年十九舉扵鄉早卒罕字曰有七歲能文白父冤
時往返徒步不避寒餒天下稱雙孝崇禎時辟舉知州
唐時升字叔達嘉定人父欽訓與歸有光善故時升早
登有光之門年未三十謝舉子業專意古學王世貞官
南都延之邸舍與辨晰疑義時升自以出歸氏門不肻
復稱王氏弟子及王鍚爵枋國其子衡邀時升入都值
塞上用兵逆斷其情形虚實將帥勝負無一爽者家貧
好施予灌園藝蔬蕭然自得詩援筆成不加點竄文得
有光之傳與里人婁堅程嘉燧並稱曰練川三老卒扵
崇禎九年年八十有六婁堅字子柔幼好學其師友皆
出有光門堅學有師承經明行修鄉里推為大師貢於
國學不仕而歸工書法詩亦清新四明謝三賓知縣事
合時升堅嘉燧及李流芳詩刻之曰嘉定四先生集流
芳字長蘅萬歷三十四年舉扵鄉工詩善書尤精繪事
天啓初會試北上抵近郊聞警賦詩而返遂絶意進取
程嘉燧字孟陽休寧人僑居嘉定工詩善畫與通州顧
養謙善友人勸詣之乃渡江寓古寺與酒人歡飲三日
夜賦咏古五章不見養謙而返崇禎中至常熟讀書
耦耕堂士林咸重之閱十年始返休寕遂卒年七十
有九
焦竑字弱侯江寧人為諸生有盛名從督學御史耿定
向學復質疑於羅汝芳舉嘉靖四十三年鄉試下第還
定向遴十四郡名士讀書崇正書院以竑為之長及定
向里居復往從之萬歷十七年始以殿試第一人官翰
林修撰益討習國朝典章二十二年大學士陳于陛建
議修國史欲竑專領其事竑遜謝乃先撰經籍志其他
率無所撰館亦竟罷翰林教小内侍書者衆視為具文
竑獨曰此曹他日在帝左右安得忽之取古奄人善惡
時與論說皇長子出閣竑為講官故事講官進講罕有
問者竑講畢徐曰博學審問功用維均敷陳或未盡惟
殿下賜明問皇長子稱善然無所質難也一日竑復進
曰殿下言不易發得毋諱其誤耶解則有誤問復何誤
古人不恥下問願以為法皇長子復稱善亦竟無所問
竑乃與同列謀先啓其端適講舜典竑舉稽於衆舍己
從人為問皇長子曰稽者考也考集衆思然後舍己之
短從人之長又一日舉上帝䧏衷若有恒性皇長子曰
此無他即天命之謂性也時方十三齡答問無滯竑亦
竭誠啓廸嘗講次羣鳥飛鳴皇長子仰視竑輟講肅立
皇長子歛容聽乃復講如初竑嘗採古儲君事可為法
戒者為養正圖說擬進之同官郭正域軰惡其不相聞
目為賈譽竑遂止竑既負重名性復疎直時事有不可
輙形之言論政府亦惡之張位尤甚二十五年主順天
鄉試舉子曹蕃等九人文多險誕語竑被劾謪福寧州
同知歲餘大計復鐫秩竑遂不出竑博極羣書自經史
至稗官雜說無不淹貫善為古文典正馴雅卓然名家
集名澹園竑所自號也講學以汝芳為宗而善定向兄
弟及李贄時頗以禪學譏之萬歷四十八年卒年八十
熹宗時以先朝講讀恩復官贈諭德賜祭廕子福王時
追諡文端子潤生見忠義傳黃輝字平倩一字昭素南
充人竑同年進士幼穎異父子元官湖廣御史屬訊疑
獄輝檢律如老吏御史聞而異之命負以至授錢榖集
一覽輙記稍長博極羣書年十五舉鄉試第一久之成
進士改庶吉士館課文字多沿襲熟爛目為翰林體及
李攀龍王世貞之學行則又改而從之輝刻意學古一
以韓歐為師館閣文稍變時同館中詩文推陶望齡書
畫推董其昌輝詩及書與齊名至徵事輝十得八九竑
以閎雅名亦自遜不如也由編修遷右中允充皇長子
講官時帝寵鄭貴妃疎皇后長子長子生母王恭妃幾
殆輝從内豎徵知其狀謂同里給事中王德完曰此國
家大事旦夕不測書之史冊謂朝廷無人吾軰為萬世
僇矣德完奮然屬輝具草上之下獄廷杖瀕死輝周旋
槖饘不避險阻人或危之輝曰吾䧟人於禍可坐視乎
輝雅好禪學多方外交為言者所論時已為庶子掌司
經局遂請告歸已起故官擢少詹事兼侍讀學士卒官
陳仁鍚字明卿長洲人父允堅進士歴知諸暨崇德二
縣仁鍚年十九舉萬歷二十五年鄉試聞武進錢一本
善易往師之得其旨要久不第益究心經史之學多所
論著天啓二年以殿試第三人授翰林編修時第一為
文震孟亦老成宿學海内咸慶得人明年丁内艱廬墓
次服闋起故官尋直經筵典誥敕魏忠賢冐邊功矯旨
鍚上公爵給世劵仁鍚當視草持不可其黨以威刧之
毅然曰世自有視草者何必我忠賢聞之怒不數日里
人孫文豸以誦步天歌見捕坐妖言鍜鍊成獄詞連仁
鍚及震孟罪將不測有密救者得削籍歸崇禎改元召
復故官旋進右中允署國子司業事再直經筵以預修
神光二朝實錄進右諭德乞假歸越三年即家起南京
國子祭酒甫拜命得疾卒福王時贈詹事諡文莊仁鍚
講求經濟有志天下事性好學喜著書一時館閣中博
洽者鮮其儔云
董其昌字元宰松江華亭人舉萬歷十七年進士改庶
吉士禮部侍郎田一儁以教習卒官其昌請假走數千
里護其喪歸葬還授編修皇長子出閣充講官因事啟
沃皇長子每目屬之坐失執政意出為湖廣副使移疾
歸起故官督湖廣學政不徇請囑為勢家所怨嗾生儒
數百人鼓譟毁其公署其昌即拜疏求去帝不許而令
所司按治其昌卒謝事歸起山東副使登萊兵備河南
參政並不赴光宗立問舊講官董先生安在乃召為太
常少卿掌國子司業事天啓二年擢本寺卿兼侍讀學
士時修神宗實錄命往南方採輯先朝章疏及遺事其
昌廣搜博徵錄成三百本又採留中之疏切於國本藩
封人才風俗河渠食貨吏治邊防者别為四十卷倣史
贊之例每篇係以筆斷書成表進有詔褒美宣付史館
明年秋擢禮部右侍郎協理詹事府事尋轉左侍郎五
年正月拜南京禮部尚書時政在奄豎黨禍酷烈其昌
深自引遠踰年請告歸崇禎四年起故官掌詹事府事
居三年屢疏乞休詔加太子太保致仕又二年卒年八
十有三贈太子太傅福王時諡文敏其昌天才俊逸少
負重名初華亭自沈度沈粲以後南安知府張弼詹事
陸深布政莫如忠及子是龍皆以善書稱其昌後出超
越諸家始以宋米芾為宗後自成一家名聞外國其畫
集宋元諸家之長行以己意瀟灑生動非人力所及也
四方金石之刻得其制作手書以為二絶造請無虚日
尺素短札流布人間爭購寳之精於品題收藏家得片
語隻字以為重性和易通禪理蕭閒吐納終日無俗語
人儗之米芾趙孟頫云同時以善書名者臨邑邢侗順
天米萬鍾晉江張瑞圖時人謂邢張米董又曰南董北
米然三人者不逮其昌遠甚莫如忠字子良嘉靖十七
年進士累官浙江布政使潔修自好夏言死經紀其喪
善草書詩文有體要是龍字雲卿後以字行更字廷韓
十歲能文長善書皇甫汸王世貞輩亟稱之以貢生終
邢侗字子愿萬歷二年進士終陜西行太僕卿家資鉅
萬築來禽館扵古犂邱減産奉客遂致中落妹慈靜善
倣兄書米萬鍾字友石萬歷二十三年進士歴官江西
按察使天啓五年魏忠賢黨倪文煥劾之遂削籍崇禎
初起太僕少卿卒官張瑞圖者官至大學士逆案中人
也
袁宏道字中郎公安人與兄宗道弟中道並有才名時
稱三袁宗道字伯修萬歷十四年會試第一授庶吉士
進編修卒官右庶子泰昌時追錄光宗講官贈禮部右
侍郎宏道年十六為諸生即結社城南為之長閒為詩
歌古文有聲里中舉萬歷二十年進士歸家下帷讀書
詩文主妙悟選吳縣知縣聽斷敏决公庭鮮事與士大
夫談說詩文以風雅自命已而解官去起授順天教授
歷國子助教禮部主事謝病歸久之起故官尋以清望
擢吏部驗封主事改文選尋移考功員外郎立歲終考
察羣吏法言外官三歲一察京官六歲武官五歲此曹
安得獨免疏上報可遂為定制遷稽勲郎中後謝病歸
數月卒中道字小修十餘歲作黃山雪二賦五千餘言
長益豪邁從兩兄宦游京師多交四方名士足跡半天
下萬歷三十一年始舉扵鄉又十四年乃成進士由徽
州教授歷國子博士南京禮部主事天啓四年進南京
吏部郎中卒扵官先是王李之學盛行袁氏兄弟獨心
非之宗道在館中與同館黃輝力排其說扵唐好白樂
天於宋好蘇軾名其齋曰白蘇至宏道益矯以清新輕
俊學者多舍王李而從之目為公安體然戲謔嘲笑間
雜俚語空疎者便之其後王李風漸息而鍾譚之說大
熾鍾譚者鍾惺譚元春也惺字伯敬竟陵人萬歷三十
八年進士授行人稍遷工部主事尋改南京禮部進郎
中擢福建提學僉事以父憂歸卒於家惺貎寢羸不勝
衣為人嚴冷不喜接俗客由此得謝人事官南都僦秦
淮水閣讀史恒至丙夜有所見即筆之名曰史懷晩逃
於禪以卒自宏道矯王李詩之弊倡以清眞惺復矯其
弊變而為幽深孤峭與同里譚元春評選唐人之詩為
唐詩歸又評選隋以前詩為古詩歸鍾譚之名滿天下
謂之竟陵體然兩人學不甚富其識解多僻大為通人
所譏元春字友夏名軰後扵惺以詩歸故與齊名至天
啓七年始舉鄉試第一惺已前卒矣
王惟儉字損仲祥符人萬歷二十三年進士授濰縣知
縣遷兵部職方主事三十年春遼東總兵官馬林以忤
税使高淮被逮兵部尚書田樂等救之帝怒責職方不
推代者空司而逐惟儉亦削籍歸家居二十年光宗立
起光禄丞三遷大理少卿天啓三年八月擢右僉都御
史巡撫山東值徐鴻儒之亂民多逃亡遼人避難來者
亦多失所惟儉加意綏輯五年三月擢南京兵部右侍
郎未赴入為工部右侍郎魏忠賢黨御史田景新劾之
落職閒住惟儉資敏嗜學初被廢肆力經史百家苦宋
史繁蕪手刪定自為一書好書畫古玩萬歷天啓間世
所稱博物君子惟儉與董其昌並而嘉興李日華亞之
日華字君實嘉興人萬歷二十年進士官至太僕少卿
恬澹和易與物無忤惟儉則口多微詞好抨擊道學人
不能堪嘗與時軰讌集徵漢書一事具悉本末指其腹
笑曰名下寧有虚士乎其自喜如此
曹學佺字能始侯官人弱冠舉萬歷二十三年進士授
戶部主事中察典調南京添注大理左寺正居宂散七
年肆力扵學累遷南京戶部即中四川右參政按察使
蜀府燬於火估修資七十萬金學佺以宗藩條例却之
又中察典議調天啓二年起廣西右參議初梃擊獄興
劉廷元軰主瘋顛學佺著野史紀略直書事本末至六
年秋學佺遷陜西副使未行而廷元附魏忠賢大幸乃
劾學佺私撰野史淆亂國章遂削籍燬所鏤板巡按御
史王政新以嘗薦學佺亦勒閒住廣西大吏揣學佺必
得重禍羈留以待己知忠賢無意殺之乃得釋還崇禎
初起廣西副使力辭不就家居二十年著書所居石倉
園中為石倉十二代詩選盛行扵世嘗謂二氏有藏吾
儒何獨無欲修儒藏與鼎立采擷四庫書因類分輯十
有餘年功未及竣兩京繼覆唐王立扵閩中起授太常
卿尋遷禮部右侍郎兼侍講學士進尚書加太子太保
及事敗走入山中投繯而死年七十有四詩文甚富總
名石倉集萬歷中閩中文風頗盛自學佺倡之晩年更
以殉節著云其同邑後起者曾異撰字弗人晉江人家
侯官父為諸生早卒母張氏以遺腹生家寠甚紡績給
晨夕異撰起孤童事母至孝歲饑採薯葉雜糠籺食之
母妻嘗負畚鋤乾草給爨然性介甚長吏知其貧欲為
地不屑也吳興潘曾紘督學政上其母節行獲旌扵朝
及曾紘巡撫南贛得王惟儉所撰宋史招異撰及新建
徐世溥更定未成而罷異撰久為諸生䆒心經世學所
為詩有竒氣崇禎十二年舉鄉試年四十有九矣再赴
會試還遂卒
王志堅字弱生崑山人父臨亨進士杭州知府志堅舉
萬歷三十八年進士授南京兵部主事遷員外郎郎中
暇日要同舍郎為讀史社撰讀史商語遷貴州提學僉
事不赴乞侍養歸天啓二年起督浙江驛傳奔母喪歸
崇禎四年復以僉事督湖廣學政禮部推為學政第一
六年卒於官志堅少與李流芳同學為詩文法唐宋名
家通籍後卜居吳門古南園杜門却埽肆志讀書先經
後史先史後子集其讀經先箋疏而後辨論讀史先證
據而後發明讀子則謂唐宋而後無子當取說家之有
禆經史者補之讀集則定秦漢以後古文為五編考覈
唐宋碑志援史傳捃雜說以參覈其事之同異文之純
駁其扵内典亦深辨性相之宗作詩甚富自選止七十
餘首弟志長字平仲舉扵鄉亦深扵經學
艾南英字千子東鄉人七歲作竹林七賢論長為諸生
好學無所不窺萬歷末場屋文腐爛南英深疾之與同
郡章世純羅萬藻陳際泰以興起斯文為任乃刻四人
所作行之世世人翕然歸之稱為章羅陳艾天啓四年
南英始舉扵鄉座主檢討丁學乾給事中郝土膏發策
詆魏忠賢南英對策亦有譏刺語忠賢怒削考官籍南
英亦停三科莊烈帝即位詔許會試久之卒不第而文
日有名負氣陵物人多憚其口始王李之學大行天下
談古文者悉宗之後鍾譚出而一變至是有竊重名
於詞林者痛相紏駁南英和之排詆王李不遺餘力兩
京繼覆江西郡縣盡失南英乃入閩唐王召見陳十可
憂疏授兵部主事尋改御史明年八月卒於延平章世
純字大力臨川人博聞強記舉天啓元年鄉試崇禎中
累官柳州知府年已七十矣聞京師變悲憤遘疾卒羅
萬藻字文止世純同縣人天啓七年舉扵鄉崇禎中行
保舉法祭酒倪元璐以萬藻應詔辭不就福王時為上
杭知縣唐王立於閩擢禮部主事南英卒哭而殯之居
數月亦卒陳際泰字大士亦臨川人父流寓汀州武平
生於其地家貧不能從師又無書時取旁舍兒書屏人
竊誦從外兄所獲書經四角已漫滅且無句讀自以意
識别之遂通其義十歲扵外家藥籠中見詩經取而疾
走父見之怒督往田則攜至田所踞高阜而哦遂畢身
不忘久之返臨川與南英軰以時文名天下其為文敏
甚一日可二三十首先後所作至萬首經生舉業之富
無若際泰者崇禎三年舉扵鄉又四年成進士年六十
有八矣又三年除行人居四年護故相蔡國用喪南行
卒扵道
張溥字天如太倉人伯父輔之南京工部尚書溥幼嗜
學所讀書必手鈔鈔已朗誦一過即焚之又鈔如是者
六七始已右手握管處指掌成繭冬日手皸日沃湯數
次後名讀書之齋曰七錄以此也與同里張采共學齊
名號婁東二張崇禎元年以選貢生入都采方成進士
兩人名徹都下已而采官臨川溥歸集部中名士相與
復古學名其文社曰復社四年成進士改庶吉士以葬
親乞假歸讀書若經生無間寒暑四方噉名者爭走其
門盡名為復社溥亦傾身結納交游日廣聲氣通朝右
所品題甲乙頗能為榮辱諸奔走附麗者輒自矜曰吾
以嗣東林也執政大僚由此惡之里人陸文聲者輸貲
為監生求入社不許采又嘗以事抶之文聲詣闕言風
俗之弊皆原扵士子溥采為主盟倡復社亂天下温體
仁方枋國事下所司遷延久之提學御史倪元珙兵備
參議馮元颺太倉知州周仲連言復社無可罪三人皆
貶斥嚴旨窮䆒不已閩人周之夔者嘗為蘇州推官坐
事罷去疑溥為之恨甚聞文聲訐溥遂伏闕言溥等把
持計典已罷職實其所為因及復社恣横狀章下巡撫
張國維等言之夔去官無預溥事亦被旨譙讓至十四
年溥已卒而事猶未竟刑部侍郎蔡奕琛坐黨薛國觀
繋獄未知溥卒也訐溥遥握朝柄已罪由溥因言采結
黨亂政詔責溥采回奏采上言復社非臣事然臣與溥
生平相淬礪死避網羅負義圖全誼不出此念溥日夜
解經論文矢心報稱曾未一日服官懷忠入地即今嚴
綸之下并不得泣血自明良足哀悼當是時體仁已前
罷繼者張至發薛國觀皆不喜東林故所司不敢復奏
及是至發國觀亦相繼罷而周延儒當國溥座主也其
獲再相溥有力焉故采疏上事即得解明年御史劉熙
祚給事中姜埰交章言溥砥行博聞所纂述經史有功
聖學宜取備乙夜觀帝御經筵問及二人延儒對曰讀
書好秀才帝曰溥已卒采小臣言官何為薦之延儒曰
二人好讀書能文章言官為舉子時讀其文又以其用
未竟故惜之耳帝曰亦未免偏延儒言誠如聖諭溥與
黃道周皆偏因善讀書以故惜之者衆帝頷之遂有詔
徵溥遺書而道周亦復官有司先後錄上三千餘卷帝
悉留覽溥詩文敏捷四方徵索者不起草對客揮毫俄
頃立就以故名高一時卒時年止四十采字受先與溥
善溥性寬泛交博愛采特嚴毅喜甄别可否人有過嘗
面叱之知臨川摧強扶弱聲大起移疾歸士民泣送載
道知州劉士斗錢肅樂嚴重之以奸蠧詢采片紙報咸
置之法福王時起禮部主事進員外郎乞假去南都失
守奸人素銜采者羣擊之死復用大錐亂刺之已而甦
避之鄰邑又三年卒
明史卷二百八十八
