欽定四庫全書
明史卷二百五
大學士張廷玉等奉敕修
列傳第九十三
朱紈張經(李天寵周珫楊宜彭黯等)胡宗憲(阮鶚宗禮)曹邦輔(任環吳成噐)
李遂(弟逢進)唐順之(子鶴徵)
朱紈字子純長洲人正德十六年進士除景州知州調
開州嘉靖初遷南京刑部員外郎歴四川兵偹副使與
副總兵何卿共平深溝諸砦番五遷至廣東左布政使
二十五年擢右副都御史廵撫南贛明年七月倭宼起
改提督浙閩海防軍務巡撫浙江初明祖定制片板不
許入海承平久奸民闌出入勾倭人及佛郎機諸國入
互市閩人李光頭歙人許棟踞寕波之雙嶼為之主司
其質契勢家護持之漳泉為多或與通婚姻假濟渡為
名造雙桅大船運載違禁物將吏不敢詰也或負其直
棟等即誘之攻剽負直者脅將吏捕逐之泄師期令去
期他日償他日至負如初倭大怨恨益與棟等合而浙
閩海防久隳戰船哨船十存一二漳泉巡檢司弓兵舊
額二千五百餘僅存千人倭剽掠輒得志益無所忌來
者接踵紈巡海道採僉事項高及士民言謂不革渡船
則海道不可清不嚴保甲則海防不可復上疏具列其
狀扵是革渡船嚴保甲搜捕奸民閩人資衣食於海驟
失重利雖士大夫家亦不便也欲沮壊之紈討平覆鼎
山賊明年將進攻雙嶼使副使柯喬都指揮黎秀分駐
漳泉福寕遏賊奔逸使都司盧鏜將福清兵由海門進
而日本貢使周良違舊約以六百人先期至紈奉詔便
宜處分度不可却乃要良自請後不為例錄其船延良
入寕波賓舘奸民投書激變紈防範密計不得行夏四
月鏜遇賊於九山洋俘日本國人稽天許棟亦就禽棟
黨汪直等收餘衆遁鏜築塞雙嶼而還番舶後至者不
得入分泊南麂礁門青山下八諸島勢家既失利則宣
言被禽者皆良民非賊黨用搖惑人心又挾制有司以
脅從被擄予輕比重者引強盗拒捕律紈上疏曰今海
禁分明不知何由被擄何由脅從若以入番導寇為強
盗海洋敵對為拒捕臣之愚暗寔所未觧遂以便宜行
戮紈執法既堅勢家既懼貢使周良安插已定閩人林
懋和為主客司宣言宜發回其使紈以中國制馭諸番
宜守大信疏爭之強且曰去外國盗易去國國盗難去
中國瀕海之盗猶易去中國衣冠之盗尤難閩浙人益
恨之竟勒周良還泊海嶼以俟貢期吏部用御史閩人
周亮及給事中葉鏜言奏改紈巡視以殺其權紈憤又
明年春上疏言臣整頓海防稍有次第亮欲侵削臣權
致屬吏不肯用命既又陳明國是正憲體定紀綱扼要
害除禍本重斷决六事語多憤激中朝士大夫先入浙
閩人言亦有不悦紈者矣紈前討温盤南麂諸賊連戰
三月大破之還平處州礦盗其年三月佛郎機國人行
劫至詔安紈擊禽其渠李光頭等九十六人復以便宜
戮之具狀聞語復侵諸勢家御史陳九德遂劾紈擅殺
落紈職命兵科都給事杜汝禎按問紈聞之慷慨流涕
曰吾貧且病又負氣不任對簿縱天子不欲死我閩浙
人必殺我吾死自决之不須人也製壙志作俟命詞仰
藥死二十九年給事汝禎巡按御史陳宗䕫還稱奸民
鬻販拒捕無僭號流劫事坐紈擅殺詔逮紈紈已前死
柯喬盧鏜等并論重辟紈清剛峭直勇於任事欲為國
家杜盗源乃為勢家搆䧟朝野太息自紈死罷巡視大
臣不設中外搖手不敢言海禁事浙中衛所四十一戰
船四百三十九尺籍盡耗紈招福清捕盗船四十餘分
布海道在台州海門衛者十有四為黃巖外障副使丁
湛盡散遣之撤偹弛禁未幾海寇大作毒東南者十餘
年
張經字廷彝侯官人初冐蔡姓久之乃復正德十二年
進士除嘉興知縣嘉靖四年召為吏科給事中歴戶科
都給事中數有論劾言官指為張桂黨吏部言經行修
不問擢太僕少卿歴右副都御史協理院事十六年進
兵部右侍郎總督兩廣軍務斷藤峽賊侯公丁據弩灘
為亂經與御史鄒堯臣等定計以軍事屬副使翁萬逹
誘執丁公參議田汝成請乘勢進討命副總兵張經將
三萬五千人為左軍萬逹監之指揮王良輔等六將分
六道會南寕都指揮高乾等萬六千人為右軍副使梁
廷振監之指揮馬文傑等四將分四道會賓州抵賊巢
夾擊賊奔林峒而東良輔等邀之賊中斷復西奔斬首
千二百級其東者遁入羅運山萬逹等移師攻之檄右
軍沿江而東繞出其背賊刊巨木塞隘口布蒺藜箛簽
伏機弩毒鏢懸石樹杪急則撼其樹石皆墜官軍並以
計破之右軍愆期田州土酋盧受乃縱賊去俘其衆四
百五十招降者二千九百有竒土人言祖父居羅運八
世矣未聞官軍涉兹土也捷聞進經左侍郎加秩一級
尋與毛伯温定計撫定安南再進右都御史平思恩九
土司及瓊州黎進兵部尚書副使張瑶等討馬平猺屡
敗帝罪瑶等而宥經給事中周怡劾經經乞罷不久以
憂歸服闋起三邊總督給事中劉起宗言經在兩廣尅
餉銀寝前命三十二年起南京戶部尚書就改兵部明
年五月朝議以倭寇猖獗設總督大臣命經觧部務總
督江南江北浙江山東福建湖廣諸軍便宜行事經徵
兩廣狼土兵聽用其年十一月用兵科言改經右都御
史兼兵部右侍郎耑辦討賊倭二萬餘據柘林川沙窪
其黨方踵至經日選將練兵為搗巢計以江浙山東兵
屡敗欲俟狼土兵至用之明年三月田州瓦氐兵先至
欲速戰經不可東蘭諸兵繼至經以瓦氏兵隸總兵官
俞大猷以東蘭那地南丹兵隸遊擊鄒繼芳以歸順及
思恩東莞兵隸参將湯克寬分屯金山衛閔港乍浦掎
賊三面以待永順保靖兵之集會侍郎趙文華以祭海
至與浙江巡按胡宗憲比屡趨經進兵經曰賊狡且衆
待永保兵至夾攻庶萬全文華再三言經守便宜不聽
文華密疏經糜餉殃民畏賊失機欲俟倭飽颺勦餘寇
報功宜亟治以紓東南大禍帝問嚴嵩嵩對如文華指
且謂蘇松人怨經帝怒即下詔逮經三十四年五月也
方文華拜疏永保兵已至其日即有石塘灣之捷至五
月朔倭突嘉興經遣参將盧鏜督保靖兵拔以大猷督
永順兵由泖湖趨平望以克寬引舟師由中路擊之合
戰扵王江涇斬賊首一千九百餘級焚溺死者甚衆自
軍興來戰功第一給事中李用敬閻望雲等稱言王師
大捷倭奪氣不宜易帥帝大怒曰經欺誕不忠聞文華
劾方一戰用敬等黨奸杖於廷人五十斤為民已而帝
疑之以問嵩嵩言徐階李本江浙人皆言經飬寇不戰
文華宗憲合謀進勦經冐以為功因極言二人忠帝深
入其言經既至偹言進兵始末且言任總督半載前後
俘斬五千乞賜原宥帝終不納論死繋獄其年十月與
巡撫李天寵俱斬天下冤之天寵孟津人由御史遷徐
州兵偹副使却倭通州如臯三十三年六月擢右僉都
御史代王忬巡撫浙江倭掠紹興殱焉賚銀幣頃之賊
犯嘉善圍嘉興劫秀水歸安副使陳宗䕫戰不利百戶
頼榮華中礮死嘉善知縣鄧植棄城走賊入城大掠復
䧟崇德攻德清殺禆將梁鄂等文華謗天寵嗜酒廢事
帝遂除天寵名而擢宗憲以代未幾御史葉恩以倭躙
北新關劾天寵宗憲亦言其縱寇帝怒逮下獄遂與經
同日死代經者應城周珫衡水楊宜節制不行狼土兵
肆焚掠東南民既苦倭復苦兵矣隆慶初復經官諡㐮
愍珫為戶科給事中坐諫世宗南幸謫鎮遠典史累官
右僉都御史巡撫蘇松諸府疏陳禦倭有十難有三策
經既得禍即擢珫兵部右侍郎代之無所展會宗憲已
代天寵因欲奪珫位文華遂劾珫薦宗憲帝為奪珫俸
尋勒為民珫在官僅三十有四日而楊宜代宜撫河南
平劇賊師尚詔遷南京戶部右侍郎未幾代珫時倭勢
猶盛宜為總督而文華督察軍務威出宜上易置文武
大吏惟其爱憎宜懲經天寵禍曲意奉之文華視之蔑
如也倭據陶宅官軍久無功文華遂劾宜宜以狼兵徒
剽掠不可用請募江浙義勇山東箭手益調江浙福建
湖廣漕卒河南毛兵比客兵大集宜不能馭川兵與山
東兵私鬭幾殺参將酉陽兵潰於高橋奪舟徑歸蘇州
明年正月文華還朝請罷宜以宗憲代會御史邵惟中
上失事狀遂奪宜職閒住宜在事僅踰半歲以諂事文
華故得禍輕倭之躙蘇松也起嘉靖三十二年訖三十
九年其閒為巡撫者十人安福彭黯遷南京工部尚書
畏賊不俟代去下獄除名黃岡方任上虞陳洙皆未抵
任任丁憂洙以才不足任别用而代以鄞人屠大山使
提督軍務蘇松巡撫之兼督軍務自大山始閱半歲以
疾免尋坐失事下詔獄為民繼之者珫繼珫者曹邦輔
以文華譖下詔獄謫戍次眉州張景賢以考察奪職次
盩厔趙忻坐金山軍變下獄貶官次江陵陳錠數月罷
去次翁大立當大立時倭患已息而坐惡少年鼓譟為
亂竟罷職無一不得罪去者
胡宗憲字汝貞績溪人嘉靖十七年進士歴知益都餘
姚二縣擢御史巡按宣大詔徙大同左衛軍於陽和獨
石卒聚而譁宗憲單騎慰諭許勿徙乃定三十三年出
按浙江時歙人汪直據五島煽諸倭入寇而徐海陳東
麻葉等巢柘林乍浦川沙窪日擾郡邑帝命張經為總
督李天寵撫浙江又命侍郎趙文華督察軍務文華恃
嚴嵩内援恣甚經天寵不附也獨宗憲附之文華大悦
因相與力排二人倭寇嘉興宗憲中以毒酒死數百人
及經破王江涇宗憲與有力文華盡掩經功歸宗憲經
遂得罪尋又䧟天寵即超擢宗憲右僉都御史代之時
柘林諸倭移屯陶宅勢稍殺會蘇松巡撫曹邦輔殱倭
滸墅文華欲攘功不得大恨遂進勦陶宅殘寇宗憲與
共將銳卒四千營磚橋約邦輔夾擊倭殊死戰宗憲兵
死者千餘文華令副使劉燾攻之復大敗而倭犯浙東
諸州縣殺文武吏甚衆宗憲乃與文華定招撫計文華
還朝盛毁總督楊宜而薦宗憲遂以為兵部右侍郎代
宜初宗憲令客蔣洲陳可願諭日本國王遇汪直飬子
滶於五島邀使見直直初誘倭入犯倭大獲利各島由
此日至既而多殺傷有全島無一歸者死者家怨直直
乃與滶及葉碧川王清溪謝和等據五島自保島人呼
為老船主宗憲與直同鄉里欲招致之釋直母妻於金
華獄資給甚厚洲等諭宗憲指直心動又知母妻無恙
大喜曰俞大猷絶我歸路故至此若貸罪許市吾亦欲
歸耳但日夲國王已死各島不相攝湏次第諭之因留
洲而遣滶等護可願歸宗憲厚遇滶令立功滶遂破倭
舟山再破之列表宗憲請於朝賜滶等金幣縱之歸滶
大喜以徐海入犯來告亡何海果引大隅薩摩二島倭
分掠瓜洲上海慈谿自引萬餘人攻乍浦陳東麻葉與
俱宗憲壁塘棲與廵撫阮鶚相掎角會海趨皂林鶚遣
游擊宗禮擊海於崇德三里橋三戰三捷既而敗死鶚
走桐鄉禮常熟人由世千戶歴署都督僉事驍健敢戰
練卒三千連破倭至是敗殁贈都督同知諡忠壯賜祠
皂林鶚既入桐鄉賊乘勝圍之宗憲計曰與鶚俱䧟無
益也遂還杭州遣指揮夏正等持滶書要海降海驚曰
老船主亦降乎時海病創意頻動因曰兵三路進不由
我一人也正曰陳東已他有約所慮獨公耳海遂疑東
而東知海營有宗憲使者大驚由是有隙正乘間說下
海海遣使來謝索財物宗憲報如其請海乃歸俘二百
人觧桐鄉圍東留攻一日亦去復巢乍浦鶚知不能當
海乃東渡錢塘禦他賊初海入犯焚其舟示士卒無還
心至是宗憲使人語海曰若已内附而吳淞江方有賊
何不擊之以立功且掠其舸為緩急計海以為然逆擊
之朱涇斬三十餘級宗憲令大猷潛焚其舟海心怖以
弟洪來質獻所戴飛魚冠堅甲名劍及他玩好宗憲因
厚遇洪諭海縳陳東麻葉許以世爵海果縳葉以獻宗
憲觧其縳令以書致東圖海而隂泄其書於海海怒海
妾受宗憲賂亦說海於是海復以計縳東來獻帥其衆
五百人去乍浦别營梁莊官軍焚乍浦巢斬首三百餘
級焚溺死稱是海遂刻日請降先期猝至留甲士平湖
城外率酋長百餘胄而入文華等懼欲勿許宗憲強許
之海叩首伏罪宗憲摩海頂慰諭之海自擇沈莊屯其
衆沈莊者東西各一以河為塹宗憲居海東莊以西莊
處東黨令東致書其黨曰督府檄海夕禽若屬矣東黨
懼乘夜將攻海海挾兩妾走間道中矟明日官軍圍之
海投水死會盧鏜亦禽辛五郎至辛五郎者大隅島主
弟也遂俘洪東葉五郎及海首獻京師帝大悦行告廟
禮加宗憲右都御史賜金幣加等海餘黨奔舟山宗憲
令俞大猷雪夜焚其柵盡死兩浙倭漸平三十六年正
月阮鶚改撫福建即命宗憲兼浙江巡撫事蔣洲在倭
中諭山口豐後二島主源義長源義鎮還被掠人口具
方物入貢宗憲以聞詔厚賚其使遣還至十月復遣夷
目善妙等随汪直來市至岑港泊焉浙人聞直以倭船
至大驚巡按御史王本固亦言不便朝臣謂宗憲且釀
東南大禍直遣滶詣宗憲曰我等奉詔來將息兵安境
謂宜使者遠迎宴犒交至今盛陳軍容禁舟楫往來公
紿我耶宗憲觧諭至再直不信乃令其子以書招之直
曰兒何愚也汝父在厚汝父來闔門死矣因要一貴官
為質宗憲立遣夏正偕滶往宗憲嘗預為赦直疏引滶
入卧内隂窺之滶語直疑稍觧乃偕碧川清溪入謁宗
憲尉藉之甚至令至杭見本固本固下直等於獄宗憲
疏請曲貸直死俾戍海上繋番夷心本固爭之彊而外
議疑宗憲納賊賂宗憲懼易詞以聞直論死碧川清溪
戍邊滶與謝和遂支觧夏正柵舟山阻岑港而守官軍
四面圍之賊死鬭多䧟殁者至明年春新倭復大至嚴
旨責宗憲宗憲懼得罪上疏陳戰功謂賊可指日滅所
司論其欺誕帝怒盡奪諸將大猷等職切譲宗憲令尅
期平賊時趙文華已得罪死宗憲失内援見寇患未已
思自媚於上會得白鹿於舟山獻之帝大悦行告廟禮
厚賚銀幣未幾復以白鹿獻帝益大喜告謝元極寳殿
及太廟百官稱貨加宗憲秩既而岑港之賊徙巢柯梅
官軍屡攻不能克御史李瑚劾宗憲誘汪直啟釁本固
及給事中劉堯誨亦劾其老師縱寇請追奪功賞帝命
廷議之咸言宗憲功多宜勿罷帝嘉其禽直功令居職
如故賊之徙柯梅也造巨艦為遁計及艦成宗憲利其
去不擊賊揚帆泊浯嶼縱掠閩海州縣閩人大譟謂宗
憲嫁禍御史瑚再劾宗憲三大罪瑚與大猷皆閩人宗
憲疑大猷漏言劾大猷不力擊大猷遂被逮當是時江
北福建廣東皆中倭宗憲雖盡督東南數十府道遠但
遥領而已不能遍經畫然小勝輒論功受賚無虚月即
敗衂不與其罪三十八年賊大掠温台别部復寇濱海
諸縣給事中羅嘉賓御史龐尚鵬奉詔勘之言宗憲養
寇當置重典帝不問明年論平汪直功加太子太保宗
憲多權術喜功名因文華結嚴嵩父子歲遺金帛子女
珍竒淫巧無數文華死宗憲結嵩益厚威權震東南性
善賓客招致東南士大夫預謀議名用是起至技術雜
流豢飬皆有恩能得其力然剏編提均徭之法加賦額
外民為困敝而所侵官帑歛富人財物亦不貲嘉賓尚
鵬還上宗憲侵帑狀計三萬三千他册籍沉滅宗憲自
辯言臣為國除賊用間用餌非小惠不成大謀帝以為
然更慰諭之尋上疏請得節制巡撫及操江都御史如
三邊故事帝即晉兵部尚書如其請復獻白龜二五色
芝五帝為謝元告廟如前賚宗憲加等明年江西盗起
又兼制江西未至總兵官戚継光已平賊九月奏言賊
屡犯寕台温我師前後俘斬一千四百有竒賊悉蕩平
帝悦加少保兩廣平巨盗張璉亦論宗憲功時嵩已敗
大學士徐階曰兩廣平賊浙何與焉僅賜銀幣未幾南
京給事中陸鳳儀劾其黨嚴嵩及奸欺貪滛十大罪得
旨逮問及宗憲至帝曰宗憲非嵩黨朕拔用八九年人
無言者自累獻祥瑞為群邪所疾且初議獲直予五等
封今若加罪後誰為我任事者其釋令閒住久之以萬
夀節獻秘術十四帝大悦將復用矣會御史汪汝正籍
羅龍文家上宗憲手書乃被劾時自擬旨授龍文以逹
世蕃者遂建下獄宗憲自叙平賊功言以獻瑞得罪言
官且訐汝正受贓事帝終憐之並下汝正獄宗憲竟瘐
死汝正得釋萬歷初復官諡㐮懋阮鶚者桐城人官浙
江提學副使時倭薄杭州鄉民避難入城者有司拒不
許入鶚手劍開門納之全活甚衆以附文華宗憲得超
擢右僉都御史代宗憲巡撫浙江又以文華言特設福
建巡撫即以命鶚初在浙不主撫自桐鄉被圍懼甚寇
犯福州賂以羅綺金花及庫銀數萬又遺巨艦六艘俾
載以走不能措一籌而歛括民財動千萬計帷帟盤盂
率以錦綺金銀為之御史宋儀望等交章劾逮下刑部
嚴嵩為屬法司僅黜為民所侵餉數浮於宗憲追還之
官
曹邦輔字子忠定陶人嘉靖十一年進士歴知元城南
和以廉幹稱擢御史巡視河東鹽政巡按陜西劾總督
張珩等冒功皆謫戍出為湖廣副使補河南柘城賊師
尚詔反䧟歸德檢校董綸率民兵卷戰手刃數賊與其
妻賈氏俱死之又䧟柘城劫舉人陳聞詩為帥不聽斬
從者脅之聞詩紿曰必欲我行毋殺人毋縱火賊許諾
擁上馬不食三日至鹿邑自縊賊圍太康都指揮尚久
紹與戰鄢陵敗績久紹復擊賊於霍山賊圍之兵無敢
進邦輔斬最後者士卒競進賊大潰禽斬六百餘人尚
詔走莘縣被禽賊起四十餘日破府一縣八殺戮十餘
萬邦輔亟戰殱之詔賚銀幣擢山西右参政遷浙江按
察使三十四年拜右僉都御史巡撫應天倭聚柘林其
黨自紹興竄轉掠杭嚴徽寕大平遂犯南京破溧水抵
宜興為官軍所廹奔滸墅副總兵俞大猷副使任環數
邀擊之而柘林餘賊已進據陶宅邦輔督副使王崇古
圍之僉事董邦政把總婁宇協勦賊走太湖追及之盡
殱其衆副將何卿師潰邦輔援之以火噐破賊舟前後
俘斬六百餘人侍郎趙文華欲攘其功邦輔捷書先奏
文華大恨既而與浙江巡按御史胡宗憲會邦輔攻陶
宅賊諸營皆潰賊退邦輔進攻之復敗坐奪俸文華奏
邦輔避難擊易致師後期總督楊宜亦奏邦輔故違節
制給事中夏栻孫濬争之得無罪文華還京奏餘賊且
盡而巡按御史周如斗又奏失事狀帝頗疑文華文華
因言賊易滅督撫非人致敗臣昔論邦輔栻濬遂媒孽
臣東南塗炭何時觧乃逮繫邦輔謫戍朔州隆慶元年
楊博為吏部起邦輔左副都御史協理院事進兵部右
侍郎理戎政尋以左侍郎兼右僉都御史總督薊遼保
定軍務言修治邊墻非上策宜急練兵兵練而後邊事
可議以給事中張鹵言召為右都御史掌院事帝以京
營事重更協理為閱視令付大臣知兵者遂以左都御
史召還任之已從恭順侯吳継爵言復改閱視為提督
未幾轉南京戸部尚書奏督倉主事張振選不奉約束
吏部因言往昔執政喜人悦已屬吏恃為奥援搆䧟堂
上官至屈體降意倒置名分在外巡按御史亦曲庇進
士推知監司賢不肖出其口吻害政無甚於此穆宗深
然其言為黜振選飭内外諸司然迄不能變邦輔累乞
骸骨不聽萬歷元年給由赴闕復以疾求去且言錫林
阿有窺覦志宜愼防之遂致仕去居三年卒贈太子少保
邦輔廉峻自吳中被逮時有司上所儲俸錢揮之去歴
官四十年家無餘貲撫按奏其狀詔遣右評事劉叔龍
為營墳墓任環字應乾長治人嘉靖二十三年進士歴
知黃平沙河滑縣並有能名遷蘇州同知倭患起長吏
不嫺兵革環性慷慨獨以身任之三十一年閏三月禦
賊寳山洋小校張治戰死環奮前縳賊相持數日賊遁
去尋犯太倉環馳赴之嘗遇賊短兵接身被三創幾殆
宰夫捍環出死之賊亦引去已而復至裹瘡出海擊之
怒濤作操舟者失色環意氣彌厲竟敗賊俘斬百餘復
連戰隂沙寳山南沙皆捷擢按察僉事整飭蘇松二府
兵備倭剽掠厭悉歸惟南沙三百人舟壊不能去環與
總兵官湯克寬列兵守之數月賊大至與舊倭合掠華
亭上海環等被劾得宥踰年賊犯蘇州城閉鄉民繞城
號環盡納之全活數萬計副將觧明道擊退賊論前後
功進環右参政賊掠常熟環率知縣王鉄破其巢焚舟
二十七未幾賊掠陸涇壩都督周于德敗績環偕總兵
官俞大猷擊敗之焚舟三十餘賊犯吳江環大猷擊敗
之鶯脰湖賊奔嘉興頃之三板沙賊奪民舟出海環大
猷襲敗之馬蹟山其别部屯嘉定者火爇之盡死論功
廕一子副千戶母憂奪哀賊屯新場環與都司李經等
率永順保靖兵攻之中伏保靖土舍彭翅等皆死環停
俸戴罪賊平乞終制許之踰二年卒年四十給事中徐
師曾頌其功詔贈光禄卿再廕一子副千戶建祠蘇州
春秋致祭環在行間與士卒同寢食所得賜予悉分給
之軍事急終夜露宿或數日絶餐嘗書姓名於肢體曰
戰死分也先人遺體他日或收葬將士皆感激故所向
有功時休寕吳成噐由小吏為會稽典史倭三百餘刦
會稽為官軍所逐走登龕山成噐遮擊盡殪之未幾又
破賊曹蛾江擢浙江布政司經歴遭喪總督胡宗憲奏
留之擢紹興通判論功進秩二級成噐與賊大小數十
戰皆捷身先士卒進止有方略所部無秋毫犯士民率
於其戰處立祠祀之
李遂字邦良豐城人弱冠從歐陽德學登嘉靖五年進
士授行人歴刑部郎中錦衣衛送盗十三人遂惟抵一
人罪餘皆辨釋東宫建赦天下遂請列大禮大獄諸臣
於赦令中尚書聶賢懼不敢乃與同官盧蕙請於都御
史王廷相廷相從之事雖報罷議者嘉焉俄調禮部忤
尚書夏言因事劾之下詔獄謫湖州同知三遷衢州知
府擢蘇松兵偹副使屡遷廣東按察使釋囚八百餘人
進山東右布政使江洋多盗遂遷右僉都御史提督操
江軍政明盗不敢發諳逹犯京師召遂督蘇州軍餉未
謝恩請關防符驗用新銜帝怒削其籍三十六年倭優
江北廷議以督漕都御史兼理巡撫不暇辦寇請特設
巡撫乃命遂以故官撫鳳陽四府時淮揚三中倭歲復
大水且日役民輓大木輸京師遂請餉增兵恤民節用
次第畫戰守計三十八年四月倭數百艘寇海門遂語
諸將曰賊趨如臯其衆必合合則侵犯之路有三由泰
州逼天長鳳泗陵寝驚矣由黃橋逼瓜儀以搖南都運
道梗矣若從冨安沿海東至廟灣則絶地也乃命副使
劉景韶遊擊邱陞扼如臯而身馳泰州當其衝時賊勢
甚盛副將鄧城禦之敗績指揮張谷死焉賊知如臯有
偹將犯泰州遂急檄景韶陞遏賊連戰丁堰海安通州
皆捷賊沿海東掠遂喜曰賊無能為矣令景韶陞尾之
而致賊於廟灣復慮賊突淮安乃夜半馳入城賊尋至
遂督参將曹克新等禦之姚家蕩通政唐順之副總兵
劉顯來援賊大敗走以餘衆保廟灣景韶亦敗賊印莊
追奔至新河口㷊斬甚衆廟彎賊據險不出攻之月餘
不克遂令景韶塞塹夷木壓壘陳火焚其舟賊乘夜雨
潛遁官軍據其巢追奔至鰕子港江北倭悉平帝大喜
璽書奬勵賊駐崇明三沙者將犯揚州景韶戰連勝圍
之劉莊會劉顯來援遂檄諸軍盡屬顯攻破其巢追奔
白駒場賊盡殄時遂已遷南京兵部侍郎論功予一子
官賚銀幣御史陳志勘上遂平倭功前後二十餘戰斬
獲三千八百有竒再予一子世千戶增俸二級莅南京
甫數月振武營軍變振武營者尚書張鏊募健兒以禦
倭素驕悍舊制南軍有妻者月糧米一石無者减其四
春秋二仲月米石折銀五錢馬坤掌南戶部奏減折色
之一督儲侍郎黃懋官又奏革募補者妻糧諸軍大怨
代坤者蔡克廉方病諸軍以歲饑求復折色故額於懋
官懋官不可給餉又踰期三十九年二月都肄日振武
卒鼓譟懋官署懋官急招鏊及守偹大監何綬魏國公
徐鵬舉臨淮侯李庭竹及遂至諸營軍己甲而入予之
銀争攫之懋官見勢洶洶越垣投吏舍亂卒随及鵬舉
鏊慰觧不聽竟戕懋官祼其屍於市綬鵬舉遣吏持黃
紙許給賞萬金卒輒碎之至許犒十萬金乃稍定明日
諸大臣集守偹廳亂卒亦集遂大言曰黃侍郎自越墻
死諸軍特不當殘辱之吾據寔奏朝廷不以叛相誣也
因麾衆退許復妻糧及故額人畀之一金補折價始散
遂乃托病閉閣給免死劵以慰安之而密諭營將掩捕
首惡二十五人繫獄詔追褫懋官及克廉職罷綬庭竹
鏊任鵬舉如故遂以功議擢止誅叛卒三人餘戍邊衛
而三人已前死遂歎曰兵自此益驕矣未幾江東代鏊
為尚書江北池河營卒以千戶吳欽革其幫丁毆而縛
之竿幫丁者操守卒給一丁資往來費也遂已召拜兵
部左侍郎以言官薦擢南京参贊尚書鎮撫之營卒惑
妖僧繡頭後倡訛言遂捕斬繡頭申嚴什伍書其名籍
年貌繫牌腰間軍乃戢既又奏調鎮武軍護陵寢一日
散千人留都自是無患越四年以老致仕遂博學多智
長於用兵然亦善逢迎帝將重建三殿遂奏五河縣泗
水中湧一大杉此川澤效靈為聖主鼎新助帝大喜又
進白兔帝為遣官告廟由此益眷遇卒贈太子太保諡
㐮敏弟逢字邦吉由進士為吏科給事中侍郎劉源清
下吏逢救之並繫得釋進戶科左給事中偕同官諫南
巡下詔獄謫永福典史終德安知府遂子材自有傳
唐順之字應德武進人祖貴戶科給事中父寳永州知
府順之生有異禀稍長洽貫群籍年三十二舉嘉靖八
年會試第一改庶吉士座主張璁疾翰林出諸吉士為
他曹獨欲留順之固辭乃調兵部主事引疾歸久之除
吏部十二年秋詔選朝官為翰林乃改順之編修校累
朝寔錄事將竣復以疾告璁持其疏不下有言順之欲
遠璁者璁發怒擬旨以吏部主事罷歸永不復叙至十
八年選官僚乃起故官兼春坊右司諫與羅洪先趙時
春請朝太子復削籍歸卜築陽羡山中讀書十餘年中
外論薦並報寢倭躪江南北趙文華出視師疏薦順之
起南京兵部主事父憂未終不果出免喪召為職方員
外郎進郎中出覈薊鎮兵籍還奏缺伍三萬有竒見兵
亦不任戰因條上便宜九事總督王忬以下俱貶秩尋
命往南畿浙江視師與胡宗憲協謀討賊順之以禦賊
上策當截之海外縱使登陸則内地咸受祸乃躬泛海
自江隂抵蛟門大洋一晝夜行六七百里從者咸驚嘔
順之意氣自如倭泊崇明三沙督舟師邀之海外斬馘
一百二十沉其舟十三擢太僕少卿宗憲言順之權
輕乃加右通政順之聞賊犯江北急令總兵官盧鏜拒
三沙自率副總兵劉顯馳援與鳳陽巡撫李遂大破之
姚家蕩賊窘退巢廟灣順之薄之殺傷相當遂欲列圍困
賊順之以為非計麾兵薄其營以火礟攻之不能克三
沙又屢告急順之乃復援三沙督鏜顯進擊再失利順
之憤親躍馬布陣賊搆高楼望官軍見順之軍整堅壁
不出顯請退師順之不可持刀直前去賊營百餘步鏜
顯懼失利固要順之還時盛暑居海舟兩月遂得疾返
太倉李遂改官南京即擢順之右僉都御史代遂巡撫
順之疾甚以兵事棘不敢辭渡江賊已為遂等所滅淮
揚適大饑條上海防善後九事三十九年春汛期至力
疾泛海度焦山至通州卒年五十四訃聞予祭葬故事
四品但賜祭順之以勞得賜葬云順之於學無所不窺
自天文樂律地利兵法弧矢勾股壬竒禽乙莫不究極
原委盡取古今載籍剖裂補綴區分部居為左右文武
儒稗六編傳於世學者不能測其奥也為古文洸洋紆
折有大家風生平苦節自厲輟扉為床不施裀褥又聞
良知說於王畿閉戶兀坐匝月忘寝多所自得晚由文
華薦商出處於羅洪先洪先曰向已隸名仕籍此身非
我有安得侔處士順之遂出然聞望頗由此損崇禎中
追諡㐮文子鶴徵隆慶五年進士歴官太常卿亦以博
學聞
贊曰朱紈欲嚴海禁以絶盜源其論甚正顧指斥士大
夫令不能堪卒為所齕齮憤惋以死氣質之為累悲夫
當寇患孔熾撲滅惟恐不盡便宜行誅自其職爾而以
為罪則任法之過也張經功不賞而以冤戮稔倭毒而
助之攻東南塗炭數十年讒賊之罪可勝誅哉宗憲以
奢黷蒙垢然令徐海汪直之徒不死貽患更未可知矣
曹邦輔任環戰功可紀李遂唐順之捍禦得宜而邦輔
之平師尚詔李遂之靖亂卒其功尤著以其始終倭事
故并列焉
明史卷二百五
