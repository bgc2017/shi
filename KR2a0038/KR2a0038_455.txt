欽定四庫全書
明史卷二百八十六
大學士張廷玉等奉敇修
列傳第一百七十四
文苑二
林鴻(鄭定等)王紱(夏㫤)
沈度(弟粲滕用亨等)聶大年
劉溥(蘇平等)張
張泰(陸鈛陸容)程敏政
羅玘儲巏
李夢陽(康海王九思王維楨)何景明
徐禎卿(楊循吉祝允明唐寅桑悦)邊貢
顧璘(弟瑮陳沂等)鄭善夫(殷雲霄方豪等)
陸深(王圻)王廷陳
李濓
林鴻字子羽福清人洪武初以人才薦授將樂縣訓導
歷禮部精膳司員外郎性脱落不善仕年未四十自免
歸閩中善詩者稱十才子鴻為之冠十才子者閩鄭定
侯官王褒唐泰長樂高棅王恭陳亮永福王偁及鴻弟
子周元黃元時人目為三元者也鴻論詩大指謂漢魏
骨氣雖雄而菁華不足晉祖元虚宋尚條暢齊梁以下
但務春華少秋實惟唐作者可謂大成然貞觀尚習故
陋神龍漸變常調開元天寶間聲律大備學者當以是
為楷式閩人言詩者率本扵鴻晉府引禮舍人浦源字
長源無錫人也慕鴻名踰嶺訪之造其門二元請誦所
作曰吾家詩也鴻延之入社鄭定字孟宣嘗為陳友定
記室友定敗浮海亡交廣閒久之還居長樂洪武中徵
授延平府訓導歷國子助教王褒字中美鴻之兄子壻
也為長沙學官遷永豐知縣永樂中召入預修大典擢
漢府紀善唐泰字亨仲洪武二十七年進士歷陜西副
使高棅字彦恢更名廷禮别號漫士永樂初以布衣召
入翰林為待詔遷典籍性善飲工書畫尤專於詩其所
選唐詩品彙唐詩正聲終明之世館閣宗之王恭字安
中隠居七巖山自稱皆山樵者永樂初以儒士薦起待
詔翰林年六十餘與修大典書成授翰林院典籍陳亮
字景明自以故元儒生明興累詔不出作陳摶傳以見
志結草屋滄洲中與三山耆彦為九老會終其身不仕
王稱字孟敡父翰仕元抗節死偁方九歲父友吴海撫
教之洪武中領鄉薦入國學陳情養母母歿廬墓六年
永樂初用薦授翰林檢討與修大典學博才雄最為解
縉所重自負無輩行獨推讓同官王洪王洪者字希範
錢塘人八歲能文十八成進士授吏科給事中改翰林
檢討偕偁等與修大典歷修撰侍講帝頌佛曲於塞外
命洪為文逡巡不應詔為同列所排不復進用卒官而
偁後坐累謫交阯復以縉事連及繋死獄中黃元字元
之將樂人聞鴻棄官歸遂攜妻子居閩縣以歲貢官泉
州訓導周元字微之閩縣人永樂中以文學徵授禮部
員外郎嘗挾書千卷止高棅家讀十年辭去盡棄其書
曰在吾腹笥矣同時趙迪林敏陳仲宏鄭關林泊璟張
友謙亦以能詩名皆鴻之弟子
王紱字孟端無錫人博學工歌詩能書寫山林竹石妙
絶一時洪武中坐累戍朔州永樂初用薦以善事供事
文淵閣久之除中書舍人紱未仕時與吴人韓奕為友
隠居九龍山遂自號九龍山人於書法動以古人自期
畫不苟作游覽之頃酒酣握筆長廊素壁淋漓揮灑有
投金幣購片楮者輒拂袖起或閉門不納雖豪貴人勿
顧也有諫之者紱曰丈夫宜審所處輕者如此重者將
何以哉在京師月下聞吹簫聲乘興寫石竹圖明旦訪
其人贈之則估客也客以紅氍毺餽請再寫一枝為配
紱索前畫裂之還其餽一日退朝黔國公沐晟從後呼
其字紱不應同列語之曰此黔國公也紱曰我非不聞
之是必與我索畫耳晟走及之果以畫請紱頷之而已
踰數年晟復以書來紱始為作畫既而曰我畫直遺黔
公不可黔公客平仲微者我友也以友故與之俟黔公
與求則可耳其高介絶俗如此崑山夏昶者亦善畫竹
石亞於紱畫竹一枝直白金一錠然人多以餽遺得之
㫤字仲昭永樂十三年進士改庶吉士歷官太常寺卿
㫤與上元張益同中進士同以文名同善畫竹其後㫤
見益石渠閣賦自謂不如遂不復作賦益見㫤所畫竹
石亦遂不復畫竹益死土木之難仲微名顯錢塘人嘗
知滕縣事謫戍雲南其為詩頗豪放自喜雲南詩人稱
平居陳郭顯其一也
沈度字民則弟粲字民望松江華亭人兄弟皆善書度
以琬麗勝粲以遒逸勝度博涉經史為文章絶去浮靡
洪武中舉文學弗就坐累謪雲南岷王具禮幣聘之數
進諫未幾辭去都督瞿能與偕入京師成祖初即位詔
簡能書者入翰林給廩禄度與吴縣滕用亨長樂陳登
同與選是時解縉胡廣梁潜王璉皆工書度最為帝所
賞名出朝士右日侍便殿凡金版玉册用之朝廷藏秘
府頒屬國必命之書遂由翰林典籍擢檢討歷修撰遷
侍講學士粲自翰林待詔遷中書舍人擢侍讀進階大
理少卿兄弟並賜織金衣鏤姓名於象簡泥之以金贈
父母如其官馳傳歸告於墓崑山夏昺者字孟暘與其
弟㫤以善書畫聞同官中書舍人時號大小中書而度
粲號大小學士度性敦實謙以下人嚴取與有訓導介
其友求書請識姓字於上度沈思曰得非曩訐奏有司
者耶遽却之其友固請終不肯書姓名其在内廷備顧
問必以正對粲篤於事兄已有賜輒歸其兄滕用亨初
名權字用衡精篆隸書被薦時年七十矣召見大書麟
鳳龜龍四字以進又獻貞符詩三篇授翰林待詔與修
永樂大典用亨善鑒古嘗侍帝觀畫卷未竟衆目為趙
伯駒用亨曰此王詵筆也至卷尾果然陳登字思孝初
仕羅田縣丞改蘭谿再改浮梁選入翰林仍給縣丞禄
歷十年始授中書舍人登於六書本原博考詳究用力
甚勤自周泰以来殘碑斷碣必窮搜摹搨審度而辨定
之得其傳者太常卿南城程南雲也
聶大年字夀卿臨川人父同文洪武中官翰林侍書中
書舍人燕王入京師迎謁道暍死死後五月而大年生
母胡撫之比長博學善詩古文葉盛稱其詩謂三十年
來絶唱也書得歐陽率更法宣德末薦授仁和訓導母
卒歸葬哀感行路里人列其母子賢行上之有司詔旌
其門服闋分教常州遷仁和教諭景泰六年薦入翰林
未幾得疾卒始尚書王直以詩寄錢塘戴文進索畫自
序昔與文進交嘗戲作詩一聫至是十年始成之大年
題其後曰公愛文進之畫十年不忘使以是心待天下
賢者天下寧復有遺賢哉直聞其言不怒亦不薦及大
年疾篤作詩貽直有鏡中白髮孰憐我湖上青山欲待
誰句直曰此欲吾志其墓耳遂為之志
劉溥字原博長洲人祖彦父士賓皆以醫得官溥八歲
賦溝水詩時目為聖童長侍祖父遊兩京研究經史兼
通天文歷數宣德時以文學徵有言溥善醫者授惠民
局副使調太醫院吏目恥以醫自名日吟咏為事其詩
初學西崑後更竒縱與湯允勣蘇平蘇正沈愚王淮晏
鐸鄒亮蔣忠王貞慶號景泰十才子溥為主盟允勣東
甌王和曾孫自有傳蘇平字秉衡弟正字秉貞海寧人
兄弟並以布衣終沈愚字通理崑山人業醫終其身王
淮字柏源慈谿人晏鐸字振之富順人由庶吉士授御
史歷按兩畿山東所至有聲坐言事謫上高典史鄰境
寇發官兵不能討鐸捕滅之歸所掠於民鄒亮字克明
長洲人用况鍾薦擢吏部司務遷御史蔣忠字主忠儀
真人徙居句容王貞慶字善甫駙馬都尉寧子也折節
好士有詩名時稱金粟公子
張弼字汝弼松江華亭人成化二年進士授兵部主事
進員外郎遷南安知府地當兩廣衝奸人聚山谷為惡
悉捕滅之毁淫祠百數十區建為社學謝病歸士民為
立祠弼自幼潁拔善詩文工草書怪偉跌宕震撼一世
自號東海張東海之名流播外裔為詩信手縱筆多不
屬稿即有所屬以書故輒為人持去與李東陽謝鐸善
嘗自言吾平生書不如詩詩不如文東陽戲之曰英雄
欺人每如此不足信也鐸稱其好學不倦詩文成一家
言子弘至自有傳
張泰字亨父太倉人陸釴字鼎儀崑山人陸容字文量
亦太倉人三人少齊名號婁東三鳳泰舉順天八年進
士選庶吉士授檢討遷修撰為人恬淡自守詩名亞李
東陽弘治間藝苑皆稱李懷麓張滄洲東陽有懷麓堂
集泰有滄洲集也鈛與泰同年進士殿試第二授編修
歷修撰諭德孝宗立以東宫講讀勞進太常少卿兼侍
讀得疾歸泰釴皆早卒容成化中進士殿試第二事進
兵部職方郎中西番進獅子奏請大臣往迎容諫止之
遷浙江參政罷歸
程敏政字克勤休寧人南京兵部尚書信子也十歲侍
父官四川巡撫羅綺以神童薦英宗召試悅之詔讀書
翰林院給廩饌學士李賢彭時成愛重之賢以女妻焉
成化二年進士及第授編修歷左諭德直講東宫翰林
中學問該博稱敏政文章古雅稱李東陽性行真純稱
陳音各為一時冠孝宗嗣位以宫僚恩擢少詹事兼侍
講學士直經筵敏政名臣子才高負文學常俯視儕偶
頗為人所疾弘治元年冬御史王蒿等以雨災劾敏政
因勒致仕五年起官尋改太常卿兼侍讀學士掌院事
進禮部右侍郎專典内閣誥敕十二年與李東陽主會
試舉人徐經唐寅預作文與試題合給事中華㫤劾敏
政鬻題時榜未發詔敏政毋閱卷其所錄者令東陽會
同考官覆校二人卷皆不在所取中東陽以聞言者猶
不已敏政㫤經寅俱下獄坐經嘗贄見敏政寅嘗從敏
政乞文黜為吏敏政勒致仕而㫤以言事不實調南太
僕主簿敏政出獄憤恚發癰卒後贈禮部侍郎或言敏
政之獄傅瀚欲奪其位令㫤奏之事祕莫能明也
羅玘字景鳴南城人博學好古文務為竒奥年四十困
諸生輸粟入國學邱濬為祭酒議南人不得留北監玘
固請不已濬罵之曰若識幾字崛彊乃爾玘仰對曰惟
中祕書未讀耳濬姑留之他日試以文乃大驚異成化
末領京闈鄉試第一明年舉進士選庶吉士授編修益
肆力古文每有作或據高樹或閉坐一室瞑目隠度形
容灰槁自此文益竒玘亦厚自負尤尚節義臺諫救劉
遜盡下獄玘言當優容以全國體中官李廣死遺一籍
具識大臣賄交者帝怒命言官指名劾奏玘上言曰大
臣表正百僚今若此固宜寘重典然天下及四裔皆仰
望之一旦指名暴其惡起遠人慢朝廷心言官未見籍
記憑臆而論安辨玉石一經攻摘且玷終身臣請降敇
密諭使引疾退或斥以他事庶不為朝廷羞而仕路亦
清李夢陽下獄玘言夀寧侯託肺腑當有以保全之夢
陽不保為侯累帝深納焉秩滿進侍讀正德初遷南京
太常少卿劉瑾亂政李東陽依違其間玘東陽所舉士
也貽書責以大義且請削門生之籍尋進本寺卿擢南
京吏部右侍郎遇事嚴謹僚屬畏憚畿輔盜縱横而皇
儲未建玘疏論激切且侵執政者七年冬考績赴都遂
引疾致仕歸寧王宸濠慕其名遣使餽玘避之深山及
叛玘已病馳書守臣約討賊事未舉而卒嘉靖初賜諡
文肅學者稱圭峰先生
儲巏字靜夫泰州人九歲能屬文母疾刲股療之卒不
起家貧力營墓域旦哭冡夜讀書不輟成化十九年鄉
試明年會試皆第一授南京考功主事孝宗嗣位疏薦
前直諫貶謫者主事張吉王純中書舍人丁璣進士李
文祥吉等皆錄用久之進郎中吏部尚書耿裕知其賢
調北部考注臧否一出至公嘗覈實一官裕欲改其評
巏正色曰公所執何異王介甫羣僚咸在側裕大慚徐
曰郎中言是然非我莫能容也擢太僕少卿請命史官
記注言動如古左右史時不能用進本寺卿武宗立塞
上有警條禦邊五事又陳馬政病民者四事多議行正
德二年改左僉都御史總督南京粮儲召為戶部右侍
郎尋轉左督倉場所至宿弊盡釐劉瑾用事數陵侮大
臣獨敬巏稱為先生巏憤其所為五年春引疾求去詔
許乘傳有伺侯疾痊以聞其秋瑾敗以故官召辭不赴
後起南京戶部左侍郎就改吏部卒官巏體貌清羸若
不勝衣淳行清修介然自守工詩文好推引知名士辟
遠非類不惡而嚴進士顧璘嘗謁尚書邵寶寶語曰子
立身當以柴墟為法柴墟者巏别號也嘉靖初賜諡文
懿
李夢陽字獻吉慶陽人父正官周王府教授徙居開封
母夢日墮懷而生故名夢陽弘治六年舉陕西鄉試第
一明年成進士授戸部主事遷郎中𣙜關格勢要搆下
獄得釋十八年應詔上書陳二病三害六漸凡五千餘
言極論得失末言壽寧侯張鶴齡招納無賴罔利賊民
勢如翼虎鶴齡奏辨摘疏中陛下厚張氏語誣夢陽訕
母后為張氏罪當斬時皇后有寵后母金夫人泣愬帝
帝不得已繫夢陽錦衣獄尋宥出奪俸金夫人愬不已
帝弗聽召鶴齡間處切責之鶴齡免冠叩頭乃已左右
知帝護夢陽請毋重罪而予杖以洩金夫人憤帝又弗
許謂尚書劉大夏曰若輩欲以杖斃夢陽耳吾寧殺直
臣快左右心乎他日夢陽途遇夀寧侯詈之擊以馬箠
墮二齒夀寧侯不敢校也孝宗崩武宗立劉瑾等八虎
用事尚書韓文與其僚語及而泣夢陽進曰公大臣何
泣也文曰柰何曰比言官劾羣奄閣臣持其章甚力公
誠率諸大臣伏闕爭閣臣必應之去若輩易耳文曰善
屬夢陽屬草會語洩文等皆逐去瑾深憾之矯旨謫山
西布政司經歷勒致仕既而瑾復摭他事下夢陽獄將
殺之康海為說瑾乃免瑾誅起故官遷江西提學副使
令甲副使屬總督夢陽與相抗總督陳金惡之監司五
日會揖巡按御史夢陽又不往揖且敇諸生毋謁上官
即謁長揖毋跪御史江萬實亦惡夢陽淮王府校與諸
生爭夢陽笞校王怒奏之下御史按治夢陽恐萬實右
王訐萬實詔下總督金行勘金檄布政司鄭岳勘之夢
陽偽撰萬實勘金疏以激怒金并搆岳子沄通賄事寧
王宸濠者浮慕夢陽嘗請撰陽春書院記又惡岳乃助
夢陽劾岳萬實復奏夢陽短及偽為奏章事參政吴廷
舉亦與夢陽有隙上疏論其侵官不俟命徑去詔遣大
理卿燕忠往鞫詔夢陽羈廣信獄諸生萬餘為訟冤不
聽劾夢陽陵轢同列挾制上官遂以冠帶閒住去亦禠
岳職謫戍沄奪廷舉俸夢陽既家居益&KR1542;弛負氣治園
池招賓客日縱俠少射獵繁臺晉邱間自號空同子名
震海内宸濠反誅御史周宣劾夢陽黨逆被逮大學士
楊廷和尚書林俊力救之坐前作書院記削籍頃之卒
子枝進士夢陽才思雄鷙卓然以復古自命弘治時宰
相李東陽主文柄雄鷙翕然宗之夢陽獨譏其萎弱倡
言文必秦漢詩必盛唐非是者弗道與何景明徐禎卿
邊貢朱應登顧璘陳沂鄭善夫康海王九思等號十才
子又與景明禎卿貢海九思王廷相號七才子皆卑視
一世而夢陽尤甚吳人黃省會越人周祚千里致書願
為弟子迨嘉靖朝李攀龍王世貞出復奉以為宗天下
推李何王李為四大家無不爭效其體華州王惟禎以
為七言律自杜甫以後善用頓挫倒插之法惟夢陽一
人而後有譏夢陽詩文者則謂其模擬剽竊得史遷少
陵之似而失其真云康海字德涵武功人弘治十五年
殿試第一授修撰與孟陽輩相倡和訾議諸先達忌者
頗衆正德初劉瑾亂政以海同鄉慕其才欲招致之海
不肯往會夢陽下獄書片紙招海曰對山救我對山者
海别號也海乃謁瑾瑾大喜為倒屣迎海因設詭辭說
之瑾意觧明日釋夢陽踰年瑾敗海坐黨落職王九思
字敬夫鄠人弘治九年進士由庶吉士授檢討尋調吏
部至郎中亦以瑾黨謫夀州同知復被論勒致仕海九
思同里同官同以瑾黨廢每相聚沜東鄠杜間挾聲伎
酣欲製樂造歌曲自比俳優以寄其怫鬱九思嘗費重
貲購樂工學琵琶海搊弹尤善後人傳相倣效大雅之
道微矣王維禎字允寧嘉靖十四年進士擢庶吉士累
官南京國子祭酒家居地大震壓死維禎頎而晳自負
經世才職文墨不得少效於世使酒謾罵人多畏而遠
之於文好司馬遷於詩好杜甫而其意以夢陽兼此二
人終身所服膺效法者夢陽也
何景明字仲默信陽人八歲能詩古文弘治十一年舉
於鄉方年十五宗藩貴人爭遣人負視所至聚觀若堵
十五年第進士授中書舍人與李夢陽輩倡詩古文夢
陽最雄駿景明稍後出相與頡頏正德改元劉瑾竊柄
上書吏部尚書許進勸其秉政毋撓語極激烈已遂謝
病歸踰年瑾盡免諸在告者官景明坐罷瑾誅用李東
陽薦起故秩直内閣制敇房李夢陽下獄衆莫敢為直
景明上書吏部尚書楊一清救之九年乾清宫災疏言
義子不當畜邊軍不當留番僧不當寵宦官不當任留
中久之進吏部員外郎直制敇如故錢寧欲交驩以古
畫索題景明曰此名筆毋汚人手留經年終擲還之尋
擢陜西題學副使廖鵬弟太監鑾鎮關中横甚諸參隨
遇三司不下馬景明執撻之其教諸生專以經術世務
遴秀者於正學書院親為說經不用諸家訓詁士始知
有經學嘉靖初引疾歸未幾卒年三十有九景明志操
耿介尚節義鄙榮利與夢陽竝有國士風兩人為詩文
初相得甚歡名成之後互相詆諆夢陽主摹倣景明則
主剏造各樹堅壘不相下兩人交游亦遂分左右袒說
者謂景明之才本遜夢陽而其詩秀逸穏稱視夢陽反
為過之然天下語詩文必竝稱何李又與邊貢徐禎卿
竝稱四傑其持論謂詩溺於陶謝力振之古詩之法亡
於謝文靡於隋韓力振之古文之法亡於韓其意蓋詆
夢陽非篤論也
徐禎卿字昌榖吴縣人資穎特家不畜一書而無所不
通自為諸生已工詩歌與里人唐寅善寅言之沈周楊
循吉由是知名舉弘治十八年進士孝宗遣中使問禎
卿與華亭陸深名深遂得館選而禎卿以貌寢不與授
大理左寺副坐失囚貶國子博士禎卿少與貺允明唐
寅文徵明齊名號吴中四才子其為詩喜白居易劉禹
錫既登第與李夢陽何景明游悔其少作改而趨漢魏
盛唐然故習猶在夢陽譏其守而未化卒年二十有三
禎卿體癯神清詩鎔鍊精警為吴中詩人之冠年雖不
永名滿士林子伯虬舉人亦能詩楊循吉字君謙吴縣
人成化二十年進士授禮部主事善病好讀書每得意
手足踔掉不能自禁用是得顛主事名一歲中數移病
不出弘治初奏乞改教不許遂請致仕歸年纔三十有
一結廬支硎山下課讀經史旁通内典稗官父母歿傾
貲治葬寢苫墓側性狷隘好持人短長又好以學問窮
人至頰赤不顧清寧宫災詔求直言馳疏請復建文帝
尊號格不行武宗駐驆南都召賦打虎曲稱旨易武人
裝日侍御前為樂府小令帝以優排畜之不授官循吉
以為恥閱九月辭歸既復召至京會帝崩乃還嘉靖中
獻九廟頌及華陽求嗣齋議報聞而已晚歲落寞益堅
癖自好尚書顧璘道吴以幣贄促膝論文歡甚俄郡守
邀璘璘將赴之循吉忽色變驅之出擲還其幣明日璘
往謝閉門不納卒年八十九其詩文自定為松籌堂集
他所作又十餘種幾及千卷祝允明字希哲長洲人祖
顯正統四年進士内侍傳旨試能文者四人顯與焉入
掖門知欲令教小内䜿也不試而出由給事中歷山西
參政竝有聲允明以弘治五年舉於鄉久之不第授廣
東興寧知縣捕戮盜魁三十餘邑以無警稍遷應天通
判謝病歸嘉靖五年卒允明生而枝指故自號枝山又
號枝指生五歲作徑尺字九歲能詩稍長博覽羣集文
章有竒氣當筵疾書思若湧泉尤工書法名動海内好
酒色六博善新聲求文及書者踵至多賄妓掩得之惡
禮法士亦不問生產有所入輙召客豪飲費盡乃已或
分與持去不留一錢晚益困每出追呼索逋者相隨於
後允明益自喜所著有詩文集六十卷他雜著百餘卷
子續正德中進士仕至廣西左布政司唐寅字伯虎一
字子畏&KR1167;穎利與里狂生張靈縱酒不事諸生業祝允
明規之乃閉戶浹歲舉弘治十一年鄉試第一座主梁
儲竒其文還朝示學士程敏政敏政亦奇之未幾敏政
總裁會試江隂富人徐經賄其家僮得試題事露言者
劾敏政語連寅下詔獄謪為吏寅恥不就歸家益放浪
寧王宸濠厚幣聘之寅察其有異志佯狂使酒露其醜
穢宸濠不能堪放還築室桃花塢與客日般飲其中年
五十四而卒寅詩文初尚才情晩年頽然自放謂後人
知我不在此論者傷之吳中自枝山輩以放誕不羈為
世所指目而文才輕豔傾動流輩傳說者增益而附麗
之往往出名教外時常熟有桑悦者字民懌尤怪妄亦
以才名吴中書過目輒焚棄曰已在吾腹中矣敢為大
言以孟子自况或問翰林文章曰虚無人舉天下惟悅
其次祝允明又次羅玘為諸生上謁監司曰江南才子
監司大駭延之較書預刊落以試悅文義不屬者索筆
補之年十九舉成化元年鄉會試春官答策語不雅馴
被斥三試得副榜年二十餘耳年籍誤二為六遂除泰
和訓導學士邱濬重其文屬學使者善遇之使者至問
悅不迎豈有恙乎長吏皆銜之曰無恙自負才名不肯
謁耳使者遣吏召不至益兩使促之悦怒曰始吾謂天
下未有無耳者乃今有之與若期三日後來瀆則不來
矣使者恚欲收悦緣濬故不果三日來見長揖使者使
者怒悦脱帽竟去使者下階謝乃已遷長沙通判調柳
州會外艱歸遂不出居家益狂誕鄉人莫不重其文而
駭其行初悦在京師見高麗使城市本朝兩都賦無有
以為恥遂賦之居長沙著庸言自以為窮究天人之際
所著書頗行於世
邊貢字廷實歷城人祖寧應天治中父節代州知州貢
年二十舉於鄉第弘治九年進士除太常博士擢兵科
給事中孝宗崩疏劾中官張瑜太醫劉文泰高廷和用
藥之謬又劾中官苗逵保國公朱暉都御史史琳用兵
之失改太常丞遷衛輝知府改荆州並能其官歷陕西
河南提學副使以母憂家居嘉靖改元用薦起南京太
常少卿三遷太常卿督四夷館擢刑部右侍郎拜戶部
尚書並在南京貢早負才名美風姿所交悉海内名士
久官留都優閒無事游覽江山揮毫浮白夜以繼日都
御使劾其縱酒疾職遂罷歸
顧璘字華玉上元人弘治九年進士授廣平知縣擢南
京吏部主事晉郎中正德四年出為開封知縣數與鎮
守太監廖堂王宏忤逮下錦衣獄謫全州知州秩滿遷
台州知府歷浙江布政使山西湖廣巡撫右副都御史
史所至有聲遷吏部右侍郎改工部董顯陵工畢遷南
京刑部尚書罷歸年七十餘卒璘少負才名與何李相
上下虚己好士如恐不及在浙慕孫太初一元不可得
見道衣幅巾放舟湖上月下見小舟泊斷橋一僧一鶴
一童子煮茗笑曰此必太初也移舟就之遂往還無間
撫湖廣時愛王廷陳才欲見之廷陳不可偵廷陳狎游
疾掩之廷臣避不得遂定交既歸搆息園大治幸舍居
客客常滿從弟瑮字英玉以河南副使歸居園側一小
樓教授自給璘時時與客豪飲伎樂雜作呼瑮瑮終不
赴其孤介如此初麟與同里陳沂王韋號金陵三俊其
後實應朱應登繼起稱四大家璘詩矩矱唐人以風調
勝韋婉麗多致頗失纖弱沂與韋同調應登才思泉湧
落筆千言然璘應登羽翼李夢陽而韋沂則頗持異論
三人者仕宦皆不及璘陳沂字魯南正德中進士由庶
吉士歷編修侍講出為江西參議量移山東參政以不
附張孚敬桂萼改行太僕卿致仕王韋字欽佩父徽成
化時給事中直諫有聲韋舉弘治中進士由庶吉士歷
官太僕少卿子逢元亦能詩朱應登字升之弘治中進
士歷雲南提學副使遷參政恃才傲物中飛語罷歸子
日藩嘉靖間進士終九江知府能文章世其家南都自
洪永初風雅未暢徐霖陳鐸金琮謝璿軰談藝正德時
稍稍振起自璘主詞壇士大夫希風附塵厥道大彰許
榖陳鳳璿子少南金大車大輿金鑾盛時泰陳芹之屬
並從之游榖等皆里人鑾喬居客也儀真蔣山卿江都
趙鶴亦與璘遙相應和沿及末造風流未歇云
鄭善夫字繼之閩縣人弘治十八年進士連遭内外艱
正德六年始為戶部主事𣙜税許墅以清操聞時劉瑾
雖誅嬖倖用事善夫憤之乃告歸築草堂金鼇峰下為
遲清亭讀書其中曰俟天下之清也寡交游日晏未炊
欣然自得起禮部主事進員外郎武宗將南巡偕同列
切諫杖於廷罰跪五日善夫更為疏草置懷中屬其僕
曰死即上之幸不死歎曰時事若此尚可靦顔就列哉
乞歸未得明年力請乃得歸嘉靖改元用薦起南京刑
部郎中未上改吏部行抵建寧便道游武夷九曲風雪
絶糧得病卒年三十有九善夫敦行誼婚嫁七弟妹貲
悉推予之葬母黨二十二人所交盡名士與孫一元殷
雲霄方豪尢友善作詩力摹少陵雲霄字近夫夀張人
善夫同年進士作蓄艾堂聚書數千卷以作者自命正
德中官南京給事中武宗納有娠女子馬姬宫中雲霄
偕同官疏引李園吕不韋事為諷不報卒官年三十
有七鄉人穆孔暉畏雲霄峭直曰殷子耻不善不啻負
穢然方豪字思道䦕化人正德三年進士除崑山知縣
遷刑部主事諫武宗南巡跪闕下五日復受杖歷官湖
廣副使罷歸一元見隠逸傳閩中詩文自林鴻高棅後
閱百餘年善夫繼之迨萬歷中年曹學佺徐&KR0958;輩繼起
謝肇淛鄧原岳和之風雅復振焉學佺詳見後傳&KR0958;字
興公閩縣人兄熥萬歷間舉人&KR0958;以布衣終博聞多識
善草隸書積書鼇峰書舍至數萬卷肇淛字在杭萬歷
三十年進士官工部郎中視河張秋作北河紀略具載
河流原委及歷代治河利病終廣西右布政司原岳字
汝高亦閩縣人肇淛同年進士終湖廣副使
陸深字子淵上海人弘治十八年進士選庶吉士授編
修正德四年劉瑾嫉翰林官亢已悉改外深得南京主
事瑾誅復職歷國子司業祭酒充經筵講官奏講官撰
進講章閣臣不宜改竄忤輔臣謫延平同知晉山西提
學副使改浙江累官四川左布政使松茂諸番亂深主
調兵食有功賜金幣嘉靖十六年召為太常卿兼侍讀
學士世宗南巡深掌行在翰林院印御筆刪侍讀二字
進詹事府詹事致仕卒諡文裕深少與徐禎卿相切磨
為文章有名工書做李邕趙孟頫賞鑒博雅為詞臣冠
然頗倨傲人以此少之同邑有王圻者字光翰嘉靖四
十四年進士除清江知縣調萬安擢御史忤時相出為
福建按察僉事謫卭州判官兩知進賢曹縣遷開州知
州歷官陕西布政參議乞養歸築室淞江之濱種梅萬
樹目曰梅花源以著書為事年踰耄耋猶篝燈帳中丙
夜不輟所撰續文獻通考諸書行世初圻以奏議為趙
貞吉所推張居正與貞吉交惡諷圻攻之不應高拱為
圻坐主時方修隙徐階又以圻為私其鄉人不助己不
能無恚遂摭拾之
王廷陳字樨欽黃岡人父濟吏部郎中廷陳慧潁絶人
幼好弄父抶之輙大呼曰大人奈何虐天下名士正德
十二年成進士選庶吉士益恃才放恣故事兩學士為
館師體嚴重廷陳伺其退食獨上樹杪大聲呌呼兩學
士無如之何佯弗聞也武宗下詔南巡與同館舒芬等
七人將疏諫館師石瑶力止之廷陳賦烏母謠大書於
壁以刺珤及執政皆不悦已而疏上帝怒罰跪五日杖
於廷時已改吏科給事中乃出為裕州知州廷陳不習
為吏又失職怨望簿牒堆案漫不省事夏日裸跣坐堂
皇見飛鳥集庭樹輒止訟者取彈彈之上官行部不出
迎已而布政使陳鳳梧及巡按御史喻茂堅先後至廷
陳以鳳梧座主特出迓鳳梧好謂曰子候我固善御史
即來候之當倍謹廷陳許諾及茂堅至銜其素驕蹇有
意裁抑之以小過搒州吏廷陳為跪請茂堅故益甚廷
陳大罵曰陳公誤我直上堂搏茂堅悉呼吏卒出鎻其
門禁絶供億且將其奏茂堅大窘鳳梧為解乃夜馳去
尋上疏劾之適裕人被案者逸出奏廷臣不法事收捕
繋獄削籍歸世宗踐祚前直諫被謫者悉復官獨廷陳
以罣吏議不與屏居二十餘年嗜酒縱倡樂益自放廢
士大夫造謁多蓬髮赤足不具賓主禮時衣紅紫窄袖
衫騎牛跨馬嘯歌田野間嘉靖十八年詔修承天大志
巡撫顧璘以廷陳及顔木王格薦書成不稱旨賜銀幣
而已廷陳才高詩文重當世一時才士鮮能過之木應
山人官亳州知州格京山人官河南僉事
李濓字川父祥符人舉正德八年鄉試第一明年成進
士授沔陽知州稍遷寧波同知擢山西僉事嘉靖五年
以大計免歸年纔三十有八濓少負俊才時從侠少年
聫騎出城搏獸射雉酒酣悲歌慨然慕信陵君侯生之
為人一日作理情賦友人左國記持以示李夢陽夢陽
太嗟賞訪之吹臺濓自此聲馳河雒間既罷歸益肆力
於學遂以古文名於時初受知夢陽後不屑附和里居
四十餘年著述甚富
明史卷二百八十六
