欽定四庫全書
明史卷二百四十五
大學士張廷玉等奉敕修
列傳第一百三十三
周起元繆昌期
周順昌(子茂蘭朱祖文顔佩韋等)周宗建(蔣英)
黃尊素李應昇
萬燝(丁乾學等)
周起元字仲先海澄人萬歷二十八年鄉試第一明年
成進士歷知浮梁南昌以廉惠稱行取入都注湖廣道
御史方候命值京察御史劉國縉疑鄭繼芳假書出起
元及李邦華李炳恭徐縉芳徐良彦手遂目為五鬼繼
芳且入之疏中起元憤上章自明居二年御史命始下
會太僕少卿徐兆魁以攻東林為御史錢春所劾起元
亦疏劾之奸人劉世學者誠意伯劉藎臣從祖也疏詆
顧憲成起元憤力斥其謬藎臣遂訐起元益詆憲成起
元再疏極論其同官翟鳳翀余懋衡徐良彦魏雲中李
邦華王時熙潘之祥亦交章論列且下令捕世學世學
遂逃去吏部侍郎方從哲由中旨起官起元力言不可
并刺給事中亓詩教周永春吏部侍郎李養正郭士望
等吏部尚書趙煥出雲中時熙於外起元劾其背旨擅
權坐停俸煥去鄭繼之代又出之祥及張鍵起元亦抗
疏糾駁因言張光房等五人不當擯之部曺與黨人牴
捂忌者益衆尋巡按陜西風采甚著卒以東林故出為
廣西參議分守右江道柳州大饑羣盜蠭起起元單騎
招劇賊而振䘏饑民甚至移西川副使未上會遼陽破
廷議通州重地宜設監司乃命起元以參政涖之天啟
三年入為太僕少卿旋擢右僉都御史巡撫蘇松十府
公廉愛民絲粟無所取遇大水百方拯䘏民忘其困織
造中官李實素貪横妄增定額恣誅求蘇州同知楊姜
署府事實惡其不屈摭他事劾之起元至即為姜辨冤
且上去蠧七事語多侵實實欲姜行屬吏禮再疏誣逮
之起元再疏雪姜更切直魏忠賢庇實取嚴旨責起元
令速上姜貪劣狀起元益頌姜廉謹詆實誣毁因引罪
乞罷忠賢大怒矯旨斥姜為民起元復劾實貪恣不法
數事而為姜求寬實以此斂威而忠賢遂銜起元不置
分守參政朱童蒙者先為兵科都給事中以攻鄒元標
講學外遷失志狂暴每行道輒鞕撲數十人血肉狼藉
起元欲糾之童蒙遂稱病去起元乃列其貪虐狀以聞
忠賢遂矯旨削起元籍擢童蒙京卿六年二月忠賢欲
殺高攀龍周順昌繆昌期黃尊素李應昇周宗建六人
取實空印疏令其黨李永貞李朝欽偽為實奏誣起元
為巡撫時乾沒帑金十餘萬日與攀龍輩往來講學因
行居閒矯旨逮起元至則順昌等已斃獄中許顯純酷
搒掠竟如實疏懸贓十萬罄貲不足親故多破其家九
月斃之獄中吳士民及其鄕人無不垂涕者莊烈帝嗣
位贈兵部右侍郎官一子福王時追謚忠惠
繆昌期字當時江隂人為諸生有盛名舉萬歷四十一
年進士改庶吉士年五十有二矣有同年生忌之揚言
為于玉立所薦自是有東林之目張差梃擊事劉廷元
倡言瘋癲劉光復和之疏詆發訐者謂不當詫之為竒
貨居之為元功昌期憤語朝士曰奸徒狙擊青宫此何
等事乃以瘋癲二字庇天下亂臣賊子以竒貨元功四
字沒天下忠臣義士哉廷元輩聞其語深疾之給事中
劉文炳劾大學士吳道南遂隂詆昌期時方授檢討文
炳再疏顯攻昌期即移疾去既而京察廷元輩復思中
之學士劉一燝力持乃免天啟元年還朝一燝以次輔
當國其冬首輔葉向高至小人間一燝於向高謂欲沮
其來向高不悅會給事中孫杰承魏忠賢指劾一燝及
周嘉謨忠賢遽傳旨允放昌期急詣向高力言二人顧
命重臣不可輕逐内傳不可奉向高怫然曰上所傳何
敢不奉昌期曰公三朝老臣始至之日以去就力争必
可得也若一傳而放兩大臣異日天子手滑不復可止
矣向高默然昌期因備言一燝質直無他腸向高意少
解會顧大章亦為向高言之一燝乃得善去兩人故向
高門下士也昌期尋遷左贊善進諭德楊漣劾忠賢疏
上昌期適過向高向高曰楊君此疏太率易其人於上
前時有匡正鳥飛入宫上乘梯手攫之其人挽衣不得
上有小璫賜緋者叱曰此非汝分雖賜不得衣也其強
直如此是疏行安得此小心謹慎之人在上左右昌期
愕然曰誰為此言以誤公可斬也向高色變昌期徐起
去語聞於漣漣怒向高亦内慙密具揭請帝允忠賢辭
忠賢大愠會有言漣䟽乃昌期代草者忠賢遂深怒不
可解及向高去韓爌秉政忠賢遂趙南星高攀龍魏大
中及漣光斗爌皆具揭懇留忠賢及其黨謂昌期實左
右之而昌期於諸人去國率送之郊外執手太息由是
忠賢益恨昌期知勢不可留具疏乞假遂落職閒住五
年春以汪文言獄詞連及削職提問忠賢恨不置明年
二月復於他疏責昌期已削籍猶冠蓋延賓令緹騎逮
問踰月復入之李實疏中下詔獄昌期慷慨對簿詞氣
不撓竟坐贓三千五毒備至四月晦斃於獄莊烈帝即
位贈詹事兼侍讀學士錄其一子詔并予諡而是時姚
希孟以詞臣持物論雅不善左光斗周宗建力尼之遂
并昌期及周起元李應昇黃尊素周朝瑞袁化中顧大
章皆不獲諡福王時始諡文貞
周順昌字景文吳縣人萬歷四十一年進士授福州推
官捕治稅監高寀爪牙不少貸寀激民變刧辱巡撫袁
一驥質其二子并質僉事吕純如或議以順昌代順昌
不可純如以此銜順昌擢吏部稽勲主事天啟中歷文
選員外郎署選事力杜請寄抑僥倖清操皭然乞假歸
順昌為人剛方貞介疾惡如讐巡撫周起元忤魏忠賢
削籍順昌為文送之指斥無所諱魏大中被逮道吳門
順昌出餞與同臥起者三日許以女聘大中孫旂尉屢
趣行順昌瞋目曰若不知世間有不畏死男子耶歸語
忠賢我故吏部郎周順昌也因戟手呼忠賢名罵不絶
口旂尉歸以告忠賢御史倪文煥者忠賢義子也誣劾
同官夏之令致之死順昌嘗語人他日倪御史當償夏
御史命文煥大恚遂承忠賢指劾順昌與罪人婚且誣
以贓賄忠賢即矯旨削奪先所忤副使吕純如順昌同
郡人以京卿家居挾前恨數譖於織造中官李實及巡
撫毛一鷺已實追論周起元遂誣順昌請囑有所乾沒
與起元等並逮順昌好為德於鄉有冤抑及郡中大利
害輒為所司陳說以故士民德順昌甚及聞逮者至衆
咸憤怒號冤者塞道至開讀日不期而集者數萬人咸
執香為周吏部乞命諸生文震亨楊廷樞王節劉羽翰
等前謁一鷺及廵按御史徐吉請以民情上聞旂尉厲
聲罵曰東厰逮人鼠輩敢爾大呼囚安在手擲鋃鐺於
地聲琅然衆益憤曰始吾以為天子命乃東厰耶蠭擁
大呼勢如山崩旂尉東西竄衆縱横毆擊斃一人餘負
重傷踰垣走一鷺吉不能語知府寇慎知縣陳文瑞素
得民曲為解諭衆始散順昌乃自詣吏又三日北行一
鷺飛章告變東厰刺事者言吳人盡反謀斷水道刧漕
舟忠賢大懼已而一鷺言縛得倡亂者顔佩韋馬傑沈
揚楊念如周文元等亂已定忠賢乃安然自是緹騎不
出國門矣順昌至京師下詔獄許顯純鍜鍊坐贓三千
五日一酷掠每掠治必大罵忠賢顯純椎落其齒自起
問曰復能罵魏上公否順昌噀血唾其面罵益厲遂於
夜中潛斃之時六年六月十有七日也明年莊烈帝即
位文煥伏誅實下吏一鷺吉坐建忠賢祠純如坐頌璫
竝麗逆案順昌贈太常卿官其一子給事中瞿式耜訟
諸臣冤稱順昌及楊漣魏大中清忠尤著詔諡忠介長
子茂蘭字子佩刺血書疏詣闕愬冤詔以所贈官推及
其祖父茂蘭更上疏請給三世誥命建祠賜額帝悉報
可且命先後慘死諸臣咸視此例茂蘭好學砥行不就
廕敘國變後隠居不出以夀終諸生朱祖文者都督先
之孫當順昌被逮間行詣都為納饘粥湯藥及徵贓令
急奔走稱貸諸公間順昌襯歸祖文哀慟發病死佩韋
等皆市人文元則順昌輿隸也論大辟臨刑五人延頸
就刃語寇慎曰公好官知我等好義非亂也監司張孝
流涕而斬之吳人感其義合葬之虎邱旁題曰五人之
墓其地即一鷺所建忠賢普惠祠址也
周宗建字季侯吳江人尚書用曾孫也萬歷四十一年
進士除武康知縣調繁仁和有異政入為御史天啟元
年為顧存仁王世貞陶望齡顧憲成請諡追論萬歷朝
小人歷數錢夢臯康丕揚亓詩教趙興邦亂政罪并詆
李三才王圖時遼事方棘上書責備輔臣無何瀋陽破
宗建責當事大臣益急因請破格用人召還熊廷弼已
論兵部尚書崔景榮不當信奸人劉保輔臣劉一燝不
當抑言路因刺右通政林材光禄卿李本固材本固移
疾去魏大中劾王德完庇楊鎬李如楨宗建為德完力
攻大中其持論數與東林左會是歲冬奉聖夫人客氏
既出宫復入宗建首抗疏極論中言天子成言有同兒
戲法宫禁地僅類民家聖朝舉動有乖内外防閑盡廢
此輩一叨隆恩便思踰分狎溺無紀漸成驕恣釁孽日
萌後患難杜玉聖朱娥陸令萱之覆轍可為殷鑒忤旨
詰責清議由此重之明年廣寧失廷臣多庇王化貞欲
甚熊廷弼罪宗建不平為剖兩人罪案頗右廷弼諸庇
化貞者乃深疾宗建京師久旱四月雨雹宗建謂隂盛
陽衰之徵歷陳四事一專譏大學士沈㴶一請寬建言
廢黜諸臣一言廷弼已有定案不當因此羅織朝士隂
刺兵部尚書張鶴鳴給事中郭鞏一則專攻魏進忠略
言近日政事外廷嘖嘖咸謂奥窔之中莫可測識諭旨
之下有物憑焉如魏進忠者目不識一丁而陛下假之
嚬笑曰與相親一切用人行政墮於其說東西易向而
不知邪正顛倒而不覺况内廷之借端與外廷之投合
互相扶同離間之漸將起於蠅營䜛搆之釁必生於長
舌其為隠禍可勝言哉進忠者魏忠賢故名也時方結
客氏為對食廷臣多隂附之其勢漸熾見宗建疏銜次
骨未發也鄒元標建首善書院宗建實司其事元標罷
宗建乞與俱罷不從巡視光禄與給事中羅尚忠力剔
奸弊節省為多尋請核上供器物中官怒取旨詰責宗
建等再疏力持中人滋不悦給事中郭鞏者先以劾廷
弼被謫廷弼敗復官遂深結進忠知進忠最惡宗建乃
疏詆廷弼因詆朝廷之薦廷弼者而宗建與焉其鋒銳
甚南京御史涂世業和之詆宗建誤廷弼且誤封疆宗
建憤䟽駁世業語侵鞏抉其結納忠賢事鞏亦憤上疏
數千言詆宗建益力并及劉一燝鄒元標周嘉謨楊漣
周朝瑞毛士龍方震孺江秉謙熊德陽輩數十人悉指
為廷弼逆黨宗建亦憤抗疏力駁其謬且曰李維翰楊
鎬袁應泰王化貞皆壊封疆之人也亓詩教力主催戰
趙興邦賄賣邊臣皆誤封疆之人也其他薦維翰薦鎬
薦應泰化貞者亦誤封疆之人也鞏胡不一擊之而獨
苛求廷弼且詆薦廷弼者為逆黨哉當是時忠賢勢益
盛宗建慮内外合謀其禍將大三年二月遂抗疏直攻
進忠略言臣於去歲指名劾奏進忠無一日忘臣於是
乘私人郭鞏入都嗾以傾臣并傾諸異已者鞏乃剙為
新幽大幽之說把持察典編廷臣數十人姓名為一册
思一網中之又為匿名書羅織五十餘人投之道左給
事中則劉弘化為首次及周朝瑞熊德陽輩若而人御
史則方震孺為首次及江秉謙輩若而人而臣亦其中
一人也既欲羅諸臣以快報復之私更欲獨中臣以釋
進忠之恨是察典不出於朝廷乃鞏及進忠之察典也
幸直道在人鞏說不行始别借廷弼欲一穽陷之鞏又
因臣論及王安笑臣有何瓜葛陛下亦知安之所以死
乎身首異處肉飽烏鳶骨投黃犬古今未有之慘也鞏
即心暱進忠何至背公滅理且牽連劉一燝周嘉謨楊
漣毛士龍輩謂盡安黨請陛下窮究安死果出何人傾
害則此事即進忠一大罪案鞏之媚進忠即此可為証
據矣先朝汪直劉瑾雖皆梟獍幸言路清明臣僚隔絶
故非久即敗今權璫報復反借言官以伸言官聲勢反
借權璫以重數月以來熊德陽江秉謙侯震暘王紀滿
朝薦斥矣鄒元標馮從吾罷矣文震孟鄭鄤逐矣近且
扼孫慎行盛以弘而絶其揆路摘瓜抱蔓正人重足舉
朝各愛一死無敢明犯其鋒者臣若尚顧微軀不為入
告將内有進忠為之指揮旁有客氏為之羽翼外有劉
朝輩為典兵示威而又有鞏輩蟻附蠅集内外交通驅
除善類天下事尚忍言哉疏入進忠益怒率劉朝等環
泣帝前乞自髠以激帝怒乃令宗建陳交通實狀將加
重譴宗建回奏益侃直進忠議廷杖之閣臣力争乃止
奪俸會給事中劉弘化御史方大任等交章助宗建攻
進忠鞏鞏復力詆諸人詔下諸疏平議廷臣為兩解之
乃嚴旨切責奪鞏宗建俸三月是時劉朝典内操遂謀
行邊廷臣微聞之莫敢言宗建曰鞏自謂未嘗通内今
誠能出片紙遏朝吾請為洗交結之名鞏噤不敢發宗
建乃抗疏極諫歷陳三不可九害會朝與進忠有隙事
亦中寢其冬出按湖廣以憂歸五年三月大學士馮銓
銜御史張慎言嘗論已屬其門生曹欽程誣劾而以宗
建為首并及李應昇黃尊素忠賢遂矯詔削籍下撫按
追贓明年以所司具獄緩遣緹騎逮治俄入之李實疏
中下詔獄毒訊許顯純厲聲罵曰復能詈魏上公一丁
不識乎竟坐納廷弼賄萬三千斃之獄宗建既死徵贓
益急其所親副使蔣英代之輸亦坐削籍忠賢敗詔贈
宗建太僕寺卿官其一子福王時追謚忠毅蔣英嘉善
人舉進士歷知松溪漳浦宜興天啟時由南京驗封郎
中出為福建副使遂遭璫禍忠賢敗以故官分巡蘇松
坐事貶秩未行而宜興民變上官以英先治宜興得民
心檄之撫治宜興非英所轄辭不得則單騎往諭懲豪
家僮客數人令亂民自獻其首惡亂遂定宜興故多豪
家修撰陳於泰編修陳於鼎兄弟尤横遂激民變羣執
兵鼓譟勢洶洶賴英事旋定而周延儒方枋國與陳氏
有連銜英再貶兩秩遂歸鞏遷安人以附忠賢驟遷至
兵部侍郎莊烈帝定逆案削籍論配我
大清拔遷安鞏遁去復詣闕自言拒聘上所撰却聘書
兵部尚書梁廷棟論之下獄坐死巡撫楊嗣昌為訟冤
得遣戍
黃尊素字真長餘姚人萬歷四十四年進士除寧國推
官精敏彊執天啟二年擢御史謁假歸明年冬還朝疏
請召還余懋衡曺於汴劉宗周周洪謨王紀鄒元標馮
從吾而劾尚書趙秉忠侍郎牛應元通政丁啟睿頑鈍
秉忠應元俱引去山東妖賊既平餘黨復煽巡撫王惟
儉不能撫馭尊素疏論之因言巡撫本内外兼用今盡
用京卿不若敡歷外服者之練習又數陳邊事力詆大
將馬世龍忤樞輔孫承宗意時帝在位數年未嘗一召
見大臣尊素請復便殿召對故事面决大政否則講筵
之暇令大臣面商可否帝不能用四年二月大風揚沙
晝晦天鼓鳴如是者十日三月朔京師地震三乾清宫
尤甚適帝體違和人情惶懼尊素力陳時政十失末言
陛下厭薄言官人懷忌諱遂有剽竊皮毛莫犯中扃者
今阿保重於趙嬈禁旅近於唐末蕭牆之憂慘於敵國
廷無謀幄邊無折衝當國者昧安危之機誤國者護恥
敗之局不於此進賢退不肖而疾剛方正直之士如仇
讐陛下獨不為社稷計乎疏入魏忠賢大怒議廷杖之
韓爌力救乃奪俸一年既而楊漣劾忠賢被旨譙讓尊
素憤抗疏繼之略言天下有政歸近倖威福旁移而世
界清明者乎天下有中外洶洶無不欲食其肉而可置
之左右者乎陛下必以為曲謹可用不知不小曲謹不
大無忌必以為惟吾駕馭不知不可駕馭則不可收拾
矣陛下登極以來公卿臺諫纍纍罷政致在位者無
固志不於此稱孤立乃以去一近侍為孤立耶今忠賢不
法狀廷臣已發露無餘陛下若不早斷彼形見勢窮復
何顧忌忠賢必不肯收其已縱之韁而淨滌其腸胃忠
賢之私人必不肻回其已往之棹而默消其冰山始猶
與士大夫為讐繼將以至尊為注柴柵既固毒螫誰何
不惟臺諫折之不足即干戈取之亦難矣忠賢得疏愈
恨萬燝既廷杖又欲杖御史林汝翥諸言官詣閣爭之
小璫數百人擁入閣中攘臂肆罵諸閣臣俯首不敢語
尊素厲聲曰内閣絲綸地即司禮非奉詔不敢至若輩
無禮至此乃稍稍散去無何燝以創重卒尊素上言律
例非叛逆十惡無死法今以披肝瀝膽之忠臣竟殞於
磨牙礪齒之兇豎此輩必欣欣相告吾儕借天子威柄
可鞕笞百僚後世有秉董狐筆繼朱子綱目者書曰某
月某日郎中萬燝以言事廷杖死豈不上累聖德哉進
廷杖之說者必曰祖制不知二正之世王振劉瑾為之
世祖神宗之朝張璁嚴嵩張居正為之奸人欲有所逞
憚忠臣義士掣其肘必借廷杖以快其私使人主蒙拒
諫之名已受乘權之實而仁賢且有抱蔓之形於是乎
為所欲為莫有顧忌而禍即移之國家燝今已矣辱士
殺士漸不可開乞復故官破格賜䘏俾遺孤得扶襯還
鄉燝死且不朽疏入益忤忠賢意八月河南進玉璽忠
賢欲侈其事命由大明門進行受璽禮百僚表賀尊素
上言昔宋哲宗得璽蔡確等競言祥瑞改年元符宋祚
卒不競本朝弘治時陜西獻玉璽止令取進給賞五金
此祖宗故事宜從事獲中止五年春遣視陜西茶馬甫
出都逆黨曹欽程劾其專擊善類助高攀龍魏大中虐
燄遂削籍尊素謇諤敢言尤有深識遠慮初入臺鄒元
標實援之即進規曰都門非講學地徐文貞已叢議於
前矣元標不能用楊漣將擊忠賢魏大中以告尊素曰
除君側者必有内援楊公有之乎一不中吾儕無噍類
矣萬燝死尊素諷漣去漣不從卒及於禍大中將劾魏
廣微尊素曰廣微小人之包羞者也攻之急則挺而走
險矣大中不從廣微益合於忠賢以興大難是時東林
盈朝自以鄉里分朋黨江西章允儒陳良訓與大中有
隙而大中欲駁尚書南師仲䘏典秦人亦多不悦尊素
急言於大中止之最後山西尹同臯潘雲翼欲用其座
主郭尚友為山西巡撫大中以尚友數問遺朝貴執不
可尊素引杜征南數遺洛中貴要為言大中卒不可議
用謝應祥難端遂作汪文言初下獄忠賢即欲羅織諸
人已知為尊素所解恨甚其黨亦以尊素多智慮欲殺
之會吳中訛言尊素欲效楊一清誅劉瑾用李實為張
永授以秘計忠賢大懼遣刺事者至吳中凡四輩侍郎
烏程沈演家居奏記忠賢曰事有迹矣於是日遣使譙
訶實取其空印白疏入尊素等七人姓名遂被逮使者
至蘇州適城中擊殺逮周順昌旂尉其城外人并擊逮
尊素者逮者失駕帖不敢至尊素聞即囚服詣吏自投
詔獄許顯純崔應元搒掠備至勒贓二千八百五日一
追比已知獄卒將害己叩首謝君父賦詩一章遂死時
六年閏六月朔日也年四十三崇禎初贈太僕卿廕一
子福王時追諡忠端
李應昇字仲達江隂人萬歷四十四年進士授南康推
官出無辜十九人於死寘大猾數人重辟士民服其公
廉為之謠曰前林後李清和無比林謂晉江林學曾卒
官南京戶部侍郎以清慎著稱者也九江南康間有柯
陳二大族相傳陳友諒苗裔負固強梗嘗拒捕有司議
兵之應昇單騎往諭皆叩頭聽命出所匿罪人一方以
定天啓二年徵授御史謁假歸明年秋還朝時天子闇
弱庶政怠弛應昇上疏曰方今遼土淪沒黔蜀用兵紅
夷之燄未息西部之賞日增逃兵肆掠於畿輔窮民待
盡於催科逗遛習慣大將畏敵而不敢前法紀陵夷驕
兵鼓譟而弗能問在在增官日日會議覆疏衍為故套
嚴旨等若空言陛下不先振竦精神發皇志氣羣臣孰
肻任怨以破情面之世界者祖宗有早午晚三朝猶時
御便殿咨訪時政願俯納臣言奮然力行天下事尚可
為也報聞頃之復陳時政略曰今天下敝壊極矣在君
臣奮興而力圖之陛下振紀綱則片紙若霆大臣捐私
曲則千里運掌臺諫任糾彈則百司飲冰今動議增官
為人營窟紛紜遷徙名實乖張自登萊增巡撫而侵冒
百餘萬增招練監軍而侵冒又十餘萬邊關内地將領
如蟻剥軍侵饟又不知幾十萬增置總督何補塞垣增
置京堂何裨政事樞貳添注矣孰慷慨以行邊司空添
注矣孰拮据以儲備大將添注矣祗工媒孽而縱通逃
禮兵司屬添注二三十人矣誰儲邊才而精典禮濫開
邊俸捷徑燃灰則吏治日壊白衣攘臂邪人入幕則奸
弁充斥臣請斷自聖心一切報罷又言今事下部曺十
九寢閣宜重申圖典明正將領之罪錦衣旂尉半歸權
要宜遣官巡視如京營之制衛官襲職比勢不嚴宜申
明舊章無使倖進將校蠶食逃軍不招私募乞兒半分
其饟宜力為創懲窮民敲扑號哭滿庭奸吏侵漁福堂
安坐宜嚴其法制時不能用俄劾南京都御史王永光
庇部郎范得志顛倒公論永光尋自引去四年正月疏
陳外番内盜及小人三患譏切近習魏忠賢惡之已復
疏陳民隠言有十害宜急除五反宜急去帝為戒飭所
司京師一日地三震疏請保護聖躬速停内操忠賢領
東厰好用立枷有重三百斤者不數日即死先後死者
六七十人應昇極言宜罷忠賢大恨應昇知忠賢必禍
國密草疏列其十六罪將上為兄所知攘其疏毁之怏
怏而止楊漣劾忠賢得嚴旨應昇憤即抗疏繼之中言
從來奄人之禍其始莫不有小忠小信以固結主心根
株既深毒手乃肆今陛下明知其罪曲賜包容彼緩則
圖自全之計急則作走險之謀蕭牆之間能無隠禍故
忠賢一日不去則陛下一日不安臣為陛下計莫如聽
忠賢引退以全其命為忠賢計亦莫若早自引决以乞
帷蓋之恩不然惡稔貫盈他日欲保首領不可得矣又
曰君側不清安用彼相一時寵利有盡千秋青史難欺
不欲為劉健謝遷者并不能為東陽倘畫策投歡不幾
與焦芳同傳耶時魏廣微方深結忠賢為之謀主知應
昇譏已大恨萬燝之死也應昇極言廷杖不可再士氣
不可折譏切忠賢輩甚至已代高攀龍草疏劾崔呈秀
呈秀窘昏夜款門長跪乞哀應昇正色固拒含怒而去
十月朔帝廟享頒歷廣微後至為魏大中等所糾廣微
恚辨疏詆言者應昇復抗疏論之且曰廣微父允貞為
言官得罪輔臣以去聲施至今廣微奈何比言官路馬
斥為此輩夫不與此輩為伍者必别與一輩為緣乞陛
下戒諭廣微退讀父書保其家聲毋倚三窟與言官為
難他日庶可見乃父地下廣微益怒謀之忠賢將鐫秩
首輔韓爌力救乃奪禄一年其月趙南星等悉被逐朝
事大變明年三月工部主事曺欽程劾應昇護法東林
遂削籍忠賢恨未巳六年三月假李實劾周起元疏入
應昇名遂逮下詔獄酷掠坐贓三千尋於閏六月二日
斃之年甫三十四崇禎初贈太僕卿錄一子福王時追
謚忠毅
萬燝字闇夫南昌人兵部侍郎恭孫也少好學砥礪名
行舉萬歷四十四年進士授刑部主事嘗疏論刑獄千
和天啟初元兵事棘工部需才調燝工部營繕主事督
治九門垣墉市銅江南皆勤於其職遷虞衡員外郎司
鼓鑄時慶陵大工未竣費不貲燝知内府廢銅山積可
發以助鑄移牒内官監言之魏忠賢怒不發燝遂具疏
以請忠賢益怒假中旨詰責燝旋進屯田郎中督陵務
其時忠賢益肆廷臣楊漣等交擊率被嚴旨燝憤抗章
極論略言人主有政權有利權不可委臣下况刑餘寺
人哉忠賢性狡而貪膽麤而大口銜天憲手握王爵所
好生羽毛所惡成瘡痏廕子弟則一世再世賚厮養則
千金萬金毒痡士庶斃百餘人威加搢紳空數十署一
切生殺予奪之權盡為忠賢所竊陛下猶不覺悟乎且
忠賢固供事先帝者也陛下之寵忠賢亦以忠賢曾供
事先帝也乃於先帝陵工略不厝念臣嘗屢請銅靳不
肻予間過香山碧雲寺見忠賢自營墳墓其規制弘敞
擬於陵寢前列生祠又前建佛宇璇題耀日珠網懸星
費金錢幾百萬為己墳墓則如此為先帝陵寢則如彼
可勝誅哉今忠賢已盡竊陛下權致内廷外朝止知有
忠賢不知有陛下尚可一日留左右耶疏入忠賢大怒
矯旨廷杖一百斥為民執政言官論救皆不聽當是時
忠賢惡廷臣交章劾已無所發憤思借燝立威乃命羣
奄至燝邸摔而毆之比至闕下氣息纔屬杖已絶而復
甦羣奄更肆蹴踏越四日即卒時四年七月七日也忠
賢恨猶不置羅織其罪誣以贓賄三百燝廉吏破産乃
竣崇禎初贈光禄卿官其一子福王時諡忠貞燝杖死
未幾巡城御史福清林汝翥嘗笞内侍曺進𫝊國典忠
賢矯旨杖汝翥如燝汝翥懼逃之遵化自歸於巡撫鄧
渼渼以聞卒杖之汝翥起家鄉舉知沛縣徐鴻儒攻沛
甚急堅守不下由此擢御史崇禎時仕至浙江副使汝
翥雖受杖幸不死而是時丁乾學夏之令吳裕中劉鐸
吳懷賢蘇繼歐張汶諸人皆忤忠賢致死乾學浙江山
隂人寄籍京師官檢討天啟四年偕給事中郝土膏典
試江西發策刺忠賢忠賢怒矯旨鐫三秩復除其名已
使人詐為校尉往逮挫辱之竟憤鬱而卒崇禎初贈侍
讀學士之令光山人知攸歙二縣徵授御史嘗疏論邊
事力詆毛文龍不足恃忠賢庇文龍傳旨削之令籍閣
臣救免及巡皇城内史馮忠等犯法劾治之益為忠賢
所銜崔呈秀亦以事銜之遂屬御史卓邁劾之令黨比
熊廷弼有詔削奪頃之御史倪文煥復劾之令計陷文
龍幾悞疆事遂逮下詔獄坐贓拷死裕中江夏人為順
德知縣徵授御史大學士丁紹軾陷熊廷弼死裕中有
疏詆紹軾忠賢傳旨詰裕中為廷弼姻戚代之報讐廷
杖一百創重卒崇禎初賜贈廕鐸廬陵人由刑部郎中
為揚州知府憤忠賢亂政作詩書僧扇有隂霾國事非
句偵者得之聞於忠賢倪文煥者揚州人也素銜鐸遂
嗾忠賢逮治之鐸雅善忠賢子良卿事獲解許還故官
良卿從容問鐸曩錦衣往逮索金幾何曰三千金耳良
卿令錦衣還之其人怒日夜伺鐸隙言鐸繫獄時與囚
方震孺同謀居間遂再下獄會鐸家人有夜醮者參將
張體乾誣鐸呪詛忠賢刑部尚書薛貞坐以大辟忠賢
誅貞體乾並抵罪鐸贈太僕少卿懷賢休寧人由國子
監生授内閣中書舍人同官傅應星者忠賢甥也懷賢
遇之無加禮應星恨之楊漣劾忠賢疏出懷賢書其上
曰宜如韓魏公治任守忠故事即時遣戍又與工部主
事吳昌期書有事極必反反正不遠語忠賢偵知之大
怒曰何物小吏亦敢謗我遂矯旨下詔獄坐以結納汪
文言為左光斗魏大中鷹犬拷掠死崇禎初贈工部主
事繼歐許州人歷知元氏真定柏鄉入為吏部稽勲主
事累遷考功郎中將調文選中旨謂為楊漣私黨削籍
歸時緹騎四出同里副使孫織錦素附忠賢遣人怵繼
歐曰逮者至矣繼歐自經死崇禎初贈太常寺卿汶邯
鄲人尚書國彦曾孫也由廕敘為後軍都督府經歷嘗
被酒詆忠賢下獄拷掠死亦獲贈䘏
贊曰自古閹宦之甘心善類者莫甚於漢唐之季然皆
倉卒一時為自救計耳魏忠賢之殺諸人也揚毒燄以
快其私肆無忌憚蓋主荒政粃之餘公道淪亡人心敗
壊凶氣參會羣邪翕謀故搢紳之偶烈於前古諸人之
受禍也酷矣哉
明史卷二百四十五
