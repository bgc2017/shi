欽定四庫全書
明史卷六十四
大學士張廷玉等奉勅修
志第四十
儀衛
周官王之儀衛分掌於天官春官夏官之屬而蹕事則專屬於秋官漢朝會則衛官陳車騎張旗幟唐沿隋制置衛尉卿掌儀仗帳幕之事宋衛尉領左右金吾衛司左右金吾仗司六軍儀仗司主清道徼巡排列奉引儀仗元置拱衛司領控鶴戶以供其事歷代制度雖有沿革異同總以謹出入之防嚴尊卑之分慎重則尊嚴尊嚴則整肅是故文謂之儀武謂之衛天子出車駕次第謂之鹵簿而唐制四品以上皆給鹵簿則君臣並得通稱也明初詔禮官鹵簿彌文務從省節以示尚質去奢之意凡正至聖節朝會及册拜接見蕃臣儀鸞司陳設儀仗而中宫東宫親王皆有儀仗之制後或隨時增餙要以洪武創制為凖則焉兹撮集禮所載大凡以備考核其郡王及皇妃東宮妃以下儀仗載在會典者並著於篇云皇帝儀仗吳元年十二月辛酉中書左相國李善長率禮官以即位禮儀進是日清晨拱衛司陳設鹵簿列甲士於午門外之東西列旗仗於奉天門外之東西龍旗十二分左右用甲士十二人北斗旗一纛一居前豹尾一居後俱用甲士三人虎豹各二馴象六分左右布旗六十四門旗日旗月旗青龍白虎風雲雷雨江河淮濟旗天馬天祿白澤朱雀元武等旗木火土金水五星旗五嶽旗熊旗鸞旗及二十八宿旗各六行每旗用甲士五人一人執旗四人執弓弩設五輅於奉天門外玉輅居中左金輅次革輅右象輅次木輅俱並列丹墀左右布黃麾仗黃蓋華蓋曲蓋紫方繖紅方繖雉扇朱團扇羽葆幢豹尾龍頭竿信旛傳教旛告止旛絳引旛戟氅戈氅儀鍠氅等各三行丹陛左右陳幢等響節金節燭籠青龍白虎幢班劍吾杖立瓜卧瓜儀刀鐙杖戟骨朵
朱雀元武幢等各三行殿門左右設圓蓋一金交椅金
脚踏水盆水罐團黃扇紅扇皆校尉擎執洪武元年十
月定元旦朝賀儀金吾衛於奉天門外分設旗幟宿衛
於午門外分設兵仗衛韋寺於奉天殿門及丹陛丹墀
設黃麾仗内使監擎執於殿上凡遇冬至聖節册拜親
王及蕃使來朝儀俱同其宣詔赦降香則惟設奉天殿
門及丹陛儀仗殿上擎執云其陳布次第午門外刀盾
殳义各置於東西甲士用赤奉天門外中道金吾宿衛
二衛設龍旗十二分左右用青甲士十二人北斗旗一
纛一居前豹尾一居後俱用黑甲士三人虎豹各二馴
象六分左右左右布旗六十四左前第一行門旗二每
旗用紅甲士五人内一人執旗旗下四人執弓箭第二
行月旗一用白甲士五人内一人執旗旗下四人執弩
青龍旗一用青甲士五人内一人執旗旗下四人執弩
第三行風雲雷雨旗各一每旗用黑甲士五人内一人
執旗旗下四人執弓箭天馬白澤朱雀旗各一每旗用
紅甲士五人内一人執旗旗下四人執弓箭第四行木
火土金水五星旗各一隨其方色每旗用甲士五人内
一人執旗旗下四人執弩其甲木青火紅土黃金白水
黑熊旗鸞旗各一每旗用紅甲士五人内一人執旗旗
下四人執弩第五行角亢氐房心尾箕旗各一每旗用
青甲士五人内一人執旗旗下四人執弓箭第六行斗
牛女虛危室壁旗各一每旗用青甲士五人内一人執
旗旗下四人執弩右前第一行門旗二每旗用紅甲士
五人内一人執旗旗下四人執弓箭第二行日旗一用
紅甲士五人内一人執旗旗下四人執弩白虎旗一用
白甲士五人内一人執旗旗下四人執弩第三行江河
淮濟旗各一隨其方色每旗用甲士五人内一人執旗
旗下四人執弓箭其甲江紅河白淮青濟黑天祿白澤
元武旗各一每旗用甲士五人内一人執旗旗下四人
執弓箭天祿白澤紅甲元武黑甲第四行東南中西北
五嶽旗各一隨其方色每旗用甲士五人内一人執旗
旗下四人執弩其甲東嶽青南嶽紅中嶽黃西嶽白北
嶽黑熊旗麟旗各一每旗用紅甲士五人内一人執旗
旗下四人執弩第五行奎婁胃昴畢觜參旗各一每旗
用青甲士五人内一人執旗旗下四人執弓箭第六行
井鬼柳星張翼軫旗各一每旗用青甲士五人内一人
執旗旗下四人執弩奉天門外拱衛司設五輅玉輅居
中左金輅次革輅右象輅次木輅俱並列典牧所設乘
馬於文武樓之南各三東西相向丹墀左右布黃麾仗
凡九十分左右各三行左前第一行十五黃蓋一紅大
繖二華蓋一曲蓋一紫方繖一紅方繖一雉扇四朱團
扇四第二行十五羽葆幢二豹尾二龍頭竿二信旛二
傳教旛二告止旛二絳引旛二黃麾一第三行十五戟
氅十戈氅五儀鍠氅五右前第一行十五黃蓋一紅大
繖二華蓋一曲蓋一紫方繖一紅方繖一雉扇四朱團
扇四第二行十五羽葆幢二豹尾二龍頭竿二信旛二
傳教旛二告止旛二絳引旛二黃麾一第三行十五戟
氅五戈氅五儀鍠氅五皆校尉擎執丹陛左右拱衛司
陳幢節等仗九十分左右為四行左前第一行響節十
二金節三燭籠三第二行青龍幢一班劍三吾仗三立
瓜三卧瓜三儀刀三鐙杖三戟三骨朵三朱雀幢一右
前第一行響節十二金節十二籠三第二行白虎幢一
班劍三吾杖三立瓜三卧瓜三儀刀三鐙杖三戟三骨
朵三元武幢一皆校尉擎執奉天殿門左右拱衛司陳
設左行圓蓋一金脚踏一金水盆一團黃扇三紅扇三
右行圓蓋一金交椅一金水罐一團黃扇三紅扇三皆
校尉擎執殿上左右内使監陳設左拂子二金唾壺一
金香合一右拂子二金唾盂一金香爐一皆内使擎執
和聲郎陳樂於丹墀文武官拜位之南其氣數詳見樂
志内三年命製郊丘祭祀拜褥郊丘用席表蒲裏為褥
宗廟社禝先農山川用紅文綺表紅木棉布裏為褥十
二年命禮部增設丹墀儀仗黃繖華盖曲蓋紫方繖紅
方繖各二雉扇紅團扇各四羽葆幢龍頭竿絳引傳教
告止信旛各六戟氅戈氅鍠氅各十永樂元年禮部言
鹵簿中宜有九龍車一乘請增置帝曰禮貴得中過為
奢不及為歛先朝審之精矣當遵用舊章豈可輒有增
益以啟後世之奢哉九龍車既先朝所無其仍舊便宣
德元年更造鹵簿儀仗有具服幄殿一座金交椅一金
脚踏一金盆一金罐一金馬杌一鞍籠一金香爐一金
香合一金唾盂一金唾壺一御杖二擺錫明甲一百副
盔一百弓一百箭三千刀一百其執事校尉每人鵝帽
只孫衣銅帶鞾履鞋一副常朝各色羅掌扇四十各色
羅絹繖十萬壽繖一黃雙龍扇二筵宴銷金羅繖四銷
金雨繖四金龍響節二十四
皇后儀仗洪武元年定丹陛儀仗三十六人黃麾二戟
五色繡旛六戈五色繡旛六鍠五色錦旛六小雉扇四
紅雜花團扇四錦曲蓋二紫方繖二紅大繖四丹墀儀
仗五十八人班劍四金吾杖四立瓜四卧瓜四儀刀四
鐙杖四骨朵四斧四響節十二錦花蓋二金交椅一金
脚踏一金水盆一金水罐一方扇八宫申常用儀衛二
十人内使八人色繡旛二金斧二金骨朵二金交椅一
金脚踏一宫女十二人金水盆一金水罐一金香爐一
金香合一金唾壺一金唾盂一拂子二方扇四永樂元
年增置紅杖一對
太皇太后皇太后儀仗與皇后同
皇太子儀仗洪武元年定門外中道設龍旗六其執龍
旗者並戎服黃旗一居中左前青旗一右前赤旗一左
後黑旗一右後白旗一每旗執弓弩軍士六人服各隨
旗色殿下設三十六人絳引旛二戟氅六戈氅六鍠氅
六羽葆幢六青方繖二青小方扇四青雜花團扇四皆
校尉擎執殿前設四十八人班劍四吾杖四立瓜四卧
瓜四儀刀四鐙杖四骨朵四斧四響節十二金節四皆
校尉擎執殿門設十二人金交椅一金脚踏一金水罐
一金水盆一青羅團扇六紅圓蓋二皆校尉擎執殿上
設六人金香爐一香合一唾盂一唾壺一拂子二皆内
使擎執永樂二年禮部言東宫儀仗有司失紀載視親
王差少宜增置金香爐金香合各一殳二义二傳教告
止信旛各二節二幢二夾矟二矟刀盾各二十戟八紅
紙油燈籠六紅羅銷金邊圓繖紅羅繡圓繖各一紅羅
曲蓋繡繖紅羅素圓繖紅羅素方繖青羅素方繖各二
紅羅繡孔雀方扇紅羅繡四季花團扇各四拂子二唾
盂唾壺各一鞍籠一誕馬八紅令旗二清道旗四幰弩
一白澤旗二弓箭二十副從之
親王儀仗洪武六年定宫門外設方色旗二清色白澤
旗二執人服隨旗色並戎服殿下絳引旛二戟氅二戈
氅二鍠氅二皆校尉執殿前班劍二吾杖二立瓜二卧
瓜二儀刀二鐙杖二骨朵二斧二響節八皆校尉執殿
門交椅一脚踏一水罐一水盆一團扇四蓋二皆校尉
執殿上拂子二香爐一香合一唾壺一唾盂一十六年
詔親王儀仗内交椅盆罐用銀者悉改用金建文四年
禮部言親王儀仗合增紅油絹銷金雨繖一紅紗燈籠
紅油紙燈籠各四魫燈二大木銅角四從之永樂三年
命工部親王儀仗内紅銷金繖仍用寶珠龍文凡世子
儀仗同
郡王儀仗令旗二清道旗二幰弩一刀盾十六弓箭十
八副絳引傳教告止信旛各二吾仗儀刀立瓜卧瓜骨
朵斧各二戟十六矟十六麾一幢一節一響節六紅銷
金圓繖一紅圓繖一紅曲柄繖二紅方繖二青圓扇四
紅圓扇四誕馬四鞍籠一馬杌一拂子二交椅一脚踏
一水盆一水罐一香爐一紅紗燈籠二魫燈二帳房一
座
皇妃儀仗紅杖二清道旗二絳引旛二戈氅戟氅儀鍠
氅吾杖儀刀班劎立瓜卧瓜鐙杖骨朵金鉞各二響節
四青方繖四紅繡圓繖一拂子二水盆一水罐一香爐
圓扇四交椅一脚踏一拂子二水盆一木罐一香爐一
香合一唾盂一唾壺一紅紗燈籠四
東宫妃儀仗紅杖二清道旗二絳引旛二儀鍠氅戈氅
戟氅吾杖儀刀班劍立瓜卧瓜鐙杖骨朵金鉞各二響
節四青方繖二紅素圓繖二紅繡圓繖一紅繡方扇四
紅繡花圓扇四青繡圓扇四交椅一脚踏一拂子二水
盆一水罐一香爐一香合一紅紗燈籠四永樂二年禮
部言東宫妃儀仗如親王妃惟香爐香合如中宮但亦
不用金其水盆水罐皆用銀從之
親王妃儀仗紅杖二清道旗二絳引旛二戟氅吾杖儀
刀班劍立瓜卧瓜骨朵鐙杖各二響節四青方繖二紅
綵書雲鳳繖一青孔雀圓扇四紅花扇四交椅一脚踏
一水盆一水罐一紅紗燈籠四拂子二公主世子妃儀
仗俱同
郡王妃儀仗紅杖二清道旗二絳引旛二戟氅吾杖班
劍立瓜骨朵各二響節二青方繖二紅圓繖一青圓扇
二紅圓扇二交椅一脚踏一拂子二紅紗燈籠二水盆
一水罐一
郡主儀仗朴杖二清道旗二班劍吾杖立瓜骨朵各二
響節二青方繖一紅圓繖一青圓扇二紅圓扇二交椅
一脚踏一水盆一水罐一紅紗燈籠二拂子二舊例郡
王儀仗有交椅馬杌皆木質銀裹水盆水罐及香爐香
合皆銀質抹金量折銀三百二十兩郡王妃儀仗有交
椅等大器量折銀一百六十兩餘皆自備充用嘉靖四
十四年定除親王及親王妃初封儀仗照例頒給外其
初封郡王及郡王妃折銀等項併停止萬歷十年定郡
王初封係帝孫者儀仗照例全給係王孫者免蓋宗室
分封漸多勢難徧給也
明史卷六十四
