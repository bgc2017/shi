欽定四庫全書
明史卷二百八十九
大學士張廷玉等奉勅修
列傳第一百七十七
忠義
從古忠臣義士為國捐生節炳一時名垂百世歴代以
來偹極表章尚已明太祖剏業江左首襃余闕福夀以
作忠義之氣至從龍將士或功未就而身亡若豫章康
郎山兩廟及鷄籠山功臣廟所祀諸人爵贈公侯血食
爼豆侑享太廟恤錄子孫所以襃厲精忠激揚義烈意
至遠也建文之變羣臣不惮膏鼎鑊赤姻族以抗成祖
之威稜雖表忠一錄出自𫝊疑亦足以知人心天性之
不冺矣仁宣以降重熙累洽垂二百餘載中間如交阯
之征土木之變宸濠之叛以暨神熹兩朝邊陲多故湛
身殉難者未易更僕數而司勲襃䘏之典悉從優厚或
所司失奏後人得自陳請故節烈之績咸得顯暴於時
迨莊烈之朝運丁陽九時則内外諸臣或隕首封疆或
致命闕下蹈死如歸者尤衆今就有明一代死義死事
之臣博采旁蒐彙次如左同死者各因事附見其事寔
繁多及國家興亡所繫或連属他傳本末始著與夫直
諫死忠疏草𫝊誦人口槩具前帙至若抒忠勝國抗命
興朝稽諸前史例得竝書我
太祖
太宗忠厚開基扶植名教奬張銓之守義釋張春而加禮
洪量同天地大義懸日月
國史所載煥若丹青諸臣之遂志成仁斯為無沗故備
列焉
花雲(朱文遜許瑗等)王愷
孫炎(王道同朱文剛)牟魯(裴源朱顯忠王均諒等)
王綱(子彦逹)王禕(吳雲)
熊鼎易紹宗
琴彭(陳汝石等)皇甫斌(子弼吳貴等)
張瑛(熊尚初等)王禎
萬琛(王祐)周憲(子幹)
楊忠(李睿等)吳景(王源馮傑孫璽等)
霍恩(叚豸張汝舟等)孫燧
許逵黃宏(馬思聪)
宋以方(萬木鄭山趙楠等)
花雲懷遠人貎偉而黑驍勇絶倫至正十三年癸巳杖
劍謁太祖於臨濠竒其才俾將兵略地所至輒克破懷
遠禽其帥攻全椒拔之襲繆家寨羣寇散走太祖將取
滁州率數騎前行雲從卒遇賊數千雲舉鈹翼太祖拔
劍躍馬衝陣而進賊驚曰此黑將軍勇甚不可當其鋒
兵至遂克滁州甲午從取和州獲卒三百以功授管勾
乙未太祖渡江雲先濟既克太平以忠勇宿衛左右從
下集慶獲卒三千擢總管徇鎮江丹陽丹徒金壇皆克
之過馬䭾沙劇盗數百遮道索戰雲且行且鬭三日夜
皆禽殺之授前部先鋒從拔常州守牛塘營太祖立行
樞密院於太平擢雲院判丁酉克常熟獲卒萬餘命趋
寕國兵䧟山澤中八日羣盗相結梗道雲操矛鼓譟出
入斬首千百計身不中一矢還駐太平庚子閏五月陳
友諒以舟師來寇雲與元帥朱文遜知府許瑗院判王
鼎結陣迎戰文遜戰死賊攻三日不得入以巨舟乘漲
緣舟尾攀堞而上城䧟賊縳雲雲奮身大呼縳盡裂起
奪守者刀殺五六人罵曰賊非吾主敵盍趣降賊怒碎
其首縛諸檣叢射之罵賊不少變至死聲猶壯年三十
有九瑗鼎亦抗罵死太祖即吳王位追封雲東邱郡侯
瑗高陽郡侯鼎太原郡侯立忠臣祠並祀之方戰急雲
妻郜祭家廟挈三歲兒泣語家人曰城破吾夫必死吾
義不獨存然不可使花氏無後若等善撫之雲被執郜
赴水死侍兒孫瘞畢抱兒行被掠至九江孫夜投漁家
脱簪珥屬飬之及漢兵敗孫復竊兒走渡江遇僨軍奪
舟棄江中浮斷木入葦洲採蓮寔哺兒七日不死夜半
有父老雷老絜之行踰年逹太祖所孫抱兒拜泣太祖
亦泣寘兒膝上曰將種也賜雷老衣忽不見賜兒名煒
累官水軍衛指揮僉事其五世孫為遼復州衛指揮請
於世宗贈郜貞烈夫人孫安人立祠致祭文遜者太祖養
子也嘗與元帥秦友諒攻克無為州瑗字栗夫樂平人
元末兩舉鄉第一太祖駐婺州瑗謁曰足下欲定天
下非延攬英雄難以成功太祖喜寘幕中参軍事已命
守太平鼎儀徵人初為趙忠養子忠為總管克太平授
行樞密院判鎮池州趙普勝來寇忠陣歿鼎嗣職復故
姓駐太平至是三人皆死之時有劉齊者以江西行省
参政守吉安守將李眀道開門納友諒兵殺参政會萬
中陳海執齊及知府宋叔華脅之降皆不屈又破臨安
執同知趙天麟亦不屈竝送友諒所友諒方攻洪都殺
三人徇城下及䧟無為州執知州董曾曾抗罵不屈沈
之江
王愷字用和當塗人通經史為元府吏太祖拔太平召
為掾從下京口撫定新附民及建中書省用為都事杭
州苗軍數萬降待命嚴州境愷馳諭之偕其帥至太祖
克衢州命總制軍民事愷增城浚濠置遊擊軍籍丁壯
得萬餘人常遇春屯兵金華部將擾民愷械而撻諸市
遇春譲愷愷曰民者國之本撻一部將而民安將軍所
樂聞也乃謝愷時饑疫相仍愷出倉粟修惠濟局全活
無算學校毁與孔子家廟之在衢者並新之設博士弟
子員士翕然悦服開化馬宣江山楊明並為亂先後討
禽之遷左司郎中佐胡大海治省事苗軍作亂害大海
其帥多德愷欲擁之而西愷正色曰吾守土義當死寕
從賊耶遂竝其子行殺之年四十六愷善謀斷嘗白事
未聽却立戶外抵暮不去太祖出怪問之愷諫如初卒
從其議後贈奉直大夫飛騎尉追封當塗縣男
孫炎字伯融句容人面鐵色跛一足談辨風生雅負經
濟與丁復夏煜遊有詩名太祖下集慶召見請招賢豪
成大業時方建行中書省用為首掾從征浙東授池州
同知進華陽知府擢行省都事克處州授總制太祖命
招劉基章溢葉琛等基不出炎使再往基遺以寳劒炎
作詩以為劍當獻天子斬不順命者人臣不敢私封還
之遺基書數千言基始就見送之建康時城外皆賊城
守無一兵苗軍作亂殺院判耿再成執炎及知府王道
同元帥朱文剛幽空室脅降不屈賊帥賀仁德燖雁斗
酒噉炎炎且飲且罵賊怒拔刀叱觧衣炎曰此紫綺裘
主上所賜吾當服以死遂與道同文剛皆見害時年四
十追贈丹陽縣男建像再成祠道同由中書省宣使知
處州贈太原郡侯文剛太祖飬子小字柴舍變起欲與
再成聚兵殺賊不及遂被難贈鎮國將軍附祭功臣廟
牟魯烏程人為莒州同知洪武三年秋青州民孫古朴
為亂襲州城執魯欲降之魯曰國家混一海宇民皆樂
業若等悔過自新可轉禍為福不然官軍旦夕至無遺
種矣我守土臣義惟一死賊不敢害擁至城南魯大罵
遂殺之賊破詔恤其家又有白謙裴源朱顯忠王均諒
王名善黃里顧師勝陳敬吳得井孚之屬謙婺源知州
信州盜蕭明來寇謙力不能禦懷印出北門赴水死源
肇慶府經歴以公事赴新興遇山賊陳勇卿被執勒令
跪源大罵曰我命官乃跪賊邪遂被殺洪武三年贈官
二等顯忠如臯人為張士誠將來降以指揮僉事從鄧
愈下河州抵土番從傅友德克文州遂留守之洪武四
年蜀將丁世珍召番數萬來攻食盡無援或勸走避顯
忠叱不聽攻益急裹創力戰城破為亂兵所殺均諒時
為千戶被執不屈磔死事聞贈恤有差名善義烏人高
州通判有海寇何均善曾被戮洪武五年其黨羅子仁
率衆潛入城執名善不屈死里雲内州同知洪武五年
秋蒙古兵突入城里率兵巷戰死之師勝興化人峩眉
知縣洪武十三年率民兵討賊彭普貴戰死詔襃恤敬
增城人洪武十四年舉賢良為曲靖府經歴署劍川州
事鄰寇來攻敬禦之官兵寡欲退敬瞋目大呼力戰死
命恤其家得全椒人龍里守禦所千戶洪武三十年古
州上婆洞蠻作亂得與鎮守將井孚守城賊燒門急攻
二人開門奮急得中毒弩死孚戰死贈得指揮僉事孚
正千戶子孫世襲
王綱字性常餘姚人有文武才善劉基常語曰老夫樂
山林異時得志勿以世緣累我洪武四年以基薦徵至
京師年七十齒髮神色如少壮太祖異之策以治道擢
兵部郎潮民弗靖除廣東参議督兵餉嘆曰吾命盡此
矣以書訣家人攜子彦逹行單舸往諭潮民叩首服罪
還抵增城遇海寇曹鎮截舟羅拜願為帥綱一諭以禍
福不從則奮罵賊舁之去為壇坐綱日拜請綱罵不絶
聲遂遇害彦逹年十六罵賊求死欲並殺之其酋曰父
忠子孝殺之不祥與之食不顧令綴羊革裹父屍而出
徵史郭純以聞詔立廟死所彦逹以廕得官痛父終身
不仕
王禕字子充義烏人幼敏慧及長身長嶽立屹有偉度
師柳貫黃溍遂以文章名世覩元政衰敝為書七八千
言上時宰危素張起巖並薦不報隠青岩山著書名曰
盛太祖取婺州召見用為中書省掾史征江西禕獻頌
太祖喜曰江南有二儒卿與宋濓耳學問之博卿不如
濓才思之雄濓不如卿太祖創禮賢館李文忠薦禕及
許元王天鍚召寘館中旋授江南儒學提舉司校理累
遷侍禮郎掌起居注同知南康府事多惠政賜金帶寵
之太祖將即位召還議禮坐事忤旨出為漳州府通判
洪武元年八月上䟽言祈天永命之要在忠厚以存心
寬大以為政法天道順人心雷霆霜雪可暫不可常浙
西既平科斂當減太祖嘉納之然不能盡從也明年修
元史命禕與濓為總裁禕史事擅長裁煩剔穢力任筆
削書成擢翰林待制同知制誥兼國史院編修官奉詔
預教大本堂經明理逹善開導召對殿廷必賜坐從容
宴語未久奉使吐蕃未至召還五年正月議招諭雲南
命禕齎詔往至則諭梁王亟宜奉版圖歸職方不然天
討旦夕至王不聽館别室他日又諭曰朝廷以雲南百
萬生靈不欲殱於鋒刃若恃險遠抗明命龍&KR0750;鷁艫會
戰昆明悔無及矣梁王駭服即為改館會元遣托克托
徵餉危言脅王必欲殺禕王不得已出禕見之托克托
欲屈禕禕叱曰天既訖元命我朝寔代之汝爝火餘燼
敢與日月争明邪且我與汝皆使也豈為汝屈或勸之
曰王公素負重名不可害托克托攘臂曰今雖孔聖義
不得存禕顧王曰汝殺我天兵繼至汝禍不旋踵矣遂
遇害時十二月二十四日也梁王遣使致祭具衣冠斂
之建文中禕子紳訟禕事詔贈翰林學士諡文節正統
中改諡忠文成化中命建祠祀之紳字仲縉禕死時年
十三鞠於兄綬事母兄盡孝友長博學受業宋濓濓噐
之曰吾友不亾矣蜀獻王聘紳待以客禮紳啟王往雲
南求父遺骸不獲即死所致祭述滇南慟哭記以歸建
文帝時用薦召為國子博士預修太祖寔錄獻大明鐃
歌鼓吹曲十二章與方孝孺友善卒官子稌字叔豐師
方孝孺孝孺被難與其友鄭珣輩潛收遺骸禍幾不測
自是絶意仕進初紳痛父亡食不兼味稌守之不變居
喪不飲酒不食肉者三年門人私諡曰孝莊先生子汶
字允逹成化十四年進士授中書舍人謝病歸讀書齊
山下弘治初言者交薦與檢討陳獻章同召未抵京卒
禕死雲南之三年死事者又有吳雲雲宜興人元翰林
待制仕太祖為湖廣行省参政洪武八年九月太祖議
再遣使招諭梁王召雲至語之曰今天下一家獨雲南
未奉正朔殺我使臣卿能為我作陸賈乎雲頓首請行
時梁王遣鐵知院輩二十餘人使漠北為大將軍所獲
送京師太祖釋之令與雲偕行既入境鐵知院等謀曰
吾輩奉使被執罪且死乃誘雲令詐為元使改制書共
紿梁王雲誓死不從鐵知院等遂殺雲梁王聞其事收
雲骨送蜀給孤寺殯之雲子黻上雲事於朝詔馳𫝊返
葬以黻為國子生弘治四年正月贈雲刑部尚書諡忠
節與禕竝祠改祠額曰二忠
熊鼎字伯潁臨川人元末舉於鄉長龍溪書院江西寇
亂鼎結鄉兵自守陳友諒屡脅之不應鄧愈鎮江西數
延見竒其才薦之太祖欲官之以親老辭乃留愈幕府
贊軍事母喪除召至京師授德清縣丞松江民錢鶴臯
反鄰郡大驚鼎鎮之以靜吳元年召議禮儀除中書考
功博士遷起居注承詔搜括故事可懲戒者書新宫壁
間舍人耿忠使廣信還奏郡縣官違法状帝遣御史廉
之而時巳頒赦書丞相李善長再諫不納鼎偕給事中
尹正進曰朝廷布大信於四方復以細故煩御史失信
且䙝威帝默然久之乃不遣御史洪武改元新設浙江
按察司以鼎為僉事分部台温台温自方氏竊據偽官
悍將二百人暴横甚鼎盡遷之江淮間民始安平陽知
州梅鎰坐贓辨不已民數百咸訴知州無罪鼎將聽之
吏白鼎釋知州如故出何鼎歎曰法以誅罪吾敢畏譴
誅無罪人乎釋鎰以情聞報如其奏寕海民陳德仲支
解黎異異妻屡訴不得直鼎一日覧牒有青蛙立案上
鼎曰蛙非黎異乎果異止弗動蛙果弗動乃逮德仲鞫
寔立正其罪是秋山東初定設按察司復以鼎為僉事
鼎至奏罷不職有司數十輩列部肅清鼎欲稽官吏利
弊乃令郡縣各置二歷日書所治訟獄錢粟事一留郡
縣一上憲府遞更易按歷鈎考之莫敢隠者尋進副使
徙晉王府右傅坐累左遷復授王府参軍召為刑部主
事八年西部多爾濟巴勒率衆内附改鼎岐寕衛經歴
既至知宼偽降密䟽論之帝遣使慰勞賜裘帽復遣中
使趙成召鼎鼎既行寇果叛脅鼎北還鼎責以大義罵
之遂與成及知事杜寅俱被殺帝聞悼惜命葬之黃羊
川立祠以所食俸給其家
易紹宗攸人洪武時從軍有功授象山縣錢倉所千戶
建文三年倭登岸剽掠紹宗大書於壁曰設將禦敵設
軍衛民縱敵不忠棄民不仁不忠不仁何以為臣為臣
不職何以為人書畢命妻李具牲酒生奠之訣而出密
令遊兵間道焚賊舟賊驚救紹宗格戰追至海岸䧟淖
中手刃數十人遂被害其妻攜孤奏於朝賜葬祭勒碑
旌之
琴彭交阯人永樂中以乂安知府署茶籠州事有善政
宣德元年賊黎利率衆圍其城彭拒守七月糧盡卒疲
諸將無援者巡按御史飛章請救宣宗馳勑責榮昌伯
陳智等曰茶籠守彭被困孤城矢死無貮若等不援將
何以逃責急𤼵兵觧圍無干國憲勅未至而城陥彭死
之詔贈交阯左布政使送一子京師官之時交阯人陳
汝石朱多蒲陶季容陳汀亦皆以忠節著汝石初為陳
氏小校大軍南征率先歸附積功至都指揮僉事永樂
十七年四忙土官車綿子等叛汝石從方政討之深入
賊陣中流矢墜馬與千戶朱多蒲皆死多蒲亦交阯人
事聞遣行人賜祭賻其家官為置塚
皇甫斌夀州人先為興州右屯衛指揮同知以才調遼
海衛忠勇有智略遇警輒身先士卒宣德五年十月勒
兵禦寇至密城東峪自旦及晡力戰矢盡援絶子弼以
身衛父俱戰死千戶吳貴百戶吳襄毛觀並驍勇出必
衝鋒至是皆死斌等雖死殺傷過當寇亦引退事聞詔
有司襃恤
張瑛字彦華浙江建德人永樂中舉於鄉歴刑部員外
郎正統時擢建寕知府鄧荗七作亂賊二千餘廹城結
砦四出剽掠瑛率建安典史鄭烈會都指揮徐信軍分
三路襲之斬首五百餘遂拔其砦進右参議仍知府事
烈亦遷主簿茂七既誅其黨林拾得等轉掠城下瑛與
從父敬禦之賊敗乘勝逐北䧟伏中敬死瑛被執大罵
不屈死詔贈福建按察使賜祭官其子弘治中建寕知
府劉璵請於朝立祠致祭時泉州守熊尚初亦以拒賊
被執死尚初南昌人初為吏以才擢都察院都事進經
歴正統中用都御史陳鎰薦擢泉州知府盜起上官檄
尚初監軍不旬日降賊數百已而賊逼城下守將不敢
禦尚初憤提民兵數百與晉江主簿史孟常隂陽訓術
楊仕弘分統之拒於古陵坡兵敗皆遇害郡人哀之為
配享忠臣廟
王禎字維禎吉水人祖省死建文難自有𫝊成化初禎
由國子生授䕫州通判二年荆㐮石和尚流劫至巫山
督盜同知王某者怯不救禎面數之即代勒所部民兵
晝夜行至則城已䧟賊方聚山中禎擊殺其魁餘盡遁
乃行縣撫傷殘招潰散久乃得還甫三日賊復劫大昌
禎趣同知行不應指揮曹能柴成與同知比激禎曰公
為國出力肯復行乎禎即請往兩人偽許相左右禎上
馬挾二人與俱夾水陣既渡兩人見賊即走禎被圍半
日誤入淖中賊執欲降之禎大罵賊怒斷其喉及右臂
而死從行者奉節典史及部卒六百餘人皆死自死所
至府三百餘里所乘馬奔歸血淋漓毛盡赤衆始知禎
敗往覓屍面如生子廣鬻馬為歸貲王同知得馬不償
直櫬既行馬夜半哀鳴同知起視之馬驟前囓項擣其
胸翼日嘔血死人稱為義馬事聞贈禎僉事錄一子
萬琛字廷獻宣城人慷慨負氣節舉於鄉弘治中知瑞
金縣十八年正月劇盜大至縣人洶洶逃竄有勸琛急
去者琛斥之率民兵數十人迎敵殺賊二十餘人相持
至明日力屈被執罵不絶口賊攢刺之乃死贈光禄少
卿賜祭葬予廕時有王祐者為廣昌知縣賊至民盡逃
援兵又不至祐拔刀自刲其腹曰有城不能守何生為
左右奔奪其刀後援兵集賊稍退越七日復突至祐倉
皇赴敵死之
周憲安陸人弘治六年進士除刑部主事進員外郎十
七年坐事下詔獄謫兖州通判正德初復故官歴江西
副使華林馬腦賊方熾總督陳金檄憲勦之平馬腦砦
及仙女鷄公嶺諸寨先後斬獲千餘人華林賊窘遣諜
者詭言饑困狀憲信之移檄會師夾擊他將多觀望憲
攻北門三戰賊稍却與子幹先登逼之賊下木石如雨
軍潰憲中槍幹前救力戰堕崖死憲創重被執罵不絶
口賊支觧之事始聞贈按察使予祭葬諡節愍廕一子
旌幹門曰孝烈嘉靖二年江西廵撫盛應期請與黃宏
馬思聰並旌詔附祀忠烈祠後從給事中李鐸言命有
司歲給其家米二石帛二匹
楊忠寕夏人世官中衛指揮以功進都指揮僉事廉介
有謀勇正德五年安化王寘鐇反其黨丁廣將殺廵撫
安惟學忠在側罵曰賊狗敢犯上邪廣怒殺之迄死罵
益厲忠同官李睿聞變馳至寘鐇所門閉不得入大罵
為賊所賊百戶張欽不從逆走至雷福堡亦被殺皆贈
官予廕表忠睿曰忠烈之門欽曰忠節之門
吳景南陵人弘治九年進士正德中歴官四川僉事守
江津重慶人曹弼亡命播州紏衆寇川南謀與大盜藍
廷瑞合六年正月逼江津御史俞緇遁去屬景及都指
揮龐鳳禦之鳳邀景俱走景不可率典史張俊迎擊手
殺三賊矢被面急收兵入保城已䧟大呼曰寕殺我毋
殺士民賊強之跪不屈遂被殺俊亦死廵撫林俊上其
事詔贈景副使賜祭葬立祠江津予世廕是月僉事王
源行部川北會藍廷瑞鄢本恕等掠通巴至營山源率
典史鄧俊禦之皆被殺贈源副使廕其子源五臺人弘
治十二年進士明年正月賊麻六兒將逼川東副使馮
傑追擊於倉溪俘斬頗衆日晡移營鐵山關賊乘夜衝
突傑死之贈按察使賜祭葬諡恪愍世廕百戶是時略
陽知縣孫璽劍州判官羅明梁山主簿時植亦皆死於
賊璽字廷信代州人舉於鄉知扶風縣都御史藍章以
略陽漢中要地舊無城檄璽往城之工未畢賊至縣令
嚴順欲去璽拔刀斫坐几曰欲去者視此乃率寮屬堅
守數日城䧟璽被執大罵不屈賊臠殺之順逃去誣璽
俱逃溺於江以他人屍斂璽子啟視非是訟於朝勘得
死節狀贈光禄少卿賜祭予廕抵順罪明以吏起家鄢
本恕逼其城與子介拒守城䧟父子皆罵賊死植字良
材通許人由國子生授官時攝縣事賊方四等略地植
拒却之斬獲數十級踰月復至相拒數日城䧟說之降
不屈脅取其印不予大罵被殺妻賈聞變即自縊女九
歲赴火死明植皆贈恤如制而表植妻女為貞烈其時
士民冐死殺賊者有趙趣徐敬之雷應通袁璋之屬趣
梁山諸生賊攻城同友人黃甲李鳳何璟蕭銳徐宣楊
茂寬趙采誓死拒守城䧟皆死都御史林俊嘉其義立
祠祀之敬之亦梁山人衆推為部長以拒賊䧟陣死應
通嘉州人賊衝百丈關父子七人倡義死戰被執俱慷
慨就殺璋江南人素以勇俠聞廵撫林俊委勦賊所在
有功後為所執其子襲挺身救之連殺七賊亦被執俱
死襲死三日兩目猶瞠視其父林俊表其門曰父子忠
節總制彭澤為勒石城隍廟祀於忠孝祠
霍恩字天錫易州人弘治十五年進士正德中歴知上
蔡縣六年賊四起中原郡邑多殘破畿内則棗強知縣
叚豸大城知縣張汝舟河南則恩及典史梁逵西平知
縣王佐主簿李銓葉縣知縣唐天恩永城知縣王鼎裕
州同知郁采都指揮詹濟鄉官任賢固始丞曾基夏邑
丞安宣息縣主簿邢祥睢寕主簿金聲邱紳西華教諭
孔環山東則萊蕪知縣熊驂萊州衛指揮僉事蔡顯南
畿則靈璧主簿蔣賢皆抗節死而恩佐采環死尤烈恩
與梁逵共守當賊至時語妻劉曰脱有急汝若何劉願
同死乃築臺廨後約曰見我下城即賊入矣及城䧟恩
拔刀下城劉臺上見之即縊未絶以簪刺心死恩被執
賊脅之跪罵曰吾此膝肯為賊屈乎賊日殺人以懾之
罵益厲賊以刀抉其口支觧之逵自經死豸字世高澤
州人起家進士正德中授兵科都給事中謫棗強令賊
至連戰却之及城䧟中四矢一鎗瞋目大呼殺賊而死
賊屠其城汝舟官大城時與主簿李銓迎戰皆被殺佐
字汝弼潞州舉人授西平令手殺賊數十人矢斃其渠
帥賊忿急攻三日佐力屈被執罵不絶口賊縣諸竿殺
而支觧之天恩知葉縣賊至與父政等七人俱死鼎知
永城城䧟繫印於肘端坐待賊不屈死采字亮之浙江
山隂人進士由主事謫教諭遷裕州同知與濟賢共堅
守斬獲多城䧟被執采罵不輟賊碎其輔頰而死濟亦
不屈死賢嘗為御史方里居招邑子三千人拒守罵賊
死一家死者十三人基為固始丞被執使馭馬不從被
害宣初授夏邑丞賊楊虎逼其境或勸毋往宣兼程進
抵任七日賊大至拒守有功城䧟死之祥已致仕城䧟
罵賊死聲紳與義士朱用之迎戰死環南宫人由歲貢
生授來安知縣為劉瑾黨所䧟左遷西華教諭被執賊
曰呼我王即釋汝厲聲曰我恨不得碎汝萬叚肯媚汝
求活耶遂被殺驂為賊所執與主簿韓塘俱不屈死顯
與三子淇英順俱禦盜力戰死諸人死節事聞皆贈官
賜祭予廕立祠如制恩妻劉贈宜人建忠節坊旌之天
恩鼎基宣祥諸人里貫無考時有鄭寳為欎林州同知
署北流縣事妖賊李通寳犯北流寳與子宗珪出戰皆
死王振者為福建黃崎鎮廵檢海寇大至率三子臣朝
寔迎戰竟日伏兵起振被殺屍僵立三子救之臣重傷
朝寔皆死亦予恤有差
孫燧字德成餘姚人弘治六年進士歴刑部主事再遷
郎中正德中歴河南右布政使寕王宸濠有逆謀結中
官幸臣日夜詗中朝事幸有變又劫持羣吏厚餌之使
為己用惡廵撫王哲不附已毒之得疾踰年死董傑代
哲僅八月亦死自是官其地者惴惴以得去為幸代傑
者任漢俞諫皆歲餘罷歸燧以才節著治聲廷臣推之
代十年十月擢右副都御史廵撫江西燧聞命嘆曰是
當死生以之矣遣妻子還鄉獨携二僮以行時宸濠逆
狀已大露南昌人洶洶謂宸濠旦暮得天子燧左右悉
宸濠耳目燧防察密左右不得窺獨時時為宸濠陳說
大義卒不悛隂察副使許逵忠勇可屬大事與之謀先
是副使胡世寕暴宸濠逆謀中官幸臣為之地世寕得
罪去燧念訟言於朝無益乃托禦他寇預為偹先城進
賢次城南康瑞州患建昌縣多盜割其地别置安義縣
以漸弭之而請復饒撫二州兵偹不得復則請敕湖東
分廵兼理之九江當湖衝最要害請重兵偹道權兼攝
南康寕州武寕瑞昌及湖廣興國通城以便控制廣信
横峰青山諸窯地險人悍則請設通判駐弋陽兼督旁
五縣兵又恐宸濠劫兵噐假討賊盡出之他所宸濠瞷
燧圖已使人賂朝中幸臣去燧而遺燧棗棃薑芥以示
意燧笑却之逵勸燧先發後聞燧曰奈何予賊以名且
需之十三年江西大水宸濠素所蓄賊淩十一吳十三
閔念四等出没鄱陽河燧與逵謀捕之三賊遁沙井燧
自江外掩捕夜大風雨不克濟三賊走匿宸濠祖墓間
於是密䟽白其狀且言宸濠必反章七上輒為宸濠遮
護不得逹宸濠恚甚因宴毒燧不死燧乞致仕又不許
憂懼甚明年宸濠脅鎮廵官奏其孝行燧與廵按御史
林潮冀藉是少緩其謀乃共奏於朝朝議方降旨責燧
等會御史蕭淮盡發宸濠不軌狀詔重臣宣諭宸濠聞
遂决計反六月乙亥宸濠生日宴鎮廵三司明日燧及
諸大吏入謝宸濠伏兵左右大言曰孝宗為李廣所悮
抱民間子我祖宗不血食者十四年今太后有詔令我
起兵討賊亦知之乎衆相顧愕眙燧直前曰安得此言
請出詔示我宸濠曰毋多言我往南京汝當扈駕燧大
怒曰汝速死耳天無二日吾豈從汝為逆哉宸濠怒叱
燧燧益怒急起不得出宸濠入内殿易戎服出麾兵縳
燧逵奮曰汝曹安得辱天子大臣因以身翼蔽燧賊并
縳逵二人且縳且罵不絶口賊擊燧左臂與折逵同曳
出逵謂燧曰我勸公先發者知有今日故也燧逵同遇
害惠民門外廵按御史王金布政使梁宸以下咸稽首
呼萬歲宸濠遂發兵偽署三賊為將軍首遣婁伯徇進
賢為知縣劉源清所斬招窯賊賊畏守吏不敢發大索
兵噐於城中不得賊多持白梃伍文定起義兵設兩人
木主於文天祥祠率吏民哭之南贑廵撫王守仁與共
平賊諸逋賊走安義皆見獲無脱者人於是益思燧功
燧生有異質兩目爍爍夜有光死之日天忽隂惨烈風
驟起凡數日城中民大恐走收兩人屍屍未變黑雲蔽
之蠅蚋無近者明年守臣上其事於朝未報世宗即位
贈禮部尚書諡忠烈與逵並祀南昌賜祠名旌忠各廕
一子燧子堪聞父訃率兩弟墀陞赴之會宸濠已擒扶
柩歸兄弟廬墓蔬食三年有芝一莖九葩者數本産墓
上服除以父死難更墨衰三年世稱三孝子堪字志健
為諸生能文善騎射既廕錦衣中武會試苐一擢署指
揮同知善用強弩教弩卒數千人以備邊歷都督僉事
事母楊至孝母年九十餘殁京師堪年亦七十護喪歸
在道以毁卒廵按御史趙炳然上堪孝行得旌堪子鈺
亦舉武會試官都督同知鈺子如津都督僉事墀字仲
泉以選貢生歴官尚寳卿陞官尚書墀孫如游大學士
如游孫嘉績僉事陞子鑨鑛皆尚書鋌侍郎錝太僕卿
鑨子如法主事如洵参政並以文章行誼世其家陞鑨
鑛如游如法嘉績事皆别見
許逵字汝登固始人正德三年進士長身巨口猿臂燕
頷沈静有謀略授樂陵知縣六年春流賊劉七等屠城
邑殺長吏諸州縣率閉城守或棄城遁或遺之芻粟弓
馬乞賊毋攻逵之官慨然為戰守計縣初無城督民版
築不踰月城成令民屋外築牆牆高過簷啟圭竇才容
人家選一壯者執刃伺竇内餘皆入隊伍日視旗為號
違者軍法從事又募死士伏巷中洞開城門賊果至旗
舉伏發竇中人皆出賊大驚竄斬獲無遺後數犯數却
之遂相戒不敢近事聞進秩二等時知縣能抗賊者益
都則牛鸞郯城則唐龍汶上則左經濬則陳滯然所當
賊少而逵屡禦大賊有功遂與鸞俱超擢兵偹僉事逵
駐武定州州城圮濠平不能限牛馬逵築城鑿池設楼
櫓置廵卒明年五月賊楊寡婦以千騎犯濰縣指揮喬
剛禦之賊少却逵追敗之高苑令指揮張勛邀之滄洲
先後俘斬二百七十餘人未幾賊别部掠德平逵盡殱
之威名大著十二年遷江西副使時宸濠黨暴横逵以
法痛繩之嘗言於孫燧曰寕王敢為暴者恃權臣也權
臣左右之者貪重賄也重賄由於盜薮今惟剪盜則賄
息賄息則黨孤燧深然之每事輙與密議及宸濠縳燧
逵争之宸濠素忌逵問許副使何言逵曰副使惟赤心
耳宸濠怒曰我不能殺汝邪逵罵曰汝能殺我天子能
殺汝汝反賊萬段磔汝汝悔何及宸濠大怒并縳之曳
出斫其頸屹不動賊衆共推抑令跪卒不能遂死年三
十六初逵以文天祥集貽其友給事中張漢卿而無書
漢卿語人曰寕邸必反汝登其為文山乎逵父家居聞
江西有變殺都御史及副使即為位易服哭人怪問故
父曰副使必吾兒也世宗即位贈左副都御史諡忠節
廕一子又錄山東平賊功復廕一子嘉靖元年詔逵死
事尤烈改贈逵禮部尚書進廕指揮僉事長子㻛好學
有噐識既葬父日夜號泣六年而後就廕人或趣之㻛
曰吾父死㻛乃因得官痛哭不能仰視㻛子䢿事親孝
隆慶中舉於鄉數試禮部不第有試官與㻛婚姻慕䢿
才欲收羅之䢿曰若此何以見先忠節地下許氏子孫
不如孫氏貴顯亦能傳其家
黃宏字德裕鄞人弘治十五年進士知萬安縣民好訟
訟輙禱於神宏毁其祠曰令在何禱也訟者至輙片言
折之累遷江西左参議按湖西嶺北二道王守仁討横
水桶岡賊宏主餉有功賊閔念四既降復恃宸濠勢剽
九江上下宏發兵捕之走匿宸濠祖墓中盡得其輜重
以歸宸濠逆節益露士大夫以為憂宏正色曰國家不
幸有此我輩守土死而已有持大義不從宸濠黨者宏
每隂左右之宸濠反宏被執憤怒以手梏向柱擊項是
夕卒賊義而棺斂之子紹文奔赴求得其棺以偽命治
斂非父志亟易之扶歸時主事馬思聰亦抗節死思聪
字懋聞莆田人弘治末舉進士為象山知縣復二十六
渠溉田萬頃累遷南京戶部主事督糧江西駐安仁値
宸濠反被執繫獄不屈絶食六日死世宗立贈宏太常
少卿思聪光禄少卿並配享旌忠祠時有謂宏思聪死
節非眞者給事中毛玉勘江西逆黨復請表章宏思聪
及承奉周儀而宏子紹武訴於朝廵按御史穆相列上
二人死節狀甚悉遂無異議
宋以方字義卿靖州人弘治十八年進士歴戶部郎中
正德十年遷瑞州知府時華林大盜甫平瘡痍未復以
方悉心撫字吏民愛之宸濠逆謀萌而瑞故無城郭以
方築城繕守具募兵三千日夕訓練宸濠深忌之有徵
索又不應遂廹鎮守劾繫南昌獄明日宸濠反出以方
脅之降不可械舟中至安慶兵敗問地何名舟子云黃
石磯江西人音則王失機也宸濠以為不祥斬以方祭
江後賊平其子崇學求遺骸不得斂衣冠歸葬嘉靖六
年廵撫陳洪謨上其事詔贈光禄卿廕一子立祠瑞州
方宸濠之謀為變也西江士民受害者不可勝紀初遣
閹校四出籍民田廬收縳豪強不附者有萬木鄭山俱
新建人集鄉人結砦自固賊黨謝重一馳入村二人執
之積葦張睢陽廟前縳人馬生焚之濠黨不敢犯二人
飲江上為盗淩十一所逼趣見宸濠烙而椎之皆罵賊
死趙楠南昌諸生兄模嘗捐粟佐振宸濠捕模索金楠
代往脅之不屈被掠死同邑辜增見廹抗節不從一家
百口皆死諸生劉世倫儒士陳經官義士李廣源皆被
掠不屈死葉景恩者以俠聞族居吳城宸濠將作難捕
景恩脅降之不從死獄中宸濠兵過吳城景恩弟景允
以三百人邀擊賊賊分兵焚劫景允家其族景集景修
等四十九人皆死又有閻順者為寕府典寳副宸濠將
反順與典膳正陳宣内使劉良微言不可為典寳正涂
欽所譖三人懼誅潛詣京師上變羣小庇宸濠下之獄
搒掠偹至宸濠聞三人赴都慮事泄誣奏其罪且嗾羣
小必殺之會已遣戍孝陵乃免世宗立復官
明史卷二百八十九
