欽定四庫全書
明史卷二百二
大學士張廷玉等奉敕修
列傳第九十
廖紀王時中
周期雍唐龍(子汝楫)
王杲(王暐)周用(宋景屠僑)
聞淵劉訒
孫應奎(餘姚孫應奎方鈍)聶豹
李默周延(潘恩)
賈應春張永明
胡松(績溪胡松)趙炳然
廖紀字時陳東光人弘治三年進士授考功主事屢遷
文選郎中正德中歴工部右侍郎提督易州山厰羨金
無所私遷吏部左右侍郎世宗立拜南京吏部尚書調
兵部參贊機務被論解職嘉靖三年大禮議既定吏部
尚書楊旦赴召道劾張璁桂萼璁萼之黨陳洸遂劾旦
而薦紀帝罷旦以紀代之紀疏辭言臣年已七十精力
不如喬宇聰明不如楊旦時宇旦方為帝所惡不許光
禄署丞何淵請建世室祀興獻帝下廷議紀等執不可
帝弗從紀力爭曰淵所言干君臣之分亂昭穆之倫蔑
祖宗之制臣謹昧死請罷勿議不納會廷臣多諍者議
竟寢已條奏三事其末言人材當惜謂正德之季宗社
幾危議者但知平定逆藩之功而不知保護京師之力
自陛下繼統老成接踵去新進連茹登以出位喜事為
賢以凌分犯禮為貴伏望陛下於昔年致仕大臣念其
保護之勲量行召用其他降職除名遣戍者使得以才
自效帝但納其正士風重守令二事而已三邊總督楊
一清召還内閣璁等欲起王瓊紀推彭澤王守仁帝不
允復以鄧廷璋王憲名上竟用憲五年正月御史張衮
喻荗堅朱實昌以世廟禮成請宥議禮得罪諸臣璁萼
亦以為請章俱下吏部紀等列上四十七人卒報罷御
史魏有本以劾郭勛救馬永謫官給事中沈漢等論救
帝不聽紀從容為言且薦永及楊銳帝納之有本得無
謫紀在南都持議與璁合坐是劾罷璁輩欲引助已遂
首六卿而紀顧數與牴牾璁輩亦不喜年老稱病乞歸
許之去初獻皇實錄成加太子太保至是進少保賜敕
乘傳夫廪視故事有加卒贈太保諡僖靖
王時中字道夫黃縣人弘治三年進士授鄢陵知縣嘗
出郊旋風擁馬首時中曰冤氣也跡得屍眢井乃婦與
所私者殺之遂伏辜召拜御史督察畿輔馬政正德初
請革近畿皇莊不報吏部尚書馬文升致仕時望屬劉
大夏閔珪時中詆珪和媚大夏昏耄兩人各求退焦芳
遂得之衆咸咎時中出按宣大逮繫武職貪汚者百餘
為東厰太監邱聚所奏劉瑾捕時中下詔獄荷重枷於
都察院門時中病甚其妻往省遇都御史劉宇哭且詬
宇不得已言於瑾釋之謫戍鐵嶺衛瑾誅起四川副使
遷湖廣按察使十二年以右僉都御史巡撫寧夏世宗
立召為右副都御史父喪除起故官會上章聖太后尊
號時中言本生二字不當去及上冊寶百官陪列不至
者九人時中與焉帝責對狀已而貰之歴兵部左侍郎
代李鉞為尚書中官黃英等多所陳請時中皆執不可
叙薊州平盜功濫及通州守備鄢祐為言官李鳴鶴等
所劾時中乞休且詆言者給事中劉世揚等言時中不
當逞忿箝言官帝乃切責時中令歸聽勘嘉靖十年四
月起復為兵部尚書御史郭希愈請重兵部侍郎之選
以邊臣有才者兩人分掌邊方内地軍務吏部議從之
時中言非祖宗臨時遣將意帝遂從其議帝欲用王憲
於兵部乃調時中刑部尚書坐論御史馮恩獄落職閒
住始恩疏詆時中及是以寬恩得罪時稱為長者久之
遇赦復官致仕
周期雍字汝和江西寧州人正德三年進士授南京御
史劉瑾既誅為瑾斥者悉起而給事中李光翰任惠徐
蕃牧相徐暹趙士賢御史貢安甫史良佐曹閔王弘葛
浩姚學禮張鳴鳳王良臣徐鈺趙佑楊璋朱廷聲劉玉
部郎李夢陽王綸孫磐等以兼劾羣閹未得錄期雍偕
同官王佩力請皆召用兵部尚書王敞附瑾進期雍請
斥之焦芳劉宇猶在列而劉大夏韓文楊守隨林瀚張
敷華未雪期雍皆極論陳金討江西賊縱苗殺掠期雍
發其狀尋清軍廣東劾鎮守武定侯郭勛金與勛皆被
責出為福建僉事宸濠反簡銳卒赴討會賊平乃還嘉
靖初為浙江參議討平温處礦盜予一子官再遷湖廣
按察使九年擢右僉都御史巡撫順天薊州密雲關堡
數十以避寇警移入内地關外益無備期雍悉修復之
數列上便宜入為大理卿歴刑部左右侍郎右都御史
拜刑部尚書大計京官言官劾期雍納賄吏部白其誣
詔為飭言者十九年郭勛修前郤因風霾勸帝罷免大
臣期雍遂去位家居十年卒
唐龍字虞佐蘭谿人受業於同縣章懋登正德三年進
士除郯城知縣禦大盜劉六數敗之加俸二等父喪服
除徵授御史出按雲南錢寧義父參將盧和坐罪當死
寧為奏辯下鎮撫覆勘會遣官錄囚受寧屬欲出和為
龍所持卒正其罪土官鳳朝明坐罪死革世職寧令滇
人為保舉而矯旨許之龍抗疏爭寢其事再按江西疏
趣張忠許泰班師三司官從宸濠叛者猶居位龍召數
之曰脅從罔治謂凡民耳若輩讀書食禄何靦顔乃爾
立收其印綬擢陜西提學副使遷山西按察使召為太
僕卿嘉靖七年改右僉都御史總督漕運兼巡撫鳳陽
諸府奏罷淮西官馬種牛罷夀州正陽關𣙜稅通泰二
州虚田租及漕卒船料民甚德之召拜左副都御史歴
吏部左右侍郎十一年陜西大饑濟農擁衆臨邊延綏
告警詔進龍兵部尚書總制三邊軍務兼理振濟齎帑
金三十萬以行龍奏行救荒十四事時吉囊居套中西
抵賀蘭山限以黃河不得渡用牛皮為渾脫渡入山後
諳達亦自豐州入套為患龍用總兵官王效梁震數敗
敵屢被奬賚召為刑部尚書大猾劉東山搆陷建昌侯
張延齡興大獄延齡昭聖皇太后母弟帝所惡也吏坐
獄不窮竟去者數十人龍獨執正東山罪大禮大獄及
諸建言獲罪者廷臣屢請寬不能得會九廟成覃恩龍
錄上充軍應赦者百四十人率得宥所不原惟豐熙楊
慎王元正馬錄吕經馮恩劉濟邵經邦而已考尚書六
年滿加太子少保以母老乞歸侍養久之用薦起南京
刑部尚書就改吏部兵部尚書戴金罷召龍代之太廟
成加太子太保尋代熊浹為吏部尚書龍有才居官著
勞績及為吏部每事咨僚佐年老多疾輒為所欺御史
陳九德劾前選郎高簡罔上行私并論龍衰暮乃下簡
詔獄龍引疾未報吏科楊上林徐良輔復論簡詔杖簡
六十遣戍上林良輔以不早言罷職龍黜為民龍已有
疾輿出國門卒後數年子修撰汝楫疏辯詔復官贈少
保諡文襄龍故與嚴嵩善龍之罷實夏言主之而汝楫
素附嵩得第一人及第官至左諭德後坐嵩黨奪官
王杲字景初汶上人正德九年進士授臨汾知縣擢御
史巡視陜西茶馬帝遣中官分守蘭靖杲言窮邊饑歲
不宜設官累民不報嘉靖三年帝將遣中官督織造於
蘇杭杲疏諫不納久之擢太僕少卿改大理再遷左副
都御史進戶部右侍郎河南大饑命杲往振杲請急發
帑金詔齎臨清倉銀五萬兩以行既至復請發十五萬
兩全活不可勝計事竣賜銀幣尋以右都御史總督漕
運故事繕運艘軍三民七總兵官顧寰以軍民困敝請
發兩淮餘鹽銀七十萬戶部尚書李如圭不可杲請改
折兩年漕運十之三以所省轉輸費治運艘勿重困軍
民報可踰年入為戶部尚書后父安平侯方銳乞張家
莊馬房地杲言此地二千餘頃正供所出不可許宜以
大慈恩寺入官地二十頃予之帝從其議時國儲告匱
諸邊請增餉無虚月四方多水旱給事中李文進請議
廣儲蓄杲列九事以獻已又上制財用十事帝咸納之
舊制歲漕四百萬石杲以粟有餘而用不足遇災傷率
改折以便民一日帝見改折者過半大驚以詰戶部杲
等引罪敕自今務遵祖制毋輕變杲掌邦計事無不辦
帝深倚之後有詔買龍延香久不進帝以此不悅給事
中馬錫劾杲及巡倉御史艾朴受賄給事中厲汝進言
倉場尚書王暐亦然竝下獄杲朴遣戍暐斥為民杲竟
卒於雷州戍所隆慶初給事中辛自修等訟杲冤詔復
官賜祭葬贈太子太保王暐句容人由進士除吉安推
官從王守仁平宸濠遷大理寺副爭大禮下獄廷杖累
遷右副都御史巡撫江西歴兩京戶部侍郎出督漕運
進尚書歴官著清操
周用字行之吳江人弘治十五年進士授行人正德初
擢南京兵科給事中父憂服闋留補禮科已乞南改南
京兵科諫迎佛烏斯蔵及以中旨遷黜尚書都給事中
等官且請治鎮守江西中官黎安罪出為廣東參議預
平番禺盜有功歴浙江山東副使擢福建按察使改河
南右布政使代監司鞫南陽滯獄獄為之空嘉靖八年
擢右副都御史巡撫南贛召協理院事歴吏部左右侍
郎以起廢不當尚書汪鋐委罪僚屬乃調用南京刑部
就遷右都御史工刑二部尚書九廟災自陳致仕用端
亮有節槩既罷中外皆惜之頻有推薦久之以工部尚
書起督河道數月改漕運未上召拜左都御史二品九
年滿加太子少保二十五年代唐龍為吏部尚書明年
卒官贈太子太保諡恭肅曾孫宗建自有傳用掌憲時
慎自持而已無所獻替其後宋景屠僑繼之大略皆廉
潔與用相似景未久卒而僑居職八年屬嚴嵩柄政風
紀不振議丁汝夔獄受杖不能去宋景字以賢奉新人
弘治十八年進士知睢州正德五年入為河南道御史
故事知州無改御史者劉瑾創之也瑾誅景引疾去嘉
靖三年以薦補浙江僉事進山西副使民饑為盜殺守
禦指揮景樹幟令被脅者赴之賊咸歸命乃禽斬其魁
四遷山西左布政使累官南京吏工二部尚書改兵部
參贊機務入為左都御史卒贈太子少保吏部尚書諡
莊靖屠僑字安卿吏部尚書滽再從子也正德六年進
士授御史巡視居庸諸關武宗遣中官李嵩等捕虎豹
僑力言不可世宗時歴左都御史卒贈少保諡簡肅
聞淵字靜中鄞人弘治十八年進士初授禮部主事已
改刑部楊一清為吏部調淵稽勲員外郎歴考功郎中
改掌文選遷南京右通政嘉靖初擢應天府尹改尹順
天累遷南京兵部右侍郎攝部事薦馬永等十餘人召
為刑部右侍郎遷左進南京刑部尚書就移吏部召為
刑部尚書周用卒代為吏部尚書侍郎徐階得帝眷前
尚書率推讓之淵自以前輩事取獨斷大學士夏言柄
政淵老臣不能委曲徇及後議言獄淵謂言祗事任意
跡涉要君請帝自裁決帝大怒切責淵嚴嵩既殺言勢
益横部權無不侵數以小故奪淵俸淵年七十矣遂乞
骸骨歸家居十四年卒先累加太子太保卒贈少保諡
莊簡淵居官始終一節晚扼權相功名頗損在南刑部
時張璁先為曹屬嘗題詩於壁屬淵勒石後堂淵曰此
尚書堂也吾敢以相君故為郎官勒石耶
劉訒鄢陵人父璟刑部尚書訒登正德十二年進士為
寧國推官攝蕪湖縣事武宗南巡中官索賄不得繫訒
詔獄世宗立復官尋擢御史遷南京通政參議歴南京
刑部尚書召改北初帝幸承天河南巡撫胡纘宗嘗以
事笞陽武知縣王聯聯尋為巡按御史陶欽夔劾罷聯
素兇狡嘗毆其父良論死久之以良請出獄復坐殺人
求解不得知帝喜告訐乃摭纘宗迎駕詩穆王八駿語
為謗詛言纘宗命已刊布不從屬欽夔論黜羅織成大
辟候長至日令其子詐為常朝官闌入闕門訟冤凡所
不悅若副都御史劉隅給事中鮑道明御史胡植馮章
張洽參議朱鴻漸知府項喬賈應春等百十人悉搆入
之帝大怒立遣官捕纘宗等下獄命訒會法司嚴訊訒
等盡得其誣罔仍坐聯死當其子詐冒朝官律斬而為
纘宗等乞宥帝既從法司奏坐聯父子辟然心嗛纘宗
頗多詰讓下禮部都察院參議嚴嵩為之解乃革纘宗
職杖四十訒亦除名法司正貳停半歲俸郎官承問者
下詔獄嵩以對制平獄有功令兼支大學士俸嵩辭乃
允時法官率骫法徇上意稍執正譴責隨至訒於是獄
能持法身雖黜而天下稱之胡纘宗陜西秦安人正德
三年進士由檢討出為嘉定判官歴山東巡撫改河南
孫應奎字文宿洛陽人正德十六年進士授章邱知縣
嘉靖四年入為兵科給事中上疏言輔臣之任必忠厚
鯁亮純白堅定者乃足當之今大學士楊一清雖練達
國體而雅性尚通難以獨任張璁學博性偏傷於自恃
猶飭厲功名當抑其過而用之至於桂萼以梟雄桀驁
之資作威福納財賄阻抑氣節私比黨與勢侵六官氣
制言路天下莫不怨憤乞鑒别三臣賢否以定用舍其
意特右璁而帝因其奏慰留一清戒諭璁萼既而同官
王準陸粲劾璁萼罷相準粲亦下吏遠謫以應奎首抗
章不罪未幾劾吏部尚書方獻夫帝頗納其言獻夫援
汪鋐為助遂詘應奎議再遷戶科左給事中行人薛侃
建言忤旨下廷訊詞連張璁應奎與同官曹忭揖璁避
且上疏言狀帝怒下之詔獄尋釋還職十一年大計天
下庶官王準謫富民典史應奎言汪鋐為璁萼修郤誣
以不謹而黜之乞復準官責鋐為黨比戒吏部尚書王
瓊亦言準當黜乃謫應奎高平縣丞屢遷湖廣副使督
采大木坐累復逮繫尋釋還歴右副都御史巡撫順天
召理院事遷戶部侍郎進尚書諳達犯京師後羽書旁
午徵兵餉應奎乃建議加派自北方諸府暨廣西貴州
外其他量地貧富驟增銀一百十五萬有竒而蘇州一
府乃八萬五千御史郭仁吳人也詣應奎請減不從仁
遂劾奏應奎疏辨帝以仁不當私屬調之外既而國用
猶不足應奎言今歲入二百萬而諸邊費六百餘萬一
切取財法行之已盡請令諸曹所隸官吏儒士厨役校
卒悉去其冗者而臣部出入贏縮之數亦綜其大綱列
籍進御使百司庶府咸知為國惜財報可三十一年正
月命應奎條上京邊備用芻糧之數應奎言自臣入都
至今計正稅加賦餘鹽五百餘萬外他所搜括又四百
餘萬而所出自諸邊年例二百八十萬外新增二百四
十五萬有竒修邊振濟諸役又八百餘萬帝以耗費多
疑有侵冒分遣科道官往諸邊覈實給事中徐公遴劾
應奎粗疏自用遂改南京工部尚書以方鈍代諸邊餉
銀益增鈍計無所出請令諸臣條上理財策議行二十
九事益纖屑傷大體應奎就移戶部致仕歸卒應奎為
諫官屢犯權貴以風節自厲晩官計曹一切為苟且計
功名大損於前有與應奎同姓名者餘姚人字文卿由
進士授行人擢禮科給事中疏劾汪鋐奸忤旨下詔獄
已復杖闕下謫華亭縣丞鋐亦罷去兩孫給諫之名竝
震於朝廷累官右副都御史總理河道踰年罷歸為山
東布政時有創開膠萊河議者應奎力言不可入覲與
吏部尚書爭官屬賢否時稱其直方鈍巴陵人掌戶部
七年廉慎無過嚴嵩中之詔改南京遂乞骸骨歸
聶豹字文蔚吉安永豐人正德十二年進士除華亭知
縣濬陂塘民復業者三千餘戶嘉靖四年召拜御史巡
按福建出為蘇州知府憂歸補平陽知府山西頻中寇
民無寧居豹令富民出錢罪疑者贖得萬餘金修郭家
溝冷泉靈石諸關隘練鄉勇六千守之寇却廷議以豹
為知兵給事中劉繪大學士嚴嵩皆薦之擢陜西副使
備兵潼關大計拾遺言官論豹在平陽乾沒大學士夏
言亦惡豹逮下詔獄落職歸二十九年秋都城被寇禮
部尚書徐階豹知華亭時所取士也為豹訟冤言其才
可大用立召拜右僉都御史巡撫順天未赴擢兵部右
侍郎尋轉左仇鸞請調宣大兵入衛豹陳四慮謂宜固
守宣大宣大安則京師安鸞怒伺豹過無所得乃已三
十三年召翁萬達為兵部尚書未至卒以豹代之奏上
防秋事宜又請增築京師外城皆報可是年秋寇大入
山西覆總兵官李淶軍大掠二十日而去總督蘇祐反
以大捷聞為巡按御史毛鵬所發章下兵部豹言寇雖
有所掠而我師斬獲過當實上元垂祐陛下威靈所致
宜擇吉祭告論功行賞帝喜進秩任子者數十人豹亦
加太子少保廕錦衣世千戶京師外城成進太子少傅
南北屢奏捷及類奏諸邊功豹率歸功元祐祭告行賞
如初豹亦進太子太保當是時西北邊數遭寇東南倭
又起羽書日數至豹本無應變才而大學士嵩與豹鄉
里徐階亦入政府故豹甚為帝所倚久之寇患日棘帝
深以為憂豹卒無所謀畫條奏皆具文帝漸知其短會
侍郎趙文華陳七事致仕侍郎朱隆禧請設巡視福建
大臣開海濱互市禁豹皆格不行帝大怒切責豹震懾
請罪復辨增官開市之非再下詔譙讓豹愈惶懼條便
宜五事以獻帝意終不懌降俸二級頃之竟以中旨罷
而用楊博代之歸數年卒年七十七隆慶初贈少保諡
貞襄豹初好王守仁良知之說與辨難心益服後聞守
仁歿為位哭以弟子自處及繫獄著困辨錄於王守仁
說頗有異同云
李默字時言甌寧人正德十六年進士選庶吉士嘉靖
初改戶部主事遷兵部員外郎調吏部歴驗封郎中真
人邵元節貴幸請封誥默執不予十一年為武會試同
考官及宴兵部默據賓席欲坐尚書王憲上憲劾其不
遜謫寧國同知屢遷浙江左布政使入為太常卿掌南
京國子監事博士等官得與科道選自默發之歴吏部
左右侍郎代夏邦謨為尚書自正德初焦芳張綵後吏
部無侍郎拜尚書者默出帝特簡蓋異數也嚴嵩柄政
擅黜陟權默每持己意嵩銜之會推遼東巡撫列布政
使張臬謝存儒以上帝問嵩嵩言其不任奪默職為民
以萬鏜代默掌銓僅七月逾年鏜罷特旨復用默已命
入直西内賜直廬許苑中乘馬尋進太子少保未幾復
命兼翰林學士給事中梁夢龍劾默徇私帝為責夢龍
會大計羣吏默戒門下謝賓客同直大臣亦不得燕見
嵩甚恨趙文華視師還默氣折之總督楊宜罷嵩文華
欲用胡宗憲默推王誥代兩人恨滋甚初文華為帝言
餘倭無幾而巡按御史周如斗以敗狀聞帝疑數詰嵩
文華謀所以自解稔帝喜告訐會默試選人策問言漢
武唐憲以英睿興盛業晚節用匪人而敗遂奏默誹謗
且言殘寇不難滅以督撫非人敗衂由默恨臣劾其同
鄉張經思為報復臣論曹邦輔即嗾給事中夏栻孫濬
媒孽臣延今半載疆事日非昨推總督又不用宗憲而
用誥東南塗炭何時解陛下宵旴憂何時釋帝大怒下
禮部及法司議奏默偏執自用失大臣體所引漢唐事
非所宜言帝責禮部尚書王用賓等黨護各奪俸三月
而下默詔獄刑部尚書何鰲遂引子罵父律絞帝曰律
不著臣罵君謂必無也今有之其加等斬錮於獄默竟
瘐死時三十五年二月也默博雅有才辨以氣自豪同
考武試得陸炳為門生炳貴盛力推轂默由外吏驟顯
有所恃不附嵩凡有銓除與爭可否氣甚壯然性褊淺
用愛憎為軒輊頗私鄉舊以恩威自歸士論亦不甚附
之默既得罪繼之者吳鵬歐陽必進視嵩父子意承順
惟謹吏部權盡失隆慶中復默官予祭葬萬歷中賜諡
文愍萬鏜字仕鳴進賢人父福金華知府鏜登弘治十
八年進士正德中由刑部主事屢遷吏部文選郎中司
署火下獄贖還職歴太常大理少卿世宗嗣位以鏜嘗
貽書知縣劉源清令預防宸濠賚金幣尋遷順天府尹
累遷右副都御史歴兵部侍郎右都御史皆南京彗星
見應詔陳八事中言人邪正相懸而形迹易混其大較
有四人主所取於下者曰任怨曰任事曰恭順曰無私
而邪臣之恣強戾好紛更巧逢迎肆攻訐者其迹似之
人主所惡於下者曰避事曰沽名曰朋黨曰矯激而正
臣之守成法恤公議體羣情規君失者其迹似之察之
不精則邪正倒置而國是亂矣此不可不慎也治天下
貴實不貴文今陛下議禮制度考文至明備矣而於理
財用人安民講武之道或有缺焉願輟聲容之繁飾略
太平之美觀而專從事於實用斯治天下之道得矣至
大禮大獄得罪諸臣幽錮已久乞量加寬錄帝大怒斥
為民令吏部錮勿用家居十年屢推薦輒報罷同年生
嚴嵩柄政援引之湖廣蜡爾山蠻叛起鏜副都御史相
機𠞰撫鏜納土指揮田應朝策誘致其酋督兵破之條
上善後七事帝咸報可召鏜還未幾銅平酋龍子賢復
叛御史繆文龍言鏜𠞰撫皆失詔下撫按官勘覆歸罪
於參將李經事乃解鏜得為兵部侍郎遷南京刑禮二
部尚書召掌刑部俄代李默為吏部尚書鏜既為嵩所
引每事委隨又頗通饋遺撫治鄖陽都御史闕鏜以通
政使趙文華名上會給事中朱伯辰劾文華文華上言
納言之職例不外推鏜意在出臣又嗾所親伯辰論劾
欲去臣且鏜以侍郎起用乃朦朧奏二品九年滿得加
太子少保又以不得一品面謾腹誹無大臣禮帝怒遂
與伯辰竝黜為民久之卒隆慶初復官贈太子太保
周延字南喬吉水人嘉靖二年進士除潛江知縣改新
會擢兵科給事中時議新建伯王守仁罪將奪其爵延
抗疏為訟坐謫太倉州判官歴南京吏部郎中出為廣
東參政撫安南征黎寇皆預有功三遷廣東左布政使
以右副都御史巡撫應天靖海寇林成亂進兵部右侍
郎提督兩廣軍務召為刑部左侍郎歴南京右都御史
吏兵二部尚書嘉靖三十四年召為左都御史帝用給
事中徐浦議令廷臣及督撫各舉邊才於是故侍郎郭
宗臯都御史曹邦輔吳嶽祭酒鄒守益修撰羅洪先御
史吳悌方涯主事唐樞參政周大禮曹亨參議劉志知
府黃華在舉中御史羅廷唯駁曰浦疏本言邊才而今
廷臣乃以清修苦節實學懿行舉去初議遠矣况又有
夤緣進者是假明詔開倖門帝納其言責吏部濫舉命
與都察院更議延與尚書吳鵬等言所舉皆人望公無
私帝終不悅切責延等而舉者悉報罷世宗時海内賢
士大夫被斥者衆及是舉上稍冀復用而為廷唯所阻
自是皆不復召矣延顔面寒峭砥節奉公權臣用事政
以賄成延未嘗有染然居臺端七年無諫諍名卒官贈
太子太保諡簡肅延卒歐陽必進代踰月遷吏部乃以
潘恩繼之恩字子仁上海人嘉靖二年進士授祁州知
州調繁鈞州鈞徽王封國也宗戚豪悍恩約束之擢南
京刑部員外郎遷廣西提學僉事署按察使事有大猾
匿靖江王所捕之急王不得已出之憾恩誣以事按無
實得免累遷山東副使御史葉經以試錄忤旨竝恩下
詔獄謫廣東河源典史四遷復為江西副使進浙江左
參政按部海鹽倭猝至圍城數匝恩與參將湯克寬僉
事姜廷頤力禦却之俄遷浙江左布政使以右副都御
史巡撫河南偕按臣劾徽王載埨貪虐遂奪國伊王典
楧驕横恩一切裁之河南民素苦藩府恩制兩悍王名
大著久之由刑部尚書改左都御史子允端為刑部主
事吏部尚書郭朴恩門生也調之禮部給事中張益劾
允端奔競恩溺愛朴徇私帝置朴不問改允端南京工
部令恩致仕萬歷初賜存問卒年八十七贈太子少保
諡恭定
賈應春字東陽真定人嘉靖二年進士授南陽知縣遷
和州知州入為刑部郎中歴知潞安開封二府遷陜西
副使未赴河南巡按陳蕙劾其貪濫謫山東鹽運同知
蕙亦坐貶久之由漢陽知府復遷陜西副使進右參政
寧羌賊起會兵討平之遷按察使左右布政使皆在陜
西就拜右副都御史巡撫其地三十二年進兵部右侍
郎總督三邊軍務諳達諸部歲擾邊應春言諸邊間諜
不通每寇入莫測其向我則無所不備兵分勢孤往往
失事夫寇將内犯必聚衆治器腊肉飼馬傳箭祭旗其
形先露而我民被掠者間亦臨邊傳報頗有左驗使邊
臣厚以官賞令密偵候視漫然散守者功相十百乃定
賞格以請帝立從之其秋寇大入延綏殺掠五千餘人
應春督諸將邀擊獲首功二百四十以捷聞而巡按御
史吉澄極言敗狀帝竟錄應春功官其一子明年罷宣
大總督蘇祐以應春代時秋防將届代應春者江東未
至令仍舊任套寇數萬人屯寧夏山後先遣騎五百餘
入掠總兵官姜應熊守紅井以綴敵而密遣精兵薄其
營斬首百四十餘級進應春右都御史踰月寇别部入
永昌西寧為守將所破番人入鎮羌總兵官王繼祖擊
敗之竝賜應春銀幣久之寇五千騎犯環慶為都督袁
正所破掠莊涼守將邀斬百二十人再予應春一子官
在鎮數載築邊垣萬一千八百餘丈以花馬池閒田二
萬頃給軍屯墾邊人賴之徵拜南京戶部尚書論邊垣
功進秩一等旋召為刑部尚書改戶部國用不足應春
以為言因命徵不及七分者所司毋遷官漕政廢弛運
艘多逋負亦以應春言重其罰歲餘致仕去卒贈太子
太保
張永明字鍾誠烏程人嘉靖十四年進士除蕪湖知縣
獻皇后梓宫南祔所過繁費不貲永明堊江岸佛舍為
殿供器飾箔金財用大省尋擢南京刑科給事中寇入
大同山西總督樊繼祖巡撫史道陳講等不能禦永明
偕同官論其罪已又劾兵部尚書張瓚黷貨悞國又劾
大學士嚴嵩及子世蕃貪汚狀已又劾兵部尚書戴金
為御史巡鹽時增餘鹽羨銀阻壊邊計疏雖不盡行中
外憚之出為江西參議累遷雲南副使山西左布政使
以右副都御史巡撫河南伊王典楧恣横永明發其惡
後竟伏辜四十年遷刑部右侍郎未上改吏部進左尋
拜刑部尚書居數月改左都御史條上飭厲撫按六事
御史黃廷聘按浙歸道湘潭慢知縣陳安安發其裝得
所攜金銀貨幣廷聘皇恐謝乃還之永明聞劾罷廷聘
浙江參政劉應箕先為廷聘論罷見廷聘敗摭其隂事
自辨永明惡之劾應箕亦斥故事京官考滿自翰林外
皆報名都察院修庭謁禮後吏部郎恃權張濂廢報名
陸光祖廢庭謁永明榜令遵故事列儀節奏聞詔諸司
遵守郎中羅良當考滿先詣永明邸約免報名庭謁乃
過院永明怒疏言此禮行百年非臣所能損益良輕薄
無狀當罷又卿貳大臣考滿詣吏部與堂官相見訖即
詣四司門揖司官輒南面答揖亦非禮當改正良疏辨
奪俸詔禮部會禮科議之奏言永明議是自今吏部郎
其承舊制九卿翰林官揖四司當罷詔可永明素清謹
掌憲在嚴嵩罷後以整飭綱維為己任會給事中魏時
亮劾永明力求去詔許馳驛歸明年卒贈太子少保諡
莊僖
胡松字汝茂滁人幼嗜學嘗輯古名臣章奏慨然有用
世志登嘉靖八年進士知東平州設方略捕盜民賴以
安再遷南京禮部郎中歴山西提學副使三十年秋上
邊務十二事謂去秋諳達掠興嵐即傳箭徵兵尅期深
入守臣皆稔聞之而巡撫史道總兵官王陛等備禦無
素待其壓境始以求貢上聞又隂致賄遺令勿侵已分
地冀嫁禍他境今山西之禍實大同貽之宜亟寘重典
以厲諸鎮大同自兵變以來壯士多逃漠北為寇用今
宜招使歸有攜畜産器械來者聽其自有更給牛種費
優復數年則我捐金十萬可得壯士二萬拊而用之皆
勁旅也孰與棄之以資強敵哉大同最敵衝為鎮巡者
較諸邊獨難今宜不拘資格精擇其人豐給禄廪使得
收召猛士畜豢健丁又久其期非十年不得代彼知不
可驟遷必不為苟且旦夕計而邊圉自固又必稍寬文
網非大干憲典言官毋得輕劾以壊其成功至用間之
道兵家所貴今寇諜獲於山西者已數十人他鎮類是
故我之虚實彼無不知今宜厚養死士潛縱遣之得間
則斬其名王部長及諸用事貴人否亦可覘強弱虚實
而隂為備又寇貪而好利我誠不愛金帛東賂黃毛三
衛以牽其左西收伊伯格勒遺種予善地以綴其右使首
尾掣曳自相狼顧則我可起承其敝坐收全勝矣他所
條析咸切邊計帝嘉其忠懇進秩左參政松疏上當事
者已惡其侵官及遷擢益忌之不畀以兵柄令於三關
聽用欲因以陷之寇大入抵太原給事中馮良知遂劾
松建言冒賞無寸功紀功科道官張堯年王珩劾總兵
官張達等竝論松虚議無補遂斥為民家居十餘年屢
薦輒報罷至三十五年以趙文華言起陜西參政分守
平涼復條嚴保甲均賦稅置常平簡伉健數事三遷江
西左布政使以右副都御史巡撫其地所部多盜松奏
設南昌南豐萬安三營遣將討捕以次削平進兵部右
侍郎巡撫如故以會討廣東巨寇張璉及援閩破倭功
兩賜銀幣居三年召理部事進左侍郎改吏部遷南京
兵部尚書參贊機務代郭朴為吏部尚書奏言撫按舉
劾每舉數十人虚譽浮詞往往失實所劾犯贓僅擬降
調罷輭貪殘僅擬改教賞罰不當人何所激勸且巡撫
歲終例有冊第屬吏賢否今皆寢閣乞申飭其欺玩者
帝嘉納之松潔已好修富經術鬱然有聲望晩主銓柄
以振拔淹滯為己任甫七月病卒贈太子少保諡恭肅
時又有胡松者字茂卿績溪人正德九年進士嘉靖時
為御史桂萼薦王瓊松論之忤旨謫廉州推官累官工
部尚書伊王欲拓其洛陽府第計直十萬金以十二賕
嚴嵩期必得松據祖制爭乃止諳達入寇仇鸞以邊衆
入衛欲悉召其衆實京師移武庫仗於營便給調松言
邊兵外也而内之武庫仗内也而外之非所以重肘腋
杜微慎防也執弗許尋引疾歸卒年八十三居家以孝
友稱
趙炳然字子晦劒州人嘉靖十四年進士除新喻知縣
徵拜御史與給事中李文進覈宣大山西兵餉劾前後
督撫樊繼祖史道監司楊銳指揮馮世彪等一百七十
七人侵冒罪坐謫有差條上備邊十二事歴按雲南浙
江擢大理寺丞進少卿尋改右僉都御史巡撫湖廣進
左副都御史協理院事浙江福建總督胡宗憲下獄詔
罷總督毋設大學士徐階以浙江寇甫平請設巡撫綏
輯遂進炳然兵部右侍郎兼右僉都御史往任之浙罹
兵燹久又當宗憲汰侈後財匱力絀炳然廉以率下悉
更諸政令不便者仍奏減軍需之半民皆尸祝之福建
巡撫游震得請浙兵𠞰賊詔發義烏精兵一萬命副總
兵戚繼光將以往仍諭炳然協𠞰炳然言福建所以致
亂者由將吏撫馭無術民變為兵兵變為盜耳今又驅
浙兵以赴閩急竊懼浙之復為閩也請令一意團練土
著使人各為用家自為守急則兵緩則農然後聚散兩
有所歸即不得已而召募亦必先本土後鄰壤庶無釀
禍本又條上防海八事中言蘇松浙江水師皆統於總
兵駐定海陸師皆統於副總兵駐金山衛竝受總督節
制今督府既革則已判為二鎮彼此牽制不得調發請
畫地分轄各兼水陸軍務俱報可其年繼光破賊瀕海
餘寇流入浙江官軍迎戰於連嶼陡橋石坪斬首百餘
級新倭復犯石坪將士乘勝殱之炳然以援𠞰功再賜
金幣進右都御史兼兵部右侍郎給事中辛自修劾罷
戎政都御史李鐩請擇素知兵者代之乃召炳然為兵
部尚書協理戎政踰年詔兼右都御史總督宣大山西
軍務新平平遠保平三堡密邇宣府舊屬大同天成相
去六十里孤懸塞外隔崇山寇騎時出沒炳然奏添設
參將别為一營報可尋以總兵官馬芳等却敵功被賚
已召還部代楊博為尚書考滿加太子少保炳然清勤
練達所至有聲績隆慶初以病乞休去卒贈太子太保
諡恭襄
贊曰世宗朝璁萼言嵩相繼用事六卿之長不得其職
大都波流茅靡淟涊取容廖紀以下諸人其矯矯者與
應奎司邦計不能節以制度顧務加賦以病民豹也碌
碌彌無足觀矣
明史卷二百二
