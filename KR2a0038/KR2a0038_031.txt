欽定四庫全書
明史卷三十一
大學士張廷玉等奉敕修
志第七
歴
後世法勝於古而屢改益密者惟歴為最著唐志謂天
為動物久則差忒不得不屢變其法以求之此說似矣
而不然也易曰天地之道貞觀者也蓋天行至徤確然
有常本無古今之異其歲差盈縮遲疾諸行古無而今
有者因其數甚微積久始著古人不覺而後人知之而
非天行之忒也使天果久動而差忒則必差參凌替而
無典要安從修改而使之益密哉觀𫝊志所書歲失其
次日度失行之事不見於近代亦可見矣夫天之行度
多端而人之智力有限持尋尺之儀表仰測穹蒼安能
洞悉無遺惟合古今人之心思踵事增修庶幾符合故
不能為一成不易之法也黃帝迄秦歴凡六改漢凢四
改魏迄隋十五改唐迄五代十五改宋十七改金迄元
五改惟明之大統歷實即元之授時承用二百七十餘
年未嘗改憲成化以後交食往往不驗議改㦄者紛紛
如俞正已冷守中不知妄作者無論已而華湘周濓李
之藻邢雲路之倫頗有所見鄭世子載堉撰律歷融通
進聖夀萬年歷其說本之南都御史何瑭深得授時之
意而能補其不足臺官泥於舊聞當時憚于改作竝格
而不行崇禎中議用西洋新法命閣臣徐光啟光禄卿
李天經先後董其事成歷書一百三十餘卷多𤼵古人
所未發時布衣魏文魁上疏排之詔立兩局推驗累年
校測新法獨密然亦未有頒行由是觀之歷固未有行
之久而不差者烏可不隨時修改以求合天哉今采各
家論說有禆于歷法者著於篇端而大統歷則述立法
之原以補元志之未備回回歷始終隸于欽天監與大
統參用亦附錄焉
歷法沿革
吳元年十一月乙未冬至太史院使劉基率其屬高翼
上戊申大統歷太祖論曰古者季冬頒歷太遲今於冬
至亦未善宜以十月朔著為令洪武元年改院為司天
監又置回回司天監詔徵元太史院使張佑回回司天
太監黑的兒䓁共十四人尋召回回司天臺官鄭阿里等十一人
至京議歷法三年改監為欽天設四科曰天文曰刻漏
曰大統歷曰回回歷以監令少監統之歲造大統民歷
御覽月令歷七政躔度歷六壬遁甲歷四季天象占驗
歷御覽天象錄各以時上其日月交食分杪時刻起復
方位先期以聞十年三月帝與羣臣論天與七政之行
皆以蔡氏左旋之說對帝曰朕自起兵以來御觀乾象
天左旋七政右旋歷家之論確然不易爾等猶守蔡氏
之說豈所謂格物致知之學乎十五年九月詔翰林李
翀吳伯宗譯回回歷書十七年閏十月漏刻博士元統
言歷以大統為名而積分猶踵授時之數非所以重始
敬正也况授時以至元辛巳為歷元至洪武甲子積一
百四年年遠數盈漸差天度合修改七政運行不齊其
理深奥聞有郭伯玉者精明九數之理宜徵令推算以
成一代之制報可擢統為監令統乃取授時歷去其歲
實消長之說析其條例得四卷以洪武十七年甲子為
歷元命曰大統歷法通軌二十二年改監令丞為監正
二十六年監副李德芳言監正統改作洪武甲子歷元
並不用消長之法以考魯獻公十五年戊寅歲天正冬
至比辛巳為元差四日半強今當復用辛巳為元及消
長之法疏入元統奏辨太祖曰二說皆難憑但驗七政
交會行度無差者為是自是大統歷元以洪武甲子而
推算仍依授時法三十一年罷回回欽天監其回回歷
科仍舊永樂遷都順天仍用應天冬夏晝夜時刻至正
統十四年始改用順天之數其冬景帝即位天文生馬
軾言晝夜時刻不宜改下廷臣集議監正許惇等言前
監正彭德清測驗得北京北極出地四十度比南京高
七度有竒冬至晝三千八刻夏至晝六十二刻奏准改
入大統歷永為定式軾言誕妄不足聽帝曰太陽出入
度數當用四方之中今京師在堯幽都之地寧可為凖
此後造歷仍用洪永舊制景泰元年正月辛夘夘正三
刻月食監官誤推辰初初刻致失救護下法司論徒詔
宥之成化十年以監官多不職擢雲南提學童軒為太
常寺少卿掌監事十五年十一月戊戌望月食監推又
誤帝以天象微渺不之罪也十七年真定教諭俞正已
上改歷議詔禮部及軒參考尚書周洪謨等言正已止
據皇極經世書及歷代天文歷志推算氣朔又以己意
創為八十七年約法每月大小相間輕率狂妄宜正其
罪遂下正已詔獄十九年天文生張陞上言改歷欽天
監謂祖制不可變陞說遂寢弘治中月食屢不應日食
亦舛正德十二三年連推日食起復皆弗合于是漏刻
博士朱裕上言至元辛巳距今二百三十七年歲不能
久無差若不量加損益恐愈久愈舛乞簡大臣總理其
事令本監官生半推古法半推新法兩相交驗回回科
推驗西域九執歷法仍遣官至各省候土圭以測節氣
早晩往復參較則交食可正而七政可齊部覆言裕及
監官歷學未必皆精今十月望月食中官正周濓等所
推算與古法及裕所奏不同請至期考驗既而濓等言
日躔歲退之差一分五十秒今正德乙亥距至元辛巳
二百三十五年赤道歲差當退天三度五十二分五十
秒不經改正推步豈能有合臣參詳較驗得正德丙子
歲前天正冬至氣應二十七日四百七十五分命得辛
卯日丑初初刻日躔赤道箕宿六度四十七分五十秒
黃道箕宿五度九十六分四十三秒為歷元其氣閏轉
交四應併周天黃赤道諸類立成悉從歲差隨時改正
望敇禮臣併監正董其事部奏古法未可輕變請仍舊
法别選精通歷學者同濓等以新法參驗更為奏請從
之十五年禮部員外郎鄭善夫言日月交食日食最為
難測蓋月食分數但論距交遠近别無四時加減且月
小闇虛大八方所見皆同若日為月所掩則日大而月
小日上而月下日遠而月近日行有四時之異月行有
九道之分故南北殊觀時刻亦異必須據地定表因時
求合如正德九年八月辛卯日食歷官報食八分六十
七秒而閩廣之地遂至食既時刻分秒安得而同今宜
按交食以更歷元時刻分秒必使竒零剖析詳盡不然
積以歲月躔離朓朒又不合矣不報十六年以南京戶
科給事中樂頀工部主事華湘通歷法俱擢光祿少卿
管監事嘉靖二年湘言古今善治歷者三家漢太初以
鐘律唐大衍以蓍策元授時以晷景為近欲正歷而不
登臺測景皆空言臆見也望許臣暫罷朝參督中官正
周濓等及冬至前詣觀象臺晝夜推測日記月書至來
年冬至以驗二十四氣至合朔日躔月離黃赤二道
昏旦中星七政四餘之度視元辛巳所測離合何如差
次錄聞更敕禮部延訪精通理數者徵赴京師令詳定
歲差以成一代之制下禮部集議而頀謂歷不可改與
湘頗異禮部言湘欲自行測候不為無識請二臣各盡
所見窮極異同以恊天道從之七年欽天監奏閏十月
朔回回歷推日食二分四十七秒大統歷推不食已而
不食十九年三月癸巳朔臺官言日當食已而不食帝
喜以為天眷然實由推步之疎也隆慶三年掌監事順
天府丞周相刊大統歷法其歷原歷敘古今諸歷異同
萬歷十二年十一月癸酉朔大統歷推日食九十二秒
回回歷推不食已而回回歷驗禮科給事中侯先春因
言邇年月食在酉而曰戌月食將既而曰未九分差舛
甚矣回回歷科推算日月交食五星凌犯最為精密何
妨纂入大統歷中以備考驗詔可二十年五月甲戌夜
月食監官推算差一日二十三年鄭世子載堉進聖壽
萬年歷律歷融通二書疏略曰高皇帝革命時元歷未
久氣朔漸差後漢志言三百年斗歷改憲今以萬歷為
朔漸差後漢志言三百年斗歷改憲今以萬歷為元而
九年辛巳歲適當斗歷改憲之期又協乾元用九之義
歷元正在是矣臣嘗取大統與授時二歷較之考古則
氣差三日推今則時差九刻夫差雖九刻處夜半之際
所差便隔一日節氣差天一日則置閏差一月閏差一
月則時差一季時差一季則歲差一年其失豈小小哉
蓋因授時减分太峻失之先天大統不減失之後天因
和會兩家酌取中數立為新率編撰成書大旨出於許
衡而與衡歷不同黃鐘乃律歷本原而舊歷罕言之新
法則以步律吕爻象為首堯時冬至日躔宿次何承天
推在須女十度左右一行推在女虚間元人歷議亦云
在女虛之交而授時歷考之乃在牛宿二度大統歴考
之乃在危宿一度相差二十六度皆不與堯典合新法
上考堯元年甲辰歲夏至午中日在柳宿十二度左右
冬至午中日在女宿十度左右心昴昏中各去午正不
逾半次與承天一行二家之說合此皆與舊歷不同之
大者其餘詳見歷議望敕大臣名儒參訂採用其法首
曰步𤼵歛取嘉靖甲寅歲為歷元元紀四千五百六十
期實千四百六十一節氣歲差一秒七十五忽歲周氣
策無定率各隨歲差求而用之律應(即氣應)五十五日六
十刻八十九分律總旬周六十日次曰步朔閏朔望弦
策與授時同閏應十九日三十六刻十九分次曰步日
躔日平行一度躔周(即天周)三百六十五度二十五分躔
中半之象策又半之辰策十二分躔周之一黃赤道歲
差盈初縮末限縮初盈未限俱與授時同周應二百三
十八度二十二分三十九秒(按授時求日度法以周應加積度命起虛七其周應
為自虚七度至箕十度之數萬年歷法以周應滅積度命起角初其周應為箕十度至角初度之數當為二百
八十六度四十五分今數不合似誤)次曰步晷漏北極出地度分冬夏至
中晷恒數併二至晝夜長短刻數俱以京師為準參以
岳臺以見隨處里差之數次曰步月離月平行轉周轉
中與授時同離周(即遲疾限)三百三十六限十六分六十秒
離中半之離象又半之轉差一日九十七刻六十分轉
應七日五十刻三十四分次曰步交道正交中交與授
時同距交十四度六十六分六十六秒交周交中交差
與授時同交應二十日四十七刻三十四分次曰步交
食曰食交外限六度定法六十一交内限八度定法八十一月
食限定法與授時同次曰步五緯合應土星二百六十二日三
千二十六分木星三百一十日一千八百三十七分火星三百
四十三日五千一百七十六分金星二百三日八千三百四十七分
水星九十一日七千六百二十八分歷應土星八千六百四日
五千三百三十八分木星四千一十八日六千七十三分火星
三百一十四日四十九分金星六十日一千九百七十五
分水二百五十三日七千四百九十七分周率度率及晨夕伏
見度俱與授時同其議歲餘也曰隂陽消長之理以漸而積
未有不從秒起授時考古於百年之際頓加一分於理未安假
如魯隠公三年辛酉歲下距至元辛巳二千年以授時本法算
之於歲實當加二十分得庚午日六刻為其年天正冬至次年
壬戌歲下距至元辛巳一千九百九十九年本法當加十九分得
乙亥日五十刻四十四分為其年天正冬至兩冬至相減得
相距三百六十五日四十四刻四十四分則是歲餘九分
日之四非四分日之一也歷法之謬莫甚於此新法酌
量設若每年增損二秒推而上之則失昭公己丑增損
一秒至一秒半則失僖公辛亥今約取中數其法置定
距自相乘七因八歸所得百約之為分得一秒七十五
忽則辛亥己丑皆得矣其議日躔也曰古歷見於六經
灼然可考者莫如日躔及中星而推步家鮮有逹者蓋
由不知夏時周正之異也大扺夏歷以節氣為主周歷
以中氣為主何承天以正月甲子夜半合朔雨水為上
元進乖夏朔退非周正故近代推月令小正者皆不與
古合嘗以新法歲差上考堯典中星則所謂四仲月蓋
自節氣之始至於中氣之終三十日内之中星耳後世
執著於二分二至是亦誤矣其議候極也曰自漢至齊
梁皆謂紐星即不動處惟祖暅之測知紐星去極一度
有餘自唐至宋又測紐星去極三度有餘元志從三度
蓋未有定說也新法不測紐星以日景驗之於正方案
上周天度内權指一度為北極自此度右旋數至六十
七度四十一分為夏至日躔所在復至一百一十五度
二十一分為冬至日躔所在左旋數亦如之四處
并中心共五處各識一鍼于二至日午中將案直
立向南取景使三鍼景合然後縣繩蓋取中線又
取方十字界之視模界上距極度分即極出地度
分也其議晷景也曰何承天立表測景始知自漢
以來冬至皆後天三日然則推步晷景乃治歷之
要也授時歷亦憑晷景為本而歷經不載推步晷
景之術是為缺略今用北極出地度數兼弧矢二
術以求之庶盡其原又隨地形高下立差以盡變
前此所未有也又曰授時歷議據前漢志魯獻公
十五年戊寅歲正月甲寅朔旦冬至引用為首夫
獻公十五年下距隠公元年己未歲百六十一年
其非春秋時明矣而元志乃云自春秋獻公以來
又云昭公冬至乃日度失行之騐誤矣夫獻公甲
寅冬至别無所據惟劉歆三統歷言之豈左傳不
足信而歆乃可信乎太初元年冬至在辛酉歆乃
以為甲子差天三日尚不能知而能逆知上下數
百年乎故凡春秋前後千載之間氣朔交食長歷
大衍所推近是劉歆班固所說全非也又曰大衍
歷議謂宋元嘉十三年十一月甲戌景長為日度
變行授時歷議亦云竊以為過矣苟日度失行當
如歲差漸漸而移今歲既已不合來歲豈能復合耶蓋
前人所測或未密耳夫冬至之景一丈有餘表高晷長
則景虚而淡或設望筒副表景符之類以求實景然望
筒或一低昂副表景符或一前却所據之表或稍有傾
欹圭面或稍有斜側二至前後數日之景進退只在毫
釐之間要亦難辨况委託之人未知當否九服之遠既
非日擊所報晷景寧足信乎其議漏刻也曰日月帶食
出入五星晨昏伏見歷家設法悉因晷漏為凖而晷漏
則隨地勢南北辰極高下為異焉元人都燕其授時歷
七曜出沒之早晏四時晝夜之永短皆準大都晷漏國
初都金陵大統歷晷漏改從南京冬夏至相差三刻有
cq=7竒今推交食分秒南北東西等差及五星定伏定見皆
因元人舊法而獨改其漏刻是以互相舛誤也故新法
晷漏照依元舊其議日食也曰日道與月道相交處有
二若正會于交則食既若但在交前後相近者則食而
不既此天之交限也又有人之交限假令中國食既戴
日之下所虧纔半化外之地則交而不食易地反觀亦
如之何則日如大赤丸月如小黑丸共懸一線日上而
月下即其下而正望黑丸必掩赤丸似食之既及旁觀
有遠近之差則食數有多寡矣春分以後日行
畔交外偏多交内偏少秋分已後日行赤道南畔交外
偏少交内偏多是故有南北差冬至已後日行黃道東
畔午前偏多午後偏少夏至已後日行黃道西畔午前
偏少午後偏多是故有東西差日中仰視則高旦暮平
視則低是故有距午差食于中前見早食于中後見遲
故是有時差凡此諸差唯日有之月則無也故推交食
惟日頗難欲推九服之變必各據其處考晷景之短長
揆辰極之高下庶幾得之歷經推定之數徒以燕都所
見者言之耳舊云月行内道食多有驗月行外道食多
不騐又云天之交限雖係内道若在人之交限之外類
同外道日亦不食此說似矣而未盡也假如夏至前後
日食于寅夘酉戌之間人向東北西北觀之則外道食
分反多于内道矣日體大于月月不能盡掩之或遇日
既而日光四溢形如金環故日無食十分之理雖既亦
止九分八十秒授時歷日食陽歷限六度定法六十隂
歷限八度定法八十各置其限度如其定法而一皆得
十分今于其定法下各加一數以除限度則得九分入
十餘秒也其議月食也曰暗虛者景也景之蔽月無早
晚高卑之異四時九服之殊譬於懸一黑丸于暗室其
左然燭其右懸一白丸若燭光為黑丸所蔽則白丸不
受其光矣人在四旁觀之所見無不同也故月食無時
差之說自紀元歷妄立時差授時因之誤矣其議五緯
也曰古法推步五緯不知變數之加減北齊張子信仰
觀歲久知五緯有盈縮之變當加減有求逐日之躔蓋
五緯出入黃道内外各自有其道視日遠近為遲疾其
變數之加減如里路之徑直斜曲也宋人有言曰五星
行度惟留退之際最多差自内而進者其退必向外自
外而進者其退必由内其迹如循柳葉兩末銳于中間
往還之道相去甚遠故星行兩末度稍遲以其斜行故
也中間行道稍速以其徑捷故也前代修歷止增損舊
法而已未嘗實考天度其法湏測騐每夜昏曉夜半月
及五星所在度秒置簿錄之滿五年其間去隂雲晝見
日數外可得三年實行然後可以算術綴之也書上禮
部尚書范謙奏歲差之法自虞喜以來代有差法之議
竟無畫一之規所以求之者大約有三考月令之中星
測二至之日景驗交食之分秒考以衡管策以臬表騐
以漏刻斯亦佹得之矣歷家以周天三百六十五度四
分度之一紀七政之行又析度為百分分為百秒可謂
密矣然渾象之體盖僅數尺布周天度每度不及指許
安所置分秒哉至於臬表之樹不過數尺刻漏之籌不
越數寸以天之高且廣也而以尺寸之物求之欲其纖
微不爽不亦難乎故方其差在分秒之間無可易者至
踰一度乃可以管窺耳此所以窮古今之智巧不能盡
其變與即如世子言以大統授時二歷相較考古則氣
差三日推今則時差九刻夫時差九刻在亥子之間則
移一日在晦朔之交則移一月此可騐之于近也設移
而前則生明在二日之昏設移而後則生明在四日之
夕矣今似未至此也其書應𤼵欽天監參訂測騐世子
留心歷學博通今古宜賜敕奬諭從之河南僉事邢雲
路上書言治歷之要無踰觀象測景侯時籌策四事今
丙申年日至臣測得乙未日未正一刻而大統推在申
正二刻相差九刻且今年立春夏至立冬皆適直子半
之交臣推立春乙亥而大統推丙子夏至壬辰而大統
推癸巳立冬己酉而大統推庚戌相隔皆一日若或直
元日于子半則當退履端於月窮而朝賀大禮在月正
二日矣豈細故耶閏八月朔日食大統推初虧已正二
刻食幾既而臣侯初虧已正一刻食止七分餘大統實
後天幾二刻則閏應及轉應交應各宜增損之矣欽天
監見雲路疏甚惡之監正張應侯奏詆謂其僣妄惑世
禮部尚書范謙乃言歷為國家大事士夫所當講求非
歷士之所得私律例所禁乃妄言妖祥者耳監官拘官
成法不得修改合天幸有其人所當和衷共事不宜妬
忌乞以雲路提督欽天監事督率官屬精心測候以成
鉅典議上不報三十八年監推十一月壬寅朔日食分
秒及虧圓之候職方即范守已疏駁其誤禮官因請博
求知歷學者令與監官晝夜推測庶幾歷法靡差于是
五官正周子愚言大西洋歸化遠臣龐迪峩熊三拔等
携有彼國歷法多中國典籍所未備者乞視洪武中譯
西域歷法例取知歷儒臣率同監官將諸書盡譯以補
典籍之缺先是大西洋人利瑪竇進貢土物而迪峩三
拔及龍華民鄧玉函湯若望等先後至俱精究天文歷
法禮部因奏精通歷法如雲路守已為時所推請改授
京鄕共理歷事翰林院檢討徐光啓南京工部員外郎
李之藻亦皆精心歷理可以迪峩三拔等同譯西洋法
俾雲路等參訂修改然歷法疏密莫顯于交食欲議修
歷必重測騐乞敇所司修治儀器以便從事疏入留中
未幾雲路之藻皆召至京參預歷事雲路據其所學之
藻則以西法為宗四十一年之藻已改銜南京太僕少
卿奏上西洋歷法略言臺監推算日月交食時刻虧分
之謬而力薦迪峩三拔及華民陽瑪諾等言其所論天
文歷數有中國昔賢所未及者不徒論其度數又能明
其所以然之理其所製窺天窺日之器種種精絶今迪
峩等年齡向衰乞敕禮部開局取其歷法譯出成書禮
科姚永濟亦以為言時庶務因循未暇開局也四十四
年雲路獻七政真數言步歷之法必以兩交相對兩交
正而中間時刻分秒之度數一一可按日月之交食五
星之凌犯皆日月五星之相交也兩交相對互相𤼵明
七政之能事畢矣天啟元年春雲路復詳述古今日月
交食數事以明授時之疎證新法之密章下禮部四月
壬申朔日食雲路所推食分時刻與欽天監所推互異
自言新法至密至所考騐皆與天不合雲路又嘗論大
統宫度交界當以歲差考定不當仍用授時三百年前
所測之數又月建非關斗杓所指斗杓有歲差而月建
無改移皆篤論也崇禎二年五月乙酉朔日食禮部侍
郎徐光啟依西法預推順天府見食二分有竒瓊州食
既大寧以北不食大統回回所推順天食分時刻與光
啟互異已而光啟法騐餘皆疎帝切責監官時五官正
戈豊年等言大統乃國初所定實即郭守敬授時歷也
二百六十年毫未增損自至元十八年造歷越十八年
為大德三年八月已當食不食六年六月又食而失推
是時守敬方知院事亦付之無可奈何況斤斤守法者
哉今若循舊向後不能無差于是禮部奏開局修改乃
以光啟督修歷法光唘言近世言歷諸家大都宗郭守
敬法至若歲差環轉歲實參差天有緯度地有經度列
宿有本行月五星有本輪日月有真會視會皆古所未
聞惟西歷有之而舍此數法則交食凌犯終無密合之
理宜取其法參互考訂使與大統法會同歸一已而光
啟上歷法修正十事其一議歲差每歲東行漸長漸短
之數以正古來百年五十年六十年多寡互異之說其
二議歲實小餘昔多今少漸次改易及日景長短歲歲
不同之因以定冬至以正氣朔其三每日測騐日行經
度以定盈縮加減真率東西南北高下之差以步日躔
其四夜測月行經緯度數以定交轉遲疾真率東西南
北高下之差以步月離其五密測列宿經緯行度以定
七政盈縮遲疾順逆違離遠近之數其六密測五星經
緯行度以定小輪行度遲疾留逆伏見之數東南西北
高下之差以推步凌犯其七推變黃道赤道廣狹度數
密測二道距度及月五星各道與黃道相距之度以定
交轉其八議日月去交遠近及真會視會之因以定距
午時差之真率以正交食其九測日行考知二極出入
地度數以定周天緯度以齊七政因月食考知東西相
距地輪經度以定交食時刻其十依唐元法隨地測騐
二極出入地度數地輪經緯以求晝夜晨昏永短以正
交食有無先後多寡之數因舉南京太僕少卿李之藻
西洋人龍華民鄧玉函報可九月癸夘開歷局三年玉
函卒又徵西洋人湯若望羅雅谷繹書演算光啟進本
部尚書仍督修歷法時巡按四川御史馬如蛟薦資縣
諸生冷守中精歷學以所呈歷書進局光啟力駁其謬
并預推次年四月四川月食時刻令其臨時比測四年
正月光啟進歷書二十四卷夏四月戊午夜望月食光
啟預推分秒時刻方位奏言曰食隨地不同則用地緯
度算其食分多少用地經度算其加時早宴月食分秒
海内並同止用地經度推求先後時刻臣從輿地圖約
略推步開載各布政司月食初虧度分蓋食分多少既
天下皆同則餘率可以類推不若日食之經緯各殊必
湏詳備也又月體一十五分則盡入闇虚亦十五分止
耳今推二十六分六十秒者蓋闇虛體大于月若食時
去交稍遠即月體不能全入闇虛止從月體論其分數
是夕之食極近於交故月入闇虚十五分方為食既更
進一十一分有竒乃得生光故為二十六分有竒如回
回歷推十八分四十七秒略同此法也已而四川報冷
守中所推月食實差二時而新法密合光啟又進歷書
二十一卷冬十月辛丑朔日食新法預推順天見食二
分一十二秒應天以南不食大漠以北食既例以京師
見食不及三分不救護光啟言月食在夜加時早晩苦
無定據惟日食按晷定時無可遷就故歷法疎密此為
的証臣等算輯新法漸次就緒而向後交食為期尚遠
此時不與監臣共見至成歷後將何徵信且是食之必
當測候更有說焉舊法食在其中則無時差今此食既
在日中而新法仍有差時者蓋以七政運行皆依黃道
不由赤道舊法所謂中乃赤道之午中非黃道之正中
也黃道二道之中獨冬夏至加時正午乃得同度今十
月朔去冬至度數尚遠兩中之差二十三度有竒豈可
因加時近午不加不減乎適際此日又值此時足可騐
時差之正術一也本方之地經度未得真率則加時難
定其法必從交食時測騐數次乃可較其畫一今此食
依新術測候其加時刻分或前後未令當取從前所記
地經度分斟酌改定此可以求里差之真率二也差以
一法但知中無加減而不知中分黃赤令一經日見人
人知加時之因黃道因此推彼他術皆然足以知學習
之甚易三也即分數甚少亦宜詳加測候以求顯騐帝
是其言至期光啟率監臣預點日晷調壺漏用測高儀
器測食甚日晷高度又于密室中斜開一隙置窺筩遠
鏡以測虧圓畫日體分數圖板以定食分其時刻高度
悉合惟食甚分數未及二分于是光啟言今食甚之度
分密合則經度里差已無煩更定矣獨食分未合原推
者蓋因太陽光大能減月魄必食及四五分以上乃得
與原推相合然此測用密室窺筩故能得此分數倘止
憑目力或水盆照映則眩耀不定測少尚不止此也時
有滿城布衣魏文魁著歷元歷弦二書令其子象乾進
歷元于朝通政司送局考騐光啟摘當極論者七事其
一歲實自漢以來代有减差至授時減為二十四分三
十五秒依郭法百年消一今當為二十一秒有竒而歷
元用趙知微三十六秒翻覆驟加其一弧背求玄矢宜
用密率今歷測中猶用徑一圍三之法不合弧矢真數
其一盈縮之限不在冬夏至宜在冬夏至後六度今考
日躔春分迄夏至夏至迄秋分此兩限中日時刻分不
等又立春迄立夏立秋迄立冬此兩限中日時刻分亦
不等測量可見其一言太隂最高得疾最低得遲且以
圭表測而得之非也太隂遲疾是入轉内事表測高下
是入交内事豈容混推而月行轉周之上又復左旋所
以最高向西行極遲最低向東行乃極疾舊法正相反
其一言日食正午無時差非也時差言距非距赤道之
午中乃距黃道限東西各九十度之中也黃道限之中
有距午前後二十餘度者但依午正加減焉能必合其
一言交食定限隂歴八度陽歷六度非也日食隂歷當
十七度陽歷當八度月食則隂陽歷俱十二度其一歷
測云宋文帝元嘉六年十一月己丑朔日食不盡如鉤
晝星見今以授時推之止食六分九十六秒郭歷舛矣
夫月食天下皆同日食九服各異南宋都于金陵郭歷
造于燕地北極出地差八度時在十一月則食差當得
二分弱其云不盡如鉤當在九分左右郭歷推得七分
弱乃密合非舛也本局今定日食分數首言交次言地
次言時一不可闕已而文魁反覆論難光啟更申前說
為著學歷小辨其論歲實小餘及日食變差尤明晰曰
歲實小餘自漢迄元漸次消減今新法定用歲實更減
于元不知者必謂不惟先天更先大統乃以推壬申冬
至大統得己亥寅正一刻而新法得辰初一刻十八分
何也蓋正歲年與步月離相似冬至無定率與定朔定
望無定率一也朔望無定率宜以平朔望加减之冬至
無定率宜以平年加減之故新法之平冬至雖在大統
前而定冬至恒在大統後也又曰宋仁宗天聖二年甲
子歲五月丁亥朔歷官推當食不食諸歷推算皆云當
食夫于法則實當食而於時則實不食今當何以解之
蓋日食有變差一法月在隂歷距交十度強于法當食
而獨此地之南北差變為東西差故論天行則地
心與日月相差直實不失食而從人目所見則日月相
距近變為遠實不得食故獨汴京為然若從汴以東數
千里則漸見食至東北萬餘里外則全見食也夫變差
時時不同或多變為少或少變為多或有變為無或無
變為有推歷之難全在此等未幾光啟入内閣五年九
月十五日月食監推初虧在夘初一刻光啓等推在夘
初三刻回回科推在辰初刻三法異同致奏詔問詰至
期測候隂雲不見無可徵驗光啟具陳三法不同之故
言時刻之加減由於盈縮遲疾兩差而盈縮差舊法起
冬夏至新法起最高最高有行分惟宋紹興間與夏至
同度郭守敬後此百年去離一度有竒故未覺今最高
在夏至後六度此兩法之盈縮差所以不同也遲疾差
舊法只用一轉周新法謂之自行輪自行之外又有兩
次輪此兩法之遲疾差所以不同也至于回回歷又異
者或由于四應或由於里差臣實未曉其故總之三家
俱依本法推步不能變法遷就也將来有宜講求者二
端一曰食分多寡日食時陽晶晃耀每先食而後見月
食時游氣紛侵每先見而後食其差至一分以上今欲
灼見實分有近造瞡筩日食時于密室中取其光景映
照尺數之上初虧至復圓分數真確畫然不爽月食用
以仰觀二體離合之際鄞鄂著明與目測迥異此定分
法也一日加時早晚定時之術壺漏為古法輪鍾為新
法然不若求端於日星晝則用日夜則任用一星皆以
儀器測取經緯度數推算得之此定時法也二法既立
則諸術之疎密毫末莫遁矣古今月食諸史不載日食
自漢至隋凡二百九十三而食於晦者七十七晦前一
日者三初二日者三其疎如此唐至五代凡一百一十
而食于晦者一初二日者一初三日者一稍密矣宋凡
一百四十八無晦食者更密矣猶有推食而不食者十
三元凡四十五亦無晦日猶有推食而不食者一食而
失推者一夜食而晝書者一至加時差至四五刻者當
其時已然可知高遠無窮之事必積時累世乃稍見其
端倪故漢至今千七百歲立法者十有三家而守敬為
最優尚不能無數刻之差而况于沿習舊法者何能責
其精密哉是年光啟又進歷書三十卷明年冬十月光
啓以病辭歷務以山東參政李天經代之逾月而光啓
卒七年魏文魁上言歷官所推交食節氣皆非是於是
命文魁入京測驗是時言歷者四家大統回回外别立
西洋為西局文魁為東局言人人殊紛若聚訟焉天經
繕進歷書凡二十九卷并星屏一具俱故輔光啟督率
西人所造也天經預推五星凌犯會合行度言閏八月
二十四木犯積尸氣九月初四昏初火土同度初七夘
正金土同度十一昏初金火同度舊法推火土同度在
初七是後天三日金火同度在初三是先天八日而文
魁則言天經所報木星犯積尸不合天經又言臣干閏
八月二十五日夜及九月初一日夜同禮臣陳六韐等
用窺管測見積尸為數十小星團聚木與積尸共納管
中蓋窺管圓徑寸許兩星相距三十分内者方得同見
如觜宿三星相距三十七分則不能同見而文魁但據
臆算未經實測據云初二日木星已在柳前則前此豈
能越鬼宿而飛渡乎天經又推木星退行順行兩經鬼
宿其度分晷刻已而皆驗於是文魁說絀天經又進歷
書三十二卷并日晷星晷窺筩諸儀器八年四月又上
乙亥丙子七政行度歷及參訂歷法條議二十六則其
七政公說之議七一曰諸曜之應宜改蓋日月五星平
行起算之根則為應乃某曜某日某時躔某宫次之數
今新法改定諸應悉從崇禎元年戊辰前冬至後己夘
日子正為始二曰測諸曜行度應用黃道儀蓋太陽由
黃道行月星各有本道出入黃道内外不行赤道若用
赤道儀測之所得經緯度分須通以黃赤通率表不如
用黃道儀即得七政之本度為便也三曰諸方七政行
度隨地不等蓋日月東西見食其時各有先後既無庸
疑矣則太陽之躔二十四節氣與月五星之掩食凌犯
安得不與交食同一理乎故新法立成諸表雖以順天
府為主而推算諸方行度亦皆各有本法四曰諸曜加
減分用平立定三差法尚不足蓋加減平行以求自行
乃歷家要務第天實圓體與平行異類舊所用三差法
俱從句股平行定者於天體未合即各盈縮損益之數
未得其真今新法加減諸表乃以圓齊圓始可合天五
曰隨時隨地可求諸曜之經度舊法欲得某日某曜經
度必先推各曜冬至日所行宫度宿次後乃以各段日
度比算始得今法不拘時日方所只簡本表推步即是
六曰徑一圍三非弧矢真法蓋古歷家以直線測圓形
名曰弧矢法而算用徑一圍三謬也今立割八線表
其用簡而大弧矢等線但乘除一次便能得之七曰球
上三角三弧形非句股可盡蓋古法測天以句股為本
然句股能御直角不能御斜角且天為圓球其面上與
諸道相割生多三弧形句股不足以盡之恒星之議四
一曰恒星本行即所謂歲差從黃道極起算蓋各星距
赤極度分古今不同其距赤道内外也亦古今不同而
距黃極或距黃道内外則皆終古如一所以知日月五
星俱依黃道行其恒星本行應從黃極起算以為歲差
之率二曰古今各宿度不同蓋恒星以黃道極為極故
各宿距星行度與赤道極時近時遠行漸近極即赤道
所出過距星線漸密其本宿赤道弧則較小漸遠極即
過距星線漸疎其本宿赤道弧則較大此緣二道二極
不同非距星有異行亦非距星有易位也如觜宿距星
漢測距參二度唐測一度宋崇寧測半度元郭守敬測
五分今測之不啻無分且侵入參宿二十四分非一證
乎三曰夜中測星定時盖太陽依赤道左行每十五度為一
小時今任測一星距子午圈前後度分又以本星經行與太
陽經行相加減得太陽距子午圈度分因以變為真時刻四
曰宋時所定十二宫次在某宿度今不能定於某宿度盖因
恒星有本行宿度已右移故也太陽之議四一曰太陽盈縮
之限非冬夏二至所謂最高及最高衝也此限年年右行
今已過二至後六度有竒二曰以圭表測冬夏二至非法
之善盖二至前後太陽南北之行度甚微計一丈之表其
一日之影差不過一分三十秒則一秒得六刻有竒若測
差二三秒即差幾二十刻安所得準乎今法獨用
春秋二分蓋以此時太陽一日南北行二十四分
一日之景差一寸二分即測差一二秒算不滿一
刻較二至為最密三曰日出入分應從順天府起
算蓋諸方北極出地不同晨昏時刻亦因以異大
統依應天府算是以晝夜長短日月東西帶食所
推不準今依順天府改定四曰平節氣非上天真
節氣蓋舊法氣策乃歲周二十四分之一然太陽之行
有盈有縮不得平分如以平分則春分後天二日秋分
先天二日矣今悉改定太隂之議四一曰朔望之外别
有損益分一加減不足以盡之蓋舊定太隂平行算朔
望加減大率五度有竒然兩弦時多寡不一即授時亦
言朔望外平行數不定明其理未著其法今於加減外
再用一加減名為二三均數二曰緯度不能定於五度
時多時寡古今歷家以交食分數及交泛等測定黃白
二道相距約五度然朔望外兩道距度有損有益大距
計五度三分度之一若一月有兩食其弦時用儀求距
黃道度五度未能合天三曰交行有損益分蓋羅㬋計
都即正交中交行度古今為平行今細測之月有時在
交上以平求之必不合算因設一加減為交行均數四
曰天行無紫氣舊謂生於閏餘又為木之餘氣今細考
諸曜無象可明知為妄增交食之議四一曰日月景徑
分恒不一蓋日月有時行最高有時行最卑因相距有
遠近見有大小又因遠近得太隂過景時有厚薄所以
徑分不能為一二曰日食午正非中限乃以黃道九十
度限為中限盖南北東西差俱依黃道則時差安得不
從黃道論其初末以求中限乎且黃道出地平上兩象
限自有其高亦自有其中此理未明或宜加反減宜減
反加凡加時不合者由此也三曰日食初虧復圓時刻
多寡恒不等非二時折半之說盖視差能變實行為視
行則以視差較食甚前後鮮有不參差者夫視差既食
甚前後不一又安能令視行前後一乎今以視行推變
時刻則初虧復圓其不能相等也明矣四曰諸方各依
地經推算時刻及日食分盖地面上東西見日月出没
各有前後不同即所得時刻亦不同故見食雖一而時
刻異此日月食皆一理若日食則因視差隨地不一即
太隂視距不一所見食分亦異焉五緯之議三一曰五
星應用太陽視行不得以段目定之盖五星皆以太陽
為主與太陽合則疾行衝則退行且太陽之行有遲疾
則五星合伏日數時寡時多自不可以段目定其度分
二曰五星應加緯行蓋五星出入黃道各有定距度又
木土火三星衝太陽緯大合太陽緯小金水二星順伏
緯小逆伏緯大三曰測五星當用恒星為準則蓋測星
用黃道儀外宜用弧矢等儀以所測緯星視距二恒星
若干度分依法布算方得本星真經緯度分或繪圖亦
可免算是時新法書器俱完屢測交食凌犯俱密合但
魏文魁等多方阻撓内官實左右之以故帝意不能决
諭天經同監局虚心詳究務祈畫一是年天經推水星
伏見及木星所在之度皆與大統各殊而新法為合又
推八月二十七日寅正二刻木火月三曜同在張六度
而大統推木在張四度火月張三度至期果同在張六
度九年正月十五日辛酉曉望月食天經及大統回回
東局各預推虧圓食甚分秒時刻天經恐至期雲掩難
見乃按里差推河南山西所見時刻奏遣官分行測驗
其日天經與羅雅谷湯若望大理評事王應遴禮臣李
焻及監局守登文魁等赴臺測驗惟天經所推獨合已
而河南所報盡合原推山西則食時雲掩無從考驗帝
以測驗月食新法為近但十五日雨水而天經以十三
日為雨水令再奏明天經覆言論節氣有二法一為平
節氣一為定節氣平節氣者以一歲之實二十四平分
之每得一十五日有竒為一節氣故從歲前冬至起算
必越六十日八十七刻有竒為雨水舊法所推十五日
子正二刻者此也定節氣者以三百六十為周天度而
亦以二十四平分之每得一十五度為一節氣從歲前
冬至起算歷五十九日二刻有竒而太行満六十度
為雨水新法所推十三日夘初二刻八分者此也太陽
之行有盈有縮非用法加減之必不合天安得平分歲
實為節氣乎以春分證之其理更明分者黃赤相交之
點太陽行至此乃晝夜平分舊法於二月十四日下注
晝五十刻夜五十刻是也夫十四日晝夜已平分則新
法推十四日春分者為合天而舊法推十六日者後天
二日矣知春分則秋分及各節氣可知而無疑於雨水
矣已而天經於春分屆期每午赴臺測午正太陽高度
二月十四日高五十度八分十五日高五十度三十三
分天經乃言京師北極出地三十九度五十五分則赤
道應高五十度五分春分日太陽正當赤道上其午正
高度與赤道高度等過此則太陽高度必漸多今置十
四日所測高度加以地半徑差二分較赤道已多五分
蓋原推春分在夘正二刻五分弱是時每日緯行二十
四分弱時差二十一刻五分則緯行應加五分強至十
五日并地半徑較赤道高度已多至三十分况十六日
乎是春分當在十四不當在十六也秋分亦然又出節
氣圖曰内規分三百六十五度四分度之一者日度也
外規分三百六十度者天度也自冬至起算越九十一
日三十一刻六分而始歷春分者日為之限也乃在天
則已踰二度餘矣又越二百七十三日九十三刻一十
九分而即交秋分者亦日為之限也乃在天不及二度
餘豈非舊法春分每後天二日秋分先天二日耶十年
正月辛丑朔日食天經等預推京師見食一分一十秒
應天及各省分秒各殊惟雲南太原則不見食其初虧
食甚復圓時刻亦各異大統推食一分六十三秒回回
推食三分七十秒東局所推止游氣侵光三十餘秒而
食時推驗惟天經為密時將廢大統用新法於是管理
另局歷務代州知州郭正中言中歷必不可盡廢西歷
必不可專行四歷各有短長當參合諸家兼收西法十
一年正月乃詔仍行大統歷如交食經緯晦朔弦望因
年遠有差者旁求參考新法與回回科並存是年進天
經光祿寺卿仍管歷務十四年十二月天經言大統置
閏但論月無中氣新法尤視合朔後先今所進十五年
新歷其十月十二月中氣適交次月合朔時刻之前所
以月内雖無中氣而實非閏月蓋氣在朔前則此氣尚
屬前月之晦也至十六年第二月止有驚蟄一節而春
分中氣交第三月合朔之後則第二月為閏正月第三
月為二月無疑時帝已深知西法之密迨十六年三月
乙丑朔日食測又獨驗八月詔西法果密即改為大統
歷法通行天下未幾國變竟未施行
本朝用為時憲歷按明制歷官皆世業成弘間尚能建
修改之議萬歷以後則皆專己守殘而已其非歷官而
知歷者鄭世子而外唐順之周述學陳壤袁黃雷宗皆
有著述唐順之未有成書其議論散見周述學之歷宗
通議歷宗中經袁黃著歷法新書其天地人三元則本
之陳壤而雷宗亦著合璧連珠歷法皆會通回回歷以
入授時雖不能如鄭世子之精微其於中西歷理亦有
所發明邢雲路古今律歷考或言本出魏文魁手文魁
學本膚淺無怪其所疏授時皆不得其旨也
西洋人之來中土者皆自稱甌羅巴人其歷法與回回
同而加精密嘗考前代遠國之人言歷法者多在西域
而東南北無聞(唐之九執歷元之萬年歷及洪武間所譯回回歷皆西域也)蓋堯命
羲和仲叔分宅四方羲仲羲叔和叔則以嵎夷南交朔
方為限獨和仲但曰宅西而不限以地豈非當時聲教
之西被者遠哉至於周末疇人子弟分散西域天方諸
國接壤西陲非若東南有大海之阻又無極北嚴寒之
畏則抱書器而西征勢固便也甌羅巴在回回西其風
俗相類而好竒喜新競勝之習過之故其歷法與回回
同源而世世增修遂非回回所及亦其好勝之俗為之
也羲和既失其守古籍之可見者僅有周髀而西人渾
蓋通憲之器寒熱五帶之說地圓之理正方之法皆不
能出周髀範圍亦可知其源流之所自矣夫旁搜博採
以續千百年之墜緒亦禮失求野之意也故備論之
明史卷三十一
