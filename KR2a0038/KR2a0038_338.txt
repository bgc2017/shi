欽定四庫全書
明史卷二百二十七考證
龐尚鵬傳改按浙江民苦徭役為舉行一條鞭法(臣)
章宗瀛按是時行甲首錢均徭二法吏胥因緣加派
貧富皆不聊生尚鵬乃會計一邑需費及諸顧役若
干核民間丁土若干刻单人給一帖使民知歲輸有
定額吏遂不能為奸後海瑞推廣之通行於江南名
一條鞭法見明張元抃所撰祠碑謹附考
龐尚鵬傳兼領九邊屯務疏列鹽政二十事(臣)章宗
瀛按尚鵬所陳鹽政二十事其在兩淮者一設法銷
引一稽查實政一議減䦕中一先期給引一收買餘
鹽一禁止私煎一酌處引價一折鹽舖戶一報中糧
草一禁止截賣一定淮廣行鹽之地一定折色本色
之宜凡十二條其在山東長蘆者疏通阻滯三條禁
抑私販一條調停偏累二條定折納二條凡八條見
經世文編謹附考
宋儀望傳受命督三殿門工(臣)章宗瀛按三殿工始
於嘉靖三十六年成於四十一年維時工部尚書為
歐陽必進見明實錄謹附考
宋儀望傳擢霸州兵俻僉事(臣)章宗瀛按是時有西
寧侯過霸州為盜所廹溺死儀望甫抵任即擒其巨
魁見識大錄謹附識
陸樹德傳除嚴州推官(臣)章宗瀛按樹德任嚴州推
官時以廉幹為龐尚鵬所許又太守嘗忌其材及太
守入覲有訐其私者樹德獨力表其誣見王世貞集
謹附考
陸樹德傳屢遷都給事中(臣)章宗瀛按樹德歷任兵
戶禮三科給事中又有冊封周趙二王力却饋遺事
傳俱未載謹識
李頤傳清軍湖廣忤張居正(臣)章宗瀛按李頤以清
軍湖廣過江陵與張居正父抗故居正銜之見獻徵
錄謹附考
李頤傳頤在鎮十年威望大著(臣)章宗瀛按頤在鎮
時尚有禱雨賑飢捐貲置學田諸事見明劉應麟所
撰行狀謹附考
孫維城傳改廣東左布政使(臣)章宗瀛按維城以遷
官過里有故人坐逋租繋官求為之觧維城解所服銀
帶代之輸官而終不為言見獻徵錄傳未載謹附識
孫維城傳條善後六事(臣)章宗瀛按維城所條善後
六事一曰預運發二曰專責成三曰酌馬數四曰嚴
賞規五曰重命地六曰改市期見明實錄謹附考
萬象春傳奏上便宜十五事(臣)章宗瀛按象春所陳
便宜十五事大旨在限封䦕業弛禁加刑數端又申
明定祿制正賦額諸便見經世文編謹附識
明史卷二百二十七考證
