欽定四庫全書
明史卷四十二
大學士張廷玉等奉敕修
志第十八
地理三
河南陜西
河南禹貢豫冀揚兖四州之域元以河北地直隸中書
省河南地置河南江北行中書省(治汴梁路)洪武元年五月
置中書分省(治開封府)二年四月改分省為河南等處行中
書省三年十二月置河南都衛八年十月改都衛為都
指揮使司九年六月改行中書省為承宣布政使司府
八直隸州一屬州十一縣九十六(為里三千八百八十有奇)北至武
安(與北直山西界)南至信陽(與江南湖廣界)東至永城(與山東江南界)西至陜
州(與山西陜西界)距南京一千一百七十五里京師一千五百
八十里洪武二十六年編戸三十一萬五千六百一十
七口一百九十一萬二千五百四十二弘治四年戸五
十七萬五千二百四十九口四百三十六萬四百七十
六萬歷六年戸六十三萬三千六十七口五百一十九
萬三千六百二
開封府(元汴梁路屬河南江北行省)洪武元年五月曰開封府八月
建北京十一年京罷領州四縣三十祥符(倚洪武十一年正月
建周王府大河舊在城北正統十三年河決滎陽東過城西南而城遂在河北東為開封縣元時同治郭内洪
武中省南有朱仙鎮東北有陳橋鎮)陳留(府東少南北有大河東北有睢水下流至南直宿遷縣合大河)
把(府東南北有睢水又有舊黃河洪武二十五年河決之故道也嘉靖三十六年全河合淮入海而縣遂無
河患)通許(府東南西南有故黃河弘治後北徙不經縣界)太康(府東南北有渦水自通許縣流入下
流至南直懷遠縣入淮東有馬厰集正統十三年河決自把縣經此)尉氏(府南少西西南有大溝東北合
康溝入於黃河)洧川(府西南南有故城洪武二年以河患遷今治又南有洧水下流至西華縣合穎水東
南有南席店弘治九年河入栗家口南行經此)鄢陵(府南少西北有洧水)扶溝(府南少東東有沙河
一名惠民河又名小黃河即宋蔡河故道也成化中濬下流達南直太和縣界又北有洧水自西流入焉又東
北有黃河故道弘治二年淤)中牟(府西東有故城天順中徙今治大河在縣北又有汴河舊自滎陽而
東下流經祥符縣南又東南至南直泗州入於淮正統六年改從此入河後淤西北有圃田澤)陽武(府西
北北濱大河自此至南直徐州大河所行皆唐宋汴河故道)原武(府西北北有黑陽山下臨大河洪武
二十四年河決於此正統十二年復決焉東南有安城縣洪武初置正統中廢)封邱(府北南有大河西南
有荆隆口一名金龍口弘治二年五年萬歷十五年崇禎四年五年河屢決於此又西北有沁河弘治六年淤
西南有中欒鎮巡檢司)延津(府西北大河舊經縣北成化十四年河決徙流縣南而縣北之流遂絶西
北有沙門鎮弘治十一年移項城縣西之香臺廵檢司於此)蘭陽(府東少北北濱大河有李景高口萬
歷十七年河決於此)儀封(府東少北元屬睢州洪武十年五月改屬南陽府後來屬故城在縣北洪武二
十二年二月圯於河徙日樓村即今治也東北有黃陵岡大河舊經其下入曹縣界弘治五年河決於此尋塞
之改從岡南入睢州界又賈魯故河亦在縣北正德四年河決入焉)新鄭(府西南元屬均州隆慶五年七
月改屬西南有大隗山一名具茨山潩水出焉一名魯固河下流入穎又南有陘山北有大河又有溱水一曰
澮水流合縣南之洧水)陳州洪武初以州治宛邱縣省入(南有穎水
又西有沙水亦曰小黃河至潁岐口與穎水合下流分為二崇禎間屢決於西南之苑家埠口又南有故黃河
嘉靖時黃河南出之道也)西北距府二百六十五里領縣四商水
(州西南洪武初廢四年七月復置西北有穎水又有㶏水亦曰大㶏水)華(州西少北北有穎水又有沙水
即小黃河也西南有㶏水又有常社鎮巡檢司)項城(州南東北有故城今治本南頓縣之殄宼鎮也宣德
三年遷東有穎水西有溵水流入焉洪武二十四年大河自陳州經縣界合穎下入於淮永樂九年河始復故
道又東北有沙水)沈邱(州東南元屬穎州洪武初廢弘治十年改乳香臺巡檢司置來屬東北有穎水
東入南直穎州界又北有沙河東入南直太和縣界又東有界首巡檢司又北有南頓縣洪武初廢景泰初置
南頓巡檢司於此)許州洪武初以州治長社縣省入(西有穎水北有
潩水又東有東湖一名秋湖又西北有石固鎮與長葛縣界)東北距府二百二十里
領縣四臨穎(州東南西有穎水潩水自縣北流入焉又西南有小㶏水)襄城(州西南南
有首山東北有穎水南有汝河)郾城(州東南南有沙水亦曰大溵水上流即故汝水也又東南有濃水來
入焉)長葛(州西北北有洧水西有潩水)禹州(元曰均州)洪武初以州治陽
翟縣省入萬歷三年四月避諱改曰禹州(成化二年七月建徽王府
嘉靖三十五年除北有禹山又西北有鑛山有鐵母山舊俱産鐵又北有穎水下經襄城一名渚水至臨穎合
沙河)東北距府三百二十里領縣一密(州西北南有洧水又有溱水)
鄭州洪武初以州治管城縣省入(西南有梅山鄭水出焉下流舊入汴
水後堙又西有須水源出滎陽縣舊亦入於汴水正統八年嘗濬以分決河之流後亦堙)東北距府
百四十里領縣四滎陽(州西南有大周山汴水出焉又東南有嵩渚山京水出焉
又有索水源出小陘山北流與京水合下流入於鄭水又大河在北東有須水鎮崇禎十年築城)滎澤
(州北少西元直隸汴梁路洪武中改屬州北有故城洪武八年因河患徙於南成化十五年正月又徙北濱大
河東南有孫家渡正統十三年大河決於此)河隂(州西北舊治在大峪口洪武三年為水所圯徙於此
東北有廣武山與三皇山連西有敖倉北濱大河)汜水(州西故城在縣東洪武十一年七月徙於成臯
崇禎十六年又遷西北北濱河洛水自西東至滿家溝合汜水入焉又西有虎牢關洪武四年九月改曰古崤
關有巡檢司)
河南府(元河南府路屬河南江北行中書省)洪武元年為府領州一縣十
三東距布政司三百八十里洛陽(倚洪武二十四年建伊王府嘉靖四
十三年廢萬歷二十九年十月建福王府北有北邙山西南有關塞山亦曰關口山亦曰伊關山俗曰龍門山
又西北有穀城山亦曰簪亭山瀍水所出又東南有大谷谷口有關又大河在北又有洛水源自洛南冢嶺山
東經盧氏永寕諸縣至洛陽偃師鞏縣入於河又東有伊水自盧氏縣東北流至偃師縣而入洛又北有瀍水
西有澗水俱流會於洛又西南有孝水)偃師(府東少北南有緱氏山又有洛水西有伊水流合焉)鞏
(府東北西南有轘轅山上有關北濱河西北有洛水舊經縣北入河謂之洛汭亦曰洛口嘉靖後東過汜水縣
入河又南有鄩水會洛入河亦曰鄩口也又東南有石子河西南有長羅川皆流入洛水又西南有黑石渡巡
檢司)孟津(府東北舊治在縣東今治本聖賢莊嘉靖十四年七月遷於此西北有大河又西有硤石津又
西有委粟津又有高渚馬渚陶渚皆大河津濟處東北有孟津巡檢司)宜陽(府西南西有女几山東南
有鹿蹄山一名非山甘水出焉又北有洛水西有宜水又有昌谷水與甘水俱流注於洛又西南有趙保鎮木
冊鎮二巡檢司)永寧(府西南北有崤山崤水出焉北注於洛其東曰穀陽谷穀水所出焉又南有洛水東
北有刀轘川下流為昌谷水又有大宋川下流為宜水又西有崇陽鎮又有高門關東有崤底關三巡檢司)
新安(府西西有缺門山北有大河又南有澗水穀水自北流入焉東有慈澗水亦流入穀水又有函谷新
關)澠池(府西元屬陜州洪武中改屬東北有廣陽山亦曰澠池山北溪水出焉又有白石山澗水所出
西北濱河南有穀水又西北有南村巡檢司)登封(府東南北有嵩山即中岳也亦曰太室山又西有少
室山穎水中源出焉又有右源出於山之南溪又有左源出於西南之陽乾山合流至南直夀州入淮又北有
陽城山洧水所出下流至扶溝縣入沙河又東南有崿嶺即箕山也上有崿板關又東南有五渡水流入穎亦
曰三交水又西南有少陽河亦流入穎)嵩(府西南元嵩州屬南陽府洪武二年四月降為縣來屬三塗山
在西南陸渾山在東北又東篩山北有露寶山西有大礦山皆産錫西南有伏牛山即天息山也山有分水嶺
汝水出焉下流至南直穎州入淮行千三百五十餘里又南有伊水西北有高都川流入焉又西南有舊縣鎮
巡檢司西有没大嶺巡檢司)盧氏(府西南元屬嵩州洪武元年四月屬南陽府三年三月屬陜西萬歷
初改屬府西南有熊耳山洛水自陜西商州流入境經此東南有巒山一名悶頓嶺伊水所出北有鐵嶺東澗
水出焉東南入洛又東北有馬回川亦入於洛又東南有□州鎮西南有南朱陽鎮北有杜管鎮三巡檢司又
西有白華關)陜州(元屬河南府路)洪武元年四月改屬南陽府以
州治陜縣省入(東有底柱山在大河中山有三門中曰神門南曰鬼門北曰人門惟人門修廣
可行舟鬼門最險又南有橐水一名永定澗亦曰漫澗西北入河又東南有硤石關有巡檢司又有鴈領關)
東距府三百里領縣二靈寳(州西少南北濱河又西有弘農澗南有虢略鎮
巡檢司又有函谷故關西南又有洪關)閿鄉(州西南東南有夸父山一名秦山中有大谷關北濱河自
山西苪城縣流入東南至永城縣入南直碭山縣界西有湖水又有盤澗水北流入焉又西有潼關與陜西華
隂縣分界)
歸德府(元直隸河南江北行省)洪武元年五月降為州屬開封府
嘉靖二十四年六月升為府領州一縣八西距布政司
三百五十里商邱(倚元曰睢陽洪武初省嘉靖二十四年六月復置更名舊治在南弘
治十五年圯於河十六年九月遷於今治北濱河正統後河決而南城嘗在河北正德後仍在河南北有丁家
道口巡檢司東南有武津關巡檢司)寧陵(府西南有睢水北有桃源集巡檢司)鹿邑(府南元屬亳州
洪武中改屬南有穎水又蔡河自西流入謂之蔡河口即沈邱縣之沙河也又北有渦水東流入南直亳州境)
夏邑(府東元曰下邑洪武初更名北濱大河又東南有睢水)永城(府東南洪武元年五月屬開封
府十一月來屬北有碭山又有芒山皆與南直碭山縣界又睢水澮水皆在縣南又南有泡水弘治間淤塞)
虞城(府東北元屬濟寕路洪武二年正月來屬南有故城嘉靖九年遷於今治北有黃河)睢州
(元屬汴梁路)洪武初屬開封府以州治襄邑縣省入十年五
月降為縣十三年十一月復升為州嘉靖二十四年六
月來屬(北濱河又有睢水亦在州東北)東距府百七十里領縣二考
城(州北元末省洪武四年八月復置屬開封府十年五月復省十三年十一月復置屬州舊治在縣東南正
統十三年徙北濱大河)柘城(州東南元末省洪武四年八月復置屬開封府十年五月省入寧陵縣十
三年十一月復置屬州北有睢水南有渦水)
汝寧府(元直隸河南江北行省汝寕府)洪武初因之領州二縣十二距
布政司四百六十里汝陽(倚天順元年三月建秀王府成化八年除十年建崇
王府洪武初縣廢四年七月復置北有汝水源出天息山東流入境過新蔡東南入淮又南有澺水又有汶水
又有溱水又西北有瀙水俗名泥河下流俱入於汝又城南有柴潭東有陽埠巡檢司)真陽(府東元屬
息州洪武四年省入汝陽縣景泰四年置真陽鎮巡檢司於此弘治十八年十二月仍置縣而徙巡檢司於縣
南銅鐘店仍故名尋廢南有淮水又汝水在縣東北有滇水流入焉)上蔡(府北洪武初廢四年五月復置
西有汝水西南有沙水流合焉)新蔡(府東少南元屬息州後廢洪武四年五月復置改屬南有汝水又潓
水自城北流合焉又東北有瓦店巡檢司)西平(府西北北有汝水源出縣西南雲莊諸石二山自元末堨
斷故汝而此水遂為汝源嘉靖九年復塞改為洪河之上流)確山(府西南洪武十年五月省入汝陽縣
十三月十一月復置成化十一年九月改屬信陽州弘治二年八月仍屬府西北有郎山亦曰樂山北有黃酉
河下流為練河流入汝又西有竹溝巡檢司南有明港巡檢司)遂平(府西少北西南有查牙山其東南相
接者曰馬鞍山又西有洪山龍陂之源出焉自西平縣雲莊諸山之水既塞遂以此為汝源南有濯水又有沙
河又北有石洋河其下流皆入於汝)信陽州(元為信陽縣屬信陽州後廢)洪武元年
十月置信陽州於此屬河南分省四年二月屬中都臨
濠府七年八月改屬十年五月降為縣成化十一年九
月復升為州(西南有賢首山南有士雅山又有峴山東南有石城山亦曰冥山北有淮水又南有
溮水流入焉)東北距府二百七十里領縣一羅山(州東元信陽州
治後州縣俱廢洪武元年十月置州於舊信陽縣復置羅山縣屬焉十年五月直隸汝寧府成化十一年九月
還屬州北有淮水又南有小黃河入焉東南有大勝關巡檢司與湖廣黃陂界西南有九里關即黃峴關義陽
三關之一有巡檢司與湖廣應山縣界)光州洪武初以州治定城縣省
入四年二月改屬中都臨濠府十三年仍來屬(北有淮水又南
有潢水北流入淮水西南有隂山關)西北距府三百里領縣四光山(州西
南南有石盤山北濱淮南有潢水亦曰官渡河又南有木陵關西南又有北沙土門斗木嶺黃土嶺修善衝等
五關與湖廣麻城縣界東南有牛山鎮巡檢司後移於長潭又有沙窩鎮巡檢司後廢)固始(州東北南
有白鹿崖北濱淮東有史河西有淠河俱入南直霍邱縣界下流入淮又東北有朱臯鎮與南直穎州界有巡
檢司)息(州西北元息州洪武四年二月屬中都臨濠府尋降為縣屬穎州七年仍來屬南濱淮東北有汝水
北有楊莊店巡檢司後移於縣東北之固城倉)商城(州東南成化十一年四月析固始縣地置南有金剛
臺山又東南有竹根山東有大蘇山灌水出焉流入南直霍邱縣又東有牛山河即史河上源也西南有五水
關河又南有五河下流俱入於史河又南有金剛臺巡檢司本置金剛臺山下嘉靖二十七年移於縣東南之
水東案又南有長嶺關東南有松子關俱接湖廣羅田縣界)
南陽府(元直隸河南江北行省)洪武初因之領州二縣十一距布
政司六百八十里南陽(倚洪武二十四年建唐王府城南有精山北有百重山
雉衡山又有分水嶺其水北流入於汝水南流入於淯水西南有卧龍岡東有淯水一名白河下流至湖廣襄陽
縣界入漢水西南有湍水西北有洱水皆流入淯水)鎮平(府西洪武十年五月省入南陽縣十三年十一
月復置西北有五朵山産銅東有潦河流入淯河)唐(府東南洪武三年以故比陽縣地置南有唐子山東
北有大孤山亦曰壺山沘水所出又西有黃淳水又有泌水下流皆入淯水又東北有石夾口關)泌陽
(府東元為唐州治洪武二年二月省入州十三年十一月州廢復置縣東有銅山泌水出焉又北有潕水東北
有瀙水下流俱入汝水又象河關在縣東北有巡檢司)桐栢(府東南本唐縣之桐栢鎮巡檢司成化十
二年十二月改置縣而移巡檢司於毛家集東有桐栢山淮水所經下流至南直安東縣入海行二千三百餘
里又東有大復山西北有胎簪山淮水所出又西有澧水亦曰醴水下流入泌水)南召(府北成化十二
年十二月以南陽縣南召堡置北有丹霞山一名留山北有魯陽關即三鴉路口也與魯山縣界有鴉路鎮巡
檢司成化十二年十二月移於窪石口)鄧州(元治穰縣)洪武二年二月縣廢
十三年十一月復置縣十四年五月復省入州(南有析隈山西
北有白崖山北有湍水又東有湼水亦名趙河自北來入焉)東北距府百二十里領
縣三内鄉(州北少西東有熊耳山湍水所出西南有淅水又有丹水又北有菊潭東北有金斗
山巡檢司後廢又西北有西硤口關巡檢司又西南有黨子口關又西有武關路出陜西商州)新野(州東
南西有清水又有湍水又北有沘水東有棘水皆流入於淯水)淅川(州西成化六年析内鄕縣地置東南
有太白山又有丹崖山東有均水又西南有淅水北有丹水俱流入焉南入於漢水西北有花園頭巡檢司又
有荆子口關又西有峽口鎮南接湖廣均州界)裕州洪武初以州治方城縣
省入(東北有方城山渚水出焉下流入沘水)西南距府百二十里領縣二
舞陽(州東北汝水在縣北舊入西平縣界元末於渦河堨斷其流使東歸穎而西平之水始别為汝
源南有潕水亦曰舞水又有瀙水下流俱入於汝寕府之汝水西南有沙水即&KR1267;水也又北有灃水下流歸故
汝水)葉(州北少東北有黃城山一名長城山有汝水又北有湛水流入汝東北有沙水一名&KR1591;水又名泜水
又北有昆水入焉下流入於汝又北有毘陽關)
懷慶府(元懷慶路直隸中書省)洪武元年十月為府屬河南分省
領縣六東南距布政司三百里河内(倚永樂二十二年建衛王府正
統三年除八年鄭王府自陜西鳳翔府遷此北有太行山又有碗子城山上有關又有沁河源出山西沁源縣
流入府境下流至武陟入大河又有丹河自澤州流入注於沁河又西有栢鄉城崇禎四年築)濟源(府西
元屬孟州洪武十年五月改屬府南濱大河西有王屋山接山西垣曲縣界濟水出焉西北有琮山溴水出焉
又東北有沁水經兩山之間一名枋口水又西北有枳關西有邵原鎮巡檢司)修武(府東少北西有沁水)
武陟(府東大河在縣南東有沁河至南賈口入焉又東北有蓮花池萬歷十五年沁河決此又西北有寕
郭城景泰中築)孟(府南少西元孟州洪武初以州治河陽縣省入十年五月降為縣西南濱大河)温(府東
南元屬孟州洪武十年五月改屬府南濱大河溴水自西北流入焉又西南有濟水舊自濟源縣流經沇河鎮
南注於河後其道盡入河中)
衛輝府(元屬衛輝路直隸中書省)洪武元年八月為府十月河南
分省領縣六東南距布政司一百六十里汲(倚弘治四年八
月建汝王府嘉靖二十年除隆慶五年二月建潞王府北有衛河源出輝縣下流至北直静海縣入海行二千
餘里又東北有淇門鎮)胙城(府東少南洪武十年五月省入汲縣十三年十一月復置)新鄉(府西
南北有衛河西北有清水又西南有大河故道正統十三年河決縣之八柳樹由此尋塞西有古沁河永樂十
三年後時決時涸)獲嘉(府西少南洪武十年五月省入新鄉縣十三年十一月復置大河舊在縣南天
順六年中河自武陟徙入原武而縣界之流絶北有清水又有小丹河合焉)淇(府北元淇州後廢洪武元
年九月復置十二月降為縣西北有淇水又清水自東北流入焉下流入於衛河)輝(府西北元輝州後廢
洪武元年九月復置十二月降為縣西有太行山西北有白鹿山又有蘇門山一名百門山山有百門泉泉通
百道其下流為衞水故又名衞源又西南有清水又西北有候趙州西有鴨子口二巡檢司)
彰德府(元彰德路直隸中書省)洪武元年閏七月為府十月屬河
南分省領州一縣六南距布政司三百六十里安陽
(倚永樂二年四月建趙王府元末縣廢洪武元年九月復置東北有韓陵山西北有銅山舊産銅北有安陽河
本名垣水自林縣流入至北直内黃縣入衛河又北有濁漳河)臨漳(府東北元末廢洪武元年九月復置
西有清濁二漳水合流於此曰交漳口入北直界又有滏水下流入於漳河西南又有洹水)湯隂(府南
元末廢洪武元年九月復置西有蕩水經縣治北下流入衞水)林(府西少南元林州後廢洪武元年九月復
置二年四月降為縣西北有隆慮山亦曰林慮洹水出焉又西南有天平山西有太行山又北有濁漳水自山
西平順縣流入)磁州(元治滏陽縣屬廣平路後州縣俱廢)洪武元年十一月復
置州屬廣平府二年四月來屬(西北有神麕山滏水出焉又南有清漳水北有
車騎關巡檢司)南距府七十里領縣二武安(州西北元末廢洪武元年十一
月復置東南有滏山滏水出焉西南有磁山産磁石東北有洺河流入北直邯鄲縣界又西有固鎮巡檢司)
涉(州西少北元屬真定路後廢洪武元年十一月復置屬真定府二年四月來屬南有涉水即清漳水也自
山西黎城縣流入又東北有偏店巡檢司後移於縣西南之吾而峪口)
汝州(元屬南陽府)洪武初以州治梁縣省入成化十二年九
月直隸布政司(東南有霍山又有魚齒山涉水出於此入葉縣界又西南有鳴臯山又有空峒
山南有汝水西有廣城澤)領縣四東北距布政司四百九十里魯
山(州西南東有魯山西有堯山&KR1591;水所出西南有波水流入焉又西北有歇馬嶺關巡檢司)郟(州東少南
東南有汝水西有扈澗水流入焉)寳豐(州東南成化十一年四月析汝州地置南有汝水又有&KR1591;水)
伊陽(州西少南成化十二年十二月以汝州之伊闕故縣置析嵩及魯山二縣地益之西有伊陽山又有
堯山即天息山也上有分水嶺&KR1267;水出焉俗又名沙水又南有汝水西有伊水西南有上店鎮巡檢司成化十
二年十二月移於常界嶺又有普捄關巡檢司廢)
陜西禹貢雍梁二州之域元置陜西等處行中書省(治奉
元路)又置甘肅等處行中書省(治甘州路)洪武二年四月置陜
西等處行中書省(治西安府)三年十二月置西安都衛(與行中書
省同治)八年十月改都衛為陜西都指揮使司九年六月
改行中書省為承宣布政使司領府八屬州二十一縣
九十有五(為里三千五百九十七)東至華隂(與河南山西界)南至紫陽(與湖
廣四川界)北至河套西至肅州(外為邊地)距南京二千四百三十
里京師二千六百五十里洪武二十五年編戸二十九
萬四千五百二十六口二百三十一萬六千五百六十
九弘治四年戸三十萬六千六百四十四口三百九十
一萬二千三百七十萬歷六年戸三十九萬四千四百
二十三口四百五十萬二千六十七
西安府(元奉元路屬陜西行省)洪武二年三月改為西安府領州
六縣三十一長安(倚治西偏洪武三年四月建秦王府北有龍首山南有終南山西南
有太一山又有子午谷谷中有關北有渭水源出鳥鼠山流經縣界至華隂入黃河又西有灃水又西北有鎬
水合彪水又南有潏水亦曰泬水合澇水俱北流入渭)咸寧(倚治東偏渭水在南東有滻水合霸水流
入渭)咸陽(府西北舊治在渭河北洪武二年徙於渭南東北有涇水東入渭東南有灃水北入渭)涇
陽(府北西北有甘衆山南有涇水源自岍頭山流經縣界至高陵縣入渭又北有治谷水合清谷水下流入
渭)興平(府西少北南有渭水)臨潼(府東少北東南有驪山有溫泉北有渭水西有潼水又東有戲
水俱北入渭又東有泠水一曰零水至零口鎮亦入渭又南有煑鹽驛舊産鹽)渭南(府東元屬華州嘉靖
三十八年十一月改屬府北有渭水)藍田(府東南南有七盤山旁有䋫坡謂之七盤十二䋫藍關之險道
又有嶢山東南有藍田山有關西有霸水西北有長水亦曰荆溪又南有輞谷水亦曰輞川俱注於霸水)鄠
(府西南南有牛首山澇水出焉北有渭水西南有甘泉西有漢陂俱流合澇水注於渭又灃水在南合高觀谷
太平谷諸水入長安縣界)盩厔(府西南西南有駱谷谷長四百二十里谷口有關谷中有十八盤又有柴
家關二巡檢司北有渭水南有龍水西南有黑水流入焉又東有駱谷水東南有芒水竝北入渭)高陵
(府東北西南有渭水涇水自西北流合焉)富平(府東北元屬耀州萬歷三十六年改屬府西南有荆山西
北有溱沮水舊經白水縣南入洛自鄭梁堙廢不復東入洛矣東北有美原巡檢司尋廢)三原(府北少東
元屬耀州弘治三年十一月改屬府西北有堯門山東北有溱沮水西有清水下流注於渭)醴泉(府西
北元屬乾州嘉靖三十八年十一月改屬府西北有九峻山又有武將山東有涇水又有甘谷水流合焉)
華州(南有少華山北有渭水與同州界西有赤水分大小二流又有石橋水俱北注渭)西距府
二百里領縣二華隂(州東南有華山亦曰太華即西嶽也東有牛心谷西南有車箱
谷東北有大河自朝邑縣流入至渭口與渭水合所謂渭汭也南有敷水北入渭東北有潼水入於大河東有
潼關洪武七年置潼關守禦千戶所九年十一月升為衛屬河南都司永樂六年直隸中軍都督府)蒲城
(州西北東有洛水又西有西鹵池南有東鹵池舊産鹽)商州洪武七年五月降
為縣成化十三年三月仍為州(東南有商洛山西有熊耳山伊水所出南有丹
崖山舊産銅又有冢嶺山洛水所出下流至河南汜水縣入大河又南有丹水流入河南内鄉縣界東有武關
西有秦嶺二巡檢司又東有龍駒寨)西北距府二百二十里領縣四商
南(州東少南成化十三年三月以商縣之層峯驛置尋徙治於沐河西西南有兩河即丹水也東有沐河南
有挟川俱入焉東有富水堡巡檢司)雒南(州北少東元曰改南屬商州洪武七年五月改屬華州成化十
三年三月復來屬天啟初改洛為雒東北有魚難山魚難水出焉西北有元扈山元扈水出焉俱北入於洛東
南有三要東北有石家坡二巡檢司)山陽(州南少東本商縣之豊州巡檢司成化十二年十二月改為縣
而移巡檢司於縣東南之漫川里仍故名東南有天柱山西南有甲河流入湖廣上津縣界注於漢水又東有
竹林關巡檢司)鎮安(州西南景泰三年以咸寕縣野猪坪置屬府天順七年二月遷治謝家灣成化十三
年三月改屬州西有泎水合縣南洵水入洵陽縣界注於漢江北有舊縣西有五郎壩二巡檢司)同
州(北有商原南有渭水西南有沮水一名洛水)西南距府二百六十里領縣
五朝邑(州東東有大河南有渭水又有洛水舊自縣南經華陽縣西北葫蘆灘入渭成化中自縣
南趙渡鎮徑入於河不復入渭東北有臨晉關一名大慶關即蒲津關也舊屬蒲州洪武九年八月來屬有蒲
津關巡檢司)郃陽(州東北東有黃河)韓城(州東北西有梁山一名呂梁山濱大河東北有龍門
山夾河對峙)澄城(州北西有洛水)白水(州西北南有故城洪武初徙於今治西有洛水白水流入
焉西北有馬蓮灘巡檢司)耀州(東有沮水西有溱水流入焉又有清水流入三原縣界)南距
府百八十里領縣一同官(州東北北有神水峽峽内有金鎖關巡檢司又西北
有北高山漆水出焉東南流與同官川水合又東有沮水南有安公谷水其下流合於沮水)乾州
(西北有梁山接岐山縣界其南有漢谷漢谷水經其下流為武水又東北有甘谷水又西有武亭水)東南
距府百六十里領縣二武功(州西南西南有太白山又有武功山東南有惇
物山南有渭水又西有漢谷水又有武亭水自縣東北流合焉俱滙於湋水)永壽(州北東有涇水西南
有錦川河下流為漢谷水有土副巡檢司又有穆陵關)邠州(元直隸陜西行省)洪武中
來屬以州治新平縣省入(北有涇水西南有白土州亦名漆水東南注於渭水與入
洛之漆異)東南距府三百五十里領縣三淳化(州東南有黃嶔山西
有涇水東有清水南流入耀州界)三水(州東北成化十三年九月析淳化縣地置東南有石門山東有
三水河一名汃水西南流入涇水東南有石門巡檢司)長武(州西北萬歷十一年三月以邠州宜禄鎮
置北有涇水自涇州流入南有汭水一名宜禄水亦自涇州流入逕縣東停口鎮與黑水河合入於涇水西有
窯店巡檢司本名宜祿治宜祿鎮弘治十七年遷於正東之冉杏仍故名萬歷十一年又遷更名)
鳳翔府(元屬陜西行省)洪武二年三月因之領州一縣七東距
布政司三百四十里鳳翔(倚永樂二十二年建鄭王府正統八年遷於河南懷
慶府東北有杜陽山杜水所出西北有雍山雍水出焉下流合漆水入渭又東南有横水亦曰横渠東入渭)
岐山(府東東北有岐山又有梁山又北有武將山南有渭水西北有岐水又東有湋水俱流入扶風縣界
又南有斜谷水北入渭)寳雞(府西南東南有陳倉山西南有大散嶺大散關在焉又有和尚原接鳳縣
界南有渭河東有汧河流入焉又東南有箕谷水有洛谷水俱北入渭西南有孟門鎮二里散關東南有虎川
二巡檢司又東南有金牙關)扶風(府東西南有渭河東有漆河又有雍水自東南流入焉又南有湋河
俱流入武功縣界)郿(府東南元屬奉元路洪武二年來屬西有衙嶺山褒水出其南流入沔斜水出其北
流入渭西有五丈原又西南有斜谷南入漢中有斜谷關北有渭水)麟遊(府東北西有漆水南有麟遊水
下流俱入於渭西南又有杜水亦曰杜陽川東入漆西北有石窯關巡檢司)汧陽(府西少北元屬隴州
嘉靖三十八年十一月改屬府舊治在縣西嘉靖二十七年徙於今治南有汧河)隴州(元屬鞏昌
總帥府延祐四年十一月省州治汧源縣入州)洪武二年來屬(西北有隴山上有關曰隴關亦
曰大震關一名故關有故關大寨巡檢司又有安夷關亦曰新關又西有小隴山一名關山又西南有岍山汧
水出焉南有吳山即吳嶽古文以為岍山西南有白環谷白環水出焉西有弦蒲藪汭水出焉下流合於涇水
南有渭水西南有方山原又南有隴安西南有香泉二巡檢司)東南距府百八十里
漢中府(元興元路屬陜西行省)洪武三年五月為府六月改名漢
中府領州二縣十四東北距布政司九百六十里南
鄭(倚萬歷二十九年十月建瑞王府西南有巴嶺山南連孤雲兩角米倉諸山達四川之巴州南濱漢水南
曰沔水源自嶓冢經縣界下流至湖廣漢陽府入大江又有沮水漢水别源也又西北有褒水俱流入漢水南
有清石關巡檢司)褒城(府西北洪武十年六月省入南鄭縣後復置東北有褒谷自此出連雲棧北扺
斜谷之道也南有沔水即漢水也又有廉水又城東有褒水西南有讓水一名遜水下流俱入沔水北有雞水
關巡檢司又有虎頭關西北有漢陽關)城固(府東少北南有漢水東北有壻水又名智水下流入漢水
又西北有黑水或云即褒水之上源)洋(府東南元洋州洪武三年降為縣十年六月省入西鄉後復置北有
興勢山東有黃金谷南有漢水西北有壻水西有□水亦曰駱谷水又東有西水俱南入漢)西鄉(府東
南東有饒風嶺有關北有漢水東有洋水即清涼川也西北合木馬河入漢東南有塩場關西南有大巴山東
北有子午鎮三巡檢司)鳳(府西北元鳳州洪武七年七月降為縣南有武都山北有嘉陵江源出縣之嘉
陵谷下流至四川巴縣入於大江又東有大散水亦注於嘉陵江東北有清風閣巡檢司南有留壩巡檢司後
遷廢邱關又遷柴關仍故名南有仙人關西有馬嶺關)沔(府西元沔州屬四川廣元路洪武三年改屬漢
中府省州治鐸水縣入州七年七月降為縣十年六月省入略陽後復置成化二十一年六月屬寧羌州嘉靖
三十八年十一月仍屬府北有鐵山東南有定軍山南有漢水西有沮水又有大安水南入於漢西南有大安
縣洪武初廢又西有石頂關)寧羌州(本寧羌衛)洪武三十年九月以沔縣
之大安地置成化二十一年六月置州屬府(東北有五丁山
亦曰金牛峽北有嶓冢山漢水出焉亦曰漾水下流至湖廣漢陽縣合大江又東有嘉陵江西有西漢水合焉
西南有白水自洮州衞流經此亦曰葭萌水有白水關其下流至四川昭化縣合於嘉陵江又東北有濜水流
入漾水謂之濜口又東有沮水北有陽平關巡檢司)東北距府三百里領縣一
略陽(州北元屬沔州洪武三年屬府成化二十一年六月改來屬西有盤龍山東南有飛仙嶺棧道所經
也東有沮水為漢水之别源南有嘉陵江西北有犀牛江即西漢水也又西有白水江東北有九股樹西有置
口二巡檢司又西北有白水鎮巡檢司後廢)
延安府(元延安路屬陜西行省)洪武二年五月為府領州三縣十
六南距布政司七百四十里膚施(倚東有延水又有清化水流入焉)
安塞(府西北西有洛水北有延水出縣西北之蘆關嶺又東南有西川水北有金明川俱流入焉又北有
塞門守禦百戸所洪武十二年置西南有敷政巡檢司)甘泉(府西南北有野猪峽西有洛河南有伏陸
水流入焉又東北有庫利川)安定(府東北北有高栢山懷寧河出焉東流入於無定河西北有白洛城
洪武三年築)保安(府西北西南有洛河有喫莫河流入焉北有大鹽池又西有靖邊守禦千戸所隆慶
元年二月置北有順寧巡檢司)宜川(府東南有㿻門山在大河中流又西南有銀川水北有汾川水西南
有丹陽諸川俱流入大河)延川(府東少北東濱大河北有吐延川合清澗水流注於大河又東北有永寧
關臨河)延長(府東東濱河南有延水流入大河)青澗(府東北元屬綏德州嘉靖四十一年改屬
府東有黃河東北有無定河流入焉又西有青澗河)鄜州(東有洛水南與單池水合又名三川水西
有直羅巡檢司)北距府百八十里領縣三洛川(州東南西南有洛水東南
有鄜城巡檢司)中部(州南北有橋山亦曰子午嶺沮水出焉西北有谷河及子午水俱入於沮水又東北
有洛水)宜君(州南西南有玉華山又有鳳凰谷東有洛水東北有沮水)綏德州洪武
十年五月省入府後復置(南有魏平關東有黃河城東有無定河一名奢延水亦曰
圁水西北有大理水流入焉東北有官菜園渡口巡檢司)西南距府三百六十里領
縣一米脂(州北西有無定河有大理水又有小理水西北有明堂川俱流入無定河北有碎金
鎮西南有克戎寨二巡檢司又西有銀州關成化七年修築)葭州洪武七年十一
月降為縣屬綏德州十三年十一月復升為州屬府(東濱
大河西有葭蘆河城東有真鄉川流合焉)西南距府五百八十里領縣三
吳堡(州南元屬州洪武七年十一月改屬綏德尋省十三年十一月復置還屬東濱河)神木(州北
洪武初省十三年十一月復置西北有楊家城正統五年移縣治焉成化中復遷故治南有大河北有濁輪川
西南有屈野川)府谷(州東北洪武初省十三年十一月復置東濱大河北有清水川入焉)
慶陽府(元屬鞏昌總帥府)洪武二年五月直隸行省領州一縣
四東南距布政司五百七十里安化(倚洪武二十四年四月建慶王
府二十六年遷於寕夏衛元省洪武中復置東北有白於山洛水所出又城東有東河西有西河流合焉下流
為馬蓮河又西有黑水河源出縣北之太白山下流至長武縣合於涇河東北有槐安北有定邊二巡檢司又
西南有驛馬關又有靈州又有大鹽池三巡檢司廢)合水(府東南東有建水西有北岔河流合焉謂之合
水西南入馬蓮河又東北有華池水有平戎川流合焉東入鄜州之洛河有華池巡檢司)環(府西北元環州
屬鞏昌總帥府洪武初降為縣來屬西有環河出縣北青岡峽下流為府城之西河又南有黑水河又有鹹河
西南有甘河俱注於環河又西有葫蘆泉西北有清平關西北有安邊守禦千戸所弘治中置)真寧(府東
南元屬寧州萬歷二十九年改屬府西有馬蓮河南有大陵小陵諸水即九陵川之上源也東有雕山嶺巡檢
司)寧州(元屬鞏昌總帥府)洪武中來屬(東有横嶺又有九龍川亦曰寧江亦曰九
陵川西南流會上流羣川而南注於涇河東北有襄樂巡檢司)北距府百五十里
平涼府(元屬鞏昌總帥府)洪武三年五月直隸行省領州三縣
七東南距布政司六百五十里平涼(倚洪武二十四年建安王府永
樂十五年除二十二年韓王府自遼東開原遷此西南有可藍山西有崆峒山又有筓頭山涇水出焉下流至
高陵縣入渭又西有横河東有湫峪河俱流入涇河又西有羣牧監洪武三十年置陜西行太僕寺永樂四年
置陜西苑馬寺嶺長樂等六監開成等二十四苑俱在本府及慶陽鞏昌境内正統三年又併甘肅苑馬寺入
焉又東有通梢關)崇信(府東南北有汭水西南有赤城川南有白石川流合焉下流合於涇水)華
亭(府南西有小隴山西北有瓦亭山有瓦亭關巡檢司所謂東瓦亭也東北有涇河東南有汭水又東南有
三鄉鎮北有馬舖嶺二巡檢司)鎮原(府東北元鎮原州屬鞏昌總帥府洪武初降為縣來屬西北有葫蘆
河分二流一北注於黃河其支流東南注於涇河南有高平川流入葫蘆河西有安平寨巡檢司西北有蕭關
西南有木峽關又西有石峽關南有驛藏木靖二關)隆德(府西南元屬靖寧州嘉靖三十八年十一月改
屬府東有好水西流與苦水合西北有武延川流入好水東南有捺龍川流入苦水)涇州(元直隸陜
西行省)洪武三年以州治涇川縣省入來屬(舊治在涇水北今治本皇
甫店洪武三年徙於此北有涇河有汭水東有金家凹巡檢司)西北距府百五十里領
縣一靈臺(州東南西北有白石原東北有三香水一名三交川下流至邠州合涇水又西南有
細川水東北流合於三交川)静寧州(元屬鞏昌總帥府)洪武中來屬(南有隴山北有
横山即隴山支阜南有水洛川一名石門水下流至秦州入略陽川又西有苦水河即高平川之上源)
東距府二百三十里領縣一莊浪(州東南元莊浪州直隸陜西行省洪
武三年屬鳳翔府八年三月降為縣來屬西有苦水川)固原州本固原守禦千
戸所景泰三年以故原州城置成化四年升為衛弘治
十五年置州屬府(西南有六盤山上有六盤關東北有清水河出焉下流合鎮原縣之葫蘆
河又北有黑水北流入於大河又東西有二朝那湫其下流注於高平州南有開成州元直隸陜西行省治開
成縣洪武二年省州以縣屬平凉府成化三年廢縣又東南有廣安州元屬開成州洪武二年省又西有甘州
羣收所永樂中置又西北有西安守禦千戸所成化五年以舊西安州置北有鎮戎守禦千戸所成化十二年
以葫蘆峽城置東北有平虜守禦千戸所弘治十四年以舊豫望城置又北有下馬關嘉靖五年置)東南
距府百七十里
鞏昌府(元屬鞏昌總帥府)洪武二年四月直隸行省領州三縣
十四東距布政司千六十里隴西(倚西有首陽山上有關北濱渭水東
有赤亭水西流入焉)安定(府北元定西州屬鞏昌總帥府至正十二年三月改名安定州洪武十年降為
縣屬府北有車道峴西有西河東有東河流合焉北有巉口巡檢司)會寧(府東北元會州屬鞏昌總帥府
至正十二年三月改為會寧州洪武十年降為縣屬府東有響水北流入大河東有青家巡檢司)通渭
(府東北北濱渭西有華川東流入焉)漳(府南西南有故城今治正統中所徙西北有西傾山南有漳水北流
入渭東南有鹽井)寧遠(府東南有太陽山舊産鐵北有桃花峽兩山夾峙渭水經其中西有廣吳水又
有山丹水俱源出岷州竝流北注渭)伏羌(府東西南有朱□山俗名白崖山北有渭水西南有永寕河西
有洛門川俱東北注於渭)西和(府東南元西和州屬鞏昌總帥府洪武十年降為縣屬府舊治在西南白
石鎮洪武中移於今治北有祁山南有黑谷山上有關西北有西漢水亦曰鹽官水西南有濁水即白水江也
東北有鹽井)成(府東南元成州屬鞏昌總帥府洪武十年降為縣屬府西北有仇池山東南有西漢水西
南有濁水又西有建安水又有洛谷川俱流入西漢水又東有泥陽水下流至徽州界入嘉陵江又北有黃渚
關巡檢司)秦州(元屬鞏昌總帥府)洪武二年屬府省州治成紀縣
入州(西南有嶓冢山西漢水出焉下流至寧羌州合嘉陵江東北有渭水有秦水東流入渭又西有西谷
水下流入西漢水又南有籍水西南有段谷水流入焉又東有長離水即瓦亭川下流也俱流入於渭南有高
橋巡檢司又有石榴關又有現子關)西距府三百里領縣三秦安(州北東有
大隴山又東北有瓦亭山所謂西瓦亭也城南有渭水又西有隴水瓦亭川自東北流合焉又東有松多川下
流入於秦水又東有隴城關巡檢司)清水(州東東有隴山有盤嶺巡檢司西南又有小隴山西有渭水東
有秦水南有清水流入焉)禮(州西南元禮店文州軍民元帥府屬吐蕃宣慰司洪武四年十一月置禮店千
戸所十一年屬岷州衛十五年改屬秦州衛成化九年十二月置禮縣於所城屬州故城在東洪武四年移於
今治東南有西漢水西南有岷峨山岷江出焉東南流入階州界合於西漢水又西有漩水鎮南有板橋山二
巡檢司)階州(元屬鞏昌總帥府)洪武四年降為縣屬府十年六
月復為州(舊城在東南坻龍岡上今城洪武五年所置北有白水江東北有犀牛江即西漢水也又
西北有羌水下流合白水江又東有七防關巡檢司)西北距府八百里領縣一
文(州東南元文州至元九年十月置屬吐蕃宣慰司洪武四年降為縣屬府十年六月改屬州二十三年三
月省成化九年十二月復置仍屬州東南有青唐嶺路入四川龍安府東有白水西有黑水流合焉又北有羌
水一名太白水東有文縣守禦千戸所本文州番漢千戸所洪武四年四月置二十三年改文縣守禦軍民千
戸所成化九年更今名又東有玉壘□西北有臨江關)徽州(元屬鞏昌總帥府)洪武十
年六月降為縣屬府後復升為州(東南有鐵山南有嘉陵江又有河池水流
入焉又南有虞關巡檢司西南有小河關)西北距府四百八十里領縣一
兩當(州東洪武十年六月省入徽縣後復置屬州南有嘉陵江)
臨洮府(元臨洮府屬鞏昌總帥府泰定元年九月改為臨洮路)洪武二年九月仍
為府領州二縣三南距布政司千二百六十里狄道
(倚西南有常家山與西傾山相接北有馬寒山浩尾河出於其北阿干河出於其南俱東流入大河又西南有
洮河自洮州衛流入又東有東峪河南有邦金川皆流會洮河北有摩雲嶺巡檢司又北有打壁峪關有結河
關南有南關有下襯關有八角關十八盤關西有三坌關有分水嶺關)渭源(府東少南西有南谷山渭
水所出又有鳥鼠山渭水所經東至華隂縣入大河又西有分水嶺東流者入渭西流者入洮上有分水嶺關
巡檢司又西南有五竹山清源河出焉逕縣東南入渭)蘭州(元屬鞏昌總帥府)洪武二
年九月降為縣來屬成化十三年九月復為州(建文元年肅王
府自甘州衛遷此南有臯蘭山北濱大河所謂金城河也湼水自西洮水阿干河俱自南先後流入焉又西南
有灕水合於洮水北有金城關下有鎮遠浮橋有河橋巡檢司西北有京玉關南有阿干鎮關西南有鳳林關)
南距府二百十里領縣一金(州東少南元金州屬鞏昌總帥府洪武二年九
月降為縣屬府成化十三年改屬州舊城在南洪武中移於今治北有大河東北流亂山中入靖虜衛界又南
有浩尾河一名閃門河入於大河東北有一條城萬歷二十五年置)河州(元河州路屬吐蕃宣慰司)
洪武四年正月置河州衛屬西安都衛六年正月置河
州府屬陜西行中書省七年七月置西安行都衛於此
領河州朵甘烏斯藏三衛八年十月改行都衛為陜西
行都指揮使司九年十二月行都指揮使司廢衛屬陜
西都指揮使司十年分衛為左右十二年七月府廢改
左衛於洮州升右衛為軍民指揮使司成化九年十二
月置州屬府改軍民指揮使司為衛(西南有雪山與洮州界西北有小積
石山上有關大河自塞外大積石山東北流逕此又逕榆林衛北折而南與山西中流分界至潼關衛北折而
東入河南界回環陜西境四千餘里南有大夏河即灕水也亦曰白石川又西北有積石州元屬吐蕃宣慰司
洪武四年正月改置積石州千戸所西南有貴德州元屬吐蕃宣慰司洪武八年正月改置歸德守禦千戸所
又南有寕河縣東北有安鄉縣元俱屬河州路洪武三年廢六年復置十二年復廢又東南有定羌巡檢司)
東北距府百八十里
靈州(元屬寕夏府路)洪武三年罷弘治十三年九月復置直隸
布政司(大河在城北洛浦河自南流入焉南有小鹽池)距布政司九百九十三
里
興安州(元金州屬興元路)萬歷十一年八月更名二十三年直
隸布政司(舊治漢水北後遷水南萬歷十一年又遷故城南三里許北有漢水又西有衡河亦曰恒
河下流入漢江東北有乾祐關巡檢司廢)領縣六西北距布政司六百四十
里平利(州南少東元末省洪武三年置屬四川大寕州五年二月來屬十年六月復省後復置東
有女娲山灌溪水出焉西北與黃洋河合入於漢南有鎮平巡檢司)石泉(州西元末省洪武三年置屬四
州大寧州五年二月來屬嘉靖三十八年十一月改屬漢中府萬歷十一年還屬州南有十八盤山有漢江西
有饒風河東有池河俱入漢又西有饒風嶺巡檢司本治縣東池河口後遷下饒風舖更名)洵陽(州東
元末省洪武三年復置五年二月來屬東北有水銀山産水銀硃砂南有漢江東有旬水流入焉又有乾祐河
自西北流入旬水東有閭關西北有三岔二巡檢司)漢隂(州西少北元末省洪武三年復置十年六月省
入石泉縣後復置屬州嘉靖三十八年十一月改屬漢中府萬歷十一年還屬州南有漢水東北有直水又有
恒河俱流入漢水又西有方山關)白河(州東南成化十二年十二月以洵陽縣白河堡置屬湖廣鄖陽
府十三年九月來屬北有漢江東入湖廣鄖西縣界南有白石河分二流俱北注於漢)紫陽(州西南正
德七年十一月以金州紫陽堡置初治紫陽灘之左嘉靖三十五年遷於灘右西有漢江)
洮州衛(元洮州屬吐蕃宣慰司)洪武四年正月置洮州軍民千戸
所屬河州衛十二年二月升為洮州衛軍民指揮使司
屬陜西都司(西南有西傾山桓水出焉下流為白水江又漒川亦出焉一名洮水又北有石嶺山
上有石嶺關東有黑松嶺上有松嶺關又東有黑石關三岔關高樓關北有羊撒關西南有新橋關洮州關東
南有舊橋關)南距布政司六百七十里
岷州衛(元岷州以舊祐川縣地置屬吐蕃宣慰司)洪武四年正月置岷州千
戸所屬河州衛十一年七月升為衛屬陜西都司十五
年四月升軍民指揮使司嘉靖二十四年又置州改軍
民指揮使司為衛四十年閏五月州廢仍置軍民指揮
使司(洪武二十四年建岷王府二十六年遷雲南北有岷山洮河經其下南有白水一名臨江又東有石
關東北有鐵州元屬吐蕃宣慰司洪武四年正月置鐵城千戸所屬河州衛後廢)領所一南距
布政司千五百五十里西固城守禦軍民千戸所(衛南
本西固城千戸所洪武七年三月置屬鞏昌府十五年四月改置來屬南有白水北有化石關西北有平定關)
榆林衛成化六年三月以榆林川置其城正統二年所
築也(西有奢延水西北有黑水經衛南為三岔川流入焉又北有大河自寕夏衛東北流經此西經舊豐
州西折而東經三受降城南折而南經舊東勝衛又東入山西平虜衛界地可二千里大河三面環之所謂河
套也洪武中為内地天順後元裔阿羅出毛里孩孛羅出相繼居之西南有鹽池舊屬寕夏衛嘉靖九年來屬
又衛東有長鹽池紅鹽池西有西紅鹽池鍋底池又東有長樂堡分轄雙山等十二營堡為中路又有神木堡
分轄鎮羌等九營堡為東路西有安邊營分轄永濟等十二營等為西路俱成化後置又北有邊墻成化九年
築長一千七百七十餘里東起清水營接山西偏頭關界西抵定邊營接寕夏花馬池界)南距布政
司千一百二十里
寧夏衛(元寕夏府路屬甘肅行省)洪武三年為府五年府廢二十六
年七月置衛二十八年四月罷永樂元年正月復置(洪武
二十六年慶王府自慶陽府遷此西有賀蘭山又西南有峽口山黃河流其中一名青銅峽黃河出硤東流亦
曰三岔河又東有黑水河南有清水河即葫蘆河下流也俱注於黃河有寧夏羣牧千戸所洪武二十七年十
二月置)領千戸所四東南距布政司千四百里靈州守
禦千戸所(衛東南洪武十六年十月置治在河口宣德三年二月徙於城東弘治十三年九月復置
靈州於所城)興武守禦千戸所(衛東南正德元年以興武營置)韋州守禦千
戸所(衛東南弘治十年以故韋州置西有大蠡山南有小蠡山東有東湖)平敵千戸所(衛北
少東嘉靖三十年以平敵城置東北有老虎山濱大河北有鎮遠關)
寧夏前衛在寧夏城内洪武十七年置寧夏左屯衛
寧夏右屯衛亦俱在寧夏城内洪武二十五年二月
置後廢三十五年十二月復置
寧夏後衛本花馬池守禦千戸所成化十五年置正德
元年改衛其城正統九年所築也(東北有方山西有花馬池西北有大鹽池
又西有小鹽池東有長城關正德初置)東南距布政司千一百二十里
寧夏中衛(元應理州屬寧夏府路)洪武三年州廢永樂元年正月
置衛(西有沙山一名萬斛堆大河在南又西南有温圍水流入大河又有裴家川又東南有鳴沙州元屬
寕夏府路洪武初廢)南距布政司千一百十里
靖邊衛正統二年以故會州地置屬陜西都司(南有烏蘭山上
有烏蘭關北有大河西南有租厲河東北有亥刺河皆注於大河西南有會寕關)南距布政司
千二百二十里
陜西行都指揮使司(元甘肅等處行中書省治甘州路)洪武五年十一
月置甘肅衛二十五年罷二十六年陜西行都指揮使
司自莊浪徙置於此領衛十二守禦千戸所四距布政
司二千六百四十五里
甘州左衛(倚元甘州路)洪武初廢二十三年十二月置甘州
左衛二十七年十一月罷二十八年六月復置(洪武二十五年
三月建肅王府建文元年遷於蘭縣西南有祁連山西北有合黎山東北有人祖山山口有關曰山南嘉靖二
十七年置又東北有居延海西有弱水出西南山谷中下流入焉又有張掖河流合弱水其支流曰黑水河仍
合於張掖河又東南有盧水亦曰沮渠川)
甘州右衛甘州中衛俱洪武二十五年三月置甘
州前衛甘州後衛俱洪武二十九年置四衛俱與
甘州左衛同城
肅州衛(元肅州路屬甘肅行省)洪武二十七年十一月置衛(西有嘉峪
山其西麓即嘉峪關也弘治七年正月扁關曰鎮西西南有小崑崙山亦曰雪山與甘州山相接北有討來河
東會於張掖河西南有白水又西北有黑水東南有紅水俱流入白水下流入西寕衛之西海又東北有威虜
衛洪武中置永樂三年三月省)東距行都司五百十里
山丹衛(元山丹州直隸甘肅行省)洪武初廢二十三年九月置衛屬
陜西都司後來屬(東南有焉支山西有刪丹河即弱水也北有紅鹽池)西距行都
司百八十里
永昌衛(元永昌路屬甘肅行省至正三年七月改永昌等處宣慰司)洪武初廢十五
年三月置衛屬陜西都司後來屬(北有金山麗水出焉西南有白嶺山亦曰
雪山西有水磨川上有水磨關又東南有蹇占河)西北距行都司三百十里
涼州衛(元西涼州屬永昌路)洪武九年十月置衛屬陜西都司後
來屬(南有天梯山三岔河出焉東南有洪池嶺又東北有白亭海有瀦野澤又西有土彌干川即五澗水
也亦出天梯山下流合於三岔河又東有雜木口關又有涼州土衛洪武七年十月置)西北距行
都司五百里
鎮番衛本臨河衛洪武中以小河灘城置三十年正月
更名建文中罷永樂元年六月復置(西有黑河即張掖河下流也又東有
三岔河南有小河西有鹽池西南有黑山關)西距行都司五百五十里
莊浪衛洪武五年十一月以永昌地置十二年正月置
陜西行都指揮使司於衛城二十六年行都司徙於甘
州建文中改衛為守禦千戸所洪武三十五年十月復
改所為衛屬陜西都司後來屬(東有大松山其北有小松山西有分水嶺南出
者為莊浪河北出者為古浪河又南有大通河與莊浪河合北流經衛西入於沙漠)北距行都司
九百四十里
西寧衛(元西寧州直隷甘肅行省)洪武初廢六年正月置衛宣德七
年十一月升軍民指揮使司屬陜西都司後來屬(西南有小
積石山與河州接界東南有峽口山亦曰湟峽南有大河自西域流入迴環於陜西山西河南山東四布政司
及南直隷之地幾至萬里至淮安府清河縣南合長淮又東至安東縣南入於海又北有湟水即蘇木連河也
東入大河又西南有賜支河又城北有西寧河皆流入大河又西北有浩亹木西南有宗哥川俱流合於湟水
又西有西海亦名卑禾羌海俗呼青海西北有赤海又有烏海塩池東南有綏遠關)西北距行都
司千三百五十里
碾伯守禦千戶所本碾北地洪武十一年三月置莊
浪分衛七月改置碾北衛後廢而徙西寧衛右千戸所
於此成化中更名(南有碾伯河)西北距行都司千二百三十
里
沙州衛(元沙州路属甘肅行省)洪武初廢永樂元年置衛正統間
廢(南有鳴沙山東南有三危山又東有龍勒山又有渥洼水西有瓜州元属沙州路洪武初廢)東距
行都司千三百六十里
鎮夷守禦千戸所洪武三十年以甘州衛地置建文二
年罷永樂元年復置所舊在西北天順八年移於今治(南有黑河即張掖河也西
南有塩池北有兔兒關)東西距行都司三百里
古浪守禦千戶所正統三年六月以莊浪衛地置(古浪河在
東又南有古浪關東有石峽關)東南距行都司六百四十里
高臺守禦千戶所景泰七年以甘州衛之高臺站置(弱水
在北又西有合黎山西南有白城山)東南距行都司一百六十里
明史卷四十二
