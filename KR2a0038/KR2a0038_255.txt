欽定四庫全書
明史卷一百八十六
大學士張廷玉等奉勅修
列傳第七十四
韓文(顧佐陳仁)張敷華
楊守隨(弟守隅)許進(子誥讚論)
雍泰(張津)陳夀
樊瑩熊繡
潘蕃胡富
張泰(吳文度)張鼐(冒政)
王璟朱欽
韓文字貫道洪洞人宋宰相琦後也生時父夢紫衣人
抱送文彦博至其家故名之曰文成化二年舉進士除
工科給事中覈韋州軍功劾寧晉伯劉聚都御史王越
馬文升等濫殺妄報尋劾越薦李秉王竑語頗涉兩宫
帝怒撻之文華殿庭已進右給事中出為湖廣右參議
中官督太和山乾沒公費文力遏之以其羡易粟萬石
備振貸九谿土酋與鄰境争地相攻文往諭皆服閱七
年轉左弘治改元王恕以文久淹用為山東左參政居
二年用倪岳薦擢雲南左布政使以右副都御史巡撫
湖廣移撫河南召為戶部右侍郎母喪除起改吏部進
左十六年拜南京兵部尚書歲祲米價翔踴文請預發
軍餉三月戶部難之文曰救荒如救焚有罪吾自當之
乃發廩十六萬石米價為平明年召拜戶部尚書文凝
厚雍粹居常抑抑至臨大事剛斷無所撓武宗即位賞
賚及山陵大婚諸費需銀百八十萬兩有竒部帑不給
文請先發承運庫詔不許文言帑藏虚賞賚自京邊軍
士外請分别給銀鈔稍益以内庫及内府錢并暫借勛
戚賜莊田税而敕承運庫内官核所積金銀著之籍且
盡罷諸不急費帝不欲發内帑命文以漸經畫文持大體
務為國惜財真人陳應䙉大國師納克布嘉勒燦等落職
文請沒其貲實國帑舊制監局倉庫内官不過二三人
後漸添注或一倉十餘人上林苑林衡署至三十二人
文力請裁汰淳安公主賜田三百頃復欲奪任邱民業
文力争乃止孝宗時外戚慶雲夀寧侯家人及商人譚
景清等奏請買補殘鹽至百八十萬引文條鹽政夙弊
七事論殘鹽尤切孝宗嘉納未及行而崩即入武宗登
極詔中罷之侯家復奏乞下部更議文等再三執奏弗
從竟如侯請正德元年内閣及言官復論之詔下廷議
文言鹽法之設專以備邊今山陜饑寇方大入度支匱
絀飛輓甚難奈何壊祖宗法忽邊防之重景清復陳乞
如故文等劾其桀悍請執付法官帝不得已始寢前命
榮王乞霸州莊田崇王請自徵莊田租勿令有司與文
皆持却之保定巡撫王璟請革皇莊廷議從之帝命再
議文請命巡撫官召民佃畝徵銀三分輸内庫而盡撤
中官管莊者大學士劉健等亦力言内臣管莊擾民乃
命留中官各一人校尉十人餘如文議中旨索寶石西
珠文請屏絶珍竒以養儉德報可帝將大婚取戶部銀
四十萬兩文連疏請得免四之一文司國計二年力遏
權倖權倖深疾之而是時青官舊奄劉瑾等八人號八
虎日導帝狗馬鷹&KR0693;歌舞角觝不親萬幾文每退朝對
僚屬語及輒泣下郎中李夢陽進曰公大臣義共國休
戚徒泣何為諫官疏劾諸奄執政持甚力公誠及此時
率大臣固争去八虎易易耳文捋鬚昂肩毅然改容曰
善縱事勿濟吾年足死矣不死不足報國即偕諸大臣
伏闕上疏略曰人主辨奸為明人臣犯顔為忠况羣小
作朋逼近君側安危治亂胥此焉關臣等伏覩近歲朝
政日非號令失當自入秋來視朝漸晩仰窺聖容日漸
清削皆言太監馬永成谷大用張永羅祥魏彬邱聚劉
瑾高鳳等造作巧偽淫蕩上心擊毬走馬教鷹逐犬俳
優雜劇錯陳於前至導萬乘與外人交易狎暱媟䙝無
復禮體日遊不足夜以繼之勞耗精神虧損志德遂使
天道失序地氣靡寧雷異星變桃李秋華考厥占侯咸
非吉徵此輩細人惟知蠱感君上以便已私而不思赫
赫天命皇皇帝業在陛下一身今大婚雖畢儲嗣未建
萬一遊宴損神起居失節雖虀粉若輩何補於事高皇
帝艱難百戰取有四海列聖繼承以至陛下先帝臨崩
顧命之語陛下所聞也奈何姑息羣小置之左右以累
聖德竊觀前古奄宦誤國為禍尤烈漢十常侍唐甘露
之變其明驗也今永成等罪惡既著若縱不治將來益
無忌惲必患在社稷伏望陛下奮乾剛割私愛上告兩
宫下諭百僚明正典刑以回天地之變泄神人之憤潛
削禍亂之階永保靈長之業疏入帝驚泣不食瑾等大
懼時内閣劉健謝遷等方持言官章不肯下文疏復入
帝遣司禮太監李榮王岳等詣閣議一日三至健等持
益堅岳素剛直獨曰閣議是是夜八人者環泣帝前帝
怒立收岳下詔獄而外廷固未之知也明日文倡九卿
科道再詣闕固争俄有旨宥八人不問健遷倉皇致仕
去八人各分據要地瑾掌司禮時事遂大變瑾恨文甚
日令人伺文過踰月有以偽銀輸内庫者遂以為文罪
詔降一級致仕郎中陳仁謫鈞州同知給事中徐昂乞
留文原官中旨謂顯有囑託落文職以顧佐代並除昂
名二年三月榜奸黨姓名自劉健謝遷外尚書則文為
首餘若張敷華楊守隨林瀚等凡五十三人列於朝堂
文子高唐知州士聰刑部主事士竒皆削籍文出都門
乘一籃輿行李一車而已瑾恨未已坐以遺失部籍逮
文及侍郎張縉下詔獄數月始釋罰米千石輸大同尋
復罰米者再家業蕩然瑾誅復官致仕世宗即位遣行
人齎璽書存問賚羊酒令有司月給廩四石歲給役夫
六人終其身復加太子太保廕一孫光祿寺署丞嘉靖
五年卒年八十有六贈太傅諡忠定士聰舉人罷官後
不復仕士竒進士終湖廣參政少子士賢亦由舉人為
開封同知孫廷瑋進士行太僕卿顧佐字良弼臨淮人
成化五年進士授刑部主事歷郎中按錦衣指揮牛循
中官顧雄鐘欽罪無所撓出為河間知府弘治中再遷
大理少卿擢右僉都御史巡撫山西宗室第宅官為繕
費不貲佐請悉令自營治正統末權發太原平陽民戍
邊後久不代佐奏令更代入為左副都御史勘罷遼東
總兵官李杲太監任良巡撫張玉歷戶部左右侍郎出
理陜西軍食善區畫儲蓄餘三年正德改元代韓文為
尚書劉瑾憾文捃摭萬端部有故冊逸欲以為文罪逼
佐上其事佐不可坐事奪俸三月佐乃再疏乞歸從之
瑾憾不置三罰米輸塞上至千餘石家貧稱貸以償卒
贈太子太保陳仁字子居莆田人成化末進士弘治中
官戶部郎中闕里先聖廟災疏請修省陜西進古璽仁
抗疏斤其偽詔召番僧琳沁扎勒於四川仁疏諫又請復
建文忠臣方孝孺等官多格不行正德初瑾以&KR0915;銀事
坐尚書文罪仁並謫後瑾誅累擢至浙江右布政使
張敷華字公實安福人父洪御史死土木難敷華少負
氣節年七歲里社樹為崇麾羣兒盡伐之景泰初錄死
事後入國學舉天順八年進士選庶吉士成化元年與
劉大夏願就部曹除兵部主事歷郎中廉重不撓名等
於大夏十一年出為浙江參議景寧礦盗起至數千人
敷華諭散之執其魁十二人居浙十餘年歷布政使弘
治初遷湖廣歲饑令府縣大修學宫以傭直資餓者擢
右副都御史巡撫山西中道奔喪服闋還故官部内賦
輸大同困於折價敷華請太原以北可通車者仍輸米
民便之改撫陜西製婚娶喪葬之式納民於禮妖僧據
終南山為逆廷議用兵尚書馬文升曰張都御史能辦
此敷華果以計縛僧歸遷南京兵部右侍郎十二年改
右都御史總督漕運兼巡撫淮揚諸府高郵湖堤圮浚
深溝以殺水勢又築寶應堤民利賴焉改掌南京都察
院與吏部尚書林瀚僉都御史林俊祭酒章懋稱南都
四君子就遷刑部尚書正德元年召為左都御史其冬
大臣與言官請去劉瑾等内閣力主之帝猶豫敷華乃
上言陛下宴樂逸遊日狎憸壬政令與詔旨相背行事
與成憲交乖致天變上千人心下拂今給事中劉&KR0581;御
史朱廷聲徐鈺等連章論列但付所司英國公懋與臣
等列名上請但云朕自處置臣竊歎惑請略言時政之
弊如四十萬庫藏已竭而取用不已六七歲童子何知
而招為勇士織造已停傳奉已革尋復如故鹽法莊田
方遣官清覈而奏乞之疏隨聞中官監督京營鎮守四
方者一時屢有更易政令紛拏弊端滋蔓夫國家大事
百人争之不足數人壊之有餘願陛下審察疏入不報
既而朝事大變宦官勢益張至除夕朝罷忽傳旨與楊
守隨俱致仕敷華即日就道至徐州洪坐小艇觸石幾
溺死瑾恨未已欲借湖廣倉儲浥爛坐以贓罪修撰康
海過瑾曰吾秦人愛張公如父母公忍相薄耶瑾意稍
解猶坐敷華奸黨與守隨等榜名朝堂明年六月病且
革衣冠揖家廟就榻而卒瑾誅後二年贈太子少保諡
簡肅敷華性剛介弘治時劉大夏常薦之帝曰敷華誠
佳但為人太峻耳為部郎奉使盜探其囊得七金而已
孫鰲山官御史
楊守隨字維貞鄞人侍郎守陳從弟也舉成化二年進
士授御史巡視漕運覈大同軍餉巡按江西所至以風
采見憚六年疏陳六事言郕王受命艱危時削平禍亂
功甚大歿乃諡以戾公論不平此非先帝意權奸逞私
憾者為之也亟宜改易彰陛下親親之仁尚書李秉效
忠守法一時良臣為蕭彦莊誣劾致仕乞即召還律令
犯公罪者不罷近御史朱賢婁芳等竝除名乞復其官
且戒所司母法外加罪一以律令從事西征之役以數
萬甲兵討出沒不常之寇千里轉輸曠日持久恐外患
未平内地先敝乞速班師戒邊臣慎封守近例軍官犯
罪未結正者遇赦即原致此曹遷延以希倖免自今衆
証明白者即據律定案母使逃罪雖遇赦亦不得免管
軍在外官俸兵餉有踰年不給者由郡縣蓄積少也請
於起運外量加存留以濟乏匱疏奏時不能從太常少
卿孫廣安母喪起復守隨與給事中李和等連章論之
乃令守制八年冬以災異陳時政九事廷議四方災傷
停遣刷卷御史會昌侯孫繼宗請并停在京者守隨言
繼宗等任情作奸恐罪及假此祈免帝置繼宗不問而
刷卷如故山東饑廷議吏納銀免考授冠帶守隨極言
不可帝即罷之擢應天府丞未上母憂歸服除無缺添
註視事初李孜省授太常寺丞因守隨言改上林監副
憾之至是譖於帝中旨責守隨不當添註調南寧知府
弘治初召為應天府尹勘南京守備中官蔣琮罪琮嗾
其黨郭鏞劾守隨按給事方向獄不公謫廣西右參政
久之進按察使八年召為南京右僉都御史提督操江
歷兩京大理卿九載滿進工部尚書仍掌大理寺刑部
獄送寺覆讞者多加刑主事朱瑬論其非守隨言自永
樂間寺已設刑具部囚多未得實安得不更訊帝乃寢
瑬奏孝宗崩中官張瑜等以誤用御藥下獄守隨會訊
杖之正德元年四月守隨奏每歲熱審行於京師而不
行於南京五歲一審錄詳於在京而略於在外皆非是
請更定其制報可中官李興擅伐陵木論死令家人以
銀四十萬兩求變其獄守隨持之堅獄不得解廷臣之
爭餘鹽也中旨詰是何大事守隨語韓文曰事誠有大
於是者文遂偕九卿伏闕論八黨文等既逐守隨憤獨
上章極論之曰陛下嗣位以來左右近臣不能祗承德
意盡取先朝良法而更張之盡誣先朝碩輔而剗汰之
天下嗷嗷莫措手足致古今罕見之災交集數月以内
陛下獨不思其故乎内臣劉瑾等八人奸險佞巧誣罔
恣肆人目為八虎而瑾尤甚日以荒縱導陛下或在西
海擎鷹摶&KR0693;或於南城躡峻登高禁内鼓鉦震於遠邇
宫中火礮聲徹畫夜淆雜尊卑陵夷貴賤引車騎而供
執鞭之役列市肆而親商賈之為致陛下日高未朝漏
盡不寢此數人者方且竊攬威權詐傳詔旨放逐大臣
刑誅臺諫邀阻封章廣納貨賂傳奉冗員多至千百招
募武勇收及孩童紫綬金貂盡予瓜牙之士蟒衣玉帶
濫授心腹之人附已者進官忤意者禠職内外臣僚但
知畏瑾不知畏陛下向也二三大臣受遺夾輔今則有
潛交默附漏泄事機者矣向也南北羣僚矢心痛疾今
則有畫策主文依附時勢者矣而且數易邊境將帥之
臣大更四方鎮守之職志欲何為夫太阿之柄不可授
人今陛下於兵刑財賦之區機務根本之地悉以委之
或掌團營或主兩厰或典司禮或督倉場大權在手彼
復何憚於是大行殺戮廣肆誅求府藏竭於上財力匱
於下武勇疲於邊上下胥讒神人共憤陛下猶不覺悟
方且謂委任得人何其舛也伏望大奮乾剛立寘此曹
重典遠鑒延熹之失毋使臣蹈藩武已覆之轍疏入帝
不省瑾輩深銜之傳旨致仕守隨去李興遂以中旨免
死矣瑾憾未釋三年四月坐覆讞失出逮赴京繋獄罸
米千石輸塞上踰年復坐庇鄉人重獄除名追毁誥命
再罰米二百石守隨家立破瑾誅復官又十年卒年八
十五贈太子少保諡康簡從弟守隅由進士歷官江西
參政有政績寧府禄米石徵銀一兩後漸增十之五守
隅入請許王裁減如舊瑾惡守隨竝罷守隅官瑾死後
起官四川終廣西布政使
許進字季升靈寶人成化二年進士除御史歷按甘肅
山東皆有聲陳銊激變遼東為御史強珍所劾進亦率
同官論之汪直怒搆珍下獄摘進他疏譌字廷杖之幾
殆滿三考遷山東副使辨疑獄人稱神明分巡遼東坐
累徵下詔獄孝宗嗣位釋還弘治元年擢右僉都御史
巡撫大同小王子久不通貢遣使千五百餘人欵關進
以便宜納之請於朝詔許五百人至京師已而屢盗邊
進被劾不問三年復窺邊進等整軍待之新寧伯譚祐
以京軍援乃遁去又乞通貢進再為請帝許之當是時
大同士馬盛強邊防修整貢使每至關率下馬脱弓矢
入館俛首聽命無敢譁者會進與分守中官石岩相訐
岩徵還進亦謫兖州知府七年遷陜西按察使土魯番
阿哈瑪特攻陷哈密執忠順王善巴去使其將伊蘭守之
尚書馬文升謂復哈密非進不可乃薦為右僉都御史
巡撫甘肅明年涖鎮告諸將曰小醜陸梁謂我不敢深
入耳堂堂天朝不能發一鏃塞外何以慰遠人諸將難
之乃獨與總兵官劉寧謀厚結舒埒圖使以四千騎往
殺數百人舒埒圖中流矢卒舒埓圖故與土魯番世相
讐及死其子博囉阿爾台益憤進復厚結之使斷賊道無
令東援伊蘭而重犒赤斤罕東及哈密遺種之居苦峪
者令出兵助討十一月副將彭清以精騎千五百出嘉
峪關前行寧與中官陸誾統二千五百騎繼之越八日
諸軍俱會伊濟穆爾川薄暮大風揚沙軍士寒栗僵卧進
出帳外勞軍有異鳥悲鳴將士多雨泣進慷慨曰男兒
報國死沙場幸耳何泣為將士皆感奮夜半風止大雨
雪時番兵俱集惟罕東兵未至衆欲待之進曰潛師遠
襲利在捷速兵已足用不須待也及明冒雪倍道進又
六日奄至哈密城下伊蘭已先遁去餘賊拒守官軍四
面竝進拔其城獲善巴妻女賊退保圖拉圖拉華言大
臺也守者八百人諸軍再戰不下問其俘則皆哈密人
為伊蘭所劫者進乃令勿攻或欲盡殱之進不可遣使
撫諭即下於是探伊蘭所嚮分守要害而疏請懷輯罕
東諸衛為援散土魯番黨與孤其勢遂班師錄功加右
副都御史明年移撫陜西歷戶部右侍郎進左十三年
和碩大與犯大同邊將屢敗敕進與太監金輔平江伯
陳銳率京軍禦之無功言官劾輔等玩寇并論進致仕
去武宗即位乃起為兵部左侍郎提督團營正德元年
代劉大夏為尚書七月應詔陳時政八事極言内監役
京軍守皇城内侍横索月錢諸弊多格不行又以帝押
比羣小請崇聖學以古荒淫主為戒不納中官王岳奏
官校王縉等緝事捕盜功各進一秩進言邊將出萬死
馘一賊始獲晉級此輩乃冒濫得之孰不解體又言團
營軍非為營造設宜悉令歸伍居兵部半歲改吏部明
年加太子少保進以才見用能任人性通敏劉瑾弄權
亦多委蛇徇其意而瑾終不悦方進督團營時與瑾同
事每閱操談笑指揮意度閒雅瑾及諸將咸服一日操
畢忽呼三校前各杖數十瑾請其故進出權貴請托書
示之瑾陽稱善心不喜至是欲去進用劉宇代焦芳以
干請不得亦因擠進三年八月南京刑部郎中闕適無
實授員外郎進循故事以署事主事二人上瑾以為非
制令對狀進不引咎三降嚴旨譙責不得已請罪乃令
致仕未幾坐用雍泰削其籍二子誥讚在翰林俱輸贖
調外任尋與劉健等六百七十五人竝追奪誥命瑾又
摘進在大同時籍軍出雇役錢失勾校欲籍其家會瑾
誅得解復官致仕未聞命卒年七十四嘉靖五年諡襄
毅子誥讚詩詞論詩工部郎中詞知府誥字廷綸進次
子也弘治十二年進士授戶科給事中出視延綏軍儲
論丁糧丁草之害帝襃納之尋劾監督中官苗逵貪肆
罪進刑科右給事中正德元年父進為兵部尚書故事
大臣子不得居言職遂改翰林檢討及進忤劉瑾削籍
竝謫誥全州判官父喪歸久之薦起尚寶丞復引疾歸
家居授徒講學嘉靖初起南京通政參議改侍講學士
直經筵遷太常卿掌國子監請於太學中建敬一亭勒
御製敬一箴註程子四箴范浚心箴於石帝悦從之帝
將正文廟祀典誥請用木主文華殿東室舊有釋像帝
命撤去誥所撰道統書言宜崇祀五帝三王以周公孔
子配帝即採用其言十一年擢吏部右侍郎其冬拜南
京戶部尚書弟讚亦長戶部兄弟竝司兩京邦計縉紳
以為榮卒官贈太子太保諡莊敏誥官祭酒時諸生旅
櫬不能歸者三十餘皆為葬之衣食不繼者竝周䘏然
頗善傳會時有白鵲之瑞誥獻論司業陳寰獻頌竝宣
付史館給事中張裕謝存儒御史馮恩皆劾誥裕至比
之祝欽明帝怒下裕獄謫福建布政司照磨存儒亦調
邊方恩詆誥學術迂邪誥求罷帝曰恩所詆乃指前日
去土偶用木主事也爾以是介意邪其為帝眷寵如此
讚字廷美進第三子也弘治九年進士授大名推官亦
以辨疑獄知名召拜御史正德元年改編修劉瑾逐進
讚亦出為臨淄知縣累遷浙江左布政使嘉靖六年入
為光禄卿歷刑部左右侍郎知州金輅謫戍賂武定侯
郭勛勛遣人簒取之指揮王臣不與縳臣以歸掠取其
賄事覺讚等請論如律帝憐勛諭法司毋刑輅等輅等
遂不承尚書高友璣在告坐畏縮被劾去讚請如常訊
具得勛納賄狀乃再奪其禄八年進尚書詔許六部歷
事監生發廷臣奸弊有詹[啟-口+山]者訐吏部侍郎徐縉下都
御史汪鋐訊[啟-口+山]語塞已論罪[啟-口+山]復訐縉及通政陳經等
再下鋐訊鋐力斥其妄會太常卿彭澤欲傾縉代之偽
為縉書抵張孚敬求解復惎孚敬劾縉賄已縉疏辨詔
法司會錦衣衛訊讚等卒論[啟-口+山]誣罔而縉行賄事莫能
白坐除名帝方嘉[啟-口+山]能奉詔言事竟宥[啟-口+山]罪於是無賴
子率持朝士隂事索貲財妄搆事端入奏諸司為惕息
軍人童源訐中官張永造瑩犯夭夀山龍脉復嗾永弟
容僕王謙等發容違法事奸人張雄又為謙草奏詆讚
與兄誥及汪鋐廖道南史道内臣黃錦輩數十人受容
重賂源亦上疏助之鞫得實源等竝戍極邊告訐始少
衰十年改讚戶部尚書馳驛歸省母母先卒服未闋詔
以為吏部尚書服除始入朝帝以讚醇謹虚位待及至
論列不當意詔選宫僚閣臣多引私黨言官劾罷十餘
人帝以屬吏部讚乃舉霍韜毛伯温顧璘吕柟鄒守益
徐階任瀚薛蕙周鉄趙時春等詔璘柟蕙仍故官餘俱
用之屢加少保兼太子太保九廟災自陳免居半歲帝
難其代復起讚任之請發内帑借百官俸括富民財開
鬻爵之令以濟邊需時議内地築墩堡讚謂非計帝以
借俸括財非盛世事已之墩堡議亦寢翟鑾嚴嵩柄政
多所請托郎中王與齡勸讚發之嵩辨之強帝眷嵩反
切責讚除與齡籍讚自是懾嵩不敢抗亦頗以賄聞矣
鑾罷帝謀代者嵩以讚柔和易制引之詔以本官兼文
淵閣大學士參預機務政事一決於嵩讚無所可否久
之加少傅以年踰七十數乞休帝責其忘君愛身落職
閒住歸三年卒後復官贈少師謚文簡論字廷議進少
子也嘉靖五年進士授順德推官入為兵部主事改禮
部好談兵幼從父歷邊境盡知阨塞險易因著九邊圖
論上之帝喜頒邊臣議行自是以知兵聞累遷南京大
理寺丞會廷推順天巡撫論名列第二帝曰是上九邊
圖論者即拜右僉都御史任之白通事以千餘騎犯黃
崖口論督將士敗之再犯大木谷復為官軍所却錄功
進右副都御史歲餘以病免諳達薄都城起故官撫山
西錄防秋功進兵部右侍郎召理京營戎政以築京師
外城轉左三十三年出督宣大山西軍務奸人吕鶴初
與邱富以左道惑衆富叛降諳達為之謀主鶴遣其黨
闌出塞外引宼入犯為偵卒所獲論遣兵捕鶴竝誅其
黨以功進右都御史再以功進兵部尚書廕子錦衣世
千戶翁萬達為總督築大同邊牆六百里里建一墩臺
於牆内後以兵少墻不能守盡撤而守臺論言兵既守
臺則寇攻牆不得用其力及寇入牆率震駭逃散請改
築於牆外每三百步建一臺俾矢石相及去墻不得越
三十步高廣方四丈五尺其顛損三之一上置女牆營
舍守以壯士十人下築月城穴門通出入度工費不過
九萬金數月而足詔立從之寇萬騎犯山西論督軍遮
破之朔州川其犯宣府龍門者亦為將士所敗先後俘
斬五百三十有竒加太子太保廕子如初三十五年兵
部尚書楊博以父喪去召論代之當是時嚴嵩父子用
事將帥率以賄進南北用兵帝責中樞甚急丁汝䕫王
邦瑞趙錦聶豹咸不得善去論時已老重自顧念一切
將帥黜陟兵機進止悉聽世蕃指揮望由此損諳達子
錫林阿憤總督楊順納其逃妾擁衆圍大同右衛城數
重城中析屋而爨帝聞深以為憂密問嵩嵩意欲棄之
而難於發言請降諭問本兵論請復右衛軍馬歲辨五
十萬金故為難詞冀以動帝帝顧亟措餉發兵易置文
武將吏右衛圍亦尋解給事中吴時來劾楊順因言論
雷同附和日昏酣置邊警度外帝遂削論籍嵩微為之
解亦不能救也三十八年復起故官督薊遼保定軍務
巴圖爾犯薊西論厚集精銳以待至則為遊擊胡鎮所
破分掠沙兒嶺燕子窩又却乃遁去事聞厚賚銀幣尋
又奏密雲昌平二鎮防秋須餉銀三十餘萬給事中鄭
茂言論奏請過多請察其侵冒弊詔論回籍聽勘給事
中鄧棟往覈具得虚冒狀奪官閒住未幾卒年七十二
隆慶初復官諡恭襄曾孫浩然由世□歷官太子太保
左都督浩然子達蔭錦衣指揮李自成陷京師不屈死
其從兄佳蔭弘農衛指揮崇禎十四年賊破靈寶持力
赴鬭死焉
雍泰字世隆咸寧人成化五年進士除吳縣知縣太湖
漲沒田千頃泰作堤為民利稱雍公堤民妾亡去妾父
訟其夫密殺女匿屍湖石下泰詰曰彼密殺汝女汝何
以知匿所且此非兩月尸必汝殺他人女冀得賂耳一
考而服召為御史巡鹽兩淮竈丁無妻者泰為婚匹出
知鳳陽府父憂去服闋起知南陽余子俊督師薦為大
同兵備副使擢山西按察使泰剛廉所至好摶擊豪強
太原知府尹珍塗遇弗及避泰召至跽而數之珍不服
泰竟笞珍珍訴於朝且告泰非罪杖人死逮下詔獄王
恕請寬泰罪會事經赦乃降湖廣參議弘治四年轉浙
江右布政使復以毋憂去十二年起右副都御史巡撫
宣府官馬死軍士不能償泰言於朝以官帑市邊軍貧
有妻者輒鬻泰請官為資給尚書周經因令貧者給聘
財典賣者收贖軍盡歡參將王傑有罪泰劾之下泰逮
問泰又請按千戶八人帝以泰屢抑武臣方詔都察院
行勘而參將李稽坐事畏泰重劾乞受杖泰取大杖決
之稽乃奏泰凌虐帝遣給事中徐仁偕錦衣千戶往按
傑復使人走登聞鼓下訟泰妄逮將校至八十六人并
及其壻納賂事法司覈上褫為民武宗立給事中潘鐸
等薦泰有敢死之節克亂之才吏部尚書馬文升遂起
泰南京右副都御史提督操江固辭不赴正德三年春
許進為吏部復起前官七月擢南京戶部尚書劉瑾泰
鄉人也怒泰不與通甫四日即令致仕謂進私泰遂削
二人籍而追斥馬文升及前薦泰者尚書劉大夏給事
中趙士賢御史張津等為民其他罰米輸邊者又五十
餘人泰歸居韋曲别墅不入城市瑾誅復官致仕年八
十卒卒時榻下有聲若霆者泰奉身儉素貴賓至不過
二肉為尚書無緋衣及卒家人始製以斂天啟中追諡
端惠張津字廣漢博羅人成化末進士除建陽知縣築
城郭遏礦盜建朱熹蔡元定諸賢祠置祭田畀其子孫
憂歸補大冶徵授御史弘治十四年冬吏部缺尚書廷
臣推馬文升閔珪而津偕同官文森曾大有請用致仕
尚書周經兩廣總督劉大夏忤旨下詔獄給事御史論
救得釋已言陛下延訪大臣而庶官不預非所以明目
逮聰也乞命卿佐侍從及考滿朝覲諸外僚咸得以時
進見通達下情武宗初巡按廣西劾總鎮中官韋經擅
移官帑預平富賀賊被賚出為泉州知府坐嘗舉泰勒
為民劉瑾敗起寧波知府遷山東左參政擢右僉都御
史提督操江進右副都御史巡撫應天諸府所部水旱
請停織造車駕北巡疏諫不報浙孝豐奸民據深山拒
捕積二十年莫能制津托别事赴浙悉縳之加戶部右
侍郎巡撫如故帝自宣府還復欲北幸津疏切諫不報
卒贈南京戶部尚書
陳夀字本仁其先新淦人祖志弘洪武間代兄戍遼東
遂籍寧遠衛夀少貧甚得遺金坐守至夜分還其主從
鄉人賀欽學登成化八年進士授戶科給事中視宣大
邊防劾去鎮守中官不檢者又嘗劾萬貴妃兄弟及中
官梁芳僧繼曉繫詔獄得釋屢遷都給事中弘治元年
王恕為吏部擢夀大理丞劉吉憾恕諷御史劾夀不習
刑名冀以罪恕竟調夀南京光祿少卿就轉鴻臚卿十
三年冬以右僉都御史巡撫延綏和碩數盜邊前鎮巡
官俱得罪去夀至蒐軍實廣間諜分布士馬為十道使
互相應援軍勢始振明年諸部大入先以百餘騎來誘
諸將請擊之夀不可自出帳擁數十騎據胡牀指麾飲
食寇望見疑之引去諸道襲擊斬獲甚多朝廷方遣苗
逵等重兵至而夀已奏捷孝宗嘉之加禄一等逵欲乘
勝搗巢駐延綏久戰馬三萬匹日費芻菽不貲夀請出
牧近塞就水草衆有難色夀跨馬先行衆皆從之省費
數十萬當戰捷時或勸注子弟名籍夀曰吾子弟不知
弓槊寧當與血戰士同受賞哉竟不許十六年以右副
都御史掌南院正德初劉瑾矯詔逮南京科道戴銑薄
彦徽等夀抗章論救瑾怒令致仕尋坐延綏倉儲虧損
罰米二千三百石布千五百匹貧不能償上章自訢瑾
廉知夀貧特免之中官廖堂鎮陜西貪暴楊一清以夀
剛果九年正月起撫其地堂初奉詔製氊幄百六十間
贏金數萬將遺權倖夀檄所司留備振復戒諭堂勿假
貢獻名有所科取堂怒將傾之夀四疏乞休不得堂爪
牙數十輩散府縣漁利夀命捕之皆逃歸氣益沮其秋
拜南京兵部侍郎陜人號呼擁輿移日不得行踰年乞
骸骨就進刑部尚書致仕夀為給事中言時政無隠獨
不喜劾人曰吾父戒吾勿作刑官易枉人言官枉人尤
甚吾不敢妄言也嘉靖改元詔進一品階遣有司存問
時年八十有三夀廉歷官四十年無家可歸寓南京所
居不蔽風雨其卒也尚書李充嗣府尹寇天叙為之斂
又數年親舊&KR0608;助始得歸葬新淦
樊瑩字廷璧常山人天順末舉進士引疾歸養久之授
行人使蜀不受餽土官作却金亭識之成化八年擢御
史山東盜起奉命捕獲其魁清軍江北所條奏多著為
例改按雲南交阯誘邊氓為宼馳檄寢其謀出知松江
府運夫苦耗折瑩革民夫令糧長專運而寬其綱用以
優之賦役循周忱舊法稍為變通民困大甦憂歸起知
平陽弘治初詔大臣舉方面官侍郎黃孔昭以瑩應尚
書王恕亦器之擢河南按察使黃河為患民多流移瑩
巡振全活甚衆河南田賦多積弊巡撫都御史徐恪欲
考本末衆難之瑩曰視萬猶千視千猶百耳何難恪以
屬瑩部吏鈎考旬日間宿蠧一清四年遷應天府尹守
備中官蔣琮與言官訐奏所蔓引多至罪黜瑩承命推
鞫初若不為異者琮大喜後奏其傷孝陵山脉事琮遂
下獄充淨軍七年遷南京工部右侍郎尋改右副都御
史巡撫湖廣錦田賊結兩廣猺獞為寇瑩諭散餘黨戮
首惡十八人歲餘以疾乞休家居七年中外交薦起故
官撫治鄖陽旋改南京刑部右侍郎十六年雲南景東
衛晝晦七日宜良地震如雷曲靖大火數發貴州亦多
災異命瑩巡視至則劾鎮巡官罪黜文武不職者千七
百人廉知景東之變乃指揮吳勇侵官帑圖脱罪因雲
霧晦冥虚張其事劾罪之還進本部尚書武宗踐祚致
仕歸劉瑾以會勘隆平侯爭襲事連及瑩削籍三年十
一月卒年七十五明年又坐減松江官布罰米五百石
輸邊瑩素貧至是益窘瑾敗復官贈太子少保謚清簡
瑩性誠慤農月坐籃輿戴笠子孫舁行田間曰非徒視
稼欲子孫習勞也其後人率教多愿朴力學者
熊繡字汝明道州人其先以戍籍自豐城徙焉繡舉成
化二年進士授行人奉使楚府巡茶四川力拒餽遺擢
御史巡按陜西左布政于璠以官帑銀餽苑馬卿邵進
繡發其罪璠遁赴京訐繡帝并下繡吏謫知清豐璠進
亦除名久之鳳翔闕知府擢繡任之弘治初遷山東左
參政進右布政使七年以右副都御史巡撫延綏榆林
初僅小堡屯兵備冬景泰中始移巡撫總兵官居之遂
為西北巨鎮城隘弗能容繡因請增築千二百餘丈涖
鎮數年練兵積粟邊政修舉歷兵部左右侍郎尚書劉
大夏深倚信之騰驤四衛勇士額三四萬人率虚籍歲
糜錢榖數十萬多入奄人家廷臣屢請稽核輒被撓十
八年命繡清釐未竟而孝宗崩朝政漸變繡力持不顧
得詭冒者萬四千人御馬太監寗瑾等疏請復舊給事
御史交章劾瓘大夏亦力爭武宗不得已從之而宥瑾
等不問正德元年擢右都御史總督兩廣軍務兼巡撫
事既抵鎮盡裁幕府供億秋毫無所取二年與總兵官
伏羌伯毛銳討平賀縣獞劉瑾以前汰勇士事深疾繡
伺察無所得召掌南京都察院事尋以中旨罷之已復
摭延綏倉儲浥爛為繡罪罰米五百石責繡躬輸於邊
繡家遂破十年閏四月卒無子巡撫秦金頌其清節於
朝贈刑部尚書太僕少卿何孟春以繡承繼孫幼且貧
無以為養請如主事張鳳翔孔琦例賜月廪且乞予諡
遂謚莊簡給其孫米月一石
潘蕃字廷芳崇德人初冒鍾姓既顯始復成化二年舉
進士授刑部主事歷郎中雲南鎮守中官錢能為巡撫
王恕所劾詔蕃按盡得其實出為安慶知府改鄖陽時
府治初設陜洛流民畢聚蕃悉心撫循皆成土著累遷
山東湖廣左右布政使弘治九年以右副都御史巡撫
四川兼提督松潘軍務宣布威信蠻人畏服單車行松
茂莫敢犯遷南京兵部右侍郎就改刑部十四年進右
都御史總督兩廣帳下士舊不下萬人蕃汰之纔給使
令而已黎寇符南蛇亂海南聚衆數萬蕃令副使胡富
調狼土兵討斬之平賊巢千二百餘所論功進左都御
史已又平歸善劇賊古三仔唐大鬢等思恩知府岑濬
與田州知府岑猛相讐殺攻陷田州猛窮乞援蕃諭濬
罷兵不從乃與鎮守太監韋經總兵官伏羌伯毛銳集
兵十餘萬分六哨討之濬死傳首軍門斬級四千七百
盡平其地迴軍討平南海縣豐湖賊榻元祖捷聞璽書
嘉勞蕃奏思恩宜設流官猛搆兵失地宜降同知俾還
守舊土兵部尚書劉大夏議猛世濟凶惡不宜歸舊治
請兩府皆設流官而降猛為千戶徙之福建帝從之正
德改元之正月召為南京刑部尚書踰年致仕初蕃去
兩廣岑猛據田州不肯徙知府謝湖畏猛悍亦逗遛事
聞逮湖詔獄湖委罪蕃及韋經毛銳經復委罪於尚書
大夏劉瑾方惡大夏遂并逮四人大夏以不從蕃言為
罪而蕃亦坐不能撫猛俱謫戍肅州三年九月也既而
瑾從戶部郎中莊襗言遣太監韋霦覈廣東庫藏奏應
解贓罰諸物多朽敝梧州貯鹽利軍賞銀六十餘萬兩
不以時解逮問蕃及前總督大夏前左布政使仁和沈
銳等八百九十九人罰米輸邊銳廉介已遷南京刑部
右侍郎乞休歸至是奪職瑾誅蕃以原官致仕踰六年
卒銳至嘉靖初始復職致仕方蕃解官歸無屋税他人
宅居之與鄉人欽露坐花下醉則任所之其風致如此
胡富字永年績溪人成化十四年進士授南京大理評
事弘治初歷福建僉事福寧繫囚二百餘人富一訊皆
定囹圄頓空以憂去起補山東遷廣東副使四會猺亂
𠞰禽五百餘人瀧水猺出沒無時富度其所經地得荒
田三千餘頃招獞戶耕牧其中猺畏獞不敢出擾居民
得田作符南蛇圍儋州富與參議劉信往覘賊突至殺
信富手斬劇賊一人賊乃退還益兵討平之歷陜西左
右布政使正德初入為順天府尹三年進南京大理寺
卿就遷戶部右侍郎五年正月坐大理時勘事遲緩勒
致仕亦瑾意也瑾敗起故官七年拜本部尚書南都倉
儲僅支一年富在部三載有六年積上十餘事率權貴
所不便格不行遂引年歸嘉靖元年卒贈太子少保諡
康惠
張泰字叔亨廣東順德人成化二年進士除知沙縣時
經鄧茂七之亂泰撫綏招集流亡盡復入為御史偕同
官諫萬貴妃干政廷杖幾斃出督京畿學校以憂去家
居十餘年弘治五年起故官按雲南孟密土舍思揲搆
亂以兵遏木邦宣慰使罕穵法於孟乃砦守臣撫諭拒
不聽泰與巡撫張誥集兵示必討思揲懼始罷兵滇池
溢為民災泰築堤以弭其患還朝乞罷織造内臣減皇
莊及貴戚莊田被災税賦給畿省災民牛種詔止給牛
種餘不行冠入永昌甘肅遊擊魯麟委罪副總兵陶禎
而總兵官劉寧疏言守臣不和詔泰往勘泰奏鎮守太
監傳惪故總兵官周玉侵據屯田巡撫馮續減削軍餉
寇數入莫肯為禦失士卒六百餘馬駝牛羊二萬皆不
以聞帝怒下之吏惪降内使錮南京續編氓口外泰又
言甘州膏腴地悉為中官武臣所據仍責軍税城北草
湖資戍卒牧馬今亦被占請悉歸之軍且推行於延寧
二鎮詔皆從之遷太僕少卿改大理初薊州民田多為
牧馬草場所侵又侵御馬監及神機營草場皇莊貧民
失業草場亦虧故額孝宗屢遣給事中周旋侍郎顧佐
熊翀等往勘皆不能決至是命泰偕錦衣官會巡撫周
季麟復勘泰密求得永樂間舊籍參互稽考田當歸民
者九百三十餘頃而京營及御馬監牧地咸不失故額
奏入駁議者再尚書韓文力持之留中未下及武宗嗣
位文再請始出泰奏流亡者咸得復業尋遷右副都御
史督儲南京奏釐革十二事多報可正德二年召為工
部右侍郎踰年遷南京右都御史泰清謹劉瑾專權朝
貴爭賂遺泰奏表至京惟餽土葛瑾憾之其年十月令
以南京戶部尚書致仕明年七月卒摭他事罰米數百
石瑾誅予葬祭如制吴文度字憲之晉江人從父客江
寧遂家焉登成化八年進士除龍泉知縣徵授南京御
史偕同官孫需等論妖僧繼曉被廷杖尋遷汀州知府
猺弗靖設方略綏撫猺承賦如居民弘治中歷江西左
參政山西河南左右布政使正德元年遷右副都御史
巡撫雲南師宗州賊阿本等作亂諭不從乃遣參議陳
一經等督軍二萬攻之别遣兵截盤江據賊巢背先後
俘斬千人入歷戶部侍郎三年冬進南京右都御史方
文度召自雲南劉瑾以地産金寶屢責賄文度無以應
瑾深銜之會工部尚書李鐩致仕廷推文度及南京戶
部侍郎王珩遂改文度南京戶部尚書與珩俱致仕命
下舉朝駭異既歸所居屋僅數椽瑾誅未及用而卒珩
趙人起家進士亦以清操聞
張鼐字用和歷城人成化十一年進士授襄陵知縣入
為御史憲宗末年數笞言官鼐力諫又嘗劾妖僧繼曉
方士鄧常恩等帝心惡之出按江西盜賊多強宗佃僕
鼐與巡撫閔珪交奏其事尹直等搆之乃貶珪而坐鼐
尹旻黨謫郴州判官弘治初擢河南僉事進參議以協
治黃陵岡遷副使十五年進按察使鼐官河南久屢遭
河患督治有方民為立祠是年秋擢右僉都御史巡撫
遼東時軍政久弛又許餘丁納貲助驛遞給冠帶復其
身邊人競援例避役鼐言不可因條上定馬制核屯糧
清隠占稽客戶減軍伴數事悉允行尋劾分守中官劉
恭貪虐罪築邊牆自山海關迄開原靉陽堡凡千餘里
遼撫自徐貫後歷張岫張玉陳瑤韓重四人多得罪去
至鼐稱能武宗立移撫宣府正德改元召還尋進右副
都御史署院事有知縣犯贓當禠職卒殺人當抵死劉
瑾納重賄欲寬之鼐執不可出為南京右都御史焦芳
子黃中欲強市其居畀通政魏納鼐不從芳父子亦怨
之會瑾遣給事中王翊等覈遼東軍餉還奏芻粟多浥
爛遂以為守臣罪逮鼐及繼任巡撫馬中錫鄧章前參
政冒政參議方矩郎中王藎劉繹下詔獄令其家人輸
米遼東鼐坐輸二千石以力不辦繫遼東久之總兵官
毛倫等具奏諸人苦狀請得折價瑾勉從之閱三年事
始竟皆斥為民瑾誅復官鼐前卒世宗初予䘏冒政泰
州人鼐同年進士歷官右副都御史巡撫寧夏守官廉
劉瑾覬賄不得遂假遼東事逮之罰米至三千石瑾誅
復職致仕久之卒
王璟字廷采沂人成化八年進士為登封知縣歷兩京
御史弘治十四年以南京鴻臚卿拜右僉都御史理兩
浙鹽政振荒浙江奏行荒政十事多所全活十七年冬
巡撫保定武宗立太監夏綬乞於真定諸府歲加葦場
税少監傳琢請履畆覈静海永清隆平諸縣田太監張
峻欲税寧晉小河往來客貨詔皆許之又以莊田故遣
緹騎逮民魯堂等二百餘人畿南騷動璟抗疏切諫尚
書韓文等力持之管莊内臣稍得召還正德元年四月
引疾致仕命馳傳歸三年坐累奪官聞住六年起撫山
西製火槍萬餘槍藏箭六皆傳毒藥用以禦宼寇不敢
西累遷右都御史已遷左以張綸為右都御史代之後
陳金以太子太保左都御史入院位璟上人號璟中都
御史焉時羣小用事大臣靡然附之璟獨守故操再進
太子太保世宗立致仕卒贈少保諡恭靖初璟自保定
巡撫歸其後兵科給事中高淓勘滄州鹽山牧地劾六
十一人及璟與前巡撫都御史高銓銓即淓父也詔去
職者勿問璟銓竝獲免銓江都人累官南京戶部尚書
正德二年廷推左都御史瑾勤令致仕尋坐事逮下獄
復坐隆平侯家襲爵事除名罰米五百石後瑾益事操
切每遣使勘核多務苛急承瑾意淓遂并銓在劾中淓
後官至光禄少卿以劾父不齒於人瑾誅銓復官致仕
卒贈太子少保
朱欽字𢡟恭邵武人師吳與弼以學行稱舉成化八年
進士授寧波推官治最徵授御史出督漕運按河南清
軍廣西竝著風節弘治中遷山東副使歷浙江按察使
十五年入覲吏部舉天下治行卓異者六人欽與焉僉
都御史林俊又舉欽自代乃稍遷湖廣左布政使武宗
立以右副都御史巡撫山東中官王岳被謫道死欽上
言岳謫守祖陵罪狀未暴賜死道路不厭人心臣知岳
為劉瑾輩所惡必瑾譖毁以至此望陛下察岳非辜懲
瑾讒賊疏至瑾屏不奏銜之欽以山東俗淫酗嚴禁市
酤令濟南推官張元魁察之犯者罪及鄰比有懼而自
縊者其母欲奏訢元魁與知府趙璜賄之乃已瑾使偵
事校尉發之俱逮下詔獄勒欽致仕璜除名元魁謪戍
瑾憾欽未已摭前湖廣時小故下巡按御史逮問俄坐
山東勘地事斥為民又坐修曲阜先聖廟會計數多罰
輸米六百石塞下又坐撫山東時以民夫給事尚書秦
紘家再下巡按御史逮問瑾誅乃復官十五年卒年七
十七與弼之門以宦學顯者欽為稱首
贊曰武宗初劉謝受遺輔政韓文張敷華等為列卿長
當路多正人國事有賴八虎潛伏左右雖未敢顯與朝
士為難固腹心之蠧也迨文等奮然抗疏摶擊翼除君
側之惡其事會方有可乘惜武宗庸懦轉令羣闇得以
逞心反噬終至正人去國逆𦦨益張反覆之機實為間
不容髮而諸臣力陳大計忠悃激發事雖不行其視李
東陽之緘默取容者相去遠矣
明史卷一百八十六
