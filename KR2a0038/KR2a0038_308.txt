欽定四庫全書
明史卷二百十二考證
俞大猷傳平安南范子儀之變(臣)章宗瀛按趙恒志
所撰俞大猷行状當大猷出廉時廉守餞大猷舉酒
曰如將軍策可幾時班師大猷曰吾行四十日當會
已與言符傳中未及謹附考
俞大猷傳從總督張經破賊于王江涇(臣)章宗瀛按
嘉靖三十五年五月張經敗倭于王江涇時趙文華
與廵按御史胡宗憲相比趣經進兵經以狼兵初集
永順保靖兵未至欲俟其至而後戰文華等劾經養
宼失機疏方上而兵至經遂大破倭于王江涇為軍
興戰功第一文華等冐其功明帝以前疏逮經下獄
冬十月殺之見今獻備遺謹附考
俞大猷傳四十二年與戚繼光復興化城共破海倭是
冬徙鎮南贛按是時倭既犯淮揚吴越皆不利遂巢
閩中破城十餘殺官吏軍民不可勝紀時大猷為總
兵戚繼光為副擊破之閩患少熄詳明實錄謹附考
(臣)章宗瀛按戚繼光傳與大猷破倭在四十二年四
月蓋至十月而大猷移鎮南贛傳以四十二年屬之
移鎮紀叙未明擬移于擢福建總兵官下而改十月
作是冬于字數亦合謹識
俞大猷傳負竒節以古賢豪自期(臣)章宗瀛按趙恒
志大猷行状言大猷入蒲時駐兵平海興泉二郡供
給不至海運亦絶大猷令毁屋為營采麥而食衆心
乃定所著書有正氣堂集及劒經射法戰車續武經
總要百餘卷中未及謹附考
戚繼光傳父景通有操行(臣)章宗瀛按識大錄劉瑾
有逆謀知景通豪傑遺之蓆帽景通佯應之繼乃為
黃冠遁去謹附考
戚繼光傳嘉靖四十年倭丁掠桃渚圻頭(臣)章宗瀛
按圻頭倭起繼光率精銳一千五百人計二旬有九
日九接戰斬首一千獲兵仗三千七百有竒時號戚
家新兵所至破竹詳見識大錄謹附考
戚繼光傳弟繼美亦為貴州總兵官(臣)章宗瀛按繼
光有妻無子性悍諸姬得子養之外舍然繼光嘗出鎮
擊賊賊乘虚来襲妻部勒登陴城竟得完見識大
錄謹附考
劉顯傳伺賊出潛燬其舟(臣)章宗瀛按黃姬水淮上
戰功序顯選人持火器焚賊船又援桴誓衆執一幟
以號于衆有能殺賊樹功者立幟下得三百人為後
勁又命甲四十一人巡守六十人分伏又命三巨艦
燔賊賊大潰傳中未詳載謹附識
劉顯傳萬歷九年冬卒官(臣)章宗瀛按識大錄云顯
身不滿七尺不胄不介著一白布單衣如小丈夫及
遇敵提刀騰蹻超踊見刀不見身軍中稱神人謹附
考
李錫傳從俞大猷討平韋銀豹(臣)章宗瀛按韋銀豹
廣西桂林府古田縣獞也獞種甚繁曰韋曰閉曰白
後皆併于韋景泰間韋朝威據古田屢撫輙叛至銀
豹與其伯朝猛攻䧟洛容還據古田分其地詳見朱
國楨記謹附考
明史卷二百十二考證
