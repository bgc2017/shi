欽定四庫全書
明史卷三百六
大學士張廷玉等奉勅修
列傳第一百九十四
閹黨
明代閹宦之禍酷矣然非諸黨人附麗之羽翼之張其
勢而助之攻虐燄不若是其烈也中葉以前士大夫知
重名節雖以王振汪直之横黨與未盛至劉瑾竊權焦
芳以閣臣首與之比於是列卿爭先獻媚而司禮之權
居内閣上迨神宗末年訛言朋興羣相敵讐門戶之爭
固結而不可解凶豎乘其沸潰盗弄太阿黠桀渠憸竄
身婦寺淫刑痡毒快其惡正醜直之私衣冠填於狴犴
善類殞於刀鋸迄乎惡貫滿盈亟伸憲典刑書所麗迹
穢簡編而遺孽餘燼終以覆國莊烈帝之定逆案也以
其事付大學士韓爌等因慨然太息曰忠賢不過一人
耳外廷諸臣附之遂至於此其罪何可勝誅痛乎哉患
得患失之鄙夫其流毒誠無所窮極也今錄自焦芳張
綵以下迄天啟朝為閹黨列傳用垂鑒誡其以功名表
見或晩節自蓋如王驥王越楊維垣張捷之徒則仍别
見焉
焦芳(劉宇曹元)張綵(韓福等)
顧秉謙(魏廣微等)崔呈秀(吳淳夫等)
劉志選(梁夢環等)曹欽程(石三畏等)
王紹徽(周應秋)霍維華(徐大化等)
閻鳴泰賈繼春
田爾耕(許顯純)
焦芳泌陽人天順八年進士大學士李賢以同鄉故引
為庶吉士授編修進侍講滿九年考當遷學士或語大
學士萬安不學如芳亦學士乎芳聞大恚曰是必彭華
間我也我不學士且刺華長安道中華懼言于安乃進
芳侍講學士先是詔纂文華大訓進講東宫其書皆華
等所為芳恥不與每進講故摘其疵揚言衆中翰林尚
文采獨芳麤陋無學識性隂很動輒議訕人咸畏避之
尹旻之罷也芳與其子龍相比謫桂陽州同知芳知出
華安二人指銜次骨宏治初移霍州知州擢四川提學
副使調湖廣未幾遷南京右通政以憂歸服闋授太常
少卿兼侍講學士尋擢禮部右侍即怨劉健尼已日於
衆中嫚罵健判牒不可意即引筆抹去不關白尚書俄
改吏部轉左侍郎馬文升為尚書芳輒加姍侮陰結言
官使抨擊素所不快及在已上者又上言禦邊四事以
希進用為謝遷所抑尤憾遷每言及餘姚江西人以遷
及華故肆口詬詈芳既積忤廷臣復銳進乃深結閹宦
以自固日夜謀逐健遷代其位正德初戸部尚書韓文
言會計不足廷議謂理財無竒術唯勸上節儉芳知左
右有竊聽者大言曰庶民家尚須用度况縣官耶諺云
無錢揀故紙今天下逋租匿税何限不是檢索而但云
損上何也武宗聞之大喜會文升去遂擢為吏部尚書
韓文將率九卿劾劉瑾疏當首吏部以告芳芳陰洩其
謀於瑾瑾遂逐文及健遷輩而芳以本官兼文淵閣大
學士入閣輔政累加少師華蓋殿大學士居内閣數年
瑾濁亂海内變置成法荼毒搢紳皆芳導之每過瑾言
必稱千歲自稱曰門下裁閱章奏一阿瑾意四方賂瑾
者先賂芳子黃中亦傲很不學廷試必欲得第一李東
陽王鏊為置二甲首芳不悦言於瑾徑授翰林檢討俄
進編修芳以黃中故時時詈東陽瑾聞之曰黃中昨在
我家試石榴詩甚拙顧恨李耶瑾怒翰林官傲已欲盡
出之外為張綵勸沮及修孝宗實錄成瑾又持前議綵
復力沮而芳父子與檢討叚炅輩教瑾以擴充政事為
名出侍講吳一鵬等十六人於南北六部有司應詔舉
懷材抱德之士以餘姚人周禮徐子元許龍上虞人徐
文彪四人名上瑾以禮等皆遷鄉人而詔草出健因下
四人詔獄欲併逮健遷東陽力觧之芳厲聲曰縱貫其
罪不當除名耶乃黜健遷為民而榜逐餘姚人之為京
官者滿剌加使臣亞劉本江西萬安人名蕭明舉以罪
叛入其國與其國人端亞智等來朝既又謀入浡泥國
索寳且殺亞知等事聞方下所司勘奏芳即置其尾曰
江西土俗故多玩法如彭華尹直徐瓊李孜省黃景等
多被物議宜裁減解額五十名通籍者勿選京職著為
令且言王安石禍宋吳澄仕元宜榜其罪使他日毋得
濫用江西人楊廷和觧之曰以一盜故禍連一方至裁
觧額矣宋元人物亦欲併案耶乃止芳深惡南人每退
一南人輒喜雖論古人亦必詆南而譽北嘗作南人不
可為相圖進瑾其總裁孝宗實錄若何喬新彭韶謝遷
皆肆誣詆自喜曰今朝廷之上誰如我直者始張綵為
郎時芳力薦以悦瑾覬其為奸利比綵為尚書芳父子
薦人無虛日綵時有同異遂有隙而段炅見瑾暱綵芳
勢稍衰轉附綵時發芳隂事於瑾瑾大怒數於衆中斥
芳父子芳不得已乃乞歸黃中匄閣廕以侍讀随父還
瑾敗給事御史交劾削其官黜黃中為民久之芳使黃
中齎金寶遺權貴上章求湔雪復官為吏科所駁於是
吏部覆奏請械繫黃中法司以彰天討黃中狼狽遁走
芳居第宏麗治作勞數郡大盗趙鐩入沁陽火之發窖
多得其藏金乃盡掘其先人塚墓雜燒以牛馬骨求芳
父子不得取芳衣冠被庭樹拔劍斫其首使羣盗麋之
曰吾為天子誅此賊鐩後臨刑歎曰吾不能手刃焦芳
父子以謝天下死有餘恨瑾從子二漢當死亦曰吾死
固當第吾家所為皆焦芳與張綵耳今綵與我處極刑
而芳獨晏然豈非冤哉芳父子竟良死劉宇字至大鈞
州人成化八年進士由知縣入為御史坐事謫累遷山
東按察使宏治中以大學士劉健薦擢右僉都御史巡
撫大同召為左副都御史正德改元吏部尚書馬文升
薦之進右都御史總督宣府大同山西軍務宇初撫大
同私市善馬賂權要兵部尚書劉大夏因孝宗召見語
及之帝密遣錦衣百戸邵琪往察宇厚賂琪為之抵諱
後大夏冄召對帝曰健薦宇才堪大用以朕觀之此小
人豈可用哉由是知内閣亦未可盡信也宇聞以大夏
不為已地深憾之劉瑾用事宇介焦芳以結瑾二年正
月入為左都御史瑾好摧折臺諫宇緣其意請敕箝制
御史有小過輒加笞辱瑾以為賢瑾初通賄望不過數
百金宇首以萬金贄瑾大喜曰劉先生何厚我尋轉兵
部尚書加太子太傳子仁應殿試求一甲不得厚賄瑾
内批授庶吉士踰年遷編修時許進為吏部尚書宇讒
於瑾遂代其位而曹元代宇為兵部宇在兵部時賄賂
狼籍及為吏部權歸選郎張綵而文吏贈遺又不若武
弁嘗悒悒曰兵部自佳何必吏部也四月瑾欲用綵代
宇乃令宇以原官兼文淵閣大學士宇宴瑾閣中極驩
大喜過望明日將入閣辦事瑾曰爾眞欲相耶此地豈
可再入宇不得已乃乞省墓去踰年瑾誅科道交章劾
奏削官致仕子仁黜為民曹元字以貞大寕前衛人柔
佞滑稽不修士行舉成化十一年進士授工部主事正
德二年累遷右副都御史巡撫甘肅分守中官張昭奉
命捕虎豹元以軍士出境搜捕恐啟邊釁上疏請止不
從改撫陜西踰年召為兵部右侍郎轉左尋代宇為尚
書兼督團營加太子少保將校遷除皆惟瑾命元所入
亦不貲五年拜禮部尚書兼文淵閣大學士元與劉瑾
有連自瑾侍東宫即與相結及瑾得志遂夤緣躐至卿
相然瑣瑣無能在閣中飲酒諧謔而已瑾敗元即日上
疏請罪詞極哀詔許致仕言官交劾黜為民元無子病
中自作墓志歎曰我死誰銘我者當劉瑾時廷臣黨附
者甚衆瑾誅言官交劾門閣則焦芳劉宇曹元尚書則
吏部張綵戸部劉璣兵部王敞刑部劉璟工部畢亨南
京戸部張綵禮部朱恩刑部劉纓工部李善侍郎則吏
部柴昇李瀚前戶部韓福禮部李遜學兵部陸完陳震
刑部張子麟工部崔巖夏昂胡諒南京禮部常麟工部
張志淳都察院則副都御史楊綸僉都御史蕭選巡撫
則順天劉聰應天魏訥宣府楊武保定徐以貞大同張
禴淮揚屈直兩廣林廷選操江王彦竒前總督文貴馬
炳然大理寺則卿張綸少卿董恬丞蔡中孚張檢通政
司則通政吳釴王雲鳳參議張龍太常則少卿楊廷儀
劉介尚寶卿則吳世忠丞屈銓府尹則陳良器府丞則
石禄翰林則侍讀焦黃中修撰康海編修劉仁檢討段
炅吏部郎則王九思王納誨給事中則李憲段豸御史
則薛鳳鳴朱衮秦昂宇文鍾崔哲李紀周琳其他郎署
監司又十餘人於是綵論死福謫戍元恩震總訥武恬
介黃中海仁憲鳳鳴鍾除名亨昂間住善巖諒志淳綸
直彦竒良器哲致仕選以貞禴中孚龍禄銓炅豸衮紀
琳九思納誨謫外朝署為清
張綵鞏昌安定人宏治三年進士授吏部主事歷文選
司郎中議論便利善伺權貴指初矯飾徼聲譽尚書馬文
升等皆爱之給事中劉&KR0581;嘗劾其顚倒選法數事文升
悉為辯析且譽其聰明剛正為上下所推服詔令辦事
如故綵即五疏移疾去文升固留不得時論稱之越數
日給事中李貫薦綵有將略楊一清總制三邊亦薦綵
自代而焦芳以綵與劉瑾同鄕力薦於瑾瑾欲致之因
著令病過期不赴者斥為民綵乃就道既見瑾高冠鮮
衣貎白晢修偉鬚眉蔚然詞辨泉湧瑾大敬爱執手移
時曰子神人也我何以得遇子時文選郎劉永已選通
政次當騐封郎石確疏既入瑾令尚書許進追原疏以
綵易之綵自是一意事瑾瑾惡進不附已綵因媒糵去
進以劉宇代之宇雖為尚書銓政率由綵多不關白宇
即白宇宇必温言降接綵抱案立語宇俯僂不敢當居
文選半載擢左僉都御史與戶部右侍郎韓鼎同廷謝
鼎老拜起不如儀為谷大用張永輩所竊笑瑾方慚而
綵丰采英毅大用等皆稱羡瑾乃喜越二日罷鼎而綵
踰年超拜吏部右侍郎鼎合水人宏治時為給事中負
直聲後遷右通政治水安平有勞績以通政使家居至
是為瑾所引復挫歸遂失其素望瑾欲大貴綵乃命劉
宇入内閣以綵代之一歲中自郎署長六卿僚友守官
如故咸惴惴白事尚書前綵厲色無所假借尋加太子
少保每瑾出休沐公卿往候自辰至晡未得見綵故徐
徐來直入瑾小閣歡飲而出始揖衆人衆以是益畏綵
見綵如瑾禮綵與朝臣言呼瑾為老者凡所言瑾無不
從因不時考察内外官紏摘嚴急間一用薄罰而諸司
臺諫謫辱日甚變亂舊格賄賂肆行海内金帛竒貨相
望塗巷間性尤漁色撫州知府劉介其鄉人也娶妾美
綵特擢介太常少卿盛服往賀曰子何以報我介皇恐
謝曰一身外皆公物綵曰命之矣即使人直入内牽其
妾輿載而去又聞平陽知府張恕妾美索之不肯令御
史張禴按致其罪擬戍恕獻妾始得論減綵既銜瑾恩
見瑾擅權久貪冐無厭天下怨之因乘間說曰公亦知
賄入所自乎非盗官帑即剥小民彼借公名自厚入公
者未十一而怨悉歸公何以謝天下瑾大然之會御史
胡節廵按山東遷厚遺瑾瑾發之捕節下獄少監李宣
侍郎張鸞指揮同知趙良按事福建還饋瑾白金二萬
瑾疏納金於官而按三人罪其他因賄得禍者甚衆然
瑾貪歛卒莫之改而人愈以此惡綵險譎矣及瑾伏誅
綵以交結近侍論死遇赦當免改擬同謹謀反庾死獄
中仍剉屍於市籍其家妻子流海南韓福者西安前衛
人也成化十七年進士為御史按宣府大同數條奏軍
民利病邊人悦之宏治中遷大名知府奸盗屏跡道不
拾遺政績為畿輔冠以卓異舉遷浙江左參政病免武
宗立言官交薦召為大理右少卿正德二年以右僉都
御史督蘇松糧儲未幾召入為右副都御史坐累下詔
獄獄上劉瑾以同鄉故立命出之召與語大悦即用為
戸部左侍郎福故強幹吏所在著能聲至是受挫為瑾
所拔擢遂精心事瑾為效力瑾亦時召與謀委寄亞於
綵會湖廣以缺餉告命兼僉都御史往理之瑾喜操切
福希指益務為嚴苛湖廣民租自宏治改元後逋六百
餘萬石皆遇災蠲免福欲追徵之劾所司催科不力自
巡撫鄭時以下凡千二百人奏至舉朝駭愕戶部尚書
劉璣等議如福言瑾忽怒福取詔旨報曰湖廣軍民困
敝朕甚憫之福任意苛歛甚不稱朕意令自劾吏部舉
堪代者以聞福引罪求罷乃召還四年復命覈遼東屯
田福性故刻深所擕同知劉玉等又奉行過當軍士不
能堪焚掠將吏及諸大姓家守臣發帑撫慰之亂始定
給事中徐仁等極論之瑾迫公議勒福致仕明年瑾敗
籍其貲則福在湖廣時所餽白金數十萬兩封識宛然
遂遣戍固原李憲岐山人為吏科給事中諂事瑾每率
衆請事於瑾盛氣獨前自號六科都給事中時䄂白金
示同列曰此劉公所遺也瑾敗虞禍及亦劾瑾六事瑾
在獄笑曰李憲亦劾我乎卒坐除名張龍順天人官行
人邪媚無賴與壽寧侯通譜系因得交諸中人貴戚恃
勢奪人田宅正德三年夤緣為兵科給事中出覈遼東
軍餉得腐豆四石請逮問監守諸臣罰郎中徐璉以下
米三百石有差瑾以為能擢通政參議瑾敗謫知灤州
後又結錢寕為父起嘉興同知遷登州知府言官彈射
無虚月與山西左布政使倪天民右布政使陳逵右參
議孫清並貪殘天下目為四害龍朝瑾入都中旨擢右
通政為寧通中外賄所乾沒不貲後以私取賄為寧所
覺斥逐之嘉靖初下獄論死
顧秉謙崑山人萬歷二十三年進士改庶吉士累官禮
部右侍郎教習庶吉士天啟元年晉禮部尚書掌詹事
府事二年魏忠賢用事言官周宗建等首劾之忠賢於
是謀結外廷諸臣秉謙及魏廣微率先諂附霍維華孫
杰之徒從而和之明年春秉謙廣微遂與朱國禎朱延
禧俱入參機務廣微南樂人侍郎允貞子也萬歷三十
二年進士由庶吉士歴南京禮部侍郎忠賢用事以同
鄉同姓潛結之遂召拜禮部尚書至是與秉謙俱以原
官兼東閣大學士七月秉謙晉太子太保改文淵閣十
一月晉少保太子太傳五年正月晉少傳太子太師吏
部尚書改建極殿九月晉左柱國少師秉謙庸劣無恥而
廣微隂狡趙南星與其父允貞友善嘗歎曰見泉無子
見泉允貞别號也廣微恨刺骨既柄政三及南星
門閽人辭不見廣微怫然曰他人可拒相公尊不可拒
也益恨南星楊漣之劾忠賢二十四罪也忠賢懼屬廣
微為調旨一如忠賢意而秉謙以漣疏有門生宰相語
怒甚會孟冬饗廟且頒朔廣微偃蹇後至給事中魏大
中御史李應昇連劾之廣微益憤遂决意傾善類與秉
謙謀盡逐諸正人點搢紳便覽一冊若葉向高韓爌何
如寵成基命繆昌期姚希孟陳子壯侯恪趙南星高攀
龍喬弁升李邦華鄭三俊楊漣左光斗魏大中黃尊素
周宗建李應昇等百餘人目為邪黨而以黃克纘王永
光徐大化賈繼春霍維華等六十餘人為正人由奄人
王朝用進之俾據是為黜陟忠賢得内閣為羽翼勢益
張秉謙廣微亦曲奉忠賢若奴役然葉向高韓爌相繼
罷何宗彦卒秉謙遂為首輔自四年十二月至六年九
月凡傾害忠直皆秉謙票擬三朝要典之作秉謙為總
裁復擬御製序冠其首欲用是鉗天下口朝廷有一舉
動輒擬旨歸美忠賢襃贊不已廣微以札通忠賢簽其
函曰内閣家報時稱曰外魏公先是内閣調旨惟出首
輔一人餘但參議論而已廣微欲擅柄謀之忠賢令衆
輔分任政權始分後遂沿為故事楊漣等六人之逮也
廣微實與其謀秉謙調嚴旨五日一追比尚書崔景榮
懼其立死杖下亟請廣微諫止廣微不自安疏言漣等
在今日誠為有罪之人在前日實為卿寺之佐縱使贓
私果真亦當轉付法司據律論罪豈可逐日嚴刑令鎮
撫追贓乎身非木石重刑之下就死直須臾耳以理刑
之職使之追贓官守安在無論傷好生之仁抑且違祖
宗之制將朝政日亂與古之帝王大不相侔矣疏入大
忤忠賢意廣微懼急出景榮手書自明而忠賢怒已不
可觧乃具疏乞休不許居二月矯詔切責廷臣中言朕
方率循舊草而曰朝政日亂朕方祖述堯舜而曰大不
相侔蓋即指廣微疏語廣微益懼丐秉謙為觧忠賢意
少釋然廣微卒不自安復三疏乞休六年九月許之去
廣微先已加少保太子太傳改吏部尚書建極殿大學
士至是復加少傅太子太師廕子中書舍人賜白金百
坐蟒一綵幣四表裏乘傳行人護歸典禮優渥猶用前
好故也居二年卒於家贈太傅䘏典如制秉謙票擬事
事徇忠賢指初矯旨罪主考丁乾學又調旨殺漣光斗
等惟周順昌李應昇等下詔獄秉謙請付法司毋令死
非其罪内臣出鎮秉謙撰上諭已復與丁紹軾請罷二
事微有執爭馮銓既入閣同黨中日夜交軋羣小亦各
有所左右秉謙不自安屢疏乞休後廣微一年致仕去
崇禎元年為言官祖重曄徐尚勲汪應元所紏命削籍
已坐交結近侍入逆案中論從三年贖為民二年崑山
民積怨秉謙聚衆焚掠其家秉謙年八十倉皇竄漁舟
得免乃獻窖藏銀四萬於朝寄居他縣以死廣微亦追
論削奪列逆案遣戍中自秉謙廣微當國政歸忠賢其
後入閣者黃立極施鳳來張瑞圖之屬皆依媚取容名
麗逆案黃立極字中五元城人萬歷三十二年進士累
官少詹事禮部侍郎天啟五年八月忠賢以同鄉故擢
禮部尚書兼東閣大學士與丁紹軾周如磐馮銓並參
機務時魏廣微顧秉謙皆以附忠賢居政府未幾廣微
去如磐卒明年夏紹軾亦卒銓罷其秋施鳳來張瑞圖
李國&KR1376;入已而秉謙乞歸立極遂為首輔施鳳來平湖
人張瑞圖晉江人皆萬歷三十五年進士鳳來殿試第
二瑞圖第三同授編修同積官少詹事兼禮部侍郎同
以禮部尚書入閣鳳來素無節槩以和柔媚於世瑞圖
會試策言古之用人者初不設君子小人之名分别起
於仲尼其悖妄如此忠賢生祠碑文多其手書莊烈帝
即位山隂監生胡煥猷劾立極鳳來瑞圖國&KR1376;等身居
揆席漫無主持甚至顧命之重臣斃於詔獄五等之爵
尚公之尊加於閹寺而生祠碑頌靡所不至律以逢奸
之罪夫復何辭帝為除煥猷名下吏部極等内不自安
各上疏求罷帝猶優詔報之十一月立極乞休去來宗
道楊景辰並入閣鳳來為首輔御史羅元賓復疏紏鳳
來瑞圖俱告歸宗道蕭山人立極同年進士累官太子
太保禮部尚書以本官兼東閣太學士預機務宗道官
禮部時為崔呈秀父請卹典中有在天之靈語編修倪
元璐屢疏爭時事宗道笑曰渠何事多言詞林故事止
香茗耳時謂宗道清客宰相云景辰瑞圖同縣人萬歷
四十一年進士積官吏部右侍郎與宗道同入閣官翰
林時為要典副總裁一徇奸黨指又三疏頌忠賢及朝
局已變乃請燬要典給事御史交劾之與宗道同日罷
其後定逆案瑞圖宗道初不與莊烈帝詰之韓爌等對
無實狀帝曰瑞圖為忠賢書碑宗道稱呈秀父在天之
靈非實狀耶乃以瑞圖宗道與顧秉謙馮銓等坐贖徒
為民而立極鳳來景辰落職間住
崔呈秀薊州人萬歷四十一年進士授行人天啟初擢
御史廵按淮掦卑汚狡獪不修士行見東林勢方盛將
出都力薦李三才求入其黨東林拒不納在淮掦贓私
狼籍霍邱知縣鄭延祚貪相劾之以千金賄免延祚知
其易與冄行千金既薦之其行事多類此四年九月還
朝高攀龍為都御史盡發其貪汚狀吏部尚書趙南星
議戍之詔革職候勘呈秀大窘夜走魏忠賢所叩頭乞
言哀攀龍南星皆東林挾私排陷復叩頭涕泣乞為飬
子當是時忠賢為廷臣交攻憤甚方思得外廷為助涿
州人馮銓少年官侍從家居與熊廷弼有隙遺書魏良
卿勸興大獄忠賢冀假事端傾陷諸害己者得呈秀恨
相見晩遂用為腹心日與計畫明年正月給事中李恒
茂為呈秀訟冤中旨即言呈秀被誣復其官呈秀乃首
疏薦張鶴鳴申用懋王永光商用祚許弘網等而再疏
請令京官自陳由是清流多屏斥尋督三殿工忠賢以
閱工故日至外朝呈秀必屏人密語以間進同志諸錄皆
東林黨人又天鑒錄盡列東林及不附東林者忠賢憑
以黜陟善類為空暮夜乞憐者莫不緣呈秀以進蠅集
蟻附其門如市累擢工部右侍郎並兼御史督工如故
御史田景新言侍即兼御史非便請改僉都御史從之
忠賢嘗修鄉縣肅寕城呈秀首上疏稱美六年二月復
疏頌忠賢督工功請賜敕奬諭末言臣非行媚中官者
目前千譏萬罵臣固甘之疏出朝野轟笑閣臣顧秉謙
輩撰敇八百餘言褒忠賢極口掦詡前代九錫文不能
過也自是中外章疏無不頌忠賢功德者矣時方刱三
朝要典呈秀疏陳要典之源追論並封妖書之藩三事
凡擁衛光宗者悉加醜詆忠賢悦宣付史館其年七月
進本部尚書十月皇極殿成加太子太保兼左都御史
仍督大工母死不奔喪奪情視事呈秀負忠賢寵嗜利
彌甚朝士多拜為門下士以通於忠賢其不附已及勢
位相軋者輙使其黨排去之時有五虎之目以呈秀為
魁諸所傾陷不可悉數雖其黨亦深畏之子鐸不能文
屬考官孫之獬獲鄉薦用其弟凝秀為浙江總兵官女
夫張元芳為吏部主事妾弟優人蕭惟中為密雲參將
所司皆不敢違明年七月冐寧錦功加太子太傅八月
叙三殿功加少傅世廕錦衣指揮僉事旋遷兵部尚書
仍兼左都御史並綰兩篆握兵權憲紀出入烜赫勢傾
朝野無何熹宗崩廷臣入臨内使十餘人傳呼崔尚書
甚急廷臣相顧愕眙呈秀入見忠賢密謀久之語祕不
得聞或言忠賢欲簒位呈秀以時未可止之也莊烈帝
即位其黨知忠賢必敗内相攜南通政使楊所修首請
允呈秀守制御史楊維垣賈繼春相繼力攻呈秀乞罷
帝猶慰留章三上温旨令乘傳歸已而言者劾呈秀及
工部尚書吳淳夫兵部尚書田吉太常卿倪文煥副都
御史李䕫龍號稱五虎宜肆市朝詔逮治籍其貲時忠
賢已死呈秀知不免列姬妾羅諸奇異珍寳呼酒痛飲
盡一巵即擲壤之飲已自縊詔戮其屍子鐸與弟凝秀
並遣戍後定逆案以呈秀為首淳夫晉江人萬歷三十
八年進士歷官陜西僉事以京察罷五年夤緣起兵部
郎中與文煥吉䕫龍並由呈秀進為忠賢義子大學士
凴銓釋褐十三年登宰輔為忠賢所暱呈秀妬之淳夫
即為攻銓六年冬擢太僕少卿視職方事旋擢太僕卿
歷工部添注右侍郎冐寧錦及三載功累進工部尚書
加太子太傅歲中六遷至極品倪文煥江都人由進士
授行人擢御史巡視南城山東多大猾事發則走匿京
師參政王維章數牒文煥納其賄反之反刻羅維章嘗
誤撻皇城守卒為中官所糾大懼走謁呈秀求救遂引
入忠賢幕為鷹犬首劾兵部侍郎李邦華御史李日宣
吏部員外郎周順昌林枝喬再劾戸部侍郎孫居相御
史夏之令及故吏部尚書崔景榮禮部尚書李宗延等
數十人輕者削奪重者拷死呈秀首頌忠賢文煥即繼
之出按畿輔為忠賢建三祠河南道缺掌印官呈秀為
懸缺待文煥至越十餘人任之冐寧錦殿功加太僕卿
掌道如故尋改太常卿忠賢敗文煥懼乞終養歸田吉
者故城人萬歷三十八年廷對懷挾罰三科以縣佐錄
用已補試由知縣歷任兵部郎中六年冬遷淮揚議取
中旨擢太常少卿視職方事明年擢太常卿未匝歲連
擢至兵部尚書加太子太保諸逆黨超擢未有如吉者
李䕫龍福建南安人由進士歷吏部主事被劾罷去天
啓五年夤緣復官進郎中專承呈秀指引用邪人以媚
忠賢擢太常少卿仍署選事尋遷左僉都御史三殿成
進左副都御史莊烈帝嗣位淳夫文煥吉䕫龍並以上
林典簿樊維城戶部員外郎王守履言逮治論死方忠
賢敗時莊烈帝納廷臣言將定從逆案大學士韓爌李
標錢龍錫不欲廣搜樹怨僅以四五十人上帝少之令
再議又以數十人上帝不懌令以贊導擁戴頌美諂附
為目且曰内侍同惡者亦當入爌等以不知内侍對帝
曰豈皆不知特畏任怨耳閱日召入便殿案有布囊盛
章疏甚夥指之曰此皆奸黨頌疏可案名悉入爌等知
帝意不可回乃曰臣等職在調旨三尺法非所習帝曰
吏部尚書王永光問之永光以不習刑名對乃詔刑部
尚書喬允升左都御史曹于汴同事於是案名羅列無
脱遺者崇禎二年三月上之帝為詔書頒示天下首逆
凌遲者二人魏忠賢客氏首逆同謀減等論斬者六人
呈秀及魏良卿客氏子都督侯國興太監李永貞李朝
欽劉若愚交結近侍秋後處決者十九人劉志選梁夢
環倪文煥田吉劉詔薛貞吳淳夫李夔龍曹欽程大理
寺正許志吉順天府通判孫如洌國子監生陸萬齡豐
城侯李承祚都督田爾耕許顯純崔應元楊寰孫雲鶴
張體乾交結近侍次等充軍者十一人魏廣微周應秋
閻鳴泰霍維華徐大化潘汝禎李魯生楊維垣張訥都
督郭欽孝陵衞指揮李之才交結近侍又次等論徒三
年輸贖為民者大學士顧秉謙馮銓張瑞圖來宗道尚
書王紹徽郭允寬張我續曹爾禎孟紹虞馮嘉會李春
曅邵輔忠吕純如徐兆魁薛鳳翔孫杰楊夢衮李養德
劉廷元曹思誠南京尚書范濟世張樸總督尚書黃運
泰郭尚友李從心巡撫尚書李精白等一百二十九人
交結近侍減等革職閒住者黃立極等四十四人忠賢
親屬及内官黨附者又五十餘人案既定其黨日謀更
翻王永光温體仁陰主之帝持之堅不能動其後張捷
薦吕純如被劾去唐世濟薦霍維華福建巡按應喜臣
薦部内閒住通政使周維京罪至謫戍其黨乃不敢言
福王時阮大鋮冒擁立功起用其案始翻於是太僕少
卿楊維垣徐景濓給事中虞廷陛郭如闇御史周昌晉
陳以瑞徐復陽編修吳孔嘉參政虞大復輩相繼而起
國亡乃止
劉志選慈谿人萬歷中與葉向高同舉進士授刑部主
事偕同官劉復初李懋檜爭鄭貴妃王恭妃冊封事後
懋檜因給事中邵庶請禁諸曹言事抗疏力爭貶二秩
志選言陛下謫懋檜使人箝口結舌蒙蔽耳目非國家
福也帝怒謫福寧州判官稍遷合肥知縣以大計罷歸
家居三十年光宗熹宗相繼立諸建言得罪者盡起志
選獨以計典不獲與會向高赴召道杭州志選與遊宴
彌月還朝用為南京工部主事進郎中時已七十餘嗜
進彌銳上疏追論紅丸極詆孫慎行不道魏忠賢喜天
啟五年九月召為尚寳少卿在道復力攻慎行遂并及
向高忠賢益喜出兩疏宣史館明年擢順天府丞冬十
月遂上疏劾張國紀國紀者后父也忠賢忌后賢明欲
傾之會有張匿名榜於厚載門者列忠賢反狀并其黨
七十餘人忠賢疑出國紀及被逐諸人手邵輔忠孫杰
謀因此興大獄盡殺東林諸人而借國紀以搖中宫事
成則立魏良卿女為后草一疏募人上之諸人慮禍不
敢承志選惑家人言謂已老必先忠賢死竟上之極論
國紀罪而末言毋令人訾及丹山之穴藍田之種蓋前
有死囚孫二言張后己所生非國紀女也疏上事叵測
帝伉儷情篤但令國紀自新而已后為故司禮劉克敬
所選忠賢遷怒克敬謫發鳳陽縊殺之七年志選疏頌
要典言命德討罪無微不彰即堯舜之放四凶舉元愷
何以加焉洵游夏無能贊一詞者因力詆王之寀孫慎
行楊漣左光斗而極譽劉廷元岳駿聲黃克纘徐景
范濟世賈繼春并及𫝊櫆陳九疇且言慷慨憂時力障
狂瀾於既倒者魏廣微也當還之揆席以繼五臣之盛
事赤忠報國弼成巨典於不日者厰臣也當增入簡端
以揚一德之休風又言之寀宜正典刑慎行宜加謫戍
忠賢大悦於是駿聲等超擢之寀被逮慎行遣戍悉如
志選言是年擢右僉都御史提督操江八月熹宗崩忠
賢敗言官交劾詔削籍後定逆案律無傾搖國母文坐
子罵母律與梁夢環并論死志選先自經夢環廣東順
德人舉進士歷官御史父事忠賢興汪文言獄殺楊漣
等出巡山海關會寧遠叙攻崔呈秀不獲與夢環力叙
其賢勞遂進侍郎劾熊廷弼乾沒軍資十七萬廷弼已
死家益破志選之劾國紀也忠賢意未逞夢環偵知之
七年三月馳疏極論國紀罪且故詰丹山藍田二語冀
傾后顧事重忠賢亦不能驟行而國紀竟勒還籍夢環
建祠祀忠賢三疏頌功德寧錦之役復稱忠賢德被四
方勲高百代於是有安平濓封夢環擢太僕卿又劉詔
者把縣人萬歷四十七年進士授盧龍知縣天啟二年
超擢山東僉事七年代閻鳴泰總督薊遼保定軍務尋
進兵部尚書加太子太保詔嗜利無恥父事忠賢釋褐
九年驟至極品建四祠祀忠賢忠賢敗僅罷官聽勘御
史高弘圖言傾危社稷搖動宫闈如詔及劉志選梁夢
環三賊者罪實浮於五虎五彪而天討未加且詔建祠
薊州迎忠賢像五拜三稽首呼九千歲及聞先帝彌留
詔即整兵三千易置將領用崔呈秀所親蕭惟中主郵
騎直接都門此其意何為由是三人皆被逮論死卲輔
忠定海人萬歷二十三年進士為工部郎中首劾李三
才貪險假横四大罪尋謝病去久之起故官天啟五年
附忠賢驟遷至兵部尚書視侍郎事諸奸黨攻擊正人
多其所主使七年三月護桂王之藩衡州加太子太保
還朝時事已變移疾歸尋麗逆案贖徒為民孫杰錢塘
人萬歷四十一年進士官刑科右給事中以附忠賢劾
劉一燝周嘉謨為清議所棄出為江西參議引疾歸忠
賢召為大理丞累擢工部右侍郎大學士馮銓由李魯
生李蕃擁戴為首輔素與崔呈秀暱而杰與霍維華以
呈秀最得忠賢懽欲令入閣謀之吳淳夫等先擊去銓
又恐王紹徽為吏部不肯推呈秀令袁鯨疏攻紹徽而
龔萃肅上閣臣内外兼用疏以堅之自是魯生蕃與木
等分途其黨日相軋矣杰官亦至尚書加少保忠賢誅
杰被劾罷名麗逆案贖徒三年輔忠杰本謀搖中宫而
事發於志選夢環故得輕論云
曹欽程江西德化人舉進士授吳江知縣贓汚狼籍以
淫刑博強項聲巡撫周起元劾之貶秩改順天教授調
國子助教謟附汪文言得為工部主事及文言敗欽程
力擠之由座主馮銓父事魏忠賢為十狗之一銓欲害
御史張慎言周宗建令李魯生草疏屬欽程上之因及
李應昇黃尊素而薦魯生及傅櫆陳九疇張訥李蕃李
恒茂梁夢環輩十餘人慎言等四人竝削籍欽程於羣
小中尤無恥日夜走忠賢門卑謟無所不至同類頗羞
稱之欽程顧驕衆人以忠賢親已給事中吳國華劾之
忠賢怒除國華名欽程益得志給事中楊所修緣忠賢
指力薦其賢遂由員外郎擢太僕少卿後忠賢亦厭之
六年正月為給事中潘士聞所劾忠賢責以敗羣削其
籍瀕行猶頓首忠賢前曰君臣之義已絶父子之恩難
忘絮泣而去忠賢誅入逆案首等論死繫獄久之家人
不復饋食欽程掠他囚餘食日醉飽李自成䧟京師欽
程首破獄出降自成敗隨之西走不知所終福王時定
從賊案欽程復列首等當忠賢盛時其黨爭搏擊清流
獻謟希寵最著者石三畏張訥盧承欽門克新劉徽智
鋌三畏交河人知文登曹二縣大著貪聲以御史陳九
疇薦得行取趙南星秉銓出為王府長史故事外吏行
取無為王官者三畏以是大恨及忠賢得志三畏謟附
之遂授御史首劾都給事中劉弘化護熊廷弼太僕卿
吳炯黨顧憲成兩人獲嚴譴追論京察三變力詆李三
才王圖孫丕掦曺於汴湯兆京王宗賢顧憲成胡忻王
元翰王淑抃趙南星張問逹王允成涂一榛王象春等
十五人而薦喬應甲徐兆魁等十三人於是三才等生
者除名死者追奪已極論三案請以其疏付史館而劾
禮部侍郎周炳謨南京尚書沈儆炌大理丞張廷拱三
人亦獲譴三畏為忠賢十孩兒之一又倚呈秀為薦主
鍜成楊左之獄咆哮特甚一日赴戚畹宴魏良卿在焉
三畏醉誤令優人演劉瑾酗酒一劇忠賢聞大怒削籍
歸忠賢殛借忤璫名起故官為南京御史朱純所劾罷
去訥閬中人由行人擢御史承忠賢指首劾趙南星十
大罪并及御史王允成吏部郎鄒維璉程國祥夏嘉遇
忠賢大喜立除南星等名且令冄奏乃羅織兵部侍郎
李邦華湖廣廵撫孫鼎相舊給事中毛士龍魏大中光
禄少卿史記事等十七人誣以賄南星得官諸人竝獲
罪尋請毁東林關中江右徽州諸書院痛詆鄒元標馮
從吾余懋衡孫慎行并及侍郎鄭三俊畢懋良等亦坐
削奪復劾罷江西巡撫韓光祐訥為忠賢鷹犬前後搏
擊用力多忠賢深德之用其兄太僕少卿樸至南京戶
部尚書加太子太保樸官宣大總督為忠賢建四祠兄
弟竝入逆案承欽餘姚人由中書舍人擢御史首效罷
戶部侍郎孫居相等因言東林自顧憲成李三才趙南
星而外如王圖高攀龍等謂之副帥曹於汴湯兆京史
記事魏大中袁化中謂之先鋒丁元薦沈正宗李朴賀
烺謂之敢死軍人孫丕掦鄒元標謂之土木魔神請以
黨人姓名罪狀榜示海内忠賢大喜敕所司刊籍凡黨
人已罪未罪者悉編名其中承欽官至太僕少卿卒克
新汝陽人由青州推官擢御史劾右庶子葉燦光禄卿
錢春按察使張光縉倚傍門戶且請速誅熊廷弼忠賢
大喜立傳旨行刑以閣臣固爭乃令俟秋後而除燦等
名御史吳裕中廷弼姻也憤曰廷弼已死人何必疏促
與克新絶逆黨由此銜之廷弼之禍大學士丁紹軾有
力焉馮銓因使人嗾裕中劾紹軾而先報忠賢曰裕中
必為廷弼報讐裕中疏上遂命於午門杖之百舁至家
死魏廣微將謝政克新言廣微砥柱狂瀾厥功甚偉宜
錫之溫綸優以禮數以是稍失忠賢意太倉人孫文豸
與同里武進士顧同寅嘗客廷弼所廷弼死文豸為詩
誄之同寅題尺牘亦有追惜語為邏卒所獲克新遽以
誹謗聞兩人遂棄市連及同郡編修陳仁錫故修撰文
震孟竝削籍克新尋巡按山東崇禎初引疾去徽清苑
人由臨淮知縣擢御史陳朝輔劾馮銓徽出疏繼之且
曰臣與銓同鄉痛惡羣小之悞銓不忍銓坐失燕趙本
色聞者笑之出督遼餉乾沒不貲初梁夢環巡關誣熊
廷弼侵盗軍貲十七萬徽言廷弼原領帑金三十萬茫
無所歸其家貲不下百萬而僅以十七萬還公家何以
申國法因誣給事中劉弘化毛士龍御史樊尚燝房可
壯贓賄事忠賢喜削弘化等籍敕所司徵廷弼贓尋加
徽太僅少卿先後頌忠賢至十一疏忠賢敗被劾回籍
鋌元氏人舉鄉試受業趙南星門授知縣由魏廣微通
於忠賢得擢御史遂疏詆南星為元惡先後劾罷禮部
侍郎徐光啟等鋌以一榜起家欲得忠賢歡摶擊彌銳
忠賢大喜加太僕少卿以憂歸崇禎初禮部主事喬若
雯劾鋌及陳九疇張訥為魏廣微爪牙詔奪職後與三
畏訥承欽克新徽竝入逆案訥遣戍三畏等論徒當忠
賢横時宵小希進干寵皆陷善類以自成始所擊皆東
林也其後凡所欲去者悉誣以東林而逐之自四年十
月迄熹宗崩斃詔獄者十餘人下獄謫戍者數十人削
奪者三百餘人他革職貶黜者不可勝計
王紹徽咸寕人尚書用賓從孫也舉萬歷二十六年進
士授鄒平知縣擢戸科給事中居官強執頗以清操聞
湯賓尹號召黨與圖柄用吏部尚書孫丕掦以紹徽其
門生用年例出為山東参議紹徽辭疾不就泰昌時起
通政參議遷太僕少卿被劾引疾尋以拾遺罷天啟四
年冬魏忠賢既逐去左光斗即召紹徽代為左僉都御
史明年六月進左副都御史尋進戶部侍郎督倉場甫
視事改左都御史十二月拜吏部尚書忠賢為從子良
卿求世封紹徽即為奏請良卿封伯請推崇其三世紹
徽亦議如其言至忠賢遣内臣出鎮紹徽乃偕同官陳
四不可王恭厰朝天宫竝災紹徽言誅罰過多忤忠賢
意得譙譲已復上言四方多事九邊缺饟難免僱科乞
定分數寬年限以緩急之宜付撫按正殿既成兩殿宜
緩請敕工部裁省織造瓷器諸冗費用佐大工奸黨削
除已盡恐藏禍蓄怨反受中傷逮繫重刑加於封彊顯
過三案巨奸則人心悦服餘宜少寬貸復忤忠賢意初
紹徽在萬歷朝素以排擊東林為其黨所推故忠賢首
用居要地紹徽倣民間水滸傳編東林一百八人為點
將錄獻之令按名黜汰以是益為忠賢所喜既而奸黨
轉盛後進者求速化妬諸人訪已擬次第逐之孫杰乃
謀使崔呈秀入閣先擊去紹徽令御史袁鯨張文熙詆
紹徽朋比鯨冄疏列其鬻官穢狀遂落紹徽職而以周
應秋代逆案既定紹徽削籍論徒應秋金壇人萬歷中
進士歷官工部侍郎生平無特操天啟三年避東林謝
病去明年冬魏忠賢起為南京刑部左侍郎五年召拜
刑部添註尚書時忠賢廣樹私人悉餌以顕爵故兩京
大僚多添註尋改左都御史家善烹飪每魏良卿過進
豚蹄留飲良卿大歡時號煨蹄總憲明年七月代紹徽
為吏部尚書與文選郎李夔龍鬻官分賄清流未盡逐
者應秋毛舉細故削奪無虛日忠賢門下有十狗應秋
其首也冐三殿功屡加太子太師初楊漣等拷死應秋
夜半叩戸語其館客曰天眼開楊漣左光斗死矣莊烈
帝嗣位被劾歸已入逆案遣戍死弟維持天啟中為御
史請刊黨籍盡燬天下書院俄劾兵部尚書趙彥等竝
削籍以兄應秋在位引嫌歸崇禎初起按浙江被劾罷
兄弟竝麗逆案
霍維華東光人萬歷四十一年進士除金壇知縣徵授
兵科給事中天啟元年六月中官王安當掌司禮監印
辭疾居外邸冀得温旨即視事安與魏忠賢有隙奄人
陸藎臣者維華内弟也偵知之以告維華故與忠賢同
郡交好遂乘機劾安忠賢輒矯旨殺之劉一燝周嘉謨
咸惡維華用年例出為陜西僉事其同官孫杰言維華
三月兵垣無過失一燝嘉謨仰王安鼻息故擯於外忠
賢大喜立逐兩人而維華亦以外艱歸四年冬朝事大
變南京御史吕鵬雲以外轉請告忠賢傳旨令與被察
徐大化年例外轉孫杰俱擢京卿維華及王志道郭興
治徐景濓賈繼春楊維垣竝復故官維華得刑科諸為
趙南星斥者競起用事維華益銳意攻東林劾罷御史
劉璞南京御史涂世業黃公輔萬言掦追論三案痛詆
劉一燝韓爌孫慎行張問逹周嘉謨王之寀楊漣左光
斗而譽范濟世王志道汪慶百劉廷元徐景濓郭如楚
張捷唐嗣美岳駿聲曾道唯請改光宗實錄宣其疏史
館忠賢立傳旨削一燝等五人籍逮之寀免李可灼戍
擢濟世廵撫志道等京卿嗣美以下悉起用實錄更撰
而以閣臣言免一燝等罪尋言總督張我續宜罪尚書
趙彦宜去御史方震孺不宜逮韓敬宜復官湯賓尹宜
雪忤忠賢意傳旨譙責之五年冬擢太僕少卿明年擢
本寺卿尋擢兵部右侍郎署部事每陳奏必頌忠賢七
年延綏奏捷進右都御史廕子錦衣千戸寕錦叙功進
兵部尚書視侍郎事廕子如之俄敘三殿功加太子太
保維華性憸邪與崔呈秀為忠賢謀主所親為近侍宫
禁事皆預知因進仙方靈露飲帝初甚甘之已漸厭及
得疾體腫忠賢頗以咎維華維華甚懼而慮有後患欲
先自貳於忠賢乃力辭寕錦恩命讓功袁崇煥乞以已
廕授之忠賢覺其意降旨頗厲無何熹宗崩忠賢敗維
華與楊維垣等彌縫百方其年十月以兵部尚書協理
戎政崇禎改元附璫者多罷去維華自如遼東督師王
之臣免代者袁崇煥未至維華謀行邊自固帝已可之
給事中顔繼祖極論其罪言維華狡人也璫熾則借璫
璫敗則攻璫擊楊左者維華也楊左逮而陽為救者亦
維華也以一給事中三年躐至尚書無敘不及有賚必
加即維華亦難以自觧乃寢前命頃之言者踵至維華
乃引退逆案既定維華戍徐州氣勢猶盛七年駱馬湖
淤維華言於治河尚書劉榮嗣請自宿遷抵徐州穿渠
二百餘里引黃河水通漕冀叙功復職榮嗣然其計費
金錢五十餘萬工不成下獄論死維華意乃沮九年邊
事急都御史唐世濟薦維華邊才至下獄遣戍維華遂
憂憤死福王時楊維垣翻逆案為維華等訟冤章下吏
部尚書張捷重𫐠三朝舊事力稱維華等忠追賜䘏典
贈廕祭葬諡全者維華及劉廷元吕純如楊所修徐紹
吉徐景濓六人贈廕祭葬不予諡者徐大化范濟世二
人贈官祭葬者徐掦先劉廷宣岳駿聲三人復官不賜
䘏者王紹徽徐兆魁喬應甲三人他若王德完黃克纘
王永光章光岳徐鼎臣徐卿伯陸澄源名不麗逆案而
為清議所抑者亦賜卹有差徐大化會稽人家京師由
庶吉士改御史以京察貶官再起冄貶至工部主事孫
丕揚典京察坐不謹落職故事大計斥退官無復起者
萬歷末羣邪用事文選郎陸卿榮破例起之天啟初屢
遷刑部員外郎結魏忠賢劉朝爲之謀主給事中周朝
瑞劾其奸貪御史張新詔抉其閨房之隠大化愧沮已
承張鶴鳴指力詆熊廷弼及廷弼入關又請速誅與朝
瑞相訐尚書王紀劾罷之尋復罹察典削職四年冬中
旨起大理丞益與魏廣微比助忠賢為虐疏薦邵輔忠
姚宗文陸卿榮郭鞏等十三人即召用俄遷少卿左僉
都御史楊漣等之下獄大化獻策於忠賢曰彼但坐移宫
罪則無贓可指若坐納楊鎬熊廷弼賄則封疆事重殺
之有名忠賢大悦從之由是諸人皆不免尋進左副都
御史歷工部左右侍郎皇極殿成加尚書貪恣無忌忠
賢亦厭之七年四月以受賄那内庫銀事發勒閒住後
入逆案戍死李蕃日照人與李魯生皆萬歷四十一年
進士蕃由廬江知縣入為御史魯生亦方居垣中皆為
魏忠賢心腹孫承宗請入朝蕃以王敦李懷光為比承
宗遂還鎮朱國楨當國不為忠賢所喜蕃希指劾去之
同官排擊忠良多其代草始與魯生謟事魏廣微廣微
敗改事馮銓銓寵衰又改事崔呈秀時號兩人為四姓
奴出賢畿輔學政建祠天津河間眞定呼忠賢九千歲
加太僕卿視御史事忠賢敗被劾罷魯生霑化人知邢
臺邯鄲儀封祥符四縣擢兵科給事中由座主廣微通
於忠賢卑汚奸險常參密謀周起元劾朱童蒙魯生希
忠賢指攻罷起元時中旨頻出朝端以為憂魯生獨上
言執中者帝建中者王旨不從中出而誰出舉朝大駭
内閣缺人詔舉老成幹濟者馮銓資淺年未及四十魯
生蕃欲令入閣魯生遂上言成即為老而非必老乎年
幹乃稱濟而即有濟於國銓果柄用時有十孩兒之號
魯生其一也嘗薦阮大鋮陳爾翼張素養李嵩張捷輩
十一人悉其私黨疏詆家居大學士韓爌削其籍主事
吕下問治徽州吳養春獄株累者數百家知府石萬程
不能堪棄官去魯生反劾罷萬程遷左給事中典試湖
廣發策詬楊漣因歷詆屈原宋玉等冒寕錦功進太僕
少卿莊烈帝即位魯生知禍及疏請免漣等追贓給事
中汪始亨顔繼祖御史張三謨交章發其奸始罷去御
史汪應元冄劾之乃削籍又有李恒茂者邢臺人為禮
科給事中薦呈秀復官與深相得劾罷侍即扶克儉太
僕少卿孫之益太常少卿莊欽鄰皆不附忠賢者也恒茂
魯生蕃日走吏兵二部交通請託時有官要起問三李之
謠後忽忤呈秀削籍歸忠賢敗起故官為御史鄒毓祚
劾罷逆案定魯生遣戍蕃恒茂贖徒為民魯生後降於
本朝官至順天府尹以老休去旋坐事禠為民
閻鳴泰清苑人萬歷中進士除戸部主事屡遷遼東參
政拾遣被劾罷歸久之起僉事分巡遼海開原既失經
略熊廷弼遣撫瀋陽半道慟哭而返尋託疾謝歸天啟
二年起故官監軍山海關旋進副使授知孫承祖屡疏
推薦而鳴泰實無才略工謟佞以虛詞罔上而已其年
八月廷推鳴泰遼東經略會承宗自請督師乃擢右僉
都御史巡撫遼東自王化貞棄地後巡撫罷不設至是
承宗以重臣當關事權獨操鳴泰不能有所為明年五
月復移疾去家居三年魏忠賢竊柄鳴泰潛結之用御
史智鋌薦召為兵部右侍郎六年正月寕遠告急畿輔
震驚内閣顧秉謙等以順天巡撫吳中偉非應變才薦
鳴泰代之未幾代王之臣總督薊遼保定軍務寧遠敘
功進本部尚書以繕修山海關城進太子太傅尋召還
協理戎政敘錦州功加少保三殿成加少師兼太子太
師熹宗崩代崔呈秀為兵部尚書鳴泰由忠賢再起專
事諂諛每陳邊事必頌功德於薊遼建生祠多至七所
其頌忠賢有民心依歸即天心向順語聞者咋舌崇禎
初為言者劾罷後麗逆案遣戍死生祠之建始於潘汝
楨汝楨巡撫浙江徇機戸請建祠西湖六年六月疏聞
於朝詔賜名普德自是諸方效尤幾遍天下其年十月
孝陵衞指揮李之才建之南京七年正月宣大總督張
樸宣府廵撫秦士文宣大巡按汪裕張素養建之宣府
大同應天巡撫毛一鷺巡按王拱建之虎邱二月鳴泰
與順天巡撫劉詔巡按倪文煥建之景忠山宣大總督
樸大同巡撫王點巡按養素又建之大同三月鳴泰與
詔文煥巡按御史梁夢環建之西協密雲丫髻山又建之昌
平通判太僕寺卿何宗聖建之房山四月鳴泰與巡撫
袁崇煥又建之寧前宣大總督樸山西巡撫曹爾禎巡
按劉宏光又建之五臺山庶吉士李若琳建之蕃育署
工部郎中曾國禎建之蘆溝橋五月通政司經歷孫如
洌順天府尹李春茂建之宣武門外巡橅朱童蒙建之
延綏巡視五城御史黃憲卿王大年汪若極張樞智鋌
等建之順天戶部主事張化愚建之崇文門武清候李
誠銘建之藥王廟保定侯梁世勲建之五軍營大教埸
登萊巡撫李嵩山東巡撫李精白建之蓬萊閣寕海院
督餉尚書黃運泰保定巡撫張鳳翼提督學政李蕃順
天巡按文煥建之河間天津河南巡撫郭增光巡按鮑
竒謨建之開封上林監丞張永祚建之良牧嘉蔬林衡
三署博平侯郭振明等建之都督府錦衣衛六月總漕
尚書郭尚友建之淮安是月順天巡按盧承欽山東巡
按黃憲卿順天巡按卓邁七月長蘆巡鹽龔萃肅淮掦
巡鹽許其孝應天巡按宋禎漢陜西巡按莊謙各建之
所部八月總河李從心總漕尚友山東巡撫精白巡按
黃憲卿巡漕何可及建之濟寕湖廣巡撫姚宗文鄖陽
撫治梁應澤湖廣巡按温臯謨建之武昌承天均州三
邊總督史永安陜西巡撫胡廷晏巡按謙袁鯨建之固
原太白山楚王華奎建之高觀山山西巡撫牟志䕫巡
按李燦然劉宏光建之河東每一祠之費多者數十萬
少者數萬剝民財侵公帑伐樹木無筭開封之建祠也
至毁民舍二千餘間創宫殿九楹儀如帝者參政周鏘
祥符知縣季寓庸恣為之巡撫增光俛首而已鏘與魏
良卿善祠成熹宗已崩猶抵書良卿為忠賢設滲金像
而都城數十里間祠宇相望有建之内城東街者工部
即中葉憲祖竊歎曰此天子幸辟雍道也土偶能起立
乎忠賢聞即削其籍上林一苑至建四祠童蒙建祠延
綏用琉璃瓦詔建祠薊州金像用冕旒凡疏詞揄掦一
如頌聖稱以堯天舜德至聖至神而閣臣輒以駢語褒
荅中外若響應運泰迎忠賢像五拜三稽首率文武將
吏列班階下拜稽首如初已詣像前祝稱某事賴九千
歲扶植稽首謝某月荷九千歲拔擢又稽首謝還就班
復稽首如初禮運泰請以遊擊一人守祠後建祠者必守其
孝等方建祠揚州將上梁而熹宗哀詔至既哭臨釋縗易吉
相率往拜監生陸萬齡至謂孔子作春秋忠賢作要典孔子
誅少正夘忠賢誅東林宜建祠國學西與先聖並尊司業朱
之俊輒為舉行會熹宗崩乃止而華奎誠鉻輩以藩王之尊
戚畹之貴亦獻諂希恩祝釐恐後最後巡撫楊邦憲建祠南
昌毁周程三賢祠㿽其地鬻澹臺明祠曳其像碎之比疏至
憙宗已崩莊烈帝且閱且笑忠賢覺其意具疏偽辭帝輙報
允無何忠賢誅諸祠悉廢凡建祠者槩入逆案云
賈繼春新鄉人萬歷三十八年進士歷知臨汾任邱二
縣入為御史李選侍移噦鸞宫一時頗逼迫然故無恙
也繼春聽流言上書内閣方從哲等略言新君御極首
導以違忤先皇逼逐庶母通國痛心昔孝宗不問昭德
先皇優遇鄭妃何不輔上取法且先皇彌留面以選侍
諭諸臣而玉體未寒愛妾莫保忝為臣子夫獨何心給
事中周朝瑞駁之繼春再揭謂選侍雉經皇八妹入井
至稱選侍為未亡人楊漣乃上移宫始末疏謂宸宫未
定先帝之社稷為重則平日之寵爱為輕及宸居已安
既盡臣子防危之忠即當體聖主如天之度臣所以請
移宫者如此而蜚語為選侍踉蹌徒跣屡欲自裁皇妹
失所投井恐釀今日之疑端流為他年之實事帝於是
宣敕數百言極言選侍無状嚴責廷臣黨庇時繼春出
按江西便道旋里馳疏自明上書之故中有威福大權
莫聽中涓旁落語王安激帝怒嚴旨切責令陳状於是
御史張慎言高弘圖連章為求寬帝益怒下廷臣雜議
尚書周嘉謨等言臣等意陛下篤念聖母不能忘選侍
及誦敕諭知聖心自體恤而繼春誤聽風聞慎言等又
連疏瀆奏然意本無他罪當宥未報御史王大年張捷
周宗建劉廷宣給事中王志道倪思輝等交章論救給
事御史復合詞為請諸閣臣又於講筵救之乃停慎言
宏圖大年俸宥志道等既而繼春回奏詞甚哀且隠雉
經入井二語帝嚴旨窮詰令再陳嘉謨等復力救帝不
許繼春益窘惶恐引罪言得之風聞乃除名永錮時天
啟元年四月也其後言者屡請召還帝皆不納四年冬
魏忠賢既逐楊漣等即以中旨召復官至則重述移宫
事極言漣與左光斗目無先皇罪不容死且漣因傳櫆
發汪文言事知禍及故上劾内疏先發制人天地祖宗
所必殛而止坐納賄結黨則漣等當死之罪未大暴天
下宜速定爰書布中外昭史冊使後世知朝廷之罪漣
等以不道無人臣禮也疏娓娓數百言且請用楊所修
言亟修三朝要典忠賢大喜莊烈帝即位繼春方督學
南畿知忠賢必敗馳疏劾崔呈秀及堂書田吉順天巡
撫單明詡副都御史李夔龍羣小始自貳旋由太常少
卿進左僉都御史與霍維華輩力扼正人崇禎改元五
月給事中劉斯球極言其反覆善幻乃自引歸已楊漣
子之易疏訐之詔削籍初繼春以移宫事詆漣結王安
圖封拜後見公議直漣畏漣嚮用俛首乞和聲言疏非
己意還朝則極詆漣及忠賢殛又極譽高宏圖之救漣
且薦韓爌倪元璐以求容清議帝定逆案惟繼春不列
名帝問故閣臣言繼春雖反覆持論亦可取帝曰惟反
覆故為眞小人遂入交結近侍又次等坐徒三年死
田爾耕任邱人兵部尚書樂孫也用祖廕積官至左都
督天啟四年十月代駱思恭掌錦衣衛事狡黠隂賊與
魏良卿為莫逆交魏忠賢斥逐東林數興大獄爾耕廣
布偵卒羅織平人鍜鍊嚴酷入獄者卒不得出宵人希
進者多緣以逹於忠賢良卿復左右之言無不納朝士
輻輳其門魏廣微亦與締姻時有大兒田爾耕之謠又
與許顯純崔應元楊寰孫雲鶴有五彪之號累加至少
師兼太子太師廕錦衣世職者數人歲時賞賚不可勝
紀顯純等加官亦如之忠賢敗言者交劾下吏論死崇
禎元年六月與顯純竝伏誅顯純定興人駙馬都尉從
誠孫也舉武會試擢錦衣衛都指揮僉事天啟四年劉
僑掌鎮撫司治汪文言獄失忠賢指得罪以顯純代之
顯純略曉文墨性殘酷大獄頻興毒刑鍜鍊楊漣左光
斗周順昌黃尊素王之宷夏之令等十&KR0008;人皆死其手
諸人供狀皆顯純自為之每讞鞫忠賢必遣人坐其後
謂之聽記其人偶不至即䄂手不敢問應元大興人市
井無賴充校尉冐緝捕功積官至錦衣指揮雲鵬霸州
人為東厰理刑官寰吳縣人隸籍錦衣為東司理刑凡
顯純殺人事皆應元等共為之而寰為田爾耕心腹及
顯純論死法司止當應元雲鶴寰戍後定逆案三人並
論死寰先死戍所
明史卷三百六
欽定四庫全書
明史卷三百六考證
焦芳傳服闋授太常少卿又兼侍講學士尋擢禮部右侍
郎怨劉健尼已(臣)方煒按是時李傑亦自翰林出
為南祭酒服闋待除徐溥欲還傑故官劉健不可曰
焦芳日夜伺此今日援傑他日能拒芳耶溥不聽及
傑入芳亦兼程至因授太常少卿兼學士見識大錄
所謂怨健尼已者指此謹附考
焦芳傳又上言禦邊四事以希進用(臣)方煒按芳所
上四事明實錄諸書均無考謹識
焦芳傳會文升去遂擢為吏部尚書(臣)方煒按文升
致仕在正德元年四月見明實錄謹附識
焦芳傳韓文將率九卿劾劉瑾疏當首吏部以告芳芳
隂洩其謀於瑾瑾遂逐文及健遷軰(臣)方煒按上
疏時文等告芳芳佯曰我大臣也知格君心而已及
帝召諸臣左順門芳故曳履徐行曰今日之事為首
者當之是日帝不得已允文等奏待明旦發旨捕瑾
等下獄會日暮芳即馳白瑾且洩羣臣詰朝伏闕之
謀其事乃變見明史紀事本末謹附識
焦芳傳子黃中亦傲很不學廷試必欲得第一李東陽
王鏊為置二甲首芳不悅言於瑾徑授翰林檢討俄
進編修(臣)方煒按四年七月内批陞黃中編修見
明實錄謹附識
焦芳傳瑾以禮等皆遷鄉人而詔草出健因下四人詔
獄(臣)方煒按是時劉宇阿瑾意劾有司訪舉失實
遂下四人詔獄見明史紀事本末謹附識
焦芳傳乃黜健遷為民而榜逐餘姚人之為京官者
(臣)方煒按是時周禮等四人並戍邊見明實錄謹附
識
焦芳傳宜裁减解額五十名通籍者勿選京職著為令
(臣)方煒按芳既裁江西解額復增河南陜西山西
山東各三十餘名會試南北有定額乃以四川入南
卷而均南北各一百五十名見明實錄謹附識
焦芳傳瑾大怒數於衆中斥芳父子(臣)方煒按土官
岑濬没入家口當給賜大臣芳聞濬妾美求得嬖之
至與妻操刀相賊而黃中乘芳卧病烝焉瑾聞其事
於衆中斥之會南司業缺芳欲擠汪俊為瑾所斥愈
愧沮寘鐇初平禮部以黃中充頒詔使瑾復於左順
門斥芳芳乃乞歸見識大錄所謂數於衆中斥芳父
子指此謹附識
焦芳傳(劉宇附)入為左都御史(臣)方煒按宇總督宣
大時論功加太子少保及入為左都御史加太子太
保見明實錄謹附識
焦芳傳(劉宇附)尋轉兵部尚書(臣)方煒按宇為兵部
托保國公家人朱瀛者曰通瑾凡司員有不附已者
宇必使瀛言於瑾令外補兵部郎中楊廷儀廷和弟
也尤謟事宇廷儀能文宇章奏皆廷儀為之見眀
紀事本末謹附識
張綵傳擢左僉都御史與戶部右侍郎韓鼎同廷謝鼎
老拜起不如儀為谷大用張永輩所竊笑瑾方慚而
綵丰采英毅大用等皆稱羡瑾乃喜(臣)方煒按綵
廷謝後詣瑾瑾預置酒待謂綵曰今日非都憲我幾
為老韓羞死自是相倚愈深見明紀事本末謹附識
張綵傳會御史胡節巡按山東還厚遺瑾瑾發之捕節
下獄少監李宣侍即張鸞指揮同知趙良按事福建
還餽瑾白金二萬瑾疏納金於官而按三人罪其他
因賄得祸者甚衆(臣)方煒按貂璫史鑑瑾納綵言
暮夜却金故事於門外人咸以為咲及有因賄得罪
者乃知由綵謀益惡之謹附識
張綵傳同瑾謀反(臣)方煒按貂璫史鑑瑾一日語綵
曰今天下之怨集於予且柰何綵曰主上無子勢必
立宗室子若長且賢公受祸矣不如援幼者立瑾曰
善居數日語綵曰無以宗室為也吾自取之綵告不
可瑾怒擲以茗盤綵不敢言及瑾敗卒坐同反謹附
識
張綵傳(李憲附)瑾敗虞禍及亦劾瑾六事(臣)方煒按
憲所劾瑾六事明紀事本末諸書皆無考謹識
顧秉謙傳(魏廣微附)孟冬饗廟且頒朔廣微偃蹇後至
給事中魏大中御史李應昇連劾之(臣)方煒按大
中劾廣微廣微上疏自理應昇疏繼上語尤切直且
引失誤朝賀笞四十祭奠失儀杖一百律嚴旨切責
之見明紀事本末謹附識
顧秉謙傳(魏廣微附)先是内閣調旨惟出首輔一人餘
但參議論而已廣微欲擅柄謀之忠賢令衆輔分任
政權始分後遂沿為故事(臣)方煒按是時帝諭内
閣令次輔等分票各本勿得䄂手坐視伴食依回蓋
廣微永忠賢為之也見文秉先撥志始謹附識
顧秉謙傳(魏廣微附)疏入大忤忠賢意廣微懼急出景
榮手書自明而忠賢怒已不可解(臣)方煒按楊漣
等之逮在天啟五年六月景榮即以七月免歸見明
紀事本末謹附識
顧秉謙傳(魏廣微附)廣微益懼乞秉謙為解忠賢意少
釋然廣微卒不自安(臣)方煒按文秉先撥志始涿
州馮銓始出廣微幕下廣微甚相推引銓後結好忠
賢保入閣忠賢因令王體乾侍上時舉甘羅故事銓
又令御史張樞疏催枚卜内有黑頭相公英妙未可
少也等語廣微忌之具揭忠賢阻其枚卜銓入相後
遂與崔呈秀等暗毁廣微適廣微有救楊左之揭忠
賢怒遂不可解謹附識
顧秉謙傳初矯旨罪主考丁乾學(臣)方煒按乾學官
檢討典試江西策問中引汪直劉瑾忠賢怒降級調
外未及赴會錦衣僉事高守謙與乾學有宿怨遂嗾
忠賢使緹騎擁入乾學寓矯稱有詔乾學方俯伏守
謙等立箠斃之見明紀事本末謹附識
顧秉謙傳(黃立極附)忠賢以同鄉故擢禮部尚書兼東
閣大學士(臣)方煒按立極於五年九月晉太子太
保改文淵閣累官左柱國晉少師兼太子太保吏部
尚書中極殿大學士見宰輔年表𫝊未載謹附識
顧秉謙傳(施鳳來張瑞圖李國&KR1376;等附)其秋施鳳來張
瑞圖李國&KR1376;入(臣)方煒按鳳来入閣後累官左柱
國少師兼太子太師吏部尚書中極殿大學士崇禎
元年三月晉太傅致仕瑞圖入閣後累官與鳳來同
崇禎元年三月致仕晉太保並見宰輔年表謹附識
顧秉謙傳(朱宗道附)宗道蕭山人立極同年進士累官
太子太保兼禮部尚書以本官拜東閣大學士預機
務(臣)方煒按宗道於崇禎元年四月晉少保兼太
子太保戶部尚書改文淵閣六月致仕晉少傅兼太
子太傅見宰輔年表謹附識
顧秉謙傳(楊景辰附)景辰瑞圖同縣人萬歷四十一年
進士積官吏部右侍郎與宗道同入閣(臣)方煒按
是時景辰晉禮部尚書入閣崇禎元年四月晉太子
太保改文淵閣六月晉少保致仕見宰輔年表謹附
識
崔呈秀傳御史楊維垣賈繼春相繼力攻(臣)方煒按
是時楊維垣等劾呈秀者為南京兵部侍郎潘如禎
給事中許可徵等見明紀事本末謹附識
崔呈秀傳(倪文煥附)遂引入忠賢幕為鷹犬(臣)方煒
按明紀事本末是時如尚寳少卿史記事戶部主
事李孔度中書舍人吳之瑞刑部侍郎朱世守太常
少卿金世俊江西按察使米萬鍾薊州參議王繼謨
皆先後為文煥所劾者謹附識
崔呈秀傳(田吉附)遷淮揚參議取中旨擢太常少卿視
職方事(臣)方煒按吉遷淮揚參議時不欲外出言
之忠賢格部疏不下尚書周應秋希指留部擢用遂
遷太常少卿見孫承澤山書謹附識
劉志選傳志選惑家人言謂已老必先忠賢死竟上之
(臣)方煒按志選疏末復云厰臣殫忠弼亮協贊中
興今有伏莾之奸藏頭露尾投閒抵隙思為一網打
盡之計伏乞勅下緝事衙門嚴拏䆒治見文秉先撥
志始蓋即指匿名榜也謹附識
劉志選𫝊與梁夢環并論死(臣)方煒按夢環為御史
先後誣劾兵部侍郎唐世濟御史張潑徐如翰兩廣
總督何士晉給事中程註沈維炳并獲重譴見明
紀事本末謹附識
劉志選𫝊(梁夢環附)志選之劾國紀也忠賢意未逞夢
環偵知之七年二月馳疏極論國紀罪且故詰丹山
藍田二語冀傾后顧事重忠賢亦不能驟行而國紀
竟勒還(臣)方煒按是時忠賢將從中究其事大學
士李國&KR1376;及王體乾交沮之事乃已見明紀事本
末謹附識
劉志選𫝊(劉詔附)且詔建祠薊州忠賢真像五拜三稽
首呼九千歲(臣)方煒按薊州生祠成兵偹副使耿
如杞見其象垂旒執笏惡之長楫不拜詔即劾之逮
下鎮撫司掠治旋送刑部尚書薛貞坐以大辟論斬
見孫承澤山書謹附識
劉志選𫝊(邵輔忠附)起故官天啟五年附忠賢驟遷至
兵部尚書視侍郎事(臣)方煒按明實錄輔忠起故
官天啟元年官順天府丞是時奄人劉朝田詔坐盗
寳繋獄論死忠賢矯旨移之司禮監給事毛士龍糾
之事幾寝忠賢恨刺骨至九月士龍與御史王允成
李希孔先後劾輔忠奸貪輔忠大懼朝等誘以
超擢令攻士龍輔忠遂誣訐士龍貪滛諸罪於是士
龍除名而輔忠亦落職閒住士龍傳所載亦同是輔
忠起故官後又有被劾落職一節𫝊未載謹附考
劉志選𫝊(邵輔忠附)諸奸黨攻擊正人多其所主使
(臣)方煒按蘇民因逮周順昌擊緹騎時輔忠貽書廵
撫毛一鷺曰急以文震孟姚希孟入告少宰虚席以
待會一鷺業已擒顔佩韋等五人具獄事乃已見明
紀事本末謹附識
劉志選𫝊(孫杰附)大學士馮銓由李魯生李蕃擁戴為
首輔素與崔呈秀暱而杰與霍維華以呈秀最得忠
賢懽欲令入閣謀之吳淳夫等先擊去銓又恐王紹
徽為吏部不肯推呈秀令袁鯨疏攻紹徽而龔萃肅
上閣臣内外兼用疏以堅之(臣)方煒按是時杰等
與淳夫及盧承欽季燦然王業浩劉徽等合謀令陳
朝輔先發淳夫繼之遂攻去銓及袁鯨與劉徽先後
攻紹徽紹徽覺其謀遂於辨疏中發之曰有所推轂
則必有所摧折者此也衆懼忠賢知之乃寝其事見
明紀事本末謹附識
曹欽程𫝊(張訥附)承忠賢指首劾趙南星十大罪(臣)
方煒按訥所劾南星十大罪明紀事本末諸書均
無可考謹識
曹欽程𫝊(張訥附)訥為忠賢鷹犬前後搏擊用力多
(臣)方煒按是時忠賢懷逆謀憚瑞惠桂三王在内訥
即疏趣之籓三王遂行見明紀事本末故崇禎二
年所定逆案訥罪状有桐封迫遣實贊隂謀二語𫝊
未及謹附識
曹欽程𫝊(盧承欽附)首劾罷戶部侍郎孫居相等(臣)
方煒按是時與居相同被承欽劾罷者為太僕少卿
徐夢麟大理卿曺珍工部侍郎董應舉給事中李遇
知見明實錄謹附識
曹欽程𫝊(盧承欽附)請以黨人姓名罪状榜示海内
(臣)方煒按承欽是疏在天啟五年十二月於是黨籍
刊而三朝要典之議起見明紀事本末謹附識
曹欽程傳(門克新附)且請速誅熊廷弼(臣)方煒按是
時與克新並希忠賢指趣速誅廷弼者為郭興治石
三畏卓邁等見廷弼本傳謹附識
曹欽程傳(劉徽附)由臨淮知縣擢御史(臣)方煒按大
學士朱守禎之去也由徽與李蕃所劾見明紀事
本末謹附識
曹欽程傳(智鋌附)崇禎初禮部主事喬若雯劾鋌(臣)
方煒按崇禎二年所定逆案鋌罪案云通内得選北
道參解學龍侯恪至於削奪謹附識
王紹徽傳忠賢遣内臣出鎮紹徽乃偕同官陳四不可
(臣)方煒按紹徽所陳四不可明紀事本末諸書
均無可考謹識
王紹徽傳(應秋附)忠賢門下有十狗應秋其首也(臣)
方煒按應秋父事忠賢先後頌忠賢至三十九本見
孫承澤山書謹附識
霍維華傳每陳奏必頌忠賢(臣)方煒按維華覆忠賢
叙功疏有茅土尚覺其輕語聞者咋舌見明紀事
本末謹附識
霍維華傳七年駱馬湖淤(臣)方煒按駱馬湖淤河渠
志作八年此作七年互異謹附考
霍維華傳(徐大化附)忠賢敗被劾罷(臣)方煒按明
紀事本末是時劾罷蕃者為給事中顔繼祖御史王
之朝謹附識
霍維華傳(李魯生附)主事吕下問治徽州吳養春獄株
累者數百家知府石萬程不能堪棄官去魯生反劾
罷萬程(臣)方煒按是時下問與大理寺丞許志吉
窮治其事蔓引慘毒萬程不忍力争不得遂棄官去
徽民激變而忠賢以發奸論功廕錦衣指揮見眀
紀事本末謹附識
閻鳴泰𫝊承宗以重臣當關事權獨操鳴泰不能有所
為明年五月復移疾去(臣)方煒按通鑑輯覧稱是
時承宗亦察鳴泰無實略軍事多不與議鳴泰怏怏
求去承宗亦引疾帝乃罷鳴泰慰留承宗謹附識
閻鳴泰傳廵案宋禎漢(臣)方煒按宋禎漢明紀事
本末作宋禎模與此互異謹附考
閻鳴泰傳每一祠之費多者數十萬少者數萬剥民財
侵公帑伐樹木無算(臣)方煒按諸祠窮極工巧像皆
沉香木為之眼耳口鼻宛轉如生腹中肺腸皆金玉
珠寳所為髻空穴其一以簮四時香花一祠像頭稍
大匠人急削之小豎抱頭慟哭責匠人見明紀事
本末謹附識
閻鳴泰傳而都城數十里祠宇相望(臣)方煒按是時
潘汝楨建祠浙江廵按劉之待會稿遲一日即削籍
見通鑑輯覧薊州道胡士容不具建祠文矯旨逮治
為許顯純掠治論死見明紀事本末謹附識
閻鳴泰傳監生陸萬齡至謂孔子作春秋忠賢作要典
孔子誅少正夘忠賢誅東林宜建祠國學西與先聖
並尊司業朱之俊輙為舉行(臣)方煒按文秉先撥
志始萬齡疏具之俊為奏請中旨許之之俊復榜於
通衢曰魏上公之功在禹之下孟子之上眀紀事
本末稱莊烈帝嗣位後之俊疏劾萬齡下之獄盖始
則徇萬齡以媚逆璫繼乃借一劾以掩前罪故之俊
於逆案竟得漏網謹附識
田爾耕傳(許顯純附)楊漣左光斗周順昌黃尊素王之
寀夏之令等十餘人皆死其手(臣)方煒按顯純之
希指斃漣等也每一人死即剔喉骨貯以小匣送忠
賢處以示信見文秉先撥志始謹附識
明史卷三百六考證
