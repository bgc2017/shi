欽定四庫全書
明史卷二十
大學士張廷玉等奉勅修
本紀第二十
神宗一
神宗範天合道哲肅敦簡光文章武安仁止孝顯皇帝
諱翊鈞穆宗第三子也母貴妃李氏隆慶二年立為皇
太子時方六歲性岐嶷穆宗嘗馳馬宫中諫曰陛下天
下主獨騎而騁寧無銜橛憂穆宗喜下馬勞之陳皇后
病居别宫每晨隨貴妃候起居后聞履聲輒喜為強起
取經書問之無不響答貴妃亦喜由是兩宫益和六年
五月穆宗崩六月乙卯朔日有食之甲子即皇帝位以
明年為萬歴元年詔赦天下祀建文朝盡節諸臣於鄉
有苗裔者䘏錄庚午罷高拱居正代拱為首輔丁丑高
儀卒壬午以禮部尚書吕調陽兼文淵閣大學士預機
務秋七月丁亥初通漕運於密雲庚寅察京官己亥戒
諭廷臣詔曰近歲以來士習澆漓官方刓缺詆老成為
無用矜便倿為有才遂使朝廷威福之柄徒為人臣報
復之資用是薄示懲戒餘皆曲貸諸臣宜祓除前愆共
維新政若溺於故習背公徇私獲罪祖宗朕不敢赦庚
子尊皇后曰仁聖皇太后貴妃曰慈聖皇太后八月戊
午祀大社大稷九月甲午葬莊皇帝於昭陵冬十月丙
辰彗星見己未命侍郎王遴吳百朋汪道昆分閱邊防
辛酉停刑十一月乙未河工成十二月辛酉振榆林延
綏饑甲戌以大行未期罷明年元夕燈火及宫中宴
萬歴元年春二月癸丑御經筵甲戌廣西府江叛猺平
三月丙申詔内外官舉將材夏四月乙丑潮惠賊平庚
午旱諭百官修省五月甲申詔内外官慎刑獄六月壬
申振淮安水災秋七月河決徐州八月癸丑罷海運九
月癸未振荆州承天及濟南災丙戌四川都掌蠻平癸
卯停刑冬十一月庚辰命諸司立程限文簿以防稽緩
十二月己未振遼東饑是年暹羅琉球入貢
二年春正月甲午召見朝覲廉能官於皇極門二月甲
寅振四川被寇諸縣三月癸巳賜孫繼臯等進士及第
出身有差夏四月丙寅詔内外官行久任之法五月辛
丑奉穆宗神主祔太廟八月己巳振山西災庚午振淮
揚徐水災冬十月甲寅決囚丁夘視朝閱銓選閏十二
月庚寅詔罷明年元夕燈火是年琉球入貢
三年春正月丁未享太廟二月戊寅祀大社大稷辛巳
詔南京職務清簡官不必備丙申始命日講官分直記
注起居纂輯章奏臨朝侍班夏四月己巳朔日有食之
既壬申書謹天戒任賢能親賢臣遠嬖佞明賞罰謹出
入慎起居節飲食收放心存敬畏納忠言節財用十二
事於座右以自警五月庚子淮揚大水詔察二府有司
貪酷老疾者罷之六月戊辰浙江海溢戊寅命撫按官
有司賢否一體薦劾不得偏重甲科是夏蘇松常鎮大
水秋八月丙子以禮部侍郎張四維為禮部尚書兼東
閣大學士預機務丁丑河決高郵碭山戊子免淮揚鳳
徐被水田租九月戊午京師地震冬十月丁夘地冄震
敕羣臣修省戊辰停刑十一月乙巳祀天於南郊十二
月辛未詔罷明年元夕燈火是年安南琉球暹羅吐魯
番入貢
四年春正月丁巳遼東巡按御史劉臺以論張居正逮
下獄削籍夏五月戊申祀地於北郊六月庚辰復遣内
臣督蘇杭織造秋七月丁酉諭吏戸二部清吏治蠲逋
賦有差明年漕糧折收十之三壬寅遣御史督修江浙
水利甲辰修泗州祖陵辛亥草灣河工成八月壬戌釋
奠於先師孔子是秋河決崔鎮冬十月乙亥振徐州及
豐沛睢寧金鄉魚臺單曹七縣水災蠲租有差是年安
南琉球烏斯藏吐魯番天方賽瑪爾堪魯默特哈密入
貢
五年春正月己酉詔鳳陽淮安力舉營田二月乙丑振
廣西饑三月乙巳賜沈懋學等進士及第出身有差夏
五月癸巳廣東羅旁叛猺平秋八月癸亥河復決崔鎮
閏月乙酉朔日食隂雲不見九月己夘起復張居正冬
十月乙巳以論張居正奪情杖編修吳中行檢討趙用
賢員外郎艾穆主事沈思孝罷黜謫戍有差丁未杖進
士鄒元標戍邊十一月癸丑以星變考察百官是年琉
球入貢
六年春正月築決河堤二月戊戌免兖青登萊所屬逋
賦庚子立皇后王氏三月甲寅以禮部尚書馬自強兼
文淵閣大學士吏部侍郎申時行兼東閣大學士預機
務甲子張居正葬父歸夏四月乙未免湖廣四川逋賦
丙午詔戸部歲增金花銀二十萬兩六月乙未張居正
還朝秋七月乙夘吕調陽致仕壬申詔選内豎三千五
百人丙子詔江北諸府民年十五以上無田者官給牛
一頭田五十𤱔開墾三年後起科九月庚午詔蘇州諸
府開墾荒田六年後起科辛未停刑冬十月辛卯馬自
強卒十一月辛酉祀天於南郊是年烏斯藏入貢
七年春正月戊辰詔毁天下書院二月己丑遣使分閱
邊防三月甲子免淮揚逋賦夏五月癸亥祀地於北郊
六月辛卯覈兩畿山東陜西勲戚田賦秋七月壬子振
蘇松水災蠲税糧戊午京師地震乙丑以水災罷蘇州
織造是年烏斯藏入貢
八年春二月辛未朔日有食之戊子耕耤田戊戌河工
成三月辛亥奉兩宫皇太后如天夀山謁陵免所過田
租甲寅還宫丁夘賜張懋修等進士及第出身有差夏
閏四月庚申廣西八寨賊平冬十月辛丑汰内外冗官
乙巳振蘇松常鎮饑十一月丙子詔度民田是年琉球
入貢
九年春正月庚午敕邊臣備警辛未裁諸司冗官癸酉
土默特犯錦州遊擊周之望敗没己夘命翰林官日四
人入直辛巳裁南京冗官甲申遼東總兵官李成梁襲
敗土默特於鄂蘭圖三月丙寅大閱是月土默特犯遼
陽副總兵曹簠禦之敗績夏四月丁酉振山西被災州
縣乙夘振蘇松淮鳳徐宿災戶部進萬歴會計錄秋八
月丁未揚州大水九月丁亥停刑冬十月己亥土默特
犯廣寧義州李成梁禦却之十一月丙戌振真定順德
廣平災免税糧是年裁各省冗官覈徭賦汰諸司冒濫
冗費琉球安南吐魯番天方賽瑪爾堪魯默特哈密烏
斯藏入貢
十年春二月癸巳順義王諳達卒丁酉免天下積年逋
賦三月庚申杭州兵變執廵撫吳善言丁夘以兵部侍
郎張佳允巡撫浙江討定之丙子泰寧衛部長蘇巴爾
噶犯義州李成梁擊斬之己夘倭寇温州夏四月戊子
朔諭禮部令民及時農桑勿事游惰甲午寧夏土軍馬
景殺參將許汝繼巡撫都御史晉應槐討誅之庚子以
久旱敇修省五月庚申免先師孔子及宋儒朱熹李侗
羅從彦蔡沈胡安國游酢真德秀劉子翬故大學士楊
榮後裔賦役有差庚辰振畿内饑六月丁亥朔日有食
之壬寅振太原平陽潞安饑乙巳以前禮部尚書潘晟
兼武英殿大學士吏部侍郎余有丁為禮部尚書兼文
淵閣大學士預機務晟尋罷丙午張居正卒秋七月庚
午振平慶延臨鞏饑九月丙辰以皇長子生詔赦天下
甲子上兩宫皇太后徽號冬十月丙申蘇松大水蠲振
有差十二月壬辰大監馮保謫奉御籍其家壬寅復建
言諸臣職是年免畿内山西被災税糧哈密烏斯藏入
貢
十一年春正月壬戌敕嚴邊備閏二月甲子諳達子徹
辰汗襲封順義王緬甸寇永昌乙丑如天夀山謁九陵
免所過田租庚午如西山謁恭讓章皇后景皇帝陵辛
未還宫乙酉振臨鞏平延慶五府旱災免田租三月甲
申追奪張居正官階庚子賜朱國祚等進士及第出身
有差夏四月丁巳張四維以憂去己未以吏部侍郎許
國為禮部尚書兼東閣大學士預機務甲戌承天大雨
江溢是月廣東羅定兵變五月我
大清
太祖高皇帝起兵征尼堪外蘭克圖倫城六月乙丑振承
天漢陽鄖陽襄陽災秋八月丙辰免山西被災税糧九
月甲申如天夀山謁陵己丑還宫冬十月癸亥停刑辛
未河南水災蠲振有差十一月己卯朔日有食之十二
月庚午慈寧宫災敕修省是年琉球入貢
十二年春二月丁卯京師地震己巳釋建文諸臣外親
謫戍者後裔三月己亥減江西燒造瓷器夏四月乙卯
籍張居正家丁巳遊擊將軍劉綎討平隴川賊五月甲
午京師地震六月辛亥以雲南用兵免税糧及逋賦秋
八月丙辰榜張居正罪於天下家屬戍邊九月丙戌奉
兩宫皇太后如天夀山謁陵己丑作夀宫辛卯還宫冬
十月丁巳停刑丙寅免湖廣山東被災税糧十一月己
丑余有丁卒十二月甲辰以前禮部侍郎王錫爵為禮
部尚書兼文淵閣大學士吏部侍郎王家屏兼東閣大
學士預機務癸亥罷開銀礦是年安南烏斯藏入貢
十三年春正月辛夘四川建武所兵變擊傷總兵沈思
學二月丁未南京地震京師自去年八月不雨至於是
月庚午大雩三月甲申大雩己丑李成梁出塞襲巴圖
嚕綽哈大破之壬辰減杭州織造及尚衣監料銀夏四
月丙午大雩戊申以旱詔中外理冤抑釋鳳陽輕犯及
禁錮年久罪宗戊午步禱於南郊面諭大學士等曰天
旱雖由朕不德亦天下有司貪婪剥害小民以致上干
天和今後宜慎選有司蠲天下被災田租一年五月丙
戌雨六月辛丑慈寧宫成壬寅建武所亂卒伏誅是月
四川松茂番作亂秋八月己酉京師地震九月丁丑命
尚寳司少卿徐貞明兼御史領墾田使督治京畿水田
閏九月戊戌振淮鳳災癸卯如天夀山閱夀宫戊申還
宫庚申停刑冬十二月丁卯汰惜薪司内官冗員是月
順義王徹辰汗卒是年吐魯番烏斯藏入貢
十四年春二月癸未嚴外官饋遺三月戊戌以旱霾諭
廷臣陳時政癸卯禁部曹言事罷治京畿水田癸丑賜
唐文獻等進士及第出身有差戊午久旱敇修省夏四
月癸酉京師地震六月癸未松茂叛番平是夏振直隸
河南陜西及廣西潯柳平樂廣東瓊山等十二縣饑山
西盜起秋七月癸卯振江西災戊申敕戶兵二部撫安
災民嚴保甲是月淇縣賊王安聚衆流劫尋𠞰平之九
月壬辰王家屏以憂去乙卯停刑己未發帑遣使振河
南山東直隸陜西遼東淮鳳災冬十月丙寅禮部主事
盧弘春以疏請謹疾杖闕下削籍十一月癸卯祀天於
南郊是年吐魯番入貢
十五年春正月壬辰𤼵帑振山西河南山東陜西諸宗
室三月乙卯徹辰汗子徹哩克襲封順義王夏四月京
師旱大疫六月戊辰禁廷臣奢僭是月京師大雨振䘏
貧民秋七月江北蝗江南大水山西陜西河南山東旱
河決開封蠲振有差八月庚申以災沴頻仍敕撫按官
懲貪吏理冤獄蠲租振䘏九月丁亥朔日當食隂雲不
見己丑停刑冬十月庚申大學士申時行請發留中章
奏十一月戊子鄖陽兵譟巡撫都御史李材罷是年哈
密琉球烏斯藏入貢
十六年春三月壬辰詔改景皇帝實錄去郕戾王號不
果行山西陜西河南及南畿浙江並大饑疫夏四月振
江北大名開封諸府饑五月四川建昌番作亂討平之
乙巳以軍儲倉火及各省災傷敕内外官修省六月庚
申京師地震甲子以災傷停減蘇杭織造秋七月乙卯
免山東被災夏税庚午定邊臣考績法八月乙未詔取
太倉銀二十萬充閱陵賞費九月己未停刑庚申如天
夀山閱夀宫甲子次石景山觀渾河乙丑還宫庚午甘
肅兵變巡撫都御史曹子登罷是月青海部長塔布囊
犯西寧殺副總兵李魁冬十一月辛酉禁章奏浮冗是
年烏斯藏入貢
十七年春正月己酉朔日有食之丁巳太湖宿松賊劉
汝國等作亂安慶指揮陳越討之敗死二月丙申吳淞
指揮陳懋功討平之三月丙辰免陞授官面謝自是臨
御遂簡癸亥雲南永昌兵變乙丑賜焦竑等進士及第
出身有差夏四月南畿浙江江西湖廣大旱己亥王家
屏復入閣始興妖僧李圓朗作亂犯南雄有司討誅之
六月甲申浙江大風海溢己丑永昌亂卒平乙巳南畿
浙江大旱大湖水涸發帑金八十萬振之秋八月壬寅
嚴匿名揭之禁冬十月癸未停刑癸卯黃河決口工成
十二月己丑諭諸臣遇事勿得忿爭求勝是年安南烏
斯藏入貢
十八年春正月甲辰朔召見大學士申時行等於毓德
宫出皇長子見之夏四月甲申振湖廣饑六月己卯免
畿内被災夏税甲申青海部長浩爾齊犯舊洮州副總
兵李聯芳敗没乙酉更定宗藩事例始聽無爵者得自
便秋七月庚子朔日有食之乙丑召見閣臣議邊事命
廷臣舉將材己巳命兵部尚書鄭雒經略陜西四鎮及
山西宣大邊務是月浩爾齊再犯河州臨洮總兵官劉
承嗣敗績八月癸酉停徹哩克市賞冬十月戊寅振臨
洮被兵軍民十二月甲申遣廷臣九人閱邊是月河套
部長布色圖犯永昌總兵官張臣敗之是年安南入貢
十九年春正月緬甸寇永昌騰越二月乙酉總兵官尤
繼先敗浩爾齊餘衆於莽拉川閏三月丁丑以彗星見
敕修省己卯責給事中御史風聞訕上各奪俸一年夏
四月丙申享大廟是後廟祀皆遣代五月壬午四川四
哨番作亂巡撫都御史李尚思討平之六月壬子王錫
爵歸省秋七月癸未諭廷臣國是紛紜致大臣爭欲乞
身此後有肆行誣衊者重治八月丁酉免河南被災田
賦九月壬申許國致仕甲戌申時行致仕丁丑以吏部
侍郎趙志臯為禮部尚書前禮部侍郎張位為吏部侍
郎並兼東閣大學士預機務冬十月癸巳京營軍官譁
於長安門十二月甲午詔定戚臣莊田癸丑河套部犯
榆林延綏總兵官杜桐敗之是年畿内蝗南畿浙江大
水蠲振有差琉球入貢
二十年春正月丙戌給事中孟養浩以言建儲杖闕下
削籍三月戊辰寧夏致仕副總兵巴拜殺巡撫都御史
党馨副使石繼芳據城反辛未王家屏致仕壬申命總
督軍務兵部尚書魏學曾討寧夏賊戊寅賜翁正春等
進士及第出身有差夏四月甲辰命總兵官李如松提
督陜西討賊軍務甲寅甘肅巡撫都御史葉夢熊帥師
會魏學曾討賊徹哩克擒賊叩關獻俘復還二年市賞
五月倭犯朝鮮䧟王京朝鮮王李昖奔義州求救六月
丁未諸軍進次寧夏賊誘河套部入犯官軍擊却之秋
七月癸酉免陜西逋賦甲戌副總兵祖承訓帥師援朝
鮮與倭戰於平壤敗績甲申罷三邊總督魏學曾以葉
夢熊代之尋逮學曾下獄八月乙巳命兵部右侍郎宋
應昌經略備倭軍務己酉詔天下督撫舉將材九月壬
申寧夏賊平冬十月壬寅以李如松提督薊遼保定山
東軍務充防海禦倭總兵官救朝鮮是月振畿内浙江
河南被災諸府蠲租有差十一月戊辰御午門受寧夏
俘十二月甲午以寧夏賊平告天下是年暹羅吐魯番
入貢
二十一年春正月甲戌李如松攻倭於平壤克之辛未
王錫爵還朝辛巳詔並封三皇子為王廷臣力爭尋報
罷壬午李如松進攻王京遇倭於碧蹄館敗績二月甲
寅敇勞東征將士夏四月癸卯倭棄王京遁六月丁酉
詔天下每歲夏月錄囚減釋輕繫如兩京例癸卯倭使
小西飛請欵秋七月癸丑召援朝鮮諸邊鎮兵還乙卯
彗星見敇修省八月丙戌以災異敇戒内外諸臣修舉
實政冬十月丙申停刑十二月丙辰命薊遼總督顧養
謙兼理朝鮮事召宋應昌李如松還是年振江北湖廣
河南浙江山東饑河南礦賊大起烏斯藏入貢
二十二年春正月己亥詔以各省災傷山東河南徐淮
尤甚盜賊四起有司玩愒朝廷詔令不行自今以安民
弭盜為撫按有司黜陟二月癸丑皇長子常洛出閣講
學甲子遣使振河南免田租三月癸卯詔修國史夏四
月己酉朔日有食之五月辛卯命禮部尚書陳于陛南
京禮部尚書沈一貫並兼東閣大學士預機務庚子王
錫爵致仕六月己酉雷雨西華門災敕修省秋七月丙
申河套部長布色圖犯延綏是月延綏總兵官麻貴敗
河套部於下馬關冬十月己未以南京兵部右侍郎邢
玠總督川貴軍務討播州宣慰使楊應龍丁卯詔倭使
入朝是月綽哈犯遼東總兵官董一元敗之是年琉球
烏斯藏入貢
二十三年春正月癸卯遣都督僉事李宗城指揮楊方
亨封平秀吉為日本國王三月乙未賜朱之蕃等進士
及第出身有差夏五月丁酉京師地震敕修省秋九月
戊寅青海部長永什卜犯甘肅參將達雲敗之乙酉詔
復建文年號冬十一月辛未湖廣災蠲振有差十二月
辛丑大學士趙志臯等請發留中章奏不報是年江北
大水淮溢浸泗州祖陵
二十四年春二月戊申麻貴襲河套部敗之三月乙亥
乾清坤寧兩宫災敇修省壬辰下詔自責是月浩爾齊
犯洮河總兵官劉綎破走之夏四月己亥李宗城自倭
營奔還王京五月戊辰河套部犯甘肅總兵官楊濬擊
破之庚午復議封倭命都督僉事楊方亨遊擊沈惟敬
往逮李宗城下獄六月振福建饑秋七月丁卯吏部尚
書孫丕揚請𤼵推補官員章疏不報戊寅仁聖皇太后
崩乙酉始遣中官開礦於畿内未幾河南山東山西浙
江陜西悉令開採以中官領之羣臣屢諫不聽閏八月
乙丑朔日有食之丁夘大學士趙志臯請視朝𤼵章奏
罷採礦不報九月乙未楊方亨至日本平秀吉不受封
復侵朝鮮乙卯葬孝安莊皇后是月河套部犯寧夏總
兵官李如松擊敗之是秋河決黃堌口冬十月丙子停
刑乙酉始命中官榷税通州是後各省皆設税使羣臣
屢諫不聽十二月乙亥陳于陛卒
明史卷二十
