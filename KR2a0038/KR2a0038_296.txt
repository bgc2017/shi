欽定四庫全書
明史卷二百六考證
劉𤦺傳(臣)嚴福按𤦺嘗因災異陳親賢去佞仁民恤
軍選將信賞明罰七事且請倚大臣為腹心任言路
為耳目見明實錄謹附考
程啟充傳清寧宫小房火(臣)嚴福按本紀作清寧宫
後殿火五行志作清寧宫後三小宫災並與此互異
謹識
張逵傳蔣綸市寵(臣)嚴福按喬宇傳蔣綸作蔣倫與
此互異謹識
陸粲傳清覈馬房錢榖(臣)嚴福按粲陳馬政十事曰
稽實數省虚費免會𣲖減旗軍處牛羊嚴買補革冗
員禁饋遺謹防範立公署傳不載見粲貞山文集謹
附考
邵經邦傳授工部主事(臣)嚴福按嘉靖二年詔工部
為陳皇后父泰和伯陳萬言治第其費當白金六十
萬經邦力諫不宜寵待外戚太過由是直聲大起以
憂歸復補刑部見汪琬類藁謹附考
邵經邦傳八人不在赦内(臣)嚴福按八人為豐熙楊
慎王元正馬錄吕經馮恩劉濟邵經邦見明實錄謹
附考
明史卷二百六考證
