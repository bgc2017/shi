欽定四庫全書
明史卷二百六十六
大學士張廷玉等奉敕修
列傳第一百五十四
馬世竒吳麟徵
周鳳翔劉理順
汪偉吳甘來
王章陳良謨
陳純德申佳允
成德許直
金鉉
馬世竒字君常無錫人祖濓進士桂林知府世竒幼穎
異嗜學有文名登崇禎四年進士改庶吉士授編修十
一年帝遣詞臣分諭諸藩世竒使山東湖廣江西諸王
府所至却饋遺還進左諭德父憂歸久之還朝進左庶
子帝數召廷臣問禦寇策世竒言闖獻二賊除獻易除
闖難人心畏獻而附闖非附闖也苦兵也今欲收人心
惟敕督撫鎮將嚴束部伍使兵不虐民民不苦兵則亂
可弭帝善其言為下詔申飭時寇警日亟每召對諸大
臣無能畫一策世竒歸邸輒太息泣下曰事不可為矣
十七年三月城陷世竒方早食投箸起問帝安在東宫
二王安在或言帝已出城或言崩或又言東宫二王被
執世竒曰嗟乎吾不死安之其僕曰如太夫人何世竒
曰正恐辱太夫人耳將自經二妾朱李盛飾前世竒訝
曰若以我死將辭我去耶對曰聞主人盡節我二人來
從死耳世竒曰有是哉二妾並自經世竒端坐引帛自
力縊乃死先是兵部主事成德將死貽書世竒以慷慨
從容二義質焉世竒曰勉哉元升吾人見危授命吾不
為其難誰為其難者與君攜手黃泉預訂斯盟無忘息
壤矣世竒修頤廣顙揚眉大耳砥名行居館閣有聲好
推奬後進為人廉父死蘇州推官倪長圩以贖鍰三千
助喪世竒辭曰蘇饑留此可用振座主周延儒再相世
竒同郡遠嫌除服不赴都及還朝延儒已賜死親䁥者
率避去世竒經紀其喪其好義如此贈禮部右侍郎諡
文忠
本朝賜諡文肅
吳麟徵字聖生海鹽人天啟二年進士除建昌府推官
禽豪猾捕劇盜治聲日聞父憂歸補興化府廉公有威
僚屬莫敢以私進崇禎五年擢吏科給事中請罷内遣
言古用内臣以致亂今用内臣以求治君之於臣猶父
之於子未有信僕從舍其子求家之理者又言安民之
本在守令郡守廉縣令不敢貪郡守慈縣令不敢虐郡
守精明縣令不敢叢脞宜倣宣宗用况鍾故事精擇而
禮遣之重以璽書假便宜久任民生疾苦吏治臧否使
得自達天子時不能行麟徵在諫垣直聲甚著尋上疏
乞假葬父既去貽言路公揭謂自言官積輕廟堂之上
往往反其言而用之奸人窺見此旨明告君父目為朋
黨自稱孤立下背公論上竊主權諸君子宜盡化沾沾
之意毋落其彀中使清流之禍再見明時居久之還朝
劾吏部尚書田維嘉贓汚維嘉罷去再遷刑科給事中
丁繼母憂服闋起吏科都給事中時貨賂公行銓曹資
格盡廢麟徵上言限年平配固銓政之斃然舍此無以
待中才今遷轉如流不循資格巧者速化拙者積薪開
奔競之門無益軍國之計帝深然之十七年春推太常
少卿未幾賊薄京師麟徵奉命守西直門門當賊衝賊
詐為勤王兵求入中官欲納之麟徵不可以土石堅塞
其門募死士縋城襲擊之多所斬獲賊攻益急麟徵趨
入朝欲見帝白事至午門魏藻德引麟徵手曰國家如
天之福必無他虞旦夕兵餉集公何悤遽為引之出遂
遷西直門明日城陷欲還邸已為賊所據乃入道旁祠
作書訣家人曰祖宗二百七十餘年宗社一日至此雖
上有亢龍之悔下有魚爛之殃而身居諫垣無所匡救
法當禠服殮用角巾青衫覆以单衾以志吾哀解帶自
經家人救之甦環泣請曰待祝孝廉至一訣可乎許之
祝孝廉名淵嘗救劉宗周下獄與麟徵善者也明日淵
至麟徵慷慨曰憶登第時夢隠士劉宗周吟文信國零
丁洋詩今山河碎矣不死何為酌酒與淵别遂自經淵
為視含殮而去贈兵部右侍郎諡忠節
本朝賜諡貞肅方賊之陷山西也薊遼總督王永吉請
撤寧遠吳三桂兵守關門選士卒西行遏寇即京師警
旦夕可援天子下其議麟徵深然之輔臣陳演魏藻德
不可謂無故棄地二百里臣不敢任其咎引漢棄涼州
為證麟徵復為議數百言六科不署名獨疏昌言弗省
及烽烟徹大内帝始悔不用麟徵言旨下永吉永吉馳
出關徙寧遠五十萬衆日行數十里十六日入關二十
日抵豐潤而京師已陷矣城破入門齊啟惟西直門堅
塞不能通至五月七日集民夫發掘乃開
周鳳翔字儀伯浙江山隂人崇禎元年進士改庶吉士
授編修遷南京國子司業靈璧侯奴辱諸生鳳翔執付
法司歴中允諭德為東宫講官嘗召對平臺陳滅寇策
言論慷慨帝為悚聽軍需急議税間架錢鳳翔曰事至
此急宜收人心尚可括民財搖國勢耶亡何京師陷莊
烈帝殉社稷有譌傳駕南幸者鳳翔不知帝所在趨入
朝見魏藻德陳演侯恂宋企郊等羣入而賊李自成據
御座受朝賀鳳翔至殿前大哭急從左掖門趨出賊亦
不問歸至邸作書辭二親題詩壁間自經詩曰碧血九
原依聖主白頭二老哭忠魂天下悲之去帝崩纔兩日
也後贈禮部右侍郎諡文節
本朝賜諡文忠
劉理順字復禮杞縣人萬歷中舉於鄉十赴會試至崇
禎七年始中式及廷對帝親擢第一還宫喜曰朕今日
得一耆碩矣拜修撰益勤學非其人不與交十二年春
畿輔告警疏陳作士氣矜窮民簡良吏定師期信賞罰
招脅從六事歴南京司業左中允右諭德入侍經筵兼
東宫講官楊嗣昌奪情入閣理順昌言於朝嗣昌奪其
講官開封垂陷理順建議河北設重臣練敢死士為後
圖疏格不行嗣昌薛國觀周延儒迭用事理順一無所
附麗出温體仁門言論不少徇賊犯京師急守卒缺餉
隂雨饑凍理順詣朝房語諸執政急請帑衆唯唯理順
太息歸捐家貲犒守城卒僚友問進止正色曰存亡視
國尚須商酌耶城破妻萬妾李請先死既絶理順大書
曰成仁取義孔孟所傳文信踐之吾何不然書畢投繯
年六十三僕四人皆從死羣盜多中州人入唁曰此吾
鄉杞縣劉狀元也居鄉厚德何遽死羅拜號泣而去後
贈詹事諡文正
本朝賜諡文烈
汪偉字叔度休寧人寄籍上元崇禎元年進士十一年
由慈谿知縣行取帝以國家多故朝臣詞苑起家儒緩
不習吏事無以理紛禦變改舊例擇知推治行卓絶者
入翰林偉擢檢討給假歸還朝充東宫講官十六年賊
陷承天荆襄偉以留都根本之地上江防綢繆疏言金
陵城週圍百二十里雖十萬衆不能守議者謂無守城
法有防江法賊自北來淮安為要自上游來九江為要
禦淮所以禦江守九江所以守金陵也淮有史可法屹
然保障九江一郡宜設重臣鎮之自是而上之至於武
昌下之至於太平采石浦口命南京兵部大臣建牙分
閫以接聲援而金陵之門戶固矣南京兵部有重兵而
無用操江欲用兵而無人宜使緩急相應而府尹府丞
之官重其權久其任聯百萬士民心以分兵部操江之
責帝嘉納之乃設九江總督又言兵額既虧宜以衛所
官舍餘丁補伍操練修治兵船以資防禦額餉不足暫
借鹽課漕米給之所條奏皆切時務明年三月賊兵東
犯偉語閣臣事急矣亟遣大僚守畿郡都中城守文自
内閣武自公侯伯以下各率子弟畫地守庶民統以紳
士家自為守而京軍分番巡徼以待勤王之師魏藻德
笑曰大僚守畿輔誰肻者偉曰此何等時猶較尊卑計
安危耶請以一劇郡見委藻德哂其早計未幾真定遊
擊謝加福殺巡撫徐標迎賊偉泣曰事至此乎作書寄
友人曰賊據真定奸人滿都城外郡上供絲粟不至諸
臣無一可支危亡者如聖主何平時誤國之人終日言
門戶而不顧朝廷今當何處伸狂喙耶賊薄都城守兵
乏餉不得食偉市餅餌以饋已而城陷偉歸寓語繼室
耿善撫幼子耿泣曰我獨不能從公死乎因以幼子屬
其弟衣新衣上下縫引刀自剄不殊復投繯遂絶時年
二十三偉欣然曰是成吾志移其屍於堂貽子觀書勉
以忠孝乃自經贈少詹事諡文烈
本朝賜諡文毅
吳甘來字和受江西新昌人父之才西安府同知甘來
與兄泰來同舉鄉試崇禎改元甘來成進士授中書舍
人後三年泰來亦成進士授南京太常博士五年甘來
擢刑科給事中七年西北大旱秦晉人相食疏請發粟
以振而言山西總兵張應昌等半殺難民以冒功中州
諸郡畏曹變蛟兵甚於賊陛下生之而不能武臣殺之
而不顧臣實痛之又言賞罰者將將大機權也陛下加
意邊陲賞無延格乃紅夷獻俘黔蜀争功昌黎死守功
猶待勘急則用其死綏緩則束以文法且封疆之罰武
與文二内與外二人卒與將帥二受命建牙或逮或逐
以封疆罪罪之而跋扈將帥罪狀已暴止於戴罪偏禆
不能令士卒將帥不能令偏禆督撫不能令將帥將聽
賊自來自去誰為陛下翦凶逆者憂歸服闋起吏科進
兵科右給事中乞假歸十五年起歴戶科都給事中中
外多故荆襄數郡賊未至而撫道諸臣卒稱護藩以去
甘來曰若爾則是棄地方而逃也城社人民誰與守者
乃上疏曰天子衆建親親將使屏籓帝室故曰宗子維
城乃烽火纔傳一朝委去以為民望而諸臣猶嘵嘵以
擁衛自功掩其失地之罪是維城為可留可去之人名
都為可守可棄之土撫道為可有可無之官功罪不明
賞罰不著莫此為甚疏入帝大嘉歎一日帝詰戶部尚
書倪元璐餉額甘來曰臣科與戶曹表裏餉可按籍稽
臣所慮者兵聞賊而逃民見賊而喜恐非無餉之患而
無民之患宜急輕賦税收人心帝頷之甘來遘疾連請
告會帝命編修陳名夏掌戶科甘來喜得代不數日賊
薄都城時泰來官禮部員外郎矣甘來屬兄歸事母而
自誓必死明日城陷有言駕南幸者甘來曰主上明决
必不輕出乃疾走皇城不得入返檢几上疏草曰當賊
寇縱横徒持議論無益毫末盡取焚之母釣後世名遂
投繯死贈太常卿諡忠節
本朝賜諡莊介
王章字漢臣武進人崇禎元年進士授諸暨知縣少孤
母訓之嚴及為令祖帳歸少暮母訶跪予杖曰朝廷以
百里授酒人乎章㐲地不敢仰視親友為力解乃已治
諸暨有聲甫半歲以才調鄞縣諸暨民與鄞民争挽章
至相譁治鄞益有聲數注上考十一年行取入都時有
考選翰林之命行取者争奔競給事中陳啟新論之帝
怒命吏部上訪冊罪廷臣濫徇者尚書姜逢元王業浩
給事中傅元初御史禹好善等六人閒住給事中孫晉
御史李右讜等三人降調給事中劉含輝御史劉興秀
等十一人貶二秩視事吏部尚書田維嘉等乃請先推
部曺凡推二十二人章與焉授工部主事章及任濬涂
必泓李嗣京欲疏辨憚為首獲罪李士淳者耄矣四人
不告而首其名士淳知之懼且怒與章等大詬而帝知
維嘉有私詔許與考又以為首者必良士也擢士淳編
修章等皆御史章上疏請罷内操寬江南逋賦明年出
按廿肅持風紀飭邊防西部寇莊浪巡撫急徵兵章曰
貧宼索食耳策馬入其帳衆羅拜乞降乃稍給之食兩
河旱章檄城隍神御史受錢或戕害人神殛御史毋虐
民神血食兹土不能請上帝蘇一方當奏天子易爾位
檄焚雨大注邊卒貸武弁金償以賊首武弁以冒功坐
是數召邊釁章著令非大舉毋得以零級冒功劾罷巡
撫劉鎬貪惰又所部十道監司劾罷其四母憂歸
服闋還朝巡視京營按籍額軍十一萬有竒喜曰兵至
十萬猶可為也及閱視半死者餘冒伍憊甚矢折刀缺聞礮聲
掩耳馬未馳輒墮而司農缺餉半歲不發章屢疏請帑
不報踰月賊䧟真定京師大震襄城伯李國楨發營卒
五萬營城外章與給事中光時亨等阜成門城内外堞
凡十五萬四千有竒三堞一卒三月初登陴閱十日始
一還邸櫛沐易新衣冠家人大駭章不應賊傳城下章
手發二礮賊少却頃之各門礮聲絶時亨攝章走章厲
聲曰事至此猶惜死耶時亨曰死此與士卒何别入朝
訪上所在不獲則死死未晩也章從之與時亨並馬行
俄賊突至呼下馬時亨倉皇下馬跪章持鞭不顧叱曰
吾視軍御史也誰敢犯賊刺章股墮章罵曰逆賊勤王
兵且至我死矣滅不旋踵矣賊怒攢槊刺殺章而去抵
暮家人覓屍猶一手據地坐張口怒目勃勃如叱賊狀
妻姜在籍聞之一慟而絶贈大理寺卿諡忠烈
本朝賜謚節愍次子之栻仕閩為職方主事亦死難
陳良謨字士亮鄞人崇禎四年進士授大理推官初名
天工莊烈帝虔事上帝詔羣臣名天者悉改之乃改良
謨在職六年兩注上考行取陛見擢御史十二年出按
四川期滿當代再留任時流宼大入蜀詔良謨專護蜀
王巡撫邵捷春專辦賊良謨飭守具堅壁清野賊犯成
都遣將據要害為掎角一再戰賊潰奔帝聞賊擾蜀下
詔責良謨已聞其善守禦乃優旨賜銀幣及還朝賊勢
益迫所規畫率不行而京師䧟矣良謨嘗夢拜文天祥
於堂下文天祥揖之上曰公與予先後一揆何下拜為覺
而異之及是城䧟良謨方移疾卧邸中一慟幾絶自是
水漿不入於口或勸良謨無死不答謂邑子李天葆曰
吾為國死義不顧家惟是母老先君莫葬繼嗣未定湏
一言耳因賦詩付天葆未幾聞帝崩煤山大慟曰主上
不冕服臣子敢具冠帶乎吾巾䙝安所得明巾天葆以
巾進良謨著巾藍便服起入戸妾時氏隨之遂與妾俱
自縊死時氏京師人年十八良謨踰五十無子以禮納
之侍良謨百三日耳良謨既卒其族人以其兄之子久
樞為之後未幾久樞亦卒良謨竟無後贈太僕卿諡恭愍
本朝賜諡恭潔
陳純德字静生零陵人為諸生以學行稱嘗夜泊洞庭
為盜窘躍出墮水再躍入洲渚比曉坐蘆葦中去泊舟
數十丈崇禎十三年成進士年已六十矣莊烈帝召諸
進士咨以時事純德奏稱旨立擢御史巡按山西七月
部内嚴霜民凍餒純德上疏請恤因陳抽練之弊言兵
抽則人失故居無父母妻子之依田園邱壠之戀思歸
則逃逢敵則潰抽餘者既以餉薄而安於無用抽去者
又以遠調而不樂為用伍虛而餉仍在不歸主帥則歸
偏裨樂其逃而利其餉凡藉以營求遷秩皆是物也精
神不以束伍而以侵餉厚餉不以養士而以求官伍虚
則無人安望其練餉糜則愈缺安望其充此今日行間
大弊也帝不能用還朝督畿輔學政將出按部都城陷
賊下令百官以某日入見衆攝純德入還邸慟哭遂自
經京山人秦嘉系買地葬之永定門外立石表墓焉贈
太僕卿諡恭節
申佳允字孔嘉永年人崇禎四年進士授儀封知縣縣
故多盜佳允嚴保甲法盜無所容霪雨河決艤舟怒濤
中塞其口捕大猾置之法以才調杞縣八年賊掃地王
率萬人來攻城土垣多圮佳允募死士擊走賊因甓其
城唐王聿鍵勤王將抵開封諸大吏惴恐集議曰留之
不聽行守土者且得罪佳允曰惟周王可留之衆稱善
用其計治行卓異擢吏部文選主事上備邊五策進考
功員外郎佐京察大學士薛國觀傾少詹事文安之安
之佳允座主也事連佳允左遷南京國子博士久之遷
大理評事進大僕丞閱馬近畿聞李自成破居庸歎曰
京師不守矣君父有難焉逃死馳入都遍謁大臣為畫
戰守策皆不省貽子涵光書曰行已曰義順數曰命義
不可背也命不可違也天下事莫不壊於貪生而畏死
死於疾死於利死於刑戮於房幃於門戰均死也死數
者不死君父盖亦不善用死矣今日之事君父之事死
義也猶命也我則行之京師陷冠帶辭母策馬至王恭
厰從者請易服以避賊佳允曰吾起微賤食祿十三年
國事至此敢愛死乎兩僕環守不去紿之曰吾不死也
我將擇善地焉下馬旁見灌畦巨井急躍入僕號呼欲
出之佳允亦呼曰告太安人有子作忠臣勿過傷也遂
死年四十二贈太僕少卿諡節愍
本朝賜諡端愍
成德字元升霍州人依舅氏占籍懷柔崇禎四年進士
除滋陽知縣性剛介清操絶俗疾惡若讐文震孟入都
德郊迎執弟子禮語刺温體仁體仁聞而恨之兗州知
府增餉額德固爭又嘗捕治其牙爪吏知府怒䜛於御
史禹好善好善體仁客也誣德貪虐逮入京滋陽民詣
闕訟冤震孟在閣亦為之稱枉德道中具疏極論體仁
罪而震孟已被體仁擠而去之好善再劾德言其疏出
震孟手帝不之究德母張伺體仁長安街繞輿大罵拾
瓦礫擲之體仁恚疏聞於朝詔五城御史驅逐移德鎮
撫獄掠治杖六十午門外戍邊坐贓六千有竒而給體
仁校尉五十人護出入德居戍所七年用御史詹兆恒
薦起如臯知縣尋擢武庫主事以母老辭不允乃就道
至則上言年來中外多故居官者爵祿迷心廉恥道喪
陛下御極十七年何仗節死義之寥寥也宋臣張栻有
言仗節死義之臣當於犯顏諫諍中求之夫犯顔諫諍
何難在朝廷養之而已表厥宅里所以伸忠臣孝子於
生前殊厥井疆所以誅亂臣賊子於未死苟死敵者無
功則媚敵者且無罪死賊者褒揚不亟則從賊者恬而
不知畏也未幾城破不知帝所在旁皇廳事已趨至午
門見兵部尚書張縉彦自賊所出德以頭觸縉彦胸且
詈之俄聞帝崩痛哭持雞酒奔東華門奠梓宫於茶棚
之下觸地流血賊露刃脅之不為動奠畢歸家有妹年
二十餘未嫁德顧之曰我死汝何依妹曰兄死妹請前
德稱善哭而視其縊入别其母哭盡哀出而自縊母見
子女皆死亦投繯死先是懷柔城破德父文桂遇害家
屬盡沒妻劉在京以徵德贓急憂悸死至是又闔門死
難惟幼子先寄友人家獲存贈德光祿卿諡忠毅
本朝賜諡介愍
許直字若魯如臯人崇禎七年成進士出文震孟之門
以名節自砥除義烏知縣母憂歸哀毁骨立終喪蔬食
寢柩旁補廣東惠來縣用清望徵授吏部文選主事進
考功員外郎賊薄都城約同官出貲饗士為死守計城
陷賊令百官報名直曰身可殺志不可奪有傳帝南狩
者直將往從見賊騎塞道出門輒返曰四方兵戈駕焉
往國亂不匡君危無濟我何生為己知帝崩一慟幾絶
客以七十老父為解直曰不死辱及所生賦絶命詩六
章闔戶自經越旦視之神氣如生贈太僕卿諡忠節
本朝賜諡忠愍直有族子德溥者在南聞莊烈帝崩大
哭數日揚州陷又哭數日每獨坐輒慟哭食必以崇禎
錢一枚置几上祭而後食食已復哭又刺其兩臂曰生
為明臣死為明鬼事發死西市
金鉉字伯玉武進人占籍順天之大興祖汝升南京戶
部郎中父顯名汀州知府鉉少有大志以聖賢自期許
年十八舉鄉試第一明年崇禎改元成進士不習為吏
改揚州府教授日訓諸生闡濓洛正學燕居言動俱有
規格諸生嚴憚之歴國子博士工部主事帝方銳意綜
核疑廷臣朋黨營私度支告匱四方亟用兵餉不敷遣
中官張彛憲總理戸工二部建專署檄諸曹謁見禮視
堂官鉉恥之再疏争不納乃約兩部諸僚私謁者衆唾
其面彛憲愠甚鉉當𣙜税杭州辭疾請假彛憲摭火器
不中程劾鉉落職鉉杜門謝客躬爨以養父母十七年
春始起兵部主事巡視皇城聞大同陷疏曰宣大京師
北門大同陷則宣府危宣府危大事去矣請急撤回監
宣中官杜勛專任巡撫朱之馮勛二心僨事之馮忠懇
可屬大事不報未幾勛以宣府降賊賊殺之馮烽火偪
京師鉉奔告母母可且逃匿兒受國恩義當死鉉母章
時年八十餘矣呵曰爾受國恩我不受國恩乎廡下井
是我死所也鉉哭而去城破趨入朝宫人紛紛出知帝
已崩解牙牌拜授家人即投金水河家人争前挽之鉉
怒口嚙其臂得脱遂躍入水水淺濡首泥中乃絶母聞
即投井妾王隨之皆死賊踞大内踰月始去金水河冠
袍泛泛見水上内官羣指之曰此金兵部也弟錝辨其
屍驗網巾環得鉉首歸合以木身如禮而殮事竣錝自
經後贈鉉太僕少卿諡忠節
本朝賜諡忠潔自范景文至鉉二十有一人皆自引决
其他自成國公朱純臣大學士魏藻德以下率委蛇見
賊賊以大僚多誤國槩囚縶之庶官則或用或否用者
下吏政府銓除不用者諸偽將搒掠取其貲大抵降者
十七刑者十三福王時以六等罪治諸從逆者而文武
臣殉難並予贈廕祭葬且建旌忠祠於都城焉曰正祀
文臣祀景文以下二十人及大同巡撫衛景瑗宣府巡
撫朱之馮布衣湯文瓊諸生許琰四人曰正祀武臣祀
新樂侯劉文炳惠安伯張慶臻襄城伯李國楨駙馬都
尉鞏永固左都督劉文耀山西總兵官周遇吉遼東總
兵官吳襄七人曰正祀内臣祀太監王承恩一人曰正
祀婦人祀烈婦成德母張氏金鉉母章氏汪偉妻耿氏
劉理順妻萬氏妾李氏馬世竒妾朱氏李氏陳良謨妾
時氏吳襄妻祖氏九人曰附祀文臣祀進士孟章明及
郎中徐有聲給事中顧鋐彭琯御史俞志虞總督徐標
副使朱廷煥七人曰附祀武臣祀成國公朱純臣鎮遠
侯顧肇迹定遠侯鄧文明武定侯郭培民陽武侯薛濓
永康侯徐錫登西寧侯宋裕德懷寧侯孫維藩彰武伯
楊崇猷宣城伯衛時春清平伯吳遵周新建伯王先通
安鄉伯張光燦右都督方履泰錦衣衛千戶李國祿十
五人曰附祀内臣祀太監李鳳翔王之心高時明禇憲
章方正化張國元六人然李國楨朱純臣顧鋐彭琯俞
志虞輩特為賊拷死諸侯伯亦大半以兵死而郎中周
之茂員外郎寗承烈中書宋天顯署丞于騰雲兵馬指
揮姚成知州馬象乾皆以不屈死顧未邀贈䘏也徐有
聲字聞復金壇人登鄉薦崇禎十三年特擢戶部主事
歴員外郎郎中督餉大同城陷被執不屈死福王時贈
太僕少卿徐標字准明濟寧人天啟五年進士崇禎時
歴官淮徐道參議十六年二月超擢右僉都御史巡撫
保定陛見請重邊防擇守令用車戰禦敵招流民墾荒
帝深嘉之李自成陷山西警日逼加標兵部侍郎總督
畿南山東河北軍務仍兼巡撫移駐直定以遏賊無何
賊遣使諭降標毁檄戮其使賊别將掠畿輔真定知府
邱茂華移妻孥出城標執茂華下之獄中軍謝加福伺
標登城畫守禦策鼓衆殺之出茂華於獄數日而賊至
以城降福王時贈標兵部尚書朱廷煥單縣人崇禎七
年進士除工部主事歴知廬州大名二府即以兵備副
使分巡大名十七年賊逼畿輔廷煥嚴守備賊𫝊檄入
城怒而碎之三月四日賊來攻軍民皆走城遂陷被執
不屈死福王時贈右副都御史周之茂字松如黃麻人
崇禎七年進士歴官工部郎中服闋需次都下賊搜得
之迫使跪不屈折其臂而死寗承烈字養純大興人舉
於鄉歷魏縣教諭戸部司務進本部員外郎筦太倉銀
庫城陷自經於官廨宋天顯松江華亭人由國子生官
内閣中書舍人為賊所獲自經于騰雲順天人為光䘵
署丞賊至語其妻曰我朝臣汝亦命婦可汚賊耶夫婦
並服命服從容投繯死姚成字孝威餘姚人由禮部儒
士為北城兵馬司副指揮城陷自縊死馬象乾京師人
舉於鄉官濮州知州方里居賊入率妻及子女五人並
自縊至若御史馮垣登兵部員外郎鄭逢蘭行人謝于
宣皆拷死郎中李逢申拷掠久之逼令縊死與鋐琯志
虞皆獲贈太僕少卿而垣登于宣至諡忠節行取知縣
鄒逢吉拷死贈太僕寺丞時南北阻絶皆未能核實也
湯文瓊許琰事載忠義傳
贊曰傳云君子居其位則思死其官夫忠貞之士臨危
授命豈矯厲一時邀名身後哉分誼所在確然有以自
持而不辭也馬世竒等皆負貞亮之操厲志植節不欺
其素故能從容蹈義如出一轍可謂得其所安者矣
明史卷二百六十六
