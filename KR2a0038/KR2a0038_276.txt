欽定四庫全書
明史卷一百九十六考證
張璁傳帝益心動趣召二人(臣)方煒按三年四月給
事中張嵩安磐等交疏劾璁并霍韜方獻夫桂萼請
并斥之見明實錄謹附識
張璁傳復條上七事(臣)方煒按所條七事考璁萼傳
疏云獻廟大禮詔已頻頒而義乃益舛謹復條七事
其大要不出前言而提綱以便聖覧見明實錄謹附
識
張璁傳給事御史李學曾吉棠等言璁萼等曲學阿世
聖世所必誅(臣)方煒按是時吏部尚書喬宇亦言
學士之職不宜使璁等濫居乞寝之上切責見明實
錄謹附識
張璁傳乃復列欺㒺十三事力折廷臣(臣)方煒按是
時吏部員外郎薛蕙上為人後解二篇為人後辨二
篇并辨璁等諸說上以其出位妄言逮治之于是璁
等條十三事以上見明實錄謹附識
張璁傳死枤下十餘人貶竄相繼(臣)方煒按是時諸
臣復有被掠繫死者如編修王思給事裴紹宗御史
胡瓊郎中胡璉員外郎申良等凡十有六人見明實
錄謹附考
張璁傳後議世廟神道廟樂武舞(臣)方煒按世廟樂
舞之設禮部侍郎朱希周太常卿汪舉皆疏諫帝責
其妄見明實錄謹附考
張璁傳遂與萼連章攻宏(臣)方煒按五年四月萼與
璁奏奸宏受陳九川所盗貢玉又嘗納鄧璋彭夔賄
及居鄉不法事宏疏辨並陳萼等挾私誣訐状見明
實錄傳云連章交攻蓋指此謹附考
張璁傳諸翰林恥之不與並列(臣)方煒按諸翰林恥
與同列者如學士豐熙修撰楊維璁舒芬編修王思
皆各疏乞歸見明實錄謹附識
張璁傳乃更加少保兼太子太保(臣)方煒按王世貞
史乘考誤云初上特加璁萼等宫保璁以前星未耀
請俟異日上故特加少保無兼官見行状誌銘及進
明倫大典表俱可證史言兼太子太保誤也鄭曉閣
臣表亦無兼官謹附考
張璁傳明倫大典成復進少傅兼太子太傅(臣)方煒
按七年璁疏請嚴宣諭杜私謁重制誥平潞賊定服
制又應制陳言曰審幾微惜人才專委仕求民瘼見
雷禮列卿記謹附識
張璁傳奏必下璁議(臣)方煒按是時璁又議倣古立
九嬪以廣儲嗣見雷禮列卿記謹附識
桂萼傳召命下衆益駭愕羣起排擊帝不為動(臣)方
煒按三年六月修撰楊慎張衍慶等三十六人言臣
等與桂萼軰學術不同議論亦異乞賜罷歸帝責其
輕肆奪俸有差見明實錄謹附考
桂萼傳為南京給事中所劾(臣)方煒按是時劾萼者
為南京戶科給事中林士元事在五年正月見明實
錄謹附識
方獻夫傳四年冬進少詹事獻夫終不自安謝病歸
(臣)方煒按五年南御史趙元言大禮本出宸斷獻夫
及璁萼書等未及一載累加遷擢宜并聽辭免帝切
責之見雷禮列卿記謹附識
方獻夫傳復代萼為吏部尚書(臣)方煒按獻夫居吏
部時上言任用守令五弊一選任太輕二遷轉太數
三旌舉不嚴四體貌太卑五執守不明見雷禮列卿
記謹附識
夏言傳復條九事以上(臣)方煒按所條九事一請禠
寧夏冒蔭太監張容魏英等一請覈凡以平賊冒功
曾陞職俸者一請罷諸臣因軍功陞授其子弟者并
自後諸臣不許假以武廕一請分别厰衛遉獲妖言
及捕繫寇賊陞賞一請除五府錦衣衛不由軍功陞
叙者一請改正流官署職之弊一請究行查京衛親
軍稽留之弊一革過職級見在領勅管事者宜另為
銓代一請禁汰黜人員奏辨俱如所議見明實錄謹
附識
夏言傳諸疏悉諤諤為人傳誦(臣)方煒按嘉靖二年
言有請遣近臣覆勘備倭失事諸臣功罪並區畫應
否通貢絶約事宜一疏乃遣給事劉穆往按之見明
實錄謹附識
夏言傳七年調吏科(臣)方煒按嘉靖八年温州逃兵
變府衛不能制又海寇掠寕紹諸郡浙東大擾言請
都御史巡視及江淮總兵官以備控制從之見雷禮
列卿記謹附識
夏言傳孚敬忌彌甚遂與彭澤搆薛侃獄下言法司
(臣)方煒按嘉靖十年七月行人司正薛侃疏請迎取
親王一人入京司香孚敬密與彭澤謀誣言主謀下
法司訊侃曰我自為之言實不預遂釋言而戍澤邊
衛見雷禮列卿記謹附識
夏言傳居數日怒解命止行(臣)方煒按是時帝手勅
吏部并復言禮部尚書武英殿大學士還閣辦事傳
未詳載謹據明實錄附考
夏言傳河套議起(臣)方煒按十七年十一月巡撫山
西御史何贊有請復河套一疏見明實錄是為河套
議之始謹附考
夏言傳會有蜚語間禁中謂言去時怨謗(臣)方煒按
是時部院參言事惟任意跡涉強君帝曰爾等奉旨
議奏猶謂跡涉此非媚即畏見明實錄謹附識
明史卷一百九十六考證
