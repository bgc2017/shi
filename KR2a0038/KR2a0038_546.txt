欽定四庫全書
明史卷三百三十二
大學士張廷玉等奉敕修
列𫝊第二百二十
西域四
賽瑪爾堪實喇哈雅
達實干薩蘭
掦伊克克實克
德爾默布哈爾
巴什伯里哈里
安都呼拔達克山
和闐實喇蘇
愛達罕喀什噶爾
伊蘇布哈呼爾察
竒爾瑪勒博斯和勒
達爾瑪納實哲干
密珍日羅
密實爾赫嚕
托喇思阿蘇
薩和爾天方
默德訥坤城(哈桑等二十九部附)
嚕默特
賽瑪爾堪即漢罽賓地隋曰漕國唐復名罽賓皆通中
國元太祖蕩平西域盡以諸王駙馬為之君長易前代
國名以蒙古語始有賽瑪爾堪之名去嘉峪關九千六
百里元末為之王者駙馬特穆爾也洪武中太祖欲通
西域屢遣使招諭而遐方君長未有至者二十年四月
特穆爾首遣回回滿拉克巴斯等来朝貢馬十五駝二
詔宴其使賜白金十有八錠自是頻歲貢馬駝二十五
年兼貢絨六匹青梭幅九匹紅綠薩噶哩各二匹及鑌
鐵刀劍甲胄諸物而其國中回回又自驅馬抵涼州互
市帝不許令赴京鬻之元時回回徧天下及是居甘肅
者尚多詔守臣悉遣之於是歸賽瑪爾堪者千二百餘
人二十七年八月特穆爾貢馬二百其表曰恭惟大明
大皇帝受天明命統一四海仁德洪布恩養庶類萬國
欣仰咸知上天欲平治天下特命皇帝出膺運數為億
兆之主光明廣大昭若天鏡無有遠近咸照臨之臣特
穆爾僻在萬里之外恭聞聖德寬大超越萬古自古所
無之福皇帝皆有之所未服之國皇帝皆服之遠方絶
域昏昧之地皆清明之老者無不安樂少者無不長遂
善者無不蒙福惡者無不知懼今又特蒙施恩遠國凡
商賈之来中國者使觀覽都邑城池富貴雄壮如出昏
暗之中忽睹天日何幸如之又承勅書恩撫勞問使站
驛相通道路無壅遠國之人咸得其濟欽仰聖心如照
世之杯使臣心中豁然光明臣國中部落聞兹德音歡
舞感戴臣無以報恩惟仰天祝頌聖夀福禄如天地永
永無極照世杯者其國舊𫝊有杯光明洞徹照之可知
世事故云帝得表嘉其有文明年命給事中傅安等齎
璽書幣帛報之其貢馬一歲再至以千計並賜寶鈔償
之成祖踐阼遣使敕諭其國永樂三年傅安等尚未還
而朝廷聞特穆爾假道巴什伯里率兵東敕甘肅總兵
官宋晟儆備五年六月安等還初安至其國被留朝貢
亦絶尋令人導安徧歷諸國數萬里以誇其國廣大至
是特穆爾死其孫哈里嗣乃遣使臣呼岱達等送安還
貢方物帝厚賚其使遣指揮拜額爾欽台等往祭故王
而賜新王及部落銀幣其頭目實喇卜諾爾丹等亦貢
駝馬命安等賜其王綵幣與貢使偕行七年安等還王
遣使隨入貢自後或比年或間一歲或三歲輒入貢十
三年遣使隨李達陳誠等入貢暨辭歸命誠及中官魯
安偕往賜其頭目鄂勒博等白銀綵幣其國復遣使隨
誠等入貢十八年復命誠及中官郭敬齎敕及綵幣報
之宣德五年秋冬頭目鄂勒博密爾咱等遣使再入貢
七年遣中官李貴等齎文綺羅錦賜其國正統四年貢
良馬色元蹄額皆白帝愛之命圖其像賜名瑞駂賞賚
有加十年十月書諭其王鄂勒博齊魯根曰王遠處西
陲恪修職貢良足嘉尚使回特賜王及王妻子綵幣表
裏示朕優待之意别敕賜金玉器首龍杖細馬鞍及諸
色織金文綺官其使臣為指揮僉事景泰七年貢馬駝
玉石禮官言舊制給賞太重今正副使應給一等二等
賞物者如舊時三等人給綵縀四表裏絹三匹織金紵
絲衣一襲其隨行鎮撫舍人以下遞減有差所進阿勒
呼木馬每匹綵縀四表裏絹八匹駝三表裏絹十匹達
勒達馬不分等第每匹紵絲一匹絹八匹折鈔絹一匹
中等馬如之下等者亦遞減有差制可言又所貢玉石
堪用者止二十四塊六十八觔餘五千九百餘觔不適
於用宜令自鬻而彼堅欲進獻請每五觔賜絹一匹亦
可之已而使臣還賜王保賽音文綺器物天順元年命
都指揮馬雲等使西域敕奬其素勒坦茂薩賜綵幣令
護朝使往還素勒坦者君長之稱猶蒙古汗也七年復
命指揮詹昇等使其國成化中其素勒坦阿里瑪三入
貢十九年偕伊實干酋長貢二獅至肅州其使者奏請
大臣往迎職方郎中陸容言此無用之物在郊廟不可
為犧牲在乘輿不可被驂服宜勿受禮官周洪謨等亦
言往迎非禮帝卒遣中使迎之獅日噉生羊二醋酐蜜
酪各二瓶養獅者光禄日給酒饌帝既厚加賜賚而其
使者帕嚕勒温以為輕援永樂間例為請禮官議從正
統四年例加綵幣五表裏使者復以為輕乃加正副使
各二表裏從者半之命中官韋洛鴻臚署丞海濱送之
還其使者不由故道赴廣東又多買良家女為妻妾洛
等不為禁止久之洛上疏委罪於濱濱坐下吏其使者
請泛海至滿剌加市狻㹸以獻市舶中官韋眷主之布
政使陳選力陳不可乃已弘治二年其使由滿剌加至
廣東貢獅子鸚鵡諸物守臣以聞禮官耿裕等言南海
非西域貢道請却之禮科給事中韓鼎等亦言猙獰之
獸狎玩非宜且騷擾道路供費不貲不可受帝曰珍禽
竒獸朕不受獻況来非正道其即却還守臣違制宜罪
姑貸之禮官又言海道固不可開然不宜絶之已甚請
薄犒其使量以綺帛賜其王制可明年又偕土魯番貢
獅子及哈喇呼爾噶諸獸由甘肅入鎮守中官傅德總
兵官周玉等先圖形奏聞即遣人馳驛起送獨巡按御
史陳瑶論其糜費煩擾請勿納禮官議如其言量給犒
賞且言聖明在御屢却貢獻德等不能奉行德意請罪
之帝曰貢使既至不必却回可但遣一二人詣京獅子
諸物每獸日給一羊不得妄費德等貸勿治後至十六
年始来貢明年復至而正德中猶數至嘉靖二年貢使
又至禮官言諸國使臣在途者遷延隔歲在京者伺候
同賞光禄郵𫝊供費不貲宣示以期約因列上禁制數
事從之十一年偕天方土魯番入貢稱王者至百餘人
禮官夏言等論其非請敕閣臣議所答張孚敬等言西
域諸王疑出本國封授或部落自相尊稱先年亦有至
三四十人者即據所稱答之若驟議裁革恐人情觖望
乞更敕禮兵二部詳議於是言及樞臣王憲等謂西域
稱王者止土魯番天方賽瑪爾堪如日羅諸國稱名雖
多朝貢絶少弘正間土魯番十三入貢正德間天方四
入貢稱王者率一人多不過三人餘但稱頭目而已至
嘉靖二年八年天方多至六七人土魯番至十一二人
賽瑪爾堪至二十七人孚敬等言三四十人者并數三國
爾今土魯番十五王天方二十七王賽瑪爾堪五十三
王實前此所未有弘治時回賜敕書止稱一王若循賽
瑪爾堪往歲故事類答王號人與一敕非所以尊中國
制外蕃也蓋帝王之馭外蕃固不拒其来亦必限以制
其或名號僣差言詞侮慢則必正以大義責其無禮今
謂本國所封何以不見故牘謂部落自號何以達之天
朝我槩給以敕而彼即據敕恣意往来恐益擾郵𫝊費
供億殫府庫以實谿壑非計之得也帝納其言國止給
一敕且加詰譲示以國無二王之義然諸蕃迄不從十
五年入貢復如故甘肅巡撫趙載奏諸國稱王者至一
百五十餘人皆非本朝封爵宜令改正且定貢使名數
通事宜用漢人毋專用色目人致交通生釁部議從之
二十六年入貢甘肅巡撫楊博請重定朝貢事宜禮官
復列數事行之後入貢迄萬歷中不絶蓋番人善賈貪
中華互市既入境則一切飲食道途之資皆取之有司
雖定五年一貢迄不肯遵天朝亦莫能難也其國東西
三千餘里地寬平土壌膏腴王所居城廣十餘里民居
稠密西南諸番之貨皆聚於此號為富饒城東北有土
屋為拜天之所規制精巧柱皆青石雕為花文中設講
經之堂用泥金書經裹以羊皮俗禁酒人物秀美工巧
過於哈里而風俗土産多與之同其旁近東有實喇哈
雅達實干薩蘭揚伊克西有克實克達實密諸部落皆
役屬焉
實喇哈雅西去賽瑪爾堪五百餘里城居小岡上西北
臨河河名火站水勢衝急架浮梁以渡亦有小舟南近
山人多以崖谷而居園林廣茂西有大沙洲可二百里
無水間有之鹹不可飲牛馬悞飲之輒死地生臭草高
尺餘葉如蓋煑其液成膏即阿魏又有小草高一二尺
叢生秋深露凝食之如蜜煑為糖番名達蘭古爾班永
樂間李達陳誠使其地其首即遣使奉貢宣德七年命
中官李貴齎敕諭其酋賜金織文綺綵幣
達實干西去賽瑪爾堪七百餘里城居平原周二里外
多園林饒果木土宜五榖民居稠密李達陳誠李貴之
使與實喇哈雅同
薩蘭在達實干之東西去賽瑪爾堪千餘里有城郭周
二三里四面平曠居人繁庶五榖茂殖亦饒果木夏秋
間草中生黑小蜘蛛人被螫徧體痛不可耐必以薄荷
枝掃痛處又用羊肝擦之誦經一晝夜痛方止體膚盡
蜕六畜被傷者多死凡止宿必擇近水地避之元太祖
時都元帥薛富勒哈從征薩蘭諸國以礮立功即此地
也陳誠李貴之使與諸國同
掦伊克在薩蘭東三百六十里城居亂山間東北有大
溪西流入巨川行百里多荒城蓋其地介巴什伯里蒙
古部落之間數被侵擾以故人民散亡止戍卒數百人
居孤城破廬頽垣蕭然榛莽永樂時陳誠至其地
克實克在賽瑪爾堪西南三百六十里城居大村周十
餘里宫室壯麗堂以玉石為柱牆壁窗牖盡飾金碧綴
琉璃其先賽瑪爾堪酋長駙馬特穆爾居之城外皆水
田東南近山多園林西行十餘里饒竒木又西三百里
大山屹立中有石峡兩崖如斧劈行二三里出峡口有
石門色似鐵路通東西番人號為鐵門關設兵守之或
言元太祖至東印度鐡門關遇一角獸能人言即此物也
德爾默在賽瑪爾堪西南去哈里二千餘里有新舊二
城相去十餘里其酋長居新城城内外居民僅數百家
畜牧蕃息城在阿珠河東多魚河東地隸賽瑪爾堪西
多蘆林産獅子陳誠李達嘗使其地
布哈爾在賽瑪爾堪西北七百餘里城居平川周十餘
里戶萬計市里繁華號為富庶地卑下節序嘗温宜五
榖桑麻多絲綿布帛六畜亦饒永樂十三年陳誠自西
域還所經哈里賽瑪爾堪巴什伯里安都呼拔達克山
德爾默實喇哈雅薩蘭克實克揚伊克火州柳城土魯
番鹽澤哈密達干布哈爾凡十七國悉詳其山川人物
風俗為使西域記以獻以故中國得考焉宣德七年命
李達撫諭西域布哈爾亦與焉
巴什伯里西域大國也南接和闐北連衛拉特西抵賽
瑪爾堪東抵火州東南距嘉峪關三千七百里或曰焉
耆或曰龜兹元世祖時設宣慰司尋改為元帥府其後
以諸王鎮之洪武中藍玉沙征漠至捕魚兒海獲賽瑪
爾堪商人數百太祖遣官送之還道經巴什伯里其王
克德爾和卓即遣千戶哈瑪爾丹等来朝貢馬及海青
以二十四年七月達京師帝喜賜王綵幣十表裏其使
者皆有賜九月命主事寬徹御史韓敬評事唐鉦使西
域以書諭克德爾和卓曰朕觀普天之下后土之上有
國者莫知其幾雖限山隔海風殊俗異然好惡之情血
氣之類未嘗異也皇天眷佑惟一視之故受天命為天
下主者上奉天道一視同仁俾巨細諸國殊方異類之
君民咸躋乎仁夀而友邦遠國順天事大以保國安民
皇天監之亦克昌焉曩者我中國宋君奢縱怠荒奸臣
亂政天監否德於是命元世祖肇基朔漠入統中華生
民賴以安靖七十餘年至於後嗣不修國政任用非人
致紀綱盡弛強陵弱衆暴寡民生嗟怨上達於天天用
是革其命屬之於朕朕躬握乾符以主黔黎凡諸亂雄
擅聲教違朕命者兵偃之順朕命者德撫之是以三十
年間諸夏奠安外蕃賓服惟元臣曼濟哈喇章等尚率
殘衆生釁寇邊興師致討勢不容已兵至捕魚兒海故元
諸王駙馬率其部屬来降有賽瑪爾堪數百人以貿易
来者朕命官護歸已三年矣使者還王即遣使来貢朕
甚嘉之王其益堅事大之誠通好往来使命不絶豈不
保封國於悠久乎特遣官勞嘉其悉朕意徹等既至王
以其無厚賜拘留之敬鉦二人得還三十年正月復遣
官齎書諭之曰朕即位以来西方諸商来我中國互市
者邊將未嘗阻絶朕復敕吏民善遇之由是商人獲利
彊埸無擾是我中華大有惠於爾國也前遣寬徹等往
爾諸國通好何故至今不返吾於諸國未嘗拘留一人
而爾顧拘留吾使豈理也哉是以近年回回入境者亦
令於中國互市待徹歸放還後諸人言有父母妻子吾
念其至情悉縱遣之今復使使諭爾俾知朝廷恩意毋
梗塞道路致啓兵端書曰怨不在大亦不在小惠不惠
懋不懋爾其惠且懋哉徹乃得還成祖即位之冬遣官
齎璽書綵幣使其國未幾克德爾和卓卒子實默察罕
嗣永樂二年遣使貢玉璞名馬宴賚有加時哈密忠順
王昂克特穆爾為汗郭勒齊毒死實默察罕率師討之
帝嘉其義遣使賚以綵幣令與嗣忠順王托克托敦睦
四年夏来貢命鴻臚寺丞劉特穆爾齎敕幣勞賜與其
使者偕行秋冬暨明年夏三入貢因言賽瑪爾堪本其
先世故地請以兵復之命中官把太李達及劉特穆爾
齎敕戒以審度而行毋輕舉因賜之綵幣六年太等還
言實默察罕已卒弟瑪哈穆特嗣帝即命太等往祭并賜
其新王八年以朝使往賽瑪爾堪者瑪哈穆特待之厚
遣使齎綵幣賜之明年貢名馬文豹命給事中傅安送
其使還賚金織文綺時衛拉特使者言瑪哈穆特將襲
其部落因諭以順天保境之義十一年貢使將至甘肅
命所司宴勞且敕總兵官李彬善遇之明年冬有自西
域還者言瑪哈穆特母及弟相繼卒帝愍之命安齎敕
慰問賚以綵幣已而瑪哈穆特亦卒無子從子諾海色
徹肯嗣十四年春使来告喪命安及中官李達弔祭即
封其嗣子為王賚文綺弓刀甲胄其母亦有賜明年遣
使来貢言將嫁女賽瑪爾堪請以馬市妝奩命中官李
信等以綺帛各五百匹助之十六年貢使蘇格言其王為
從弟烏蘇所弑而自立徙其部落西去更國號曰伊埒
巴爾帝以番俗不足治授蘇格為都督僉事而遣中官
楊忠等賜烏蘇弓刀甲胄及文綺綵幣其頭目呼岱達
等七十餘人並有賜自是奉貢不絶宣德元年帝嘉其
尊事朝廷遣使賜之鈔幣明年入貢授其正副使為指
揮千戶賜誥命冠帶自後使臣多授官三年貢駝馬命
指揮昌英等齎璽書綵幣報之時烏蘇連歲貢而其母
索勒坦哈屯亦連三歲来貢烏蘇卒子額森布哈嗣正
統元年遣使来朝貢方物後亦頻入貢故王烏蘇之壻
保賽音亦遣使来貢十年額森布哈卒額密勒和卓嗣
明年貢馬駝方物命以綵幣賜王及王母景泰三年貢
玉石三千八百斤禮官言其不堪用詔悉收之每二觔
賜帛一匹天順元年命千戶于志敬等以復辟諭其王
且賜綵幣成化元年禮官姚䕫等定西域朝貢期令伊
埓巴爾三歲五歲一貢使者不得過十人自是朝貢遂
稀其國無城郭宫室隨水草畜牧人性獷悍君臣上下
無體統飲食衣服多與衛拉特同地極寒深山窮谷六
月亦飛雪
哈里一名赫嚕在賽瑪爾堪西南三千里去嘉峪關萬
二千餘里西域大國也元駙馬特穆爾既君賽瑪爾堪
又遣其子薩和爾據哈里洪武時賽瑪爾堪及巴什伯
里咸朝貢哈里道遠不至二十五年遣官招諭其王賜
文綺綵幣猶不至二十八年遣給事中傅安郭驥等攜
士卒千五百人往為賽瑪爾堪所留不得達三十年又
遣北平按察使陳德文等往亦久不還成祖踐阼遣官
齎璽書綵幣賜其王猶不報命永樂五年安等還德文
徧歷諸國說其酋長入貢皆以道遠無至者亦於是年
始還德文保昌人采諸方風俗作為歌詩以獻帝嘉之
擢僉都御史明年復遣安齎書幣往哈里其酋薩和爾
巴圖爾遣使隨安朝貢七年達京師復命齎賜物偕其
使往報明年其酋遣使朝貢賽瑪爾堪酋哈里者哈里
酋兄子也二人不相能數搆兵帝因其使臣還命都指
揮拜額爾欽台齎敕諭之曰天生民而立之君俾各遂
其生朕統御天下一視同仁無間遐邇屢嘗遣使諭爾
爾能虔修職貢撫輯人民安於西徹朕甚嘉之比聞爾
與從子哈里搆兵相仇朕為惻然一家之親恩愛相厚
足制外侮親者尚爾乖戾疎者安得協和自今宜休兵
息民保全骨肉共享太平之福因賜綵幣表裏并敕諭
哈里罷兵亦賜綵幣拜額爾欽台既奉使徧詣賽瑪爾
哈喇實哩蘇愛達罕安都呼土魯番火州柳城喀什噶
爾諸國賜之幣帛諭令入朝諸酋長咸喜各遣使偕哈
里使臣貢獅子西馬文豹諸物十一年達京師帝喜御
殿受之犒賜有加自是諸國使臣並皆序哈里於首及
歸命中官李達吏部員外郎陳誠戶部主事李暹指揮
金哈勒巴等送之就齎璽書文綺紗羅布帛諸物分賜
其酋十三年達等還哈里諸國復遣使偕来貢文豹西
馬及他方物明年再貢及還命陳誠齎書幣報之所過
州縣皆宴餞十五年遣使隨誠等来貢明年復貢命李
達等報如初十八年偕和闐拔達克山来貢二十年復
偕和闐来貢宣德二年其頭目達爾罕額布勒来朝貢
馬自仁宗不勤遠略宣宗承之久不遣使絶域故其貢
使亦稀至七年復命中官李貴通西域敕諭哈里酋薩
和爾曰昔朕皇祖太宗文皇帝臨御之日爾等尊事朝
廷遣使貢獻始終如一今朕恭膺天命即皇帝位主宰
萬方紀元宣德小大政務悉體皇祖奉天恤民一視同
仁之心前遣使臣齎書幣往賜道阻而回今已開通特
命内臣往諭朕意其益順天心永篤誠好相與還往同
為一家俾商旅通行各遂所願不亦美乎因賜以文綺
羅錦貴等未至其貢使巴哈哩丹已抵京師卒於館命
官致祭有司營葬尋復遣使隨貴貢駝馬玉石明年春
使者歸復命貴護送賜其王及頭目綵幣是年秋及正
統三年並来貢英宗幼冲大臣務休息不欲疲中國以
事外蕃故遠方通貢者甚少至天順元年復議通西域
大臣莫敢言獨忠義衛吏張昭抗疏切諫事乃止七年
帝以中夏乂安而遠蕃朝貢不至分遣武臣齎璽書綵
幣往諭於是都指揮海榮指揮馬全往哈里然自是来
者頗稀即哈里亦不以時貢嘉靖二十六年甘肅巡撫
楊博言西域入貢人多宜為限制禮官言祖宗故事惟
哈密每年一貢貢三百人送十一赴京餘留關内有司
供給他若哈里哈桑土魯番天方賽瑪爾堪諸國道經
哈密者或三年五年一貢止送三五十人其存留賞賚
如哈密例頃来濫放入京宜敕邊臣恪遵此例濫放者
罪之制可然是時哈里已久不至嗣後朝貢遂絶其國
在西域最強大王所居城方十餘聖壘石為屋平方若
高臺不用梁柱瓦甓中敞虚空數十間窗牖門扉悉雕
刻花文繪以全碧地鋪氊罽無君臣上下男女相聚皆
席地跌坐國人稱其王曰素勒坦猶言君長也男髠首
纏以白布婦女亦白布蒙首僅露雙目上下相呼皆以
名相見止稍屈身初見則屈一足三跪男女皆然食無
七箸有瓷器以葡萄釀酒交易用銀錢大小三等不禁
私鑄惟輸税於酋長用印記無印者禁不用市易皆征
税十二不知斗斛止設權衡無官府但有管事者名曰
達斡亦無刑法即殺人亦止罰錢以姊妹為妻妾居喪
止百日不用棺以布裹屍而葬常於墓間設祭不祭祖
宗亦不祭鬼神惟重拜天之禮無干支朔望每七日為
一轉周而復始歲以二月十月為把齋月晝不飲食至
夜乃食周月始茹葷城中築大土室中置一銅器周圍
數丈上刻文字如古鼎狀游學者皆聚此若中國太學
然有善走者日可三百里有急使𫝊箭走報俗尚侈靡
用度無節土飫饒節候多暖少雨土産白鹽銅鐵金銀
琉璃珊瑚琥珀珠翠之屬多育蠶善為紈綺木有桑榆
柳槐松檜果有桃杏李梨葡萄石榴榖有粟麥麻菽獸
有獅豹馬駝牛羊雞犬獅生於阿珠河蘆林中初生目
閉七日始開土人於目閉時取之調習其性稍長則不
可馴矣其旁近安都呼拔達克山並隸其國
安都呼在哈里西北千三百里東南去賽瑪爾堪亦如
之城居大村周十餘里地平衍無險田土膏腴民物繁
庶稱樂土自永樂八年至十四年偕哈里通貢後不復
至
拔達克山在安都呼東北城周十餘里地廣無險阻山
川明秀人物樸茂浮屠數區壯麗如王居西洋西域諸
賈多販鬻其地故民俗富饒初為哈里酋薩和爾之子
所據永樂六年命内官把太李達賜其酋敕書綵幣並
及喀什噶爾格特朗諸部諭以往来通商之意皆即奉
命自是東西萬里行旅無滯十二年陳誠使其國十八
年遣使来貢命陳誠及内官郭敬齎書幣往報天順五
年其王瑪哈穆特遣使来貢明年復貢命使臣鄂博都
哩襲父職為指揮同知
和闐古國名自漢迄宋皆通中國永樂四年遣使来朝
貢方物使臣辭歸命指揮新中默桑等齎璽書偕行賜
其酋織金文綺其酋都勒斡伊伯格勒遣使者貢玉璞
命指揮尚衡等齎書幣往勞十八年偕哈里拔達克山
諸國貢馬命參政陳誠中官郭敬等報以綵幣二十年
貢美玉賜賚有加二十二年貢馬及方物時仁宗初踐
阼即宴賚遣還先是永樂時成祖欲遠方萬國無不臣
服故西域之使歲歲不絶諸蕃貪中國財帛且利市易
絡繹道途商人率偽稱貢使多攜馬駝玉石聲言進獻
既入關則一切舟車水陸晨昏飲饌之費悉取之有司
郵𫝊困供億軍民疲轉輸比西歸輒緣道遲留多市貨
物東西數千里間騷然繁費公私上下罔不怨咨廷臣
莫為言天子亦莫之恤也至是給事中黃驥極陳其害
仁宗感其言召禮官吕震責譲之自是不復使西域貢
使亦漸稀和闐自古為大國隋唐間侵并戎盧扞彌渠
勒皮山諸國其地益大南距蔥嶺二百餘里東北去嘉
峪關六千三百里大略蔥嶺以南賽瑪爾堪最大以北
於闐最大元末時其主暗弱鄰國交侵人民僅萬計悉
避居山谷生理蕭條永樂中西域憚天子威靈咸修職
貢不敢擅相攻和闐始獲休息漸行賈諸蕃復致富庶
桑麻黍禾宛然中土其國東有白玉河西有綠玉河又
西有黑玉河源皆出崑崙山土人夜視月光盛處入水
採之必得美玉其隣國亦多竊取来獻迄萬歷朝和闐
亦間入貢
實喇蘇近賽瑪爾堪永樂十一年遣使偕哈里愛達罕
喀什噶爾等八國隨拜額爾欽台入貢方物命李達陳
誠等齎敕偕其使往勞十三年冬其酋額布勒津遣使
隨達等朝貢天子方北巡至明年夏始辭還復命誠偕
中官魯安齎敕及白金綵縀紗羅布帛賜其酋十七年
遣使偕伊蘇布哈諸部貢獅子文豹名馬辭還復命安
等送之賜其酋絨錦文綺紗羅玉繫腰磁器諸物時車
駕頻歲北征乏馬遣官多齎綵幣磁器布之實喇蘇及
賽瑪爾堪諸國其酋即遣使貢馬以二十一年八月謁
帝於宣府之行宫原賜之遣還京師其人遂久留内地
不去仁宗嗣位趣之還乃辭去宣德二年貢駝馬方物
授其使臣阿里為都指揮僉事賜誥命冠帶嗣後久不
貢成化十九年與赫嚕賽瑪爾堪巴達實諸國其貢獅
子詔加優賚弘治五年哈密忠順王善巴襲封歸國與
隣境伊瑪格爾酋結婚賽喇蘇酋念其貧偕旁國額布
勒津之酋率其平章蒙古卜台知院孟克各遣人請頒
賜財物助之成婚朝議義之厚賜善巴并賜二國及其
平章知院綵幣嘉靖三年與旁近三十二部並遣使貢
馬及方物其使者各乞蟒衣膝襴磁器布帛天子不能
却量予之自是貢使亦不至
愛達罕西域小部落元太祖盡平西域封子弟為王鎮
之其小者則設官置戍同於内地元亡各自割據不相
統屬洪武永樂間數遣人招諭稍稍来貢地大者稱國
小者止稱地面迄宣德朝效臣職奉表箋稽首闕下者
多至七八十部而愛達罕則永樂十一年與哈里並貢
者也迨十四年魯安等使哈里實喇蘇諸國復便道賜
其酋長文綺然地小不能常貢後竟不至
喀什噶爾亦西域小部落永樂六年巴爾台李達等齎
敕往賜即奉命十一年遣使隨拜額爾欽台入朝貢方
物宣德時亦来朝貢天順七年命指揮劉福普賢使其
地其貢使亦不能常至
伊蘇布哈地近愛達罕永樂十四年使安都呼賽瑪爾
堪者道經其地賜其酋文綺諸物十七年偕隣國實喇
蘇共貢獅豹西馬賚白金鈔幣使臣辭還命魯安等送
之有瑪哈穆特者願留京師從其請成化十九年與賽
瑪爾堪共貢獅子名馬番刀兜羅銷幅諸物賜賚有加
先是宣德六年有伊蘇布哈遣使臣密爾阿里朝貢或
云即伊蘇布哈
呼爾察國微弱四圍皆山鮮草木水流曲折亦無魚蝦
城僅里許悉土屋酋所居亦卑陋俗敬僧永樂十四年
遣使朝貢命所經地皆禮待弘治五年其地回回帕羅
勒温等由海道貢玻璃瑪瑙諸物孝宗不納賜道里費
遣還
竒爾瑪勒永樂中遣使来貢惟獸皮鳥羽罽褐其俗喜
射獵不事耕農西南傍海東北林莽深密多猛獸毒蟲
有逵巷無市肆交易用鐵錢
博斯和勒舊名舒克瑪喇勒嘗有白虎出松林中不傷
人亦不食他獸旬日後不復見國人異之稱為神虎曰
此西方白虎所降精也因改國名其地無大山亦不生
樹木無毒蟲猛獸之害然物産甚簿永樂中嘗入貢
達爾瑪服屬賽瑪爾堪居海中地不百里人不滿千家
無城郭上下皆居板屋知耕植有毛褐布縷馬駝牛羊
刑止箠朴交易皆用銀錢永樂中遣使朝貢賜大統歷
及文綺藥茶諸物
納實哲干東去實喇蘇數日程皆舟行城東平原饒水
草宜畜牧馬有數種最小者高不過三尺俗重僧所至
必供飲食然好氣健鬭鬭不勝者衆嗤之永樂中遣使
朝貢使臣還歷河北轉關中抵甘肅有司皆置宴
密珍城永樂中来貢其國地廣多高山日中為市諸貨
駢集貴中國磁漆器産異香駝馬
日羅國永樂中来貢弘治元年其王伊實干達爾魯密
德哩雅復貢使臣奏求紵絲夏布磁器詔皆予之
密實爾一名密色爾永樂中遣使朝貢既宴賚命五日
一給酒饌果餌所經地皆置宴正統六年王索勒坦阿
實拉呼復来貢禮官言其地極遠未有賜例昔賽瑪爾
堪初貢時賜予過優今宜稍損賜王綵幣十表裏紗羅
各三匹白氁絲布白將樂布各五匹洗白布二十匹王
妻及使臣遞減從之自後不復至
赫嚕近賽瑪爾堪世為婚姻其地山川草木禽獸皆黑
男女亦然宣德七年遣使来朝貢方物正德二年其王
薩和爾索勒坦遣指揮哈濟瑪哈穆特奉貢命齎敕及
金織紵絲綵絹歸賜其王六年復来貢景泰四年偕隣
境三十一部男婦百餘人貢馬二百四十有七騾十二
驢十駝七及玉石碙砂鑌鐵刀諸物天順七年旺默色
亦遣指揮僉事瑪哈穆特實爾巴勒等奉貢賜綵幣表
裏紵絲襲衣擢其使臣為指揮同知從者七人俱為所
鎮撫成化十九年與實喇蘇賽瑪爾堪巴達實共貢獅
子巴達實之長亦稱素勒坦瑪哈穆特景泰七年嘗入貢
至是復偕至弘治三年又與天方諸國貢駝馬玉石
托喇思地小周徑不百里城近山山下有水赤色望之
如火俗佞佛婦人主家柄産牛羊馬駝有布縷毛褐土
宜穄麥無稻交易用錢宣德六年入貢明年命中官李
貴齎璽書奬勞賜文綺綵帛以地小不能常貢
阿蘇近天方賽瑪爾堪幅員甚廣城倚山面川川南流
入海有魚鹽之利土宜耕牧敬佛畏神好施惡鬭物産
富寒暄適節人無飢寒夜鮮寇盜雅稱樂土永樂十七
年其酋雅固沙遣使貢馬及方物宴賚如制以地遠不
能常貢天順七年命都指揮白全等使其國竟不復再
貢
薩和爾在阿蘇西海島中永樂中遣七十七人来貢日
給酒饌果餌異於他國其地山川環抱饒畜産人性樸
直恥鬭好佛王及臣僚處城中庶人悉處城外海産竒
物西域賈人以輕直市之其國人不能識
天方古筠冲地一名天堂又曰穆齊水道自和爾默蘇
四十日始至自呼哩西南行三月始至其貢使多從陸
道入嘉峪關宣德五年鄭和使西洋分遣其儕詣呼哩
聞呼哩遣人往天方因使人齎貨物附其舟偕行往返
經歲市竒珍異寶及麒麟獅子駝雞以歸其國王亦遣
陪臣隨朝使来貢宣宗喜賜賚有加正統元年始命附
瓜哇貢舟還賜幣及勅奬其王六年王遣子賽音德勒
阿里與使臣賽音德勒哈桑珍寶来貢陸行至哈里遇
賊殺使臣傷其子右手盡劫貢物以去命守臣察治之
成化二十三年其國中回回阿里以兄納德游中土四
十餘載欲往雲南訪求乃攜寶物鉅萬至滿剌加附行
人左輔舟將入京進貢抵廣東為市舶中官韋眷侵尅
阿里怨赴京自訴禮官請估其貢物酬其直許訪兄於
雲南時眷懼罪先已夤緣於内帝乃責阿里為間諜假
貢行奸令廣東守臣逐還阿里乃號泣而去弘治三年
其王蘇勒坦阿哈瑪特遣使偕賽瑪爾堪土魯番貢馬駝
玉石正德初帝從御馬太監谷大用言令甘肅守臣訪
求諸番騍馬騸馬番使云善馬出天方守臣因請諭諸
番貢使𫝊達其王俾以入貢兵部尚書劉宇希中官指
議令守臣善擇使者與通事親詣諸番曉諭從之十三
年王賽音布拉克遣使貢馬駝梭幅珊瑚寶石魚牙刀
諸物詔賜蟒龍金織衣及麝香金銀器嘉靖四年其王
伊瑪都爾等遣使貢馬駝方物禮官言西人来貢陕西
行都司稽留半年以上始為具奏所進玉石悉粗惡而
使臣所私貨皆良乞下按臣廉問自今毋得多攜玉石
煩擾道途其貢物不堪者治都司官罪從之明年其國
額穆都喀等八王各遣使貢玉石主客郎中陳九川簡
退其粗惡者使臣怨通事胡士紳亦憾九川因詐為使
臣奏詞誣九川盜玉坐下詔獄拷訊尚書席書給事中
解一貫等論救不聽竟戍邊十一年遣使偕土魯番賽
瑪爾堪哈密諸國来貢稱王者至三十七人禮官舊制
惟哈密與朵顔三衛比歲一貢貢不過三百人三衛地
近盡許入都哈密則十遣其二餘留待於邊若西域則
越在萬里素非屬國難視三衛貢期而所遣使人倍踰
恒數番文至二百餘通皆以索取叛人伊蘭為詞竊恐
託詞窺伺以覘朝廷處分邊臣不遵明例概行起送有
乖法體乞下督撫諸臣遇諸番人入貢分别存留起送
不得概遣入京且嚴飭邊吏毋避禍目前貽患異日貪
納欵之虚名忘禦邊之實策帝可其奏故事諸番貢物
至邊臣驗上其籍禮官為按籍給賜籍所不載許自行
貿易貢使既竣即有餘貲責令攜歸願入官者禮官奏
聞給鈔正德末黠番猾胥交關罔利始有貿易餘貨令
市儈評直官給正鈔之例至是天方及土魯番使臣其
籍餘玉石銼刀諸貨固求準貢物給賞禮官不得已以
正德間例為請許之番使多賈人来輒挟重貲與中國
市邊吏嗜賄侵尅多端類取償於公家或不當其直則
咆哮不止是歲貢使皆黠悍既習知中國情且憾邊吏
之侵尅也屢訴之禮官却不問鎮守甘肅中官陳浩者
當番使入貢時令家奴王洪多索名馬玉石諸物使臣
憾之一日遇洪於衢即執詣官以証實其事禮官言事
關國體須大有處分以服遠人之心乃命三法司錦衣
衛及給事中各遣官一員赴甘肅按治洪迄獲罪十七
年復貢其使臣請游覽中土禮官疑有狡心以非故事
格之二十二年偕賽瑪爾堪土魯番哈密嚕默特諸國
貢馬及方物後五六年一貢迄萬歷中不絶天方於西
域為大國四時常似夏無雨雹霜雪惟露最濃草木皆
資之長養土沃饒粟麥黑黍人皆頎碩男子削髮以布
纏之婦女則徧髮蓋頭不露其面相𫝊回回設教之祖
曰瑪哈穆特者首於此地行教死即葬焉墓頂常有光
日夜不熄後人遵其教久而不衰故人皆向善國無苛
擾亦無刑罰上下安和寇賊不作西土稱為樂國俗禁
酒有禮拜寺月初生其王及臣民咸拜天號呼稱揚以
為禮寺分四方每方九十間共三百六十間皆白玉為
柱黃甘玉為地其堂以五色石砌成四方平頂内用沉
香大木為梁凡五又以黃金為閣堂中垣墉悉以薔薇
露龍涎香和土為之守門以二黑獅堂左有司馬儀墓
其國稱為聖人塜土悉寶石圍牆則黃甘玉兩旁有諸
祖師𫝊法之堂亦以石築成俱極其壯麗其崇奉回回
教如此瓜果諸畜咸如中國西瓜甘瓜有一人不能舉
者桃有重四五觔者雞鴨重有十餘觔者皆諸番所無
也瑪哈穆特墓後有一井水清而甘泛海者必汲以行
遇颶風取水灑之即息當鄭和使西洋時𫝊其風物如
此其後稱王者至二三十人其俗亦漸不如初矣
默德訥回回祖國也地近天方宣德時其酋長遣使偕
天方使臣来貢後不復至相𫝊其初國王瑪哈穆特生
而神靈盡臣服西域諸國諸國尊為布按諾爾猶言天
使也國中有經三十本凡三千六百餘段其書旁行兼
篆草楷三體西洋諸國皆用之其教以事天為主而無
像設每日西向虔拜每歲齋戒一月沐浴更衣居必易
常處隋開皇中其國薩阿巴薩阿廸斡格斯始𫝊其教
入中國迄元世其人徧於四方皆守教不替國中城池
宫室市肆田園大類中土有隂陽星歷醫藥音樂諸技
其織文製器尤巧寒暑應候民殷物繁五榖六畜咸偹
俗重殺不食猪肉嘗以白布蒙頭雖適他邦亦不易其
俗
坤城西域回回種宣德五年其使臣者珠瑪爾丹等来
朝貢駝馬時有開中之令使者即輸米一萬六千七百
石於京倉中鹽及辭還願以所納米獻官帝曰回人善
營利雖名朝貢實圖貿易可酬以直於是予帛四十匹
布倍之其後亦嘗貢自成祖以武定天下欲威制萬方
遣使四出招徕由是西域大小諸國莫不稽顙稱臣獻
琛恐後又北窮沙漠南極冥海東西抵日出沒之處凡
舟車可至者無所不屆自是殊方異域鳥言侏&KR0867;之使
幅輳闕廷歲時頒賜庫藏為虚而四方竒珍異寶名禽
殊獸進獻上方者亦日增月盛盖兼漢唐之盛而有之
百王所莫並也餘威及於後嗣宣德正統朝猶多重譯
而至然仁宗不務遠略踐阼之初即撒西&KR0008;取寶之船停
松花江造舟之役召西域使臣還京敕之歸國不欲疲
中土以奉遠人宣德繼之雖間一遣使尋亦停止以故
邊隅獲休息焉今采故&KR0008;嘗奉貢通名天朝者曰阿繖
曰哈里爾曰沙達瑪曰哈達勒曰薩蘭曰默克埒曰巴
哩輝曰阿里瑪曰托和瑪曰察克拉實曰斡拉實曰布
哈爾曰帕勒曰聶薩固爾曰克實密爾曰特博哩蘇曰
和坦曰和珍曰固紳曰雅克實曰雅爾噶曰榮曰伯曰
烏蘭曰阿敦曰實實城曰色格曰巴延曰克勒恰二十
九部以彊域褊小止稱地面與哈里哈實噶爾薩蘭伊
埓巴勒實喇斯實喇哈雅阿蘇巴丹皆由哈密入嘉峪
關或三年五年一貢入京者不得過三十五人其不由
哈密者更有竒爾瑪勒密爾哈蘭克托伽拉珠葉廸干
拉珠額布勒英格實密竒爾濟蘇伊聶蘇哈勒津十一
地面亦皆通貢
嚕默特去中國絶遠嘉靖三年遣使貢獅子西牛給事
中鄭一鵬言嚕默特非嘗貢之邦獅子非可育之獸請
却之以光聖德禮官席書等言嚕默特不列王會其真
偽不可知近土魯番數侵甘肅而邊吏於嚕默特冊内
察有土魯番之人其狡詐明甚請遣之出關治所獲間
諜罪帝竟納之而令邊臣察治五年冬復以二物来貢
既頒賜其使臣言長途跋涉費至二萬二千餘金請加
賜御史張禄言華夷異方人物異姓留人養畜不惟違
物抑且拂人况養獅日用二羊養西牛日用果餌獸相
食與食人食聖賢皆惡之又調御人役日需供億以光
禄有限之財充人獸無益之費殊為拂經迄返其人却
其物薄其賞明中國聖人不貴異物之意不納乃從禮
官言如弘治賽瑪爾堪例益之二十二年偕天方諸國
貢馬及方物明年還至甘州會迤北賊入寇總兵官楊
信令貢使九十餘人往禦死者九人帝聞褫信職命有
司殯斂歸其喪二十七年三十三年並入貢其貢物有
珊瑚琥珀金剛鑚花瓷器鎖服撒哈剌帳羚羊角西狗
皮捨列猻皮鐵角皮之屬
明史卷三百三十二
