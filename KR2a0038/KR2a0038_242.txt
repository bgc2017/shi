欽定四庫全書
明史卷一百七十九考證
章懋傳懋既貶臨武知縣未行以給事中毛弘等論救
改南京大理左評事(臣)方煒按是時與毛弘同論
救者為御史陳見明實錄謹識
章懋傳及南監缺祭酒遂以懋補之(臣)方煒按懋在
南監時有學政時政等宿弊二疏皆不報見獻徵錄
傳未載謹附識
章懋傳懋為學恪守先儒訓(臣)方煒按懋與羅倫謝
鐸莊㫤陳獻章為一時同志倫嘗立鄉約過嚴懋輒
移書責之見獻徵錄謹附識
章懋傳(從子拯附)為刑部主事正德初忤劉瑾詔下獄
(臣)方煒按拯以决囚不覆於瑾瑾怒誣以復命遲
慢遂有是謫見雷禮列卿記謹識
章懋傳(從子拯附)嘉靖中累官工部尚書(臣)方煒曾
以副都御史撫鄖陽有賑饑弭盗諸政務寧河變改
總理議疏支流築長堤乃濬曺沛自無圩阻與當事
者議弗合見獻徵錄傳未載謹附考
黃仲昭傳仲昭兄深御史深子乾亨行人使滿剌加
(臣)方煒按成化十四年命給事林榮與乾亨往册滿
剌加嗣王還抵洋嶼遭風溺海各廕一子入監爾後
遂罷封使見識大錄謹附識
莊㫤傳弘治七年有薦㫤者奉詔起用(臣)方煒按是
時薦㫤者為都督府經歷周廣榮先是冡宰王恕司
寇張瑄侍郎朱德諸薦疏皆出部檄至是奉特旨㫤
乃起見湛若水所撰墓志謹識
莊㫤傳乃復以為行人副司(臣)方煒按㫤之起也謁
吏部不拜尚書耿裕延接甚恭或疑其倨㫤曰苐求
不失己官外物耳見獻徵錄謹附識
鄒智傳鼐常朝當侍班智告之曰祖宗盛時御史侍班
得面陳政務得失立取進止自後惟退而具疏此君
臣情意所由隔也君幸值維新之日盍倣先朝故事
行之(臣)方煒按是時鼐亦累疏劾安直等乃相繼
罷見明實錄謹附識
鄒智傳讞者承吉意竟謫廣東石城所吏目(臣)方煒
按是時當事者坐智及鼐槩妖言惑衆論死刑部彭
韶辭疾不判案乃獲免獻徵錄謹識
舒芬傳遂乞歸養不許(臣)方煒按是時江西大水决
圩漂舍芬遂疏陳以身係獨子乞歸養見孫琛所撰
行狀謹識
舒芬傳世宗即位召復故官(臣)方煒按正德十五年
八月芬由謫所以外艱歸至嘉靖二年服闋乃應詔
復官見獻徵錄謹識
舒芬傳芬言前者興國太后令旦命婦朝賀如儀今遇
皇太后夀節忽行傳免恐失輕重之宜乞收成命以
彰聖孝帝怒奪俸三月(臣)方煒按是時免命婦朝
賀御史馬明衡朱淛交疏諫上以其妄言思離間并
逮治見實錄謹附考
