欽定四庫全書
明史卷二百三十七
大學士張廷玉等奉敕修
列傳第一百二十五
傅好禮姜志禮
包見捷田大益
馮應京(何棟如王之翰卞孔時)吴宗堯
吴寳秀華鈺(王正志)
傅好禮字伯恭固安人萬歷二年進士知涇縣治最入
為御史嘗陳時政請節游宴停内操罷外戚世封止山
陵行幸又上崇實杜漸諸疏語皆剴直廵按浙江歲大
侵條上荒政行部湖州用便宜發漕折銀萬兩易粟振
饑民改按山東泰安州同知張夀朋當貶秩文選郎謝
廷寀用為永平推官謂州同知六品而推官七品也好
禮馳疏劾其非制廷寀坐停俸夀朋改調好禮尋謝病
歸召進光祿少卿改太常時税使四出海内騷然二十
六年冬奸民張禮等偽為官吏羣小百十人分據近京
要地税民間雜物弗予捶至死好禮極論其害因言自
朝鮮用兵畿民富者貧貧者死思亂已久奈何又虐征
國家縱貧亦不當頭會箕斂括細民續命之脂膏况奸
徒所得千萬輸朝廷者什一耳陛下何利為之奏入四
日未報復具疏請帝大怒傳旨鐫三級出之外大理卿
吴定疏救帝益怒謫好禮大同廣昌典史定鐫三級調
邊方言官復交章論救斥定為民既而帝思好禮言下
其疏命厰衛嚴緝逮禮等二十八人詔獄其害乃除好
禮之官未幾請急歸家居十五年卒天啟中贈太常卿
姜志禮字立之丹陽人萬歷十七年進士歴建昌衢州
推官入為大理評事三十三年以囚多瘐死疏言犴狴
之間一日斃十五人積日而計亦何紀極又况海内小
民罹災祲而轉死溝壑及為礦税所羅織貂璫所攫噬
含冤畢命者又復何限乞亟為矜宥勿久淹繋且盡除
礦税毋使宵人竊弄魁柄賊害烝黎不報歴刑部員外
出為泉州知府遷廣東副使並有聲進山東右參政分
守登萊福王封國河南詔賜田二百萬畝跨山東湖廣
境既之國遣中官徐進督山東賦勢甚張志禮抗疏曰
臣所轄二郡民不聊生且與倭鄰不宜有藩府莊田以
擾兹土也明甚且自高皇帝迄今累十餘世封王子弟
多矣有賜田二萬頃延連數十郡者乎繼此而封尚有
瑞惠桂三王也倘比例以請將予之乎不予之乎况國
祚靈長久且未艾嗣是天家子孫各援今日故事以請
臣恐方内土田不足共諸藩分裂也帝大怒貶三秩為
廣西僉事久之遷江西參議天啟三年由浙江副使入
為尚寳少卿尋進卿河南進玉璽魏忠賢欲志禮疏獻
之志禮不可忠賢怒令私人劾其衰老遂乞休詔加太
常少卿致仕已而削奪崇禎初復官志禮性淳樸所居
多政績亦以行誼稱於鄉
包見捷雲南臨安衛人萬歷十七年進士改庶吉士授
戶科給事中屢遷都給事中奸人李本立請採珠廣東
帝命中官李敬偕往見捷極言其害不聽時小人蠭起
言利千戶李仁請税湖口商舟命中官李道往主簿田
應璧請賣兩淮没官餘鹽令税使魯保兼理見捷等並
力爭頃之令道保節制有司見捷又陳不便者數事皆
不報益都知縣吴宗堯劾税使陳增不法見捷因請盡
罷礦税無已先撤增還未幾天津税使王朝死見捷請
勿遣代忤旨切責以馬堂代朝見捷又劾堂保及浙江
劉忠帝不納益遣高宷暨祿李鳳𣙜税於京口儀真廣
東並專敕行事又以奸人閻大經言命高淮徵税遼東
見捷等累請停罷至是言遼左神京肩臂視他鎮尤重
奸徒敢為禍首陛下不懲以三尺急罷開採則遼事必
不可為而國步且隨之矣遼東撫按及山海主事吴鍾
英相繼爭皆不納時中外爭礦税者無慮百十疏見捷
言尤數帝心銜之居數日又率司官極論乃謫見捷貴
州布政司都事餘停俸一年大學士沈一貫給事中張
完璧等先後論救完璧等亦坐停俸見捷等尋疾去三
十四年起興業知縣累遷太僕少卿久之以右僉都御
史廵撫江西光宗即位召拜吏部右侍郎明年卒官
田大益字博真四川定遠人萬歷十四年進士授鍾祥
知縣擢兵科給事中疏論日本封貢可虞又言東征之
役在將士則當據今日之斬馘以論功在主帥則當視
後日之成敗以定議時韙其言母喪除起補戶科二十
八年十月疏言陛下受命日久驕泰乘之布列豺狼殄
滅善類民無所措靡不蓄怨含憤覬一旦有事願陛下
惕然警覺敬天地嚴祖宗毋輕臣工毋戕民命毋任□
人毋縱羣小毋務暴刻毋甘怠荒急改敗轍遵治規用
保祖宗無疆之業未幾極陳礦税六害言内臣務為劫
奪以應上求礦不必穴而税不必商民間邱隴阡陌皆
礦也官吏農工皆入税之人也公私騷然脂膏殫竭向
所謂軍國正供反致缺損即令有司威以刀鋸祇足驅
民而速之亂耳此所謂斂功必蹶也陛下嘗以礦税之
役為裕國愛民然内庫日進不已未嘗少佐軍國之需
四海之人方反唇切齒而冀以計智甘言掩天下耳目
其可得乎此所謂名偽必敗也財積而不用祟將隨之
脱巾不已至於揭竿適為奸雄睥睨之資此時雖家給
人予亦且蹴之覆之而不可及矣此所謂賄聚必散也
夫衆心不可傷也今天下上自簪纓下至耕夫貶婦茹
苦含辛搤掔側目而無所控訴者蓋已久矣一旦土崩
勢成家為讐人為敵衆心齊倡而海内因以大潰此所
謂怨極必亂也國家全盛二百三十餘年已属陽九而
東征西討以求快意上之蕩主心下之耗國脈二豎固
而良醫走死氣索而大命傾此所謂禍遲必大也陛下
矜奮自賢沈迷不返以豪璫奸弁為腹心以金錢珠玉
為命脈藥石之言褎如充耳即令逢干剖心臯夔進諫
亦能能解其惑哉此所謂意迷難救也此六者今之大
患臣畏死不言則負陛下陛下拒諫不納則危宗社願
深察而力反之皆不報明年疏論湖廣税監陳奉救僉
事馮應京忤旨切責時武昌民以應京被逮羣聚鼓譟
欲殺奉奉逃匿楚府以免大益因上言陛下驅率狼虎
飛而食人使天下之人剝膚而吸髓重足而纍息以致
天災地坼山崩川竭釁自上䦕憤由怨積奈何欲塗民
耳目以自解釋謾曰權宜哉今楚人以奉故沈使者不
返矣且欲甘心廵撫大臣矣中朝使臣不敢入境偵緩
急踰兩月矣四方觀聽惟在楚人臣意陛下必且曠然
易慮立罷礦税以靖四方奈何猶戀戀不能自割也夫
天下至貴而金玉珠寳至賤也積金玉珠寳若泰山不
可市天下尺寸地而失天下又何用金玉珠寳為哉今
四方萬姓見陛下遇楚事而無變志知禍必不解必且
羣起為變此時即盡戮諸璫以謝天下寧有濟耶帝怒
留中又明年遷兵科都給事中時兩京缺尚書三侍郎
十科道九十四天下缺廵撫三布按監司六十六知府
二十五大益力請簡補亦不聽三十一年江西税監潘
相請勘合符牒勿經郵傳廵按御史吴達可駁之不聽
大益復守故事力爭竟如相請囚使王朝嘗言近京采
煤歲可獲銀五千乃率京營兵劫掠西山諸處煤戶洶
洶朝以阻撓聞有旨逮治皆入都城訴失業状沈一貫
等急請罷朝且擬敇諭撫按未得命大益言國家大柄
莫重於兵朝擅役禁軍請急誅為無將之戒御史沈正
隆給事中楊應文白瑜亦疏諫帝俱不納俄用中官陳
永夀奏乃召朝還遼東税監高淮擁精騎數百至都城
大益言祖制人臣不得弄兵淮本歸掃除之役盜兵權
包禍心罪當誅帝亦不問明年八月極陳君德缺失言
陛下專志財利自私藏外絶不措意中外羣工因而泄
泄君臣上下曾無一念及民空言相蒙人怨天怒妖祲
變異罔不畢集乃至皇陵為發祥之祖而災孝陵為創
業之祖而災長陵為奠鼎之祖而亦災天欲蹶我國家
章章明矣臣觀十餘年來亂政亟行不可枚舉而病源
止在貨利一念今聖諭補缺官矣釋繋囚矣然礦税不
撤而羣小猶恣横閭閻猶朘削則百工之展布實難而
罪罟之羅織必衆缺官雖補繋囚雖釋曾何益哉陛下
中歲以來所以掩聰明之質而甘蹈貪愚暴亂之行者
止為家計耳不知家之盈者國必喪如夏桀隕於瑶臺
商紂焚於寳玉幽厲啟戎於榮夷桓靈絶統於私鬻德
宗召難於瓊林道君兆禍於花石覆轍相仍昭然可鍳
陛下邇來亂政不減六代之季一旦變生其何以託身
於天下哉居月餘復以星變乞固根本設防禦罷礦税
帝皆不省又明年以久次添注太常少卿卒官大益性
骨鯁守官無他營數進危言卒獲免禍蓋時帝倦勤上
章者雖千萬言大率屏置弗閱故也
馮應京字可大盱眙人萬歷二十年進士為戶部主事
督薊鎮軍儲以廉幹聞尋改兵部進員外郎二十八年
擢湖廣僉事分廵武昌漢陽黃州三府繩貪墨摧奸豪
風采大著税監陳奉恣横廵撫支可大以下唯諾惟謹
應京獨以法裁之奉掊克萬端至伐塜毁屋刳孕婦溺
嬰兒其年十二月有諸生妻被辱訴上官市民從者萬
餘哭聲動地蠭涌入奉廨諸司馳救乃免應京捕治其
爪牙奉怒陽餉食而置金其中應京復暴之益慚恨明
年正月置酒邀諸司以甲士千人自衛遂舉火箭焚民
居民羣擁奉門奉遣人擊之多死碎其屍擲諸途可大
噤不敢出聲應京獨抗疏列其九大罪奉亦誣奏應京
撓命凌敇使帝怒命貶雜職調邊方給事中田大益御
史李以唐等交章劾奉乞宥應京帝益怒除應京名是
時襄陽通判邸宅推官何棟如棗陽縣知縣王之翰亦
忤奉被劾詔宅之翰為民棟如遣逮俄以都給事中楊
應文論救遂并逮應京宅之翰三人頃之奉又誣劾武
昌同知卞孔時抗拒孔時亦被逮緹騎抵武昌民知應
京獲重譴相率痛哭奉乃大書應京名列其罪榜之通
衢士民益憤聚數萬人圍奉廨奉窘逃匿楚王府遂執
其爪牙六人投之江并傷緹騎詈可大助虐焚其府門
可大不敢出奉潛遣參隨三百人引兵追逐射殺數人
傷者不可勝計日已晡猶紛拏應京囚服坐檻車曉以
大義乃稍稍解散奉匿楚府逾月不敢出亟請還京大
學士沈一貫因極言奉罪請立代還言官亦爭以為請
帝未許俄江西税監李道亦奏奉侵匿状乃召還隸其
事於承天守備杜茂頃之東厰奏緹騎有死者帝愠甚
手詔内閣欲究主謀一貫言民心宜靜請急遣重臣代
可大拊循因以侍郎趙可懷薦帝乃褫可大官令可懷
馳往未至可大已遣兵護奉行舟車相銜數里不絶可
懷入境亦遣使護之奉得迤邐去應京之就逮也士民
擁檻車號哭車不得行既去則家為位祀之三郡父老
相率詣闕訴冤帝不省吏科都給事中郭如星刑科給
事中陳維春更連章劾奉帝怒謫兩人邊方雜職繋應
京等詔獄拷訊久之不釋應京乃於獄中著書昕夕無
倦三十二年九月星變修省廷臣多請釋繋囚於是應
京及宅棟如獲釋之翰先瘐死而孔時繋獄如故應京
志操卓犖學求有用不事空言為淮西士人之冠出獄
三年卒天啟初贈太常少卿諡恭節何棟如無錫人居
官守正既為奉所䧟襄陽人赴闕訴冤不聽及出獄削
籍歸家居十七年天啟初始起南京兵部主事會遼陽
陷時議募兵棟如自請行遂齎帑金赴浙江得六千七
百人甫至而廣寧復陷又自請出關視形勢乃進太僕
少卿充軍前贊畫棟如志銳而才疎初在浙不能無浮
費所募兵畏出關多逃亡及兩疏論熊廷弼王化貞功
罪給事中蔡思充朱童蒙御史陳保泰遂交章劾之棟
如疏辨因請非時考察京官用親朋黨朝貴大恨遂下
詔獄搒掠備至五年秋坐贓戍滁州崇禎初復官致仕
卒王之翰絳州人官棗陽力阻開礦遂被逮拷死天啟
初贈光祿少卿孔時既長繋廷臣救者數十上帝皆不
省四十一年萬夀節葉向高復以為言乃削籍放還熹
宗立起南京刑部員外郎
吴宗堯字仁叔歙縣人萬歷二十三年進士授益都知
縣性強項中官陳增以開礦至誣奏福山知縣韋國賢
阻撓被逮削籍守令多屈節如属吏宗堯獨具賓主禮
增黨程守訓宗堯邑子也宗堯惡其奸不與通驛丞金
子登說增開孟坵山礦宗堯叱其欺罔子登懼搆於增
日徵千人鑿山多捶死又誣富民盜礦三日捕繋五百
人二十六年九月宗堯盡發增不法事帝得疏意動持
不下會給事中包見捷極論增罪請撤還帝責增令檢
下見捷同官郝敬復請治增罪帝乃不悦責宗堯狂逞
要名已而山東廵撫尹應元劾增背旨虐民二十罪帝
遂發怒切責應元削宗堯籍敬復抗疏諫帝益怒奪俸
一年并奪應元俸增遂劾宗堯阻撓礦務且令守訓誣
訐之帝既遣逮治御史劉景辰給事中侯慶遠爭之不
聽使者至民大譁欲殺增宗堯行民哭聲震地既至下
詔獄拷訊繋經年禮部郎鮑應鰲等言於沈一貫曰南
康守吴寳秀已得安居牖下宗堯何獨不然一貫揭入
即釋為民未幾卒天啟時贈光祿少卿賜祭錄一子
吴寳秀字汝珍平陽人萬歷十七年進士授大理評事
歴寺正出為南康知府湖口税監李道横甚寳秀不與
通漕舟南還乘風揚帆入湖口道欲𣙜其貨遣卒急追
之舟覆有死者道遣吏捕漕卒寳秀拒不發道怒劾寳
秀及星子知縣吴一元青山廵檢程資阻撓税務詔俱
逮治給事中楊應文等請下撫按公勘大學士沈一貫
吏部尚書李戴國子祭酒方從哲等交章為言俱不報
寳秀妻陳氏慟哭請偕行寳秀不可乃括餘貲及簪珥
付其妾曰夫子行以為路費夜自經死寳秀至京下詔
獄大學士趙志臯上言頃臣臥病聞中外人情洶洶皆
為礦税一事南康守吴寳秀逮繋時其妻至投繯自盡
闔郡號呼幾成變亂事關民生向背宗社安危臣不敢
以將去之身隱默而不言星子民陳英者方廬墓約儒
士熊應鳳等走京師伏闕訟冤乞以身代於是撫按及
南北諸臣論救者疏十餘上帝皆不省一日司禮田義
彙諸疏進御前帝怒擲地義從容拾起復進之叩首曰
閣臣跪候朝門外不奉處分不敢退帝怒稍平取閱閣
臣疏命移獄刑部皇太后亦聞陳氏之死從容為帝言
至九月與一元等並釋為民歸家踰年卒初南康士民
建祠特祀陳氏後合寳秀祀之天啟中贈太僕少卿賜
祭錄其一子
華鈺字德夫丹徒人萬歷二十三年進士授荆州推官
税監陳奉僕直馳府署中鈺笞之奉佯謝銜之刺骨奉
所受敕止江税乃故移之市又倍蓰征之稍與辨輒毆
擊破面商賈怖匿負擔者不敢出其途鈺白御史嚴戢
奉益恨奉欲𣙜沙市税沙市人羣起逐之奉疑鈺所使
已欲𣙜黃州團風鎮税復為鎮民所逐奉又疑經歴車
重任教之遂上疏極論鈺重任阻撓罪并及廵按御史
曹楷襄陽知府李商耕黃州知府趙文煥荆門知州高
則巽等數十人帝切責楷貶商耕等三人官鈺重任皆
被逮時二十七年八月也既至下鎮撫獄訊治俾引御
史楷鈺堅不承繋獄中初吴宗堯吴寳秀皆不久即釋
帝欲痛折辱以懼之於是鈺與馮應京王正志等先後
十餘人悉長繋廷臣論救章數上皆不報獄中有鳥形
類鶴而小怪鳴則逮者至一夕鳥鳴甚哀鈺起坐俟之
則應京至居久之語鈺以主靜窮理之學日相與妍究
三十二年六月長陵災肆赦鈺與重任並釋為民家居
四年卒天啟中贈尚寳少卿賜祭錄一子王正志祥符
人萬歷二十六年進士除富平知縣二十八年税使梁
永趙欽肆虐正志捕其黨李英杖殺之因極論二人不
法罪欽亦以李英事訐奏帝怒命逮之給事中陳惟春
言正志劾欽罪多宜提訊欽所劾正志事宜下撫按覈
實免其逮繋御史李時華亦言近日所逮吴應鴻勞飬
魁蔡如川甘學書及正志等俱宜敕下撫按勘虚實不
得以一人單詞枉害良善皆不報未幾梁永亦訐正志
帝命諸抗違欺隱者悉指名劾奏重治之宦官益張長
吏皆喪氣正志擊詔獄四年三十一年夏瘐死天啟時
贈祭廕子皆眎鈺自礦税興中使四出跆藉有司謗書
一聞駕帖立下二十四年則遼東參將梁心二十五年
則山東福山知縣韋國賢二十六年則山東益都知縣
吳宗堯二十七年則江西南康知府吳寳秀星子知縣
吳一元山東臨清守備王煬二十八年則廣東新會在
籍通判吳應鴻舉人勞養魁鍾聲朝梁斗輝雲南尋甸
知府蔡如川趙州知州甘學書及正志二十九年則湖
廣按察僉事馮應京襄陽通判邸宅推官何棟如棗陽
知縣王之翰武昌同知卞孔時江西饒州通判陳竒可
三十年則鳳陽臨淮知縣林錝三十四年則陕西咸陽
知縣宗時際三十五年則陕西咸寧知縣滿朝薦三十
七年則遼東海防同知王邦才參將李獲陽皆幽繋詔
獄久者至十餘年煬應鴻獲陽斃獄中其他削籍貶官
有差至士民幽繋死亡者尤不可勝紀也
贊曰神宗二十四年軍府千戶仲春請開礦助大工遂
命戶部錦衣官各一人同仲春開採給事中程紹言嘉
靖中採礦費帑金三萬餘得礦銀二萬八千五百得不
償失因罷其役給事中楊應文繼言之皆不納由是卑
秩冗僚下至市井黠桀奮起言利而璫使四出毒流海
内民不聊生至三十三年乃罷嗣是軍興徵發加派再
三府庫未充膏脂已竭明室之亡於是決矣
明史卷二百三十七
