欽定四庫全書
明史卷二百九十八考證
倪瓚𫝊自號雲林居士(臣)章宗瀛按書畫譜云瓚别
號五曰荆蠻民争名居士朱陽舘主蕭閑仙卿雲林
子雲林多用以題詩畫故尤著謹附考
為人有潔癖(臣)章宗瀛按畫史會要云元鎮素有潔
癖人號倪迂謹附識
士信以幣乞畫瓚又斥去(臣)章宗瀛按書畫譜元鎮
好僧寺一住必旬日篝燈木榻蕭然宴坐時操紙茟
作竹石小景客求必與一時好事者購之價值數十
金張士誠弟以幣求其筆元鎮怒曰予生不為王門
畫師即裂其絹而却其幣謹附考
徐舫𫝊年六十八以疾卒於家舊本作丙午春卒於
家(臣)章宗瀛按𫝊中並未叙年譜干支此處突書丙
午春究未詳何代何年也考明太祖洪武元年乃在
戊申計丙午先戊申二年則尚在元順帝時矣上文
已書舫卒時年歲下復叙干支體例亦不合獻徵錄
作以疾卒謹据改
劉閔𫝊訓徒鄰邑舊本無徒字(臣)章宗瀛按訓鄰邑
句文義未明謹據莆田縣志加一徒字下句一則字
刪以敷勻刻
孫一元不知何許人(臣)章宗瀛按獻徵錄一元關中
人年十三誦古六經文不為舉子章句獨居一室家
人罕窺其面十八入終南山繼入太白山(云云)謹附
考
時有郡守徵畫工繪屋壁(臣)章宗瀛按分省人物考作
郡守曺姓謹附考
守入覲鍂曺問曰(臣)章宗瀛按分省人物考作鍂曺
王問沈先生謹附考
明史卷二百九十八考證
