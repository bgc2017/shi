欽定四庫全書
明史卷三百三十一
大學士張廷玉等奉敕修
列𫝊第二百一十九
西域三
烏斯藏大寳法王大乘法王
大慈法王闡化王
贊善王護教王
闡教王輔教王
西天阿難功德國西天尼巴勒國
朵甘烏斯藏行都指揮使司
長河西魚通寧遠宣慰司
董卜韓胡宣慰司
烏斯藏在雲南西徼外去雲南麗江府千餘里四川馬
湖府千五百餘里陜西西寧衛五千餘里其地多僧無
城郭羣居大土臺上不食肉娶妻無刑罰亦無兵革鮮
疾病佛書甚多楞伽經至萬卷其土臺外僧有食肉娶
妻者元世祖尊帕克斯巴為大寳法王錫玉印既沒賜
號皇天之下一人之上宣文輔治大聖至德普覺真智
佐國如意大寳法王西天佛子大元帝師自是其徒嗣
者咸稱帝師洪武初太祖懲唐吐藩之亂思制御之惟
因其俗尚用僧徒化導為善乃遣使廣行招諭又遣陜
西行省員外郎許允德使其地令舉元故官赴京授職
於是烏斯藏攝帝師蘭戬巴藏布先遣使朝貢五年十
二月至京帝喜賜紅綺禪衣及鞵帽錢物明年二月躬
自入朝上所舉故官六十人帝悉授以職改攝帝師為
熾盛佛寳國師仍錫玉印及綵幣表裏各二十玉人製
印盛帝眎玉未美令更製其崇敬如此暨辭還命河州
衛遣官齎敕偕行招諭諸番之未附者冬元帝師之後
索諾木戬巴藏布元國公格埓克斯戬藏巴勒藏布並
遣使乞玉印廷臣言已嘗給賜不宜復予乃以文絳賜
之七年夏佛寳國師遣徒来貢秋元帝師帕克斯巴
之後公噶勒藏巴勒藏布及烏斯藏僧達爾瑪巴拉遣
使来朝請封號詔授帝師後人為圓智妙覺弘教大
國師烏斯藏僧為灌頂國師並賜玉印佛寳國師復遣
其徒来貢上所舉土官五十八人亦皆授職九年達爾
瑪巴拉遣使来貢十一年復貢奏舉故官十六人為宣
慰招討等官亦皆報允十四年復貢其時蘭戬巴藏布
已卒有僧哈里瑪者國人以其有道術稱之為尚師成
祖為燕王時知其名永樂元年命司禮少監侯顯僧智
光齎書幣往徵其僧先遣人來貢而躬隨使者入朝四
年冬將至命駙馬都尉沐昕往迎之既至帝延見於奉
天殿明日宴華盖殿賜黃金百白金千鈔二萬綵幣四
十五表裏法器䄄褥鞍馬香果茶米諸物畢備其從者
亦有賜明年春賜儀仗銀瓜牙㐲骨朵魫燈紗燈香合
拂子各二手爐六繖盖一銀交椅銀足踏銀盆銀罐青
圓扇紅圓扇拜褥帳幄各一幡幢四十有八鞍馬二散
馬四帝將薦福於高帝后命建普度大齋於靈谷寺七
日帝躬自行香於是卿雲甘露青鳥白象之屬連日畢
見帝大悦侍臣多獻賦頌事竣復賜黃金百白金千寳
鈔二千綵幣表裏百二十馬九其徒灌頂圓通善慧大
國師達實布嚕克格埒克斯等亦加優賜遂封噶爾瑪
為萬行具足十方最勝圓覺妙智慧善普應佑國演教
如来大寳法王西天大善自在佛領天下釋教賜印誥
及金銀鈔綵幣織金珠袈裟金銀器鞍馬命其徒布隆
巴斡桑爾結琳沁為灌頂圓修淨慧大國師高日斡沁
布為灌頂通悟弘濟大國師科爾羅格埒克嘉木藏巴勒藏布
為灌頂弘智淨戒大國師並賜印誥銀鈔綵幣已命哈
里瑪赴五臺山建大齋再為高帝后薦福賜予優厚六
年四月辭歸復賜金幣佛像命中官護行自是迄正統
末入貢者八已法王卒久不奉貢弘治八年王噶爾瑪
巴勒始遣使来貢十二年兩貢禮官以一歲再貢非制請
裁其賜賚從之正德元年来貢十年復来貢時帝惑近
習言謂烏斯藏僧有能知三生者國人稱之為活佛欣
然欲見之考永宣間陳誠侯顯入番故事命中官劉允
乘𫝊往迎閣臣梁儲等言西番之教邪妄不經我祖宗
朝雖嘗遣使盖因天下初定藉以化導愚頑鎮撫荒服
非信其教而崇奉之也承平之後累朝列聖止因其來朝
而賞賚之未嘗輕辱命使遠涉其地今忽遣近侍往送
幢幡朝野聞之莫不駭愕而允奏乞鹽引至數萬動撥
馬船至百艘又許其便宜處置錢物勢必攜帶私鹽騷
擾郵𫝊為官民患今蜀中大盜初平瘡痍未起在官已
無餘積必至苛歛軍民鋌而走險盜將復發况自天全
六番出境涉數萬之程歷數歲之久道途絶無郵置人
馬安從供頓脱中途遇宼何以禦之虧中國之體納外
番之侮無一可者所齎敕書臣等不敢撰擬帝不聽禮
部尚書毛紀六科給事中葉相十三道御史周倫等並
切諫亦不聽允行以珠琲為幡幢黃金為供具賜其僧
金印犒賞以鉅萬計内庫黃金為之罄盡敕允往返以
十年為期所攜茶鹽以數十萬計允至臨清漕艘為之
阻滯入峽江舟大難進易以&KR1467;&KR1139;相連二百餘里及抵
成都日支官廪百石蔬菜銀百兩錦官驛不足取傍近
數十驛供之治入番器物估直二十萬守臣力争減至
十三萬工人雜造夜以繼日居歲餘始率將校十人士
千人以行越兩月入其地所謂活佛者恐中國誘害之
匿不出見將士怒欲脇以威番人夜襲之奪寳貨器械
以去將校死者二人卒數百人傷者半之允乘善馬疾
走僅免返成都戒部下弗言而以空函馳奏至則武宗
已崩世宗召允還下吏治罪嘉靖中法王猶數入貢迄
神宗朝不絶時有僧索諾木嘉木磋者能知己往未来事
稱活佛順義王諳達亦崇信之萬歷七年以迎活佛為
名西侵衛拉特為所敗此僧戒以好殺勸之東還諳達
亦勸此僧通中國乃自甘州遺書張居正自稱釋迦摩
尼比邱求通貢饋以儀物居正不敢受聞之於帝帝命
受之而許其貢由是中國亦知有活佛此僧有異術能
服人諸番莫不從其教即大寳法王及闡化諸王亦皆
俯首稱弟子自是西方止知奉此僧諸番王徒擁虛位
不復能施其號令矣
大乘法王者烏斯藏僧科爾結斯巴也其徒亦稱為尚
師永樂時成祖既封哈里瑪又聞科爾結斯巴有道術
命中官齎璽書銀幣徵之其僧先遣人貢舍利佛像遂
偕使者入朝十一年二月至京帝即延見賜藏經銀鈔
綵幣鞍馬茶果諸物封為萬行圓融妙法最勝真如慧
智弘慈廣濟護國演教正覺大乘法王西天上善金剛
普應大光明佛領天下釋教賜印誥袈裟幡幢鞍馬繖
噐諸物禮之亞於大寳法王明年辭歸賜加於前命中
官護行後數入貢帝亦先後命中官喬来喜楊三保齎
賜佛像法器袈裟禪衣絨錦綵幣諸物洪熙宣德間並
来貢成化四年其王旺布遣使来貢禮官言無法王印
文且從洮州入非制宜減其賜物使者言所居去烏斯
藏二十餘程涉五年方達京師且所進馬多乞給全賜
乃命量增十七年来貢弘治元年其王桑結斡遣使来
貢故事法王卒其徒自相繼承不由朝命三年輔教王
遣使奉貢奏舉大乘法王襲職帝但納其貢賜賚遣還
不命襲職正德五年遣其徒綽爾吉鄂則爾等從河州
衞入貢禮官以其非貢道請減其賞並治指揮徐經罪
從之已綽爾吉鄂則爾有寵於帝亦封大德法王十年
僧旺布索諾木嘉木燦巴勒藏布遣使来貢乞襲大乘
法王禮官失于稽考竟許之嘉靖十五年偕輔教闡教
諸王来貢使者至四千餘人帝以人數踰額減其賞并
治四川三司官濫送之罪初成祖封闡化等五王各有
分地惟二法王以遊僧不常厥居故其貢期不在三年
之列然終明世奉貢不絶云
大慈法王名沙克嘉伊實烏斯藏僧稱為尚師者也永
樂中既封二法王其徒争欲見天子邀恩寵于是来者
趾相接沙克嘉伊實以十二年入朝禮亞大乘法王明
年命為妙覺圓通慈慧普應輔國顯教灌頂弘善西天
佛子大國師賜之印誥十四年辭歸賜佛經佛像法仗
僧衣綺帛金銀噐且御製贊詞賜之其徒益以為榮明
年遣使来貢十七年命中官楊三保齎佛像衣幣往賜
二十一年復来貢宣德九年入朝帝留之京師命成國
公朱勇禮部尚書胡濙持節冊封為萬行妙明真如上
勝清淨般若弘照普慧輔國顯教至善大慈法王西天
正覺如来自在大圓通佛宣宗崩英宗嗣位禮官先奏
汰番僧六百九十人正統元年復以為請命大慈法王
及西天佛子如故餘遣還不願者減酒饌廪餼自是輦
下稍清西天佛子者能仁寺僧智光也本山東慶雲人
洪武永樂中數奉使西國成祖賜號國師仁宗加號圓
融妙慧淨覺弘濟輔國光範演教灌頂廣善大國師賜
金印冠服金銀噐至是復加西天佛子初太祖招徕番
僧本藉以化愚俗弭邊患授國師大國師者不過四五
人至成祖兼崇其教自闡化等五王及二法王外授西
天佛子者二灌頂大國師者九灌頂國師者十有八其
他禪師僧官不可悉數其徒交錯於道外擾郵𫝊内耗
大官公私騷然帝不恤也然至者猶即遣還及宣宗時
則久留京師耗費益甚英宗初年雖多遣斥其後加封
號者亦不少景泰中封番僧沙克嘉為弘慈大善法王班
珠爾藏布為灌頂大國師英宗復辟務反景帝之政降
法王為大國師大國師為國師成化初憲宗復好番僧
至者日衆札克巴嘉木燦札實巴勒琳沁札勒等以祕
密教得幸並封法王其次為西天佛子他授大國師國
師禪師者不可勝紀四方奸民投為弟子輒得食大官
每歲耗費鉅萬廷臣屡以為言悉拒不聽孝宗踐阼清
汰番僧法王佛子以下皆遞降驅還本土奪其印誥由
是輦下復清弘治六年帝惑近習言命取琳沁札勒等
詣京言官交章力諫事乃寢十三年命為故西天佛子
珠卜且琳沁建塔工部尚書徐貫等言此僧無益於國
營墓足矣不當建塔不從尋命納克布嘉木燦三人為灌
頂大國師帝崩禮官請黜異教三人並降禪師既而武
宗蠱惑侫倖復取琳沁札納至京命為灌頂大國師以
先所降禪師三人為國師帝好習番語引入豹房由是
番僧復盛封納克布嘉木燦及札克巴藏布為法王納
克布琳沁及綽爾濟羅哲依為西天佛子已封琳沁巴
勒丹為大慶法王給番僧度牒三千聽其自度或言大
慶法王即帝自號也綽爾吉鄂則爾者烏斯藏使臣留
豹房有寵封大德法王乞令其徒二人為正副使還居
本土如大乘法王例入貢且為二人請國師誥命入番
設茶禮官劉春等執不可帝不聽春等復言烏斯藏遠
在西方性極頑獷雖設四王撫化而其来貢必為節制
若令齎茶以往賜之誥命彼或假上旨以誘諸番妄有
所干請從之則非法不從則生釁害不可勝言帝乃罷
設茶敇而予之誥命帝時益好異教常服其服誦習其
經演法内厰綽爾吉鄂則爾輩出入豹房與權倖雜處
氣燄灼然及二人乘𫝊歸所過驛騷公私咸被其患世
宗立復汰番僧法王以下悉被斥後世宗崇道教益黜
浮屠自是番僧鮮至中國者
闡化王者烏斯藏僧也初洪武五年河州衞言烏斯藏
帕克穆珠巴之地有僧曰札木揚沙克嘉藏布元時封
灌頂國師為番人推服今朵甘酋薩木珠卜戬藏與衮
鄂爾搆兵若遣此僧撫諭朵甘必内附帝如其言仍封
灌頂國師遣使賜玉印綵幣明年其僧使酋長索諾木
藏布貢佛像佛書舍利是時方命佛寳國師招諭番人
於是帕克穆珠巴僧等自稱年巴持遣使進表及方物
帝厚賜之年巴持者其地首僧之稱也八年正月設帕
克穆珠巴萬戶府以番酋為之已而札木揚沙克嘉卒授
其徒索諾木扎克巴伊嘉木藏布為灌頂國師二十一
年上表稱病舉弟吉喇實巴勒戬藏巴勒藏布自代遂
授灌頂國師自是三年一貢成祖嗣位遣僧智光往賜
永樂元年遣使入貢四年封為灌頂國師闡化王賜螭
紐玉印白金五百兩綺衣三襲錦帛五十匹巴茶二百
斥明年命與護教贊善二王必里恭斡國師及必哩朵
甘隆達諸衛川藏諸族復置驛站通道往來十一年中
官楊三保使烏斯藏還其王遣從子札戬等隨之入貢
明年復命三保使其地令與闡教獲教贊善三王及春
丕勒吹藏等共修驛站諸未復者盡復之自是道路畢
通使臣往還數萬里無虞宼盜矣其後貢益頻數帝嘉
其誠復命三保齎佛像法噐袈裟禪衣及絨錦綵幣往
勞之已又命中官戴興往賜綵幣宣德二年命中官侯
顯往賜絨錦綵幣其貢使嘗歐殺驛官子帝以其無知
遣還敕王戒飭而已九年貢使歸以賜物易茶至臨洮
有司沒入之羈其使請命詔釋之還其茶正統五年王
卒遣禪師二人為正副使封其從子結喇實巴勒永鼐
戬藏巴勒藏布為闡化王使臣私市茶綵數萬令有司
運致禮官請禁之帝念其遠人但令自僦舟車已王卒
以桑爾結嘉木燦巴勒藏布嗣成化元年禮部言宣正間
諸貢不過三四十人景泰時十倍天順間百倍今貢使
方至乞敕諭闡化王令如洪武舊制三年一貢從之五
年王卒命其子衮噶埒克斯巴忠鼐琳沁嘉木燦巴勒
藏布嗣遣僧進貢還至西寧留寺中不去又冒名入貢
隠匿所賜璽書幣物王使其下三人來趣其僧閉之室
中剜二人目一人逸訴於都指揮孫鑑鑑捕寘之獄受
其徒賄而復以聞下四川巡按鞫治坐僧四人死鑑將
逮治會赦悉免十七年以長河西諸番多假番王名朝
貢命給闡化贊善闡教輔教四王敕書勘合以防奸偽
二十二年遣使四百六十人来貢守臣遵新例但納一
百五十人禮官以使者已入境難固拒請順其情概納
之為後日兩貢之數從之弘治八年遣僧來貢還至揚
州廣陵驛遇大乘法王貢使相與殺牲縱酒三日不去
見他使舟至則以石投之不容近陸知府唐愷詣驛呼
其舟子戒之諸僧持兵仗呼譟擁而人愷走避隸卒力
格鬭乃免為所傷者甚衆事聞命治通事及伴送者罪
遣人諭王令自治其使者其時王卒子巴勒濟姜棟扎
克巴請襲命番僧二人為正副使往封比至新王亦死
其子阿旺扎實扎克巴嘉木燦即欲受封二人不得已
授之遂具謝恩儀物並獻其父所領勘合印章為左驗
至四川守臣刻其擅封逮治論斬減死戍邊副使以下
悉宥正德三年禮官以貢使踰額令為後年應貢之數
嘉靖三年偕輔教王及大小三十六番請入貢禮官以
諸番不具地名族氏令守臣覈實以聞四十三年闡化
諸王遣使入貢請封禮官循故事遣番僧二十二人為
正副使序班朱廷對監之至中途大騷擾不受廷對約
束廷對還白其狀禮官請自後封番王即以誥敕付使
者齎還或下守臣擇近邊僧人齎賜封諸藏之不遣京
寺番僧自此始也番人素以入貢為利雖屡申約束而
来者日增隆慶三年再定令闡化闡教輔教三王俱三
歲一貢貢使各千人半全賞半減賞全賞者遣八人赴
京餘留邊上遂為定例萬歷七年貢使言闡化王長子扎
實藏布乞嗣職如其請久之卒其子請襲神宗許之而
制書但稱闡化王用閣臣沈一貫言加稱烏斯藏帕克
穆珠巴灌頂國師闡化王其後奉貢不替所貢物有畫佛
銅佛銅塔珊瑚犀角氆氌左髻毛纓卓勒瑪特爾點刀
劍明甲胄之属諸王所貢亦如之
贊善王者靈藏僧也其地在四州徼外視烏斯藏為近
成祖踐阼命僧智光往使永樂四年其僧珠卜斯巴勒
戬藏遣使入貢命為灌頂國師明年封贊善王國師如
故賜金印誥命十七年中官楊三保往使洪熙元年王卒
從子納木喀戬藏襲宣德二年中官侯顯往使正統五
年奏稱年老請以長子巴勒丹嘉木磋代帝不從其請
而授其子為都指揮使初入貢無定期自永樂迄正統
或間歲一来或一歲再至而歷朝遣使往賜者金幣寳
鈔佛像法器袈裟禪服不一而足至成化元年始定三
歲一貢之例三年命塔爾巴嘉木燦襲封故事封番王
誥敕及幣帛遣官齎賜至是西陲多事禮官乞付使者
齎回從之五年四州都司言贊善諸王不遵定制遣使
率各寺番僧百三十二種入貢且無番王印文今止留
十餘人守貢物餘已遣還禮官言番地廣遠番王亦多
若遵例並時入貢則内郡疲供億莫若令諸王於應貢
之歲各具印文取次而来今貢使已至難拂其情乞許
作明年應貢之數報可十八年禮官言番王三歲一貢
貢使百五十人定制也近贊善王連貢者再已遣四百十三
人今請封襲又遣千五百五十人違制宜却乞許其請
封襲者以三百人為後來兩貢之數餘悉還亦報可遂
封納木喀嘉木燦巴勒藏布為贊善王弘治十六年卒命
其弟端珠卜嘉木燦嗣嘉靖後猶入貢如制
護教王者名宗喀巴即納木喀巴勒藏布衮覺僧也成
祖初僧智光使其地永樂四年遣使入貢詔授灌頂國
師賜之詔明年遣使入謝封為護教王賜金印誥命國
師如故遂頻歲入貢十二年卒命其從子鄂色爾結喇
實巴勒藏布嗣洪熙宣德中並入貢已而卒無嗣其爵
遂絶
闡教王者必哩恭斡僧也成祖初僧智光齎敕入番其國
師端珠卜戬藏遣使入貢永樂元年至京帝喜宴賚
遣還四年又貢帝優賜並賜其國師大班第達律師索
諾木藏布衣幣十一年乃加號灌頂慈慧淨戒大國師
又封其僧琳沁巴勒濟戬藏為闡教王賜印誥綵幣後
比年一貢楊三保戴興侯顯之使皆齎金幣佛像法噐
賜焉宣德五年王卒命其子綽爾濟戩巴琳沁嗣久之
卒命其子琳沁巴勒濟嘉木燦嗣成化四年從禮官言
申三歲一貢之制明年王卒命其子琳沁嘉木燦巴勒
藏布襲二十年帝遣番僧班珠爾齎璽書勘合往賜其
僧憚行至半道偽為王印信番文復命詔逮治正德十
三年遣番僧琳沁扎克巴等封其新王扎克巴等乞馬
快船三十艘載食鹽為入番買路之資戸科戸部並疏
争不聽扎克巴等在途科索無厭至吕梁歐管洪主事
李瑜幾斃恣横如此迄嘉靖世闡教王修貢不輟
輔教王者斯達克藏僧也其地視烏斯藏尤遠成祖即
位命僧智光持詔招諭賜以銀幣永樂十一年封其僧
納木喀埓克斯巴為輔教王賜誥印綵幣數通貢使楊
三保侯顯皆往賜其國與諸法王等景泰七年使来貢
自陳年老乞令其子納木喀嘉木燦巴勒藏布代帝從
之封為輔教王賜誥敕金印綵幣袈裟法器以灌頂國
師噶勒藏右覺義薩嘉巴充正副使往封至四川多雇
牛馬任載私物禮官請治其罪英宗方復辟命收其敕
書減供應之半成化五年王卒命其子納木喀扎實嘉
木燦巴勒藏布嗣六年申舊制三年一貢多不過百五
十人由四川雅州入國師以下不許貢弘治十二年輔
教等四王及長河西宣慰司並時入貢使者至二千八
百餘人禮官以供費不貲請敕四川守臣遵制遣送違
者却還從之歷正德嘉靖世奉貢不絶
西天阿難功德國西方番國也洪武七年王布噶爾遣
其講主必鼎西来朝貢方物及解毒藥石詔賜文綺禪
衣及布帛諸物後不復至又有和林國師多爾濟吹埒
克斯巴勒藏布亦遣其講主潤努旺舒克来朝獻銅佛
舍利白哈達布及元所授玉印一玉圖書一銀印四銅
印五金字牌三命宴賚遣還明年國師入朝又獻佛像
舍利馬二匹賜文綺禪衣和林即元太祖故都在極北
非西番其國師則番僧與功德國同時來貢後亦不復
至
尼巴勒國在諸藏之西去中國絶遠其王皆僧為之洪
武十七年太祖命僧智光齎璽書綵幣往并使其鄰境
地湧塔國智光精釋典負才辨宣揚天子德意其王瑪
達納拉摩遣使隨入朝貢金塔佛經及名馬方物二十
年達京師帝喜賜銀印玉圖書誥敕符驗及幡幢綵幣
二十三年再貢加賜玉圖書紅羅繖終太祖時數歲一
貢成祖復命智光使其國永樂七年遣使来貢十一年
命楊三保齎璽書銀幣賜其嗣王僧格實迪及地湧塔
王凱巴明年遣使来貢封僧格實迪為尼巴勒國王賜
誥及鍍金銀印十六年遣使来貢命中官鄧誠齎璽書
錦綺紗羅往報之所經罕東靈藏必哩恭斡烏斯藏及
伊郎布鼐皆有賜宣德二年又遣中官侯顯賜其王絨
錦紵絲地湧塔王如之自後貢使不復至又有蘇木都
松者亦西方之國永樂三年遣行人拉達等齎敕往招
賜銀鈔綵幣其酋以道遠不至
朵甘在四川徼外南與烏斯藏鄰唐吐番地元置宣慰
司招討司元師府萬戸府分統其衆洪武二年太祖定
陜西即遣官齎詔招撫又遣員外郎許允德諭其酋長
舉元故官赴京攝帝師蘭戬巴藏布及故國公納木喀
斯丹巴伊戬藏等于六年春入朝上所舉六十人名帝
喜置指揮使司二曰朵甘曰烏斯藏宣慰司二元帥府
一招討司四萬戶府十三千戶所四即以所舉官任之廷
臣言来朝者授職不来者宜弗予帝曰吾以誠心待人
彼不誠曲在彼矣萬里来朝俟其再請豈不負遠人歸
嚮之心遂皆授之降詔曰我國家受天明命統御萬方
恩撫善良武威不服凡在幅員之内咸推一視之仁乃
者攝帝師蘭戬巴藏布率所舉故國公司徒宣慰招討
元帥萬戸諸人自遠入朝朕嘉其識天命不勞師旅共
放職方之貢已授國師及故國公等為指揮同知等官
皆給誥印自今為官者務遵朝廷法撫安一方僧務敦
化遵之誠率民為善共亨太平永綏福祉豈不休哉並
宴賚遣還初元尊番僧為帝師授其徒國公等秩故降
者襲舊號索諾木鄂則爾者歸朝授朵甘衛指揮僉事
以元司徒銀印来上命進指揮同知己而朵甘宣慰薩
木珠卜戬藏舉酋領可為指揮宣慰萬戸千戶者二十二人
詔從其請鑄分司印予之乃改朵甘烏斯藏二衛為行
都指揮使司以索諾木鄂則爾為朵甘都指揮同知衮
楚克鄂則爾為烏斯藏都指揮同知並賜銀印又設西
安行都指揮使司於河州兼轄二都司已佛寳國師索
諾木鄂則爾等遣使束朝奏舉故官薩木珠卜戬藏等
五十六人命增置朵甘思宣慰司及招討等司招討司
六曰朵甘思曰朵甘隆達曰朵甘丹曰朵甘倉溏曰朵
甘川曰穆賚堪萬戸府四曰沙爾康曰鼐珠曰羅斯敦
曰埒克斯瑪千戸所十七以薩木珠卜戬藏為朵甘都
指揮同知餘授職有差自是諸番修貢惟謹八年置鄂
𠻳實軍民元帥府尋置隆達衛指揮使司十八年以班
珠爾藏布為烏斯藏都指揮使乃更定品秩自都指揮
以下皆令世襲未幾又改烏斯藏安布嚕克衛為行都
指揮使司二十六年西番斯薨日等族遣使貢馬命賜
金銅信符文綺襲衣許之朝貢永樂元年改必哩千戶
所為衛後置烏斯藏諾爾松寨行都指揮使司又置上
卬部衞皆以番人官之十八年帝以西番悉入職方其
最遠丕勒等百餘寨猶未歸附遣使往招亦多貢帝以
番俗惟僧言是聽乃寵以國師諸美號賜誥印令歲朝
由是諸番僧来者日多迄宣德朝禮之益厚九年命中官
宋成等齎璽書賜物使其地敕都督趙安率兵送之必
哩卓勒江正統初以供費不貲稍為裁損時有番長移
書松潘守將趙得言欲入朝為生番阻遏乞遣兵開道
詔令得遣使招生番相率朝貢者八百二十九寨悉賜
賚遣歸天順四年四川三司言比奉敕書番僧朝貢入
京者不得過十人餘留境上侯賞今蜀地災傷若悉留
之動經數月有司困於供億宜如正統間制宴待遣還
報可成化三年阿錫洞諸族土官言西番大小二姓為
惡殺之不懼惟國師喇嘛勸化則革心信服乃進禪師
雲丹蔵布為國師都綱子瑺為禪師以化導之六年申諸
番三歲一貢之例國師以下不許貢於是貢使漸希初太祖以西
番地廣人獷悍欲分其勢而殺其力使不為邊患故来
者輒授官又以其地皆食肉倚中國茶為命故設茶課
司於天全六番令以馬市而入貢者又優以茶布諸番
戀貢市之利且欲保世官不敢為變迨成祖益封法王
及大國師西天佛子等俾轉相化導以共尊中國以故
西陲宴然終明世無番寇之患
長河西魚通寧遠宣慰司在四川徼外地通烏斯藏唐
為吐蕃元時置碉門魚通黎雅長河西寧遠六安撫司
隸吐蕃宣慰司洪武時其地打箭鑪長河西土官元右
丞拉旺莽遣其理問高惟善来朝貢方物宴賚遣還十
六年復遣惟善及從子萬戶如克拉貢命置長河西等
處軍民安撫司以拉旺莽為安撫使賜文綺四十八匹
鈔二百錠授惟善禮部主事二十年遣惟善招撫長河
西魚通寧遠諸處明年還朝言安邊之道在治屯守而
兼恩威屯守既堅雖遠而有功恩威未備雖近而無益
今魚通九枝疆土及巖州雜道二長官司東鄰碉門黎
雅西接長河西自唐時吐蕃彊盛寧遠安靖巖州漢民
往往為彼驅入九枝魚通防守漢邊元初設二萬戸府
仍與盤陀仁陽置立寨柵邊民戍守其後各枝率衆攻
仁陽等柵及川蜀兵起乘勢侵陵雅卭嘉等州洪武十
年始隨碉門土酋歸附巖州雜道二長官司自國朝設
迨今十有餘年官民仍舊不相統攝盖無統制之司恣
其猖獗因襲舊幣故也其近而已附者如此遠而未附
者何由而臣服之且巖州寧遠等處乃古之州治苟撥
兵戍守就築城堡開墾山由使近者向化而先附遠者
畏威而來歸西域無事則供我徭役有事則使之先驅
撫之既久則皆為我用如臣之說其便有六通烏斯藏
朵甘鎮撫長河西可拓地四百餘里得番人二千餘戶
非惟黎雅保障蜀亦永無西顧憂一也番民所處魯斯
岡之地土瘠人繁專務貿販碉門烏茶蜀之細布博易
羌貨以贍其生若於巖川立市則此輩衣食皆仰給於
我焉敢為非二也以長河西布斯敦巴莽等八千戸為
外番犄角其勢必固然後招徕遠者如其不来使八千
戶近為内應遠為鄉導此所謂以蠻攻蠻誠制邊之善
道三也天全六番招討司八鄉之民宜悉蠲其徭役專
令蒸造烏茶運至巖州置倉收貯以易番馬比之雅州
易馬其利倍之且於打箭鑪原易馬處相去甚近而價
增于彼則番民如蟻之慕羶歸市必衆四也巖州既立
倉易馬則番民運茶出境倍收其税其餘物貨至者必
多又魚通九枝蠻民所種水陸之田遞年無征若令歲
輸租米并令軍士開墾大渡河兩岸荒田亦可供給戍
守官軍五也碉門至巖州道路宜令繕修開拓以便往
來人馬仍量地里遠近均立郵𫝊與黎雅烽火相應庶
可以防遏亂略邊境無虞六也帝從之後建昌酋伊嚕
特穆爾叛長河西諸酋隂附之失朝貢太祖怒三十年
春謂禮部臣曰今天下一統四方萬國皆以時奉貢如
烏斯藏尼巴勒國其地極遠猶三歲一朝惟打箭鑪長
河西土酋外附伊嚕特穆爾嘉噶爾不臣中國興師討
之鋒刃之下死者必衆宜遣人諭其酋若聽命来覲一
以恩待不悛則發兵三十萬聲罪徂征禮官以帝意為
文馳諭之其酋懼即遣使入貢謝罪天子赦之為置長
河西魚通寧遠宣慰司以其酋為宣慰使自是修貢不
絶初魚通及寧遠長河西本各為部至是始合為一永
樂十三年貢使言西番無他土産惟以馬易茶近年禁
約生理實難乞仍許開中從之二十一年宣慰使嚢哩
等二十四人來朝貢馬正統二年囊哩卒子札巴僧嗣
成化四年申諸番三歲一貢之命惟長河西仍比歲一
貢六年頒定二年或三年一貢之例貢使不得過百人
十七年禮官言烏斯藏在長河西之西長河西在松潘
越巂之南壌地相接易於混淆烏斯藏諸番王例三歲
一貢彼以道險来少而長河西番僧往往詐為諸王文
牒入貢冒賞請給諸番王及長河西董卜韓胡敕書勘
合邊臣審驗方許進入庶免詐偽之弊或道阻不許補
貢從之十九年其部内灌頂國師遣僧徒来貢至千八
百人守臣劾其違制詔止納五百人餘悉遣還二十二
年禮官言長河西以黎州大渡河寇發連歲失貢至是
補進三貢定制道梗者不得再補但今貢物已至宜順其情納
之而量減賜賚報可弘治十二年禮官言長河西及烏斯藏諸
番一時並貢使者至二千八百餘人乞諭守臣無濫送亦報
可然其後來者愈多卒不能却嘉靖三年定令不得過一千
人隆慶三年定五百人全賞遣八人赴京之制如闡教諸王
其貢物則珊瑚氆氌之屬悉準闡化王傳所載諸番貢皆如之
董卜韓胡宣慰司在四川威州之西其南與天全六番
接永樂九年酋長納木噶遣使奉表入朝貢方物因言
達隆莽碉門二招討侵掠鄰境阻遏道路請討之帝不
欲用兵降敕慰諭使比年一貢賜金印冠帶正統三年
奏年老乞以子克嚕卜嘉木燦代從之兇狡不循禮法
七年乞王封賜金印帝不許命進秩鎮國將軍都指揮
同知掌宣慰司事給之誥命益恃強數與雜谷安撫及
伯薩爾寨安撫饒噶爾搆怨十年八月移牒四川守臣
謂伯薩爾寨本父納木噶故地分畀饒噶爾父者後饒噶
爾受事私奏於朝獲設安撫司邇乃偽為宣慰司印自
稱宣慰使紏合雜谷諸番將侵噬已地已拘執饒噶爾
追出偽印用番俗法剜去兩目謹以狀聞守臣上其事
帝遣使齎敕責其專擅令與使臣推擇饒噶爾族人為
安撫仍轄其土地且送還饒噶爾養之終身十三年十
月四川巡按張洪等奏近接董卜宣文牒言雜谷故
安撫烏標小妻毒殺其夫及子又賄威州千戸唐泰誣
已謀叛今傋物進貢欲從銅門山西開山通道乞官軍
於日駐迓之臣等竊以雜谷内聫威州保縣外鄰董卜
韓胡雜谷力弱欲抗董卜實倚重於威保董卜勢強欲通威保
却受阻於雜谷以此讐殺素不相能銅門及日駐諸寨乃雜谷
威保要害地董卜欺雜谷妻寡子弱瞰我軍遠征麓川假進
貢之名欲别開道路意在吞滅雜谷搆陷唐泰所請不
可許乃下都御史寇深等計度其議迄不行時董卜比
歲入貢所遣僧徒強悍不法多攜私物強索舟車騷擾
道途詈辱長吏天子聞而惡之景泰元年賜敕切責尋
侵奪雜谷及塔斯蠻長官司地掠其人畜守臣不能制
三年二月朝議奬其入貢勤誠進秩都指揮使令還二
司侵地及所掠人民其酋即奉命惟舊維州之地尚為
所據俄饋四川巡撫李匡銀甖金珀求御製大誥周易
尚書毛詩小學方輿勝覽成都記諸書匡聞之於朝因
言唐時吐番求毛詩春秋于休烈謂予之以書使知權
謀愈生變詐非中國之利裴光廷謂吐番久叛新服因
其有請賜以詩書俾漸陶聲教化流無外休烈徒知書
有權略變詐不知忠信禮義皆從書出明皇從之今兹
所求臣以為予之便不然彼因貢使市之書肆甚不為
難惟方輿勝覽成都記形勝關塞所具不可概予帝如
其言尋以其還侵地賜敕奬勵六年兵部尚書于謙等
奏其僭稱蠻王窺伺巴蜀所上奏章語多不遜且招集
羣番大治戍器悖逆日彰不可不慮宜敕守臣預為戒
備從之克嚕卜嘉木燦死子扎實嘉木燦藏布遣使来
貢命為都指揮同知掌宣慰司事天順元年遣使入貢
乞封王命如其父官進秩都指揮使仍掌宣慰司事成
化五年四川三司奏保縣僻處極邊永樂五年特設雜
谷安撫司令撫輯舊維州諸處蠻塞後與董卜搆兵維
州諸地俱為侵奪貢道阻絶今雜谷恢復故疆將遣使来
貢不知貢期未敢擅遣帝從禮官言許以三年為期四
年申諸番三年一貢之例惟董卜許比年一貢六年扎實嘉
木燦藏布卒子綽鄂結楊沁嗣為都指揮使弘治三年
卒子日默特扎實巴旺丹巴藏布遣國師貢珊瑚樹氆
氌甲胄諸物請嗣父職許之賜誥命敕書綵幣九年卒
子嚢愛請襲亦遣國師貢方物詔授以父官卒子永忠
端珠布襲嘉靖二年再定令貢使不得過千人其所隸
伯薩爾寨及嘉勒噶斡寺别貢隆慶二年董卜及伯薩
爾寨貢使多至千七百餘人命予半賞遣八人赴京為
定制迄萬歷後朝貢不替
明史三百三十一
