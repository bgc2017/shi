欽定四庫全書
明史卷二百七十八
大學士張廷玉等奉勅修
列傳第一百六十六
楊廷麟(彭期生等)萬元吉(楊文薦梁于涘)
郭維經(姚竒允)詹兆恒(胡夢泰周定仍等)
陳泰來(曹志明)王養正(夏萬亨等)
曾亨應(弟和應子筠)揭重熙(傳鼎銓)
陳子壯(麥而炫朱實蓮霍子衡)張家玉(陳象明等)
陳邦彦蘇觀生
楊廷麟字伯祥清江人崇禎四年進士改庶吉士授編
修勤學嗜古有聲館閣間與黃道周善十年冬皇太子
將出閣充講官兼直經筵廷麟具疏讓道周不許明年
二月帝御經筵問保舉考選何者為得人廷麟言保舉
當嚴舉主如唐世濟王維章乃温體仁王應熊所萬今
二臣皆敗而舉主不問是連坐之法先不行於大臣欲
收保舉效得乎帝為動色其冬京師戒嚴廷麟上疏劾
兵部尚書楊嗣昌言陛下有撻伐之志大臣無禦侮之
才謀之不臧以國為戲嗣昌及薊遼總督吳阿衡内外
扶同朋謀誤國與高起潛方一藻倡和款議武備頓忘
以至於此今可憂在外者三在内者五督臣盧象昇以
禍國責樞臣言之痛心夫南仲在内李綱無功潛善秉
成宗澤殞命乞陛下赫然一怒明正向者主和之罪俾
將士畏法無有二心召見大小諸臣咨以方略諭象昇
集諸路援師乘機赴敵不從中制此今日急務也時嗣
昌意主和議冀紓外患而廷麟痛詆之嗣昌大恚詭薦
廷麟知兵帝改廷麟兵部職方主事贊畫象昇軍象昇
喜即令廷麟往真定轉餉濟師無何象昇戰死賈莊嗣
昌意廷麟亦死及聞其奉使在外則為不懌者久之初
張若騏沈迅官刑曹謀改兵部御史涂必泓沮之必泓
廷麟同里也兩人疑疏出廷麟指因與嗣昌比而搆廷
麟會廷麟報軍中曲折嗣昌擬旨責以欺罔事平貶廷
麟秩調之外黃道周獄起詞連廷麟當逮未至而道周
已釋言者多薦廷麟十六年秋復授職方主事未赴都
城失守廷麟慟哭募兵勤王福王立用御史祁彪佳薦
召為左庶子辭不就宗室朱統&KR2099;誣劾廷鱗召健兒有
不軌謀以姜曰廣為内應王不問而廷麟所募兵亦散
順治二年南都破江西諸郡惟贛州存唐王手書加廷
麟吏部右侍郎劉同升國子祭酒同升自雩都至贛與
廷麟謀大舉乃偕巡撫李永茂集紳士於明倫堂勸輸
兵餉九月
大兵屯泰和副將徐必達戰敗廷麟同升乘虚復吉安
臨江加兵部尚書兼東閣大學士賜劍便宜從事十月
大兵攻吉安必達戰敗赴水死會廣東援兵至
大兵退屯峽江已而萬元吉至贛十二月同升卒三年
正月廷麟赴贛招峒蠻張安等四營降之號龍武新軍
廷麟聞王將由汀赴贛將往迎王而以元吉代守吉安
無何吉安復失元吉退保贛州四月
大兵逼城下廷麟遣使調廣西狼兵而身往雩都趣新
軍張安來救五月望安戰梅林再敗退保雩都廷麟乃
散其兵以六月入城與元吉憑城守未幾援兵至圍暫
解已復合八月水師戰敗援師悉潰及汀州告變贛圍
已半年守陴者皆懈十月四日
大兵登城廷麟督戰久之力不支走西城投水死同守
者郭維經彭期生輩皆死期生字觀我海鹽人御史宗
孟子登萬歷四十四年進士崇禎初為濟南知府坐失
囚謫布政司照磨量移應天推官轉南京兵部主事進
郎中十六年張獻忠亂江西遷湖西兵備僉事駐吉安
吉安不守走贛州偕廷麟招降張安等加太常寺卿仍
視兵備事城破冠帶自縊死一時同徇者職方主事周
瑚磔死通判王明汲編修兼兵科給事中萬發祥吏部
主事龔棻戶部主事林琦兵部主事王其宖黎遂球柳
昂霄魯嗣宗錢謙亨中書舍人袁從鶚劉孟鍧劉應試
推官署府事吳國球監紀通判郭寧登臨江推官胡縝
贛縣知縣林逢春皆就戮鄉官盧觀象盡驅男婦大小
入水乃自沈死舉人劉日佺偕母妻弟婦子姪同日死
參將陳烈數力戰衆以其弟已降疑之烈益奮勇疾鬭
及見執不屈顧謂贛人曰今而後乃知我無二心也遂
就戮
萬元吉字吉人南昌人天啟五年進士授潮州推官補
歸德捕大盜李守志散其黨崇禎四年大計謫官十二
年秋用曾櫻薦命以永州檢校署推官事居二年督師
楊嗣昌薦其才改大理石評事軍前監紀嗣昌倚若左
右手諸將亦悦服馳驅兵間未嘗一夕安枕嗣昌卒元
吉丁内艱歸十六年起南京職方主事進郎中福王立
仍故官四鎮不和元吉請奉詔宣諭又請發萬金犒高
傑於揚州諭以大義令保江淮乃渡江詣諸將營傑與
黃得功劉澤清方争揚州元吉與得功書令共奬王室
得功報書如元吉指乃錄其藁示澤清傑嫌漸解廷議
以元吉能輯諸鎮擢太僕少卿監視江北軍務元吉身
在外不忘朝廷數有條奏請修建文實錄復其尊稱并
還懿文追尊故號祀之寝園以建文配而速褒靖難死
事諸臣及近日北都四方徇難者以作忠義之氣從之
又言先帝天資英武銳意明作而禍亂益滋寬嚴之用
偶偏任議之途太畸也先帝初懲逆璫用事委任臣工
力行寬大諸臣狃之爭意見之異同略綢繆之桑土敵
入郊圻束手無策先帝震怒宵小乘間中以用嚴於是
廷杖告密加派抽練使在朝者不暇救過在野者無復
聊生廟堂號振作而敵強如故寇禍彌張十餘年來小
人用嚴之效如是先帝亦悔更從寬大悉反前規天下
以為太平可致諸臣復競賄賂肆欺蒙每趨愈下再攖
先帝之怒誅殺方興宗社繼歿蓋諸臣之孽每乘於先
帝之寬而先帝之嚴亦每激於諸臣之玩臣所謂寬嚴
之用偶偏者此也國步艱難於今已極乃議者求勝於
理即不審勢之重輕好伸其言多不顧事之損益殿上
之彼已日争閫外之從違遥制一人任事衆口議之如
孫傳庭守關中識者俱謂不宜輕出而已有以逗撓議
之者矣賊既渡河臣語史可法姜曰廣急撤關寧吳三
桂兵隨樞輔迎擊先帝召對時羣臣亦曾及此而已有
以&KR1370;地議之者矣及賊勢燎原廷臣或勸南幸或勸皇
儲監國南都皆權宜善計而已有以邪妄議之者矣由
事後而觀咸追恨議者之誤國倘事幸不敗必共服議
者之守經大抵天下事無全害亦無全利當局者非樸
誠通達誰敢違衆獨行旁持者競意氣筆鋒必欲強人
從我臣所謂任議之途太畸者此也乞究前事之失為
後事之師以寬為體以嚴為用蓋崇簡易推真誠之謂
寬而濫賞縱罪者非寬辨邪正綜名實之謂嚴而鈎距
索隱者非嚴寬嚴得濟任議乃合仍請於任事之人嚴
覈始進寬期後效無令行間再踵藏垢邊才久借然灰
收之以嚴然後可任之以寬也詔褒納之明年五月南
京覆走福建歸唐王六月我
大清兵已取南昌袁州臨江吉安踰月又取建昌惟贛
州孤懸上游兵力單寡會益府永寧王慈炎招降峒賊
張安所號龍武新軍者也遣復撫州南贛巡撫李永茂
乃命副將徐必達扼泰和拒
大兵未幾戰敗至永安遇永茂永茂遂奔贛八月叛將
白之裔八萬安江西巡撫曠昭被執知縣梁于涘死之
于涘江都人崇禎十六年進士時唐王詔適至贛永茂
乃與楊廷麟劉同升同舉兵未幾王召永茂為兵部右
侍郎以張朝綖代甫任事擢元吉兵部石侍郎兼右副
都御史總督江西湖廣諸軍召朝綖還以同升代元吉
至贛同升已卒遂以元吉兼巡撫
順治三年三月廷麟將朝王元吉代守吉安初崇禎末
命中書舍人張同敞調雲南兵至是抵江西兩京已相
繼失因退還吉安廷麟留與共守用客禮待之其將趙
印選胡一青頻立功而元吉約束甚嚴諸將漸不悅時
有廣東兵亦以赴援至而新軍張安者汀贛間峒賊四
營之一驍勇善戰既降有復撫州功且招他營盡降元
吉以新軍足恃也蔑視雲南廣東軍二軍皆解體然安
卒故為賊居贛淫掠遣援湖西所過殘破及是
大兵逼吉安諸軍皆内擕新軍又在湖西城中軍不戰
潰城遂破元吉退屯皂口檄諭贛州極言雲南兵棄城
罪其衆遂西去四月
大兵逼皂口元吉不能禦入贛城
大兵乘勝抵城下給事中楊文薦奉命湖南過贛入城
共守禦城中賴之文薦元吉門生也元吉素有才涖事
精敏及失吉安士不用命昏然坐城上對將吏不交一
言隔河大營遍山麓指為空營兵民從大營中至言敵
勢盛輒叱為間諜斬之江西巡撫劉遠生令張琮者將
兵趨湖東及贛圍急遠生自出城召琮於雩都贛人曰
撫軍遁矣怒焚其舟拘遠生妻子俄遠生率琮兵至贛
人乃大悔琮軍渡河抵梅林中伏大敗還至河争舟多
死於水遠生憤甚五月朔渡河再戰身先士卒遇
大兵見獲復逃歸而新軍先往湖西者聞吉安復失仍
還雩都廷麟躬往邀之與
大兵戰梅林再敗乃散遣其軍而身入城與元吉同守
自遠生敗援軍皆不敢前六月望副將吳之蕃以廣東
兵五千至圍漸解未幾復合城中守如初王聞贛圍久
奬勞之賜名忠誠府加元吉兵部尚書文薦右僉都御
史使尚書郭維經來援維經與御史姚竒允沿途募兵
得八千人元吉部將汪起龍率師數千雲南援將趙印
選胡一青率師三千大學士蘇觀生遣兵如之兩廣總
督丁魁楚亦遣兵四千廷麟又收集散亡得數千先後
至贛營於城外諸將欲戰元吉待水師至並擊而中書
舍人來從諤募砂兵三千吏部主事龔棻兵部主事黎
遂球募水師四千皆屯南安不敢下主事王其宖謂元
吉曰水師帥羅明受海盜也桀驁難制棻遂球若慈母
之奉驕子且今水涸巨舟難進豈能如約不聽及八月
大兵聞水師將至即夜截諸江焚巨舟八十死者無算
明受遁還舟中火藥戎器盡失於是兩廣雲南軍不戰
而潰他營亦稍稍散去城中僅起龍維經部卒四千餘
人城外僅水師後營二千餘人參將謝志良擁衆萬餘
雩都不進廷麟調廣西狼兵八千人踰嶺亦不即赴會
聞汀州破人情益震懼十月初
大兵用嚮導夜登城鄉勇猶巷戰黎明兵大至城遂破
元吉死之先是元吉禁婦女出城其家人潛載其妾縋
城去元吉遣飛騎追還捶其家人故城中無敢出者及
城破部將擁元吉出城元吉歎曰為我謝贛人使闔城
塗炭者我也我何可獨存遂赴水死年四十有四楊文
薦字幼宇京山人由進士為兵科給事中城破時病困
不能起執送南昌絶粒而卒
郭維經字六修江西龍泉人天啟五年進士授行人崇
禎三年遷南京御史疏陳時弊中有所舉刺帝責令指
實乃極稱順天府尹劉宗周之賢力詆吏部尚書王永
光谿刻及用人顛倒罪帝置不問六年秋温體仁代周
延儒輔政維經言執政不患無才患有才而用之排正
人不用之籌國事國事日非則委曰我不知坐視盜賊
日猖邊警日急止與二三小臣争口舌角是非平章之
地幾成聚訟可謂有才邪帝切青之憂去久之起故官
北都變聞南都諸臣有議立潞王者維經力主福王王
立進應天府丞仍兼御史巡視中城俄上言聖明御極
將二旬一切雪恥除兇收拾人心之事絲毫未舉今偽
官縱横於鳳泗悍卒搶攘於瓜儀焚戮剽掠之慘漸逼
江南而廊廟之上不聞動色相戒惟以慢不切要之務
盈廷而議乞令内外文武諸臣洗滌肺腸盡去刻薄偏
私及恩怨報復故習一以辦賊復仇為事報聞尋遷大
理少卿左僉都御史命專督五城御史察非常清輦轂
明年二月隆平侯張拱日保國公朱國弼相繼以他事
劾罷維經維經回籍唐王召為吏部右侍郎
順治三年五月
大兵圍贛州王乃命維經為吏兵二部尚書兼右副都
御史總理湖廣江西廣東浙江福建軍務督師往援維
經與御史姚竒允募兵八千人入贛州與楊廷麟萬元
吉協守及城破維經入嵯峨寺自焚死竒允亦死之竒
允字有僕錢塘人由進士授南海知縣地富饒多盜賊
竒允絶苞苴力以弭盜為事政聲大起入為兵部主事
改監察御史巡按廣東未任與維經赴援遂同死
詹兆恒字月如廣信永豐人父士龍順天府尹兆恒舉
崇禎四年進士由甄寧知縣徵授南京御史疏陳盜鑄
之弊帝下所司察核十四年夏言燕齊二千里間寇盜
縱横行旅阻絶四方餉金滯中途者至數百萬請急發
京軍𠞰滅又言楚豫之疆盡青燐白骨新徵舊逋斷無
從出請多方蠲貸帝並采納明年賊陷含山犯無為劾
總督高斗光又明年秋賊陷廬州臨江欲渡陳内外合
防策再劾斗光請以史可法代斗光遂獲譴時江北民
避亂盡走南京兆恒慮賊諜闌入處之城外為嚴保伍
察非常奸宄無所匿福王立擢兆恒大理寺丞馬士英
薦阮大鋮令冠帶陛見兆恒言先皇手定逆案芟刈羣
兇第一美政今者大仇未報乃忽召大鋮還之冠帶豈
不上傷先皇靈下短忠義氣哉疏奏命取逆案進覽兆
恒即上進而士英亦以是日進三朝要典大鋮竟起用
其秋奉命祭告尋進本寺少卿使事竣即旋里唐王立
拜兆恒兵部左侍郎佐黃道周協守廣信廣信破奔懷
玉山聚衆數千人自保尋進攻衢州之開化縣兵敗歿
於陣胡夢泰字友蠡廣信鉛山人崇禎十年進士除奉
化知縣邑人戴澳官順天府丞怙勢不輸賦夢泰捕治
其子其子走京師愬澳令劾去夢泰澳念州民不當劾
長吏而刦於其子姑出一疏言天下不治由守令貪汚
以隂詆夢泰及得旨令指實其子即欲訐夢泰而澳念
夢泰無可劾乃以嘉興推官文德翼平遥知縣王凝命
實之給事中沈迅為兩人訴枉發澳隱情澳下詔獄除
名夢泰聲益起十六年夏吏部會廷臣舉天下賢能有
司十人夢泰與焉行取入都帝以畿輔州縣殘破欲得
廉能者治之諸行取者悉出補夢泰得唐縣京師陷南
歸唐王時授兵科給事中奉使旋里
順治三年
大兵逼城下夢泰傾家募士與巡撫周定仍等守城圍
數月城破夫婦俱縊死定仍南昌人崇禎十六年進士
與萬文英胡竒偉胡甲桂舉兵保廣信唐王即以為右
僉都御史巡撫其地城破死之文英亦南昌人初為鳳
陽推官以子元亨代死得脱歸福王時起禮部主事丁
艱不赴唐王授為兵部員外郎監黃道周諸軍協守廣
信諸軍敗於鉛山文英舉家赴水死竒偉進賢人歴官
兵部主事唐王授為湖東副使守廣信兵敗死之甲桂
字秋卿崑山人崇禎十二年以鄉試副榜貢入國學授
南昌通判遷永州同知以道梗改廣信至則南昌袁州
吉安俱失廣信止疲卒千人士民多竄徙會黃道周以
募兵至相與議城守已而道周敗歿勢益孤甲桂效死
不去城破就執諭降不從幽别室自經死有畢貞士者
貴溪人舉於鄉同守廣信城破赴水家人救之行至五
里橋望拜祖塋觸橋柱死
陳泰來字剛長江西新昌人崇禎四年進士由宣城知
縣入為戸科給事中十五年冬都城戒嚴泰來陳戰守
數策總督趙光抃言泰來與同官荆祚永素晰邊情行
間奏報宜敕二臣參預報可泰來又自請假兵一萬肅
清輦轂帝壯之即改授兵科出視諸軍戰守方略召對
中左門至軍中奏界嶺失事狀劾副將柏永鎮論死以
功遷吏科右給事中乞假歸福王時起刑科左給事中
不赴唐王擢為太僕寺少卿與萬元吉同守贛州再擢
右僉都御史提督江西義軍李自成敗走武昌其部下
散掠新昌境泰來大破之初益王起兵建昌泰來欲從
之同邑按察使漆嘉祉舉人戴國士持不可已而新昌
破國士出降泰來惡之會上高舉人曹志明等兵起泰
來與相結十二月攻取上高新昌寧州殺國士妻子遂
取萬載已而
大兵逼新昌守將出降泰來走界埠志明等從上高移
軍會之進攻撫州兵敗皆死
王養正字聖功泗州人崇禎元年進士授海鹽知縣遭
父喪服除起官秀水中大計補河南按察司照磨累遷
南康知府計殱巨寇鄧毛溪熊高一方賴之福王時進
副使分巡建昌南都既覆
大兵下江西巡撫曠昭棄南昌遁走瑞州列城望風潰
養正乃與布政夏萬亨知府王域推官劉允浩南昌推
官史夏隆起兵拒守閱三日有客兵内應城即破養正
等就執械至南昌與萬亨等同死其妻張氏聞之絶粒
九日而死萬亨字元禮崑山人起家舉人南昌失守避
建昌與養正同死妻顧子婦陸及一孫一孫女先赴井
死僕婢死者復十餘人域字元夀松江華亭人舉於鄉
授宿州學正流賊至佐有司捍禦有功屢遷工部主事
𣙜税蕪湖都城陷諸𣙜税者多以自入域歎曰君父遭
非常禍臣子反因以為利邪悉歸之南京戶部尋由郎
中遷建昌知府城破械至南昌與允浩夏隆同日死允
浩掖縣人夏隆宜興人皆崇禎十六年進士時同死者
六人其一人失其姓名建昌人哀其忠裒而瘞之表曰
六君子之墓初建昌南城諸生有鄧思銘者聞北都陷
集其儕數十人為庠兵期朔望習射學技擊為國報仇
請於有司有司笑曰庠可兵邪衆志遂懈思銘鬱鬱不
得志明年城破死之建昌既破新城知縣譚夢開迎降
民潛導守關兵殺之夢開黨與民互相殘彌月不靖唐
王以邵武貢生李翔為新城知縣翔至禽殺餘黨衆遂
散然民習於亂佃人以田主徵租斛大聚數千人譟縣
庭翔?遣義兵三百詭稱鄭彩軍殺亂民明日復斬百
餘級亂乃靖彩兵數萬駐新城畏
大兵遁入關獨監軍張家玉新城人徐伯昌與翔共守
及
大兵逼家玉亦戰敗入關翔率民兵千餘出城拒擊
大兵從間道入城民兵皆散翔與伯昌皆死之伯昌字
子期唐王時由舉人授兵部主事改御史者也時江西
郡邑吏城守者又有李時興高飛聲時興福清人舉於
鄉歷官袁州同知攝府事會城已降時興力城守無何
守將蒲纓兵潰湖廣援將黃朝宣五營亦譟歸時興度
不能守自縊於萍鄉官舍一僕亦同死飛聲字克正長
樂人崇禎中由鄉舉授玉山知縣遷同知乞養去唐王
時黃道周出督師邀與偕令攝撫州事
大兵至遣家人懷印走謁王而身守城死焉
曾亨應字子嘉臨川人父棟廣東布政使亨應舉崇禎
七年進士歴官吏部文選主事十五年秋有詔起廢亨
應以毛士龍李右讜喬可聘等十人上御史張懋爵劾
其納賄行私亨應疏辨懋爵三疏力攻遂被謫去福王
立之明年江西列城皆不守亨應命弟和應奉父入閩
而已與艾南英揭重熙謀城守會永寧王慈炎招連子
峒土兵數萬復建昌入撫州寓書亨應亨應募兵數百
與相掎角一日方置酒宴客
大兵至亨應避石室其從弟指示之遂見執并執其長
子筠亨應顧筠曰勉之一日千秋毋自負筠曰諾先受
刑死釋亨應縳諭之降不答就戮和應聞兄死曰烈哉
兄為忠臣兄子為孝子復何憾既奉父入閩又走避之
肇慶乃拜辭其父投井死先是棟弟栻為蒲圻知縣栻
兄益為貴州僉事並死難人稱曾氏五節云始亨應為
懋爵所訐朝士頗疑之後亨應死節而懋爵竟降李自
成為直指使
揭重熙字祝萬臨川人崇禎十年以五經登進士授福
寧知州福王時擢吏部考功主事外艱歸撫州破與同
里曾亨應先後舉兵唐王命以故官聯絡建昌兵戰敗
被劾用大學士曾櫻薦以考功員外郎兼兵科給事中
從大學士傅冠辦湖東兵事瀘溪告警冠不能救重熙
劾解冠任兵事遂皆委重熙江西巡撫劉廣允戰敗就
執復用櫻薦擢右僉都御史代廣允攻撫州不克而退
俄聞汀州失解兵入山永明王拜重熙兵部尚書兼右
副都御史總督江西兵召募萬餘人薄邵武敗還金聲
桓左良玉將也已降於
大清復乘間為亂據南昌
大兵攻討之聲桓死諸軍盡散獨張自盛衆數萬走閩
重熙入其軍約廣信曹大鎬並進自盛掠邵武戰敗就
執重熙走依大鎬百丈磜適大鎬還軍鉛山惟空營在
衆就營炊食
大兵偵得之率衆至射重熙中項執至建寧下之獄重
熙日呼高皇帝祈死不得至冬十一月昂首受刃顔色
不改傅鼎銓字維新重熙同邑人崇禎十三年進士除
翰林檢討李自成陷京師鼎銓出謁賊敗南還唐王時
曾櫻薦鼎銓命予知府銜赴贛州軍自效尋復其故官
贛州破退隱山中已聞金聲桓叛鼎銓舉兵以應永明
王命為兵部右侍郎兼翰林院侍讀學士聲桓滅鼎銓
往來自盛大鎬軍
順治八年至廣信張村為守將所執繋南昌獄諭之降
不從令作書招重熙亦不從八月朔乃從容就刑鼎銓
自降流賊為鄉人非笑嘗欲求一死所至是得死鄉人
更賢鼎銓已重熙大鎬相繼敗都昌督師余應桂亦以
是歲亡江右兵遂盡
陳子壯字集生南海人萬歷四十七年以進士第三人
授翰林編修天啟四年典浙江鄉試發策刺閹豎魏忠
賢怒假他事削子壯及其父給事中熙昌籍崇禎初起
子壯故官累遷禮部右侍郎流賊犯皇陵帝素服召對
廷臣子壯言今日所急在收人心宜下罪已詔激發忠
義帝納之乃會諸臣列上蠲租清獄使過宥罪等十二
事帝以海内多故思廣羅賢才下詔援祖訓郡王子孫
文武堪任用者得考驗授職子壯慮為民患立陳五不
可會唐王上疏歷引前代故事詆子壯遂除子壯名下
之獄坐贖徒歸久之廷臣交薦起故官協理詹事府未
上京師陷福王立起禮部尚書至蕪湖南京亦失守乃
歸唐王立福建召相子壯以前議宗室事有宿憾辭不
行
順治三年汀州遘變丁魁楚等擁立桂王子永明王由
榔於肇慶蘇觀生又議立唐王弟聿&KR2045;子壯沮不得退
居邑之九江村永明王授子壯東閣大學士兼兵部尚
書督廣東福建江西湖廣軍務會
大兵入廣州聿&KR2045;見執死子壯止不行明年春張家玉
陳邦彦及新會王興潮陽賴其肖先後起兵子壯亦以
八月起兵九江村兵多蜑戶番鬼善戰乃與陳邦彦約
共攻廣州結故指揮使楊可觀等為内應事洩可觀等
死子壯駐五羊驛為
大兵擊敗走還九江村長子上庸陣歿會故御史麥而
炫破高明迎子壯以故主事朱實蓮攝縣事實蓮子壯
邑子也九月
大兵克高明實蓮戰死子壯而炫俱執至廣州不降就
戮子壯母自縊永明王贈子壯番禺侯諡文忠廕子上
圖錦衣衛指揮使而炫字章闇高明人由進士歷上海
安肅知縣唐王時擢御史實蓮字子潔由舉人歷官刑
部主事初聿&KR2045;之自立於廣州也召南海霍子衡為太
僕卿子衡字覺商舉萬歷中鄉試歷袁州知府及官太
僕時而廣州不守子衡乃召妾莫氏及三子應蘭應荃
應芷語之曰禮臨難毋苟免若輩知之乎三子皆應曰
惟大人命子衡援筆大書忠孝節烈之家六字懸中堂
易朝服北向拜又易緋袍謁家廟先赴井死妾從之應
蘭偕妻梁氏及一女繼之應荃應芷偕其妻徐氏區氏
又繼之惟三孫得存有小婢見之亦投井死
張家玉字元子東莞人崇禎十六年進士改庶吉士李
自成陷京師被執上書自成請旌已門為翰林院庶吉
士張先生之廬而褒恤范景文周鳳翔等隆禮劉宗周
黃道周尊養史可程魏學濓自稱殷人從周願學孔子
稱自成大順皇帝自成怒召之入長揖不跪縛午門外
三日復脅之降怵以極刑卒不動自成曰當磔汝父母
乃跪時其父母在嶺南家玉遽自屈人咸笑之賊敗南
歸阮大鋮等攻家玉薦宗周道周於賊令收人望集羣
黨家玉遂被逮明年南都失守脱歸從唐王入福建擢
翰林侍講監鄭彩軍出杉關謀復江西解撫州之圍
順治三年風聞
大兵至彩即奔入關家玉走新城
大兵来攻出戰中矢墮馬折臂走入關令以右僉都
御史巡撫廣信廣信已失請募兵惠潮說降山賊數萬
將赴贛州急會
大兵克汀州乃歸東莞四年家玉與舉人韓如璜結鄉
兵攻東莞城知縣鄭霖降乃籍前尚書李覺斯等貲以
犒士甫三日
大兵至家玉敗走奉表永明王進兵部尚書無何
大兵進擊如璜戰死家玉走西鄉祖母陳母黎妺石寶
俱赴水死妻彭見執不屈死鄉人殱焉西鄉大豪陳文
豹奉家玉取新安襲東莞戰赤岡未幾
大兵大至攻數日家玉敗走鐵岡文豹等皆死覺斯怨
家玉甚發其先壟毁及家廟盡滅家玉族村市為墟家
玉過故里號哭而去道得衆數千取龍門博羅連平長
寧遂攻惠州克歸善還屯博羅
大兵來攻家玉走龍門復募兵萬餘人家玉好擊劍
任俠多與草澤豪士游故所至歸附乃分其衆為龍虎
犀象四營攻據增城十月
大兵步騎萬餘來擊家玉三分其兵掎角相救倚深谿
高崖自固大戰十日力竭而敗被圍數重諸將請潰圍
出家玉歎曰矢盡礮裂欲戰無具將傷卒斃欲戰無人
烏用徘徊不决以頸血濺敵人手哉因徧拜諸將自投
野塘中以死年三十有三明年永明王贈家玉少保武
英殿大學士吏部尚書增城侯諡文烈其父兆龍猶在
以子爵封之陳象明字麗南家玉同邑人崇禎元年進
士授戶部主事𣙜税淮安以清操聞屢遷饒州知府忤
巡按御史被劾謫兩淮鹽運副使累遷湖南道副使唐
王時總督何騰蛟令徵餉廣西會永明王立廣東地盡
失象明徵調土兵與陳邦傳連營東至梧州榕樹潭遇
大兵戰敗死之廣東之失也龍門破里人廖翰標以二
幼子託從父從容自縊死番禺破里人梁萬爵曰此志
士盡節之秋也赴水死翰標天啟中舉人官江西新城
知縣廉惠民為建祠萬爵字天若唐王時舉人
陳邦彦字令斌順德人為諸生意氣豪邁福王時詣闕
上政要三十二事格不用唐王聿鍵讀而偉之既自立
即其家授監紀推官未任舉於鄉以蘇觀生薦改職方
主事監廣西狼兵援贛州至嶺聞汀州變勸觀生東保
潮惠不聽會丁魁楚等已立永明王監國於肇慶觀生
遣邦彦入賀王因贛州破懼逼已西走梧州邦彦甫入
謁而觀生别立唐王聿&KR2045;於廣州邦彦不知也夜二鼔
王遣中使十餘輩召入舟中王太后垂簾坐王西向坐
魁楚侍語以廣州事邦彦請急還肇慶正大位以繋人
心命南雄勁卒取韶制粤東十郡之七而委其三於唐
王代我受敵從而乘其敝王大悦立擢兵科給事中齎
敕還諭觀生抵廣州聞使臣彭燿被殺乃遣從人授觀
生敕而自以書曉利害觀生猶豫累日欲議和會聞永
明王兵大敗不果邦彦遂變姓名入高明山中
順治三年冬十二月
大兵破廣州觀生死列城悉下邦彦乃謀起兵初贛州
萬元吉遣族人萬年募兵於廣得余龍等千餘人未行
而贛州失龍等無所歸聚甘竹灘為盜他潰卒多附至
二萬餘人總督朱治&KR0832;招降之既而譟歸四年春
大兵定廣州克肇慶梧州敗走治&KR0832;殺魁楚前驅抵平
樂永明王方自梧道平樂走梧林勢危甚邦彦乃說龍
乘間圖廣州而已發高明兵由海道入珠江與龍會且
遺張家玉書曰桂林累卵但得牽制毋西潯平間可完
葺是我致力於此而收功於彼也家玉以為然然龍卒
故無紀律
大兵自桂林還救揚言取甘竹灘龍等顧其家輒退邦
彦亦却歸既乃遣門人馬應芳會龍軍取順德無何
大兵至龍戰敗應芳見執赴水死四月龍再戰黃連江
亦敗歿
大兵攻家玉於新安邦彦乃棄高明收餘衆徇下江門
據之初廣州之圍
大兵知謀出邦彦求其家獲妾何氏及二子厚遇之為
書招邦彦邦彦判書尾曰妾辱之子殺之身為忠臣義
不顧妻子七月與陳子壯密約復攻廣州子壯先至謀
洩將引退邦彦軍亦至謀伏兵禺珠洲側伺
大兵還救會城而縱火以焚舟子壯如其計果焚舟數
十
大兵引而西邦彦尾之會日暮子壯不能辨旗幟疑皆
大兵也陣動
大兵順風追擊遂大潰子壯奔高明邦彦奔三水八月
清遠指揮白常燦以城迎邦彦乃入清遠與諸生朱學
熙嬰城固守邦彦自起兵日一食夜則坐而假寐與其
下同勞苦故軍最強嘗分兵救諸營之敗者至是精銳
盡喪外無援軍越數日城破常燦死邦彦率數十人巷
戰肩受三刃不死走朱氏園見學熙縊拜哭之旋見執
饋之食不食繋獄五日就戮邦彦死子壯見執踰月家
玉亦自沈永明王贈邦彦兵部尚書諡忠愍廕子錦衣
指揮
蘇觀生字宇霖東莞人年三十始為諸生崇禎中由保
舉授無極知縣總督范志完薦其才進永平同知監紀
軍事尋遷戶部員外郎十七年京師陷脱還南京進郎
中催餉蘇州明年五月南京破走杭州會唐王聿鍵至
觀生謁王王與語大悦聯舟入福建與鄭芝龍鴻逵兄
弟擁立王擢為翰林學士旋進禮部右侍郎兼學士設
儲賢館分十二科招四方士令觀生領之觀生矢清操
稍有文學而時望不屬王以故人恩眷出廷臣右乃起
拜東閣大學士參機務觀生數贊王出師見鄭氏不足
有為事權悉為所握請王赴贛州經略江西湖廣王乃
議觀生先行明年觀生赴贛州大徵甲兵餉不繼竟不
能出師時
順治三年三月
大兵破吉安總督萬元吉乞援觀生遣二百人往元吉
令協守綿津灘遇
大兵潰走元吉乃退回贛州
大兵遂圍城觀生走南康贛人數告急不敢援六月
大兵退屯水西觀生發三千人助贛守久之他將戰敗
九月
大兵再攻贛州三千人皆引去時觀生移駐南安閩中
急不能救聿鍵死於汀州贛州亦破觀生退入廣州
監紀主事陳邦彦勸觀生疾趨惠潮扼漳泉兩粤可
自保觀生不從會丁魁楚等議立永明王觀生欲與共
事魁楚素輕觀生拒不與議吕大器亦叱辱之適唐王
弟聿&KR2045;與大學士何吾騶自閩至南海關捷先番禺梁
朝鍾首倡兄終弟及議觀生遂與吾騶及布政使顧元
鏡侍郎王應華曾道唯等以十一月二日擁立王就都
司署為行宫即日封觀生建明伯掌兵部事進吾騶等
秩擢捷先吏部尚書旋與元鏡應華道唯並拜東閣大
學士分掌諸部時倉卒舉事治宫室服御鹵簿通國奔
走夜中如晝不旬日除官數千冠服皆假之優伶云永
明王監國肇慶遣給事中彭燿主事陳嘉謨齎敕往諭
燿順德人過家拜先廟託子於友人至廣州以諸王禮
見備陳天潢倫序及監國先後語甚切至因歷詆觀生
諸人觀生怒執殺之嘉謨亦不屈死乃治兵日相攻以
番禺人陳際泰督師與永明王總督林佳鼎戰於三水
兵敗復招海盜數萬人遣大將林察將十二月二日戰
海口斬佳鼎觀生意得務粉飾為太平事而委任捷先
及朝鍾捷先由進士歷官監司小有才便筆札朝鍾舉
於鄉善談論浹旬三遷至祭酒有楊明競者潮州人好
為大言詭稱精兵滿惠潮間可十萬即特授惠潮巡撫
朝鍾語人内有捷先外有明競強敵不足平矣觀生亦
器此三人事必咨之又有梁鍙者妄人也觀生才之用
為吏科都給事中與明競大納賄賂日薦用數十人觀
生本乏猷略兼總内外任益昏瞀招海盜資捍禦其衆
白日殺人縣肺腸於貴官之門以示威城内外大擾時
大兵已下惠潮長吏皆降附即用其印移牒廣州報無
警觀生信之是月十五日聿&KR2045;視學百僚咸集或報
大兵已逼觀生叱之曰潮生昨尚有報安得遽至此妄
言惑衆斬之如是者三
大兵已自東門入觀生始召兵搏戰兵精者皆西出倉
卒不能集觀生走鍙所問計曰死爾復何言觀生入東
房鍙入西房各拒戶自縊觀生慮其詐稍留聽之鍙故
扼其吭氣湧有聲且推几仆地久之寂然觀生信為死
遂自經明日鍙獻其屍出降朝鍾聞變赴池為鄰人救
出自經死聿&KR2045;方事閱射急易服踰垣匿王應華家俄
縋城走為追騎所獲饋之食不受曰我若飲汝一勺水
何以見先人地下投環而絶吾騶應華等悉降
贊曰自南都失守列郡風靡而贛以彈丸獨憑孤城誓
死拒命豈其兵力果足恃哉激於義而衆心固也迨汀
贛繼失危近目睫而肇慶廣州日治兵相攻自取兩敗
蓋天速其禍如發蒙振槁無煩驅除矣
明史卷二百七十八
