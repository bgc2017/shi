欽定四庫全書
明史卷十
大學士張廷玉等奉勅修
本紀第十
英宗前紀
英宗法天立道仁明誠敬昭文憲武至德廣孝睿皇帝
諱祁鎮宣宗長子也母貴妃孫氏生四月立為皇太子
遂册貴妃為皇后宣德十年春正月宣宗崩壬午即皇
帝位年九歲遵遺詔大事白皇太后行大赦天下以明
年為正統元年始罷午朝丁亥尚書蹇義卒辛丑戶部
尚書黃福參贊南京守備機務二月戊申尊皇太后為
太皇太后庚戌尊皇后為皇太后辛亥封弟祁鈺為郕
王甲寅罷諸司冗費三月戊寅放教坊司樂工三千八
百餘人辛巳罷山陵夫役萬七千人丙申諭三法司死
罪臨決三覆奏然後加刑夏四月壬戌以元學士吳澄
從祀孔子廟庭丁卯以久旱考察布按二司及府州縣
官戊辰遣給事中御史捕畿南山東河南淮安蝗五月
壬午戶部言浙江蘇松荒田稅糧例減二百七十七萬
餘石請加覆覈帝以覈實必增額為民患不許六月丁
未令天下瘞暴骸辛酉葬章皇帝於景陵秋七月丙子
免山西夏税之半八月丙午減光祿寺膳夫四千七百
餘人九月壬辰詔督漕總兵及諸巡撫官歲以八月至
京會廷臣議事是月王振掌司禮監始導帝用重典御
大臣因以市權帝傾心嚮之冬十月壬寅遣使諭阿勒
台多爾濟巴勒辛亥詔天下衛所皆立學十一月戊辰
朔日有食之十二月壬子阿勒台多爾濟巴勒犯涼州
鎮番總兵官陳懋敗之於黑山是年琉球中山暹羅日
本占城安南滿刺加哈密衞拉特入貢
正統元年春正月丙戌罷貴州銅仁金場庚寅發禁軍
三萬人屯田畿輔三月己巳賜周旋等進士及第出身
有差乙亥御經筵夏四月丁酉朔享太廟五月丁卯阿
勒台多爾濟巴勒寇肅州壬辰設提督學校官秋八月
甲戌命左都督蔣貴充總兵官都督同知趙安副之帥
師討阿勒台多爾濟巴勒九月癸卯遣侍郎何文淵王
佐副都御史朱與言偕中官督兩淮長蘆浙江鹽課欽
差巡鹽自此始庚申封黎利子麟為安南國王冬十一
月乙卯詔京官三品以上舉堪任御史者四品及侍從
言官舉堪任知縣者各一人免湖廣被災税糧十二月
丁丑以西北邊議稽緩下兵部尚書王驥侍郎鄺埜於
獄尋釋之乙酉湖廣貴州總兵官蕭授討廣西蒙顧十
六洞賊平之是年琉球中山瓜哇安南烏斯藏占城衞
拉特入貢遣宣德時來貢古里蘇門答刺等十一國使
臣還國
二年春正月甲午宣宗神主祔太廟己亥命大同總兵
官方政都指揮楊洪會寧夏甘肅兵出塞討阿勒台多
爾濟巴勒三月甲午錄囚戊午命御史金敬撫輯大名
及河南陜西逃民夏四月免河南被災田糧五月庚寅
命兵部尚書王驥經理甘肅邊務壬寅命刑部尚書魏
源經理大同邊務丁未免陜西平涼六府旱災夏税六
月乙亥以宋胡安國蔡沈真德秀從祀孔子廟庭庚辰
命副都御史賈諒侍郎鄭辰振河南江北饑冬十月甲
子命鎮守甘肅左副總兵任禮充總兵官都督蔣貴都
督同知趙安為左右副總兵兵部侍郎柴車僉都御史曹
翼羅亨信參贊軍務討阿勒台多爾濟巴勒兵部尚書
王驥太監王貴監督之十一月乙巳振河南饑免税糧
是年琉球中山賽瑪爾堪暹羅吐魯番衞拉特哈密入
貢
三年春三月己亥京師地震辛丑振陜西饑夏四月乙
卯王驥任禮蔣貴趙安襲擊阿勒台多爾濟巴勒大破
之追至黑泉還癸未立大同馬市六月癸酉以旱讞中
外疑獄乙亥命都督方政僉事張榮同征南將軍黔國
公沐晟右都督沐昂討麓川叛蠻思任發秋七月癸未
以再失印下禮部尚書胡濙於獄辛卯下戶部尚書劉
中敷於獄尋俱釋之八月乙亥以陜西饑令雜犯死囚
以下輸銀贖罪送邊吏易米九月癸巳蠲兩畿湖廣逋
賦冬十月癸丑再振陜西饑十二月丙辰下刑部尚書
魏源右都御史陳智等於獄是年榜葛刺貢麒麟中外表
賀琉球中山暹羅占城衛拉特入貢
四年春正月壬午方政破麓川蠻扵大寨追至空泥敗
没二月丁巳總兵官蕭授平貴州計砂叛苖閏月辛丑
釋魏源陳智等復其官并宥棄交阯成山侯王通太監
馬騏罪三月己酉詔赦天下壬子賜施槃等進士及第
出身有差庚申遼王貴烚有罪廢為庶人丁卯黔國公
沐晟卒扵軍癸酉增南京及在外文武官軍俸廩夏五
月庚戌命右都督沐昂為征南將軍充總兵官討思任
發丁卯錄中外囚六月乙未京師地震丁酉以京畿水
災祭告天地諭羣臣修省戊戌下詔寬卹求直言秋七
月庚戌免兩畿山東江西河南被災税糧壬申汰冗官
八月戊戌增設沿海備倭官己亥京師地震冬十二月
丁丑命都督同知李安充總兵官僉都御史王翺參贊
軍務討松潘祈命簇叛番是年琉球占城安南衛拉特
榜葛刺滿刺加哈密入貢
五年春正月己未大祀天地於南郊二月乙亥以侍講
學士馬愉侍講曹鼐入閣預機務甲申命僉都御史張
純大理少卿李畛振撫畿内流民三月戊申建北京宫
殿夏四月壬申免山西逋賦丙戌祈命簇番降五月征
麓川參將張榮敗績於芒市六月丁丑免兩畿被災田
糧戊寅錄囚秋七月辛丑遣刑部侍郎何文淵等分行
天下修備荒之政壬寅楊榮卒八月乙未令各邊修舉
荒政九月壬寅蠲雲南逋賦冬十一月壬寅振浙江饑
壬子免蘇松常鎮嘉湖水災稅糧丁巳廣西僧楊行祥
偽稱建文帝械送京師錮錦衣衞獄死乙丑沐昂討平
師宗叛蠻十二月壬午免南畿浙江山東河南被災税
糧是年占城琉球中山哈密烏斯藏入貢
六年春正月己亥朔日當食不見禮官請表賀不許庚
戌大祀天地扵南郊乙卯以莊浪地屢震躬祀郊廟遣
使祭西方嶽鎮大舉征麓川命定西伯蔣貴為平蠻將
軍都督同知李安僉事劉聚副之兵部尚書王驥總督
軍務三月庚子下兵部侍郎于謙於獄夏四月甲午以
災異遣使省天下疑獄五月甲寅命刑部侍郎何文淵
大理卿王文錄在京刑獄巡撫侍郎周忱刑科給事中
郭瑾錄南京刑獄釋于謙為大理少卿秋七月丁未振
浙江湖廣饑冬十月丁丑戶部尚書劉中敷侍郎吳璽
陳瑺荷校於長安門旬餘釋還職庚寅免畿内被災税
糧十一月甲午朔乾清坤寧二宫奉天華蓋謹身三殿
成大赦定都北京文武諸司不稱行在癸卯王驥拔麓
川上江寨癸丑免河南山東及鳳陽等府被災税糧閏
月甲戌復下劉中敷吳璽陳瑺于獄踰年釋中敷為民
璽瑺戍邊十二月王驥克麓川思任發走孟養丁未班
師左副總兵李安攻餘賊扵高黎貢山敗績是年占城
衞拉特哈密入貢
七年春正月甲戌大祀天地於南郊二月庚申如天壽
山三月甲子還宫乙亥免陜西屯糧十之五戊寅賜劉
儼等進士及第出身有差夏四月甲午振陜西饑是月
免山西河南山東被災税糧五月壬申論平麓川功進
封蔣貴為侯王驥靖遠伯甲戌都督同知李安以違律
喪師下獄戊寅立皇后錢氏丁亥倭陷大嵩所六月壬
子命戶部侍郎焦宏備倭浙江秋七月丙寅振陜西饑
民贖民所鬻子女八月壬寅復命王驥總督雲南軍務
九月甲戌陜西進嘉禾禮臣請表賀不許冬十月壬辰
烏梁海犯廣寧乙巳太皇太后崩十二月葬誠孝昭皇
后扵獻陵是年占城衛拉特哈密琉球中山安南瓜哇
吐魯番烏斯藏入貢
八年春正月丁卯大祀天地於南郊二月己丑汰南京
冗官戊戌淮王瞻墺來朝丙午荆王瞻堈來朝夏五月
己巳復命平蠻將軍蔣貴同王驥帥師征麓川思任發
子思機發戊寅雷震奉天殿鴟吻勅修省壬午大赦六
月丁亥侍講劉球陳十事下錦衣衛獄太監王振使指
揮馬順殺之甲辰下大理少卿薛瑄於獄秋七月戊午
祭酒李時勉荷校於國子監門三日九月甲子思機發
請降冬十一月宣宗廢后胡氏卒十二月癸未免山東
復業民税糧二年丙戌駙馬都尉焦敬荷校於長安右
門是年占城安南衛拉特哈密瓜哇入貢
九年春正月甲寅命右都御史王文巡延安寧夏邊辛
酉大祀天地於南郊辛未命成國公朱勇興安伯徐亨
都督馬亮陳懷同太監僧保曹吉祥劉永誠但住分道
討烏梁海二月丙午王驥擊走思機發俘其孥以獻召
驥還三月辛亥朔新建太學成釋奠扵先師孔子甲子
朱勇等師還兵部劾治其罪詔勿問楊士竒卒乙丑叙
征烏梁海功封陳懷平鄉伯馬亮招遠伯成國公朱勇
等進秩有差夏四月丙戌命翰林學士陳循直文淵閣
預機務丁亥振沙州及赤斤蒙古饑五月己未命法司
錄在京刑獄刑部侍郎馬昂錄南京刑獄六月壬午振
湖廣貴州蠻饑秋七月己酉下駙馬都尉石璟錦衣衞
獄處州賊葉宗留盜福安銀礦殺福建參議竺淵癸丑
免河南被災税糧閏月戊寅復開福建浙江銀場命戶
部侍郎王質往經理甲申瘞暴骸壬寅雷震奉先殿䲭
吻八月庚戌免陜西被災税糧贖民所鬻子女甲戌勅
邊將備衞拉特額森九月丁亥靖遠伯王驥右都御史
陳鎰經理西北邊備冬十月丙午朔日有食之庚午烏
梁海貢馬謝罪是年兩畿山東河南浙江湖廣大水江
河皆溢暹羅琉球中山衛拉特安南烏斯藏滿刺加入
貢
十年春正月丙戌大祀天地於南郊戊子詔舉智勇之
士二月丁巳京師地震己未免陜西逋賦丙寅烏梁海
貢馬請貸犯邊者罪不許壬申如天壽山三月丙子還
宫庚辰思機發入貢謝罪庚寅賜商輅等進士及第出
身有差夏四月甲辰朔日有食之庚申詔所在有司飼
逃民復業及流移就食者六月乙丑振陜西饑免田租
三之二秋七月乙未減糶河南懷慶倉粟濟山陜饑八
月癸丑免湖廣被災秋糧丙辰免蘇松嘉湖十四府州
水災秋糧冬十月戊辰以侍讀學士苖衷為兵部侍郎
侍講學士高榖為工部侍郎並入閣預機務十二月丙
辰緬甸獲思任發斬其首送京師壬辰輸河南粟振陜
西饑廣西總兵官安遠侯柳溥討平慶遠叛蠻是年琉
球中山哈密伊蘭巴里安南占城滿刺加錫蘭山賽瑪
爾堪烏斯藏入貢
十一年春正月己卯大祀天地於南郊庚辰予太監王
振等弟姪世襲錦衣衛官二月辛酉異氣見華蓋奉天
殿遣官祭告天地癸亥詔卹刑獄三月戊辰下戶部尚
書王佐刑部尚書金濂右都御史陳鎰等於錦衣衛獄
尋釋之壬申命御史柳華督福建浙江江西兵討礦賊
癸酉如天壽山庚辰還宫夏六月丙辰京師地震秋七
月癸酉增市㕓税鈔庚辰楊溥卒八月戊戌免湖廣被
災秋糧庚申以同官相許下吏部尚書王直侍郎趙新
曹戶部侍郎李亨等于獄尋釋之九月辛巳廣西猺
叛執化州知州茅自得殺千戶汪義冬十月甲寅遣給
事中御史分賚諸邊軍士十一月壬申減殊死以下罪
是年琉球中山暹羅安南瓜哇回回哈密占城伊蘭巴
里賽瑪爾堪烏斯藏入貢
十二年春正月癸酉大祀天地於南郊三月癸亥如天
壽山庚午還宫丙子免杭嘉湖被災秋糧夏四月丁巳
免蘇松常鎮被災秋糧五月己亥命大理少卿張驥振
濟寧及淮揚饑秋七月甲辰勅各邊練軍備衛拉特八
月庚申朔日有食之九月乙未馬愉卒是年琉球中山
安南占城衛拉特瓜哇哈密暹羅入貢
十三年春正月丁酉大祀天地於南郊三月戊子詔責
孟養宣慰司獻思機發壬寅賜彭時等進士及第出身
有差命王驥仍總督軍務都督同知宫聚為平蠻將軍
充總兵官帥師討思機發夏四月免浙江江西湖廣被
災秋糧五月丙戌遣使捕山東蝗甲辰命刑部侍郎丁
鉉撫輯河南山東災民秋七月乙酉河決大名沒三百
餘里遣使蠲振己酉河決河南没曹濮東昌潰壽張沙
灣壞運道命工部侍郎王永和治之八月乙卯福建沙縣
賊鄧茂七作亂陷二十餘縣甲戌命御史丁瑄捕之冬
十一月丙戌命寧陽侯陳懋充總兵官保定伯梁珤平
江伯陳豫副之太監曹吉祥王瑾提督火器刑部尚書
金濂參贊軍務討鄧茂七甲辰處州賊流劫金華諸縣
庚戌命永康侯徐安備倭山東十二月庚午廣東猺賊
作亂是年琉球中山安南占城入貢衞拉特貢使三千
人賞不如例遂構釁
十四年春正月甲午大祀天地於南郊乙巳暫停浙江
福建銀課二月丁巳御史丁瑄指揮劉福擊斬鄧荗七
扵延平己巳王驥破思機發於金沙江又破之鬼哭山
班師辛未指揮僉事徐恭充總兵官討處州賊葉宗留
工部尚書石璞參贊軍務三月戊子如天壽山癸巳還
宫夏四月庚戌處州賊犯崇安殺都指揮吳剛壬戌湖
廣貴州苖賊大起命王驥討之乙丑遣御史十三人同
中官督福建浙江銀課五月丙戌陳懋等擊破沙縣賊
餘黨悉平壬辰旱太監金英同法司錄囚己亥命侍讀
學士張益直文淵閣預機務庚子巡按福建御史汪澄
坐失機前御史柴文顯匿不奏賊並逮誅六月庚戌靖
州苖犯辰溪都指揮高亮戰死丙辰南京謹身諸殿災
甲子修省詔河南山西班軍番休者盡赴大同宣府乙
丑命西寧侯宋瑛總督大同兵馬己巳以殿災赦天下
戊寅平鄉伯陳懷駙馬都尉井源都督王貴吳克勤太
監林壽分練京軍於大同宣府備衛拉特秋七月己丑
衞拉特額森寇大同參將吳浩戰死王振挾帝親征吏
部尚書王直帥羣臣諫不聽癸巳命郕王居守是日西
寧侯宋瑛武進伯朱冕與衛拉特戰於陽和敗沒甲午
發京師乙未次龍虎臺軍中夜驚丁酉次居庸關辛丑
次宣府羣臣屢請駐蹕不許丙午次陽和八月戊申次
大同鎮守太監郭敬諫議旋師己酉命廣寧伯劉安為
總兵官鎮大同庚戌師還丁巳次宣府庚申衞拉特兵
大至恭順侯吳克忠都督吳克勤戰沒成國公朱勇永
順伯薛綬救之至鷂兒嶺遇伏全軍盡覆辛酉次土木
諸臣議入保懷來王振沮之被圍壬戌師潰死者數十
萬英國公張輔泰寧侯陳瀛駙馬都尉井源平鄕伯陳
懷襄城伯李珍遂安伯陳塤修武伯沈榮都督梁成王
貴尚書王佐鄺埜學士曹鼐張益侍郎丁鈜王永和副
都御史鄧棨等皆死帝北狩甲子京師聞敗羣臣聚哭
於朝侍講徐珵請南遷兵部侍郎于謙不可乙丑皇太
后命郕王監國戊辰帝至大同己巳皇太后命立皇子
見深為皇太子辛未帝至威寧海子甲戌至黑河九月
癸未郕王即位遥尊帝為太上皇帝
明史卷十
