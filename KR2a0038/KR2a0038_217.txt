欽定四庫全書
明史卷一百六十六考證
方瑛傳瑛前後克砦幾二千俘斬四萬餘平苖之功前
此無與比者尋卒於鎮(臣)黃夀齡按識大錄平苖
之後朝廷方將論功行賞而瑛卒史略之謹識
李震傳獲賊孥萬計論功封興寧伯(臣)黃夀齡按識
大錄論功封興寧伯復食禄一千石史略之謹識
李震傳會直方傾項忠詞連震遂下詔獄(臣)黃夀齡
按震逮獄史但言直方傾項忠詞連震究未詳其原
委考識大錄奏震嘗私遣項忠造室侵地下錦衣獄
拷掠備至震遂誣服革爵較史特詳謹識
明史卷一百六十六考證
欽定四庫全書
明史卷一百六十七
大學士張廷玉等奉敕修
列傳第五十五
曹鼐(張益)鄺埜
王佐(丁鉉等)孫祥(謝澤)
袁彬(哈銘袁敏)
曹鼐字萬鍾寧晉人少伉爽有大志事繼母以孝聞宣
德初由鄉舉授代州訓導願授别職改太和縣典史七
年督工匠至京師疏乞入試復中順天鄉試明年舉進
士一甲第一賜宴禮部進士宴禮部自鼐始入翰林為
修撰正統元年充經筵講官宣宗實錄成進侍講錫三
品章服五年以楊榮楊士奇薦入直文淵閣參預機務
鼐為人内剛外和通逹政體榮既殁士奇常病不視事
閣務多決於鼐帝以為賢進翰林學士十年進吏部左
侍郎兼學士十四年七月額森入寇中官王振挾帝親
征朝臣交章諫不聽鼐與張益以閣臣扈從未至大同
士卒已乏糧宋瑛朱冕全軍没諸臣請班師振不許趣
諸軍進大將朱勇膝行聽命尚書鄺埜王佐跪草中至
暮不得請欽天監正彭德清言天象示警若前恐危乘
輿振詈曰爾何知若有此亦天命也鼐曰臣子固不足
惜主上繋天下安危豈可輕進振終不從前驅敗報踵
至始懼欲還定襄侯郭登言於鼐益曰自此趨紫荆裁
四十餘里駕宜從紫荆入振欲邀帝至蔚州幸其第不
聽復折而東趋居庸八月辛酉次土木地高掘二丈不
及水衛拉特大至據南河明日佯却且遣使通和帝召
鼐草詔答之振遽令移營就水行亂寇騎蹂陣入帝突
圍不得出寇擁以去鼐益等俱及難景帝立贈鼐少傅
吏部尚書文淵閣大學士諡文襄官其子恩大理評事
英宗復位加贈太傅改諡文忠復官其孫榮錦衣百戶
鼐弟鼎進士歷吏科都給事中張益字士謙江寧人永
樂十三年進士由庶吉士授中書舍人改大理評事與
修宣宗實錄成改修撰博學強記詩文操筆立就三楊
雅重之尋進侍讀學士正統十四年入文淵閣未三月
遽蒙難以殁景帝立贈學士諡文僖曾孫琮進士嘉靖
初歷官南京右都御史
鄺埜字孟質宜章人永樂九年進士授監察御史成祖
在北京或奏南京鈔法為豪民沮壊帝遣埜廉視衆謂
將起大獄埜執一二市豪歸奏曰市人聞令震懼鈔法
通矣事遂已倭犯遼東戍守失律者百餘人皆應死命
埜按問具言可矜狀帝為宥之營造北京執役者鉅萬
命埜稽省病者多不死十六年有言秦民羣聚謀不軌
者擢埜陜西按察副使敕以便宜調兵勦捕埜白其誣
詔誅妄言者宣德四年振關中饑在陜久刑政清簡父
憂服除擢應天府尹蠲苛急政市征田税皆酌其平正
統元年進兵部右侍郎明年尚書王驥出督軍埜獨任
部事時邊陲多警將帥乏人埜請令中外博舉謀略材
武士以備任使六年山東災埜請寬民間孳牧馬賠償
之令以甦其力十年進尚書舊例諸衛自百戶以下當
代者必就試京師道遠無資者終身不得代埜請就各
都司試之人以為便衛拉特額森勢盛埜請為備又與
廷臣議上方略請增大同兵擇智謀大臣巡視西北邊
務尋又請罷京營兵修城之役令休息以備緩急時不
能用額森入寇王振主親征不與外廷議可否詔下埜
上疏言額森入犯一邊將足削之陛下為宗廟社稷主
奈何不自重不聽既扈駕出關力請回鑾振怒令與戶
部尚書王佐皆隨大營埜墜馬幾殆或勸留懷來城就
醫埜曰至尊在行敢託疾自便乎車駕次宣府朱勇敗
没埜請疾驅入關嚴兵為殿不報又詣行在申請振怒
曰腐儒安知兵事再言者死埜曰我為社稷生靈言何
懼振叱左右扶出埜與佐對泣帳中明日師覆埜死年
六十五埜為人勤廉端謹性至孝父子輔為句容教官
教埜甚嚴埜在陜久思一見父乃謀聘父為鄉試考官
父怒曰子居憲司而父為考官何以防閑馳書責之埜
又嘗寄父褐復貽書責曰汝掌刑名當洗冤釋滯以無
沗任使何從得此褐乃以汚我封還之埜奉書跪誦泣
受教景泰初贈埜少保官其子儀為主事成化初諡忠
肅
王佐海豐人永樂中舉於鄉卒業太學以學行聞擢吏
科給事中器宇凝重奏對詳雅為宣宗所簡注宣德二
年超拜戶部右侍郎以太倉臨清德州淮徐諸倉多積
弊敕佐巡視平江伯陳瑄言漕卒十二萬人歲漕艱苦
乞僉南方民如軍數更番轉運詔佐記瑄及黃福議之
佐還奏東南民力已困議遂寢受命治通州至直沽河
道已赴宣府議屯田事宜英宗初立出鎮河南奏言軍
衛收納税糧奸弊百出請變其制廷議自邊衛外㫮改
隸有司尋召還命督理甘肅軍餉正統元年理長蘆鹽
課三年提督京師及通州倉場所至事無不辨六年尚
書劉中敷得罪召理部事尋進尚書十一年承詔訊安
鄉伯張安兄弟爭禄事坐與法司相諉被劾下吏獲釋
時軍旅四出耗費動以鉅萬府庫空虚佐從容調劑節
縮有方在戶部久不為赫赫名而寬厚有度政務糺紛
未嘗廢學人稱其君子土木之變與鄺埜丁鉉王永和
鄧棨同死難贈少保官其子道戶部主事成化初諡忠
簡丁鉉字用濟豐城人永樂中進士授太常博士歷工
刑吏三部員外郎進刑部郎中正統三年超拜刑部侍
郎九年出理四川茶課奏減其常數以俟豐歲振饑江
淮及山東河南民咸賴之平居恂恂若無能臨事悉治
辨從征殁贈刑部尚書官其子琥大理評事後諡襄愍
王永和字以正崑山人少至孝父病伏枕十八年侍湯
藥無少懈永樂中舉於鄉歷嚴州饒州訓導以蹇義薦
為兵科給事中嘗劾都督王彧鎮薊州縱寇及錦衣馬
順不法事持節冊韓世子妃紏中官蹇傲罪以勁直聞
正統六年進都給事中八年擢工部右侍郎從征殁贈
工部尚書官其子汝賢大理評事後諡襄敏鄧棨字孟
擴南城人永樂末年進士授監察御史奉敕巡按蘇松
諸府期滿將代去父老赴闕乞留得請旋以憂去宣德
十年陜西闕按察使詔廷臣舉清慎有威望者楊士奇
薦棨遂以命之正統十年入為右副都御史北征扈從
師出居庸關疏請回鑾以兵事專屬大將至宣府大同
後再上章皆不報及遇變同行者語曰吾輩可自脱去
棨曰鑾輿失所我尚何歸主辱臣死分也遂死贈右都
御史官其子瑺大理評事後諡襄敏英宗之出也備文
武百官以行六師覆於土木將相大臣及從官死者不
可勝數英國公張輔及諸侯伯自有傳其餘姓氏可考
者卿寺則龔全安黃養正戴慶祖王一居劉容淩夀給
事御史則包良佐姚銑鮑輝張洪黃裳魏貞夏誠申祐
尹竑童存德孫慶林祥鳳庶寮則齊汪馮學明王健程
思溫程式逯端俞鑑張瑭鄭瑄俞拱潘澄錢昺馬預尹
昌羅如墉劉信李恭石玉景帝立既贈䘏諸大臣自給
事御史以下皆降敕褒美錄其子為國子生一時卹典
綦備云龔全安蘭谿人進士授工科給事中累遷左通
政殁贈通政使黃養正名蒙以字行瑞安人以善書授
中書舍人累官太常少卿殁贈太常卿戴慶祖漂陽人
王一居上元人俱樂舞生累官太常少卿殁俱贈太常
卿包良佐字克忠慈谿人進士授吏科給事中鮑輝字
淑大浙江平陽人進士授工科給事中數有建白張洪
安福人黃裳字元吉曲江人俱進士授御史裳嘗言寧
紹台三府疫死三萬人死者宜蠲租存者宜振恤巡視
兩浙鹽政請䘏水災報可魏貞懷遠人進士官御史申
祐字天錫貴州婺川人父為虎齧祐持挺奮擊之得免
舉於鄉入國學帥諸生救祭酒李時勉旋登進士拜四
川道御史以謇諤聞尹竑字太和巴人童存德字居敬
蘭谿人俱進士官御史林祥鳳字鳴臯莆田人由鄉舉
授訓導擢御史齊汪字源澄天台人以進士歷兵部車
駕司郎中程思温婺源人程式常熟人逯端仁和人俱
進士官員外郎俞鑑字元吉桐廬人以進士授兵部職
方司主事駕北征郎中胡寧當從以病求代鑑慷慨許
諾或曰家遠子幼奈何鑑曰為國臣子敢計身家尚書
鄺埜知其賢數與計事鑑曰惟力勸班師耳時不能用
張瑭字廷玉慈谿人進士授刑部主事尹昌吉水人進
士官行人司正羅如墉字本崇廬陵人進士授行人從
北征瀕行訣妻子誓以死報國屬翰林劉儼銘其墓儼
驚拒之如墉笑曰行當驗耳後數日果死劉容太僕少
卿凌夀尚寳少卿夏誠孫慶皆御史馮學明郎中王健
員外郎俞拱潘澄錢昺皆中書舍人馬預大理寺副劉
信夏官正李恭石玉序班里居悉無考
孫祥大同人正統十年進士授兵科給事中擢右副都
御史守備紫荆關額森逼關都指揮韓青戰死祥堅守
四日額森由間道入夾攻之關破祥督兵巷戰兵潰被
殺言官誤劾祥棄城遁寇退有司修關得其屍戰地焚
而瘞之不以聞祥弟祺詣闕言冤詔䘏其家成化改元
錄其子紳為大理寺右評事又謝澤者上虞人永樂十
六年進士由南京刑部主事出為廣西參政正統末擢
通政使守備白羊口王師敗於土木守邊者無固志潭
與具子儼訣而行受事未數日額森兵大入守將吕鐸
遁澤督兵扼山口大風揚沙不辨人馬或請移化關避
敵澤不可寇至衆潰澤按劍厲聲叱賊遂被殺事聞遣
官葬祭錄儼為大理評事
袁彬字文質江西新昌人正統末以錦衣校尉扈帝北
征土木之變額森擁帝北去從官悉奔散獨彬隨侍不
離左右額森之犯大同宣府逼京師皆奉帝以行上下
山坂涉溪澗冐危險彬擁護不少懈帝駐蹕土城欲奉
書皇太后貽景帝及諭羣臣以彬知書令代草帝既入
沙漠所居止毳帳敝幃旁列一車一馬以備轉徙而已
彬周旋患難未嘗違忤夜則與帝同寢天寒甚恒以脅
溫帝足有哈銘者蒙古人幼從其父為通事至是亦侍
帝帝宣諭額森及其部下嘗使銘額森輩有所陳請亦
銘為轉逹帝獨居氊廬南望悒鬱二人時進諧語慰帝
帝亦為解顔中官喜寧為額森腹心額森嘗謂帝曰中
朝若遣使來皇帝歸矣帝曰汝自送我則可欲中朝遣
使徒費往返爾寧聞怒曰欲急歸者彬也必殺之寧勸
額森西犯寧夏掠其馬直趋江表居帝南京彬銘謂帝
曰天寒道遠陛下又不能騎空取凍饑且至彼而諸將
不納奈何帝止寧計寧又欲殺二人皆帝力解而止額
森將獻妺於帝彬請駕旋而後聘帝竞辭之額森惡彬
銘二人欲殺者屢矣一日縳彬至曠埜將支解之帝聞
如失左右手急趨救乃免彬嘗中寒帝憂甚以身壓其
背汗浹而愈帝居漠北期年視彬猶骨肉也及帝還京
景帝僅授彬錦衣試百戶天順復辟擢指揮僉事尋進
同知帝眷彬甚奏請無不從内閣商輅既罷彬乞得其
居第既又以湫隘乞官為别建帝亦報從彬娶妻命外
戚孫顯宗主之賜予優渥時召入曲宴敘患難時事歡
洽如故時其年十二月進指揮使與都指揮僉事王喜
同掌衛事二人嘗受中宫夏時囑私遣百戶季福偵事
江西福者帝乳媼夫也詔問誰所遣二人請罪帝曰此
必有主使者遂下福吏得二人受囑狀所司請治時及
二人罪帝宥時二人贖徒還職而詔自今受囑遣官者
必殺無赦已而坐失囚喜解職彬遂掌衛事五年秋以
平曹欽功進都指揮僉事時門逹恃帝寵勢傾朝野廷
臣多下之彬獨不為屈逹誣以罪請逮治帝欲法行語
之曰任汝往治但以活袁彬還我逹遂鍜鍊成獄賴漆
工楊塤訟冤獄得解然猶調南京錦衣衛帶俸閒住語
詳逹傳越二月英宗崩逹得罪貶官都勻召彬復原職
仍掌衛事未幾逹徵下獄充軍南丹彬餞之於郊餽以
贐成化初進都指揮同知久之進都指揮使先是掌錦
衣衛者率張權勢㒺財賄彬任職久行事安静十三年
擢都督僉事涖前軍都督府卒於官世襲錦衣僉事哈
銘從帝還賜姓名楊銘歷官錦衣指揮使數奉使外蕃
為通事孝宗嗣位汰傳奉官銘以塞外侍衛功獨如故
以夀卒於官袁敏者金齒衛知事也英宗北征應募從
至大同及駕還駐萬全左衛敏見敵騎逼請留精兵三
四萬人扼其衝而車駕疾驅入關王振不納六師遂覆
敏跳還上書景帝曰上皇曩居九重所服者衮繡所食
者珍羞所居者瓊宫瑤室今駕陷沙漠服有衮繡乎食
有珍羞乎居有宫室乎臣聞之主辱臣死上皇辱至此
臣子何以為心臣不惜碎首刳心乞遣官一人或就令
臣齎書及服御物問安塞外以盡臣子之義臣雖萬死
心實甘之命禮部議竟報寢
贊曰異哉土木之敗也寇非深入之師國非積弱之勢
徒以宦豎竊柄狎寇弄兵逆衆心而驅之死地遂致六
師撓敗乘輿播遷大臣百官身膏草野固英宗自貽伊
戚而諸臣當倉皇奔潰之時相率捐軀雖不能禦患而
於主辱臣死之義亦庶幾無愧矣
明史卷一百六十七
