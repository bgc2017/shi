欽定四庫全書
明史卷一百三十七
大學士張廷玉等奉敕修
列傳第二十五
劉吾三(汪叡朱善)安然(王本等)
吴伯宗(&KR0008;恂任亨泰)吴沉
桂彦良(李希顔徐宗實陳南賓劉淳董子莊趙李通楊黼金實等)宋訥(許存仁張美和聶鉉貝瓊)趙俶(錢宰蕭執)
李叔正劉崧
羅復仁(孫汝敬)
劉三吾茶陵人初名如孫以字行兄耕孫燾孫皆仕元
耕孫寧國路推官死長槍賊難燾孫常寧州學正死獠
寇三吾避兵廣西行省承制授靖江路儒學副提舉明
兵下廣西乃歸茶陵洪武十八年以茹瑺薦召至年七
十三矣奏對稱旨授左贊善累遷翰林學士時天下初
平典章闕略帝銳意制作宿儒凋謝得三吾晩悦之一
切禮制及三場取士法多所刊定三吾博學善属文帝
製大誥及洪範注成皆命為序敕修省躬錄書傳會選
寰宇通志禮制集要諸書皆總其事賜賚甚厚帝嘗曰
朕觀奎壁間嘗有黑氣今消矣文運其興乎卿等宜有
所述作以稱朕意帝製詩時令屬和嘗賜以朝鮮玳瑁
筆朝參命列侍衛前燕享賜坐殿中與汪叡朱善稱三
老既而三吾年日益老才力日益減往往忤旨禮遇亦
漸輕二十三年授晉世子經吏部侍郎侯庸劾其怠職
降國予助教尋還職三吾為人慷慨不設城府自號坦
坦翁至臨大節屹乎不可奪懿文太子薨帝御東閣門
召對羣臣慟哭三吾進曰皇孫世嫡承統禮也太孫之
立由此戸部尚書趙勉者三吾壻也坐贜死三吾引退
許之未幾復為學士三十年偕紀善白信蹈等主考會
試榜發泰和宋琮第一北士無預者于是諸生言三吾
等南人私其鄉帝恕命侍講張信等覆閱不稱旨或言
信等故以陋卷呈三吾等實屬之帝益怒信蹈等論死
三吾以老戍邊琮亦遣戍帝親賜策問更擢六十一人
皆北士時謂之南北榜又曰春夏榜云建文初三吾召
還久之卒琮起刑部檢校鄉人楊士竒輩貴顯琮無所
攀援宣德中猶以檢討掌助教事卒官汪叡字仲魯婺
源人元末與弟同集衆保鄕邑助復饒州授浮梁州同
知不就胡大海克休寧叡兄弟来附設星源翼分院於
婺源以同為院判叡歸田里庚子秋同將兵争鄱陽不
克棄妻孥亡之浙西幕府疑之檄叡入應天為質已聞
同為張士誠所殺乃授叡安慶税令未幾徵參贊川蜀
軍事以疾辭去洪武十七年復召見命講西伯戡黎篇
授左春坊左司直常命續薰風自南來詩及他應制皆
稱旨請春夏停決死罪體天地生物之仁從之踰年疾
作請假歸叡敦實閒静不妄言笑及進講遇事輒言帝
嘗以善人呼之朱善字備萬豐城人九歲通經史大義
能属文元末兵亂隠山中事繼母以孝聞洪武初為南
昌教授八年廷對第一授修撰踰年奏對失旨改典籍
放還鄉復召為翰林待詔上疏論婚姻律曰民間姑舅
及兩姨子女法不得為婚讐家詆訟或已聘見絶或既
婚復離甚至兒女成行有司逼奪按舊律尊長卑幼相
與為婚者有禁蓋謂母之姊妹與己之身是為姑舅兩
姨不可以卑幼上匹尊属若姑舅兩姨子女無尊卑之
嫌成周時王朝相與為婚者不過齊宋陳杞故稱異姓
大國曰伯舅小國曰叔舅列國齊宋魯秦晉亦各自為
甥舅之國後世晉王謝唐崔盧潘楊之睦朱陳之好皆
世為婚媾温嶠以舅子娶姑女吕榮公夫人張氏即其
母申國夫人姊女古人如此甚多願下羣臣議弛其禁
帝許之十八年擢文淵閣大學士嘗講家人卦心箴帝
大悦未幾請告歸卒年七十二著有詩經解頤史輯傳
於世正德中諡文恪
安然祥符人徙居穎州元季以左丞守萊州明兵下山
東率衆歸附累官山東參政撫綏流移俸餘悉給公用
帝聞而嘉之洪武二年召為工部尚書出為河南參政
歴浙江布政使入為御史臺右大夫十三年改左中丞
坐事免未幾召為四輔官先是胡惟庸謀反伏誅帝以
歴代丞相多擅權遂罷中書省分其職於六部既又念
密勿論思不可無人乃建四輔官以四時為號詔天下
舉賢才戶部尚書范敏薦耆儒王本杜佑龔斆杜斆趙
民望吴源等召至告於太廟以本佑龔斆為春官杜斆
民望源為夏官秋冬闕命本等攝之位都督次屡賜敕
諭隆以坐論之禮命協贊政事均調四時會立冬朔風
釀寒帝以為順冬令乃本等功賜敕嘉勉又月分三旬
人各司之以雨暘時若驗其稱職與否刑官議獄四輔
及諫院覆覈奏行有疑讞四輔官封駁居無何斆等四
人相繼致仕召然代之本後坐事誅諸人皆老儒起田
家惇朴無他長獨然久歴中外練達庶務眷注特隆十
四年八月卒帝念然來歸之誠親製文祭之繼然為四
輔者李幹何顯周幹出為知府佑顯周俱罷去是官遂
廢不復設本不詳其籍里佑安邑人嘗三主本布政司
鄉試稱得人龔斆鉛山人以行誼重於鄉致仕後復起
為國子司業歴祭酒坐放諸生假不奏聞免杜斆字致
道壺關人舉元鄉試第一歴官臺州學正歸家教授通
易詩書三經源莆田人亦再徵為國子司業卒於官民
望藁城人幹絳州人顯周内黃人
吴伯宗名祐以字行金谿人洪武四年廷試第一時開
科之始帝親製策問得伯宗甚喜賜冠帶袍笏授禮部
員外郎與修大明日歷胡惟庸用事欲人附己伯宗不
為屈惟庸銜之坐事謫居鳳陽上書論時政因言惟庸
專恣不法不宜獨任久之必為國患辭甚剴切帝得奏
召還賜衣鈔奉使安南稱旨除國子助教命進講東宫
首陳正心誠意之說改翰林典籍帝製十題命賦援筆
立就詞旨雅潔賜織金錦衣除太常寺丞辭改國子司
業又辭忤旨貶金縣教諭未至召還為翰林檢討十五
年進武英殿大學士明年冬坐弟仲實為三河知縣薦
舉不實詞連伯宗降檢討伯宗為人温厚然内剛不苟
媕阿故屡躓踰年卒於官伯宗成進士考試官則宋濓
鮑恂也恂字仲孚崇德人受易於臨川吴澄好古力行
著大易傳義學者稱之元至正中以薦授温州路學正
尋召入翰林不就洪武三年初科舉取士召為同考官
試已辭去十五年與吉安余詮高郵張長年登州張紳
皆以明經老成為禮部主事劉庸所薦召至京恂年八
十餘長年詮亦皆踰七十矣賜坐顧問翌日並命為文
華殿大學士皆以老疾固辭遂放還紳後至以為鄠縣
教諭尋召為右僉都御史終浙江左布政使其明年以
耆儒徵者曰全思誠字希賢上海人亦授文華殿大學
士又明年請老賜敕致仕伯宗之使安南也以名德為
交人所重其後襄陽任亨泰亦舉洪武二十一年進士
第一以禮部尚書使安南交人以為榮前後使安南者
並稱吴任云亨泰為禮部尚書時日照民江伯兒以母
病殺其三歲子祀岱嶽有司以聞帝怒其滅絶倫理杖
百戍海南因命亨泰定旌表孝行事例亨泰議曰人子
事親居則致其敬養則致其樂有疾則謹其醫藥卧冰
割股事非恒經割股不已至於割肝割肝不已至於殺
子違道傷生莫此為甚墮宗絶祀尤不孝之大者宜嚴
行戒諭倘愚昧無知亦聽其所為不在旌表之例詔曰
可明年議秦王喪禮因定凡世子襲爵之禮會討龍州
趙宗壽命偕御史嚴震直使安南諭以謹邊方無納逋
逃時帝以安南簒弑絶其貢使至是聞詔使至震恐亨
泰為書述朝廷用兵之故以安慰之交人大悦使還以
私市蠻人為僕降御史未幾思明土官與安南争界詞
復連亨泰坐免官
吴況字濬仲蘭溪人元國子博士師道子也以學行聞
太祖下婺州召況及同郡許元葉瓚玉胡翰汪仲山李
公常金信徐孳童冀戴良吳履孫履張起敬會食省中
日令二人進講經史已命沉為郡學訓道洪武初郡以
儒士舉誤上其名曰信仲授翰林院待制沉謂修撰王
釐曰名誤不更是欺罔也將白於朝釐言恐觸上怒沉
不從牒請改正帝喜曰誠慤人也遂眷遇之召侍左右
以事降編修給事中鄭相同言故事啟事東宫惟東宫
官属稱臣朝臣則否今一體稱臣於禮未安沉駁之曰
東宫國之大本尊東宫所以尊主上也相同言非是帝
從之尋以奏對失旨降翰林院典籍已擢東閣大學士
初帝謂沉曰聖賢立教有三曰敬天曰忠君曰孝親散
在經卷未易會其要領爾等以三事編輯至是書成賜
名精誠錄今沉撰序居一年降翰林侍書改國子博士
以老歸沉嘗著辯言孔子封王為非禮後布政使夏寅
祭酒邱濬皆沿其說至嘉靖九年更定祀典改稱至聖
先師實自沉發之也
桂彦良名德偁以字行慈谿人元鄉貢進士為平江路
學教授罷歸張士誠方國珍交辟不就洪武六年徵詣
公車授太子正字帝嘗出御製詩文彦良就御座前朗
誦聲徹殿外左右驚愕帝嘉其朴直時選國子生蔣學
等為給事中舉人張唯等為編修肄業文華堂命彦良
及宋濓孔克表為之師嘗從容有所咨問彦良對必以
正帝每稱善書其語揭便殿七年冬至詞臣撰南郊祀
文用予我字帝以為不敬彦良曰成湯祭上帝曰予小
子履武王祀文王之詩曰我將我享古有此言帝色霽
曰正字言是也時御史臺具獄令詞臣覆讞彦良所論
釋者數十人遷晉王府右傅帝親為文賜之彦良入謝
帝曰江南大儒惟卿一人對曰臣不如宋濓劉基帝曰
濓文人耳基峻隘不如卿也彦良至晉製格心圖獻王
後更王府官制改左長史朝京師上太平十二策帝曰
彦良所陳通達事體有裨治道世謂儒者泥古不通今
若彦良可謂通儒矣八十年請告歸越二年卒明初特
重師傳既命宋濓教太子而諸王傳亦慎其選彦良與
陳南賓等皆宿儒老生而李希顔與駙馬都尉胡觀傳
徐宗實尤以嚴見憚李希顔字愚菴郟人隠居不仕太
祖手書徵之至京為諸王師規範嚴峻諸王有不率教
者或擊其額帝撫而怒高皇后曰烏有以聖人之道訓
吾子顧怒之耶太祖意解授左春坊左贊善諸王就藩
希顔歸舊隠閭里宴集常著緋袍戴笠往客問故笑曰
笠本質緋君賜也徐宗實名垕以字行黃巖人少穎悟
篤於學洪武中被薦除銅陵簿請告迎養忤帝意謫戍
淮隂驛會東川侯胡海子觀選尚主帝為觀擇師難其
人以命宗實中使援他府例置駙馬位中堂南向而布
師席於西階上東向宗實手引駙馬位使下然後為說
書左右大驚相顧以目帝聞而嘉之召宗實慰勞數四
洪武末授蘇州通判奏發官粟二十萬石以活饑民春
水暴齧隄議修築吴人皆以為便請旌元節婦王氏時
禮部以前朝事不當允宗實言武王封比干墓獨非前
朝事乎遂得旌建文二年超擢兵部右侍郎坐事貶官
尋復職燕事急使兩浙招義勇成祖即位疏乞歸逾二
年以事被逮道卒陳南賓名光裕以字行茶陵人元末
為全州學正洪武三年聘至都除無棣丞歴膠州同知
所至以經術為治召為國子助教嘗入見講洪範九疇
帝大喜書姓名殿柱後御注洪範多採其說擢蜀府長
史蜀獻王好學敬禮尤至造安車以賜為搆第名安老
堂二十九年與方孝孺同為四川考試官詩文清勁有
法卒年八十其後諸王府長史劉淳董子莊趙季通楊
黼金寳蕭用道宋子環之属皆有名劉淳南陽人洪武
末為原武訓導周王聘為世子師尋言於朝補右長史
以正輔王端禮門槐盛夏而枯淳陳咎徵進戒王用其
言修省枯枝復榮王旌其槐曰攎忠致仕十餘年而卒
年九十有七董子莊名琰以字行江西樂安人有學行
洪武中以學官遷知茂名縣永樂時由國子司業出為
趙王府右長史隨事匡正王多過帝輒以責長史子莊
同心輔導藩府賢僚首稱趙董云楊黼吉水人官御史
仁宗即位上疏言十事擢衛王府右長史盡心獻替未
嘗苟取一錢宣德初卒金實開化人永樂初上書言治
道帝嘉之復對策稱旨除翰林典籍與修太祖實錄永
樂大典選為東宫講官歴左春坊左司直仁宗立除衛
府左長史正統初卒為人孝友敦行誼閱經史日有程
限至老不輟蕭用道泰和人建文中舉懷才抱德詣闕
試文章擢靖江王府長史召入翰林修類要燕師渡淮
與周是修同上書指斥用事者永樂時預修太祖實錄
改右長史從王之藩桂林嘗為王陳八事曰慎起居寡
嗜慾勤學問養德性簡鞭扑之刑無侵下人利常接府
僚以通羣情簡擇謹厚人以備差遣又作端禮體仁遵
義廣智四門箴獻王久之以疾乞歸成祖怒貶宣府鷂
兒嶺巡檢卒子晅由進士官湖廣左布政使天順四年
舉治行卓異拜禮部尚書初兩京尚書缺多用布政使
為之自晅後遂無拜尚書者晅重厚廉静而不善奏對
調南京卒宋子環廬陵人由庶吉士歴考功郎中從師
逵採木湖廣以寬厚得衆心仁宗即位授梁府右長史
改越府和易澹泊所至有賢聲宣德中卒官自是以後
王府官不為清流遂無足紀者矣
宋訥字仲敏滑人父壽卿元侍御史訥性持重學問該
博至正中舉進士任鹽山尹棄官歸洪武二年徵
儒士十八人編禮樂諸書訥與焉事竣不仕歸久
之用四輔官杜斆薦授國子助教以說經為學者
所宗十五年超遷翰林學士命撰宣聖廟碑稱旨
賞賚甚厚改文淵閣大學士嘗寒附火燎脇下衣
至膚始覺帝製文警之未幾遷祭酒時功臣子弟
皆就學及歲貢士嘗數千人訥為嚴立學規終日
端坐講解無虚晷夜恒止學舍十八年復開進士
科取士四百七十有竒由太學者三之二再策士
亦如之帝大悅製詞褒美助教金文徵等疾訥搆
之吏部尚書余熂牒令致仕訥陛辭帝驚問大怒
誅熂文徵等留訥如故訥嘗病帝曰訥有夀骨無
憂也尋愈帝使畫工瞷訥圖其像危坐有怒色明
日入對帝問昨何怒訥驚對曰諸生有趨踣者碎
茶器臣愧失教故自訟耳且陛下何自知之帝出
圖訥頓首謝長子麟舉進士擢御史出為望江主
簿帝念訥老召還侍二十三年春訥病甚乃止學
舍麟請歸私第叱曰時當丁祭敢不敬耶祭畢舁
歸舍而卒年八十帝悼惜自為文祭之又遣官祭
於家為治葬地文臣四品給祭葬者自訥始正德
中諡文恪訥嘗應詔陳邊事言海内乂安惟沙漠
尚煩聖慮若窮追遠擊未免勞費陛下為聖子神
孫計不過謹邊備而已備邊在乎實兵實兵在乎
屯田漢趙充國將四萬騎分屯緣邊九郡而單于
引却陛下宜於諸將中選謀勇數人以東西五百
里為制立法分屯布列要害遠近相應遇敵則戰
宼去則耕此長策也帝頗採用其言訥既卒帝思
之官其次子復祖為司業誡諸生守訥學規違者
罪至死明開國時即重師儒官許存仁魏觀為祭
酒老成端謹訥稍晚進最蒙遇與訥定學規者司
業王嘉會龔斆三人年俱高鬚髮皓白終日危坐
堂上肅然而張美和聶鉉貝瓊等皆名儒當洪武時
先後為博士助教學錄以故諸生多所成就魏觀事别
載嘉會字原禮嘉興人以薦徵累官國子監司業十六
年亦以老請歸優詔留之年八十卒賻䘏甚厚許存仁
名元以字行金華許謙子也太祖素聞謙名克金華訪
得存仁與語大悟命傅諸子擢國子博士嘗命講尚書
洪範休咎徵之說又嘗問孟子何說為要存仁以行王
道省刑薄賦對吴元年擢祭酒存仁出入左右垂十年
自稽古禮文事至進退人才無不與論議既將議即大
位而存仁告歸司業劉丞直曰主上方應天順人公宜
稍待存仁不聽果忤旨僉事程孔昭劾其隠事遂逮死
獄中張美和名九韶以字行清江人能詞賦元末累舉
不仕洪武三年以薦為縣學教諭後遷國子助教改翰
林院編修致仕歸帝親為文賜之復與錢宰等並徵修
書傳既成遣還聶絃字器之美和同邑人洪武四年進
士為廣宗丞疏免旱災税秩滿入覲獻南都賦及洪武
聖德詩授翰院待制改國子助教遷典籍與美和同日
賜歸十八年復召典會試欲留用之乞便地自養令食
廬陵教諭俸終其身貝瓊字廷琚崇德人性坦率篤志
好學年四十八始領鄉薦張士誠屢辟不就洪武初聘
修元史既成受賜歸六年以儒士舉除國子助教瓊嘗
慨古樂不作為大韶賦以見志宋濓之為司業也建議
立四學並祀舜禹湯文為先聖太祖既絀其說瓊復為
釋奠解駁之識者多是瓊議與美和鉉齊名時稱成均
三助九年改官中都國子監教勲臣子弟瓊學行素優
將校武臣皆知禮重十一年致仕卒
趙俶字本初山隂人元進士洪武六年徵授國子博士
帝嘗御奉天殿召俶及錢宰貝瓊等曰汝等一以孔子
所定經書為教慎勿雜蘇秦張儀縱横之言諸臣頓首
受命俶因請頒正定十三經於天下屏戰國策及隂陽
䜟卜諸書勿列學宫明年擇諸生穎異者三十五人命
俶專領之教以古文尋擢李擴黃義等入文華武英二
堂說書皆見用九年御史臺言博士俶以詩經教成均
四年其弟子多為方岳重臣及持節各部者今年逾懸
車請賜骸骨於是以翰林院待詔致仕賜内帑錢治裝
宋濓率同官暨諸生千餘人送之卒年八十一子圭玉
兵部侍郎出知萊州有聲錢宰字子予會稽人吴越武
肅王十四世孫至正間中甲科親老不仕洪武二年徵
為國子助教作金陵形勝論歴代帝王廟樂章皆稱旨
十年乞休進博士賜敕遣歸至二十七年帝觀蔡氏書
傳象緯運行與朱子詩傳相悖其他註與鄱陽鄒季友
所論有未安者徵天下宿儒訂正之兵部尚書唐鐸舉
宰及致仕編修張美和助教靳權等行人馳傳徵至命
劉三吾總其事江東諸門酒楼成賜百官鈔宴其上宰
等賦詩謝帝大悦諭諸儒年老願歸者先遣之宰年最
高請留帝喜書成賜名書傳會選頒行天下厚賜令馳
驛歸卒年九十六又蕭執者字子所泰和人洪武四年
鄉舉為國子學錄明年夏至帝有事北郊召尚書吴琳
主事宋濓率文學士以從執偕陶凱等十二人入見齋
所令賦詩復令賦山梔花獨喜執作遍示諸臣寵眷傾
一時時帝留意文學往往親試廷臣執與陳觀知遇尤
異觀以訓導入覲試王猛捫蝨論立擢陜西參政尋召
還侍左右應制作鍾山賦賜金幣在陜以廉謹稱或問
陜産金何狀觀大驚曰吾備位藩寮何金之問其卒也
妻子幾無以自存而執以親老乞歸親沒廬墓側申國
公鄧鎮勦龍泉宼不戢下執往責之鎮為禁止邑人以
安兩人皆篤行君子也
李叔正字克正初名宗頤靖安人年十二能詩長益淹
博時江西有十才子叔正其一也以薦授國子學正洪
武初告歸未幾復以薦為學正遷渭南丞同州蒲城人
争地界累年不决行省以委叔正單騎至剖數語立决
渭南歲輸糧二萬豪右與猾吏為奸田無定額叔正履
畆丈量立法精密諸弊盡剔遷興化知縣尋召為禮部
員外郎以年老乞歸不許改國子助教於是叔正三至
太學矣帝方銳意文治於國學人材尤加意然諸生多
貴胄不率教叔正嚴立規條旦夕端坐督課無倦色朝
論賢之擢監察御史奉命巡嶺表瓊州府吏訐其守踞
公座簽表文叔正鞫之守得白抵吏罪太祖嘉之曰人
言老御史懦乃明斷如是耶累官禮部侍郎十四年進
尚書卒於官叔正妻夏氏陳友諒陷南昌時投井死叔
正感其義終身不復娶
劉崧字子高泰和人舊名楚家貧力學寒無罏火手皸
裂而鈔錄不輟元末舉於鄉洪武三年舉經明行修改
今名召見奉天殿授兵部職方司郎中奉命徵糧鎮江
鎮江多勲臣田租賦為民累崧力請得少減遷北平按
察司副使輕刑省事招集流亡民咸復業立文天祥祠
於學宫之側勒石學門示府縣勿以徭役累諸生嘗請
減僻地驛馬以益宛平帝可其奏顧謂侍臣曰驛傳勞
逸不均久矣崧能言之牧民不當如是耶為胡惟庸所
惡坐事謫輸作尋放歸十三年惟庸誅徵拜禮部侍郎
未幾擢吏部尚書雷震謹身殿帝廷諭羣臣陳得失崧
頓首以修德行仁對尋致仕明年三月與前刑部尚書
李敬並徵拜敬國子祭酒而崧為司業賜鞍馬令朝夕
見見輒燕語移時未旬日卒疾作猶強坐訓諸生及革
敬問所欲言曰天子遣崧教國子將責以成功而遽死
乎無一語及家事帝命有司治殯殮親為文祭之崧幼
博學天性廉慎兄弟三人共居一茒屋有田五十畆及
貴無所增益十年一布被鼠傷始易之仍葺以衣其子
居官未嘗以家累自隨之任北平攜一童往至則遣還
晡時吏退孤燈讀書往往達旦善為詩豫章人宗之為
西江派云
羅復仁吉水人少嗜學陳友諒辟為編修已知其無成
遁去謁太祖於九江留置左右從戰鄱陽齎蠟書諭降
江西未下諸郡授中書諮議從圍武昌太祖欲招陳理
降以復仁故友諒臣也遣入城諭且曰理若來不失富
貴復仁頓首曰如陳氏遺孤得保首領俾臣不食言於
異日臣死不憾太祖曰汝行吾不汝誤也復仁至城下
號慟者竟日理縋之入見理大哭陳太祖意且曰大兵
所向皆摧不降且屠城中民何罪理聽其言遂率官属
出降遷國子助教以老特賜乘小車出入每宴見賜坐
飲食已復使庫庫前使多拘留復任議論慷慨獨得還
洪武元年擢編修復偕主事張福往諭安南還占城侵
地安南奉詔遺復仁土産甚厚悉却不受帝聞而賢
之三年置弘文館以復仁為學士與劉基同位在帝前
率意陳得失嘗操南音帝顧喜其質直呼為老實羅而
不名間幸其舍負郭窮巷復仁方堊壁急呼其妻抱杌
以坐帝帝曰賢士豈宜居此遂賜第城中夭夀節製水
龍吟一闋以獻帝悦厚賜之尋乞致仕陛辭賜大布衣
題詩衣襟上褒美之已又召至京師奏減江西秋糧報
可留三月賜玉帶鐡柱杖坐墩裘馬食具遣還以夀終
孫汝敬名簡以字行永樂二年遣吉士就學文淵閣誦
書不稱旨即日遣戍江南數日復之自此刻厲為學累
遷侍講仁宗時上言時政十五事忤旨下獄既與李時
勉同改御史直聲震一時宣宗初上書大學士楊士竒
曰太祖高皇帝奄有四海太宗文皇帝再造寰區然猶
翼翼兢兢無敢豫怠先皇帝嗣統未及期月奄棄羣臣
揆厥所由皆憸壬小夫獻金石之方以致疾也去冬簡
以愚戅應詔上書言涉不敬罪當萬死先皇帝憐其孤
直寬雷霆之誅俾居言路撫躬循省無可稱塞伏見今
年六月車駕幸天夀山躬謁二陵京師之人瞻望咨嗟
以為聖天子大孝既而道路喧傳禮畢即較獵講武扈
從惟額森托千與其徒數百人風馳電掣馳逐先後某
聞此言心悸膽落夫蒐苖獮狩固有國之常經然以謁
陵出而與降將較獵於山谷間垂堂之戒銜橜之虞不
可不深慮也執事四朝舊臣二聖元輔於此不言則孰
得而言之者惟特加採納以弘靖獻之思光弼直之義
尋擢工部右侍郎兩使安南時黎利言其主陳暠已死
而張筵設女樂汝敬叱之利懼謝還督兩浙漕運理陜
西屯田多所建置坐受餽充為事官英宗立遇赦汝敬
誤引詔復職復逮繫以在陜措置勞宥死戍邊尋復職
蒞故任塞上有警汝敬往督餉遇敵紅城子中流矢墜
馬得免以疾告歸卒
贊曰明始建國首以人材為務徵辟四方宿儒羣集闕
下隨其所長而用之自議禮定制外或參列法從或預
直承明而成均胄子之仕尤多稱職彬彬乎稱得人焉
夫諸臣當元之季世窮經績學株守草野幾於沒齒無
聞及乎泰運初平連茹利見乃各展所藴以潤色鴻猷
黼黻文治昔人謂天下不患無才惟視上之網羅何如
耳顧不信哉
明史卷一百三十七
