欽定四庫全書
明史卷三百十七
大學士張廷玉等奉敕修
列傳第二百五
廣西土司
廣西猺獞居多盤萬嶺之中當三江之險六十三山倚
為巢穴三十六源踞其腹心其散布於桂林柳州慶遠
平樂諸郡縣者所在蔓衍而田州泗城之屬尤稱強悍
種類滋繁莫可枚舉蠻勢之衆與滇為埓今就其尤著
者列於篇觀其叛服不常沿革殊致可以覘中國之德
威知蠻情之順逆為籌邊者之一助云
廣西土司一
桂林柳州
慶遠平樂
梧州潯州
南寧
桂林自秦置郡漢始安唐桂州後改建陵郡宋静江府
元靜江路明初改桂林府為廣西布政使司治所屬内
地不當列於土司然廣西惟桂林與平樂潯州梧州未
設土官而無地無猺獞桂林之古田平樂之府江潯州
之藤峽梧州之岑溪皆煩大征而後克卒不能草薙而
獸獮之設防置戍世世為患是亦不得而略焉洪武七
年永道桂陽諸州蠻竊發命金吾右衞指揮同知陸齡
率兵討平之二十二年富川縣逃吏首賜糾合苗賊盤
大孝等為亂殺知縣徐元善等往來劫掠廣西都指揮
韓觀遣千戶廖春等討之禽殺大孝等二百餘人觀因
言靈亭鄉乃猺蠻出入地雖征𠞰有年未盡殄滅宜以
桂林等衞贏餘軍士置千戶所鎮之詔從其請二十七
年全州灌陽等縣平川諸源猺民聚衆為亂命湖廣廣
西二都司發兵討之禽殺千四百餘人諸猺奔竄遁去
置灌陽守禦千戶所初灌陽縣隸湖廣因廣西平川等
三十六源猺賊作亂攻擊縣治詔寶慶衞指揮孫宗總
兵討平之縣丞李原慶因奏灌陽去湖廣遠隸廣西近
遂以灌陽隸桂林府千戶所命廣西都指揮同知陶瑾
領兵築城守之永樂二年總兵韓觀奏潯桂柳三郡蠻
寇黃田等累行劫掠殺擄人畜已調都指揮朱輝追𠞰
斬獲頗多尋蒙遣官齎敕撫安其黃田等猺皆已向化
悉歸所擄人畜帝命觀復業者善撫恤之宣德六年都
督山雲奏廣西左右兩江設土官衙門大小四十九處
蠻性無常讐殺不絶朝廷每命臣同巡按御史三司官
理斷緣諸處皆瘴鄉兼有蠱毒三年之間遣官往彼死
者凡十七人事竟不完今同衆議凡土官衙門軍務重
事徑詣其處其餘爭論詞訟就所近衛理之報可景泰
五年廣西古丁等洞賊首藍伽韋萬山等糾合蠻類劫
掠南寧上林武緣諸處鎮守副總兵陳旺以聞詔令總
督馬昂等𠞰捕之初桂林古田獞種甚繁最強者曰韋
曰閉曰白而皆并於韋賊首韋朝威據古田縣官竄會
城遣典史入縣撫諭烹食之弘治間大征殺副總兵馬
俊參議馬鋐正德初再征殺通判知縣指揮等官嘉靖
初又征之殺指揮舒松等時韋銀豹與其從父朝猛攻
陷洛容縣據古田分其地為上下六里銀豹出掠挾下
六里人行而上六里不與焉四十五年提督吳桂芳因
其閒遣典史廖元入上六里撫諭之諸獞復業者二千
人銀豹勢孤請降久之復猖獗嘗挾其五子據鳳皇連
水二寨襲殺昭平知縣魏文端更自永福入桂林劫布
政司庫殺署事參政黎民衷縋城而去官軍追不及久
之臨桂永福各縣兵羣起捕賊始得賊黨扶嫩土婆顯
等三十餘人於各山寨中時首惡未獲隆慶三年朝議
以廣西專設巡撫推江西按察使殷正茂為僉都御史
以往正茂至奏請𠞰賊合土漢兵十萬集衆議時八寨
助逆衆議先𠞰敇書亦有先平八寨徐圖古田之語正
茂獨不謂然先給榜諭八寨八寨聽命然後分兵七哨
以總兵俞大猷統之使副總兵門崇文參將王世科黃
應甲都司董龍魯國賢遊擊丁山等各領一哨復分土
兵為二隊更番清道必先清數里而後行及至其巢合
營攻之斬七千四百六十餘級生禽朝猛梟於軍俘獲
男女千餘口銀豹窮蹙擇肖已者斬首獻捷聞既而生
縛銀豹并其子扶枝膠送京師斬之古田平乃并八寨
與龍哈咘咳為十寨立長官司以黃昌等為長官及土
舍聽守禦調度更陞古田縣為永寧州已而永寧獞韋
狼要與其黨黃銀成有隙相仇殺常安巡檢欲窮治之
狼要遂與右江荔浦山灣諸獞稱亂命指揮徐民瞻將
兵捕之民瞻伏兵執狼要諸猺大訌總制殷正茂巡撫
郭應聘乃檄徵田州向武都康諸土兵屬參將王瑞進
𠞰斬廖金鑑廖金盞韋銀花韋狼化等萬歴六年總制
淩雲翼巡撫吳文華大征河池咘咳諸猺斬首四萬八
百餘級嶺表悉平
柳州置自唐貞觀中明初移治于馬平所屬州二縣十
内屬千餘年惟上林縣尚為土官而賓象融羅諸猺蠻
蟠結為寇城外五里即賊巢軍民至無地可田後屢加
征𠞰置土巡檢於各峒隘稍稱寧焉洪武二年中書省
臣言廣西諸峒雖平宜遷其人入内地可無邊患帝曰
溪洞蠻獠雜處其人不知禮義順之則服逆之則變未
可輕動惟以兵分守要害以鎮服之俾日漸教化數年
後可為良民何必遷也永樂七年柳州道村寨蠻韋布
黨等作亂都指揮周誼率兵討禽之命斬布黨梟其首
於寨廣西洞蠻韋父融縣羅城洞蠻潘父䓗各聚衆為
亂柳州等衞官軍捕斬之九年賓州遷江縣象州武仙
縣古逢等洞蠻獠作亂詔發柳州南寧桂林等衛兵討
之十四年融縣猺民作亂官軍討平之十七年象州土
吏覃仁用言其父景安故元時常任本州巡檢有兵獞
二百人今皆為民請收集為軍帝不許十九年融縣蠻
賊五百餘人羣聚剽掠廣西參政耿文彬率民兵會桂
林衞指揮平之柳州等府上林等縣獞民梁公竦等六
千戶男女三萬三千餘口及羅城縣土酋韋公成乾等
三百餘戶復業初韋公等倡亂獞民多亡入山谷與之
相結事聞遣御史王煜等招撫復業至是俱至仍隸籍
為民宣德即位蠻寇覃公旺作亂據思恩縣大小富龍三
十餘峒固守險阻以拒官軍總兵官顧興祖等督兵分
道攻之斬公旺并其黨千五十餘人捷至帝曰蠻民亦
朕赤子殺至千數豈無脇從非辜者以後宜開示恩信
撫慰而降之如賈琮戍交州可也元年柳州獞首韋敬
曉等歸附二年廣西三司奏柳慶等府賊首韋萬黃韋
朝傳等聚衆劫殺為民害敕興祖進兵𠞰平之懷遠為
柳州屬邑在右江上游旁近靖綏黎平諸猺竊據久隆
慶時大征古田懷遠知縣馬希武欲乘間築城召諸猺
役之許犒不與諸猺遂合繩坡頭板江諸峒殺官吏反
總制殷正茂請於朝遣總兵官李錫參將王世科統兵
進討官兵至板江猺賊皆據險死守正茂知諸猺獨畏
永順鉤刀手及狼兵乃檄三道兵數萬人擊太平河裏
諸村大破之連拔數寨斬賊首榮才富吳金田等前後
捕斬凡三千餘俘獲男婦及牛馬無算事聞議設兵防
改萬石宜良丹陽為土巡司屯土兵五百人且耕且守
萬歴元年洛容知縣邵廷臣以養歸主簿謝漳行縣事
會上元夜單騎巡檄山中獞蠻韋朝義率上油古底諸
獞夜半出掠逐漳追至城殺漳奪縣印去是夜指揮朱
昌允土巡檢韋顯忠共提兵決戰斬首三十一級兵校
文斌獲朝義奪還縣印守巡官以聞乃命總兵李錫參
將王瑞康仁等𠞰之破上油古底諸寨斬覃金狼等二
千八百三十餘級俘二百二十餘人牛馬器械稱是後
殘獞黃朝貴復合融縣猺號萬人聲言欲入富福鎮王
世科復引兵擊之斬五十餘人始洛容在萬山中城小
無雉堞縣官皆寓府城知縣余涵請遷城於白龍巖不
果至是謝漳遂及於難又韋王朋者馬平獞也初平馬
平時因建營堡使土舍韋志隆提兵屯其地王朋視堡
兵如仇常率東歐大産諸蠻要挾營堡兵備周浩使千
總往撫遂殺千總劫村落總兵王尚父𠞰平之
慶遠秦象郡漢為鬱林郡地晉州後淪於蠻唐始置粤
州天寶初改龍水郡屬嶺南道乾封中更宜州宋陞慶
遠軍節度咸淳初改慶遠府元為慶元路洪武元年仍
改慶遠府時征南將軍楊文既平廣西二年行省臣言
慶遠府地接八番溪洞所轄南丹宜山等處宋元皆用
其土酋安撫使統之天兵下廣西安撫使莫天護首來
款附宜如宋元制錄用以統其民則蠻情易服守兵可
減帝從之詔改慶遠府為慶遠南丹軍民安撫司置安
撫使同知副使經歴知事各一員以天護為同知王毅
為副使三年行省臣言慶遠故府也今為安撫司其地
皆深山曠野其民皆安撫莫天護之族天護素庸弱宗
族強者動肆跋扈至殺河池縣丞蓋讓與諸蠻相煽為
亂此豈可姑息以胎禍將來乞罷安撫司仍設府置衞
以守其地報可乃命莫天護赴京七年賜廣西土官莫
金文綺六匹置南丹州隸慶遠府以莫金為知州八年
那地縣土官羅貌來朝以貌知州事二十八年都指揮
韓觀率兵捕獲宜山等縣蠻寇二千八百餘人斬偽大
王韋召偽萬戶趙成秀韋公旺等傳首京師時嶺南盛
暑官軍多病瘴帝命觀班師南丹土官莫金叛帝命征
南將軍楊文龍州平後移師討南丹奉議等處龍州趙
宗夀來朝謝罪貢方物大軍進征奉議調參將劉真分
道攻南丹破之執莫金併俘其衆後遣寶慶衞指揮孫
宗等分兵擊巴蘭等寨蠻獠懼焚寨遁去官兵追捕斬
之蠻地悉定詔置南丹奉議慶遠三衞以官軍守之二
十九年廣西布政司言新設南丹等三衞及富川千戶
所歲用軍餉二十餘萬石有司所徵不足以給帝命俱
置屯田給耕種尋遣中使至桂林等府市牛給南丹奉
議諸衞軍士都指揮姜旺童勝率兵抵思恩縣鎮寧等
村洞殺獲叛蠻三千餘人降一千一百餘戶得故宋銅
印一來上永樂二年慶遠府言忻城宜山二縣洞蠻陳
公宣等出沒為寇請𠞰捕帝命都指揮朱輝親往撫諭
公宣等相率歸附凡千三十五戶荔波縣民覃真保上
言縣自洪武至今人民安業惟八十二洞猺民未隸編
籍今聞朝廷加恩撫綏咸願為民無由自達乞遣使招
撫乃命右軍都督府移文都督韓觀遣人撫諭其願為
民者量給賜賚復其徭役三年宣德五年總兵官山雲
討慶遠蠻寇斬首七千四百平之九年雲奏思恩縣蠻
賊覃公砦等累年作亂今委都指揮彭義等率兵𠞰捕
斬賊首梁公成潘通天等梟之仍督官軍搜捕餘黨帝
賜敇慰勞又奏慶遠鬱林等州縣蠻寇出沒必宜𠞰除
而兵力不足帝命廣東都司調附近衞所精銳士卒千
五百人委都指揮一員赴廣西聽雲調用十年南丹土
官莫禎來朝貢馬賜綵幣正統四年莫禎奏本府所轄
東蘭等三州土官所治歴年以來地方寧靖宜山等六
縣流官所治溪峒諸蠻不時出沒原其所自皆因流官
能撫字附近良民而溪峒諸蠻恃險為惡者不能鈐制
其出沒每調軍𠞰捕各縣居民與諸蠻結納者又先漏
洩軍情致賊潛遁及聞招撫詐為向順仍肆劫掠是以
兵連禍結無寧歲臣竊不忍良民受害願授臣本州土
官知府流官總理府事而臣專備蠻賊務禽捕殄絶積
年為害者其餘則編伍造冊使聽調用據巖險者拘集
平地使無所恃擇有名望者立為頭目加意撫恤督勵
生理各村寨皆置社學使漸風化三五十里設一堡使
土兵守備凡有寇亂即率衆𠞰殺如賊不除地方不靖
乞究臣誑罔之罪帝覽其奏即敇總兵官柳溥曰以蠻
攻蠻古有成說今莫禎所奏意甚可嘉彼果能效力省
我邊費朝廷豈惜一官爾其酌之弘治九年總督鄧廷
瓚言廣西猺獞數多土民數少兼各衞軍士十亡八九
凡有征調全倚土兵乞令東蘭土知州韋祖鋐子一人
領土兵數千於古田蘭麻等處撥田耕守候平古田改
設長官司以授之廷議以古田密邇省治其間土地多
良民世業若以祖鋐子為土官恐數年之後良民田税
皆非我有欲設長官司祗宜於土民中選補廷瓚又言
慶遠府天河縣舊十八里後漸為獞賊所據止餘殘民
八里請分設一長官司治之部議增設永安長官司授
土人韋萬妙等為正副長官并流官吏目一員是年裁
忻城縣流官留土官知縣掌縣事亦從廷瓚奏也十二
年韋祖鋐率兵五千助思恩岑濬攻田州殺掠男女八
百餘人驅之溺水死者無算副總兵歐磐詣田州兵乃
解嘉靖二十七年那地州土官羅廷鳳聽調有勞命襲
替免赴京四十二年錄平猺功授東蘭州那地州土官
職慶遠領州四河池弘治中以縣陞州改流官其東蘭
那地南丹皆土官縣五忻城土官又長官司三永順永
定永安東蘭州在府城西南四百二十里宋時有韋君
朝者居文蘭峒為蠻長傳子宴閙崇寧五年内附因置
蘭州以宴閙知州事俾世其官元改為東蘭州韋氏世
襲如故洪武十二年土官韋富撓遣家人韋錢保詣闕
上元所授印貢方物錢保匿富撓名以已名上因以錢
保知東蘭州既而錢保徵斂暴急民不堪命擁富撓作
亂廣西都司討平之執錢保正其罪仍以其地歸韋氏
那地州在府城西南二百四十里宋熙寧初土人羅
世念來降授世職崇寧五年諸蠻納土遂置地那二州
以羅氏世知地州大觀中析地州置孚州元仍為地那
二州洪武元年土官羅黃貌歸附詔并那入地為那地
州予印授黃貌世襲土知州以流官吏目佐之南丹
州宋開寶初土官莫洪臙内附元豐三年置南丹州管
轄諸蠻歴世承襲元至正末莫國麒納土命為慶遠南
丹谿洞安撫使明洪武初安撫使莫天護歸附七年置
州授莫金知州世襲佐以流官吏目金以叛誅廢州置
衞後因其地多瘴遷之賓州既而蠻民作亂復置土官
知州以金子莫祿為之忻城宋慶歴間置縣隸宜州
元以土官莫保為八仙屯千戶洪武初設流官知縣罷
管兵官籍其屯兵為民莫氏遂徙居忻城界宣正後猺
獞狂悻知縣蘇寬不任職猺老韋公泰等舉莫保之孫
誠敬為土官寬為請於上官具奏得世襲知縣由是邑
有二令權不相統流官握空印僦居府城而已弘治間
總督鄧廷瓚奏革流官土人韋保為内官陰主之始獨
任土官永順司永定司舊為宜山縣正統六年因蠻
民弗靖有司莫能控禦耆民黃祖記與思恩土官岑瑛
交結欲割地歸之思恩因謀於知縣朱斌備時瑛方雄
兩江大將多右之斌備亦欲藉以自固遂為具奏以地
改屬思恩土民不服韋萬秀以復地為名因而倡亂成
化二十二年覃召管等復亂屢征不靖弘治元年委官
撫之衆願取前地别立長官司都御史鄧廷瓚為奏置
永順永定二司各設長官一副長官一以鄧文茂等四
人為之皆宜山洛口洛東諸里人也自是宜山東南棄
一百八十四村地宜山西南棄一百二十四村地議者
以忻城自唐宋内屬已二百餘年一旦舉而棄之於蠻
為失策云永安長官司弘治九年九月析天河縣置
平樂初為縣元大德中改平樂府明因之洪武二十一
年廣西都指揮使言平樂府富川縣靈亭山破紙山等
洞猺二千餘人占耕内地嘯聚劫奪居民被擾恭城賀
縣及湖廣道州永明等縣之民亦被害比調衞兵收捕
即逃匿巖谷兵退復肆跳梁臣等欲於秋成時統所部
會永道諸軍列屯賊境扼其要路收其所種榖粟彼無
糧食勢必自窮乘機禽戮可絶後患從之二十九年遷
富川縣於富川千戶所時富川千戶所新立於靄石城
典史言縣治無城恐蠻寇竊發無以守禦宜遷城内為
便從之弘治九年總督鄧廷瓚言平樂府之昭平堡介
在梧州平樂間猺獞率出為患乞令上林土知縣黃瓊
歸德土知州黃通各選子弟一人領土兵各千人往駐
其地仍築城垣設長官司署領撥平樂縣仙回峒閒田
與之耕種其冠帶千夫長龍彪改授昭平巡檢造哨船
三十使往來府江巡哨流官停選廷議以昭平堡係内
地若增土官恐貽後患况府江一帶近已設按察司副
使一員整飭兵備土官不必差遣止令每歲各出土兵
一千聽調詔從其議府江有兩岸三洞諸獞皆屬荔浦
延袤千餘里中間巢峒盤絡為猺獞窟穴江上諸賊倚
為黨援日與府江酋長楊公滿等掠荔浦平樂及峰門
南源執永安知州楊惟執殺指揮胡翰千戶周濂土舍
岑文及兵民無算而遷江之北三來賓之北五皆右江
獞亦時與東歐西里及三都五都諸賊相倚附馬多人
勁俗號為剗馬賊常陳兵走嶺東掠三水清遠諸縣還
入南寧平南武宣來賓藤貴劫府庫已而劫來賓所千
戶黃元舉殺土吏黃勝及其子四人兵七十餘人又殺
明經諸生王朝經周松李茂姜集等白晝劫殺道絶行
人隆慶六年巡撫郭應聘總督殷正茂請討詔總兵官
李錫督軍進𠞰并調東蘭龍英泗城南丹歸順諸土兵
而以土吏韋文明等統之攻古西巖口笋山古造及兩
峰黃洞等寨斬獲賊渠餘黨竄入仙回古帶諸山搜捕
殆盡乃移檄北三北五趣其歸降峒老韋法真同被擄
來賓遷江民蒙演等詣軍前乞降許之乃定善後六策
以聞初荔浦之峰門南源修仁之麗壁永安之古眉諸
巡司為諸獞所奪至是議改土巡檢推擇有才武者給
冠帶管事三載稱職始世襲萬歴六年北山蠻譚公&KR3668;
挾毒弩肆傷行旅每一出十百為羣自殺黃勝後復聚
黨以三千人出仚鳳山龜鼈塘與河塘韋宋武傍江結
寨時義寧永寧永福諸獞羣起相殺掠道路不通會咘
咳寨藍公潺執土吏黃如金奪其司巡撫吳文華檄守
巡道吳善陳俊徵永順白山兵及狼兵𠞰之平横山咘
咳諸巢諸徭請還侵地及所擄生口願輸賦為良民遂
班師右江十寨隆慶中總督殷正茂擊破古田即以檄
趣八寨歸降得貸死於是寨老樊公懸韋公良等踵軍
門上謁自言十寨共一百二十八村環村而居者二千
一百二十餘家皆請受賦右江兵備鄭一龍參將王世
科謂十寨既請為氓當以十家為率賦米一石村立一
甲長寨立一峒老為徵賦計而以思古周安落紅古卯
龍哈立一州屬向武土官黃九疇羅墨古鉢古憑都北
咘咳立一州屬那地土官黃暘皆為土知州已移思恩
守備於周安堡而布政使以為不便正茂乃議立八寨
為長官司以兵八千人屬黃暘為長官黃昌韋富皆給
冠帶為土舍亦各引兵二百守焉久之十寨復聚黨作
亂據民田産白畫入都市剽掠甚至攻城劫庫戕官民
總制劉堯誨巡撫張任急統兵進𠞰斬首一萬六千九
百有竒獲器仗三千二百牛馬二百三十九帝乃陞賞
諸土吏功復分八寨為三鎮各建一城而以東蘭州韋
應鯤韋顯能及田州黃馮克為土巡檢留兵一千人戍
之於三里增建二堡自楊渡水為界墾田屯種給南丹
衛通道慶遠賓州使思恩三里聯絡不絶於是右江十
寨復安輯輸賦三十二年桂林平樂猺獞據險肆亂殺
知縣張士毅焚劫無虚月總督應檟檄總兵官顧寰督
兵進𠞰禽斬四百八十四俘獲男女三百四十牛馬器
械甚衆守臣以捷聞並上僉事茅坤參將王寵都指揮
鍾坤秀參政張謙百戶吳通等功狀各陞廕有差平樂
界桂梧西北近楚清湘九嶷鬱相樛結東南入梧溪洞
林箐多為猺人盤據自數經大征後刊山通道展為周
行而又增置樓船繕修校壘居民行旅皆怗席猺獞亦
駸駸馴習於文治云
梧州漢之蒼梧郡也元至元中改置梧州路洪武元年
征南將軍廖永忠參將朱亮祖等既平廣東引兵至梧
州境元達嚕噶齊拜住率官吏父老迎降亮祖駐兵藤
州於是潯貴等州縣以次降附二年併南流縣於鬱林
州普寧縣於容州并藤州皆隸梧州府四年置梧州守
禦千戶所二十三年置容縣守禦千戶所廣西全省惟
蒼梧一道無土司猺患亦稀萬歴初岑溪有潘積善者
僭號平天王與六十三山六山七山諸猺獞據山為寇
居民請𠞰會大兵征羅旁不暇及總制淩雲翼檄以禍
福積善願歸降輸賦乃貸其死且以其子入學議者謂
七山為蒼藤信地六山為容縣北流中衝北科為六十
三山咽喉懷集為賀縣諸村出入之所因立五大營營
六百人合得三千人設參將及屯堡三十治焉而懷集
猺賊在正德中已雄據十五寨環二百餘里為州縣患
官軍屢討之歸降然盤互如故往往相結諸峒蠻劫掠
殺百戶朱裳及把總羅定朝村民畏之東西走匿都御
史吳善檄總兵戚繼光徵兵於羅定泗城都康諸土司
分五道命參將戴應麟等擊金鵝松柏諸寨斬渠魁撫
四百餘人時鬱林猺亦桀驁數糾諸生猺破諸村寨入
寇興業縣兵巡道副使王原相告於總制調兵擊破之
諸猺悉平
潯州江曰潯江東城門曰潯陽郡名取焉洪武八年潯
州大藤峽猺賊竊發柳州衞官軍禽捕之二十年知府
沈信言府境接連柳象梧藤等州山谿險峻猺賊出沒
不常近者廣西布政司參議楊敬恭為大亨老鼠羅渌
山生猺所殺官軍討之賊登巖攀樹捷如猿狖追襲不
及若久駐兵則瘴癘時發兵多疾疫又難進取兵退復
出為患臣以為桂平平南二縣舊附猺民皆便習弓弩
慣歴險阻若選其少壯千餘人免其差徭給以軍器衣
裝俾各團村寨置烽火與官兵相為聲援協同捕逐可
以殲之帝以蠻夷梗化夙昔固然但當謹其防禦使不
為患如為寇不已則發兵討之何必團寨永樂三年總
兵韓觀奏桂平縣蠻民為亂請發兵𠞰捕帝命姑撫之
勿用兵宣德四年總兵山雲討潯柳二州寇並誅從寇
二千四百八十人梟首境上七年雲奏斬獲桂平等縣
蠻寇覃公專等首級數帝顧左右曰蠻寇害我良民譬
之蟊賊害稼不可不去然殺之過多亦所不忍雖彼自
取滅亡朕自以天地之心為心也九年雲奏潯州等處
蠻寇劫掠良民指揮田真率兵於大藤峽等處前後斬
首九十六級歸所掠男婦二百三人正統元年兵部尚
書王驥奏桂平大藤峽等處蠻寇攻劫鄉村因調廣東
官軍二千人今已逾年軍器衣裝損壊宜如貴州諸軍
例予踐更從之二年山雲奏潯州府平南等縣耆民言
大藤峽等山猺寇不時出沒劫掠居民阻絶行旅近山
荒田為賊占耕而左右兩江人多食少其狼兵素勇為
賊所憚若選委頭目屯種近山荒田斷賊出沒之路不
過數年賊徒坐困地方寧靖矣臣已會同巡按諸司計
議量撥田州等府族目土兵分界耕守即委土官都指
揮黃竑領之遇賊出沒恊同𠞰殺從之七年猺賊藍受
貳等恃所居大藤峽山險糾集大信等山山老山丁數
百人遞年殺掠千戶潘智等誘執十人帝命梟之家口
給賜有功之家十一年大藤峽蠻賊流劫鄉村侵犯諸
縣巡按萬節以聞景泰七年大藤峽賊糾合荔浦等處
賊劫掠縣治殺擄居民命總兵柳溥等𠞰之天順五年
鎮守廣東中官阮隨奏大藤峽猺賊出没兩廣為惡累
年邇來愈甚雖常會兵𠞰捕緣地里遼遠且兩廣軍馬
不相統屬未易成功宜大舉擣其巢穴庶絶民患乃命
都督僉事顔彪佩征蠻將軍印調南京江西及直隸九
江等衞官軍一萬隸之六年彪奏臣率軍進𠞰大藤攻
破七百二十一寨斬首三千二百七十一級復所掠男
婦五百餘口帝敇奬之七年大藤峽賊夜入梧州城時
總兵官泰寧侯陳涇駐兵城中會太監朱祥巡按吳璘
副使周璹僉事董應軫參議陸禎都指揮杜衡土官都
指揮岑瑛等議調兵夜半賊駕梯上城涇等不覺遂入
府治劫庫放囚殺死軍民無算大掠城中執副使周璹
為質殺訓導任璩涇等倉卒無計惟擁兵自衛隨軍器
械并備賞銀物皆為賊有布政使宋欽時致仕家居挺
身出以大義諭賊為所害黎明賊聲言官軍若動則殺
周副使涇等乃遣人與賊講解晡時縱之出城賊既出
乃縱璹還時官軍數千賊僅七百而已都指揮邢斌奏
至帝曰梧州蕞爾小城總兵鎮巡三司俱擁重兵駐城
中乃為小賊所蔑視況遇大敵乎爾兵部其即議處行
八年國子監生封登奏潯州夾江諸山㟏岈巀嶪峽中
有大藤如斗延亘兩崖勢如徒杠蠻衆蟻渡號大藤峽
最險惡地亦最高登藤峽巔數百里皆歴歴目前軍旅
之聚散往來可顧盻盡諸蠻倚為奥區桂平大宣鄉崇
姜里為前庭象州東鄉武宣北鄉為後戶藤縣五屯障
其左貴縣龍山據其右若兩臂然峽北巖峒以百計仙
人關九層崖極險峻峽以南有牛腸大岵諸村皆緣江
立寨藤峽府江之間為力山力山之險倍於藤峽又南
則為府江其中多冥巖奥谷絶壁層崖十步九折失足
隕身中產猺人藍胡侯槃四姓為渠魁力山又有獞人
善傅毒藥弩矢中人無不立斃四姓猺亦憚之自景泰
以來嘯聚至萬人隳城殺吏而修仁荔浦平樂力山諸
猺應之其勢益張渠長侯大狗嘗懸千金購莫能得鬱
林博白新會信宜興安馬平來賓亦煽動所至坵墟為
民害乞選良將多調官軍狼兵急滅賊報聞成化元年
編修邱濬條上兩廣用兵機宜兵部尚書王竑奏言峽
賊稱亂日久皆由守臣以招撫為功致釀大患非大創
不止因薦浙江參政韓雍有文武才命以雍為僉都御
史都督同知趙輔為征蠻將軍和勇為遊擊將軍率師
討之時大藤峽賊三千餘陷南平縣殺典史周誠擄其
妻子并劫縣印又入藤縣城掠官庫劫縣印鎮守總兵
歐信以聞於是總兵官趙輔率軍至奏言大藤蠻賊以
修仁荔浦為羽翼今大軍壓境宜先𠞰之乃合諸軍十
六萬人分五道進先破修仁窮追至力山生禽千二百
餘人斬首七千三百餘級二年趙輔韓雍等奏元年十
一月師次潯州謀深入以覆其巢遂調總兵官歐信等
分兵五哨取道山北以進臣及指揮白全分兵八哨直
抵潯州以擣山南復令參將孫震分兵二哨從水路入
别遣指揮潘鐸等以兵分守諸山隘口剋期十二月朔
日水陸並進腹背交攻賊知師至先移妻子錢米入桂
州横石塘等處藏匿乃於山南各寨立柵自固用木石
鏢鎗藥弩憑險拒守官軍用團牌扒山虎等器魚貫而
進士殊死戰一日之間攻破山南石門林峒沙田古營
諸巢縱火焚其積聚賊皆奔潰復督兵追躡剷山開路
直抵横石塘及九層樓等山賊已據險立柵數重復用
木石鎗弩拒守臣等多設疑兵誘賊抛擲木石幾盡别
遣壯士於賊所不備處高山絶頂舉礮為號諸軍緣木
攀蘿蟻附而上四面夾攻連日鏖戰賊不支破寨三百
二十四所斬首三千二百七級生禽侯大狗等七百八
十二人獲婦女二千七百一十八人戰溺死者不勝計
已將大藤峽改為斷藤峽刻石紀之以昭天討捷聞帝
降敇襃諭仍敕輔計議長策永絶後患未幾雍奏斷藤
峽殘賊侯鄭昂等七百餘人夜入潯州府城焚軍營城
樓奪百戶所印三顆殺掠男婦數十人旋為參將孫震
指揮張英率軍擊斬賊魁餘黨仍奔入巢既雍又奏諸
猺之性憚見官吏攝以流官終難靖亂請改設武宣縣
東鄉等巡檢司以土人李昇等為副巡檢設武靖州於
峽内以上隆州知州岑鐸知州事土人覃仲英世襲土
官吏目然府江東西兩岸大小桐江洛口與斷藤峽朦
朧三黃等處村巢接壤路道崎嶇聚衆劫掠終不能除
正德十一年總督陳金復督調兩廣官軍土兵分為六
大哨按察使宗璽布政使吳廷舉副總兵房閏鎮守太
監傅倫參將牛桓都指揮魯宗貫王瑛將之水陸並進
斬七千五百六十餘級金謂諸蠻利魚鹽耳乃與約商
船入峽者計船大小給之魚鹽蠻就水濱受去如𣙜稅
然不得為梗蠻初獲利聽約道頗通金以此法可久易
峽名永通諸蠻緣此無忌大肆掠奪稍不愜即殺之因
循猖獗江路為斷時總督王守仁定田州還兩江父老
遮道言峽賊阻害狀守仁上疏請討報可守仁率湖南
兵至南寧約日會兵寇聞湖兵且至皆逃匿守仁故為
散遣諸兵狀寇弛不為備乃令官軍突進連破油&KR0008;石
壁大皮等寨賊奔斷藤峽復追擊破之賊奔渡横水江
溺死六百餘人俘斬甚衆賊潰散遂移兵仙臺花相白
竹古陶羅鳳諸處賊不支奔入永安力山官軍次第破
之禽斬三千餘俘獲無算八寨平兩江悉定守仁遂以
土官岑猛子邦佐為武靖知州使靖遺孽邦佐不能輯
衆且貪得賊賄峽北賊復獗有侯勝海者為首指揮潘
翰臣誘殺之勝海弟公丁聚衆譟城下僉事鄔閱參議
孫繼武言於都御史潘旦請討之參將沈希儀以為宜
需春江漲順流下乃可破賊不聽閱與繼武以千人往
擊賊遁斬一尪寇還漫言賊退請置堡堡成閱令土目
黃貴韋香以三百人往戍初貴香利勝海田廬故說翰
臣殺海至是往戍遂奪勝海田廬於是諸猺俱恚邦佐
又陰黨之公丁遂嘯聚二千餘人乘夜陷堡城殺戍兵
二百人貴香走免巡按以聞乃罷閱與繼武旦亦代去
命侍郎蔡經督兵討之會朝議欲征安南事遂已公丁
等益横時出殺掠久之經乃會安遠侯柳珣決計發兵
以兵事屬副使翁萬達萬達廉得百戶許雄通賊狀詰
之雄懼請自效萬達佯庇公丁捕繫訐訟公丁者數人
公丁果遣人自列萬達佯許之又令雄假稱貸為賄公
丁喜益信雄會萬達巡他郡以事屬參議田汝成汝成
召雄申飭之雄紿公丁詣汝成自列言寇堡事由他猺
汝成亦慰遣之乃密授意城中居民被賊害者家出毆
公丁一市皆譁遊檄并逮公丁入繫獄遣雄諭其黨曰
寇堡事公丁委罪諸猺果否諸猺遂言事自公丁聽論
坐不敢黨乃檻致公丁於軍門磔之汝成因言於經謂
首惡既誅宜乘勢進兵討賊乃以副總兵張經都指揮
高乾分將左右二軍萬達及副使梁廷振監之副使蕭
畹紀功參政林士元及汝成督餉嘉靖十八年二月兩
軍齊發左軍三萬五千人分六道攻紫荆石門梅嶺木
昂藤沖大坑等巢右軍萬六千人分四道攻碧灘羅淥
上中下洞等巢南北夾擊賊大窘遂擁衆奔林峒而東
王良輔邀擊之中斷復西奔諸軍合擊大破之斬首千
二百級追至羅連山又斬百餘級平南縣有小田羅應
古陶古思諸猺亦據險勿靖萬逹等移兵𠞰之招降賊
黨二百餘人江南胡姓諸猺歸順者亦千餘人藤峽復
平隆慶三年右江諸猺獞復亂巡撫郭應聘請給餉𠞰
除給事中梁問孟以賊黨衆不可盡滅宜令守臣熟計
兵部言府江自正德十二年都御史陳金征討之後且
六十年而右江北三北五等巢素未懲創生齒日繁遂
肆猖獗頃者大征古田各巢咸畏威斂戢獨府江右江
恃險為亂若復縱之非惟無以固八寨懷遠之招亦恐
以啟古田攜貳之漸𠞰之便但兵在萬全宜即以科臣
所慮備行提督殷正茂及巡撫郭應聘等便宜行之應
聘遂檄總兵官李錫等將兵往討以捷聞
南寧唐之邕州也元邕州路泰定中改南寧路洪武二
年命潭州衞指揮同知邱廣為總兵官寶慶衞指揮僉
事胡海廣西衞指揮僉事左君弼副之率兵討左江上
思州蠻賊黃龍冠等龍冠一名英傑時聚衆萬餘寇鬱
林州知州趙鑑同知王彬集民丁拒守賊圍半月不下
海北等衞官軍來援賊夜遁追至上思州境破之賊走
還仍結聚不解事聞故命廣等討之廣等兵至上思州
賊拒戰擊敗之禽從賊黃權等英傑走十萬山官軍追
及斬之上思州平三年置南寧柳州二衞時廣西省臣
言廣西地接雲南交阯所治皆溪洞苗蠻性狠戾多畔
府衞兵遠在靖江數百里外卒有警難相援乞立衞置
兵以鎮又言廣海俗素獷戾動相讐殺蓋緣郡縣無兵
以馭之近盜寇鬱林同知集民兵拒守潯州經歴徐成
祖亦以民兵千餘敗賊是土兵未始不可用乞令邊境
郡縣輯民丁之壯者置衣甲器械籍之有司有事則捕
賊無事則務農詔從之遂置衞益兵守禦賞王彬徐成
祖等有功者五年宣化盜起劫掠南寧府詔發廣西官
軍討平之初南寧衞指揮僉事左君弼覈民之無籍者
為軍又縱所部入山伐木民多擾遂相搆為盜至是討
平命大都督府按君弼罪南寧故稱邕管牂牁峙其西
北交阯踞其西南三十六洞錯壤而居延袤幾千里横
山永平尤要害歴唐及宋建牙置帥與桂州等又郡地
夷曠可宿數萬師成化時征田州及經略安南舉弭節
兹土後因猺蠻不靖往往仗狼兵急則藉為前驅緩則
檄為守禦諸猺乃稍稍驕恣不可盡繩以法議邕事者
謂宜開重鎮以復邕州督府之舊云南寧領州七曰新
寧横州為流官歸德果化上思州下雷州忠州為土官
縣三宣化隆安永淳歸德州宋熙寧中置元屬田州
路洪武二年土官黃隍城歸附授知州以流官吏目佐
之果化州宋始置元屬田州路洪武二年土官趙榮
歸附授世襲知州以流官吏目佐之洪熙元年果化州
土官趙英遣族人趙誠等貢馬及方物弘治間州與歸
德皆為田州所侵削因改隸於南寧上思州唐始置
元屬思明路洪武初土官黃中榮内附授知州子孫畔
服不常弘治十八年改流官屬南寧府正德六年土目
黃錙聚衆攻城都御史林廷選捕之下獄已越獄復叛
官軍禦之詐降攻破州城復捕獲之伏誅嘉靖元年都
御史張嵿言上思州本土官後改流遂致土人稱亂宜
仍其舊擇土吏之良者任之議以為然仍以土官襲
下雷州宋置明初印失廢為峒在湖潤寨屬鎮安府峒
長許永通奉調有功給冠帶傳世烈國仁繼襲峒事嘉
靖七四年獲舊印國仁及子宗蔭屢立戰功四十三年
改屬南寧府萬歴十八年以地逼交南奏陞為州頒印
授宗蔭子應珪為上判官流官吏目佐之忠州宋始
置屬邕州左江道元屬思明路明初屬思明府隆慶三
年改屬南寧府
明史卷三百十七
