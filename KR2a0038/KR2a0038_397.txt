欽定四庫全書
明史卷二百五十七
列傳第一百四十五
張鶴鳴(弟鶴騰)董漢儒(汪泗論)
趙彥王洽(王在晉高第)
梁廷棟熊明遇
張鳳翼陳新甲
馮元颷(兄元颺)
張鶴鳴字元平潁州人中萬歷十四年會試父病馳歸
越六年始成進士除歴城知縣移南京兵部主事累官
陜西右參政分巡臨鞏以才略聞再遷右僉都御史巡
撫貴州自楊應龍平後銷兵太多苗仲所在為寇鶴鳴
言仲賊乃粤西猺種流入黔中自貴陽抵滇人以三萬
計砦以千四百七十計分即為民合即為盜又有紅苗
環銅仁石阡思州思南四郡數幾十萬而鎮遠清平間
大江小江九股諸種皆應龍遺孽衆萬餘臣部卒止萬
三千何以禦賊因列上增兵增餉九議合諸土兵𠞰洪
邊十二馬頭大破紅苖追𠞰猱坪賊首老蜡鷄據峰巔
仰天窩窩有九井地平衍容數千人下通三道各列三
關老蜡鷄僭王號鶴鳴奪其關老蜡鷄授首撫降餘衆
而還尋發兵擊平定廣威平安籠諸賊威名甚著遷兵
部右侍郎總督陜西三邊軍務未上轉左侍郎佐理部
事時兵事亟兵部增設二侍郎而鶴鳴與祁伯裕王在
晉竝臥家園不赴至天啟元年遼陽破兵事益亟右侍
郎張經世督援師出關部中遂無侍郎言官請趣鶴鳴
等章數十上帝乃尅期令兵部馬上督催鶴鳴等始履
任至則論平苗功進夲部尙書視侍郎事尙書王象乾
出督薊遼軍務鶴鳴遂代其位給事中韋蕃請留象乾
出鶴鳴督師忤旨謫外時熊廷弼經略遼東性剛負氣
好謾罵凌轢朝士鶴鳴與相失事多齟齬獨喜巡撫王
化貞化貞夲庸才好大言鶴鳴主之所奏請無不從令
無受廷弼節度中外皆知經撫不和必悞封疆而鶴鳴
化貞愈篤卒致疆事大壞二年正月廷議經撫去留給
事中惠世揚周朝瑞議以鶴鳴代廷弼其他多言經撫
宜竝任鶴鳴獨毅然主撤廷弼專任化貞議甫上化貞
已棄廣寧遁鶴鳴内慙且懼罪乃自請行邊詔加太子
太保賜蠎玉及尙方劍鶴鳴憚行逗遛十七日始抵山
海關至則無所籌畫日下令捕間諜厚噉蒙古綽哈宰
桑諸部而已初廣寧敗書聞廷臣集議兵事鶴鳴盛氣
詈廷弼自解給事中劉宏化首論之坐奪俸御史江秉
謙何薦可繼劾竝貶官廷臣益憤御史謝文錦給事中
惠世揚周朝瑞蕭良佐侯震暘熊德陽等交章極論請
用世宗戮丁汝蘷神宗逮石星故事與化貞竝按鶴鳴
抵言廷弼僨疆事由故大學士劉一燝尙書周嘉謨黨
庇不令出關所致因詆言者為一燝鷹犬且曰祖宗故
事大司馬不以封疆蒙功罪於是朝瑞等復合疏劾之
御史周宗文亦列其八罪帝不問鶴鳴遷延數月謝病
歸六年春魏忠賢勢大熾起鶴鳴南京工部尙書尋以
安邦彥未滅鶴鳴先有平苗功改兵部尙書總督貴州
四川雲南湖廣廣西軍務賜尙方劍功未就莊烈帝嗣
位給事中瞿式耜胡永順萬鵬以鶴鳴由忠賢進連章
擊之鶴鳴求去詔加太子太師乘傳歸崇禎八年流賊
陷潁州執鶴鳴倒懸於樹罵賊死年八十五弟鶴騰字
元漢舉萬歷二十三年進士歴官雲南副使行誼醇篤
譽過其兄城陷被執罵不絶口而死
董漢儒開州人萬歷十七年進士授河南府推官入為
戶部主事疏陳減織造裁冒濫諸事且曰邇來九閽三
殿間惟聞縱酒淫刑黷貨時事可憂不止國計日絀已
也不報朝鮮再用兵以郎中出理餉務尋遷山東僉事
進副使歴湖廣左右布政使所在有聲四十年就拜右
副都御史巡撫其地帝賜福王莊田責湖廣四千四百
餘頃漢儒以無所得田請歲輸萬金代租不聽楚宗五
十餘人訐假王事獲罪囚十載漢儒力言王假也請釋
繫者又為滿朝薦卞孔時等乞宥俱不報憂歸光宗立
召拜工部右侍郎旋改兵部總督宣府大同山西軍務
天啟改元遼陽失簡精卒二千入衛詔襃之明年秋以
左侍郎協理戎政未上擢兵部尙書時遼地盡亡漢儒
請逮治諸降將劉世勛等二十九人家屬立誅逃將蔡
汝賢等報可毛文龍居海外屢以虚言誑中朝登萊巡
撫袁可立每代為奏請漢儒言文龍計畫疏虚聲未可
長恃又請誅逃將管大藩張思任孟淑孔等語甚切帝
命逮治思任等而大藩卒置不問諸鎮援遼軍多逃逸
有出塞投察罕部者漢儒請捕獲立誅同伍相禽捕者重
賞且給餉以時則逃者自少帝亦嘉納奄人王體乾宋
晉魏忠賢等十二人有舊勞命所廕錦衣官皆予世襲
漢儒據祖制力爭帝不從給事中程註御史汪泗論等
合疏諫給事中朱大典周之綱御史宋師襄胡良機特
疏繼之卒不納漢儒旋以母喪歸後忠賢大横漢儒服
闋遂不召追叙甘肅功即家進太子太保廕子錦衣百
戶卒贈少保諡肅敏汪泗論字自魯休寧人祖垍嘉靖
中進士歴官福建兵備僉事分守福寧倭犯同安垍釋
重囚七人為軍鋒擊倭却之捷聞賚金幣泗論中萬歷
三十八年進士授漳浦知縣調福清有惠政清屯田繕
城堡徵擢御史首請杜内批以嚴履霜之漸又請召還
科臣楊漣等以作士氣巡按江西敦重持大體奸宄肅
然宗人禄不給疏以橋税贖鍰存留接濟歷太僕寺少
卿嘗識黃道周於諸生中人服其精鑒
趙彥膚施人萬歷十一年進士授行人屢遷山西左布
政使光宗嗣位以右僉都御史巡撫山東遼陽既失彥
請增兵戍諸島特設大將登州登萊設鎮自此始天啟
二年廣寧復失彦以山東南北咽喉列上八事詔多允
行先是薊州人王森得妖狐異香倡白蓮教自稱聞香
教主其徒有大小傳頭及會主諸號蔓延畿輔山東山
西河南陜西四川森居灤州石佛莊徒黨輸金錢稱朝
貢飛竹籌報機事一旦數百里萬歷二十三年有司捕
繫森論死用賄得釋乃入京師結外戚中官行教自如
後森徒李國用别立教用符呪召鬼兩教相仇事盡露
四十二年森復為有司所攝越五歲斃於獄其子好賢
及鉅野徐鴻儒武邑於宏志輩踵其教徒黨益衆至是
好賢見遼東盡失四方奸民思逞與鴻儒等約是年中
秋竝起兵會謀洩鴻儒遂先期反自號中興福烈帝稱
大成興勝元年用紅巾為識五月戊申陷鄆城俄陷鄒
滕嶧衆至數萬時承平久郡縣無守備山東故不置重
兵彥任都司楊國棟廖棟而檄所部練民兵增諸要地
守卒請留京操班軍及廣東援遼軍以備征調薦起故
大同總兵官楊肇基為山東總兵官討賊賊乘肇基未
至襲兖州為滋陽知縣楊炳所却棟等擊敗賊復鄆城
其别部犯鉅野知縣趙延慶固守不下國棟兵至敗之
又敗其犯兖州者遂偕棟等合攻鄒縣兵潰遊擊張榜
戰死賊遂圍曲阜郯城旋敗去遂復嶧縣七月彦視師
兖州甫出城遇賊萬餘彦縋入城肇基急迎戰而令國
棟及棟夾擊大敗之横河時賊精銳聚鄒滕中道彥欲
攻鄒滕副使徐從治曰攻鄒滕難下不如擣其中堅兩
城可圖也彦乃與肇基令遊兵綴賊鄒城而以大軍擊
賊精銳於黃隂紀王城大敗賊蹙而殪之嶧山遂圍鄒
大小數十戰城未下令天津僉事來斯行及國棟等乘
間復滕縣國棟又大破賊沙河乃築長圍以攻鄒鴻儒
抗守三月食盡賊黨盡出降鴻儒單騎走被禽撫其衆
四萬七千餘人彦乃紀績告廟獻俘磔鴻儒於市鴻儒
躙山東二十年徒黨不下二百萬至是始伏誅于宏志
亦於是年六月據武邑白家屯將取景州應鴻儒斯行
方赴援山東還軍討之宏志突圍走為諸生葉廷珍所
獲凡舉事七日而滅好賢亦捕得伏誅彦已加兵部侍
郎論功進尙書兼右副都御史再加太子太保廕子錦
衣世僉事賚銀幣加等奏請振濟且捐鄒滕賦三年鄆
城嶧滋陽曲阜一年鉅野半之皆報許三年八月召代
董漢儒為兵部尙書極陳邊將尅餉役軍虚伍占馬諸
弊因條列綜核事宜帝稱善立下諸邊舉行參將王楹
行邊為喀喇沁部襲殺彥請覈實論罪并敕諸邊撫賞
毋增故額有傳我
大清兵欲入喜峰口者彥憂之畫上八事帝皆襃納楊
漣劾魏忠賢二十四罪彥亦抗疏劾之自是為忠賢所
惡貴州征苗兵屢敗彥列八策以獻詔頒示軍中彥有
籌略曉暢兵事然征妖賊時諸將多殺良民冒功而其
子官錦衣頗招搖都市給事御史交劾之彥三疏乞罷
忠賢挾前憾令乘傳歸子削籍初妖賊興遼東經略王
在晉遣兵助討彥叙功不及在晉在晉憾之至是為南
京吏部數詆彥給事中袁玉佩遂劾彥冒功濫廕且言
京觀不當築詔削其世廕竝京觀毁之尋追叙兵部時
邊功即家進太子太傅未幾卒
王洽字和仲臨邑人萬歷三十二年進士歴知東光任
邱服闋補長垣洽儀表頎偉危坐堂上吏民望之若神
明其廉能為一方最擢吏部稽勲主事歴考功文選郎
中天啟初諸賢彙進洽有力焉遷太常少卿三年冬以
右僉都御史巡撫浙江洽夲趙南星所引及魏忠賢逐
南星洽乞罷不許五年四月御史李應公希忠賢指劾
洽遂奪職閒住崇禎元年召拜工部右侍郎攝部事兵
部尙書王在晉罷帝召見羣臣奇洽狀貌即擢任之上
疏陳軍政十事曰嚴債帥修武備核實兵衡將材覈欺
蔽懲朘削動訓練釐積蠹舉異才弭盜賊帝竝襃納宣
大總督王象乾與大同巡撫張宗衡争察罕款戰事帝
召諸大臣平臺詰問良久洽及諸執政竝主象乾策定
款議詳見象乾宗衡傳尋上言祖宗養兵百萬不費朝
廷一錢屯田是也今遼東永平天津登萊沿海荒地及
寳坻香河豐潤玉田三河順義諸縣閒田百萬頃元虞
集有京東水田之議夲朝萬歷初總督張佳允巡撫張
國彦行之薊鎮為豪右所阻其後巡撫汪應蛟復行之
河間今已墾者荒未墾者置不問遺天施地生之利而
日講生財之術為養軍資不大失策乎乞敕諸道監司
遵先朝七分防操三分屯墾之制實心力行庶國計有
禆軍食無缺帝稱善即命行之嘗奏汰年深武弁無薦
者四十八人以邊才舉監司楊嗣昌梁廷棟後皆大用
二年十月我
大清兵由大安口入都城戒嚴洽急徵四方兵入衛督
師袁崇煥巡撫解經傳郭之琮總兵官祖大夀趙率教
滿桂侯世禄尤世威曹鳴雷等先後至不能拒
大清兵遂深入帝憂甚十一月召對廷臣侍郎周延儒
言夲兵備禦疎忽調度乖張檢討項煜繼之且曰世宗
斬一丁汝蘷將士震悚強敵宵遁帝頷之遂下洽獄以
左侍郎申用懋代明年四月洽竟瘐死尋論罪復坐大
辟洽清修伉直雅負時望而應變非所長驟逢大故以
時艱見絀遵化陷再日始得報帝怒其偵探不明又以
廷臣玩愒擬用重典故於洽不少貸厥後都城復三被
兵樞臣咸獲免人多為洽惜之在晉字明初太倉人萬
歷二十年進士授中書舍人自部曹歴監司由江西布
政使擢巡撫山東右副都御史進督河道泰昌時遷添
設兵部左侍郎天啟二年署部事三月遷兵部尙書兼
右副都御史經略遼東薊鎮天津登萊代熊廷弼八月
改南京兵部尙書尋請告歸五年起南京吏部尙書尋
就改兵部崇禎元年召為刑部尚書未幾遷兵部坐張
慶臻改敕書事削籍歸卒高第字登之灤州人萬歷十
七年進士歴官兵部尙書經略薊遼未數月以恇怯劾
罷去崇禎二年冬
大清兵破灤州第竄免
梁廷棟鄢陵人父克從太常少卿廷棟舉萬歷四十七
年進士授南京兵部主事召改禮部歴儀制郎中天啟
五年遷撫治西寧參議七年調永平兵備副使督撫以
下為魏忠賢建嗣廷棟獨不往乞終養歸崇禎元年起
故官分巡口北道明年加右參政十一月
大清兵克遵化巡撫王元雅自縊即擢廷棟右僉都御
史代之廷棟請賜對面陳方略報可未幾督師袁崇煥
下獄復擢廷棟兵部右侍郎兼故官總督薊遼保定軍
務及四方援軍廷棟有才知兵奏對明爽帝心異之三
年正月兵部尙書申用懋罷特召廷棟掌部事時京師
雖解嚴羽書旁午廷棟剖決無滯而廷臣見其驟用心
嫉之給事中陳良訓首刺廷棟同官陶崇道後言廷棟
數月前一監司耳倏而為巡撫總督夲兵國士之遇宜
何如報乃在通州時言遵永易復良固難破自以為神
算今何以難者易易者難且嘗請躬履行間隨敵追擊
以為此報主熱血今偃然中樞熱血何銷亡也謂制敵
不專在戰似矣而伐謀用間其計安在帝不聽崇道言
廷棟疏辨乞一巖疆自效優詔慰留之未幾工部主事
李逢申劾廷棟虚名崇道又言廷棟輕於發言致臨洮
固原入衛兵變帝皆不納五月永平四城復賞廷棟調
度功加太子少保世廕錦衣僉事其秋廷棟以兵食不
足將加賦因言今日閭左雖窮然不窮於遼餉也一歲
中隂為加派者不知其數如朝覲考滿行取推陞少者
費五六千金合海内計之國家選一番守令天下加派
數百萬巡按查盤訪緝餽遺謝薦多者至二三萬金合
天下計之國家遣一番巡方天下加派百餘萬而曰民
窮於遼餉何也臣考九邊額設兵餉兵不過五十萬餉
不過千五百三十餘萬何憂不足故今日民窮之故惟
在官貪使貪風不除即不加派民愁苦自若使貪風一
息即再加派民懽忻亦自若疏入帝俞其言下戶部協
議戶部尙書畢自嚴阿廷棟意即言今日之策無踰加
賦請畝加九釐之外再增三釐於是增賦百六十五萬
有奇海内竝咨怨已陳釐弊五事曰屯田曰鹽法曰錢
法曰茶馬曰積粟又極陳陜西致寇之由請重懲將吏
貪汙者以紓軍民之憤塞叛亂之源帝皆襃納廷棟居
中樞歲餘所陳兵事多中機宜帝甚倚任然頗挾數行
私不為朝論所重給事中葛應斗劾御史袁宏勛納參
將胡宗明金請囑兵部廷棟亦劾宏勛及錦衣張道濬
通賄狀兩人遂下獄兩人者吏部尙書王永光私人也
廷棟謀并去永光以己代之得釋兵事永光遂由此去
御史水佳允者宏勛郡人也兩疏力攻廷棟發其所與
司官手書且言其縱奸人沈敏交關薊撫劉可訓納賄
營私廷棟疏辯求去帝猶慰留有安國棟者初以通判
主察罕撫賞事廷棟薦其才特擢職方主事仍主撫賞
頗為奸利廷棟庇之後佳允坐他事左遷行人司副復
上疏發兩人交通狀并列其賄鬻將領數事事俱有迹
廷棟危甚賴中人左右之得閒住去以熊明遇代八年
冬召拜兵部右侍郎兼右都御史代楊嗣昌總督宣大
山西軍務明年七月我
大清兵由間道踰天夀山克昌平逼京師山後地乃廷
棟所轄也命戴罪入援兵部尙書張鳳翼懼罪自請督
師兩人恇怯不敢戰近畿地多殘破言官交章論劾兩
人益懼度解嚴後必罹重譴日服大黃藥求死八月十
九日
大清兵出塞至九月朔鳳翼卒踰旬日廷棟亦卒已法
司定罪廷棟坐大辟以既死不究云廷棟既殁其父克
從尙在後賊破鄢陵避開封及開封被渰死於水
熊明遇字良孺進賢人萬歷二十九年進士知長興縣
四十三年擢兵科給事中旋掌科事上疏極陳時弊言
今春以來天鼓兩震於晉地流星晝隕於清豐地震二
十八天火九石首雨菽河内女妖遼東兵端吐火即春
秋二百四十年間未有稠於今日者且山東大祲人相
食黃河水稽天兼以太白經天輔星湛沒熒惑襲月金
水愆行或日光無芒日月同暈為恒風為枯旱天譴愈
深而陛下所行皆誣天拂經之事此誠禽息碎首賈生
痛哭之時也敢以八憂五漸三無之說進今内庫太實
外庫太虚可憂一餉臣乏餉邊臣開邊可憂二套部圖
王察罕覬賞可憂三黃河泛濫運河膠淤可憂四齊苦
荒天楚苦索地可憂五鼎鉉不備棟梁常撓可憂六羣
譁盈衢訛言載道可憂七吳民喜亂冠履倒置可憂八
八憂未已五漸繼之太阿之柄漸入中涓魁壘之人漸
如隕籜制科之法漸成奸藪武庫之噐漸見銷亡商旅
之途漸至梗塞五漸未已三無繼之匹夫可熒惑天子
小校可濫邀絲綸是朝廷無紀綱滇黔之守令皆途窮
楊粤之監司多規避是遠方無吏治䜛搆之口甚於戈
戟傾危之禍慘於蘇張是士大夫無人心天下事可不
寒心哉帝不省亓詩教等以明遇與東林通出為福建
僉事遷寧夏參議天啟元年以尙寳少卿進太僕少卿
尋擢南京右僉都御史提督操江建營伏虎山選練蒼
頭軍以資守禦永樂中齊王榑以罪廢其子孫居南京
號齊庶人有睿爁者自負異表與奸人謀不軌明遇捕
獲之寘其黨十餘人於法魏忠賢黨謀盡逐東林以明
遇嘗救御史游士任五年三月給事中薛國觀遂劾其
黨庇徇私忠賢即矯旨革職未幾坐汪文言獄追贓千
二百金謫戍貴州平溪衛莊烈帝即位釋還崇禎元年
起兵部右侍郎明年進左遷南京刑部尙書四年召拜
兵部尙書疏陳四司宿弊悉見採納楊鶴被逮明遇言
秦中流寇明旨許撫𠞰竝行臣謂渠魁乞降亦宜撫脅
從負固亦宜𠞰今鶴以撫賊無功就逮倘諸臣因鶴故
欲盡戮無辜被脅之人絶其生路宜急敕新督臣洪承
疇諭賊黨殺賊自效即神一魁劉金輩果立奇功亦一
體叙錄而諸將善撫馭如吳宏噐等仍與陞擢庶賊黨
日孤帝亦納之五年正月山東叛將李九成等陷登州
明遇過信巡撫余大成言力主撫議久愈猖獗萊城被
圍幾陷乃調關外軍討定之語詳徐從治傳當是時我
大清兵入宣府巡撫沈棨與中官王坤等遣使議和饋
金帛牢醴師乃旋事聞帝惡棨專擅召對明遇等於平
臺明遇曲為棨解帝不悦逮棨下吏於是給事中孫三
杰力詆明遇棨交關悞國同官陳贊化吕黃鐘御史趙
繼鼎連劾之明遇再疏乞罷帝責以疎庸僨事命解任
侯勘尋以故官致仕久之用薦起南京兵部尙書改工
部引疾歸國變後卒
張鳳翼代州人萬歷四十一年進士授戶部主事歴廣
寧兵備副使憂歸天啟初起右參政飭遵化兵備三年
五月遼東巡撫閻鳴秦罷擢鳳翼右僉都御史代之自
王化貞棄廣寧後關外八城盡空樞輔孫承宗銳意修
復而版築未興鳳翼聞命疑承宗欲還朝以遼事委之
已甚懼即疏請專守關門其座主葉向高鄉人韓爌柄
政抑使弗上既抵關以八月出閱前屯寧遠諸城上疏
極頌承宗經理功且曰八城畚插非一年可就之工六
載瘡痍非一時可起之疾今日議𠞰不能言戰不得計
惟固守當以山海為根基寧遠為門戶廣寧為哨探其
意專主守關與承宗異議時趙率教駐前屯墾田練卒
有成效及袁崇煥滿桂守寧遠關外規模略定忽有傳
中左所被兵者永平吏民洶洶思竄鳳翼心動亟遣妻
子西歸承宗曰我不出關人心不定遂於四年正月東
行鳳翼語人曰樞輔欲以寧前荒塞居我是殺我也國
家即棄遼左猶不失全盛如大寧河套棄之何害今舉
世不欲復遼彼一人獨欲復耶密令所知居言路者詆
馬世龍貪淫及三大將建閫之非以撼承宗承宗不悦
舉其言入告適鳳翼遭内艱遂解去承宗復上疏為世
龍等辨因詆鳳翼才鄙而怯識闇而狡工於趨利巧於
避患廷議以既去不復問六年秋起故官巡撫保定明
年冬薊遼總督劉詔罷進鳳翼右都御史兼兵部右侍
郎代之崇禎元年二月御史寗光先劾鳳翼前撫保定
建魏忠賢生祠鳳翼引罪乞罷不許未幾謝病去諸建
祠者俱入逆案鳳翼以邊臣故獲宥三年起故官代劉
策總督薊遼保定軍務既復遵永四城叙功進太子少
保兵部尙書世廕錦衣僉事鳳翼以西協單弱條奏增
良將宿重兵備火器預軍儲遠哨探數事從之已復謝
病去久之召為兵部尙書明年二月召對平臺與吏部
尙書李長庚同奉為國任事潔已率屬之諭尋以宣大
兵寡上言國初額軍宣府十五萬一千今止六萬七千
大同十三萬五千今止七萬五千乞兩鎮各增募萬人
分營訓練且月餉止給五錢安能致﨣桓之士乞一人
食二餉帝竝從之給事中周純修御史葛徵奇等以兵
事日棘劾鳳翼溺職鳳翼連疏乞休皆不許七年以恢
復登州功加太子少保七月我
大清西征察罕師旋入山西大同宣府境帝怒守臣失
機下兵部論罪部議巡撫戴君恩胡沾恩焦源清革職
贖杖總督張宗衡閒住帝以為輕責鳳翼對狀於是總
督巡撫及三鎮總兵睦自強曹文詔張全昌俱遣戍監
視中官劉允中劉文中王坤亦充淨軍時討賊總督陳
奇瑜以招撫僨事給事中顧國寳劾鳳翼舉用非人帝
亦不問奇瑜既罷即命三邊總督洪承疇兼督河南山
西湖廣軍務𠞰中原羣盜言官以承疇勢難兼顧請别
遣一人為總督鳳翼不能決既而承疇竟無功及賊將
南犯請以江北巡撫楊一鵬鎮鳳陽防護皇陵温體仁
不聽鳳翼亦不能再請八年正月賊果燬鳳陽皇陵言
官交章劾鳳翼鳳翼亦自危引罪乞罷帝不許令戴罪
視事初賊之犯江北也給事中桐城孫晉以鄉里為憂
鳳翼曰公南人何憂賊賊起西北不食稻米賊馬不餉
江南草聞者笑之事益急始令朱大典鎮鳳陽尋推盧
象昇為總理與洪承疇分討南北賊而賊已蔓延不可
制矣給事中劉昌劾鳳翼推總兵陳壯猷納其重賄鳳
翼力辯昌貶秩調外已而鳳翼言𠞰賊之役原議集兵
七萬二千隨賊所向以殄滅為期督臣承疇以三萬人
分布豫楚數千里力薄又久戍生疾故尤世威徐來朝
俱潰以二萬人散布三秦千里内勢分又孤軍無援故
艾萬年曹文詔俱敗今既益以祖寬李重鎮倪寵牟文
綬兵萬二千又募楚兵七千合九萬有奇兵力厚矣請
以賊在關内者屬承疇在關外者屬象昇倘賊盡出關
則承疇合𠞰於豫盡入關則象昇合𠞰於秦臣更有慮
者賊號三四十萬更迭出犯勢衆而力合我零星四應
勢寡而力分賊所至因糧於我人皆宿飽我所至樵蘇
後爨動輒呼庚賊馬多行疾一二日而十舍可至我步
多行緩三日而重繭難馳衆寡饑飽勞逸之勢相懸如
此賊何日平乞嚴敕督理二臣選將統軍軍各一二萬
人俾前茅後勁中權聯絡相貫然後可制賊而不為賊
制今賊大勢東行北有黃河南有長江東有漕渠彼無
舟楫豈能飛越我兵從西北窮追猶易為力此防河扼
險目前要策所當申飭者也帝稱善命速行之鳳翼自
請督師討賊帝優詔不允九年二月給事中陳昌文上
言將在軍君命有所不受今既假督理二臣以便宜則
行軍機要不當中制若今日議不許斬級明日又議必
斬級今日議徵兵援鳳明日又議撤兵防河必至無所
適從願樞臣自今凡可掣督撫之肘者俱寬之文法俾
得展布可也兵法守敵所不攻攻敵所不守奇正錯出
滅賊何難今不惟不能滅乃今日破軍殺將明日又陷
邑殘州止罪守令而不及巡撫豈法之平願樞臣自今
凡可責諸撫之成者勿寬文法俾加磨礪可也帝納其
言江北之賊自滁州歸德兩敗後盡趨永寧盧氏内鄉
浙川大山中關中賊亦由閿鄉靈寳與之合鳳翼請敕
河南鄖陽陜西三巡撫各督將吏扼防毋使軼出四川
湖廣兩巡撫移師近界聽援𠞰而督理二臣以大軍入
山蹙之且嚴遏米商通販賊可盡殄帝深然之尅期五
月蕩平老師費財督撫以下罪無赦鳳翼雖建此策象
昇所部多騎軍不善入山賊竟不能滅至七月我
大清兵自天夀山後入昌平都城戒嚴給事中王家彥
以陵寢震驚劾鳳翼坐視不救鳳翼懼自請督師賜尙
方劍盡督諸鎮勤王兵以左侍郎王業浩署部事命中
官羅維寧監督通津臨德軍務而宣大總督梁廷棟亦
統兵入援三人相犄角皆退怯不敢戰於是寳坻順義
文安永清雄安肅定興諸縣及安州定州相繼失守言
官劾疏五六上鳳翼憂甚己巳之變尙書王洽下獄死
復坐大辟鳳翼知不免日服大黃藥病已殆猶治軍書
不休至八月末都城解嚴鳳翼即以九月朔卒已而議
罪奪其官十一年七月論前𠞰寇功有詔叙復帝在位
十七年間易中樞十四人皆不久獲罪鳳翼善温體仁
獨居位五載其督師也意圖逭責乃竟以畏法死
陳新甲長夀人萬歷時舉於鄉為定州知州崇禎元年
入為刑部員外郎進郎中遷寧前兵備僉事寧前關外
要地新甲以才能著四年大凌新城被圍援師雲集征
繕悉倚賴焉及城破坐削籍巡撫方一藻惜其才請留
之未報監視中官馬雲程亦以為言乃報可新甲言臣
蒙使過之恩由監視疏下此心未白清議隨之不敢受
不許尋進副使仍蒞寧遠七年九月擢右僉都御史代
焦源清巡撫宣府新甲以戎備久弛親歴塞垣經前人
足跡所不到具得士馬損耗城堡傾頽弓矢甲仗朽敝
狀屢疏請於朝加整飭邊防賴之楊嗣昌為總督與新
甲共事以是知其才九年五月内艱歸十一年六月宣
大總督盧象昇丁外艱嗣昌方任中樞薦新甲堪代詔
擢兵部右侍郎兼右僉都御史奪情任之會
大清兵三路南下詔新甲受代即督所部兵協禦未幾
象昇戰殁孫傳庭代統其軍新甲與相倚仗終不敢戰
明年春畿輔解嚴順天巡按劉呈瑞劾其前後逗撓新
甲歴陳功狀且言呈瑞挾讐帝不問既赴鎮列上編隊
伍嚴哨探明訓練飭馬政練火器禁侵漁諸事報可麾
下卒夜譁新甲請罪亦不問給事中戴明說嘗劾之帝
以輕議重臣停其俸十三年正月召代傅宗龍為兵部
尙書自宏治初賈俊後乙榜無至尙書者兵事方亟諸
大臣避中樞故新甲得為之陛見畢陳保邦十策多廷
臣所嘗言惟言天夀山後宜設總兵徐州亦宜設重鎮
通兩京咽喉南護鳳陵中防漕運帝竝採用之復陳樞
政四要及兵事四失帝即命飭行十四年三月賊陷雒
陽㐮陽福㐮二王被難鐫新甲三秩視事舊制府州縣
城郭失守者長吏論死宛平知縣陳景建言村鎮焚掠
三所者長吏當戍邊新甲主其議言有司能兼顧鄉城
即與優叙若四郊被寇與失機竝論帝即從之然是時
中原皆盜其法亦不能行也楊嗣昌卒於軍中新甲舉
丁啟睿往代議者尤其失人然傅宗龍孫傳庭竝以微
罪繫獄新甲於召對時稱其才退復上章力薦兩人獲
用亦新甲力也尋論秋防功復所鐫秩時錦州被圍久
聲援斷絶有卒逸出傳祖大夀語請以車營逼毋輕戰
總督洪承疇集兵數萬援之亦未敢决戰帝召新甲問
策新甲請與閣臣及侍郎吳甡計之因陳十可憂十可
議而遣職方郎張若麒面商於承疇若麒未返新甲請
分四道夾攻承疇以兵分力弱意主持重以待帝以為
然而新甲堅執前議若麒素狂躁見諸軍稍有斬獲謂
圍可立解密奏上聞新甲復貽書趣承疇承疇激新甲
言又奉密敕遂不敢主前議若麒益趣諸將進兵諸將
以八月次松山為我
大清兵所破大潰士卒死亡數萬人若麒自海道遁還
言官請罪之新甲力庇復令出關監軍錦州圍未解承
疇又被圍於松山帝深以為憂新甲不能救十五年二
月御史甘惟爃劾新甲寡謀悮國請速令舉賢自代不
納三月松山錦州相繼失若麒復自寧遠遁還言官劾
若麒者悉及新甲新甲屢乞罷皆不從新甲雅有才曉
邊事然不能持廉所用多債帥深結中官為援與司禮
王德化尤昵故言路攻之不能入當是時闖賊蹂躙河
南開封屢被圍他郡縣失亡相踵總督傅宗龍汪喬年
出關討賊先後陷殁賊勢愈張言官劾新甲者章至數
十新甲請罪章亦十餘上帝輒慰留初新甲以南北交
困遣使與
大清議和私言於傅宗龍宗龍出都日以語大學士謝
陞陞後見疆事大壊述宗龍之言於帝帝召新甲詰責
新甲叩頭謝罪陞進曰倘肯議和和亦可恃帝默然尋
諭新甲密圖之而外廷不知也已言官謁陞陞言上意
主和諸君幸勿多言言官駴愕交章劾陞陞遂斥去帝
既以和議委新甲手詔往返者數十皆戒以勿洩外廷
漸知之故屢疏爭然不得左驗一日所遣職方郎馬紹
愉以密語報新甲視之置几上其家僮悮以為塘報也
付之抄傳於是言路譁然給事中方士亮首論之帝愠
甚留疏不下已降嚴旨切責新甲令自陳新甲不引罪
反自詡其功帝益怒至七月給事中馬嘉植復劾之遂
下獄新甲從獄中上書乞宥不許新甲知不免徧行金
内外給事中廖國遴楊枝起等營救於刑部侍郎徐石
麒拒不聽大學士周延儒陳演亦於帝前力救且曰國
法敵兵不薄城不殺大司馬帝曰他且勿論戮辱我親
藩豈不甚於薄城耶遂棄新甲於市新甲為楊嗣昌引
用其才品心術相似軍書旁午裁答無滯帝初甚倚之
晚特惡其洩機事且彰主過故殺之不疑厥後給事中
沈迅力詆其失帝曰令爾作新甲恐更不如迅慙而退
新甲初自陽和入都門黃霧四塞識者以為不祥及是
果應
馮元颷字爾&KR0802;慈谿人父若愚南京太僕少卿天啟元
年元颷與兄元颺同舉於鄉明年元颷成進士歴知澄
海揭陽崇禎四年徵授戶科給事中帝遣中官出鎮元
颷力爭時元颺亦疏論中官兄弟俱有直聲無何上疏
力詆周延儒被切責尋論山東總督劉宇烈縱寇主撫
罪又言禮部侍郎王應熊無大臣體宜罷復薦詞臣姚
希孟孤忠獨立不當奪講官科臣趙東曦正詞讜論不
當奪言路皆不納應熊謀改吏部元颷復摭劾其貪穢
數事被旨譙責遂乞假歸八年春還朝時鳳陽皇陵燬
廷臣交論温體仁王應熊朋比悞國元颷上言政夲大
臣居實避名受功辭罪平時養威自重遇天下有事輒
曰昭代夲無相名吾儕止供票擬上委之聖裁下委之
六部持片語叢百欺夫中外之責孰大於票擬有漢唐
宰相之名而更代天言有國初顧問之榮而兼隆位號
地親勢峻言聽志行柄用專且重者莫如今日猶可謝
天下責哉遷禮科右給事中再遷刑科左給事中數言
部囚多輕罪請帝寬宥竝採納之詔簡東宫講官左諭
德黃道周為首輔張至發所扼且疏詆之元颷言道周
至清無徒忠足以動人主惟不能得執政歡至發恚兩
疏詆元颷帝皆置不問由戶科都給事中擢太常少卿
改南京太僕卿就遷通政使十五年六月召拜兵部右
侍郎轉左元颷多智數尙權譎與兄元颺竝好結納一
時翕然稱二馮然故與馮銓通譜誼初在言路詆周延
儒及為侍郎延儒方再相元颷因與善延儒欲以振饑
為銓功復其冠帶憚衆議元颷令引吳甡入閣助之既
而甡背延儒議熊開元欲盡發延儒罪元颷沮止之開
元以是獲重譴兵部尙書陳新甲棄市元颷署部事一
日帝召諸大臣遊西苑賜宴明德殿因論兵事良久出
御馬佳者百餘匹及内製火箭次第示元颷元颷為辨
其良楛帝曰大司馬缺久無踰卿者元颷以多病辭乃
用張國維十六年五月國維下獄遂以元颷為尙書帝
倚之甚至元颷顧不能有所為河南湖廣地盡陷關寧
又日告警至八月以病劇乞休帝慰留之賜瓜果食物
遣醫診視請益堅乃允其去元颷頗能料事孫傳庭治
兵關中元颷謂不可輕戰廷臣多言不戰則賊益張兵
久易懦元颷謂將士習懦未經行陣宜致賊而不宜致
於賊乃於帝前爭之曰請先下臣獄俟一戰而勝斬臣
謝之又貽書傳庭戒毋輕鬭白高兩將不可任傳庭果
敗將歸薦李邦華史可法自代帝不用用兵科都給事
中張縉彥都城遂不守福王時元颷卒其家請卹給事
中吳适言元颷身膺特簡莫展一籌予以祭葬是使悞
國之臣生死皆得志也部議卒如所請元颺字爾賡舉
崇禎元年進士授都水主事帝遣中官張彝憲總理戶
工二部事元颺抗疏謂内臣當别立公署不當踞二部
堂二部司屬亦不得至彝憲門犯交結禁帝責以沽名
彝憲亦愠元颺請告歸尋起禮部主事進員外郎中遷
蘇松兵備參議温體仁當國唐世濟為都御史皆烏程
人其鄉人盜太湖以兩家為奥主元颺捕得其渠魁則
世濟族子也置之法遷福建提學副使巡撫張國維奏
留之太倉人陸文聲訐其鄉官張溥張采倡復社亂天
下巡按倪元珙以屬元颺元颺盛稱溥等元珙據以入
告體仁庇文聲兩人竝獲譴元颺謫山東鹽運司判官
十一年濟南被兵攝濟寧兵備事十四年遷天津兵備
副使十月擢右僉都御史代李繼貞巡撫天津兼督遼
餉明年叙軍功廕一子錦衣衛時元颷已掌中樞帝顧
其兄弟厚嘗賜宫參療元颺疾而元颺以衰老乞休詔
遣李希沆代未至而京城陷元颺乃由海道脱歸是秋
九月卒
贊曰明季疆場多故則重夲兵之權而居是位者乃
多庸闇闒冗之輩若張鶴鳴之任王化貞陳新甲之舉丁
啟睿皆闇於知人至松山之役其悮國可勝言哉梁廷
棟謂民窮之故在官貪似矣而因以售其加派之說是
所謂亡國之言也
明史卷二百五十七
