欽定四庫全書
明史卷二
大學士張廷玉等奉勅修
本紀第二
太祖二
洪武元年春正月乙亥祀天地於南郊即皇帝位定有
天下之號曰明建元洪武追尊高祖考曰元皇帝廟號
德祖曾祖考曰恒皇帝廟號懿祖祖考曰裕皇帝廟號
熙祖皇考曰淳皇帝廟號仁祖妣皆皇后立妃馬氏為
皇后世子標為皇太子以李善長徐逹為左右丞相諸
功臣進爵有差丙子頒即位詔於天下追封皇伯考以
下皆為王辛巳以李善長徐逹等兼東宫官甲申遣使
覈浙西田賦壬辰胡廷瑞克建寧庚子以鄧愈為征戍
將軍略南陽以北州郡湯和克延平元平章陳友定死
之福建平是月天下府州縣官來朝諭曰天下始定民
財力俱困要在休養安息惟廉者能約已而利人勉之
二月壬寅定郊社宗廟禮冬至祀昊天上帝於圜丘夏
至祀皇地祗於方丘太廟以四孟月及歲除五享社稷
以春秋二仲月上戊日祭皆親祀癸夘命湯和提督海
運廖永忠為征南將軍朱亮祖副之由海道取廣東丁
未以太牢祀先師孔子於國學戊申祀社稷壬子詔衣
冠如唐制癸丑常遇春克東昌山東平甲寅楊璟克寳
慶乙丑定役法三月辛未鑄洪武通寳錢詔儒臣修女
誡戒后妃母預政壬申周德興克全州丁酉鄧愈克南
陽己亥徐逹徇汴梁左君弼降夏四月辛丑蘄州進竹
簟却之命四方毋妄獻廖永忠師至廣州元守臣何真
降廣東平丁未祫享太廟戊申徐逹常遇春大破元兵
於洛水北遂圍河南梁王阿掄降河南平丁巳楊璟克
永州甲子幸汴梁丙寅馮勝克潼關李思齊張思道遁
五月己夘廖永忠下梧州潯貴容鬱林諸州皆降辛夘
改汴梁路為開封府六月庚子徐逹朝行在甲申海南
海北諸道降壬戌楊璟朱亮祖克靖江秋七月戊子廖
永忠下象州廣西平庚寅振恤中原貧民辛夘帝將還
應天諭逹等曰中原之民久為羣雄所苦流離相望故
命將北征拯民水火元祖宗功德在人其子孫罔恤民
𨼆天厭棄之君則有罪民復何辜前代革命之際肆行
屠戮違天虐民朕實不忍諸將克城毋肆焚掠妄殺人
元之宗戚咸俾保全庶幾上答天心下慰人望不恭命
者罰無赦丙申命馮勝留守開封閏月丁未帝至自開
封己酉徐逹會諸將兵於臨清庚戌定軍禮壬子常遇
春克德州丙寅克通州元帝奔上都是月徵天下賢才
為守令免吳江廣德太平寧國滁和被災田租八月己
巳以應天為南京開封為北京庚午師入大都元監國
淮王特穆爾布哈死之元亡徐逹封府庫圖籍守宫門
禁士卒侵暴遣將巡古北口諸隘壬申以京師火四方
水旱詔中書省集議便民事丁丑定六部官制御史中
丞劉基致仕己夘赦殊死以下將士從征者恤其家逋
逃許自首新克州郡毋妄殺輸賦道遠者官為轉運災
荒以實聞免鎮江租税避亂民復業者聽墾荒地復三
年衍聖公襲封及授曲阜知縣並如前代制有司以禮
聘致賢士學校毋事虛文平刑毋非時决囚除書籍田
器税民間逋負免徵蒙古色目人有才能者許擢用鰥
寡孤獨廢疾者存恤之民年七十以上一子復他利害
當興革不在詔内者有司具以聞辛巳徐逹平元都捷
奏至羣臣表賀壬子幸北京改大都路曰北平府徵元
故臣癸未詔徐逹常遇春取山西甲午放元官人九月
癸亥詔曰天下之治天下之賢共理之今賢士多隠巖
穴豈有司失於敦勸歟朝廷疎於禮待歟抑朕寡昧不
足致賢將在位者壅蔽使不上逹歟不然賢士大夫幼
學壯行豈甘沒世而已哉天下甫定朕願與諸儒講明
治道有能輔朕濟民者有司禮遣乙丑常遇春下保定
遂下真定冬十月庚申馮勝湯和下懷慶澤潞相繼下
丁丑帝至自北京戊寅以元都平詔天下丁酉定朝會
宴饗儀十一月己亥遣使分行天下訪求賢才庚子始
祀上帝於圜丘辛丑建大本堂充以古今圖籍延儒臣
教授太子諸王甲辰以孔子五十六世孫希學襲封衍
聖公希大世襲曲阜知縣立孔顔孟三代學癸亥定耤
田禮詔劉基還十二月丁夘徐逹克太原庫庫特穆爾
走甘肅山西平己巳置登聞鼓壬申改宣徽院置光禄
司官改太史院置司天監尋又改為欽天監甲戌馮勝
克平陽
二年春正月乙巳立功臣廟於雞籠山丁未享太廟戊
申定太歲風雲雷雨及嶽瀆山川城隍之祀庚戌詔曰
朕淮右布衣因天下亂率衆渡江保民圖治今十有五
年荷天眷佑悉皆戡定用是命將北征齊魯之民饋糧
給軍不憚千里朕軫厥勞已免元年田租遭旱民未蘇
其更賜一年頃者大軍平燕都下晉冀民被兵燹困征
斂北平燕南河東山西今年田租亦與蠲免河南諸郡
歸附久欲惠之西北未平師過其地是以未遑今晉冀
平矣西抵潼關北界大河南至唐鄧光息今年税糧悉
除之又詔曰應天太平鎮江宣平廣德共億浩穰去歲
蠲租遇旱惠不及下其再免諸郡及無為州今年歲租
庚申常遇春取大同是月倭宼山東瀕海郡縣二月丙
寅朔詔修元史壬午耕耤田三月庚子徐逹至奉元張
思道遁振陜西饑戶米三石丙午常遇春至鳳翔李思
齊奔臨洮夏四月丙寅遇春還師北平己巳命諸子受
經於博士孔克仁令功臣子弟入學乙亥編租訓錄定
封建諸王國邑及官屬之制徐逹下鞏昌丙子賜秦隴
新附州縣税糧丁丑馮勝至臨洮李思齊降乙酉徐逹
襲破元豫王於西寧五月甲午朔日有食之丁酉徐逹
下平凉延安張良臣以慶陽降尋叛癸夘始祀地於方
丘六月己夘常遇春克開平元帝奔和林壬午封陳日
煃為安南國王秋七月己亥鄂國公常遇春卒於軍詔
李文忠領其衆辛亥庫庫特穆爾遣將破原州涇州辛
酉馮勝擊走之丙辰明昇遣使來八月丙寅元兵攻大
同李文忠擊敗之己巳定内地諸司官制諭吏部曰内
臣但備使令毋多人古來閹寺擅權可為鑒戒馭之之
道當使畏法勿令有功有功則驕恣矣癸酉元史成丙
子封王顓為高麗國王癸未徐逹克慶陽斬張良臣陜
西平是月命儒臣纂禮書九月庚子製御寳辛酉召徐
逹湯和還馮勝留總軍事癸夘以臨濠為中都戊午征
南師還東十月壬戌遣楊璟諭明昇甲戌甘露降於鍾
山群臣請告廟不許辛夘詔天下郡縣立學十一月乙
巳祀上帝於圜丘以仁祖配十二月甲戌封阿答阿者
為占城國王甲申振西安諸府饑戶米二石己丑大賚
平定中原及征南將士庚寅庫庫特穆爾攻蘭州指揮
于光死之是年占城安南高麗入貢
三年春正月癸巳命徐逹為征虜大將軍李文忠馮勝
鄧愈湯和副之分道北征甲午定朝日夕月禮二月乙
丑詔續修元史癸未追封郭子興滁陽王戊子詔求賢
才可任六部者是月李文忠下興和進兵察罕淖爾執
元平章珠占三月庚寅免南畿河南山東北平浙東江
西廣信饒州今年田租夏四月乙丑封皇子樉為秦王
棡晉王棣燕王橚吳王楨楚王槫齊王梓潭王杞趙王
檀魯王從孫守謙靖江王徐逹大破庫庫特穆爾於沈
兒峪盡降其衆庫庫特穆爾走和林丙戌元帝殂於應
昌子阿裕錫哩逹喇嗣是月慈利土官覃垕作亂五月
己丑徐逹取興元分遣鄧愈招諭吐蕃丁酉詔守令舉
學識篤行之士己亥詔設科取士甲辰李文忠克應昌
元嗣君北走獲其子密迪哩巴拉降五萬餘人窮追至
北慶州不及而還丁未詔行大射禮戊申祀地於方丘
以仁祖配辛亥徐逹下興元鄧愈克河州丁巳詔開國
時將帥無嗣者禄其家是月旱齋戒后妃親執爨皇太
子諸王饋於齋所六月戊午朔素服草屨步禱山川壇
露宿凡三日還齋於西廡辛酉賚將士省獄囚命有司
訪求通經術明治道者壬戌大雨癸亥詔定嶽鎮海瀆
及郡邑城隍神號各從本稱其前代封號悉罷之壬申
李文忠捷奏至命仕元者勿賀諡元主曰順帝癸酉密
迪哩巴拉至京師羣臣請獻俘帝曰武王伐殷用之乎
省臣以唐太宗嘗行之對帝曰太宗是待王世充耳若
遇隋之子孫恐不爾也遂不許又以捷奏多侈辭謂宰
相曰元主中國百年朕與卿等父母皆頼其生養奈何
為此浮薄之言亟改之乙亥封密迪哩巴拉為崇禮侯
丙子告捷於南郊丁丑告太廟詔示天下辛巳立開中
鹽法從山西行省請詔商輸米而與之鹽謂之開中其
後各行省多召商中鹽以實邊儲自五石至一石有差
徙蘇州松江嘉興湖州杭州民無業者田臨濠給資糧
牛種復三年是月倭宼山東浙江福建濱海州縣秋七
月丁亥續修元史成丙辰明昇將吳友仁寇漢中參政
傅友德擊却之中書左丞楊憲專恣傾險太甲令劉基
發其奸狀坐誅八月乙酉遣使瘞中原遺骸九月乙夘
定朝會宴饗樂舞之數是月禮書成名曰大明集禮刊
行天下冬十月癸亥命周德興為征南將軍討覃垕垕
遁乙酉始作太廟圭瓚十一月壬辰北征師還甲午告
武成於郊廟丙申大封功臣進李善長韓國公徐逹魏
國公封李文忠曹國公馮勝宋國公鄧愈衛國公常遇
春子茂鄭國公湯和等侯者二十八人己亥設壇親祭
戰沒將士庚戌有事於圜丘辛亥詔戶部置戶籍戶帖
歲計登耗以聞著為令乙夘封中書右丞汪廣洋忠勤
伯御史中丞劉基誠意伯十二月甲子建奉先殿定武
臣世襲之制庚午遣使祭歴代帝王陵寢並加修葺己
夘賜勲臣田壬午以正月至是月日中屢有黑子詔廷
臣言得失是年占城瓜哇西洋入貢
四年春正月丙戌李善長罷以汪廣洋為右丞相丁亥
命中山侯湯和為征西將軍江夏侯周德興德慶侯廖
永忠副之率舟師由瞿塘潁川侯傅友德為征虜前將
軍濟寧侯顧時副之率步騎由秦隴伐蜀魏國公徐逹
練兵北平戊子命衛國公鄧愈督餉給征蜀軍庚寅建
郊廟於中都丁酉享太廟始行祼禮丁未詔設科取士
連舉三年嗣後三年一舉戊申免山西旱災田租庚戌
定文武官歲禄二月己巳奉先殿成甲戌幸中都壬午
至自中都元平章劉益以遼東降是月蠲太平鎮江寧
國田租三月乙酉朔始策試天下貢士賜吳伯宗等進
士及第出身有差乙巳徙山後民萬七千戶屯北平丁
未誠意伯劉基致仕夏四月丙戌傅友德克階州文隆
綿三州相繼下五月免江西浙江秋糧六月壬午傅友
德克漢州辛夘廖永忠克䕫州戊戌明昇將丁世貞破
文州守將朱顯忠死之癸卯湯和至重慶明昇降戊申
倭寇膠州是月徙山後民三萬五千戶於内地又徙沙
漠遺民三萬二千戶屯田北平秋七月辛亥徐逹練兵
山西辛酉傅友德下成都四州平乙丑明昇至京師封
歸義侯八月甲午免中都淮揚及泰滁無為田租己酉
振陜西饑是月高州海寇亂通判王名善死之九月庚
戌朔日有食之丁丑命州縣設糧長以田多者為之冬
十月丙申征蜀師還十一月丙辰有事於圜丘庚申命
官吏犯贓者罪勿貸是月免陜西河南被災田租十二
月徐逹還是年安南浡泥高麗三佛齊暹羅日本真臘
入貢
五年春正月壬子置親王護衛指揮使司癸丑待制王
禕使雲南詔諭元梁王巴咱爾斡爾密禕至不屈死乙
丑徙陳理明昇於高麗戊申定武選法甲戌命魏國公
徐逹為征虜大將軍出雁門趨和林曹國公李文忠為
左副將軍出應昌宋國公馮勝為征西將軍取甘肅征
庫庫特穆爾靖海侯吳禎督海運餉遼東命衛國公鄧
愈為征南將軍江夏侯周德興江隂侯吳良副之分道
討湖南廣西洞蠻二月丙戌安南陳叔明弑其主日熞
自立遣使入貢却之三月戊申免京民役丁夘都督僉
事藍玉敗庫庫於圖拉河夏四月己夘振濟南萊州饑
戊戌始行鄉飲酒禮庚子鄧愈平散毛諸洞蠻五月壬
子徐逹及元兵戰於嶺北敗績是月詔曰天下大定禮
儀風俗不可不正諸遭亂為人奴隸者復為民凍餒者
里中富室假貸之孤寡殘疾者官養之毋失所鄉黨論
齒相見揖拜毋違禮婚姻毋論財喪事稱家有無毋惑
隂陽拘忌停柩暴露流民復業者各就丁力耕種毋以
舊田為限僧道齋醮雜男女恣飲食有司嚴治之閩粤
豪家毋閹人子為火者犯者抵罪六月丙子定宦官禁
令丁丑定宫官女職之制戊寅馮勝克甘肅追敗元兵
於瓜沙州癸巳定六部職掌及歲終考績法壬寅吳良
平靖州蠻甲辰李文忠敗元兵於鄂爾坤河宣寧侯曹
良臣戰沒己巳作鐵榜誡功臣是月振山東饑免被災
郡縣田租秋七月丙辰湯和及元兵戰於斷頭山敗績
八月丙申吳良平五開古州諸蠻甲辰元兵侵雲内州
同知黃里死之九月戊午周德興平婪鳳安田諸蠻冬
十月丁酉馮勝師還是月免應天太平鎮江寧國廣德
田租十一月辛酉有事於圜丘甲子征南師還壬申納
克楚侵遼東是月召徐逹李文忠還十二月甲戌詔以
農桑學校課有司辛巳命百官奏事唘皇太子庚子命
鄧愈為征西將軍征吐蕃是年瑣里占城高麗琉球烏
斯藏入貢高麗貢使再至諭自後三年一貢
六年春正月丁未選朝天宫道士供事郊壇甲寅謫汪
廣洋為廣東參政二月戊子改羣牧監為太僕寺乙未
諭暫罷科舉察舉賢才壬寅命御史及按察使考察有
司三月癸夘朔日有食之頒昭鑒錄訓誡諸王戊申大
閱壬子命徐逹為征虜大將軍李文忠馮勝鄧愈湯和
副之備邊山西北平乙巳設六科增置給事中甲子命
指揮使於顯為總兵官備倭夏四月己丑令有司上山
川險易圖祖訓錄成帝自為序頒賜諸王六月壬辰庫
庫特穆爾遣兵攻雁門指揮吳均擊却之是月免北平
河間河南開封延安汾州被災田租秋七月壬寅命戶
部稽渡江以來各省水旱災傷分數優恤之壬子以胡
惟庸為右丞相八月乙酉建歴代帝王廟於京師冬十
月辛巳召徐逹馮勝還十一月壬子庫庫特穆爾侵大
同徐逹遣將擊敗之逹仍留鎮丁巳大輅成先是禮官
考五輅之制帝以玉輅之奢命作木輅飾以丹漆至是
成甲子遣兵部尚書劉仁振真定饑丙寅冬至帝不豫
改卜郊閏月乙亥錄故功臣子孫未嗣者二百九人壬
午有事於圜丘庚寅頒分大明律是年暹羅高麗占城
真臘三佛齊入貢命安南陳叔明權知國事
七年春正月甲戌命都督僉事王簡王誠平章李伯昇
屯田河南山東北平靖海侯吳禎為總兵官都督於顯
副之巡海捕倭二月丁酉朔日有食之戊午命修曲阜
孔子廟堂祭器樂器蠲孔氏荒田租仍設孔顔孟三氏
教授訓其族人是月平陽太原汾州歴城汲縣旱蝗並
免租税夏四月己亥都督藍玉敗元兵於白酒泉遂拔
興和壬寅金吾指揮陸齡討永道諸州蠻平之五月丙
寅日歴成丙子免真定等四十二府州縣被災田租辛
巳振蘇州饑民三十萬戶癸巳减蘇松嘉湖極重田租
之半六月陜西平凉咸安静寧鄜州雨雹山西山東北
平河南蝗並蠲田租秋七月甲子李文忠破元兵於大
寧高州壬申倭寇膠州官軍擊敗之壬午寇大任海口
百戶許彰追之戰死八月甲午朔祀歴代帝王廟丁酉
申定兵衛之制先是洪武元年自京師至郡縣皆置衛
所至是申定其制辛丑詔軍士陳歿父母妻子不能自
存者官為存養百姓避兵離散或客死遺老幼並資遣
還遠宦卒官妻子不能歸者有司給舟車資送乙夘增
列侯及都督以下官禄庚申振河間廣平順德真定饑
蠲租税九月丁丑遣崇禮侯密迪哩巴拉歸冬十一月
壬戌納克楚侵遼陽千戶吳壽擊走之辛未有事於圜
丘十二月戊戌召鄧愈湯和還是年阿難功德國暹羅
琉球三佛齋烏斯藏薩里輝和爾入貢
八年春正月辛未增祀雞籠山功臣廟一百八人癸酉
命有司察窮民無告者給屋舍衣食辛巳鄧愈湯和等
十三人屯戍北平陜西河南丁亥詔天下立社學是月
河决開封發民夫塞之二月甲午宥雜犯死罪以下及
官犯私罪者謫鳳陽輸作屯種贖罪癸丑耕耤田召徐
逹李文忠馮勝還傅友德等留鎮北平三月辛酉立鈔
法辛巳罷寳源局鑄錢乙酉免驛夫田租夏四月辛夘
幸中都丁巳至自中都免彰德大名臨洮平凉河州被
災田租罷營中都致仕誠意伯劉基卒五月戊辰使中
官趙成市馬河州己巳命永嘉侯朱亮祖偕傅友德鎮
北平六月壬寅指揮同知胡汝平貴州蠻秋七月己未
朔日有食之辛酉改作太廟壬戌召傅友德朱亮祖還
命李文忠顧時鎮山西北平戊辰詔百官奔父母喪毋
俟報京師地震丁丑免應天太平寧國鎮江及蘄黃諸
府被災田租八月己酉元庫庫特穆爾卒冬十月丁亥
詔舉富民素行端潔逹事務者壬子命皇太子諸王講
武中都癸丑改各都衛為都指揮使司乙夘定歲時朔
望祀陵寢禮十一月丁丑有事於圜丘十二月戊子京
師地震甲寅遣使振蘇州湖州嘉興松江常州太平寧
國杭州水災是月納克楚侵遼東指揮馬雲葉旺大敗
之是年薩里高麗占城暹羅日本瓜哇三佛齋入貢
九年春正月命中山侯湯和穎川侯傅友德都督僉事
藍玉王弼中書右丞丁玉備邊延安二月乙巳太白晝
見凡五日三月己夘詔曰比年西征燉煌北伐沙漠軍
需甲仗皆資山陜又以秦晉二府宫殿之役重困吾民
平定以來閭閻未息國都始建土木屢興畿輔既極煩
勞外郡疲於轉運今蓄儲有餘其淮揚安徽池五府及
山西陜西河南福建江西浙江北平湖廣今年租賦悉
免之夏四月庚戌雨京師自去年八月不雨至是始雨
五月癸夘晴自庚戌雨至是始霽六月甲午改行中書
省為承宣布政使司辛丑李文忠還秋七月癸丑朔日
有食之是日蠲蘇松嘉湖水災田租振永平旱災元將
巴延特穆爾侵延安傅友德敗降之八月乙酉遣官省
歴代帝王陵寢禁芻牧置守陵戶忠臣烈士祠有司以
時葺治分遣國子生修嶽鎮海瀆祠西番多爾濟巴勒
寇罕東河州指揮寗正擊走之閏九月庚寅以災異詔
求直言癸巳定百官品秩汰中書省平章參知政事御
史臺侍御史殿中治書侍御史等官冬十月己未太廟
成自是行合享禮丙子命秦晉燕吳楚齊諸王治兵鳳
陽十一月壬午有事於圜丘是月平遥訓導葉伯巨應
詔上言分封太侈用刑太繁求治太速帝怒其離間骨
肉下獄死戊子徙山西及真定民無産者田鳳陽十二
月甲寅振畿内浙江湖北水災己夘送元臣蔡子英出
塞子英被獲授官不受久之帝知其不可奪命有司送
出塞歸和林遣都督同知沐英乘𫝊詣陜西問民疾苦
是年覽邦琉球安南日本烏斯藏高麗入貢
十年春正月辛夘以羽林等衛軍益秦晉燕三府護衛
是春振蘇松嘉湖水災夏四月己酉命鄧愈為征西將
軍沐英為副將軍率師討吐蕃大破之是月振太平寧
國及宜興錢塘諸縣水災五月庚子命韓國公李善長
曹國公李文忠總中書省大都督府御史臺議軍國重
事癸夘振湖廣水災丙午戶部主事趙乾振荆蘄遲緩
誅六月丁巳詔臣民言事者實封逹御前丙寅命政事
啟皇太子裁决奏聞秋七月甲申置通政司是月始遣
御史巡按州縣八月庚戌改建大祀殿於南郊太祖以
天地分祭於情弗安詔即圜丘壇址建屋為大祀殿每
歲春首合祀天地癸丑改建社稷壇午門右合祀社稷
選武臣子弟讀書國子監九月丙辰振紹興金華衢州
水災辛丑以胡惟庸為左丞相江廣平為右丞相冬十
月丙午社稷壇成戊午封沐英西平侯辛酉賜百官公
田十一月癸未衛國公鄧愈卒丁亥合祀天地於奉先
殿是月免河南陜西廣東湖廣田租威茂蠻叛命御史
大夫丁玉為平羌將軍討平之十二月乙巳朔日有食
之丁未錄故功臣子孫五百餘人授官有差是年占城
三佛齋暹羅瓜哇真臘入貢高麗使五至以嗣王未立
却之
十一年春正月甲戌封皇子椿為蜀王柏湘王桂豫王
楧漢王植衛王改封吳王橚為周王己夘進封湯和信
國公是月徵天下布政使及知府來朝二月指揮胡淵
平茂州蠻三月壬午命奏事毋關白中書省是月第來
朝官為三等夏四月元嗣君阿裕錫哩逹喇殂子特古
斯特穆爾嗣五月丁酉存問蘇松嘉湖被水災民戶賜
米一石蠲逋賦六十五萬有竒六月壬子遣使祭故元
嗣君己丑五開蠻叛殺靖州指揮過興以辰州指揮楊
仲名為總兵官討之秋七月丁丑振平陽饑是月蘇松
揚台海溢遣官存恤八月免應天太平鎮江寧國廣德
諸府州秋糧九月丙申追封劉繼祖為義惠候冬十月
甲子大祀殿成十一月庚午征西將軍西平侯沐英率
都督藍玉王弼討西番是月五開蠻平是年暹羅闍婆
高麗琉球占城三佛齊朵甘烏斯藏彭亨百花入貢
十二年春正月己夘始合祀天地於南郊甲申洮州十
八族番叛命沐英移兵討之丁申丁玉平松州蠻二月
戊戌李文忠督理河岷臨鞏軍士乙巳詔曰今春雨雪
經旬天下貧民困於饑寒者多有其令有司給以鈔丙
寅信國公湯和率列侯練兵臨清夏五月癸未蠲北平
田租六月丁夘都督馬雲征大寧秋七月丙辰丁玉回
師討眉縣賊平之己未李文忠還掌大都督府事八月
辛巳詔凡致仕官復其家終身無所與九月己亥沐英
大破西番禽其部長三副使十一月甲午沐英班師封
仇成藍玉等十二人為侯庚申大寧平十二月汪廣洋
以欺罔貶廣南賜死徵天下博學老成之士至京師是
年占城瓜哇暹羅日本安南高麗入貢高麗貢黃金百
斤白金萬兩以不如約却之
十三年春正月戊戌左丞相胡惟庸謀反及其黨御史
大夫陳寧中丞凃節等伏誅癸夘大祀天地於南郊罷
中書省廢丞相等官更定六部官秩改大都督府為中
左右前後五軍都督府乙巳命南征更調用人二月壬
戌朔詔舉聰明正直孝弟力田賢良方正文學術數之
士𤼵丹符驗天下金榖之數戊辰詔文武官年六十以
上者聽致仕給以誥勅三月壬辰减蘇松嘉湖重賦十
之二壬寅燕王棣之國北平壬子沐英襲元將托和齊
於額齊訥禽之盡降其衆夏四月己丑命羣臣各舉所
知五月甲午雷震謹身殿乙未大赦丙申釋在京及臨
濠屯田輸作者己亥免天下田租吏以過誤罷者還其
職壬寅都督濮英進兵赤斤站獲故元豳王額琳沁及
其部曲而還是月罷御史臺命從征士卒老疾者許以
子代老而無子及寡婦有司資遣還六月丙寅雷震奉
天門避正殿省愆丁夘罷王府工役丁丑置諫院官秋
八月命天下學校師生日給廪膳九月辛夘命景川侯
曹震榮陽侯楊璟永城侯薛顯屯田北平乙巳天壽節
始受羣臣朝賀賜宴於謹身殿丙午置西府官告於太
廟以儒士王本杜佑斆杜斆趙民望吳源為春夏官
是月詔陜西衛軍以三分之二屯田安置翰林學士承
旨宋濓於茂州道卒冬十一月乙未徐逹還丙午元平
章旺扎勒布哈鼐爾布哈侵永平指揮劉廣戰沒千戶
王輅擊敗之禽旺扎勒布哈十二月天下府州縣所舉
士至者八百六十餘人授官有差命南雄侯趙庸鎮廣
東討陽春蠻是年琉球日本安南占城真臘瓜哇入貢
日本以無表却之
十四年春正月戊子命徐逹為征虜大將軍湯和傅友
德為左右副將軍帥師征鼐爾布哈命新授官者各舉
所知乙未大祀天地於南郊壬子罷天下歲造兵器癸
丑命公侯子弟入國學丙辰詔求隠逸是月命郡縣編
賦役籍刑官讞獄議請得旨送四輔諫院官給事中覆
核無疑始奏行之著為令二月己夘增置各道左右布
政使庚辰覈天下官田三月丙戌大赦丁亥復置各道
提刑按察使司先是吳元年置按察使十三年罷至是
復置辛丑頒五經四書於北方學校夏四月庚午徐逹
率諸將出塞至北黃河擊破元兵獲全寧四部以歸五
月五溪蠻叛江夏侯周德興討平之秋八月丙子詔求
明經老成之士有司禮送京師庚辰河决原武祥符中
牟辛巳徐逹還九月壬午朔命傅友德為征南將軍藍
玉沭英為左右副將軍帥師征雲南徐逹征北平丙午
周德興移師討施州蠻平之冬十月壬子朔日有食之
癸丑命法司錄囚會翰林院給事中及春坊官會議平
允以聞甲寅免應天太平廣德鎮江寧國田租癸丑分
遣御史錄囚己夘延安侯唐勝宗帥師討浙東山寇平
之十一月壬午命吉安侯陸仲亨鎮成都己亥置大理
寺先是吳元年置大理寺尋罷後三年置磨勘司尋亦
罷至是置寺定員品庚戌趙庸討廣州海寇大破之十
二月丁巳命翰林春坊官考駮諸司章奏戊戌傅友德
大敗元兵於白石江遂下曲靖壬申元梁王巴咱爾斡
爾密走晉寧投水死是年暹羅安南瓜哇朵甘烏斯藏
入貢以安南寇思明不納
明史卷二
