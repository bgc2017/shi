欽定四庫全書
明史卷十九
大學士張廷玉等奉勅修
本紀第十九
穆宗
穆宗契天隆道淵懿寬仁顯文廣武純德弘孝莊皇帝
諱載垕世宗第三子也母杜康妃嘉靖十八年二月封
裕王與莊敬太子景恭王同日受冊己而莊敬薨世宗
以王長且賢繼序已定而中外危疑屢有言者乃令景
王之國四十五年十二月庚子世宗崩壬子即皇帝位
以明年為隆慶元年大赦天下先朝政令不便者皆以
遺詔改之召用建言得罪諸臣死者䘏錄方士悉付法
司治罪罷一切齋醮工作及例外採買免明年天下田
賦之半及嘉靖四十三年以前逋賦釋戶部主事海瑞
於獄是年吐魯番入貢
隆慶元年春正月丙寅罷睿宗明堂配享戊辰復鄭王
厚烷爵丁丑追尊母康妃為孝恪皇太后二月戊子祭
大社大稷乙未冊妃陳氏為皇后以吏部侍郎陳以勤
為禮部尚書兼文淵閣大學士禮部侍郎張居正為吏
部左侍郎兼東閣大學士預機務三月壬申葬肅皇帝
於永陵乙酉土默特犯遼陽指揮王承德戰殁夏四月
丙戌朔享太廟丙午禁屬國獻珍禽異獸丁未御經筵
五月己未黃河決口工成辛酉祀地於北郊丁丑高拱
罷六月戊戌以霪雨修省素服避殿御皇極門視事是
月新河復決秋七月辛巳招撫山東河南被災流民復
五年八月癸未朔釋奠於先師孔子九月乙卯諳達寇
大同詔嚴戰守癸亥諳達陷石州殺知州王亮采掠交
城文水壬申土默特犯薊鎮掠昌黎盧龍至於灤河詔
宣大總督侍郎王之誥還駐懷來巡撫都御史曹亨駐
兵通州甲戌郭朴致仕免襄陽鄖陽被災秋糧乙亥總
兵官李世忠援永平與敵戰於撫寧京師戒嚴冬十月
丙戌寇退京師解嚴甲辰諭羣臣議邊防事宜寧夏總
兵官雷龍出塞邀擊河套部敗之十一月癸亥祀天於
南郊是年廣東賊大起琉球入貢
二年春正月己卯給事中石星疏陳六事杖闕下出為
民二月丁酉寇犯柴溝堡守備韓尚忠戰死己亥耕耤
田丁未如天夀山謁長陵永陵庚戌還宫免所過田租
有差三月辛酉立皇子翊鈞為皇太子詔赦天下乙丑
命廣西總兵官俞大猷討廣東賊戊辰賜羅萬化等進
士及第出身有差丙子幸南海子戊寅京師地震命百
官修省夏六月庚辰遣使兩畿錄囚己丑廣東賊曾一
本寇廣州殺知縣劉師顔秋七月己酉賊入廉州丙寅
徐階致仕冬十月戊寅免南畿被災秋糧振淮徐饑己
亥遼王憲㸅僭侈不法廢為庶人甲辰免畿内河南被
災秋糧十一月壬子宣府總兵官馬芳襲諳達於長水
海子又敗之鞍子山辛酉免江西被災税糧戊辰祀天
於南郊己巳命廣東福建督撫將領會剿曾一本十二
月庚寅世宗神主祔太廟丁酉限勲戚莊田是年琉球
入貢
三年春正月壬子大同總兵官趙岢敗諳達於弘賜堡
二月庚辰免陜西被災秋糧三月戊辰曾一本陷碣石
衞禆將周雲翔殺參將耿宗先叛附於賊夏四月己丑
總兵官盧龍出塞襲河套部敗之五月庚戌總兵官郭
成等破賊於平山周雲翔伏誅甲寅御史詹仰庇請罷
糜費斥為民秋七月壬午河決沛縣乙酉詔天下有司
實修積榖備荒之政壬辰遣使振沿河被災州縣八月
癸丑廣東賊平曾一本伏誅壬戌以禮部尚書趙貞吉
兼文淵閣大學士預機務丁卯振南畿浙江山東水災
九月丙子諳達犯大同掠山隂應州懷仁渾源辛卯大
閱冬十一月甲戌祀天於南郊庚辰京師地震有聲敕
修省十二月己亥命厰衛密訪部院政事庚申召高拱
復入閣乙丑尚寶司丞鄭履淳以言事廷杖下獄是冬
免兩畿山東浙江河南湖廣税糧是年陜西賊起琉球
吐魯番入貢
四年春正月乙巳朔日有食之免朝賀辛未避殿修省
是月倭入廣海衞城三月壬午分設三大營文武提督
六人夏四月戊戌京師地震乙巳諳達寇大同宣府官
兵拒却之是月陜西賊寇四川五月癸酉給事中李已
陳吾德諫買金寳已廷杖下獄吾德斥為民秋七月己
巳禁章奏浮冗命撫按官嚴禁有司酷刑戊子陳以勤
致仕乙未免四川被災税糧八月庚戌宣大告警欶邊
備九月癸酉陜西水災蠲振有差甲戌河決邳州壬午
免北畿湖廣被災税糧癸未諳達復寇大同副總兵錢
棟戰死戊子犯錦州總兵官王治道等戰死甲午罷京
營文武提督置總督協理大臣冬十月癸卯諳達孫巴
噶奈濟來降丁未以巴噶奈濟為指揮使壬戌考察給
事中御史十一月丁丑諳達乞封己卯祀天於南郊乙
酉趙貞吉罷己丑以禮部尚書殷士儋兼文淵閣大學
士預機務十二月丁酉諳達執叛人趙全等九人來獻
詔遣巴噶奈濟歸厚賜之乙卯受俘磔趙全等於市
五年春二月甲午廷臣及朝覲官謁皇太子於文華左
門己未封皇子翊鏐為潞王三月己卯賜張元忭等進
士及第出身有差己丑封諳達為順義王夏四月甲午
河復決邳州五月壬戌古田獞賊平戊寅李春芳致仕
六月辛卯京師地震者三敕修省甲辰授河套部長吉
納為都督同知甲寅順義王諳達貢馬告廟受賀丙辰
諳達執趙全餘黨十三人來獻秋八月癸卯許河套部
互市九月癸未三鎮貢市成冬十月己亥河南山東大
水申飭河防十一月己巳殷士儋致仕是年琉球吐魯
番入貢
六年春正月辛未築徐州至宿遷隄三百七十里二月
丙申倭寇廣東陷神電衛大掠山寇復起閏月丁卯御
皇極殿門疾作遽還宫乙亥倭寇高雷官軍擊敗之夏
四月戊辰以禮部尚書高儀兼文淵閣大學士預機務
五月壬辰免廣東用兵諸郡逋賦己酉大漸召大學士
高拱張居正高儀受顧命庚戌崩於乾清宫年三十有
六七月丙戌上尊諡廟號穆宗葬昭陵
贊曰穆宗在位六載端拱寡營躬行儉約尚食歲省巨
萬許諳達封貢減賦息民邊陲寧謐汔可小康矣苐柄
臣相軋門戶漸開而帝未能振肅乾綱矯除積習蓋亦
寬恕有餘剛明不足者與
明史卷十九
