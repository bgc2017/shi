欽定四庫全書
明史卷二百三十四
大學士張廷玉等奉敕修
列傳第一百二十二
盧洪春(范儁董基王就學等)李懋檜
李沂(周弘禴潘士藻)雒于仁
馬經綸(林熙春林培)劉綱
戴士衡曹學程(子正儒郭實)
翁憲祥徐大相
盧洪春字思仁東陽人父仲佃廣西布政使洪春舉萬
歷五年進士授旌德知縣擢禮部祠祭主事十四年十
月帝久不視朝洪春上疏曰陛下自九月望後連日免
朝前日又詔頭眩體虚暫罷朝講時享太廟遣官恭代
且云非敢偷逸恐弗成禮臣愚捧讀驚惶欲涕夫禮莫
重於祭而疾莫甚於虛陛下春秋鼎盛諸症皆非所宜
有不宜有而有之上傷聖母之心下駭臣民之聽而又
因以廢祖宗大典臣不知陛下何以自安也抑臣所聞
更有異者先二十六日傳旨免朝即聞人言籍籍謂陛
下試馬傷額故引疾自諱果如人言則以一時馳騁之
樂而昧周身之防其為患猶淺倘如聖諭則以目前袵
席之娛而忘保身之術其為患更深若乃為聖德之累
則均焉而已且陛下毋謂身居九重外廷莫知天子起
居豈有寂然無聞於人者然莫敢直言以導陛下是將
順之意多而愛敬之心薄也陛下平日遇頌諛必多喜
遇諫諍必多怒一涉宫闈嚴譴立至孰肯觸諱以蹈不
測之禍哉羣臣如是非主上福也願陛下以宗社為重
毋務矯託以滋疑力制此心慎加防檢勿以深宫燕閒
有所恣縱勿以左右近習有所假借飭躬踐行明示天
下以章律度則天下萬世將慕義無窮較夫挾數用術
文過飾非幾以聾瞽天下之耳目者相去何如哉疏入
帝震怒傳諭内閣百餘言極明謹疾遣官之故以洪春
悖妄命擬旨治罪閣臣擬奪官仍論救帝不從廷杖六
十斥為民諸給事中申救忤旨切讓諸御史疏繼之帝
怒奪俸有差洪春遂廢於家久之卒光宗嗣位贈太僕
少卿御史范儁嘗陳時政帝方疾見儁疏中防人欲語
斥之主事董基以諫内操謫官其後員外郎王就學因
諫帝託疾不送梓宫尋罷去皆與洪春疏相類范儁字
國士高安人萬歷五年進士為義烏知縣徵授御史十
二年正月陳時政十事語皆切至而中言人欲宜防力
以靡曼麴蘖為戒先是慈寧宫災給事中鄒元標疏陳
六事忤帝意及帝遘疾大臣方問安而儁疏適進入帝
恚曰嚮未罪元標致儁復爾當重懲之申時行等擬鐫
秩帝猶怒將各予杖是夜大雷雨明日朝門外水三尺
餘帝怒少霽時行等亦力救乃斥為民明年給事中張
維新請推用譴謫諸臣詔許量移惟儁不叙給事中孫
世禎御史方萬山等言儁不宜獨遺坐奪俸自是屡薦
不起里居數十年卒天啟初復官贈光禄少卿董基字
巢雄掖縣人萬歷八年進士授刑部主事十二年帝集
内豎三千人授以戈甲操於内廷尚書張學顔諫不納
基抗疏曰内庭清嚴地無故聚三千之衆輕以凶器嘗
試竊為陛下危之陛下以為行幸山陵有此三千人可
無恐乎不知此皆無當實用設遇健卒勁騎立見披靡
車駕不可恃以輕出也夫此三千人安居美食筋力柔
靡一旦使執銳衣堅蒙寒犯暑臣聞頃者竟日演練中
暍瀕死者數人若輩未有不怨者聚三千蓄怨之人於
肘腋危無逾此者且自内操以來賞賚已二萬金長此
不已安有殫竭有用之財靡之無用之地誠可惜也疏
入忤旨命貶二秩調邊方九卿給事御史交章論救且
請納基言不聽竟謫基萬全都司都事明年兵科給事
中王致祥言祖宗法非宿衛士不得持寸兵今授羣小
逞利器出入禁門禍不細大學士申時行亦語司禮監
曰此事繋禁廷諸人擐甲執戈未明而入設奸人竄其
中一旦緩急外廷不得聞宿衛不及備此公等剥膚患
也中官悚然乘間力言帝乃留致祥疏即日罷之會謫
降官皆量移基亦遷南京禮部主事終南京大理卿致
祥忻州人隆慶五年進士歷官右僉都御史巡撫順天
王就學字所敬武進人萬歷十四年進士授戶部主事
三王並封議起朝論大譁就學王鍚爵門人也偕同年
生錢允元往規之為流涕會庶吉士李騰芳投錫爵書
與就學語相類錫爵悟並封詔得寢就學改禮部進員
外郎尋調吏部二十四年孝安陳太后梓宫發引帝嫡
母也當送門外以有疾遣官代行吏部侍郎孫繼皋言
之帝怒抵其疏於地就學抗疏曰人子於親惟送死為
大事今乃靳一攀送致聖孝不終豈獨有乖古禮即聖
心豈能自安於此而不用其情烏乎用其情於此而可
忍烏乎不可忍恐難以宣諸詔諭書諸簡冊傳示天下
萬世也疏奏不省踰二年詔甄别吏部諸郎斥就學為
民尋卒於家繼臯抗疏未幾給事中劉道亨劾文選員
外郎蔡夢麟紊銓政并及繼皋乞罷不報及三殿災大
臣自陳皆慰留獨繼皋致仕去卒贈禮部尚書繼皋字
以德無錫人萬歷二年進士第一
李懋檜字克蒼安溪人萬歷八年進士除六安知州入
為刑部員外郎十四年三月帝方憂早命所司條上便
宜懋檜及部郎劉復初等争言皇貴妃及恭妃冊封事
章一日並上帝怒欲加重譴言者猶不已閣臣請帝詔
諸曹建言止及所司職掌且不得專逹以慰解帝意居
數日帝亦霽威諸疏皆留中而懋檜疏又有保聖躬節
内供御近習開言路議蠲振慎刑罰重舉刺限田制七
事亦寢不行明年給事中邵庶因論誠意伯劉世延刺
及建言諸臣懋檜上言庶因世廷條奏波及言者欲槩
絶之防人之口甚於防川庶豈不聞斯語哉今天下民
窮財殫所在饑饉山陜河南婦子佌離僵仆滿道疾苦
危急之狀蓋有鄭俠所不能圖者陛下不得聞且見也
邇者雷擊日壇星墜如斗天變示儆於上畿輦之間子
弑父僕弑主人情乖離於下庶以為海内盡無可言己
乎夫在廷之臣其為言官者十僅二三言官不必皆智
不為言官者不必皆愚無論往事即如邇歲馮保張居
正交通亂政其連章保留頌功詡德若陳三謨曾士楚
者並出臺垣而請劍引裾杖謫以去者非庶僚則新進
書生也果若庶言天下幸無事則可脱有不虞之變陛
下何從而知庶復以堂上官禁止司屬為得計伏覩大
明律百工技藝之人若有可言之事直至御前奏聞但
有阻遏者斬大明會典及皇祖卧碑亦屡言之百工技
藝之人有言尚不敢阻况諸司百執事乎庶言一出志
士解體善言日壅主上不得聞其過羣下無所獻其忠
禍天下必自庶始陛下必欲重百官越職之禁不若嚴
言官失職之罰當言不言坐以負君誤國之罪輕則記
過重則褫官科道當遷一眎其章奏多寡得失為殿最
則言官無不直言庶官無事可言出位之禁無庸太平
之效自致矣帝責其沽名命貶一秩科道合救不允庶
偕同列胡時麟梅國樓郭顯忠復交章論劾乃再降一
秩為湖廣按察使經歷歷禮部主事以憂歸屢薦不起
家居二十年始起故官進南京兵部郎中天啟初終太
僕少卿
李沂字景魯嘉魚人萬歷十四年進士改庶吉士十六
年冬授吏科給事中中官張鯨掌東厰横肆無憚御史
何出光劾鯨死罪八并及其黨錦衣都督劉守有序班
邢尚智尚智論死守有除名鯨被切讓而任職如故御
史馬象乾復劾鯨詆執政甚力帝下象乾詔獄大學士
申時行等力救且封還御批不報許國王錫爵復各申
救乃寢前命而鯨竟不罪外議謂鯨以金寳獻帝獲免
沂拜官甫一月上疏曰陛下往年罪馮保近日逐宋坤
鯨惡百保而萬坤奈何獨濡忍不去若謂其侍奉多年
則壊法亦多年謂痛加省改猶足供事則未聞可馴虎
狼使守門戶也流傳鯨廣獻金寳多方請乞陛下猶豫
未忍斷決中外臣民初未肯信以為陛下富有四海豈
愛金寳威如雷霆豈徇請乞及見明旨許鯨策勵供事
外議藉藉遂謂為真虧損聖德夫豈淺尠且鯨奸謀既
遂而國家之禍將從此始臣所大懼也是日給事中唐
堯欽亦具疏諫帝獨手沂疏震怒謂沂欲為馮保張居
正報讐立下詔獄嚴鞫時行等乞宥不從讞上詔廷杖
六十斥為民御批至閣時行等欲留御批中使不可持
去帝特遣司禮張誠出監杖時行等上疏俱詣會極門
候進止帝言沂置貪吏不言而獨謂朕貪謗誣君父罪
不可宥竟杖之太常卿李尚智給事中薛三才等抗章
論救俱不報國錫爵以言不見用引罪乞歸錫爵言廷
杖非正刑祖宗雖間一行之亦未有詔獄廷杖并加於
一人者故事惟盜賊大逆則有打問之旨今豈可加之
言官帝優詔慰留錫爵卒不聽其言初馮保獲罪實鯨
為之故帝云然或謂鯨罪不至如保張誠掌司禮素德
保授意言者發之事秘莫能明也其時周弘禴潘士藻
皆以忤鯨得罪而沂禍為烈家居十八年未召而卒光
宗嗣位贈光禄少卿弘禴字元孚麻城人倜儻負竒好
射獵舉萬歷二年進士授戶部主事降無為州同知遷
順天通判十三年春上疏指斥朝貴言兵部尚書張學
顔被論屢矣陛下以學顔故逐一給事中三御史此人
心所共憤也學顔給張鯨為兄弟言官指論學顔而不
敢及鯨畏其勢耳若李植之論馮保似乎忠讜矣實張
宏門客樂新聲為謀主其巡按順天納娼為小妻猖狂
干紀則恃宏為内援也鯨宏既竊陛下權而植又竊司
禮勢此公論所不容祖訓大小官許至御前言事今吏
科都給事中齊世臣乃請禁部曹建言曩居正竊權臺
省羣頌功德而首發其奸者顧在艾穆沈思孝部曹言
事果何負於國哉居正惡員外郎管志道之建白也御
史龔懋賢因誣以老疾惡主事趙世卿之條奏也尚書
王國光遂錮以王官論者切齒為其附權奸而棄直言
長壅蔽之禍也今學顔植交附鯨宏鯨敢竊柄世臣豈
不聞己不敢言奈何反欲人不言乎前此長吏垣者周
邦傑秦燿當居正時燿則甘心獵犬邦傑則比迹寒蟬
今燿官太常邦傑官太僕矣諫職無補坐&KR1406;京卿尚謂
臺省足恃乎而乃禁諸臣言事也夫逐一人之言者其
罪小禁諸臣之言者其罪大往者嚴嵩及居正猶不敢
明立此禁何世臣無忌憚一至此哉乞放學顔植歸里
出燿世傑於外屏張鯨使閒居而奪世臣諫職嚴敕司
禮張誠等止掌内府禮儀毋干政事天下幸甚帝怒謫
代州判官再遷南京兵部主事十七年帝始倦勤章奏
多留中不下弘禴疏諫且請早建皇儲不報尋召為尚
寳丞明年冬命監察御史閱視寧夏邊務巡撫僉都御
史梁問孟廵茶御史鍾化民取官帑銀交際弘禴疏發
之詔褫問孟職調化民於外河東有秦漢二壩弘禴請
以石為之濬渠北逹鴛鴦諸湖大興水利還朝以將材
薦巴承恩王文秀巴延明年承恩等反坐謫澄海典史
投劾歸卒於家天啟初以嘗請建儲贈太僕少卿潘士
藻字去華婺源人萬歷十一年進士授温州推官擢御
史巡視北城慈寧宫近侍侯進忠牛承忠私出禁城狎
婦女邏者執之為所毆訴於士藻私牒司禮監治之帝
恚曰東厰何事乃自外庭發杖兩閹斃其一鯨方掌東
厰怒會火災修省士藻言今天下之患莫大於君臣之
意不通宜倣祖制及近時平臺暖閣名對故事面議所
當施罷撤大工以俟豐歲蠲織造燒造以昭儉德免金
花額外征以佐軍食且時召講讀諸臣問以經史對賢
人君子之時多自能以敬易肆以義奪欲修省之實無
過於此鯨乃激帝怒謫廣東布政司照磨科道交章論
救不聽尋擢南京吏部主事再遷尚寳卿卒官
雒于仁字少涇涇陽人父遵吏科都給事中神宗初即
位馮保竊權帝御殿保輙侍側遵言保一侍從之僕乃
敢立天子寳座文武羣工拜天子邪抑拜中官邪欺陛
下幼冲無禮至此遵乃大學士高拱門生保疑遵受拱
指遂謀逐拱遵疏留中尋劾兵部尚書譚綸因薦海瑞
吏部尚書楊博稱綸才詆瑞迂滯疏遂寢頃之綸陪祀
日壇咳不止御史景嵩韓必顯劾綸衰病居正素善綸
而馮保欲緣是為遵罪因傳旨詰嵩必顯欲用何人代
綸令會遵推舉遵等惶懼不敢承俱貶三秩調外遵得
淅江布政司照磨保敗屢遷光禄卿改右僉都御史巡
撫四川罷歸卒于仁舉萬歷十一年進士歷知肥鄉清
豐二縣有惠政十七年入為大理寺評事疏獻四箴以
諫其略曰臣備官歲餘僅朝見陛下者三此外惟聞聖
體違和一切傳免郊祀廟享遣官代行政事不親講筵
久輟臣知陛下之疾所以致之者有由也臣聞嗜酒則
腐腸戀色則伐性貪財則喪志尚氣則戕生陛下八珍
在御觴酌是耽卜晝不足繼以長夜此其病在嗜酒也
寵十俊以啟倖門溺鄭妃靡言不聽忠謀擯斥儲位久
虛此其病在戀色也傳索帑金括取幣帛甚且掠問宦
官有獻則已無則譴怒李沂之瘡痍未平而張鯨之貲
賄復入此其病在貪財也今日搒宫女明日抶中官罪
狀未明立斃杖下又宿怨藏怒於直臣如范㒞姜應麟
孫如法輩皆一詘不申賜環無日此其病在尚氣也四
者之病膠繞身心豈藥石所可治今陛下春秋鼎盛猶
經年不朝過此以往更當何如孟氏有取於法家拂士
今鄒元標其人也陛下棄而置之臣有以得其故矣元
標入朝必首言聖躬次及左右是以明知其賢忌而弗
用獨不思直臣不利於陛下不便於左右深有利於宗
社哉陛下之溺此四者不曰操生殺之權人畏之而不
敢言則曰居䆳密之地人莫知而不能言不知鼓鐘於
宫聲聞於外幽獨之中指視所集且保禄全軀之士可
以威權懼之若懷忠守義者即鼎鋸何避焉臣今敢以
四箴獻若陛下肯用臣言即立誅臣身臣雖死猶生也
惟陛下垂察酒箴曰耽彼麴蘖昕夕不輟心志内懵威
儀外缺神禹疏狄夏治興隆進藥陛下醲醑勿崇色箴
曰豓彼妖姬寢興在側啟寵納侮争妍誤國成湯不邇
享有遐夀進藥陛下内嬖勿厚財箴曰競彼鏐鐐錙銖
必盡公帑稱盈私家懸罄武散鹿臺八百歸心隋煬剥
利天命難諶進藥陛下貨賄勿侵氣箴曰逞彼忿怒恣
雎任情法尚操切政盭公平虞舜温恭和以致祥秦皇
暴戾羣怨孔彰進藥陛下舊怨勿藏疏入帝震怒會歲
暮留其疏十日所云十俊蓋十小閹也明年正旦召見
閣臣申時行等於毓德宫手于仁疏授之帝自辨甚悉
將置之重典時行等委曲慰解見帝意不可回乃曰此
疏不可發外恐外人信以為真願陛下曲賜優容臣等
即傳諭寺卿令于仁去位可也帝乃頷之居數日于仁
引疾遂斥為民久之卒天啟初贈光禄少卿
馬經綸字主一順天通州人萬歷十七年進士除肥城
知縣入為御史二十三年冬兵部考選軍政帝謂中有
副千戶者不宜擅署四品職責部臣狗私兵科不糾發
降武選郎韓范都給事中吳文梓雜職鐫員外郎曹偉
芳主事江中信程僖陳楚産給事中劉仕瞻三秩調極
邊以御史區大倫俞价強思給事中張同德言事常忤
旨亦鐫三秩而五城御史夏之臣朱鳳翔涂喬遷時偕
行楊述中籍中官客用家不稱旨並謫邊遠典史又以
客用貲財匿崇信伯費甲金家刑部栲訊無實謫郎中
徐維濓於外一時嚴旨頻下且不得千戶主名舉朝震
駭時東厰太監張誠失帝意誠家奴錦衣副千戶霍文
炳當遷指揮僉事部臣先已奏請而帝欲尋端罪言官
遂用是為罪旋移怒兩京科道以為緘默命掌印者盡
鐫三秩於是給事中耿隨龍鄒廷彦黎道昭孫羽侯黃
運泰毛一公御史李宗延顧際明袁可立綦才吳禮嘉
王有功李固本南京給事中伍文煥費必興盧大中御
史柳佐聶應科李文熙等十九人俱調外留者並停俸
一年又令吏部列上職名再罷御史馮從吾薛繼茂王
慎德姚三讓四人大學士趙志臯陳于陛沈一貫及九
卿各疏争尚書石星請罷職以寬諸臣皆不納于陛又
特疏申救帝怒命降諸人雜職悉調邊方尚書孫丕揚
等以詔旨轉嚴再疏乞宥帝益怒盡奪職為民經綸憤
甚抗疏曰頃屢奉嚴旨斥逐南北言官臣幸蒙恩罰俸
供職今日乃臣諫諍之日矣陛下數年以來深居静攝
君臣道否中外俱抱隐憂所恃言路諸臣明目張膽為
國家裁辨邪正指斥奸雄雖廟堂處分未必盡協輿論
而搢紳公議頗足維持世風此高廟神靈實鑒佑之所
資臺省耳目之用大矣陛下何為一旦自塗其耳目邪
夫以兵部考察之故而罪兵科是已乃因而蔓及於他
給事又波連於諸御史去者不明署其應得之罪留者
不明署其姑恕之由雖聖意淵微未易窺測而道路傳
說嘖有煩言陛下年來厭苦言官動輙罪以瀆擾今忽
變而以箝口罪之夫以無言罪言官言官何辭臣竊觀
陛下所為罪言官者猶淺之乎罪言官也乃言官今日
之箝口不言者有五大罪焉陛下不郊天有年矣曾不
能援故典排闥以諍是陷陛下之不敬天者罪一陛下
不享祖有年矣曾不能開至誠牽裾以諍是陷陛下之
不敬祖者罪二陛下輟朝不御停講不舉言官言之而
不能卒復之是䧟陛下不能如祖宗之勤政罪三陛下
去邪不決任賢不篤言官言之而不能強得之是陷陛
下不能如祖宗之用人罪四陛下好貨成癖御下少恩
肘腋之間叢怨蓄變言官俱慮之而卒不能批鱗諫止
是陷陛下甘棄初政而弗獲克終罪五言官負此大罪
陛下肯奮然勵精而以五罪罪之豈不當哉奈何責之
箝口不言者不於此而於彼也日者廷臣交章論救不
惟不肯還職而且落職為民夫諸臣本出草莽今還初
服亦復何憾獨念朝廷之過舉不可遂大臣之忠懇不
可拂陛下不聽閣疏之救改降級而為雜職則輔臣何
顔是自離其腹心也不聽部疏之救改雜職而為編氓
則九卿何顔是自戕其股肱也夫君臣一體元首雖明
亦賴股肱腹心耳目之用今乃自塞其耳目自離其腹
心自戕其股肱陛下將誰與共理天下事乎夫人君受
命於天與人臣受命於君一也言官本無大罪一旦震
怒罪以失職無一敢抗命者既大失人心必上拂天意
萬一上天震怒以陛下之不郊不禘不朝不講不惜才
不賤貨咎失人君之職而赫然降非常之災不知陛下
爾時能抗天命否乎臣不能抗君君不能抗天此理明
甚陛下獨不思自為社稷計乎帝大怒亦貶三秩出之
外經綸既獲譴工科都給事中海陽林熙春等上疏曰
陛下怒言官緘默斥逐三十餘人臣等不勝悚懼今御
史經綸慷慨陳言竊意必温旨褒嘉顧亦從貶斥是以
建言罪邪抑以不言罪邪臣等不能解也前所罪者既
以不言之故今所罪者又以敢言之故令臣等安所適
從哉陛下誠以不言為溺職則臣等不難進憂危之苦
詞誠以直言為忤旨則臣等不難效喑默之成習但恐
廟堂之上率諂佞取容非君上之福也臣等富貴榮辱
之念豈與人殊然寧為此不為彼者毋亦沐二百餘年
養士之恩不負君父且不負此生耳陛下奈何深怒痛
疾而折辱至是哉帝益怒謫熙春茶鹽判官加貶經綸
為典史熙春遂引疾去是日御史定興鹿久徵等亦上
疏請與諸臣同罪貶澤州判官二疏列名凡數十人悉
奪俸頃之南京御史東莞林培疏陳時政帝追怒經綸
竟斥為民既歸杜門却掃凡十年卒門人私諡聞道先
生培由鄉舉為新化知縣縣僻陋廣置社學教之民有
死於盜者不得禱於神隨蝴蝶所至獲盜時驚為神徵
授南京御史劾罪誠意伯劉世延寘其爪牙於法已上
書言徐維濓不當謫陜西織花絨購回青擾民宜罷湖
廣以魚鮓江南以織造並奪撫按官俸蘇州通判至以
織造故褫官皆不可訓并論及沈思孝等帝怒謫福建
鹽運知事告歸卒天啟初復經綸官贈太僕少卿培贈
光禄少卿熙春亦還故職屢遷大理卿年老乞罷時李
宗延柳佐輩咸官於朝頌其先朝建言事詔加戶部右
侍郎致仕
劉綱卭州人祖文恂孝子父應辰舉鄉試不仕亦以孝
義聞綱舉萬歷二十三年進士改庶吉士二十五年七
月上疏曰去歲兩宫災詔示天下略無禹湯罪已之誠
文景蠲租之惠臣已知天心之未厭矣比大工肇興伐
木𣙜税採石運甓遠者萬里近者亦數百里小民竭膏
血不足供費絶筋骨不足任勞鬻妻子不能償貸加以
早魃為災野無青草人情胥怨所在如讐而天不悔禍
三殿復災五行志曰君不守道厥災燒宫陛下試自省
晝之為夜之息思在道乎不在道乎凡敬天法祖親賢
遠奸寡欲保身賤貨慎德俱謂之道反是非道矣陛下
比年以來簡禋祀罷朝講棄股肱閡耳目斷地脈忽天
象君臣有數載之隔堂陛若萬里而遥陛下深居静攝
所為祈天永命者何狀即外廷有不知上天寧不見邪
今日之災其應以類天若曰皇之不極於誰會歸何以
門為朝儀久曠於誰禀仰何以殿為元宰素餐有汚政
地何以閣為其所以示警戒勸更新者至深切矣尚可
因循玩愒重怒上帝哉臣聞五行之性忌積喜暢積者
災之伏也請冒死而言積之狀皇長子冠婚冊立久未
舉行是曰積典大小臣僚以職事請強半不報是曰積
牘外之司府有官無人是曰積缺罪斥諸臣概不錄叙
是曰積才閫外有揚帆之醜中原起揭竿之徒是日積
寇守邊治河諸臣虚詞罔上恬不為怪是曰積玩諸所
為積陛下不能以明斷決元輔趙志皋不能以去就爭
天應隨之毫髮不爽陛下何不召九卿臺諫面議得失
見兔顧犬未為晚也若必專任志皋處堂相安小之隳
政事而羞士類大之叢民怨而益天怒天下大計奈何
以此匪人當之此不可令關白諸酋聞也帝得疏恚甚
將罪之以方遘殿災留中不報已而授編修居二年京
察坐浮躁調外任遂歸明年卒故事翰林與政府聲氣
相屬綱直攻志皋短故嗛之不置假察典中之明世以
庶吉士專疏建言者前惟鄒智後則劉之綸與綱竝四
川人
戴士衡字章尹莆田人萬歷十七年進士除新建知縣
擢吏科給事中薊州總兵官王保濫殺南兵士衡極論
其罪已請亟補言官劾石星誤國大罪五山東税使陳
增請假便宜得舉刺將吏淮揚魯保亦請節制上司士
衡力爭仁聖太后梓宫發引帝不親送士衡言母子至
情送死大事奈何於内庭數武地靳一舉足勞今山陵
竣事願陛下扶杖出迎神主庶少慰聖母之靈答臣民
之望錦衣千戶鄭一麟奏閉昌平銀礦士衡以地逼天
壽山抗疏争皆不報二十五年正月極陳天下大計言
方今事勢不可知者三天意也人心也氣運也大可慮
者五紀綱廢弛也疆圉日蹙也根本動搖也武備疎略
也府藏殫竭也其切要而當亟正者一則君心也陛下
高拱九重目不暏師保之容耳不聞丞弼之議美麗當
前燕惰自佚即欲殫聰明以計安社稷其道無由誠宜
時御便殿召報政大臣講求化理則心清欲寡政事自
修亦不報日本封事敗再劾星及沈惟敬楊方亨且列
上防倭八事多議行俄劾南京工部尚書葉夢熊刑部
侍郎吕坤薊遼總督孫鐮及通政參議李宜春時鑛己
罷宜春自引歸坤亦以直諫去給事中劉道亨右坤力
詆士衡謂其受大學士張位指士衡亦劾道亨與星同
鄉為星報復帝以言官互争皆報寢尋劾罷又遷郎中
白所知帝惡吏部郎貶黜者二十二人因詰責吏科朋
比都給事中劉為楫楊廷蘭張正學林應元及士衡俱
引罪詔貶為楫一秩與廷蘭等並調外士衡得蘄州判
官無何詔改遠方乃授陜西鹽課副提舉未赴會憂危
竑議起竟坐遣戍先是士衡再劾坤謂潛進閨範圖說
結納宫闈因請舉冊立冠婚諸禮帝不悦至是有跋閨
範後者名曰憂危竑議誣坤與貴妃從父鄭承恩戶部
侍郎張養蒙山西巡撫魏允貞吏科給事中程紹吏部
員外郎鄧先祚及道亨所知等同盟結納羽翼貴妃子
承恩大懼以坤道亨所知故與士衡有隙而全椒知縣
樊玉衡方上疏言國本指斥貴妃遂妄指士衡實為之
玉衡與其謀帝震怒貴妃復泣訴不已夜半傳旨逮下
詔獄拷訊比明命永戍士衡廉州玉衡雷州御史趙之
翰復言是書非出一人主謀者張玉奉行者士衡同謀
者右都御史徐作禮部侍郎劉楚先國子祭酒劉應秋
故給事中楊廷蘭禮部主事萬建崑也諸臣皆位心腹
爪牙宜并斥帝入其言下之部院時位已落職閒住署
事侍郎裴應章副都御史郭惟賢力為作等解不聽奪
楚先作官出應秋於外廷蘭建崑謫邊方應章等復論
救帝不悦斥位為民士衡等再更赦皆不原四十五年
士衡卒於戍所巡按御史田生金請脱其戍籍釋玉衡
生還帝不許天啟中贈太僕少卿
曹學程字希明全州人萬歷十一年進士歷知石首海
寧治行最擢御史帝命將援朝鮮已而兵部尚書石星
聽沈惟敬言力請封貢乃以李宗城楊方亨為正副使
往行册封禮未至日本而惟敬言漸不售宗城先逃歸
帝復惑星言欲遣給事中一人充使因察視情實學程
抗疏言邇者封事大壊而方亨之揭謂封事有緒星方
亨表裏應和不足倚信為今日計遣科臣往勘則可往
封則不可石星很很自用趙志皋碌碌依違東事之潰
裂元輔樞臣俱不得辭其責初朝鮮甫䧟御史郭實論
經略宋應昌不足任并陳七不可帝以實沮撓謫懷仁
典史後已遷刑部主事會封貢議既罷而朝鮮復懇請
之帝乃追怒前主議者以實倡首斥為民并敇石星盡
錄異議者名將大譴責志皋等力解乃已及遣使不得
要領因欲别遣已而罷之即以方亨為正使矣而學程
方督畿輔屯田不知也疏入帝大怒謂有暗囑關節逮
下錦衣衛嚴訊搒掠無所得移刑部定罪尚書蕭大亨
請宥帝不許命坐逆臣失節罪斬刑科給事中侯廷佩
等訟其冤志皋及陳于陛沈一貫言尤切皆不納自是
救者不絶多言其母年九十餘哭子待斃帝卒弗聽數
遇赦亦不原其子正儒朝夕不離犴狴見父憔悴骨立
嘔血仆地久之乃甦因刺血書奏乞代父死終不省三
十四年九月始用朱賡言謫戍湖廣寧遠衛久之放歸
卒天啟初贈太僕少卿崇禎時旌正儒為孝子郭實字
伯華高邑人萬歷十一年進士授朝邑知縣選授御史
御史王麟趾劾湖廣巡撫奏燿結政府狀謫徐溝丞實
復劾燿燿乃罷比去任侵贓贖銀鉅萬為衡州同知沈
鈇所發下吏戍邊故事撫按贓贖率貯州縣為公費自
燿及都御史李采菲御史沈汝梁祝大舟皆以自潤敗
自是率預滅其籍無可稽矣實以論朝鮮事黜久之封
貢不成星下吏給事中侯廷佩請還實官不許家居十
五年起南京刑部主事終大理右寺丞
翁憲祥字兆隆常熟人萬歷二十年進士為鄞縣知縣
課最入為禮科給事中以憂去補吏科疏陳銓政五事
其一論掣籖法言使盡付之無心則天官之職一吏可
代苟為不然則地本預擬何必於大廷中為掩飾之術
請亟停罷時不能從故事正郎不奉使撫按必俟代至
是多反之而江西巡撫許弘綱以父憂徑歸廣西巡撫
楊芳亦以憂乞免代憲祥極言非制弘綱貶官芳亦被
責言者詆朱賡李廷機輒被譴憲祥疏論已劾雲南巡
撫陳用賓兩廣總督戴燿並不報是時大僚多缺而侍
郎楊時喬楊道賓旬日間相繼物故吏禮二部長貳遂
無一人兵部止一尚書養疴不出戶刑工三部暨都察
院堂上官俱以人言註籍通政大理亦無見官憲祥言
九卿俱曠甚傷國體因陳補缺官起遺佚數事報聞屢
遷刑科都給事中吏部尚書孫丕揚副都御史許弘綱
以考察為言路所攻求去憲祥言一時賢者直道難容
相率引避國是如此可為寒心既而軍政拾遺疏為錦
衣都督王之楨所撓久不下罪人陳用賓等已論死疏
亦留中憲祥皆抗章論駁知縣滿朝薦李嗣善同知王
邦才以忤税使繫獄力請釋之會冬至停決囚復請推
緩刑德意宥纍臣矜楚獄帝皆不報尋調吏科四十一
年命輔臣葉向高典會試給事中曾六德以論救被察
官坐貶旨皆從内出憲祥力諫中官黃勲趙禄李朝用
胡濱等不法亦連疏彈劾久之擢太常少卿居數年卒
徐大相字覺斯江西安義人萬歷四十四年進士授東
昌推官改武學教授稍遷國子博士四十七年九月朔
百僚將早朝司禮中官盧受傳免衆趨出受從後姍侮
大相憤歸草二疏一論遼左事一論受奸邪時接疏者
即受也見遼事疏曰此小臣亦敢言事及帝閱第二疏
顧受曰此即論汝罪也受錯愕叩頭流血請罪曰奴當
死疏乃留中是日南京國子學錄喬拱壁亦疏劾受不
報明年遷兵部主事天啟二年調吏部稽勲主事移考
功明年進驗封員外郎進士薛邦瑞為其祖蕙請諡大
相與尚書張問逹議如其請熹宗方惡䘏典冗濫鐫大
相三秩出之外問逹等引罪不問大學士葉向高都御
史趙南星等連疏救乃改鐫二秩大相方候命羣奄黨
受者數十輩持梃譟於門比搜大相槖止俸金七十兩
乃閧然散家居杜門讀書里人罕見其面崇禎元年起
故官俄改考功遷驗封郎中歷考功文選奏陳遵明旨
疏淹滯破請託肅官評正選規重掌篆崇禮讓勵氣節
抑僥倖覈吏弊十事帝即命飭行故尚書孫丕揚等二
十六人為魏忠賢削奪大相請復其官帝不許旋以起
廢忤旨貶秩視事給事中杜三策言大相端廉起廢協
輿論不當譴不聽父憂歸卒於家
贊曰神宗中年德荒政圯懷忠發憤之士宜其激昂抗
詞以匡君失然納諫有方務將以誠意絞訐摩上君子
弗為謂其忠厚之意薄而衒沽之情勝也雒于仁馬經
綸詆譏譙讓幾為儕偶所不能堪矣聖人取諷諫意者
殆不如是乎
明史卷二百三十四
