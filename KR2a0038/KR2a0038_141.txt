欽定四庫全書
明史卷一百二十八考證
經略使李國鳳上其功執政以方氏故抑之(臣)嚴福
按開國臣傳及明書均稱經略使李國鳳右方氏僅
以儒學資遷基為總管府判奪其兵權明功臣封爵
考亦云李國奉奏授基為處州府管府判史獨言執
政抑之似非李國鳳意者考今獻備遺及黃伯生撰
基行状亦與史同或當時李國鳳承執政指為之遂
以為出於執政耶謹識
基獨不拜曰牧豎耳奉之何為(臣)嚴福按沈夢熊明
相業軍功考云諸將義于中書省設御座奉韓林兒
行慶賀禮基從後踢上所坐胡床上悟乃止不載基
倡言事與史文異謹附識
其龍興守將胡美遣子通欵(臣)嚴福按胡美遣鄭仁
傑請降見於本傳考獻徵錄今獻備遺明相業軍功
考均與本傳同史獨言遣子通欵未知何據謹識
基喪母值兵事未敢言至是請還葬(臣)嚴福按基聞
母喪一事明功臣封爵考爵國臣傳及明書均書基
告歸上固留不得行至是始歸其說較史之未敢言
者為長謹識
國珍素畏基致書唁基答書宣示太祖盛德國珍遂入
貢(臣)嚴福按方國珍致書唁基開國臣傳明功臣
封爵考今獻備遺獻徵錄明書均稱國珍致書加幣
基白於上上使受而答之因騰書宣示方氏遂入貢
史不載白之上一節似基自作書答之者非人臣不
外交義也謹附識
時湖中相持三日未決(臣)嚴福按明兵與漢軍相持
三日未決明相業軍功考作相持五晝夜與史文不
同豈見聞固異耶謹識
初定處州税糧視宋制畆加五合惟青田命毋加(臣)
嚴福按章溢奏定處州税額考獻徵錄明功臣封爵
考今獻備遺名臣言行錄均云比宋畆加五合惟青
田止科五合雖似與史文小異大意與宋時每畆止
科五合今則加之情青田仍舊耳謹識
數上封事不報忿而恣横萬歷三十四年坐罪論死
(臣)嚴福按劉世延坐罪論死史不詳致罪之由考開
國臣傳稱延以封事見格而怒因縱其下奪民田詔
勒回籍不肯聽至萬歷丙午下南京刑部獄死盡延
之自取之也謹識
谷王就封擢為左長史(臣)嚴福按璟為谷府長史開
國臣傳書曰右史書左階級微有不同考明功臣封
爵考則祗書長史而不詳左右之分無憑核定謹識
闕疑
宣德三年授貊刑部照磨(臣)嚴福按貊授刑部照磨
開國臣傳作宣德三年史作二年考明功臣封爵考
祗紀官階不詳年代無憑改定謹識闕疑
宋濓傳入龍門下著書踰十餘年(臣)嚴福按浙江通
志義烏縣祗有龍門山無小龍門山考名臣言行錄
今獻備遺諸書均與史同惟開國臣傳明書及王禕
所撰濓傳獨云小龍門山而於傳後贊内則又稱為
龍門山蓋當時各以意名之故即禕一人所撰之文
亦不免前後互異耳謹識
嘗召講春秋左氏傳至乙巳三月乞歸省(臣)嚴福按
明書云洪武壬寅召濓講春秋是年後省甲辰進講
尚書又明年以疾還家開國臣傳亦同是歸省在進
講尚書之前不在乙巳年又祗補書歸省而不紀疾
歸紀載訛誤謹識
弘治九年四川廵撫馬俊奏濓至乞加䘏錄(臣)嚴福
按開國臣傳云弘治五年四川廵撫邢表奏乞加濓
諡九年廵撫賈俊又言之明書所載亦同史不載邢
表䟽又訛賈俊為馬俊係載筆之訛但考俊傳亦載
此事無憑改定謹考訂而仍其舊
葉琛傳王師下處州琛避建寧以薦徵至應天(臣)嚴
福按葉琛應聘明書言王師下處州琛謂其下曰金
陵必成大事遂来降嗣因孫炎招致胡大海赴建康
遂同劉基等入見不言走建寧也史以為先避而後
應聘或别有所據耶謹識
積功授處州衛指揮副使(臣)嚴福按職官志指揮副
使秩正四品指揮同知秩從三品存道之授處州衛
也開國臣傳明書均作同知惟名世類苑獻徵錄作
副使與史同但以下轉左衛指揮同知之文觀之祗
以轉言是同階而轉耳非越級也史言副使或有誤
謹識
明史卷一百二十八考證
