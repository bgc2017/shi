欽定四庫全書
明史卷三百一
大學士張廷玉等奉敕修
列傳第一百八十九
列女
婦人之行不出於閨門故詩載關雎葛覃桃夭芣苢皆
處常履順貞静和平面内行之修王化之行具可考見
其變者行露栢舟一二見而已劉向傳列女取行事可
為鑒戒不存一操范氏宗之亦采才行高秀者非獨貴
節烈也魏隋而降史家乃多取患難顛沛殺身殉義之
事蓋輓近之情忽庸行而尚竒激國制所襃志乘所錄
與夫里巷所稱道流俗所宸駭胥以至竒至苦為難能
而文人墨客往往借俶儻非常之行以發其偉麗激越
跌宕可喜之思故其傳尤遠而其事尤著然至性所存
倫常所係正氣之不至於淪澌而斯人之所以異於禽
獸載筆者宜莫之敢忽也明興著為規條廵方督學歲
上其事大者賜祠祀次亦樹坊表烏頭綽楔照耀井閭
乃至僻壤下戶之女亦能以貞白自砥其著於實錄及
郡邑志者不下萬餘人雖間有以文藝顯要之節烈為
多嗚呼何其盛也豈非聲教所被廉恥之分明故名節
重而蹈義勇歟今掇其尤者或以年次或以類從具著
於篇視前史殆將倍之然而姓名湮滅者尚不可勝計
存其什一亦足以示勸云
月娥劉孝婦(甄氏)
諸娥丁氏(石氏)
楊氏(張氏等)貞女韓氏(黃善聰)
姚孝女(蔡孝女招遠孝女)盧佳娘(施氏)
吳氏(畢氏)石孝女
湯慧信義婢妙聰
徐孝女高氏(女)
孫義婦梁氏
馬氏義姑萬氏(陳氏)
郭氏(幼溪女)程氏
王妙鳳(唐貴梅張氏)楊泰奴(張氏)
陳氏(秀水張氏歐陽金貞)莊氏(唐氏)
王氏(易氏)陶氏四節婦
宣氏(孫氏)徐氏
義妾張氏龔烈婦(江氏)
范氏二女(丁美音)成氏(興安二女子)
章銀兒(茅氏)招囊猛
凌氏(杜氏)義婦楊氏
史氏(林端娘)汪烈婦
竇妙善石門丐婦
賈氏胡氏
陳宗球妻史氏葉氏
胡貴貞孫氏
江氏(嚴氏)
月娥西域人元武昌尹扎瑪魯廸音女少聰慧聽諸兄
誦說經史輒通大義長適蕪湖葛通甫事上撫下一秉
禮法長姒盧率諸婦女悉受其教太祖渡江之七年偽
漢兵自上游而下盧曰太平有城郭且嚴兵守可恃使
月娥挾諸婦女往避之未幾寇至城陷月娥歎曰吾生
詩禮家可失節於賊邪抱幼女赴水死諸婦女相從投
水者九人方盛暑屍七日不浮顔色如生鄉人為巨穴
合葬之故居之南題曰十女墓娥弟丁鶴年幼通經史
皆娥口授也後通甫與盧皆死於宼
劉孝婦新樂韓太初妻太初元時為知印洪武初例徙
和州挈家行劉事姑謹姑道病刺血和藥以進抵和州
夫卒劉種蔬給姑食越二年姑患風疾不能起晝夜奉
湯藥驅蚊蠅不離側姑體腐蛆生席間為齧蛆蛆不復
生及姑疾篤刲肉食之少甦踰月而卒殯之舍側欲還
葬舅塚力不能舉喪哀號五載太祖聞之遣中使賜衣
一襲鈔二十錠命有司還其喪旌門閭復徭役同時甄
氏欒城李大林妻事姑孝姑夀九十一卒甄廬墓三年
暮悲號亦被旌
諸娥浙江山隂人父士吉洪武初為糧長有黠而逋賦
者誣士吉於官論死二子炳煥亦罹罪娥方八歲晝夜
號哭與舅陶山長走京師訴冤時有令冤者非卧釘板
勿與勘問娥輾轉其上幾斃事乃聞勘之僅戍一兄而
止娥重傷卒里人哀之肖像配曹娥廟
丁氏錦拏唐方妻浙江新昌人洪武中方為山東僉事
坐法死妻子當沒為官婢有司按籍取之監護者見丁
色美借梳掠髮丁以梳擲地其人取掠之持還丁丁罵
不受謂家人曰此輩無禮必辱我非死無以全節肩輿
過隂澤崖峭水深躍出赴水衣厚不能沈從容以手斂
裙隨流而沒年二十八時稱其處為夫人潭鄭煁妻石
氏煁浦江鄭泳孫也洪武初李文忠薦諸朝屢遷藏庫
提點坐法死石當遣配泣曰我義門婦也可辱身以辱
門乎不食死
楊氏慈谿人字同邑鄭子琜洪武中子琜父仲徽戍雲
南明制子成丁者隨遣子琜亦在戍中楊年甫十六聞
子琜母老弟幼請於父母適鄭養姑以待子琜之返子
琜竟卒戍所楊與姑撫諸叔成立以夫從子孔武為嗣
苦節五十餘年其後鄭煥妻張氏嫁未旬日泰然妻嚴
氏生子一蘭方孩抱栻妻王氏事夫癎病狂不省人事
服勤八年弗怠三人皆楊氏夫族先後早寡皆以節聞
萬歷中知府鄒希賢題曰鄭氏節門以比浦江鄭氏義
門云
貞女韓氏閬中人元末明玉珍據蜀貞女慮見掠偽為
男子服混迹民間既而被驅入伍轉戰七年人莫知其
處女也後從玉珍破雲南還遇其叔父贖歸成都始改
裝而行同時從軍者莫不驚異洪武四年嫁為尹氏婦
成都人以韓貞女稱其後有黃善聰者南京人年十三
失母父販香廬鳳間令善聰為男子裝從遊數年父死
善聰習其業變姓名曰張勝有李英者亦販香與為伴
侶者踰年不知其為女也後偕返南京省其姊姊初不
之識詰知其故怒詈曰男女亂羣辱我甚矣拒不納善
聰以死自誓乃呼鄰嫗察之果處子也相持痛哭立為
改裝明日英來知為女怏怏如失歸告母求婚善聰不
從曰若歸英如瓜李何鄰里交勸執益堅有司聞之助
以聘判為夫婦
姚孝女餘姚人適吳氏父早世迎母養於家虎銜之去
女追掣虎尾虎欲前女掣益力尾遂脱虎負痛躍去負
母還藥之獲愈奉其母二十年後成化間武康有蔡孝
女隨母入山採藥虎攫其母女折樹枝格鬭三百餘步
虎舍其母傷女血歕丈許竹葉為赤女亦獲全後招遠
有孝女不知其姓父採石南山為蟒所吞女哭之願見
父屍同死俄頃大雷電擊蟒墮女前腹裂見父屍女負
土掩埋觸石而死
盧佳娘福清李廣妻婚甫十月廣暴卒盧慟絶復甦見
廣口鼻出惡血悉餂食之既殮哭輒僵仆積五六日家
人防懈潛入寢室自經後其縣有游政妻倪氏殉夫亦
然又有施氏滁州彭禾妻正德元年禾得疾不起握手
訣曰疾憊甚知必死汝無子擇壻而嫁毋守死徒自苦
也施泣曰君尚不知妾乎願先君死禾固止之因取禾
所嘔血盡吞之以見志及禾歿即自經
吳氏潞州廪生盧清妻舅姑歿於臨洺寄瘞旅次清授
徒自給後失廪充掾於汴憤恥發狂死吳聞訃痛絶哭
曰吾舅姑委骨於北良人死忍令終不返乎乃寄幼孤
於姊兄鬻次女為資獨抵臨洺覓舅姑瘞處不得號哭
中野忽一丈夫至則清所授徒也為指示收二骸以歸
復冒暑之汴負夫骨還三喪畢舉忍餓無他志學正劉
崧言於知州馬暾贖其女厚恤之年七十五乃卒後有
畢氏河閒鄧節妻年饑攜家景州就食舅姑相繼亡節
亦尋歿俱藁葬景州氏年三十三無子女獨歸里中忍
饑凍晝夜紡織積數年市地城北八里莊獨之景州負
舅姑及夫骨還葬
石孝女浙江新昌人襁褓時父潛坐事籍沒繫京獄母吳
以漏籍獲免依兄弟為生一日父脫歸匿吳家吳兄弟懼
連坐殺置大窖中母不敢言女長問母曰我何無父
族母告之故女大悲憤永樂初年十六舅氏主婚
配族子女白母曰殺我父者吳也奈何為父讐婦母曰
事非我主奈何女頷而不答嫁之曰方禮賓女自經室
中母仰天哭曰吾女之死不欲為讐人婦也號慟數日
亦死有司聞之治殺潛者罪
湯慧信上海人通孝經列女傳嫁華亭鄧林林卒婦年
二十五一女七歲鄧族利其居迫使歸家婦曰我鄧家
婦何歸乎族知不可奪貿其居於巨室婦泣曰我收夫
骨於茲土與同存亡奈何棄之欲自盡巨室義而去之
婦尋自計曰族利我財耳乃出家資盡畀族人躬績絍
以給歲大水居荒野沮洳中其女適人者操舟來迎不
許請暫憩舟中亦不許曰我守此六十年因巨浸以從
汝父所甘心焉復何往母女方相牽未捨水至湯竟溺
死
義婢妙聰保安右衛指揮張孟喆家婢也永樂中調兵
操宣府孟喆在行北宼入掠妻李謂夫妹曰我命婦與
若皆宦門女義不可辱相挈投井中妙聰亦隨入見二
人俱未死以李有娠恐水冷有所害遂負之於背賊退
孟喆弟仲喆求三人井中以索引嫂妹出而婢則死矣
徐孝女嘉善徐遠女也年六歲母患臁瘡女問母何以
得愈母謾曰兒吮之廼愈女遂請吮母難之女悲啼不
已母不得已聽之吮數日果愈
高氏女武邑人適諸生陳和和早卒高獨持門戸奉翁
姑甚孝及宣德時翁姑並歿氏以禮殯葬時年五十矣
泣謂子剛曰我父洪武間舉家客河南虞城父死旅葬
城北母以棗木小車輞識之比還家母亦死弟懦不能
自振吾三十年不敢言者以汝王母在堂當朝夕侍養
也今大事已畢欲舁吾父遺骸歸合葬剛唯唯隨母至
虞城抵葬所塚纍纍不能辨氏以髮繋馬鞍逆行自朝
及夕至一小塚鞍重不能前即開其塚所識車輞宛然
遠近觀者咸驚異助之歸啟母窆同葬
孫義婦慈谿人歸定海黃誼昭生子湑未幾夫卒孫育
之成立求兄女為配甫三年生二子湑亦卒時田賦皆
令民自輸孫姑婦相率攜幼子輸賦南京訴尚書蹇義
言縣苦潮患十年九荒乞築海塘障之義見其孤苦詰
曰何為不嫁對曰餓死事極小失節事極大義嗟歎久
之次日即為奏請遣官偕有司相度成之起自龍山迄
於觀海永免潮患慈谿人廟祀之塘上
梁氏大城尹之路妻嫁歲餘夫乏食出遊山海關賣熟
食為生又娶馬氏生子二十餘卒不通問氏事翁姑艱
苦無怨言夫客死氏徒步行乞迎夫喪往返二千里迄
扶柩攜後妻二子以歸里人歎異
馬氏徐佈妻吳縣人歸五年夫死無子家酷貧姑欲奪
其志有田二畝半得粟不以與婦馬不為動姑潛納他
人聘一夕鼓吹臨門趣治妝馬入卧室自經死几上食
器糠籺尚存
義姑萬氏名義顓字祖心鄞人寧波衛指揮僉事鍾女
也幼貞静善讀書兩兄文武皆襲世職戰死旁無期功
之親繼母曹氏兩嫂陳氏吳氏皆盛年孀居吳遺腹僅
六月姑旦暮拜天哭告曰萬氏絶矣願天賜一男續忠
臣後我矢不嫁共撫之已果生男名之曰全姑喜曰萬
氏有後矣乃與諸嫠共守名閥來聘皆謝絶之訓全讀
書迄底成立全嗣職傳子禧孫椿皆奉姑訓惟謹姑年
七十餘卒姑之祖斌及父兄並死王事母及二嫂守貞
數十年姑更以義著鄉人重之稱為四忠三節一義之
門後有陳義姑者沙縣陳穗女年十八父母相繼卒遺
二男長七歲次五歲親族利其有日耽耽於旁姑矢志
撫弟居常置帚數十族兄弟暮夜叩門姑燃帚照之極
啟戸具酒食款叩者告曰吾輩夜行滅火就求燭耳自
此窺伺者絶意及二弟畢婚年四十五乃嫁終無子二
弟迎歸母事之
郭氏大田人鄧茂七之亂鄉人結寨東巖寨破郭褓幼
兒走且有身為賊所驅郭奮罵投百尺巖下與兒俱碎
亂石閒胎及腸胃迸出狼籍巖下賊據高瞰之皆歎曰
真烈婦也瘞之去同時有幼溪女失其姓名茂七破沙
縣匿草閒為二賊所獲遇溪橋貞女曰扶我過當從一
人而終二賊争趨挽至橋半女視溪流湍急拽二賊投
水中俱溺死
程氏揚州胡尚絅妻尚絅嬰危疾婦刲腕肉噉之不能
咽而卒婦號慟不食二日懷孕四月矣或曰得男可延
夫嗣徒死何為答曰吾亦知之倘生女徒苟活數月耳
因復食彌月果生男明年殤即前語翁姑曰媳不能常
侍奉有娣姒在無悲也復絶食越二日其姑撫之曰爾
父母家二百里内若不俟面訣乎婦曰可急迎之日飲
米瀋一匙以待逾十有二日父母遣幼弟至婦曰是可
白吾志自是滴水不入口徐簡匳中簪珥令辦後事以
其餘散家人并鄰嫗嘗通問者復自卜曰十八九曰皆
良吾當逝向曾刲肉救夫夫不可救以灰和之置牀頭
附吾左腕以示全歸遂卒
王妙鳳吳縣人適吳奎姑有淫行正統中奎商於外姑
與所私飲并欲汚之命妙鳳取酒挈瓶不進頻促之不
得已而入姑所私戲紾其臂妙鳳憤拔刀斫臂不殊再
斫乃絶父母欲訟之官妙鳳曰死則死耳豈有婦訟姑
理邪逾旬卒唐貴梅者貴池人適同里朱姓姑與富商
私見貴梅悅之以金帛賄其姑誨婦淫者百端勿聽加
箠楚勿聽繼以炮烙終不聽乃以不孝訟於官通判某
受商賂拷之幾死者數矣商冀其改節復令姑保出之
親黨勸婦首實婦曰若爾妾之名幸全如播姑之惡何
夜易服自經後園梅樹下及旦姑起且將撻之至園中
乃知其死尸懸樹三日顔如生其後嘉靖二十三年有
嘉定張氏者嫁汪客之子其姑多與人私諸惡少中有
胡巖者最桀黠羣黨皆聽其指使於是與姑謀遣其子
入縣為卒而巖等日夕縱飲一日呼婦共坐不應巖從
後攫其梳婦折梳擲地頃之巖徑入犯婦婦大呼殺人
以杵擊巖巖怒走出婦自投於地哭終夜不絶氣息僅
屬詰旦巖與姑恐事洩縶諸牀足守之明日召諸惡少
酣飲二鼓共縛婦槌斧交下婦痛苦宛轉曰何不以利
刃刺我一人乃前刺其頸一人刺其脇又椓其隂舉尸
欲焚之尸重不可舉乃火其室鄰里救火者蹋門入見
嚇然死人驚聞於官官逮小女奴及諸惡少鞫之具得
其實皆以次受刑婦死時年十九邑故有烈婦祠婦死
前三日祠旁人聞空中鼓樂聲火炎炎從祠柱中出人
以為貞婦死事之徵云
楊泰奴仁和楊得安女許嫁未行天順四年母疫病不
愈泰奴三割胷肉食母不效一日薄暮剖胷取肝一片
昏仆良久及甦以衣裹創手和粥以進母遂愈母宿有
膝攣疾亦愈後有張氏儀真周祥妻姑病醫百方不效
一方士至其門曰人肝可療張割左脇下得膜如絮以
手探之沒腕取肝二寸許無少痛作羹以進姑病遂瘳
陳氏祥符人字楊瑄未嫁而瑄卒女請死父母不許欲
往哭又不許私剪髮屬媒氏置瑄懷汴俗聘女以金書
生年月日畀男家號定婚帖瑄母乃以帖裹其髮置瑄
懷以葬女遂素服以居亡何父母謀改聘女縊死後五
十三年至正德中瑄姪永康改葬瑄求陳骨合焉二骨
朽矣髮及定婚帖鮮完如故葬三年岐榖了瓜産墓上
張氏秀水人年十四受同邑諸生劉伯春聘伯春負才
名必欲舉於鄉而後娶未幾卒女號泣絶髮自為詩祭
之持服三年不踰閫不茹葷服闋即絶飲食父母強諭
之終不食旬日而卒年二十舅姑迎柩合葬焉又有江
夏歐陽金貞者父梧授孝經列女傳稍長字羅欽仰從
梧之官柘城梧艱歸舟次儀真欽仰墜水死金貞年甫
十四驚哭欲赴水從之父母持不許又欲自縊父母曰
汝未嫁何得爾對曰女自分無活理即如父母言願終
身稱未亡人大聲哀號不止及殮剪髮繋夫右臂以殉
抵家告父母曰有婦以事姑也姑既失子可并令無婦
乎願歸羅以畢所事父母從之後父知廣元縣姑病卒
女乃歸寧有諷他適者曰事姑畢矣更何待女曰我昔
殮羅郎時有一束髮纏其手誰能掘塚開棺取髮還我
則易志矣遂止生平獨卧一樓年六十餘卒
莊氏海康吳金童妻成化初廣西流宼掠鄉邑莊隨夫
避新會傭劉銘家銘見莊美欲犯之屢誘不從乃令黨
梁狗同金童入海捕魚沒水死越三日不還莊求之海
濱屍浮岸側手足被縛腫腐莫可辨莊以衣識之歸攜
女赴水抱夫屍而沒翼日三屍隨流遶銘門去而復還
土人感異殯祭之然莫知銘殺也後梁狗漏言有司並
捕考處以極刑唐氏汝陽陳旺妻隨其夫以歌舞逐食
四方正德三年秋旺攜妻及女環兒姪成兒至江夏九
峰山有史聰者亦以傀儡為業見婦女皆豔麗而旺且
老因紿旺至青山夜殺之明日聰獨返攜其婦女幼姪
入武昌山吳王祠持利刃脅唐唐曰汝殺吾夫吾不能
殺汝以復讐忍從汝亂邪遂遇害賊裹以蓆置荆棘中
明日徙蓑衣園賊又迫環兒臨以刃環兒哭且詈聲振
林木賊亦殺之瘞糞壤中而去其年冬至賊被酒成兒
潛出告官禽於葛店市伏誅
王氏慈谿人聘於陳而夫佳病其父母娶婦以慰之及
門即入侍湯藥未幾佳卒婦年甫十七矢志不嫁姑張
氏曰未成禮而守無名婦曰入陳氏門經事君子何謂
無名姑乃邀其二弟從容諷之婦不答截髮毁容姑終
欲強之窘辱萬狀二小姑陵之若婢稍不順即爪其面
姑聞復加箠楚婦口不出怨言曰不逼嫁為婢亦甘也
夜寢處小姑牀下受濕得傴疾私自幸曰我知免矣鞠
從子梅為嗣教之成化初領鄉薦卒昌其家後有易氏
分宜人嫁安福王世昌時世昌已遘疾奄奄十餘月易
事之衣不解帶世昌死除喪猶縞素姑憐之謂汝猶處
子可終累乎跪泣曰是何言哉父母許我王氏即終身
王氏婦矣自是獨處一樓不窺外戶四十餘年方世昌
疾所吐痰血輒手一布囊盛之卒後用所盛囊為枕枕
之終身
鍾氏桐城陶鏞妻鏞以罪被戍卒於外鍾年二十五子
繼甫在抱負鏞骨四千餘里歸葬乃斷髮杜門年八十
二以節終繼亦早卒妻方氏年二十七子亮甫二歲其
兄憐之微叩其意方以死誓景泰中亮舉鄉試業於太
學卒妻王氏年二十八妾吳氏二十二皆無子扶櫬歸
葬貧不能支所親勸之嫁兩人哭曰而不知我之為節
婦婦乎乃共以紡績自給越二十六年縣令陳勉以聞
詔旌三代人稱之曰四節里
宣氏嘉定張樹田妻夫素狂悖與宣不睦夫病宣晨夕
奉事及死誓身殉時樹田友人沈思道亦死其婦孫與
宣以死相要各分尺帛孫自經或勸宣曰彼與夫相得
故以死報汝何為效之宣歎曰予知盡婦道而已安論
夫之賢不賢卒縊死
徐氏慈谿人定海金傑妻也成化中傑兄以罪逮入京
傑往請代瀕行徐已有身傑謂曰予去生死不可知若
生男善撫之金氏鬼庶得食也已而悔曰我幾悞汝吾
去無還理即死善事後人徐泣曰君以義往上必義君
君兄弟當同歸無過苦也即如君言妾有死耳敢忘付
託乎已果生男無何兄得還傑竟瘐死徐撫孤慟曰我
本欲從汝父地下奈金氏何強營葬事服闋父母勸他
適截髮斷指自誓食澹茹苦六十餘年視子孫再世成
立乃卒
義妾張氏南京人松江楊玉山商南京娶為妾逾月以
婦妬遣之歸張屏居自守楊亦數往來所贈千計生
女年餘楊坐役累罄其産怏怏失明張聞之直造楊廬
拜主母捧楊袂大慟乃悉出向所贈金珠具裝嫁其二
女并為二子娶婦留侍湯藥踰年楊死守其柩不去既
免喪父母強之歸不從矢志以歿終身不見一人
龔烈婦江隂人年十七嫁劉玉家貧力作養姑姑亡相
夫營葬夫又亡無以為斂里有羡婦色者欲助以棺龔
覺其意辭之既又強之龔恐無以自脫乃以所生六歲
男三歲女寄食母家是夜積麥槀屋中舉火自焚抱夫
屍死又江氏蒙城王可道妻夫貧負販餬口死不能斂
比鄰諸生李雲蟾合錢斂之卜日以葬及期率衆至其
家閴然無聲厨下燈微明趨視之飲食畢具蓋以待舁
棺者婦已縊死竈旁矣衆驚歎復合錢并葬之
會稽范氏二女幼好讀書並通列女傳長適江一月寡
次將歸傅而夫亡二女同守節築高垣圍田十畝穿井
其中為屋三楹以居當種穫父啟圭竇率傭以入餘日
則塞其竇共汲井灌田如是者三十年自為塋於屋後
成化中卒竟合葬焉族人即其田立祠以祀又有丁美
音溆浦丁正明女幼受夏學程聘年十八將嫁學程死
美音誓不再嫁父母曰未嫁守節非禮也何自苦如此
美音齧指滴血籲天自矢當道交旌之賚以銀幣約百
金乃搆室獨居鬻田自贍事舅姑養父母鄉人名其田
為貞女田
成氏無錫人定陶教諭繒女登封訓導尤輔妻也輔游
學靖江成從焉江水夜溢家人倉卒升屋成整衣欲上
問爾等衣邪衆謝不暇成曰安有男女裸而尚可俱生
邪我獨留死耳衆號哭請不應厥明水退坐死榻上後
崇禎中興安大水漂沒廬舍有結筏自救者鄰里多附
之二女子附一朽木倏沈倏浮引筏救之年皆十六七
問其姓氏不答二女見筏上男子有裸者歎曰吾姊妹
倚木不死冀有善地可存也今若此何用生為攜手躍
入波中死
章銀兒蘭谿人幼喪父獨與母居邑多火災室盡燬結
茅以棲母母方疾鄰居又火銀兒出視衆呼令疾避銀
兒曰母疾不能動何可獨避亟返入廬欲扶母出烈焰
忽覆其廬衆莫能救火光中遙見銀兒抱其母宛轉同
焚死時弘治元年三月也義妹茅氏慈谿人年十四父
母亡獨與兄嫂居其兄病痿卧值倭入縣嫂出奔呼與
偕行女曰我室女將安之且俱去誰扶吾兄者賊至縱
火女力扶其兄避於空室竟被燔灼並死
招囊猛雲南孟璉長官司土官舍人刁派羅妻也年二
十五夫死守節二十八年弘治六年九月雲南都指揮
使奏其事帝曰朕以天下為家方思勵名教以變夷俗
其有趨於禮義者烏可不亟加奬勵招囊猛貞節可嘉
其即令有司顯其門閭使遠夷益知向化無俟覈報
淩氏張維妻慈谿人弘治中維舉於鄉卒婦年二十五
子四歲亦卒其兄諷之改圖婦痛哭齧脣噀血灑地終
身不歸寧舅姑慰之曰不幸絶嗣日計無賴吾二人景
逼矣爾年尚遠何以為活婦曰恥辱事重餓死甘之乃
出簪珥為舅納妾果得子喜曰張氏不絶亡夫墓門且
有寒食矣後舅病瘋姑雙目瞽婦紡績供養二十年不
衰後有杜氏貴池曹桂妻年二十四夫亡遺腹生女悲
苦無計日諷姑為舅納妾果生一子産後妾死杜以己
女託於族母而自乳其叔逾年翁喪勸者曰汝辛苦撫
孤寧能以叔後汝乎杜曰叔後吾翁異日生二子即以
一子後我夫吾志畢矣後卒如其言
義婦楊氏王世昌妻臨漳人弘治中世昌兄坐事論死
世昌念兄為嫡子請代其刑時楊未笄謀於父母宗族
曰彼代兄死為義士我顧不能為義婦邪願訴於上代
夫死遂入京陳情敕法司議夫妻並得釋
史氏把縣人字孔弘業未嫁而夫卒欲往殉之母不許
女七日不食母持茗逼之飲雙蛾適墮杯中死女指示
曰物意尚孚我心母獨不諒人邪母知不可奪翌日製
素衣縞裳送之孔氏及暮辭舅姑整衣自經死白氣縷
縷騰屋上達旦始消又有林端娘者甌寧人字陳廷策
聞廷策訃寄聲曰勿殮吾將就死父曰而雖許字未納
幣也對曰既許矣何幣之問父謹防之曰女奚所不可
死顧死夫家韙耳父曰壻家貧無以周身曰身非所䘏
又曰壻家貧孰為標名曰名非所求遂往哭奠畢自尅
死期理帛自經三拱而絶陳故家青陽山下山下人言
婦將盡時山鳴三晝夜
汪烈婦晉江諸生楊希閔妻也年二十三夫死無子欲
自經家人防之謹不得間氏聞茉莉有毒能殺人多方
求之家人不知也日供數百朵踰月家人為亡者齋祭
婦自撰祭文辭甚悲夜五鼓防者稍懈取所積花煎飲
之天明死
竇妙善京師崇文坊人年十五為工部主事餘姚姜榮
妾正德中榮以瑞州通判攝府事華林賊起宼瑞榮出
走賊入城執其妻及婢數人問榮所在時妙善居别室
急取府印開後窗投荷池衣鮮衣前日太守統援兵數
千出東門捕爾等旦夕授首安得執吾婢賊意其夫人
也解前所執數人獨輿妙善出城適所驅隸中有盛豹
者父子被掠其子叩頭乞縱父賊許之妙善曰是有力
當以舁我何得遽縱賊從之行數里妙善視前後無賊
低語豹日我所以留汝者以太守不知印處欲藉汝言
之今當令汝歸幸語太守自此前行遇井即畢命矣呼
賊曰是人不善舁可仍縱之易善舁者賊又從之行至
花塢遇井妙善曰吾渴不可忍可汲水置井傍吾將飲
賊如其言妙善至井傍跳身以入賊驚救不得而去豹
入城告榮取印引至花塢覓井果得妙善屍越七年郡
縣上其事詔建特祠賜額貞烈
石門丐婦湖州人莫詳其姓氏正德中湖大飢婦隨其
夫及姑走崇德石門市乞食三人偶相失婦有色市人
争挑之與之食不顧誘之財亦不顧寓東高橋上不復
乞食者二日伺夫與姑皆不至聚觀者益衆婦乃從橋
上躍入水中死
賈氏慶雲諸生陳俞妻正德六年兵變值舅病卒家人
挽之避痛哭曰舅尚未斂婦何惜一死身服斬衰不解
兵至縱火迫之出罵不絶口刃及身無完膚與舅屍同
燼年二十五
胡氏鄞縣諸生李珂妻年十八歸珂閱七年珂死遺男
女各一胡誓不踰閾鄰火作珂兄珮往救之曰阿姆來
吾乃出珮使妻陳往婦以七歲男自牖付之屬曰幸念
吾夫善視之陳曰嬸將何如紿之曰取少首飾即出陳
去胡即纍衣箱塞戶抱三歲女端坐火中死
史氏陳宗球妻南安人夫死將殉有期矣尚為姑釀酒
姑曰婦已決死生存豈多日何辛苦為曰政為日短故
釀而奉姑將死告舅曰婦有喪幸母髹棺遂縊
葉氏定海人許聘慈谿翁姓而父母俱歿遂育於翁年
十四翁資産日落且失其姑舅待之如奴勞勩萬狀略
無怨色舅以子幼欲鬻之羅姓者葉恚曰我非貨也何
輾轉貿易為日哽咽垂涕既知不可免偽為喜色舅遂
寬之夜月上紿諸姒曰月色甚佳盍少猶夷乎趨門外
良久諸姒並勸曰夜既半矣盍就寢遂入及晨覓之則
氏已浮屍於河矣起之色如生
胡貴貞樂平人生時父母欲不舉其鄰曾媼救之歸與
子天福同乳欲俟其長而配焉天福年十八父母繼亡
家甚落貴貞父將奪以姻富家女曰我鞠於曾婦於曾
分姑媳恩母子可以飢寒棄之邪乃依從姑以居蓽舍
單淺外人未嘗識其面其兄乘天福未婚曳以歸出使
求聘者金寳笄飾女知不免潛入房縊死
孫氏吳縣衛廷珪妻隨夫商販寓潯陽小江口寧王陷
九江廷珪適他往所親急邀孫共逃孫謂兩女金蓮玉
蓮曰我輩異鄉人汝父不在逃將安之今賊已劫鄰家
矣奈何女曰生死不相離要當為父全此身耳於是母
子共一長繩自束赴河死
江氏餘干夏璞妻正德間賊至抱方晬弟走不相脫賊
將縛之曰誠願與將軍俱顧吾父年老惟一弟幸得全
之賊以為信縱令置所抱兒出遂大聲罵賊投橋下死
後隆慶中有高明嚴氏賊掠其境隨兄出避遇賊刃及
其兄女跪泣曰父早喪孀母堅守恃此一兄殺之則祀
殄矣請以身代賊憫然為納刃既而欲汚之則曰請釋
吾兄即配汝及兄去執不從竟剖腹而死
明史卷三百一
