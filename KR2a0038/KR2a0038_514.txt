欽定四庫全書
明史卷三百十六
大學士張廷玉等奉敕修
列傳第二百四
貴州土司
貴州古羅施鬼國漢西南夷牂牁武陵諸旁郡地元置
八番順元諸軍民宣慰使司以羈縻之明太祖既克陳
友諒兵威遠振思南宣慰思州宣撫率先歸附即令以
故官世守之時至正二十五年也及洪武五年貴州宣
慰靄翠與宋蒙古反及普定府女總管適爾等先後來
歸皆予以原官世襲帝方北伐中原未遑經理南荒又
田仁智等歲修職貢最恭順乃以衛指揮僉事顧成築
城以守賦税聽自輸納未置郡縣永樂十一年思南思
州相仇殺始命成以兵五萬執之送京師乃分其地為
八府四州設貴州布政使司而以長官司七十五分隸
焉属戶部置貴州都指揮使領十八衛而以長官司七
隸焉属兵部府以下参用土官其土官之朝貢符信属
禮部承襲属吏部領土兵者属兵部其後府并為六州
并為四長官司或分或合釐革不一其地西接滇蜀東
連荆粤太祖於平滇詔書言靄翠輩不盡服之雖有雲
南不能守也則志已在黔至成祖遂成之然貴州地皆
崇山深箐鳥道蠶叢諸蠻種類嗜淫好殺畔服不常靄
翠歸附之初請討其隴居部落帝曰中國之兵豈外蠻
報怨之具及仁智入朝帝諭之曰天下守土之臣皆朝
廷命吏人民皆朝廷赤子汝歸善撫之使各安其生則
汝可長享富貴夫禮莫大於敬上德莫盛於愛下能敬
能愛人臣之道也二十一年部臣以貴州逋賦請帝曰
蠻方僻遠來納租賦是能遵聲教矣逋負之故必由水
旱之災宜行蠲免自今定其數以為常從寬減焉二十
九年清水江之亂既平守臣以賊首匿宣慰家宜並罪
帝曰蠻人鴟張鼠伏自其常態勿復問明初御蠻之道
其後世之龜鑑也夫
貴陽思南(思州附)
鎮遠銅仁
黎平安順
都勻平越
石阡新添(金筑安撫司附)
貴陽府舊為程番長官司洪武初置貴州宣慰司隸四
川永樂十一年改隸貴州成化十二年置程番府隆慶
三年移程番府為貴陽府與宣慰司同城府轄城北司
轄城南萬歷時改為貴陽軍民府領安撫司一曰金筑
領長官司十八曰貴竹曰麻嚮曰木瓜曰大華曰程番
曰韋番曰方番曰洪番曰卧龍番曰金石番曰小龍番
曰羅番曰大龍番曰小程番曰上馬橋曰盧番曰盧山
曰平伐其貴州宣慰司所領長官司九曰水東曰中曺
曰青山曰劄佐曰龍里曰白納曰底寨曰乖西曰養龍
坑自蜀漢時濟火從諸葛亮南征有功封羅甸國王後
五十六代為宋普貴𫝊至元阿畫世有土於水西宣慰
使靄翠其裔也後為安氏洪武初同宣慰宋蒙古反來
歸賜名欽俱令領原職世襲及設布政使司而宣慰司
如故安氏領水西宋氏領水東八番降者皆令世其職
六年詔靄翠位各宣慰之上靄翠每年貢方物與馬帝
賜錦綺鈔幣有加十四年宋欽死妻劉淑貞隨其子誠
入朝賜米三十石鈔三百錠衣三襲時靄翠亦死妻奢
香代襲都督馬□欲盡滅諸羅代以流官故以事撻香
激為兵端諸羅果怒欲反劉淑貞聞止之為走愬京師
帝既召問命淑貞歸招香賜以綺鈔十七年奢香率所
属來朝并訴□激變狀且願效力開西鄙世世保境帝
悦賜香錦綺珠翠如意冠金環襲衣而召□還罪之香
遂開偏橋水東以達烏蒙烏撒及容山草塘諸境立龍
場九驛二十年香進馬二十三匹每歲定輸賦三萬石
子安的襲貢馬謝恩帝曰安的居水西最為誠恪命禮
部厚賞其使二十五年的來朝賜三品服并襲衣金帶
白金三百兩鈔五十錠香復遣其子婦奢助及其部長
來貢馬六十六匹詔賜香銀四百兩錦綺鈔幣有差自
是每歲貢獻不絶報施之隆亦非他土司所敢望也二
十九年香死朝廷遣使祭之的貢馬謝恩正統七年水
西宣慰安隴富自陳祖父以來累朝皆賜金帶臣蒙恩受
職乞如例從之是時宋誠之子斌年老以子昂代昂死
然代十四年賜敇隴富母子嘉其調兵保境之功隴富
頗驕天順三年東苗之亂富不時出兵聞朝廷有意督
之乃進馬謝罪賜敕警之富死姪觀襲觀老子貴榮襲
廵撫陳儀以西堡獅子孔之平由觀與子貴榮統部衆
二萬攻白石崖四旬而克家自餽餉口不言功特給觀
正三品昭勇將軍誥初安氏世居水西管苗民四十八
族宋氏世居貴州城側管水東貴竹等十長官司皆設
治所於城内銜列左右而安氏掌印非有公事不得擅
還水西至是總兵官為之請許其以時廵歷所部趣辦
貢賦聽暫還水西以印授宣慰宋然代理貴榮老請以
子佐襲命賜貴榮父子錦紵先是宋然貪淫所管陳湖
等十二馬頭科害苗民致激變而貴榮欲并然地誘其
衆作亂於是阿朵等聚衆二萬餘署立名號攻陷寨堡
襲據然所居大羊腸然僅以身免貴榮遽以狀上冀令
已按治之會阿朵黨洩其情官軍進討貴榮懼乃自率
所部為助及賊平貴榮已死坐追奪然坐斬然奏世受
爵土負國厚恩但變起貴榮而身陷重辟乞分釋因從
末減依土俗納粟贖罪都御史請以貴筑平伐七長官
司地設立府縣皆以流官撫理廵撫覆奏以蠻民不願
遂寢宋氏亦遂衰子孫守世官衣租食税聽徵調而已
時安萬鍾應襲驕縱不法漢民張純土目烏掛等導之
游獵酒酣輙射人為戲又嘗撻其左右為所殺無子其
從弟萬鎰宜襲鎰以賊未獲辭烏掛等遂以疎族幼子
普者冒萬鍾弟曰萬鈞告襲承勘官入其賄遂暫委萬鍾
妻奢播攝事萬鎰悔不立而恨烏掛之主其謀也遂以
兵襲烏掛烏掛亦發兵相仇殺皆以萬鍾之死為辭廵
按御史上其狀以萬鎰宜襲但以烏掛相誣訐宜各宥輸贖
而梟殺萬鍾者并戍純等受其賄者亦罰治詔如之未
幾萬謚死子阿寫幼命以萬銓借襲萬銓有助平阿向
功提督尚書伍文定為之請萬銓亦自陳其功乞加参
政銜賜蟒衣帝命賜以應得之服後阿寫長襲職改名
仁未幾死子國亨襲淫虐乃以事殺萬銓之子信信兄
智與其母别居於安順州聞之因告國亨反廵撫王諍
遽請發兵誅國亨智遂為總兵安大朝畫策且約輸兵
粮數萬及師至陸廣河智糧不至諍乃令人諭國亨而
止大朝毋進兵已渡河為國亨所敗國亨懼大誅遣使
哀辭乞降朝廷未之許廵撫阮文中至檄捕諸反者密
使語國亨亟出諸奸徒割地以處安智母子還所費兵
糧朝廷當待汝以不死於是國亨悉聽命帝果赦不誅
而命國亨子民襲國亨事起於隆慶四年至萬歷五年
乃已國亨既革任日遣人至京納賂為起復地十三年
播州宣慰楊應龍以獻大木得賜飛魚服國亨亦請以
大木進乞還給冠帶誥封如播例既而木竟不至乃諉
罪於木商上怒命奪所賚國亨請補貢以明不欺上仍
如所請萬歷二十六年國亨子疆臣襲職會播州楊應
龍反疆臣亦以戕殺安定事為有司所案科臣有言其
逆節漸萌者詔不問許殺賊圖功疆臣奏稱播警方殷
臣心未白上復優詔報之廵撫郭子章許疆臣以應龍
平後還播所侵水西烏江地六百里以酬功於是疆臣
兵從沙溪入有蜚語水西佐賊者總督李化龍檄詰之
疆臣遂執賊二十餘人率所部奪落濛關至大水田焚
桃溪莊應龍伏誅初應龍之祖以内難走水西客死宣
慰萬銓挾之索水烟天旺地聽還葬其地遂為水西所
據及播州平分其地為遵義平越二府分隸蜀黔以渭
河中心為界總督王象乾代化龍命疆臣歸所侵播州
地子章奏言侵地始於萬銓而非疆臣安氏廹取於楊
相喪亂之時非擅取於應龍蕩平之日且臣曾許其裂
土今反奪其故地臣無面目以謝疆臣願罷去象乾疏
言疆臣征播殱應龍子惟棟不實首功可知至佯敗棄
陣送藥往來欺君助逆迹已昭然令還侵地不咎既往
已属國家寬大若因其挾而予之彼不為恩我且示弱
疆臣既無功不與之地正所以全撫臣之信宜留撫臣
罷臣以為重臣無能與蕞爾苗噂沓者之戒於是清疆
之議累年不決兵部責令兩省廵按御史勘報而南北
言官交章詆象乾貪功起釁科臣吕邦耀復劾子章納
賄縱奸子章求去益力象乾執疆臣所遣入京行賄之
人與金以聞於朝然議者多右疆臣尚書蕭大亨遂主
廵按李時華疏謂征播之役水西不惟假道且又助兵
矧失之土司得之土司播固輸糧水亦納賦不宜以土
地之故傷字小之仁地宜歸疆臣於是疆臣增官進秩
其母得賜祭水西尾大之患亦於是乎不可制矣三十
六年疆臣死弟堯臣襲四十一年烏撒土舍謀逐安效
良堯臣以追印為名領兵數萬長驅入滇直薄霑益州
所過焚掠備極惨毒朝廷方以越境擅兵欲加堯臣罪
而堯臣死子位幼命其妻奢社輝攝事社輝永寕宣撫
奢崇明女弟崇明子寅獷悍與社輝争地相仇恨而安
邦彦者位之叔父也素懷異志隂與崇明合及崇明反
調兵水西邦彦遂挾位叛以應之位幼弱不能制邦彦
更招故宣慰土舍宋萬化為助率兵趨畢節陷之分兵
破安順平壩霑益而萬化亦率苗仲九股陷龍里遂圍
貴陽自稱羅甸王時天啟元年二月也廵撫李橒方受
代聞變與廵按御史史永安悉力拒守賊攻不能克則
沿巖制柵斷城中出入鎮將張彦芳將兵二萬赴援隔
龍里不得進貴州總兵楊愈懋推官郭象儀與賊戰於
江門而死外援既絶攻益急城中糧盡人相食而拒守
不遺餘力中朝方急遼不之省己以王三善為廵撫倉
卒調兵食大會將士分兵三道進三日抵龍頭營屢敗
賊兵遂奪龍里邦彦聞新撫自將大兵數十萬懼甚遂
退屯龍洞前鋒楊明楷率烏羅兵擊死安邦俊遂乘勝
抵貴陽城下先以五騎𫝊呼曰新撫至矣舉城懽呼更
生貴陽被圍十餘月城中軍民男婦四十萬至是餓死
幾盡僅餘二百人詳李橒及三善𫝊中貴陽圍既解邦
彦遠遁陸廣河外三善遣使諭社輝母子縳邦彦以降
大軍至者日益衆三善欲因糧於敵又諸軍視賊過易
楊明楷營於三十里外邦彦復糾諸苖來攻師敗明楷
為所執邦彦勢復張合衆欲再圍貴陽三善遣兵三路
禦之破生苖寨二百餘禽萬化等焚其積聚數萬龍里
定番四路並通諸苖畔者相繼降邦彦氣奪不敢出於
鴨池陸廣諸要地掘塹屯兵為自守計時奢崇明為蜀
兵所敗計窮投水西與邦彦合三年三善督兵攻大方
賊巢禽土司何中尉等進營紅崖連破天台水脚等七
囤奪其天險别將亦破賊於羊耳追至鴨池河奪其戰
象遂深入至紅鳥岡諸苗奔潰三善率兵直入大方奢
社輝安位焚其巢竄火灼堡邦彦奔織金位遂遣人赴
鎮遠乞降於總督楊述中許之令禽崇明父子自贖一
意主撫而三善責并獻邦彦當并用𠞰議不合往返間
已逾數月邦彦得益兵為備三善糧不繼焚大方還貴
州道遇賊三善為所害邦彦率數萬衆來追總理魯欽
力禦之大戰數日大軍無糧乘夜皆潰欽自剄賊燒劫
諸堡苖兵復助逆貴陽三十里外樵蘇不行城中復大
震初大方東倚播北倚藺相為掎角後播藺既平賊惟
恃烏撒為援而畢節為四裔交通處當三善由貴陽陸
廣深入大方百七十里皆玀鬼巢窟以失地利而陷天
啟間朱燮元為蜀督建議滇兵出霑益遏安效良應援
分兵於天生橋尋甸等處以絶其走蜀兵臨畢節扼其
交通之路而别出龍場巖後以奪其險黔兵由普定渡
思臘河徑趨邦彦巢由陸廣鴨池擣其虚粤西兵出泗
城分道策應然後大軍由遵義鼓行而前尋以憂去未
及用總督閔夢得繼之亦以貴州抵大方路險賊惟恃
畢節一路外通我兵宜從永寧始自永寧而普市而摩
泥而赤水百五十里皆坦途赤水有城郭可憑而守宜
結營進逼四十里為白巖六十里為層臺又六十里為
畢節畢節至大方不及六十里賊必倂力來禦湏重兵
扼之斷其四走之路然後遵義貴陽尅期而進亦不果
用及是黔事棘詔起燮元總督貴雲川廣於是燮元再
涖黔時崇禎元年也奢崇明自號大梁王安邦彦自號
四裔大長老其部衆悉號元帥悉力趨永寧先犯赤水
燮元授意守將佯北誘深入度賊已抵永寧分遣别將
林兆鼎從三岔入王國禎從陸廣入劉養鯤從遵義入
邦彦分兵四應力不支羅乾象復以竒兵繞其背急擊
之賊大驚潰崇明邦彦皆授首邦彦亂七年而誅燮元
乃移檄安位赦其罪許歸附位豎子不能決其下謀合
潰兵來拒燮元扼其要害四面迭攻斬首萬餘級復得
嚮導輙發窖粟就食賊益饑復遣人至大方燒其室廬
位大恐遂率四十八目出降燮元奏請許之報可而前
助邦彦故宣慰宋萬化之子嗣殷亦至是始𠞰滅乃以
宋氏洪邊十二馬頭地置開州建城設官燮元復遣兵
平擺金五洞諸叛苗水西勢益孤十年安位死無嗣族
屬争立朝議欲乘其敝郡縣之燮元奏未可驟乃𫝊檄
土目諭以威德諸苖爭納土獻印乃分水西地授諸酋
長及有功漢人貴陽甫定而明亦旋亡矣
思南即唐思州宋宣和中番部田祐恭内附世有其地
元改宣慰司明洪武初析為二宣慰属湖廣永樂十一
年置思南府領長官司四曰水德江曰蠻夷曰沿河祐
溪曰朗溪思州領長官司四曰都坪峨異溪曰都素曰
施溪曰黃道溪初太祖起兵平偽漢略地湖南思南宣
慰使田仁智遣都事楊琛來歸附并納元所授宣慰誥
帝以率先來歸俾仍為思南道宣慰使以三品銀印給
之并授琛為宣撫使思州宣撫使思仁厚亦遣都事林
憲萬戶張思温來獻鎮遠古州軍民二府婺川功水常
寕等十縣龍泉瑞溪沿河等三十四州於是命改思州
宣撫為思南鎮西等處宣慰使司以仁厚為使俱歲朝
貢不絶二年仁厚死子弘正襲帝以思南土官世居荒
服未嘗詣闕詔令率其部長入朝九年仁智入覲加賜
織金文綺并諭以敬上愛下保守爵祿之道仁智辭歸
至九江龍城驛病卒有司以聞遣官致祭并敇送柩歸
思南時思州田弘正與其弟弘道等來朝帝命禮部皆
優賜十一年仁智子大雅襲奉表謝恩命思南收集各
洞弩手二千人偹征調十四年大雅入朝十八年思州
諸洞蠻作亂命信國公湯和等討之時寇出没不常聞
師至輙竄山谷間退則復出剽掠和等師抵其地恐蠻
人驚潰乃令軍士於諸洞分屯立柵與蠻人雜耕使不
復疑久之以計禽其魁餘黨悉定留兵鎮之二十年移
思南宣慰於鎮遠大雅來謝恩思州宣慰弘正死子琛
襲三十年大雅母楊氏來朝永樂八年大雅死子宗鼎
襲初宗鼎兇暴與其副使黃禧搆怨奏訐累年朝廷以
田氏世守其土又先歸誠曲與保全改禧為辰州知府
未幾思州宣慰田琛與宗鼎争沙坑地有怨禧遂與琛
結圖宗鼎搆兵琛自稱天主禧為大將率兵攻思南宗
鼎挈家走琛殺其弟發其墳墓并戮其母屍宗鼎訴於
朝屢敕琛禧赴闕自辨皆拒命不至潛使奸人入教坊
司伺隙為變事覺遣行人蒋廷瓚召之命鎮遠侯顧成
以兵壓其境執琛禧械送京師皆引服琛妻冉氏尤強
悍遣人招誘臺羅等寨苖普亮為亂冀朝廷遣琛還招
撫以免死帝聞而錮之以宗鼎窮蹙來歸得末減令復
職還思南而宗鼎必得報怨以絶禍根帝以宗鼎幸免
禍不自懲乃更逞忿亦留之宗鼎出誹言因發祖母隂
事謂與禧奸實造禍本祖母亦發宗鼎縊殺親母瀆亂
人倫事帝命刑部正其罪諭戸部尚書夏原吉曰琛宗
鼎分治思州思南皆為民害琛不道已正其辜宗鼎滅
倫罪不可宥其思州思南三十九長官地可更郡縣設
貴州布政使司總轄之命顧成𠞰臺羅諸寨成斬苗賊
普亮思州乃平十二年遂分其地為八府四州貴州為
内地自是始兩宣慰廢田氏遂亡正統初蠻夷長官司
奏土官衙門婚姻皆從土俗乞頒恩命帝以土司循襲
舊俗因親結婚者既累經赦宥不論繼今悉依朝廷禮
法違者罪之景泰間思南府奏府四面皆山關隘五處
無城可守乞發附近土軍修築命廵撫王來經畫之
鎮遠故為豎眼大田溪洞元初置鎮遠沿邊溪洞招討
使後改為鎮遠府洪武五年改為州隸湖廣永樂十一
年仍置府屬貴州領長官司二曰偏橋曰邛水十五洞
領縣二曰鎮遠即金容金逹楊溪公俄二長官司地曰
施秉即施秉長官司地也洪武二十年土官趙士能來
朝貢馬三十年鎮遠鬼長箐等處苖民作亂指揮萬繼
百戶吳彬戰死都指揮許能率兵會偏橋衛軍擊敗之
衆散走永樂初鎮遠長官何惠言每歲修治清浪焦溪
鎮遠三橋工費浩大所部臨溪部民皆𦍕獷猫狫力不
勝役乞令軍民参助從之宣德初鎮遠卭水奥洞蠻苖
章奴劫掠清浪道中為思州都坪峩異溪長官司所獲
其父苖銀總劫取之聚兵欲攻思州因令赤溪洞長官
楊通諒往撫銀總伏兵殺通諒又掠埂洞命總兵官蕭
授調辰沅諸衛兵萬四千人勦之會於清浪衛指揮張
名討銀總克奥洞盡殺其黨銀總遁正統三年革鎮
遠洲以鎮遠施秉二長官司隸鎮遠府十二年廵按御
史虞禎奏貴州蠻賊出没撫之不從捕之不得若非設
策難以控制臣觀清水江等處峭壁層崖僅通一徑出
入彼得恃險為惡若將江外山口盡行閉塞江内山口
并津渡俱設關堡屯兵守禦又擇寨長有才幹者為辦
事官庶毋疎虞從之十四年命振偏橋衛以被苖寇殺
掠不能自存有司以請從之天順七年鎮守湖廣太監
郭閔奏貴州洪江賊苗蟲蝦等糾合二千餘人偽稱王
侯攻劫鎮遠&KR0749;寨撫諭不服請合兵進討命總兵官李
震李安等分道入賊退守平坤寨官兵追至清水江獲
蟲蝦并斬賊首飛天侯苗老底額頭等六百四十餘人
并復黎平之赤溪湳洞賊平弘治十年改鎮遠金容金
達長官司為鎮遠縣設流官時土官何倫父子罪死土
人思得流官守臣以聞報可萬歷末卭水長官司楊光
春貪暴土目彭必信濟之箕斂苖不堪將上訴改設流
官光春與必信遂謀反言官兵欲𠞰諸苖當斂金贖得
金五百餘都御史何起鳴詗知之捕光春下獄瘦死于
是每四戶擇壮兵一人立四哨不為兵者佐糗糧魚塩
簡土吏何文奎等掌之必信復醵諸苗金訴于朝言巴
也梁止諸寨為亂指揮使陶效忠不問反索土官楊光
春金而殺之改舊例用新法不便書上意自得歸謁知
府王一麟一麟縛之下獄檄諸苖言若等十五洞所苦
者以兵餉月米三斗過甚耳然歲給白蟲舖米每洞月
八斗他于平溪驛剩餘徵銀兩皆可足餉我為若通之
毋為必信所誣苖皆悦服乃坐必信罪時有土舍楊載
清者應襲推官嘗中貴州鄉試命于本衛加俸級優異
之天啟五年廵撫傅宗龍奏苖寇披猖地方受害乞敇
偏沅撫臣移鎮偏橋勿復回沅凡思石偏鎮等處俾練
兵萬餘人平時以之𠞰苗大征即統為督臣後勁庶苖
患寕而西賊之氣亦漸奪矣報可
銅仁元為銅人大小江等處軍民長官司洪武初改為
銅仁長官司永樂十一年置銅仁府萬歷二十六年始
改銅仁長官司為縣治領長官司五曰省溪曰提溪曰
大萬山曰烏羅曰平頭著可烏羅者本永樂時分置貴
州八府之一也所属有朗溪長官司答意長官司治古
長官司而平頭著可長官司亦隸焉宣德五年烏羅知
府嚴律己言所属治古答意二長官石各野等聚衆出
沒銅仁平頭瓮橋諸處誘脅蠻賊石雞娘并筸子坪長
官吳畢郎等共為亂招撫不從緣其地與鎮溪酉陽諸
蠻接境恐相煽為亂請調官土軍分據要地絶其糧道
且捕且撫事平之後宜置衛所廵司以守之事聞命總
兵官蕭授及鎮廵諸司議于是授築二十四堡環其地
守之兵力分卒難扞禦賊四出劫掠殺清浪衛鎮撫葉
受勢益獗七年廵按御史以聞且言生苖之地不過三
百餘里乞别遣良將督諸軍殄滅授言殘苖吳不爾等
遁入筸子坪結生苖龍不登等攻劫湖廣五寨及白崖
諸寨為患滋甚宜令川湖貴州接境諸官軍土兵分路
併力攻𠞰庶除邊患從之既降敇諭授言暴師久恐蹉
跌為蠻羞或撫或𠞰朕觀成功不從中制八年授奏言
臣受命統率諸軍進攻賊巢破新郎等寨前後生禽賊
首吳不跳等二百一十二人斬吳不爾王老虎龍安輔
等五百九十餘級皆梟以徇餘黨悉平還所掠軍民男
婦九十八口悉給所親獲賊婦女幼弱一千六百餘口
以給從征將士并械吳不跳等獻京師帝顧謂侍臣曰
蠻苗好亂自取滅亡然于朕心不能無惻然也授威服
南荒前後凡二十餘年正統三年革烏羅府所属治古
答意二長官司亂後殘民無幾亦并革之以烏羅平頭
著可隸銅仁以朗溪隸思南從廵按御史請也景泰七
年平頭著可長官司奏其地多為蠻賊侵害乞立土城
固守從之成化十一年總兵官李震奏烏羅苖人石全
州妄稱元末明氏子孫僣稱明王糾衆于執銀等處作
亂鄰洞多應之因調官軍往𠞰石全州已就擒而諸苖
攻劫未已命鎮廵官設策撫捕未幾平嘉靖二十二年
平頭苖賊龍桑科作亂流劫湖廣桂陽間甚獗帝以諸
苖再叛責激亂者而起都御史萬鏜往討之明年鏜奏
叛苗以次殄滅惟龍母叟雖降然其罪大宜置重典命
安置遼東未幾龍子賢復叛二十六年湖貴廵按御史
奏官軍討賊不力降旨切責三十九年總兵官石邦憲
𠞰之禽首惡龍老羅等遂平
黎平元潭溪地也洪武初仍各長官司永樂十一年改
置黎平新化二府宣德十年并新化入黎平領長官司
十三日潭溪曰八舟曰洪舟泊里曰曺滴洞曰古州曰
西山陽洞曰湖耳曰亮寨曰歐陽曰新化曰中林驗洞
曰赤溪湳洞曰龍里初洪武三年辰州衛指揮劉宣武
率兵招降湖耳潭溪新化萬平江歐陽諸洞于是諸洞
長官皆來朝納元所授印敇帝命皆仍其原官以轄洞
民隸辰州衛既改龍里長官司為龍里衛又增立五開
衛以鎮之隸思州二十九年清水江蠻金牌黃作亂都
司發兵捕之金牌黃遁去捕獲其黨五百餘人械至京
以其脅從宥死戍遠衛既有言金牌黃匿宣慰家者詔
勿問三十年古州洞蠻林寬者自號小師聚衆作亂攻
龍里千戶吳得鎮撫井孚力戰死之寬遂犯新化突至
平茶千戶紀達率壮士擊之達突陣殺數人以鎗横挑
一人擲之流矢中臂逹拔矢復戰賊驚曰是平茶紀蒙
邪遁去蠻稱官為蒙云已復熾命湖廣都指揮使齊讓
為平羌將軍統兵五萬征之既以讓逗遛命楊文代之
又命楚王楨湘王柏各率護衛兵進討城銅鼓衛未幾
讓禽寬等械入京誅之三十一年復平其餘黨并俘獲
三十岡等處洞蠻二千九百人以歸遂班師永樂五年
寨長韋萬木來朝自陳所統四十七寨乞設官因設西
山陽洞長官司以萬木為屯長宣德六年改永從蠻夷
長官司為永從縣置流官以土官李瑛絶故也又割思
州新溪等十一寨隸黎平赤溪湳洞長官司正統四年
計砂苖賊苖金蟲等糾合洪江生苖偽立統千侯統萬
侯名號劫掠四出命都督蕭授調兵𠞰之賊首苖總牌
等為都督吳亮所戮洪江生苖遂詣軍門降授諭遣之
命千戶尹勝誘執苖金蟲斬以徇景泰五年廵撫王永
夀以苖賊蒙能攻圍龍里新化銅鼓諸城乞調兵𠞰之
時賊欲取龍里為巢穴攻破亮寨銅鼓羅圍堡諸城都
指揮汪廸為賊所殺朝議以南和伯方瑛為平蠻將軍
統湖廣諸軍討之蒙能糾賊衆三萬出攻平溪衛瑛遣
指揮鄭泰等以火鎗攻斃賊三千人能亦死而能黨李
珍等尚煽惑苗衆官軍計禽之克復銅鼓藕洞連破鬼
板等一百六十餘寨覃洞上陸諸苗悉降天順元年鎮
守太監阮讓言東苗為貴州諸苗之首負固據險僭號
稱王逼脅他種東苗平則諸苖服臣會同方瑛計議并
請師期于是頒諭四川湖廣諸宣慰宣撫會師討賊三
年督理軍務副都御史白圭以谷種山箐乃東苗羽翼
宜先𠞰因同瑛進青崖令總兵李貴進牛皮箐参將劉玉
進谷種参將李震進鬼山所向皆捷克水車壩等一百
四十七寨諸將復合兵青崖攻石門山克擺傷等三十
九寨仍分兵四路進攻董農竹蓋甲底等四百三十七
寨賊首干把豬退守六美山合兵大進斬五千餘級生
禽干把豬送京師伏誅先是麻城人李添保以逋賦逃
入苖中詭稱唐後聚衆萬餘僭稱王建元武烈署故賊
首蒙能子聰為總兵官遺之銀印敇書縱兵剽掠震動
遠近至是為李震所敗餘賊大潰添保僅以身免潛入
鬼池及絞洞諸寨復煽諸苖劫攻中林龍里亦為震禽
伏誅萬歷二十八年皮林逆苖吳國佐石纂太等作亂
國佐本洪州司特洞寨苖頗知書嘗入永從學為生員
素桀黠皮林諸苖推服之因娶叛人吳大榮妾為黎平
府所持遂反自稱天皇上將陽聽撫而隂與播賊通纂
大亦自稱太保殺百戶黃鍾等百餘人與國佐合兵圍
上黃堡参將黃冲霄討之敗績殺守備張世忠焚五開
破永從縣圍中潮所總兵陳良玭陳璘合湖貴兵進討
亦失利國佐益横二十九年命廵撫江鐸會兵分七路
進𠞰苖據險不出陳璘潛師奪隘縱火焚其巢國佐逃
禽之纂太亦為他將誘縳皆伏誅
安順普里部蠻所居元世祖置普定府成宗時改普定
路又為普安路並属雲南洪武初為普定府十六年改
為安順州隸四川正統三年改属貴州萬歷中改安順
軍民府以普安等州属焉普安故軍民府也初隸雲南
尋廢為衛永樂間改為州始隸貴州領長官司二曰寧
谷曰西堡洪武五年普定府女總管適爾及其弟阿甕
來朝遂命適爾為知府許世襲六年設普定府流官二
員十四年城普定十五年普定軍民知府者額來朝賜
米及衣鈔命諭其部衆有子弟皆令入國學十六年者
額遣弟阿昌及八十一砦長阿窝等來朝二十年詔徵
普定安順等州六長官赴京命以銀二十萬偹糴遣普
定侯陳桓等率諸軍駐普安屯田明年越州叛苗阿資
率衆寇普安燒府治大肆剽掠征南將軍傅友德擊走
之旦詣軍門降遂改軍民府為指揮使司二十三年西
平侯沐英奏普安百夫長密即叛殺屯田官軍及驛丞
試百戶調指揮張泰討之于盤江木窄關官軍失利更
調指揮蒋文統烏撒畢節永寕三衛軍𠞰之乃遁二十
六年普定西堡長官司阿德及諸寨長作亂命貴州都
指揮顧成討平之二十八年成討平西堡土官阿傍三
十一年西堡滄浪寨長必莫者聚衆亂阿革傍等亦糾
三千餘人助惡成皆擊斬之其地悉平永樂元年故普
安安撫者昌之子慈長言建文時父任是職宜襲吏部
罷之本境地闊民稠輸糧三千餘石乞仍前職報效命
仍予安撫十三年改普安安撫司為普安州十四年慈
長謀占營長地且強娶民人妻為妾殺其夫閹其子事
聞命布政司孟驥按状慈長糾兵萬餘圍驥驥以計禽
之逮至京死于獄天順四年西堡蠻賊聚衆焚劫鎮守
貴州内官鄭忠右副總兵李貴請調川雲都司官兵軍二
萬并貴州宣慰安隴富兵二萬進𠞰至阿果禽賊首楚
得隆等斬首二百餘級餘賊奔白石崖復斬級七百餘
焚其巢而還十年安順土知州張承祖與所属寕谷寨
長官顧鍾争地仇殺下廵撫究治命各貢馬贖罪成化
十四年貴州總兵吳經奏西堡獅子孔洞等苖作亂先
調雲南軍八千助防守聞雲南有警乞改調沅州清浪
諸軍應援十五年經奏已禽斬賊首阿屯堅婁等以捷
聞弘治十二年普安州土判官隆暢妾米魯反米魯者
霑益州土知州安民女也適暢被逐居其父家暢老前
妻子禮襲父子不相能米魯與營長阿保通因令阿保
諷禮迎已禮與阿保同烝之暢聞怒立殺禮燬阿保寨
阿保挾魯與其子阿鮓莫等攻暢暢走雲南時東寧伯
焦俊為總兵官與廵撫錢鉞和解之魯于道中毒暢死
遂與保據寨反暢妾曰適烏生二子别居安南衛米魯
欲並殺之築寨圍其城又别築三寨于普安令阿鮓
等防守名所居寨曰承天自號無敵天王出入建黃纛
官兵不能制鎮廵以聞發十衛及諸土兵萬三千人分
道進責安民殺賊自贖民乃攻斬阿保父子于查刺寨
米魯亡走焦俊等責安民獻魯民隂資魯兵五百襲殺
適烏及其二子據别寨殺掠又自請襲為女土官鎮廵
官皆受魯賂請宥魯嚴旨切責必得魯乃已貴州副使
劉福隂索賂于魯故緩師賊益熾官兵敗于阿馬坡都
指揮吳遠被擄普安幾陷帝命南京戸部尚書王軾巡
撫陳金都指揮李政進𠞰破二十餘寨魯竄馬尾籠官
兵圍之就禽伏誅安民自辨得赦正德元年暢族婦適
擦襲土判官赴京朝貢帝嘉之或曰適擦亦暢妾云西
堡阿得獅子孔阿江二種皆&KR0008;獠也初據滄浪六寨不
供常賦土官温愷懼罪自縊其子廷玉請免賦不允往
徵為其寨長乜吕等所殺六年廷玉弟廷瑞訴于守臣
會乜吕死指揮楊仁撫其衆廵撫蕭翀請令其輸賦免
用兵從之
都勻元曰都雲洪武十九年置都勻安撫司二十九年
改為軍民指揮使司属四川永樂十七年改隸貴州弘
治七年置府領州二曰麻哈曰獨山即合江洲陳蒙爛
土長官司地領縣一曰清平即清平長官司地也領長
官司八属府者曰都勻曰平浪曰邦水曰平洲六洞属
獨山者曰九名九姓曰豐寧属麻哈者曰樂平曰平定
洪武二十二年都督何福奏討都勻叛苗斬四千七百
餘級禽獲六千三百九十餘人收降寨洞一百五十二
處二十三年城都勻衛命指揮同知董庸守之二十五
年九名九姓蠻亂命何福平之二十八年豊寧三籃等
寨亂命顧成平之二十九年平浪蠻殺土官王應名都
指揮程暹平之應名妻吳攜九歲子阿童來訴詔予襲
永樂四年鎮遠侯顧成招諭合江州十五寨來歸宣德
元年平浪賊紀那阿魯等占副長官地殺掠葉果諸寨
招諭不聽詔蕭授平之七年陳蒙爛土副長官張勉奏
所司去衛遠地連古州生苖與廣西獠洞近化從寨長
韋翁同等煽亂乞立堡并請調泗城州土兵一千鎮守
從之九年翁同糾下高大刀蠻合廣西賊韋萬良等恣
殺掠指揮陳原討禽萬良等三人翁同遂聽撫而落昌
蔡郎等四十寨仍聚衆拒敵總兵蕭授遣指揮顧勇進
討平之成化十四年陳蒙爛土長官司張鏞奏天壩干
賊首齎果侵掠請于所侵大陳大步等寨設一司隸安
寧宣撫而豊寧長官司楊泰亦奏峰峒陸光翁等聚爛
土為亂先是宣慰楊輝平天壩干後即灣溪立安寧宣
撫司爛土諸苖惡其逼已至是果等既攻陷天漂遂圍
豊寧時輝已致仕子愛承襲力弗支求援于川貴二鎮
各奏聞命仍起輝會兵討之十六年鏞復奏齎果糾合
九姓豊寧并荔波賊萬人攻剽愈亟帝責諸守臣玩寇
于是廵撫謝杲言自天順四年以來諸苖攻劫舟溪等
處不靖至今乃命鎮守太監張成總兵吳經相機𠞰撫
二十年爛土苖賊龍洛道僭號稱王聲言犯都勻清平
諸衛豊寧長官楊泰與土目楊和有隙誘廣西泗城州
農民九千于銕坑等一百餘寨殺掠于是苖患愈盛弘
治二年苖賊七千人攻圍楊安堡都指揮劉英統兵覘
之為所困命鎮廵官往援乃得出五年命鎮遠侯顧溥
率官兵八萬人廵撫鄧廷瓉提督軍務太監江德監諸
軍往征之七年諸軍分道進𠞰令熟苖詐降于賊誘令
入寇伏兵擒之直擣其巢凡破一百十餘寨以捷聞于
是開置都勻府及獨山麻哈二州正德三年都勻長官
司吳欽與其族吳敏争襲仇殺鎮廵以聞言欽之祖賴
洪武間立功為長官陣亡子琮幼弟貴署之及琮長仍
襲𫝊至欽三世敏不得以貴故妄争詔可之嘉靖十五
年平浪叛苗王聰攻奪凱口&KR0749;執参將李佑等初王阿
向先世為土官為王仲武先人所奪至阿向與仲武争
印煽亂總兵楊仁廵撫陳克宅平之斬阿向等盡逐其
黨以地属都勻府改名滅苖鎮仲武因諸苖失業隂為
招復旋科索之諸苖不勝怨遂推阿向餘孽王聰王佑
為主廵按楊春芳遣李佑等撫諭之賊質佑等乞還土
田官印乃釋佑春芳以聞詔廵撫調官軍三萬人集&KR0749;
下&KR0749;故絶險其要害處置弩樓壘石為防攻之三月不
克復調宣慰安萬銓兵合𠞰萬銓力戰破賊聰等皆伏
誅前後斬首二百六十餘級降苗寨一百五十餘男婦
二萬餘口捷聞叙功賞賚有差又有黑苖曰夭漂者在
湖貴川廣界與者亞鼎足居萬歴六年夭漂請内附都
御史遣指揮郭懷恩及長官金篆往問狀而阻於者亞
乃遠從丹彰間道通夭漂會苖坪黨銀等亦以格於者
亞不得通都御史王緝遣使責者亞部長阿斗斗願歸
附平定緝謂斗故養善牌部何故欲属平定必有他謀
下吏按驗果得實蓋欲往平定借諸蒙兵襲養善皆内
地奸人夭金貴等導之遂治金貴罪以者亞仍属養善
路遂通於是苖坪夭漂皆請奉貢賦比編氓名其地曰
歸化隸都勻府凡使命往來自生齒以上悉跪拜迎送
夾騶從行前吹蘆笙唱蠻歌呼導而馳事聞帝嘉之越七
年者亞阿斗以反誅乃罷樂平吏目增設麻哈州州判
一員令居樂平司以養鵝者亞羊腸諸苖属之初者亞
阿斗反答干寨阿其應之斗誅阿其屢犯順十四年土
舍吳楠王國聘慮阿其叵測禍及已請以答干雞賈甲
多諸寨属蒙詔立宣威營歲輸賦獨阿其不服引者亞
殘苖圍宣威營大譟曰此我地誰令爾營此蒙詔常徵
秋税阿其度使至以血釁門令勿通居常張繖鼓角繪
龍鳳器遂與雞賈甲多仰枯諸苖擊牛酒為誓劫歸化
官兵不敢近獨山土吏蒙天眷願以兵進𠞰乃使人佯
言漢已黜蒙詔令以宣威營地還阿其旦暮撤兵去矣
阿其乃親馳樂邦牛場詗視言人人同遂弛備天眷驟
入斬阿其雞賈甲多皆降其属蒙詔者自答干雞賈甲
多外有塘蛙當井斗坡等十七寨小橋熟苖龍木恰視
寨事年老子俸襲頒糧者遂不及恰恰輙奪俸之有以
為養俸訴於官官逮問恰非罪之也恰輙鎖漢使已而
逐之曰速去此我家事再來我當以烏雞諸寨踐漢邊
矣官以計禽之死獄中無何龍化龍羊山苖引川苖作
亂曰漢無故殺苖苖請報之官軍戰不利既而都司蔡
兆吉招諭令降待以不死於是諸苖皆散俸視事如故
四十三年平州長官楊進雄兇惡土人苦之雄無子以
兄繼祿子珂為後既生子治安而疎珂珂怨雄雄乃奪
珂財産并其父逐之珂頗得民心遂為亂據唐宿&KR0749;攻
雄雄敗走屠其家各上疏訐奏詔推問都御史趙釴以
雄不法逮之獄檄獨山土酋蒙繼武諭珂歸命許改土
為流以安之治安計不便乃隂許以六洞賂繼武借兵
繼武乃發兵攻珂復平州珂走廣西之泗城繼武遂屯
耕六洞地六洞民不服復助珂與繼武相攻珂復據平
州廵撫吳岳招降其父繼祿六洞乃安
平越古黎峨里元為平月長官司洪武十四年置衛十
七年改為軍民指揮使司属四川萬歴中始置府属貴
州領州一曰黃平即黃平安撫司地領縣三曰湄潭
曰甕安即甕水草塘二安撫司地曰餘慶即白泥
餘慶二長官司地領長官司二曰凱里曰楊洪武八
年貴州江力江松剌回四十餘寨苖把具播共桶等
連結苖獠二千作亂平越安撫司乞兵援命指揮同知
胡汝討之九年黃平蠻獠都麻堰亂宣撫司捕之不克
千戶所以兵討之亦敗乃命重慶諸衛合擊大破之平
其地十九年平越衛麻哈苖楊孟等作亂命傅友德平
之時麻哈長官宋成陣殁命其子襲二十二年察隴牛
場乾溪苖亂傅友德平之二十三年命延安侯唐勝宗
往黃平平越鎮遠貴州諸處訓練軍士提督屯田相機
𠞰寇正統末鎮遠蠻苖金臺偽稱順天王與播州苖相
煽亂遂圍平越新添等衛半年城中糧盡官兵逃者九
千餘人貴州東路閉時王驥征麓川班師過其地不之
顧景泰元年命保定伯梁珤佩平蠻將軍印督師進𠞰
大破之平八十餘寨禽賊首王阿同等平越諸衛圍乃
解二年都御史王來奏貴州苖韋同烈聚衆於興隆之
截洞復攻平越清平等衛梁珤自沅州發兵由東路都
督方瑛由西路合兵興隆擊破之同烈退保香鑪山瑛
由龍場都督陳友由萬潮山都督毛福夀由重安江攻
破黎樹翁滿等三百餘寨斬三千餘級招撫衮水等二
百餘寨合兵香鑪山下衆縳同烈降械至京五年副總
兵李貴奏黎從等寨賊首阿挐王阿傍苗金虎等偽號
苖王與銅鼓諸賊相應乞加兵七年廵撫蒋琳奏𠞰苖
賊於平越斬四百餘級其阿傍等據車椀寨仍為亂於
清平平越地方殺指揮王把據香鑪山掠偏橋正德十
一年命廵撫秦金𠞰之初黔楚之交羣苗嘯聚連寨相
望而香鑪山周廻四十里高數百尋四面陡絶其上平
衍向為叛苖巢穴阿傍等據之糾諸寨苖作亂廵撫鄒
文盛總兵官李昂等分漢土兵為五克其前柵密遣人
援崖先登殺賊守路者衆蟻附而上焚賊巢禽阿傍餘
賊猶堅守不下参將洛忠等詭言招撫自山後擊之殱
焉遂移師龍頭黎蘭等寨悉破之賊遂平天啟四年凱
里土司楊世慰叛合安邦彦兵與平茶羣苖來修怨復
窺香鑪山搖動四衛梗塞糧運總督楊述中檄總兵魯
欽馳至清平相機進𠞰調副使顔欲章等為後援欽督
將領攻破巖頭分遣朗溪司田景祥截平茶賊援用藥
弩及礮殺傷賊衆賊乘夜遠遁自是不敢再窺鑪山四衛
得安石阡本思州地永樂十一年置府隸貴州領長官司四
曰石阡曰苗民曰葛彰葛商曰龍泉坪宣德六年葛彰
葛商長官安民奏前以官鈔糴糧儲備令蠻民守視溪
洞險僻無所支用恐歲久腐爛賠納實難請以充有司
祭祀過使廪給之用從之萬歴中改龍泉坪為縣
新添衛故麥新地也宋時克麥新地乃改為新添元置
新添葛蠻安撫司洪武四年置長官司二十三年改為
衛二十九年置新添衛軍民指揮使司領長官司五曰
新添曰小平伐曰把平寨曰丹平曰丹行洪武五年春
新添安撫宋亦憐眞子仁來朝其秋平伐蘆山山木等
砦長來降七年平伐谷霞谷浪等苖攻劫的敖諸寨指
揮僉事張岱討之岱攻谷峽刺向關破之追至的敖大
破之禽的令的若而還蠻大讋永樂二年置丹行丹平
二長官宣德元年新添土舍宋志道糾洞蠻肆掠蕭授
討禽之九年丹行土舍羅朝煽誘寨長卜長逃民羅阿
記等侵占卧龍番長官龍保地又攻猱平寨焚劫時苗
民素憚指揮李攻尚書王驥因奏遣政往撫諭景泰二
年苗賊有在新添行劫聚于西廬者官軍破之以聞成
化九年以旱災免新添衛糧萬歴三十四年貴州巡撫
郭子章討平貴州苗斬獲苗長吳老喬阿倫阿皆等十
二人招降男婦甚衆先是東西二路苖名曰仲家者盤
踞貴龍平新之間為諸苖渠帥其在水硍山介于銅仁
思石者曰山苗紅苗之羽翼也窺黔自平播後財力殚
竭有輕漢心經年剽掠無虚日子章奏討之命相機進
兵子章乃命總兵陳璘参政洪澄源率官軍五千益以
土兵五千攻水硍山監軍布政趙健率宣慰土兵萬人
使遊擊劉岳等督之及兩路會師皆九十餘日而克二
寇既平專命總兵陳璘率漢土兵五千移營新添進攻
東路苗不一月復克其六箐諸苗盡平
金筑安撫司洪武四年故元安撫密定來朝貢馬詔賜
丈綺三匹置金筑長官司秩正六品隸四川行省以密
定為長官世襲十四年敇勞密定曰西南諸部雖歸附
然暫入貢而已爾密定首獻馬五百匹以助征討其誠
可嘉故遣特使往諭俟班師之日重勞爾功陞金筑長
官司為安撫司仍以密定為安撫使予世襲十六年密
定遣使貢方物十八年密定遣弟保珠來貢二十九年
以金筑安撫司隸貴州軍民指揮使司永樂初年金筑
安撫得垜來朝賜絨錦文綺洪熙宣德改元皆貢馬十
年直隸貴州布政司正統五年安撫金鏞貢馬成化弘
治隆慶時歴朝貢萬歴四十年吏部覆巡撫胡桂芳奏
金筑安撫土舍金大章乞改土為流設官建治欽定州
名鑄給印信改州判為流官授大章土知州予四品服
色不許管事子孫承襲隸州于貴陽府遂改金筑安撫
司為廣順州
明史卷三百十六
