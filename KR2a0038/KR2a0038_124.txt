欽定四庫全書
明史卷一百二十
大學士張廷玉等奉敕修
列傳第八
諸王五
世宗諸子
哀冲太子載基莊敬太子載壡
景王載圳潁王載&KR0034;
戚王載□薊王載㙺
均王載&KR0008;
穆宗諸子
憲懷太子翊釴靖王翊鈴
潞王翊鏐
神宗諸子
邠王常溆福王常洵
沅王常治瑞王常浩
惠王常潤桂王常瀛
光宗諸子
簡王由㰒齊王由楫
懷王由模湘王由栩
惠王由橏
熹宗諸子
懷冲太子慈然悼懷太子慈焴
獻懷太子慈炅
莊烈帝諸子
太子慈烺懷王慈烜
定王慈炯永王慈炤
悼靈王慈煥悼懷王
世宗八子閻貴妃生哀冲太子載基王貴妃生莊敬太
子載壡杜太后生穆宗盧靖妃生景王載圳江肅妃生
潁王載&KR0034;趙懿妃生戚王載□陳雍妃生薊王載㙺趙
榮妃生均王載&KR0008;
哀冲太子載基世宗第一子生二月而殤
莊敬太子載壡世宗第二子嘉靖八年世宗將南巡立
為皇太子甫四歲命監國以大學士夏言為𫝊尚書霍
韜郎中鄒守益獻東宫聖學圖冊疑為謗訕幾獲罪帝
既得方士段朝用思習修攝術諭禮部具皇太子監國
儀太僕卿楊昊諫杖死監國之議亦罷贊善羅洪先趙
時春唐順之請太子出閣講學文華殿皆削籍太廟成
命太子攝祀二十八年三月行冠禮越二日薨帝命與
哀冲太子竝建寢園歲時祭祀從諸陵後
景恭王載圳世宗第四子嘉靖十八年冊立太子同日
封穆宗裕王載圳景王其後太子薨廷臣言裕王次當
立帝以前太子不永遲之晩信方士語二王皆不得見
載圳既與裕王竝出邸居處衣服無别載圳年少左右
懷窺覬語漸聞中外頗有異論四十年之國德安居四
年薨帝謂大學士徐階曰此子素謀奪嫡今死矣初載
圳之藩多請莊田部議給之荆州沙市不在請中中使
責市租知府徐學謨報不與又取薪稅於漢陽之劉家
塥推官吳宗周持之皆𫉬譴其他田土湖陂侵入者數
萬頃王無子歸葬西山妃妾皆還居京邸封除
潁殤王載垔世宗第五子生未踰月殤
戚懷王載□世宗第六子
薊哀王載㙺世宗第七子
均思王載珟世宗第八子三王俱未踰歲殤追加封諡
穆宗四子李皇后生憲懷太子翊釴孝定太后生神宗
潞王翊鏐其靖王□鈴母氏無考
憲懷太子翊釴穆宗長子生五歲殤贈裕世子隆慶元
年追諡
靖悼王翊鈴穆宗第二子生未踰年殤贈藍田王隆慶
元年追加封諡
潞簡王翊鏐穆宗第四子隆慶二年生生四歲而封萬
歷十七年之藩衛輝初翊鏐以帝母弟居京邸王店王
莊徧幾内比之藩悉以還官遂以内臣司之皇店皇莊
自此益侈翊鏐居藩多請贍田食鹽無不應者其後福
藩遂緣為故事明初親王歲禄外量給草場牧地間有
以廢壌河灘請者多不及千頃部臣得執奏不盡從也
景王就藩時賜予槩裁省楚地曠多閒田詔悉予之景
藩除潞得景故籍田多至四萬頃部臣無以難至福王
常洵之國版籍更定民力益絀尺寸皆奪之民間海内
騷然論者推原事始頗以翊鏐為口實云翊鏐好文性
勤飭恒以歲入輸之朝助工助邊無所惜帝益善之四
十二年皇太后哀問至翊鏐悲慟癈寢食未幾薨世子
常淓幼母妃李氏理藩事時福王奏請輙取中旨帝於
王妃奏亦從中下示無異同部臣言王妃奏陳四事如
軍校月糧之當給發義和店之預防侵奪義所當許至
歲禄之欲先給王莊之欲更設則不當許且於王無私
亳益徒令邸中人日魚肉小民飽私囊將來本支千億
請索日頻盡天府之版章給王邸而不足也不報四十
六年常淓嗣崇禎中流賊擾秦晉河北常淓疏告急言
衛輝城卑土惡請選護衛三千人助守捐歲入萬金資
餉不煩司農朝廷嘉之盜發王妃塜常淓上言賊延蔓
漸及江北鳳泗陵寢可虞宜早行𠞰滅時諸藩中能急
國難者惟周潞二王云後賊躙中州常淓流寓於杭順
治二年六月降於我
大清
神宗八子王太后生光宗鄭貴妃生福王常洵沅王常
治周端妃生瑞王常浩李貴妃生惠王常潤桂王常瀛
其邠王常溆永思王常溥母氏無考
邠哀王常溆神宗第二子生一歲殤
福恭王常洵神宗第三子初王皇后無子王妃生長子
是為光宗常洵次之母鄭貴妃最幸帝久不立太子中
外疑貴妃謀立己子交章言其事竄謫相踵而言者不
止帝深厭苦之二十九年始立光宗為太子而封常洵
福王婚費至三十萬營洛陽邸第至二十八萬十倍常
制廷臣請王之藩者數十百奏不報至四十二年始令
就藩先是海内全盛帝所遣稅使礦使遍天下月有進
奉明珠異寶文毳錦綺山積他搜括贏羡億萬計至是
多以資常洵臨行出宫門召還數四期以三歲一入朝
下詔賜莊田四萬頃所司力爭常洵亦奏辭得減半中
州腴土不足取山東湖廣田益之又奏乞故大學士張
居正所沒産及江都至太平沿江荻洲雜稅竝四川鹽
井𣙜茶銀以自益伴讀承奉諸官假履畝為名乘傳出
入河南北齊楚間所至騷動又請淮鹽千三百引設店
洛陽與民市中使至淮揚支鹽乾沒要求輙數倍而中
州舊食河東鹽以改食淮鹽故禁非王肆所出不得鬻
河東引遏不行邊餉由此絀廷臣請改給王鹽於河東
且無與民市弗聽帝深居久羣臣章奏率不省獨福藩
使通籍中左門一日數請朝上夕報可四方姦人亡命
探風旨走利如騖如是者終萬歷之世及崇禎時常洵
地近屬尊朝廷尊禮之常洵日閉閣飲醇酒所好惟婦
女倡樂秦中流賊起河南大旱蝗人相食民間藉藉謂
先帝耗天下以肥王洛陽富於大内援兵過洛者喧言
王府金錢百萬而令吾輩枵腹死賊手南京兵部尚書
吕維祺方家居聞之懼以利害告常洵不為意十三年
冬李自成連䧟永寧宜陽明年正月參政王蔭昌帥衆
警備總兵官王紹禹副將劉見義羅泰各引兵至常洵
召三將入賜宴加禮越數日賊大至攻城常洵出千金
募勇士縋而出用矛入賊營賊稍却夜半紹禹親軍從
城上呼賊相笑語揮刀殺守堞者燒城樓開北門納賊
常洵縋城出匿迎恩寺翌日賊跡而執之遂遇害兩承
奉伏尸哭賊捽之去承奉呼曰王死某不願生乞一棺
收王骨虀粉無所恨賊義而許之桐棺一寸載以斷車
兩人即其旁自縊死王妃鄒氏及世子由崧走懷慶賊
火王宫三日不絶事聞帝震悼輟朝三日令河南有司
改殯十六年秋七月由崧襲封帝親擇宫中寶玉帶賜
之眀年三月京師失守由崧與潞王常淓俱避賊至淮
安四月鳳陽總督馬士英等迎由崧入南京庚寅稱監
國以兵部尚書史可法戶部尚書高弘圖及士英俱為
大學士士英仍督鳳陽軍務壬寅自立於南京號弘光
命史可法督師江北召士英入分淮揚鳳廬為四鎮以
總兵官黃得功劉良佐劉澤清高傑領之由崧性闇弱
湛於酒色聲伎委任士英及士英黨阮大鋮擢至兵部
尚書巡閱江防二人日以鬻官爵報私憾為事事詳諸
臣傳中未幾有王之明者詐稱莊烈帝太子下之獄又
有婦童氏自稱由崧妃亦下獄於是中外譁然明年三
月南寧侯左良玉舉兵武昌以救太子誅士英為名順
流東下阮大鋮黃得功等帥師禦之而我
大清兵以是年五月己丑渡江辛夘夜由崧走太平蓋
趨得功軍也壬辰士英挾由崧母妃奔杭州癸巳由崧
至蕪湖丙申
大兵至南京城北文武官出降丙午執由崧至南京九
月甲寅以歸京師
沅懷王常治神宗第四子生一歲殤
瑞王常浩神宗第五子初太子未立有三王竝封之旨
蓋謂光宗福王及常浩也尋以羣臣爭遂寢二十九年
東宫立與福惠桂三王同日封常洵以長先之藩常浩
年已二十有五尚未選婚羣臣交章言率不報而日索
部帑為婚費嬴十八萬藏宫中且言冠服不能備天啟
七年之藩漢中崇禎時流寇劇封地當賊衝七年上書
言臣託先帝骨肉獲奉西藩未幾年而寇至比西賊再
渡河關入漢興破洵陽逼興安紫陽平利白河相繼陷
沒督臣洪承疇單騎裹甲出入萬山賊始敗遁臣捐犒
軍振饑銀七千餘兩此時撫臣練國事移兵商洛按臣
范復粹馳赴漢中近境稍寧既而鳳縣再陷蜀賊入秦
州楚賊上興安六月遂犯郡界幸諸將憑江力拒賊方
稍退臣在萬山絶谷中賊四面至覆亡無日臣肺腑至
親藩封最僻而於宼盜至迫惟陛下哀憐常浩在宫中
衣服禮秩降等好佛不近女色及寇逼秦中將吏不能
救乞師於蜀總兵官侯良柱援之遂奔重慶隴西士大
夫多挈家以從十七年張獻忠䧟重慶被執遇害時天
無雲而雷者三從死者甚衆
惠王常潤神宗第六子福王之藩内廷蓄積為空中官
藉諸王冠婚索部帑以實宫中所需輙數十萬珠寶稱
是戸部不能給常潤與弟常瀛年二十皆未選婚其後
兵事亟始減殺成禮天啟七年之藩荆州崇禎十五年
十二月李自成再破彝陵荆門常潤走湘潭自成入荆
州據之常潤之渡湘也遇風於陵陽磯宫人多漂沒身
僅以免就吉王於長沙十六年八月張獻忠陷長沙常
潤走衡州就桂王衡州繼陷與吉王桂王走永州巡按
御史劉熙祚遣人護三王入廣西以身當賊永州䧟熙
祚死之
桂端王常瀛神宗第七子天啟七年之藩衡州崇禎十
六年衡州䧟與吉惠二王同走廣西居梧州
大清順治二年
大兵平江南福王就擒在籍尚書陳子壯等將奉常瀛
監國會唐王自立於福建遂寢是年薨於蒼梧世子已
先卒次子安仁王由&KR0008;亦未幾卒次由榔崇禎時封永
眀王三年八月
大兵取汀州執唐王聿鍵於是兩廣總督丁魁楚廣西
巡撫瞿式耜巡按王化澄與舊臣吕大器等共推由榔
監國母妃王氏曰吾兒不勝此願更擇可者楚魁等意
益堅合謀迎於梧十一月十四日監國肇慶以魁楚大器
式耜為大學士餘授官有差是月
大兵取贑州内侍王坤倉卒奉由榔仍走梧州式耜等
力爭乃回肇慶十一月唐王弟聿&KR0008;自閩浮海至粤時
閩舊臣蘇觀生撤兵奔廣州與布政使顧元鏡總兵官
林察等謀立聿&KR0008;偽號紹武與由榔相拒是月由榔亦
自立於肇慶偽號永歷遣兵部侍郎林佳鼎討聿&KR0008;會
大兵由福建取廣州執聿&KR0008;觀生自縊祭酒梁朝鍾太
僕卿霍子衡等俱死肇慶大震王坤復奉由榔走梧州
明年二月由平樂潯州走桂林魁楚棄由榔走岑溪降
於
大軍既而平樂不守由榔大恐會武岡總兵官劉承允
以兵至州王坤請赴之式耜力諫不聽乃以式耜及
總兵官焦璉留守桂林封陳邦傅為思恩候守昭平遂
趨承允軍中三月封承允安國公錦衣指揮馬吉翔等
為伯承允挾由榔歸武岡改曰奉天府政事皆決焉是
時長沙衡永皆不守湖廣總兵何騰蛟與侍郎嚴起恒
走白牙市六月由榔遣官召騰蛟至密使除承允顧承
允勢盛騰蛟復還白牙
大兵由寶慶趨武岡馬吉州等挾由榔走靖州承允舉
城降由榔又奔榔州道出古泥總兵官候性太監龐天
壽帥舟師來迎會天雨饑餓性供帳甚備九月土舍覃
鳴珂作亂大掠城中矢及由榔舟先是
大兵趨桂林焦璉拒守甚力又廣州有警
大兵東向桂稍安既而湖南十三鎮將官郝永忠盧鼎
等俱奔赴桂林騰蛟亦至與式耜議分地給諸將使各
自為守璉已先復陽朔平樂陳邦傅復潯州合兵復梧
州廣西全省略定十二月由榔返桂林五年二月
大兵至靈川郝永忠潰於興安奔還挾由榔走柳州
大兵攻桂林式耜騰蛟拒戰時南昌金聲桓等叛䧏於
由榔八月由榔至肇慶六年春
大兵下湘潭何騰蛟死明年由榔走梧州是年十二月
大兵入桂林瞿式耜及總督張同敞死焉由榔聞報大
懼自梧州奔南寧時孫可望已據滇黔受封為秦王八
年三月遣兵來衛殺嚴起恒等九年二月可望迎由榔
入安隆所改曰安龍府久之日益窮促聞李定國與可
望有隙遣使密召定國以兵來迎馬吉翔黨於可望偵
知之大學士吳貞毓以下十餘人皆被殺事詳貞毓𫝊
後二年李定國敗於新會將由安隆入滇可望患之促
由榔移貴陽就已由榔故遲行定國至遂奉由榔由安
南衛走雲南居可望署中封定國晉王可望以妻子在
滇未敢動眀年由榔送其妻子還黔遂舉兵與定國戰
於三岔可望將白文選單騎奔定國軍可望敗挈妻子
赴長沙
大軍前降十五年三月
大兵三路入雲南定國阨雞公背斷貴州道别將守七
星關抵生界立營以牽蜀師
大兵出遵義由水西取烏撒守將棄關走李定國連敗
於安隆由榔走永昌明年正月三日
大兵入雲南由榔走騰越定國敗於潞江又走南甸二
十六日抵囊木河是為緬境緬勒從官盡棄兵仗始啟
關至蠻莫二月緬以四舟來迎從官自覓舟隨行者六
百四十餘人陸行者自故岷王子而下九百餘人期會
於緬甸十八日至井亘黔國公沭天波等謀奉由榔走
戶臘二河不果五月四日緬復以舟來迎明日發井亘
行三日至阿瓦阿瓦者緬酋所居城也又五日至赭硜
陸行者緬人悉掠為奴多自殺惟岷王子八十餘人流
入暹羅緬人於赭硜置草屋居由榔遣兵防之十七年
定國文選與緬戰索其主連敗緬兵緬終不肯出由榔
十八年五月緬酋弟莽猛白代立紿從官渡河盟既至
以兵圍之殺沐天波馬吉翔王維恭魏豹等四十有二
人詳任國璽傳存者由榔與其屬二十五人十二月
大兵臨緬白文選自木邦䧏定國走景線緬人以由榔
父子送
軍前明年四月死於雲南六月李定國卒其子嗣興等
降
永思王常𫝊神宗第八子生二歲殤
光宗七子王太后生熹宗簡王由㰒王選侍生齊王由
楫李選侍生懷王由模劉太后生莊烈皇帝定懿妃生
湘王由栩敬妃生惠王由橏
簡懷王由㰒光宗第二子生四歲殤
齊思王由楫光宗第三子生八歲殤
懷惠王由模光宗第四子生五歲殤
湘懷王由栩光宗第六子
惠昭王由橏光宗第七子俱早殤五王皆追加封諡
熹宗三子懷冲太子慈然不詳其所生母皇貴妃范氏
生悼懷太子慈焴容妃任氏生獻懷太子慈炅
懷冲太子慈然熹宗一子
悼懷太子慈焴熹宗第二子
獻懷太子慈炅熹宗第三子與懷冲悼懷皆殤
莊烈帝七子周皇后生太子慈烺懷隱王慈烜定王慈
炯田貴妃生永王慈炤悼靈王慈煥悼懷王及皇七子
太子慈烺莊烈帝第一子崇禎二年二月生九月立為
皇太子十年預擇東宫侍班講讀官命禮部尚書姜逢
元詹事姚明恭少詹王鐸屈可伸侍班禮部侍郎方逢
年諭德項煜修撰劉理順編修吴偉業楊廷麟林曾志
講讀編修胡守恒楊士聰校書十二年二月太子出閣
十五年正月開講閣臣條上講儀七月改慈慶宫為端
本宫慈慶懿安皇后所居也時太子年十四議明歲選
婚故先為置宫而移懿安后於仁壽殿既而以寇警暫
停京師䧟賊𫉬太子偽封宋王及賊敗西走太子不知
所終由崧時有自北來稱太子者驗之以為駙馬都尉
王昺孫王之明者偽為之繫獄中南京士民譁然不平
袁繼咸及劉良佐黃得功輩皆上疏爭左良玉起兵亦
以救太子為名一時真偽莫能知也由崧既奔太平南
京亂兵擁王之明立之越五日降於我
大清
懷隱王慈烜莊烈帝第一子殤
定王慈炯莊烈帝第三子崇禎十四年六月諭禮臣朕
第三子年已十齡敬遵祖制宜加王號但既受冊封必
具冕服而會典開載年十二或十五始行冠禮十齡受
封加冠二禮可竝行乎於是禮臣歷考經𫝊及本朝典
故以奏定於是歲冊封越二年行冠禮九月封為定王
十一月選新進士為檢討國子助教等官為待詔充王
講讀官以兩殿中書充侍書十七年京師䧟不知所終
永王慈炤莊烈帝第四子崇禎十五年三月封永王賊
䧟京師不知所終
悼靈王慈煥莊烈帝第五子生五歲而病帝視之忽云
九蓮菩薩言帝待外戚薄將盡殤諸子遂薨九蓮菩薩
者神宗母孝定李太后也太后好佛宫中像作九蓮座
故云帝念王靈異封為孺孝悼靈王元機慈應真君命
禮臣議孝和皇太后莊妃懿妃道號禮科給事中李焻
言諸妃祀奉先殿不可崇邪教以亂徽稱不聽迨十六
年十二月改封宣顯慈應悼靈王去真君號
悼懷王莊烈帝第六子生二歲殤第七子生三歲殤名
俱無考
贊曰封建之不可行於後世也信矣眀太祖建立親藩
大封諸子方謂枝葉相維根本益固乃一𫝊而有燕王
之變簒奪之禍起不旋踵厥後高煦宸濠逆謀屢動非
所謂最強則最先反者歟中葉以來矯枉過正防閑之
峻至於二王不得相見省墓請而後許識者譏焉降及
末季盜賊充斥社稷之危在於呼吸而起兵勤王者且
援祖制以罪之諸王之據名城擁厚貲束手就戮所在
皆是其能資捍禦者誰耶維屏維翰之謂何吁亦可鑒
已
明史卷一百二十
