欽定四庫全書
明史卷二百八十九考證
王愷𫝊太祖克衢州命總制軍民事(臣)章宗瀛按陳
友諒寇龍江上命葛俊擣廣信以牽其師道過衢愷
謂之曰廣漢偽漢門戸彼既傾國入寇寕不以重兵
為守非大將統全軍以往不可若出偏師撓之設有
挫衂吾衢先驛騷矣乃止俊而請胡大海行大海至
廣信果潰如愷言見獻徵錄謹附考
追封當塗縣男(臣)章宗瀛按愷沒後追封當塗縣男
與享雞籠山功臣廟及太祖登極復進封當塗縣子
見獻徵錄謹附考
孫炎𫝊太祖命招劉基炎使再往遺基書數千言基始
就見(臣)章宗瀛按基就見炎炎與論古今成敗之
事基深歎服之曰基自以為勝公觀公議論基何敢
望公哉見獻徵錄謹附考
王均諒王名善均諒舊本誤君諒(臣)章宗瀛按
王君諒本𫝊下文亦作均諒前後互異考明實錄作
均諒謹据改
黃里(臣)章宗瀛按黃里本紀作黃理彼此互異謹識
丁世珍(臣)章宗瀛按丁世珍本紀作丁世貞彼此互
異謹識
洪武五年其黨羅子仁率衆潛入城執名善不屈死
(臣)章宗瀛按本紀四年八月高州海寇亂通判王名
善死之此作五年彼此互異謹識
王禕𫝊太祖取婺州召見用為中書(臣)章宗瀛按太
祖見禕語必稱子充而不名間與論文章稱善因召
采故實為四言詩以教皇太子見獻徵錄謹附考
宣德元年賊黎利率衆圍其城(臣)章宗瀛按永樂十
六年俄樂縣土官廵檢黎利反至宣德元年盖已七
年矣𫝊中言宣德元年黎利反似至是始反者文法
殊未妥据明史安南傳謹改
王禎𫝊荆㐮石和尚流劫至巫山(臣)章宗瀛按成化
元年四月荆襄盗劉千斤反湖廣提督白圭擊擒之
二年六月其黨石和尚聚衆流劫四川圭復誘執之
磔於市見通鑑紀事謹附考
周憲𫝊華林馬腦賊方熾總督陳金檄憲勦之(臣)章
宗瀛按金檄憲等分兵三路進勦其二路失期不至
憲獨深入被殺事在正德七年見通鑑紀事謹附考
吳景𫝊正德六年正月城已䧟賊強之跪不屈遂被殺
(臣)章宗瀛按本紀五年十二月己丑賊䧟江津僉
事吳景死之此言六年正月與本紀異謹識
賊麻六兒將逼川東(臣)章宗瀛按正德六年正月江
津賊曹甫自稱順天王廵撫林俊擊斬之甫餘黨方
四麻六兒等復擁衆肆掠至九年總制彭澤等討平
之見通鑑紀事謹附考
胡世寕暴宸濠逆謀中官幸臣為之地世寕得罪去
(臣)章宗瀛按世寕奏宸濠罪狀下兵部移文寕府遂
令鈐束其下濠奏世寕離間親屬妖言誹謗賄内旨
逮之刑訊一年錢寕蕭敬等受重賄脇刑官必致之
死大理少卿胡瓚曰濠謀頼世寕以發而置之極刑
何以服天下乃戍瀋陽衛見通鑑紀事謹附考
孫燧𫝊宸濠瞷燧圖已使人賂朝中幸臣去燧(臣)章
宗瀛按宸濠致書兵部尚書陸完令急去孫燧燧上
書自劾乞休不報見通鑑紀事謹附考
宋以方𫝊時華林大盗甫平(臣)章宗瀛按正德六年
華林賊陳福一攻破瑞州七年按察使王秩等討平
之見通鑑紀事謹附考
明史卷二百八十九考證
