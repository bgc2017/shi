欽定四庫全書
明史卷一百二十九考證
馮勝傳趨潼關守將宵遁遂奪關(臣)嚴福按明太祖
紀書元年四月馮勝克潼關李思齊張思道遁此傳
言守將宵遁而未書其名據本紀附識
馮勝傳二十年命勝為征虜大將軍(臣)嚴福按䦕國
臣傳云十八年拜勝大將軍傅友德藍玉副之諸公
侯皆從以星變召還十九年冬再諭出師二十年春
乃北伐史叙事稍略謹識
馮勝傳勝之壻常茂在座據起砍其臂(臣)嚴福按識
大錄明書茂部將趙指揮習蒙古語聞納克楚言知
其謀以告茂茂遽起砍之史不詳叙似茂無故激變
者謹識如左
傅友德傳還下保定真定(臣)嚴福按明太祖紀書元
年九月常遇春下保定遂下真定而不書傅友德蓋
友德隸遇春下紀但書主將傅乃分叙各將功績體
自不同耳附識
傅友德傳友德以五十騎衝却之因夜襲其營(臣)嚴
福按友德襲庫庫營開國臣傳明書皆作五百人史
作五十騎未知何據謹識
傅友德傳其年秋充征南將軍帥左副將軍藍玉右副
將軍沐英將步騎三十萬征雲南(臣)嚴福按明書
開國臣傳皆云友德征雲南太祖親餞龍江授以方
略其遣將趍險所至有功皆禀廟謨也功成不驕歸
功於上實因太祖前後所降璽書數十懸斷萬里之
外委曲中欵故耳史直叙其事似友德獨斷成功不
由廟算者殊為闕略謹識
傅友德傳明年賜死(臣)嚴福按友德之死開國臣傳
明書皆云藍玉敗友德以功名内懼會冬宴從者徹
饌不盡一蔬太祖責不敬且曰召爾二子来友德出
衛士誤傳太祖語曰擕其首至頃之友德提二子首
以入太祖驚曰何據爾忍人也友德出匕首䄂中曰
不過欲得吾父子頭耳因自刎他書俱云暴卒史亦
不詳原委謹附識
廖永忠傳陳友諒犯龍江大呼突陣諸軍從其後大敗
之(臣)嚴福按獻徵錄永忠於敗友諒之後即陞同
知僉院開國臣傳亦同史略之謹識
胡美傳次建陽守將曹復疇亦降(臣)嚴福按曹復疇
獻徵錄作曹俊疇胡美後所遣招諭未附諸州縣之
降將即此人也但他書無可証謹附識
明史卷一百二十九考證
