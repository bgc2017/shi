欽定四庫全書
明史卷一百八十
大學士張廷玉等奉敕修
列傳第六十八
張寧王徽(王淵等)
毛弘邱弘
李森魏元(康永韶等)
強珍王瑞(張稷)
李俊汪奎(從子舜民崔陞等)湯鼐(吉人劉槩董傑)姜綰(余璿等)
姜洪(歐陽旦暢亨)曹璘
彭程龐泮(吕獻)
葉紳胡獻(武衢等)
張弘至屈伸
王獻臣(吳一貫余濓)
張寧字靖之海鹽人景泰五年進士授禮科給事中七
年夏帝從唐瑜等奏考覈南京大小諸臣寧言京師尤
根本地不可獨免又言京衛帶俸武職一衛至二千餘
人通計三萬餘員歲需銀四十八萬米三十六萬并他
折俸物動經百萬耗損國儲莫甚於此而其間多老弱
不嫻騎射之人莫若簡可者補天下都司衛所缺官而
悉汰其餘議格不行帝得疾適遇星變詔罷明年元會
百官朝參如朔望寕言四方來覲不得一覩天顔疑似
之際必至訛言相驚願勉循舊典用慰人心帝疾不能
從而奪門之變作天順中曹石竊柄事關禮科者寧輒
裁損英宗以是知寕朝鮮與鄰部摩琳衛讐殺詔寧同
都指揮武忠往解寧辭義慷慨而忠驍健張兩弓拓之
射鴈一發墜朝鮮人大驚服兩人竟解其讐而還中官
覃包邀與相見不往尋擢都給事中憲宗初御經筵請
日以大學衍義進講是年十月皇太后生辰禮部尚書
姚䕫仍故事設齋建醮會百官赴壇行香寕言無益徒
傷大體乞禁止帝嘉納之未幾給事中王徽以牛玉事
劾大學士李賢得罪寧率六科論救由是寖與内閣忤
會王竑等薦寧堪僉都御史清軍職貼黃與岳正並舉
得旨會舉多私皆予外任寧出為汀州知府以簡静為
治期年善政具舉寧才高負志節善章奏聲稱籍甚英
宗嘗欲重用之不果久居諫垣不為大臣所喜既出守
益鬱鬱不得志以病免歸家居三十年言者屢薦終不
復召無子有二妾寧沒剪髮誓死樓居不下者四十年
詔旌為雙節
王徽字尚文應天人天順四年進士除南京刑科給事
中憲宗即位數月與同官王淵朱寬李翔李鈞疏陳四
事末言自古宦官賢良者少奸邪者多若授以大權致
令敗壊然後加刑是始愛而終殺之非所以保全之也
願法高王帝舊制毋令預政典兵置産立業家人義子
悉編原籍為民嚴禁官吏與之交接惟厚其賞賚使得
豐足無復他望此國家之福亦宦官之福也其秋帝入
萬妃譖廢吳后罪中官牛玉擅易中宫讁之南京徽復
與淵等劾之曰陛下冊立中宫此何等事而賊臣牛玉
乃大肆奸欺中宫既退人情咸謂玉必萬死顧僅斥陪
京猶全首領則凡侍陛下左右者將何所忌憚哉内閣
大臣身居輔弼視立后大事漠然不以加意方玉欺肆
之初婚禮未成禮官畏權輒為阿附及玉事發之後國
法難貸刑官念舊竟至苟容而李賢等又坐視成敗不
出一言黨惡欺君莫此為甚請并罪賢等為大臣不忠
者戒臣等前疏請保全宦官正欲防患於未萌乃處置
之道未聞牛玉之禍果作然往不可諫來猶可追臣等
不敢遠引請以近事徵之正統末有王振矣詎意復有
曹吉祥天順初有吉祥矣詎意復有牛玉若又不思預
防安知後不有甚於牛玉者哉夫宦者無事之時似乎
恭慎一聞國政即肆奸欺將用某人也必先賣之以為
已恭將行某事也必先泄之以張己勢迨趨附日衆威
權日盛而禍作矣此所以不可預聞國政也内官在帝
左右大臣不識廉恥多與交結餽獻珍竒伊優取媚即
以為賢而朝夕譽之有方正不阿者即以為不肖而朝
夕讒謗之日加浸潤未免致疑由是稱譽者獲顯讒謗
者被斥恩出於内侍怨歸於朝廷此所以不可與其交
結也内官弟姪授職任事倚勢為非聚奸養惡廣營財
利奸弊多端身雖居内心實在外内外交通亂所由起
此所以不可使其子姪在外任職營立家産也臣等職
居言路不為苟容雖死無悔惟陛下裁察詔謂妄言邀
譽欲加罪諸給事御史交章論救乃並讁州判官徽得
貴州普安淵茂州寬潼川翔寧州鈞綏德奏蓋鈞筆也
侍郎葉盛編修陳音相繼請留不納最後御史楊琅言
尤切幾得罪徽至普安興學校教士始有舉於鄉者郤
土官隴暢及白千戶賄治甚有聲居七年棄官歸言者
屢薦終以宦官惡之不復錄徽嘗曰今仕者以剛方為
刻怠緩為寬學者以持正為滯恬軟為通為文以典雅
為膚淺怪異為古健其論治嘗誦張宣公語無求辦事
之人當求曉事之人時皆服其切中弘治初吏部尚書
王恕薦起陜西左參議踰年謝病還卒年八十三子韋
見文苑傳王淵浙江山隂人天順元年進士除南京吏
科給事中素抗直終順天府治中朱寬莆田人李翔大
足人皆天順元年進士李鈞永新人景泰二年進士寬
為南京禮科給事中翔兵科鈞工科既被謫寬進表入
京道卒翔鈞皆以判官終
毛弘字士廣鄞人登天順初進士六年授刑科給事中
成化三年夏偕六科諸臣上言比塞上多事正陛下宵
衣旰食時乃聞退朝之暇頗事逸遊礮聲數聞於外非
禁城所宜有况災變頻仍兩畿水旱川廣兵革之餘公
私交困願省遊戲宴飲之餘停金豆銀豆之賞日御經
筵講求正學庶幾上解天怒下慰人心御史展毓等亦
以為言皆嘉納帝從學士商輅請改元後建言罷官者
悉錄用弘請斷自踐阼而後召還給事中王徽等不許
慈懿太后崩詔别葬弘偕魏元等疏諫未得請次日弘
倡言曰此大事吾輩當以死諫請合大小臣工伏闕固
爭衆許諾有退却者給事中張賓呼曰君輩獨不受國
恩乎何為首鼠兩端乃伏哭文華門竟得如禮弘在垣
中所論列最多聲震朝宁帝頗厭苦之嘗曰昨日毛弘
今日毛弘前後所陳或不見聽而弘慷慨論議無所屈
欽天監正谷濱受賕當除名命輸贖貶秩正一真人張
元吉有罪論死詔繫獄弘等皆固爭終不聽三遷至都
給事中得疾暴卒
邱弘字寬叔上杭人天順末進士授戶科給事中數陳
時政成化四年春偕同官上言洪武永樂間以畿輔山
東土曠人稀詔聽民開墾永不科税邇者權豪怙勢率
指為閒田朦朧奏乞如嘉善長公主求文安諸縣地西
天佛子扎實巴勒求静海縣地多至數十百頃夫地踰
百頃古百家産也豈可徇一人私情而奪百家恒産哉
帝納其言詔自今請乞皆不許著為令扎實巴勒所乞
地竟還之民弘再遷至都給事中六年夏山東河南大
旱弘請振因言四方告災部臣拘成例必覆實始免上
雖蠲租下鮮實惠請自今遇災撫按官勘實即與蠲除
從之萬貴妃有寵中官梁芳陳喜爭進淫巧奸人屠宗
順輩日獻竒異寳石輒厚酬之糜帑藏百萬計有因以
得官者都人倣傚競尚侈靡僭擬無度弘偕同官疏論
宗順等罪請追還帑金嚴禁侈俗事下刑部尚書陸瑜
因請置宗順等於理沒其貲以振饑民帝不許但命僭
侈者罪無赦然竟不能禁也京師歲歉米貴而四方遊
僧萬數弘請驅逐以省冗食又請發太倉米減價以糶
給貧民最甚者帝悉從之復言在京百獸房及清河寺
諸處所育珍禽野獸日飼魚肉米菽乞並縱放以省冗
費報聞明年使琉球道卒弘與毛弘同居言路皆敢言
人稱二弘云
李森字時茂歷城人天順元年進士授戶科給事中負
氣敢言憲宗立上疏請禁朝覲官科歛徵求為民害者
吏部尚書王翺請從其言帝為下詔禁止頃之言近有
無功而晉侯伯都督者有無才德而位九列者有以畫
奕彈琴醫卜技能而得官職者名爵日輕廩祿日費是
玩天下之公器棄國家之大柄也自今宜擇人授毋令
匪才競進且請嚴軍官黜陟覈逃伍虚糧皆報可御史
謝文祥以劾姚䕫下獄森偕同官救之不納明年夏日
食瓊山縣地震森疏陳十事未幾以貴倖侵奪民産率
諸給事言昔奉先帝敕皇親強占軍民田者罪毋赦投
獻者戍邊一時貴戚莫敢犯比給事中邱弘奏絶權貴
請乞陛下亦既俯從乃外戚錦衣指揮周彧求武強武
邑田六百餘頃翊聖夫人劉氏求通州武清地三百餘
頃詔皆許之何其與前敕悖也彼谿壑難厭而畿内膏
腴有限小民衣食皆出於此一旦奪之何以為生且本
朝百年來戸口日滋安得尚有閒田不耕不稼名為奏
求實豪奪而已帝善其言而已賜者仍不問山西災山
東及杭紹嘉湖大水森等請蠲振帝並從之時帝未有
儲嗣而萬貴妃專寵後宫莫得進言者每勸上普恩澤
然未敢顯言妃妬也惟森等章為言帝心愠森已再遷
左給事中會戸科都給事中缺吏部列森名上詔予外
任部擬興化知府不允乃出為懷慶通判未幾投劾歸
不復出
魏元字景善朝城人天順元年進士授禮科給事中成
化初萬貴妃兄弟驕横元疏劾之四年慈懿太后崩將
别葬元偕同官三十九人抗章極諫御史康永韶亦偕
同官四十一人争之伏哭文華門竟得如禮其年九月
彗星見元率諸給事上言入春以來災異疊至近又彗
星見東方光拂台垣皆隂盛陽微之證臣聞君之與后
猶天之與地不可得而參貮也傳聞宫中乃有盛寵匹
耦中宫尚書姚䕫等向嘗言之陛下謂内事朕自裁置
屏息傾聽將及半載而昭德宫進膳未聞少減中宫未
聞少增夫宫闈雖遠而視聽猶咫尺袵席之微謫見元
象不可不懼且陛下富有春秋而震位尚虚豈可以宗
社大計一付之愛專情一之人而不求所以固國本安
民心哉願明伉儷之義嚴嫡妾之防俾尊卑較然各安
其分本支百世之基實在於此四方旱澇相仍民困日棘
荆襄流民告變陛下作民父母初無儆惕僅循故事付
部施行而戶部尚書馬昂凡有奏報遇上意喜則曰移
所司處置遇上意怒則曰事窒難行微有利害即乞聖
裁首鼠依違民更何望惟亟罷征税𤼵内帑遣官振贍
庶可少慰人心陛下崇信異教每遇生愍之辰輒重糜
貲財廣建齋醮西僧扎實巴勒等至加法王諸號賜
予駢蕃出乘㯶輿導用金吾仗搢紳避道奉養過於親
王悖理亂紀孰甚於此乞革除名號遣還其國追錄横
賜用振饑民仍敕寺觀永不得再請齋醮以蠧國用天
下之財不在官則在民今公私交困由玩好太多賞賚
無節或營立塔寺或購市珍奇一物之微累價巨萬國
帑安得不絀願屏絶滛巧停罷宴遊諸銀場及不急務
悉為禁止至兩京文武大臣不乏奸貪争為蒙蔽陛下
勿謂其位高而不忍遽去勿謂其舊臣而姑且寬容宜
令各自陳免用全大體其貪位不去者則言官糾劾而
臣等濫居言路無補於時亦望罷歸為不職戒帝優詔
褒答之然竟不能用元屢遷都給事中出為福建右參
政巡視海道嚴禁越海私販巨商以重寶賂元怒叱出
之母憂歸廬墓三年服除起江西參政卒康永韶字用
和祁門人舉於鄉入國學選授御史成化初巡按畿輔
劾尚書馬昂抑市民地四年偕同官胡深鄭己等争慈
懿太后山陵事彗星見復偕同官上言八事大旨與元
前疏相類兩京大臣考察庶寮去留多不當永韶等復
劾大臣行私且摘刑部主事余志等十二人罪為志所
訐俱下詔獄永韶謫順昌知縣再調福清惠安久之有
薦其知天文者中旨召還授欽天監正進太常少卿掌
監事永韶為御史有直聲及是乃更迎合取寵占侯多
隠諱甚者以災為祥陜西大饑永韶言今春星變當有
大咎賴秦民饑死足當之誠國家無疆福帝甚悅中旨
擢禮部右侍郎仍掌監事坐歷多訛字落職歸胡深定
遠衞人天順末進士既争慈懿太后山陵事復與同官
陳宏鄭己何純方昇張進祿上疏請斥奸邪痛詆學士
商輅尚書程信姚䕫馬昂帝不納翌日給事中董旻陳
鶴胡智亦劾輅等疏呈御前故事諫官彈章非大廷宣
讀則封進未有不讀而面呈者帝不悅曰大臣進退有
體旻等敢不循舊章亂朝儀耶輅等乞休帝惟聽昂去
䕫憤甚連疏求去深旻等復合辭攻而詆䕫甚力帝怒
下深等九人獄先是御史林誠亦嘗劾輅不納引病去
帝并屬誠吏毛弘等皆論救輅亦請寬之乃各杖二十
復其官未幾深坐按陜時杖殺訴冤者謫黔陽丞稍遷
鬱林知州卒鄭己山海衞人成化二年進士巡按陜西
請蠲邊地逋賦分别邊兵令壯者戰守老弱耕牧章下
所司定西侯蔣琬鎮甘肅已欲按其罪語洩為所劾戍
宣府已性矜傲時論不甚惜董旻樂平人成化二年進
士歷吏科都給事中為吏所訐下詔獄謫石臼知縣孝
宗時官四川參議卒
強珍字廷貴滄州人成化二年進士除涇縣知縣請減
額賦民德之擢御史初遼東巡撫陳鉞啟釁召敵敵至
務為蔽欺巡按御史王崇之劾鉞鉞大恐謀之汪直誣
逮崇之下詔獄輸贖調延安推官及直鉞用兵方論功
而敵大入中官韋朗總兵官緱謙等匿不以聞珍往巡
按請正鉞罪兵部尚書余子俊等奏鉞累犯重辟不當
貸帝弗從未幾指揮王全等誘殺朵顔衞人珍𤼵其狀
全等俱獲罪直方自矜有大功聞珍疏怒適巡邊還鉞
郊迎五十里訴珍誣已直益怒奏珍所劾皆妄詔遣錦
衣千戸蕭聚往勘械赴京比至直先搒掠然後奏聞坐
奏事不實當輸贖詔特謫戍遼東而責兵部及言官先
嘗劾鉞者居三年直敗復珍官致仕弘治初起山東副
使擢大理少卿明年以右僉都御史巡撫宣府時緱謙
已罷珍奏留謙才力可用給事中言謙數失機珍不應
奏保遂改南京右通政尋以母老乞休久之卒
王瑞字良璧望江人成化五年進士授吏科給事中嘗
於文華殿抗言内寵滋甚詞氣鯁直帝震怒同列戰慄
瑞無懼色十五年疏請天下進表官各陳地方利病帝
惡其紛擾杖之湖廣江西撫按官以所部災傷盗起請
免有司朝覲瑞等言歲侵民困由有司不職正當加罪
乃為請留正官既留則人才進退何由審辨是朝覲考
察兩大典皆從此廢壞矣帝然其言即命吏部禁之進
都給事中言三載黜陟朝廷大典今布按二司賢否由
撫按牒報其餘由布按&KR2588;覆任情毁譽多至失真舉劾
謬者請連坐十九年冬瑞以傳奉冗員淆亂仕路率同
官奏曰祖宗設官有定員初無倖進之路近始有納粟
冠帶之制然止榮其身不任以職今倖門大開鬻販如
市恩典内降遍及吏胥武階蔭襲下逮白丁或選期未
至超越官資或外任雜流驟遷京職以至厮養賤夫市
井童稚皆得攀援妄竊名器踰濫至此有識寒心伏覩
英廟復辟景泰倖用者卒皆罷斥陛下臨御天順冒功
者一切革除乞斷自宸衷悉皆斥汰以存國體御史寶
應張稷等亦言比来末流賤伎妄厠公卿屠狗販繒濫
居清要文職有未識一丁武階亦未挾一矢白徒驟貴
間歲頻遷或父子並坐一堂或兄弟分踞各署甚有軍
匠逃匿易姓進身官吏犯贓隠罪希寵一日而數十人
得官一署而數百人寄俸自古以來有如是之政令否
也帝得疏意頗動居三日貶李孜省淩中等四人秩奪
黃謙錢通等九人官人心快之明年正月大監尚銘罷
斥而其黨李榮蕭敬等猶用事瑞等復奏劾之不從瑞
居諫垣十餘年遷湖廣右參議謝病歸卒
李俊字子英岐山人成化五年進士除吏科給事中屢
遷都給事中十五年帝以李孜省為太常寺丞俊偕同
官言孜省本贓吏不宜玷清班奉郊廟百神祀會御史
亦有言乃改上林監副時汪直竊柄陷馬文升牟俸遣
戍帝責言官不糾杖俊及同官二十七人御史王濬等
二十九人當是時帝躭於燕樂羣小亂政屢致災譴至
二十一年正月朔申刻有星西流化白氣聲如雷帝頗
懼詔求直言俊率六科諸臣上疏曰今之弊政最大且
急者曰近倖干紀也大臣不職也爵賞太濫也工役過
煩也進獻無厭也流亡未復也天變之來率由於此夫
内侍之設國初皆有定制今或一監而叢一二十人或
一事而參五六七輩或分布藩郡享王者之奉或總領
邊疆專大將之權或依憑左右援引憸邪或交通中外
投獻奇巧司錢榖則法外取財貢方物則多端責賂兵
民坐困官吏蒙殃殺人者見原僨事者逃罪如梁芳韋
興陳喜輩不可枚舉惟陛下大施剛斷無令干紀奉使
於外者悉為召還用事於内者嚴加省汰則近倖戢而
天意可回矣今之大臣其未進也非夤緣内臣則不得
進其既進也非依憑内臣則不得安此以財貿官彼以
官鬻財無怪其漁獵四方而轉輸權貴也如尚書殷謙
張鵬李本侍郎艾福杜銘劉俊皆既老且懦尚書張鎣
張瑄侍郎尹直大理卿田景暘皆清論不愜惟陛下大
加黜罰勿為姑息則大臣知警而天意可回矣夫爵以
待有德賞以待有功也今或無故而爵一庸流或無功
而賞一貴倖祈雨雪者得美官進金寶者射厚利方士
獻煉服之書伶人奏曼延之戲掾史胥徒皆叨官祿俳
優僧道亦玷班資一歲而傳奉或至千人數歲而數千
人矣數千人之祿歲以數十萬計是皆國之命脈民之
脂膏可以養賢士可以活饑民誠可惜也方士道流如
左通政李孜省太常少卿鄧常恩輩尤為誕妄此招天
變之甚者乞盡罷傳奉之官毋令汙玷朝列則爵賞不
濫而天意可回矣今都城佛刹迄無寧工京營軍士不
復遺力如國師繼曉假術濟私糜耗特甚中外切齒願
陛下内惜資財外惜人力不急之役姑賜停罷則工役
不煩而天意可回矣近來規利之徒率假進奉以耗國
財或錄一方書市一玩器購一畫圖製一簪珥所費不
多獲利十倍願陛下洞燭此弊留府庫之財為軍國之
備則進獻息而天意可回矣陜西河南山西赤地千里
屍骸枕藉流亡日多萑苻可慮願體天心之仁愛憫生
民之困窮追錄貴倖鹽課暫假造寺資財移振饑民俾
苟存活則流亡復而天意可回矣夫天下譬之人身人
主元首也大臣肱股也諫官耳目也京師腹心也藩郡
軀幹也大臣不職則股肱痿痺諫官緘默則耳目塗塞
京師不戢則腹心受病藩郡災荒則軀幹削弱元首豈
能宴然而安哉伏望陛下聽言必行事天以實疏斥羣
小親近賢臣咨治道之得失究前代之興亡以聖賢之
經代方書以文學之臣代方士則必有正誼足以廣聖
學儻論足以究天變而手足便利耳目聰明腹心安泰
軀幹強健元首於是乎大明矣帝優詔答之降孜省上
林丞常恩本寺丞繼曉革國師為民令巡按御史追其
誥敕制下舉朝大悅五月俊出為湖廣布政司參議弘
治中屢官山西參政卒
汪奎字文燦婺源人成化二年進士為秀水知縣擢御
史二十一年星變偕同官疏陳十事言建言貶謫諸臣
效忠於國宜復其職妖僧繼曉結中官梁芳耗竭内藏
乞治芳罪斬繼曉都市傳奉官顧賢等皆中官恒從子
而冒錦衣李孜省小吏而授通政宜盡斥以清仕路尚
書殷謙李本侍郎杜銘尹直皆素乏清譽尚書張鵬張
鎣張瑄侍郎杜謙艾福馬顯劉俊大理卿宋欽巡撫都
御史魯能馬馴皆老懦無能侍郎談倫奔競無恥巡撫
趙文博粗鄙妄為大理卿田景暘素行不謹宜令致仕
鎮守守備内官視天順間逾數倍作威福凌虐有司浙
江張慶四川蔡用得逮治四品以下官尤傷國體宜悉
撤還内外坐營監鎗内官增置過多皆私役軍士辦納
月錢多者至二三百人武將亦皆私役健丁行伍惟存
老弱勲戚内官奏乞鹽利滿載南行所至張欽賜黃旗
商旅不行邊儲虧損並宜嚴禁陜西山西河南頻年水
旱死徙大半山陜之民僅存無幾宜核被災郡縣槩與
蠲除給事張善吉先坐罪謫官考績至京昏夜乞憐得
授兹職大玷清班宜罷斥山陜河洛饑民多流鄖襄至
骨肉相噉請大發帑庾振濟消弭他變當是時帝以災
變求言奎疏入雖觸帝忌未加譴無何有御史失儀奎
當面糾退朝乃奏帝以其怠緩杖之於廷居數月復出
為䕫州通判討平雲陽劇賊孝宗立量移敘州同知以
薦擢成都知府歲饑多盜振救多復業三遷廣西左布
政司弘治十四年以右副都御史巡撫貴州未浹歲普
安賊婦米魯作亂被劾致仕正德六年卒從子舜民字
從仁成化十四年進士授行人擢御史出按甘肅劾中
官將帥失事陳邊計章數十上先是奎杖闕下舜民扶
掖之帝聞而怒至是奏獄情詞不當貶蒙化衞經歴弘
治初遷知東莞未上擢江西僉事善讞獄剖析如流其
清軍法後人遵守之改雲南屯田副使田為勢要奪者
釐而歸之官麓川道孽思祿渡金沙江據孟密承檄撫
定之母憂歸服除適淮揚大饑以故官奉命振濟用便
宜𤼵粟奏停不急務活饑民百二十萬人流冗復業者
八千餘戸進福建按察使盜竊福清縣庫或誣其怨家
已成獄舜民廉得真盜脫三十人於死抵誣者罪歲旱
禱不應躬蒞福州獄釋枉繫輕罪者所部有司皆清獄
遂大雨歴河南左右布政使正德二年以右副都御史
撫治鄖陽甫一月罷天下巡撫官改莅南京都察院道
卒奎性簡静不苟取與以篤實見稱而舜民好學砥行
矯矯持風節尤負時望方星變求言時九卿各條奏數
事率有所避無甚激切者惟奎與李俊等言最直而武
選員外郎崔陞彭綱主事蘇章戸部主事周軫刑部主
事李旦皆有言陞章言宦官妖僧罪請亟誅竄而尚書
王恕今伊傅不宜置南京綱斥李孜省繼曉請誅之以
謝天下軫亦請誅梁芳李孜省并汰内侍罷方書旦陳
十事且言神仙佛老外戚女謁聲色貨利奇技淫巧皆
陛下素所惑溺而左右近習交相誘之言甚切帝以方
修省皆不罪後以吏盜鬻舊賜外蕃故敕事下綱章吏
貶之外而密諭吏部尚書尹旻出旦等且書六十人姓
名於屏俟奏遷則貶遠惡地旦乃與給事中盧瑀秦昇
童柷同日俱謫部臣見遠謫者多有應遷者輒故遲之
陞軫遂得免崔陞字廷進本樂安人父為彰德庫大使
因家焉成化五年進士由工部主事改兵部稍遷延安
知府四川參政守官廉居常服布袍家童拾馬矢給爨
家居三十年年八十八卒子銑自有傳彭綱清江人與
蘇章周軫秦昇童柷皆成化十一年進士貶永寧知州
改汝州鑿渠溉田數千畝再遷雲南提學副使蘇章餘
干人貶姚安通判再遷延平知府有政績終浙江參政
周軫莆田人副使瑛從子後進郎中終山東運使李旦
字啓東獻縣人成化十七年進士貶鎮遠通判未幾卒
盧瑀鄞人成化五年進士為刑科給事中疏蠲淮揚逋
課十餘萬清西北勒市戰馬宿弊嘗觸帝怒杖之尋
遷工科都給事中與昇柷皆因星變陳言獲譴瑀貶長
沙通判終廣平知府秦昇南昌人貶廣安州同知童柷
蘭谿人貶興國州同知終袁州知府是時崔陞以請召
王恕忤旨而工部主事王純亦以諫罷王恕被杖謫官
純仙居人成化十七年進士貶思南推官弘治中屢遷
湖廣提學僉事
湯鼐字用之夀州人成化十一年進士授行人擢御史
孝宗嗣位首劾大學士萬安㒺上誤國明日宣至左順
門中官森列令跪鼐曰令鼐跪者旨耶抑太監意耶曰
有旨鼐始跪及宣旨言疏已留中鼐大言臣所言國家
大事奈何留中已而安斥鼐亦出畿輔印馬馳疏言陛
下視朝之餘宜御便殿擇侍臣端方謹厚若劉健謝遷
程敏政吳寬者日與講學論道以為出治之本至如内
閣尹直尚書李裕都御史劉敷侍郎黃景奸邪無恥或
夤緣中官進用或依附佞倖行私不早驅斥必累聖明
司禮中官李榮蕭敬曩為言官劾罷尋夤緣復入遂摭
言官過貶竄殆盡致士氣委靡宜亟正典刑勿為姑息
諸傳奉得官者請悉編置瘴鄉示天下戒且召致仕尚
書王恕王竑都御史彭韶僉事章懋等而還建言得罪
諸臣以厲風節報聞弘治元年正月鼐又劾禮部尚書
周洪謨侍郎倪岳張悅南京兵部尚書馬文升因言少
傅劉古與萬安尹直奸貪等耳安直斥而吉獨進官不
以為恥請大申黜陟明示勸懲又劾李榮蕭敬而薦謫
降進士李文祥為臺諫尚書王恕以盛暑請輟經筵鼐
極言不可語侵恕當是時帝更新庶政言路大開新進
者争欲以功名自見封章旁午頗傷激訐鼐意氣尤銳
其所抨擊間及海内人望以故大臣多畏之而吉尤不
能堪使人陷御史魏璋曰君能去鼐行僉院事矣璋欣
然曰夜伺鼐短未幾而吉人之獄起吉人者長安人成
化末進士為中書舍人四川饑帝遣郎中江漢往振人
言漢不勝任宜遣四使分道振且擇才能御史為巡按
庶荒政有禆因薦給事中守琮陳璚韓鼎御史曹璘郎
中王沂洪鐘員外郎東思誠評事王寅理刑知縣韓福
及夀州知州劉槩可使而巡按則鼐足任之璋遂草疏
偽署御史陳景隆等名言吉人抵抗成命私立朋黨帝
怒下人詔獄令自引其黨人以鼐璘思成槩福對璋又
嗾御史陳璧等璘福思誠非其黨其黨則則鼐槩及主
事李文祥庶吉士鄒智知州董傑是也槩嘗餽鼐白金
貽之書謂夜夢一人騎牛幾墮鼐手挽之得不仆又見
鼐手執五色石引牛就道因解之曰人騎牛謂朱乃國
姓意者國將傾賴鼐扶之而引君當道也鼐槩等自相
標榜詆毁時政請並文祥智傑逮治疏上吉從中主之
悉下詔獄欲盡置之死刑部尚書何喬新侍郎彭韶等
持之外議亦洶洶不平乃坐槩妖言律斬鼐受賄戍肅
州人欺㒺削籍智文祥傑皆謫官吏部尚書王恕奏曰
律重妖言謂造作符䜟類耳槩書詞雖妄良以鼐數言
事不避利害因推詡之今當以妖言設有如造亡秦䜟
者更何以罪之帝得疏意動命姑繫獄既而熱審喬新
等言槩本不應妖言律且槩五歲而孤無兄弟母孫氏
守節三十年曾被旌老病且貧槩死母必不全祈聖恩
矜恤乃減槩死戍海州槩濟寧人成化二十年進士除
夀州知州毁境内淫祠幾盡三年教化大行弘治初上
言刑賞予奪人主大柄後世乃有為女子小人強臣外
戚所攘竊者由此輩心險術巧人主稍加親信輒墮計
中愛者乘君之喜而游言以揚之惡者乘君之怒而微
言以中之使賢人君子卒受曖昧而去卿相缺人則遷
延餌引待有交通請屬軟美易制之人然後薦用其剛
正不阿者輒媒孽而放棄之俟其氣衰慮易不至大立
異同乃更收錄巧計既行刑賞予奪雖名人主獨操實
一出於其所簸弄迨黨立勢成復恐一旦敗露則又極
意以排諫諍之士務士其君孤立於上耳無聞目無見
以圖便其私不至其身與國俱敗不止故夫刑賞予奪
必由大臣奏請臺諫集議而後可行或有矯誣窮治不
輕貸則讒佞莫能間而權不下移矣考績赴都遂遇禍
竟卒於戍所鼐既戍無援之者久之始釋歸董傑涇縣
人成化末進士鼐之論暑月輟講也傑方謁選亦抗疏
争由是知名授沔陽知州甫數月逮繫詔獄謫四川行
都司知事歴遷河南左布政使所在盡職業為民所懷
正德六年江西盜起巡撫王哲兵敗召還擢傑右副都
御史代之未幾卒璋既為吉心腹果擢大理寺丞坐事
下獄黜為九江同知悒悒死
姜綰字玉卿弋陽人成化十四年進士由景陵知縣擢
南京御史弘治初陳治道十事又言午朝宜論大政毋
泛陳細故皆報聞二年二月南京守備中官蔣琮以蘆
場事下綰覆按琮囑綰求右己綰疏言琮以守備重臣
與小民争利假公事以適私情用揭帖而抗詔旨揚言
隂中脅以必從其他變亂成法厥罪有十以内官侵言
官職罪一妬害大臣妄論都御史秦紘罪二怒河閘官
失迎侯欲奏罷之罪三受民詞不由通政罪四分遣腹
心侵漁國課罪五按季收班匠工銀罪六擅收用罷閑
都事罪七官僚忤意輒肆中傷罪八妄奏主事周琦罪
欺㒺朝廷罪九保舉罷斥内臣竊天子威柄罪十事下
南京三法司既復特遣官覆治以奏先是御史余濬劾
中官陳祖生違制墾後湖田湖為之淤奏下南京主事
盧錦勘報錦故與祖生有隙而給事中方向嘗率同官
繆樗等劾祖生及文武大臣不職狀又因雷震孝陵栢
劾大學士劉吉等十一人而詆祖生益力祖生銜向切
骨時向方監後湖黃册祖生遂揭向錦實侵湖田詔下
法司勘勘未上而琮為綰所劾於是琮祖生及吉合謀
削錦籍謫向官復逮綰及同官孫紘劉遜金章紀傑曹
玉譚肅徐禮余濬給事中繆樗赴京論鞫皆謫為州判
官綰謫判桂陽量移寧國同知遷慶遠知府斬劇賊韋
七旋韋萬妙其黨糾賊數萬攻城綰堅守檄民兵夾擊
破走之東蘭諸州蠻悉歸侵地總督劉大夏奇其材薦
為江右兵備副使思恩知府岑濬逐田州知府岑猛綰
獻策總督潘蕃蕃令與都指揮金堂合諸路兵大破賊
思恩平綰條二府形勢請改設流官比中土廷議從之
綰引疾還俄起河南按察使尋復以疾歸卒於家余濬
慈谿人成化十七年進士孝宗初疏請永除納粟入監
令又劾浙江鎮守中官張慶廣東鎮守中官韋眷因薦
王恕堪内閣馬文升彭韶張悦阮勤黃孔昭堪吏部後
湖之勘自濬啟之貶平度州判官終知府方向字與義
桐城人成化十七年進士謫雲南多羅驛丞歴官瓊州
知府入覲時僕私市一珠索而投諸海繆樗字全之溧
陽人成化十一年進士孝宗初陳時政八事因劾大學
士尹直等時號敢言終營州判官孫紘字文冕鄞人成
化十四年進士謫膠州判官遷廣德知州卒官紘少貧
傭書市肉以養母既通籍終身不食肉劉遜安福人成
化十四年進士謫澧州判官遷武岡知州岷王不檢下
遜裁抑之又欲損其歲禄王怒奏於朝徵下詔獄貶四
川行都司斷事歴湖廣副使劉瑾徵賄不得坐缺軍儲
被逮已而釋之再坐斷獄稽延罰米百石先是榮王乞
辰州常德田二千頃山場八百里民舍市廛千餘間遜
與巡撫韓重持弗予至是瑾悉予之部議補遜瓊州副
使瑾勒令致仕瑾誅起官歴福建按察使金章等無他
表見
姜洪字希範廣德人成化十四年進士除盧氏知縣單
騎勸農桑民姜仲禮願代父死罪洪奏免之徵拜御史
孝宗即位陳時政八事歴詆太監蕭敬内閣萬安劉吉
學士尹直侍郎黃景劉宣都御史劉敷尚書李裕李敏
杜銘大理丞宋經而薦致仕尚書王恕王竑李秉去任
侍郎謝鐸編修張元禎檢討陳獻章僉事章懋評事黃
仲昭御史強珍徐鏞于大節給事中王徽蕭顯賀欽員
外林俊主事王純及現任尚書余子俊馬文升巡撫彭
韶侍郎張悅詹事楊守陳且言指揮許寧内官懷恩並
拔出曹輩足副任使他所陳多斥近倖疏辭幾萬言帝
嘉納之為所斥者憾不置弘治元年出按湖廣與督漕
都御史秦紘争文移被劾所司白洪無罪劉吉欲中之
再下禮部會議遂貶夏縣知縣御史歐陽旦請召還洪
及暢亨等不納遷桂林知府猺獞侵擾古田請兵討平
之擢雲南參政土官陶洪與八百媳婦約爲亂洪乘間
翦滅歴山東左參政正德二年遷山西布政使劉瑾索
賀印錢不應四年二月中旨令致仕瑾誅起山東左布
政使七年以右副都御史巡撫山西未滿歲卒洪性廉
直身後喪不能舉天啟初追諡莊介歐陽旦安福人成
化十七年進士由休寧知縣擢御史嘗請逐劉吉罷皇
莊歴湖廣僉事浙江副使終南京右副都御史暢亨字
文通河津人成化十四年進士由長垣知縣擢御史巡
按浙江歲饑奏罷上供綾紗等物弘治元年二月景寧
縣屏風山異獸萬餘大如羊白色銜尾浮空去亨請罷
温處銀課而窴鎮守中官張慶於法章下所司銀課得
減責慶陳狀慶因訐亨考察不公停亨俸三月亨又劾
僉事鄒滂滂亦訐亨慶等搆之逮亨謫涇陽知縣給事
中龐泮上疏争不聽
曹璘字廷暉襄陽人成化十四年進士授行人久之選
授御史孝宗嗣位疏言梓宫發引陛下宜衰絰杖履送
至大明門外拜哭而别率宫中行三年喪貴妃萬氏有
罪宜告於先帝削其諡遷葬他所帝納其奏而戒勿言
貴妃事頃之請進用王恕等諸大臣復先朝言事于大
節等諸臣官放遣宫中怨女罷撤監督京營及鎮守四
方太監又言梁芳以指揮袁輅獻地建寺請令襲廣平
侯爵以數畝地得侯勛臣誰不解體宜亟為革罷疏奏
帝頗采焉弘治元年七月上言近日星隕地震金木二
星晝現雷擊禁門皇陵雨雹南京内園災狂夫呌閽景
寧白氣飛騰而陛下不深求致咎之由以盡弭災之實
經筵雖御徒為具文方舉輒休暫行遽罷所謂一日暴
之十日寒之者願日御講殿與儒臣論議罷斥大學士
劉吉等以消天變臣昨冬曾請陛下墨衰視政今每遘
節序輒漸御黃衮從官朱緋三年之間為日有幾宜但
御淺服且陛下方諒隂少監郭鏞乃請選妃嬪雖拒勿
納鏞猶任用何以解臣民疑祖宗嚴自宫之禁今此曹
干進紛紜當論罪朝廷特設書堂令翰林官教習内使
本非高皇帝制詞臣多夤緣以干進而内官亦且假儒
術以文奸宜速罷之諸邊有警輒命京軍北征此輩驕
惰久不足用乞自今勿遣而以出師之費賞邊軍帝得
疏不喜降旨譙讓己出按廣東訪陳獻章於新會服其
言論遂引疾歸居山中讀書三十年不入城市
彭程字萬里鄱陽人成化末進士弘治初授御史巡視
京城降人雜處畿甸多為盜事𤼵則投戚里奄豎為窟
穴程每先機制之有𤼵輒得巡鹽兩浙代還巡視光祿
五年上疏言臣適見光祿造皇壇器皇壇者先帝修齋
行法之所陛下即位此類廢斥盡何復有皇壇煩置器
光祿金錢悉民膏血用得其當猶恐病民况投之無用
地頃李孜省繼曉輩倡邪說而先帝篤信之者意在遠
希福夀也今二人已伏重辟則禍患之來二人尚不能
自免豈能福夀他人倘陛下果有此舉宜遏之將萌如
無請治所司逢迎罪帝初無皇壇造器之命特光祿姑
為備帝得程奏大怒以為暴揚先帝過立下錦衣獄給
事中叢蘭亦巡視光祿繼上疏論之帝宥蘭奪光祿卿
胡恭等俸付程刑部定罪尚書彭韶等擬贖杖還職帝
欲置之死命繫之韶等復疏救程子尚三上章乞代父
死終不聽是時巡按陜西御史嵩縣李興亦坐酷刑繫
獄及朝審上興及程罪狀詔興斬程及家屬戍隆慶文
武大臣英國公張懋等合疏言興所斃多罪犯不宜當
以死程用諫為職坐此戍邊則作奸枉法者何以處之
尚書王恕又特疏救乃滅興死杖之百偕妻子戍賓州
程竟無所減程母李氏年老無他子叩闕乞留侍養南
京給事中毛珵等亦奏曰昔劉禹錫附王叔文當竄遠
方裴度以其母老為請得改連州陛下聖德非唐中主
可比而程罪亦異禹錫祈少矜憐全其母子不許子尚
隨父戍所遂舉廣西鄉試明年帝念程母老放還其後
劉瑾亂政追論程巡鹽時稍虧額課勒其家償程死久
矣止遺一孫女罄産不足則並女鬻之行道皆為流涕
龐泮字元化天台人成化二十年進士授工科給事中
弘治中中旨取善擊銅鼓者泮疏諫屢遷刑科都給事
中副使楊茂元被逮泮率同列救之茂元得薄譴九年
四月帝以岷王劾武岡知州劉遜命逮之泮率同官吕
獻等言錦衣天子親軍非不軌及妖言重情不可輕遣
遜所坐微而王奏牽左證百人勢難盡逮宜敕撫按官
體勘疏入忤旨下泮等四十二人及御史劉紳等二十
人詔獄六科署空吏部尚書屠滽請令中書代收部院
封事御史張淳奉使還恥獨不與抗疏論之考功郎中
儲巏亦諫滽等復率九卿救之帝乃釋泮等皆停俸三
月中官何鼎以直言下獄楊鵬戴禮夤緣入司禮監泮
等言鼎狂直宜容鵬等得罪先朝俾參機密害非小會
御史黃山張泰等亦以為言帝怒詰外廷何由知内廷
事令對狀停泮等俸半歲威寧伯王越謀起用中官蔣
琮李廣有罪外戚周彧張鶴齡縱家奴殺人泮皆極論
直聲甚著十一年擢福建右參政中官奪宋儒黃幹宅
為僧菴泮改為書院以祀幹遷河南右布政使中旨取
洛陽牡丹疏請罷之轉廣西左布政使致仕吕獻浙江
新昌人成化二十年進士授刑科給事中坐事杖闕廷
弘治時詔選駙馬李廣受富人金隂為地為獻所發有
直聲正德中終南京兵部右侍郎
葉紳字廷縉吳江人成化末進士除戸科給事中改吏
科歴禮科左給事中弘治十年太子年十七猶末出閣
紳請擇講官教諭尋以修省陳八事斥中官李廣又劾
尚書徐瓊童軒侯瓚侍郎鄭紀王宗彜巡撫都御史劉
獻張誥張岫等二十人乞賜罷斥而末言去大奸則專
劾李廣八大罪誑陛下以燒鍊而進不經之藥罪一為
太子立寄壇而興煖疏之說罪二撥置皇親希求恩寵
罪三盜引玉泉經繞私第罪四首開倖門大肆奸貪罪
五太常崔志端真人王應裿輩稱廣為教主真人廣即
代求善官乞賜玉帶罪六假果戸為名侵奪畿民土地
幾至激變罪七四方輸納上供威取勢逼致民破産罪
八内而皇親駙馬事之如父外而總兵鎮守稱之為公
陛下奈何養此大奸於肘腋而不思驅斥哉御史張縉
等亦以為言帝曰姑置之踰數月廣竟得罪飲酖死紳
又極陳大臣恩蔭葬祭之濫下所司議頗有減損擢尚
寶少卿卒
胡獻字時臣揚州興化人弘治九年進士改庶吉士授
御史踰月即極論時政數事言屠滽為吏部尚書王越
李蕙為都御史皆交通中官李廣得之廣得售奸由陛
下議政不任大臣而任廣輩也祖宗時恒御内閣商決
章奏經筵日講悉陳時政得失又不時接見儒臣願陛
下追復舊制京通二倉總督監督内臣每收米萬石勒
白金十兩以歲運四百萬石計之人四千兩又各占斗
級二三百人使納月錢夫監督倉儲自有戸部焉用中
官願賜罷遣京操軍士自數千里至而總兵坐營等官
各使分屬辦納月錢乞嚴革以蘇其困陛下遇災修省
去春求言諫官及郎中王雲鳳主事胡爟皆有論奏留
中不報雲鳳尋得罪如此則與不修省何異願斷自聖
心凡利弊當興革者即見施行東厰校尉本以緝奸邇
者但為内戚中官泄憤報怨如御史武衢忤夀寧侯張
鶴齡及太監楊鵬主事毛廣忤太監韋泰皆為校尉所
𤼵推求細事誣以罪名舉朝皆知其枉無敢言者臣亦
知今日言之異日必為所陷然臣弗懼也疏入鶴齡與
泰各疏辨會給事中胡易劾監庫中官賀彬貪黷入罪
彬亦訐易帝遂下獻易詔獄謫獻藍山丞久之釋易獻
未赴官遷宜陽知縣馬文升數薦於朝遷南都察院經
歷武宗即位擢廣西提學僉事遷福建提學副使未任
卒武衢沂水人成化二十年進士以御史謫雲南通海
主簿終汾州知州毛廣平湖人成化二十年進士其事
蹟無考胡易寧都人弘治三年進士為吏科給事中華
昶劾程敏政法司白昂閔珪據舊章令六科共鞫東厰
劾易等皆昶同僚不當與訊得旨下詔獄昂珪請罪皆
停俸比昶獄成易等猶被繋大臣以為言始令復職當
弘治時言官以忤内臣得罪者又有任儀車梁任儀閬
中人成化二十三年進士為御史弘治三年秋詔修齋
於大興隆寺理刑知縣王嶽騎過之中使捽辱嶽使跪
於寺前儀不平劾中使罪姓名偶誤乃並儀下吏出為
中部知縣終山西參政車梁山西永寧人弘治三年進
士為御史十五年條奏時政中言東厰錦衣衞所獲盜
先嚴刑具成案然後送法司法司不敢平反請自今徑
送法司毋先刑訊章下未報主東厰者言梁從父郎中
霆先以罪為東厰所發挾私妄言遂下梁詔獄給事御
史交章論救乃得釋終漢陽知府
張弘至字時行華亭人南安知府弼子也舉弘治九年
進士改庶吉士授兵科給事中十二年冬陳初政漸不
克終八事初汰傳奉官殆盡近匠官張廣寧等一傳至
百二十餘人少卿李綸指揮張玘等再傳至百八十餘
人異初政者一初追戮繼曉逐番僧佛子近齋醮不息異
初政者二初去萬安李裕輩朝彈夕斥近被劾數十
疏如尚書徐瓊者猶居位異初政者三初聖諭有大政
召大臣面議近上下否隔異初政者四初撤增設内官
近已還者復去已革者復增異初政者五初慎重詔旨
左右不敢妄干近陳情乞恩率俞允異初政者六初令
兵部申舊章有妄乞陞武職者奏治近乞陞無違拒異
初政者七初節光祿供億近冗食日繁移太倉銀賖市
廛物異初政者八帝下所司邊將王杲馬昇秦恭陳瑛
失機論死久繫弘至請速正典刑親王之藩者所次舍
率營蓆殿並從官幕次俱飾絨毯錦帛因弘至言多減
省孝宗晩年從廷臣請遣官覈騰驤四衞虚冒弊以太
監寗瑾言而止弘至抗章争會兵部亦以為言乃卒覈
之武宗立以戸科右給事中奉使安南還遷都給事中
母憂歸卒
屈伸字引之任邱人成化末進士選庶吉士授禮科給
事中弘治九年詔度僧禮部争不得伸極陳三不可不
納京師民訛言寇近邊兵部請榜諭伸言若榜示人心
愈驚昔漢建始中都人訛言大水至議令吏民上城避
之王商不從頃之果定今當以為法事遂寢寇犯大同
游擊王杲匿敗績狀伸率同官發之並劾罪總兵官王
璽等屢遷兵科都給事中泰寧衞部長大掠遼陽部議
令守臣遺書稱朝廷寬大不究已往若還所掠則予重
賞伸等言在我示怯弱之形在彼無創艾之意非王者
威攘之道前日犯邊不以為罪今日歸俘反以為功誨
以為盜之利啟無賴心又非王者懷柔之道帝悟書不
果遣已劾鎮守中官孫振總兵官蔣驥巡撫陳瑤僨事
罪帝不問廣寧復失事瑤等以捷聞伸及御史耿明等
交章劾其欺㒺乃按治之太監苖逵成國公朱暉等搗
巢獲三級及寇大入固原不敢救既而斬獲十二級先
後以捷聞伸等數劾之及班師又極論曰暉等西討無
功班師命甫下將士已入國門不知奉何詔書且此一
役糜京帑及邊儲共一百六十餘萬兩而首功止三級
是以五十萬金易一無名之首也乃所上有功將士至
萬餘人假使馘一渠魁如和碩或斬級至千百將竭天
下財不足供費而報功者不知幾萬萬也暉逵及都御
史史琳監軍御史王用宜悉寘重典帝不聽雲南有鎮
守中官復遣監丞孫叙鎮金騰伸等極言不可錦衣指
揮孫鑾坐罪閒住中旨復之令掌南鎮撫事伸等力争
乃命止帶俸中旨令指揮胡震分守天津伸力争不聽
鎮守河南中官劉瑯乞皂隸帝命子五十人故事尚書
僅十二人伸等力争詔止減二十人自後中官咸援例
陳乞祖制遂壤伸居諫垣久持議侃侃不撓未及遷而
卒
王獻臣字敬止其先吳人隸籍錦衣衞弘治六年舉進
士授行人擢御史巡大同邊請亟止諸將姚信陳廣閉
營避寇及馬昇王杲秦恭喪師罪悉蠲大同延綏旱傷
逋賦以寬軍民帝多從之嘗令部卒導從遊山為東厰
緝事者所發並言其擅委軍政官徵下詔獄罪當輸贖
特命杖三十謫上杭丞十七年復以張天祥事被逮天
祥者遼東都指揮僉事斌孫也斌以罪廢天祥入粟得
祖官有泰寧衞部十餘騎射傷海西貢使天祥出梅稜
關掩殺他衞三十八人以歸指為射貢使者巡撫張鼐
等奏捷獻臣疑之方移牒駁勘會斌婦弟指揮張茂及
子欽與天祥有卻詐為前屯衞文書呈獻臣具言劫營
事獻臣即以聞未報而獻臣被徵帝命大理丞吳一貫
錦衣指揮楊玉會新按臣余濓勘之盡得其實斌等皆
論死天祥斃於獄天祥叔父洪屢訟冤帝密令東厰廉
其事還奏所勘皆誣帝信之欲盡反前獄召内閣劉健
等出東厰揭帖示之命盡逮一貫等會訊闕下健等言
東厰揭帖不可行於外既退復争之帝再召見責健等
健對曰獄經法司讞皆公卿士大夫言足信帝曰法司
斷獄不當身且不保言足信乎謝遷曰事當從衆若一
二人言安可信健等又言衆證遠不可悉逮帝曰此大
獄逮千人何恤苟功罪不明邊臣孰肯效力者健等再
四争執見帝聲色厲終不敢深言東厰非一貫等既至
帝親御午門鞫之欲抵一貫死閔珪戴珊力救乃謫嵩
明州知州獻臣廣東驛丞濓雲南布政使照磨茂父子
論死而斌免洪反得論功武宗立獻臣遷永嘉知縣吳
一貫字道夫海陽人成化十七年進士由上高知縣擢
御史弘治中歴按浙江福建南畿以強幹聞擢大理右
寺丞畿輔河南饑請發粟二十萬石以振又别請二萬
石給京邑及昌平民既謫官正德初遷江西副使討華
林賊有功進按察使行軍至奉新卒士民立忠節祠祀
焉余濓字宗周都昌人弘治六年進士武宗時終雲南
副使孝宗勵精圖治委任大臣中官勢稍絀而張天祥
及滿倉兒事皆發自東厰廷議猶為所撓云滿倉兒事
具孫磐傳
贊曰御史為朝廷耳目而給事中典章奏得争是非於
廷陛間皆號稱言路天順以後居其職者振風裁而恥
緘默自天子大臣左右近習無不指斥極言南北交章
連名列署或遭譴謫則大臣抗疏論救以為美談顧其
時門戸未開名節自勵未嘗有承意指於政府效搏噬
於權當如末季所為者故其言有當有不當而其心則
公上者愛國次亦愛名然論國事而至於愛名則將惟
其名之可取而事之得失有所不顧於匡弼之道或者
其未善乎
明史卷一百八十
