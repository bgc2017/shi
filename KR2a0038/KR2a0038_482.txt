欽定四庫全書
明史卷二百九十九考證
滑夀𫝊王居中名醫也夀從之學(臣)章宗瀛按紹興
府志葉逄春云夀蓋劉文成基之兄易姓名為醫文
成既貴嘗勸之仕不應而去謹附識
晚自號攖寧生(臣)章宗瀛按朱右撰𫝊云夀在揚州
曰滑夀在蘇州曰伯仁在餘姚曰攖寧生見府志謹
附考
葛乾孫傳父應雷以醫名(臣)章宗瀛按蘇州府志應
雷所著有醫學會同二十卷由平江醫學教授擢江
南醫學提舉元末人也謹附考
張中𫝊參政趙繼祖舊本繼誤維(臣)章宗瀛按本紀
作趙繼祖此書趙維祖應係刊刻之訛謹據改
袁珙字廷玉鄞人(臣)章宗瀛按獻徵錄珙字廷玉以
字行其先南昌人後家於鄞謹附考
逮諸醫侍疾無狀者舊本逮作治(臣)章宗瀛按明紀
事本末是時召諸醫侍疾無狀者悉付獄是尚未治
罪也此𫝊治字文義未協謹據改
盛寅𫝊太監具以告因盛稱寅即召入便殿(臣)章宗
瀛按獻徵錄永樂乙酉郡大夫薦授醫學正科名日
振庚子至京師求療者戸不能容太宗聞知召對與
此稍異謹附考
仝寅𫝊英宗復辟將官寅(臣)章宗瀛按是時景帝弗
豫中外以儲嗣未定為憂寅亟言於石亨早定大計
亨意遂决英宗復辟欲官寅以此見明紀事本末謹
附考
吳傑武進人(臣)章宗瀛按傑字士竒見獻徵錄謹附
考
可速還大内閱數月帝崩舊本可速作僅可閱數月
作甫還而(臣)章宗瀛按本紀武宗於十五年九月得
疾十二月還京師至次年三月崩於豹房此云僅可
還大内甫還而帝崩似失實謹據改
累遷太醫院使歷加工部尚書領院事(臣)章宗瀛按
識大錄云連加通政使禮部侍郎工部尚書領院事
𫝊不詳載謹附識
凌雲字漢章(臣)章宗瀛按兩浙名賢錄以漢章為名
不為字謹附考
周述學字繼志浙江山陰人讀書好深思舊本無浙
江字深下有湛之二字(臣)章宗瀛按地理志山陰有
二一浙江一山西考通志宜為浙江山陰謹據增并
於下句節去兩字以敷勻刻
張正常𫝊(臣)章宗瀛按正常於洪武十年秋偕李善
長祀嵩山還家卒見縣志此𫝊未悉謹識
劉淵然𫝊賜號長春真人(臣)章宗瀛按獻徵錄是時
淵然賜號冲虚至道元妙無為光範衍數莊静普濟
長春真人𫝊内前後諸人俱詳載賜號獨淵然未悉
謹附識
有浮屠智光者亦賜號圓融妙慧淨覺弘濟輔國光範
衍教灌頂廣善大國師賜以金印(臣)章宗瀛按識
大錄載英宗即位復加號西天佛子錫以玉印謹附
識
明史卷二百九十九考證
