欽定四庫全書
明史卷三百二十二考證
日本傳天使亦趙姓豈良弼裔耶(臣)章宗瀛按豈蒙
古裔耶句吾學編又續文獻通考俱稱豈良弼裔耶
似更明晰舊本良弼誤蒙古謹據改
日本傳帝亦嘉其誠於是遣行人潘賜偕中官王進賜
其王九章(臣)章宗瀛按殊域周咨錄潘賜於永樂
初以行人使日本歸進永樂大典頌及歸化書因擢
禮部郎中賜以永樂二年成進士不應於四年即官
鴻臚也殊域錄於八年弔祭源道義之使則為太監
雷春鴻臚少卿潘賜吾學編亦同傳於序次時移潘
賜後來之官位于其先而又不載八年使事殊為失
實謹據改
日本傳明年春遣僉都御史俞士吉(臣)章宗瀛按士
吉附載夏原吉傳宣德初方為南京刑部侍即其出
使日本時則僉都御史也獻徵錄並同謹據
改
日本傳使臣清啟復來貢(臣)章宗瀛按清啟復來貢
之下應有其下二字義方明晰下文還至濟寧其下
復持刀殺人蓋蒙此處傷人於市而言則為脱落無
疑舊本誤謹增入
日本傳兩地官弁不相統(臣)章宗瀛按原疏作不相
統攝蓋以兩省不一其權故也義最明晰謹據改
日本傳浙閩大姓素為倭内主者失利為恕紈(臣)章
宗瀛按是時佛即機米商至漳民畏紈厲禁不與通
商人與漳民格鬭紈令都指揮盧鏜海道副使柯喬
悉殺之御史陳九德劾其專擅濫殺詔罷紈下鏜喬
吏命給事王家楨即訊如御史言鏜喬論死逮紈至
京紈自殺於是當事者以紈為戒見識大錄謹附考
日本傳趨南陵遂達蕪湖(臣)章宗瀛按賊自浙至南
陵無阻之者蕪湖丞陳一道引軍來援賊手接我所
射箭皆相顧愕貽一道麾軍與僕子義死之見識大
錄謹附考
日本傳與其黨王滶葉宗滿謝和王清溪等(臣)章宗
瀛按其黨葉宗滿胡宗憲𫝊作葉碧川與此不同謹
識
日本傳直以為信遂與宗滿清溪偕來(臣)章宗灜按
宗憲令直自繫獄待命因以狀聞請姑許諸番貢市
曲貸直等用繫番人心俾經營自贖御史王本固不
可江南人&KR0837;&KR0837;言宗憲得倭人金宗憲恐乃易疏言
直等死在不赦廷議梟直而戍其黨見識大錄謹附
考
日本傳又陷廣東銅鼓衛雙魚所(臣)章宗灜按兵志
所載各衛所廣東有雙魚所其銅鼓衛轄於湖廣不
屬濱海謹附考
日本傳陷朝鮮之釡山乘勝長驅五月渡臨津(臣)章
宗瀛按統志朝鮮有釡山朝鮮傳亦作釡此誤為金朝
鮮傳作渡臨津謹據增改
