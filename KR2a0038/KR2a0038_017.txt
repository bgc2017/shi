欽定四庫全書
明史卷十七
大學士張廷玉等奉勅修
本紀第十七
世宗一
世宗欽天履道英毅神聖宣文廣武洪仁大孝肅皇帝
諱厚熜憲宗孫也父興獻王祐杬國安陸正德十四年
薨帝年十有三以世子理國事十六年三月辛酉未除
服特命襲封丙寅武宗崩無嗣慈夀皇太后與大學士
楊廷和定策遣大學士梁儲定國公徐光祚駙馬都尉
崔元禮部尚書毛澄太監谷大用韋彬張錦以遺詔迎
王於興邸夏四月癸未𤼵安陸癸卯至京師止於郊外
禮官具儀請如皇太子即位禮王顧長史袁宗臯曰遺
詔以我嗣皇帝位非皇子也大學士楊廷和等請如禮
臣所具儀由東安門入居文華殿擇日登極不允會皇
太后趣羣臣上箋勸進乃即郊外受箋是日日中入自
大明門遣官告宗廟社稷謁大行皇帝几筵朝皇太后
出御奉天殿即皇帝位以明年為嘉靖元年大赦天下
䘏錄正德中言事罪廢諸臣賜天下明年田租之半自
正德十五年以前逋賦盡免之丙午遣使奉迎母妃蔣
氏召費宏復入閣戊申命禮臣集議興獻王封號九月
乙卯罷大理銀礦丙辰梁儲致仕壬戌以吏部侍郎袁
宗臯為禮部尚書兼文淵閣大學士預機務壬申錢寧
伏誅六月戊子江彬伏誅乙未縱内苑禽獸令天下毋
得進獻丁酉革錦衣衛冒濫軍校三萬餘人戊戌振江
西災壬寅革傳陞官癸卯振遼東饑秋七月壬子進士
張璁言繼統不繼嗣請尊崇所生立興獻王廟於京師
初禮臣議考孝宗改稱興獻王皇叔父援宋程頤議濮
王禮以進不允至是下璁奏命廷臣集議楊廷和等抗
疏力爭皆不聽癸丑命自今親喪不得奪情著為令丁
巳小王子犯莊浪指揮劉爵禦却之丙子革錦衣衛所
及監局寺厰司庫旗校軍士匠役投充新設者凡十四
萬八千餘人丁丑寧津盜起德平知縣龔諒死之九月
乙卯袁宗臯卒庚午葬毅皇帝於康陵冬十月己卯朔
追尊父興獻王為興獻帝祖母憲宗貴妃邵氏為皇太
后母妃為興獻后壬午興獻后至自安陸十一月庚戌
振江西災丁巳錄平宸濠功封王守仁新建伯甲戌乾
清宫成罷廣西貢香諭各鎮巡守備官凡額外之征悉
罷之
嘉靖元年春正月癸丑享太廟己未大祀天地於南郊
清寧宫後殿災命稱孝宗皇考慈夀皇太后聖母興獻
帝后為本生父母己巳甘州兵亂殺巡撫都御史許銘
二月己卯耕耤田三月辛亥佛特衛獻生豹却之甲寅
釋奠於先師孔子丁巳上慈夀皇太后尊號曰昭聖慈
夀皇太后武宗皇后曰莊肅皇后戊午上皇太后尊號
曰夀安皇太后興獻后曰興國太后夏四月壬辰命各
邊巡按御史三年一閱軍馬器械秋七月己酉以南畿
浙江江西湖廣四川旱詔撫按官講求荒政九月辛未
立皇后陳氏冬十月辛卯振南畿湖廣江西廣西災免
税糧有差壬辰以災傷勅羣臣修省十一月庚申夀安
皇太后崩十二月戊寅振陜西被寇及山東礦賊流劫
者是年琉球入貢
二年春正月乙卯大祀天地於南郊丁卯小王子犯沙
河堡總兵官杭雄戰却之二月癸未振遼東饑壬辰總
督軍務右都御史俞諫總兵官魯綱討平河南山東賊
三月乙巳諳達寇大同甲寅武宗神主祔太廟戊午賜
姚淶等進士及第出身有差夏四月壬申以災異敕羣
臣修省癸未以宋朱熹裔孫墅為五經博士癸巳命兩
京三品以上及撫按官舉堪任守令者閏月始修醮宫
中五月庚午小王子犯密雲石塘嶺殺指揮使殷隆六
月癸丑以災傷免嘉靖元年天下税糧之半秋八月辛
酉小王子犯丁字堡都指揮王綱戰死冬十一月丁卯
免南畿被災税糧己丑振河南饑是年賽瑪爾堪吐魯
番天方入貢
三年春正月朔寅朔兩畿河南山東陜西同時地震丁
丑大祀天地於南郊丙戌南京刑部主事桂萼請改稱
孝宗曰皇伯考興獻帝曰皇考興國太后曰聖母下廷
臣議是月朵顔入寇二月丙午楊廷和致仕庚戌南京
地震三月壬申振淮揚饑辛巳振河南饑丙戌以席書
為禮部尚書夏四月己酉上昭聖皇太后尊號曰昭聖
康惠慈夀皇太后庚戌上興國太后尊號曰本生聖母
章聖皇太后癸丑追尊興獻帝為本生皇考恭穆獻皇
帝大赦辛酉編修鄒守益請罷興獻帝稱考立廟下錦
衣衛獄五月乙丑蒋冕致仕修撰吕柟言大禮未正下
錦衣衛獄丁丑遣使迎獻皇帝神主於安陸己卯以吏
部尚書石珤兼文淵閣大學士預機務六月丙午以主
事桂萼張璁為翰林院學士方獻夫為侍講學士辛亥
御史段續陳相請正席書桂萼罪吏部員外郎薛蕙上
為人後解戊午鴻臚少即胡侍言張璁等議禮之失俱
下獄秋七月乙亥更定章聖皇太后尊號去本生之稱
戊寅廷臣伏闕固爭下員外郎馬理等一百三十四人
錦衣衛獄癸未杖馬理等於廷死者十有六人甲申奉
安獻皇帝神主於觀德殿己丑毛紀致仕辛卯杖修撰
楊慎檢討王元正給事中劉濟安磐張漢卿張原御史
王時柯於廷原死慎等戍謫有差是月免南畿河南被
災税糧八月癸巳大同兵變殺巡撫都御史張文錦乙
卯以吏部侍郎賈詠為禮部尚書兼文淵閣大學士預
機務九月丙寅定稱孝宗為皇伯考昭聖皇太后為皇
伯母獻皇帝為皇考章聖皇太后為聖母丙子詔天下
丙戌吐魯番入寇圍肅州命兵部尚書金獻民總制軍
務署都督僉事杭雄充總兵官太監張忠提督軍務禦
之冬十一月己卯命戶部侍郎胡瓚提督宣大軍務都
督魯綱充總兵官討大同叛卒十二月壬子甘凉寇退
召金獻民還戊午起致仕大學士楊一清為兵部尚書
總制陜西三邊軍務是年琉球入貢魯默特貢獅子犀
牛
四年春正月丙寅西海布爾噶犯甘肅總兵官姜奭擊
敗之辛未大祀天地於南郊二月乙卯禁淹獄囚三月
甲戌命修獻皇帝實錄壬午仁夀宫災夏五月甲戌賜
廬州知府龍誥官秩詔天下倣誥備荒振濟法庚辰作
世廟祀獻皇帝八月戊子作仁夀宫是月田州指揮岑
猛叛詔都御史姚鍈討之冬十月丁亥作玉德殿景福
安喜二宫十二月辛丑大禮集議成頒示天下閏月乙
卯朔日有食之乙亥振遼東災是年天方入貢
五年春正月乙未大祀天地於南郊二月甲寅命道士
邵元節為真人庚辰免山西被災税糧壬午振京師饑
三月辛丑賜龔用卿等進士及第出身有差丁未定有
司久任法夏五月庚子楊一清復入閣秋七月庚寅免
四川被災税糧八月丙寅振湖廣饑九月己亥章聖皇
太后有事於世廟冬十月辛亥朔親享如太廟禮壬子
振南畿浙江災免稅糧物料庚午頒御製敬一箴於學
宫是年暹羅入貢
六年春正月癸未命羣臣陳民間利病己丑大祀天地
於南郊二月辛亥小王子犯宣府參將王經戰死癸亥
費宏石珤致仕庚午召謝遷復入閣三月庚辰寇復犯
宣府參將關山戰死甲午以禮部侍郎翟鑾為吏部侍
郎兼翰林學士入閣預機務夏四月己巳免廣西被災
税糧五月丁丑朔日有食之甲申詔起前禮部尚書羅
欽慎為吏部尚書辭不拜丁亥起前南京兵部尚書王
守仁以原官兼左都御史總制兩廣江西湖廣軍務討
田州叛蠻秋八月庚戌以議李福達獄下刑部尚書顔
頤夀左都御史聶賢大理寺卿潘沐等於錦衣衛獄侍
郎桂萼張璁少詹事方獻夫署三法司雜治之總制尚
書王憲擊敗小王子於石舊墩癸亥賈詠致仕庚午振
湖廣水災九月己卯免江西河南山西被災秋糧壬午
頒欽天大獄錄於天下冬十月戊申以兵部侍郎張璁
為禮部尚書兼文淵閣大學士預機務是年魯默特入
貢
七年春正月癸未考覈天下巡撫官丙戌大祀天地於
南郊三月戊寅謝遷致仕癸巳命右都御史伍文定為
兵部尚書提督軍務侍郎梁材督理糧儲討雲南叛蠻
夏四月甲寅甘露降告於郊廟六月辛丑明倫大典成
頒示天下癸卯定議禮諸臣罪追削楊廷和等籍丁卯
雲南蠻平秋七月己卯追尊孝惠皇太后為太皇太后
恭穆獻皇帝為恭睿淵仁寬穆純聖獻皇帝辛巳尊章
聖皇太后為章聖慈仁皇太后戊子詔天下八月壬子
免河南被災税糧九月甲戌王守仁討廣西蠻悉平之
壬午振嘉興湖州災冬十月丁未皇后崩十一月丙午
吐魯番遣使求貢詔許之丙寅立順妃張氏為皇后十
二月丙子小王子犯大同指揮趙源戰死是年琉球入
貢
八年春正月己卯振山西災庚戌大祀天地於南郊二
月癸酉以吏部尚書桂萼兼武英殿大學士預機務丁
丑振襄陽饑甲申旱躬禱於南郊乙酉禱於社稷三月
丙申葬悼靈皇后戊戌振河南饑甲寅賜羅洪先等進
士及第出身有差秋七月甲午以議獄不當下郎中魏
應召等於獄右都御史熊浹削籍八月丙子張璁桂萼
罷壬午始親祭山川著為令九月癸巳召張璁復入閣
癸丑楊一清罷是月免兩畿河南被災税糧振江西湖
廣饑冬十月癸亥朔日有食之己巳除外戚世封著為
令十一月庚子召桂萼復入閣甲辰振浙江災戊申禱
雪己酉雪丁巳親詣郊壇告謝百官表賀是年天方賽
瑪爾堪吐魯番入貢
九年春正月丁酉大祀天地於南郊丙午作先蠶壇於
北郊丁巳振山西饑二月戊辰耕耤田乙亥振京師饑
丁丑禁官民服舍器用踰制三月丁巳皇后親蠶於北
郊夏四月丙戌振延綏饑五月己亥更建四郊六月癸
亥立曲阜孔顔孟三氏學八月壬午免江西被災税糧
九月壬辰罷雲南鎮守中官乙未免南畿被災税糧冬
十一月辛丑更正孔廟祀典定孔子諡號曰至聖先師
孔子己酉祀昊天上帝於南郊禮成大赦是年流球入
貢
十年春正月辛卯祈榖於大祀殿奉太祖太宗配甲午
更定廟祀奉德祖於祧廟乙巳桂萼致仕二月甲戌免
廬鳳淮揚被災秋糧壬申賜張璁名孚敬三月戊申罷
四川分守中官夏四月丁巳皇后親蠶於西苑甲子禘
於太廟五月壬子祀皇地祗於方澤閏六月己丑罷浙
江湖廣福建兩廣及獨石萬全永寧鎮守中官秋七月
癸丑侍郎葉相振陜西饑戊午張孚敬罷辛巳鄭王厚
烷獻白雀薦之宗廟八月辛丑改安陸州曰承天府九
月乙丑西苑宫殿成設成祖位致祭宴羣臣丙寅以禮
部尚書李時兼文淵閣大學士預機務壬申幸西苑御
無逸殿命李時翟鑾進講宴儒臣於豳風亭冬十一月
甲寅祀天於南郊戊辰免陜西被災秋糧丁丑召張孚
敬復入閣十二月戊子御史喻希禮石金因修醮請宥
議禮諸臣罪下錦衣衛獄
十一年春正月辛未祈糓於圜丘始命武定侯郭勛攝
事二月戊戌免湖廣被災税糧三月戊辰賜林大欽等
進士及第出身有差夏四月辛卯續封常遇春李文忠
鄧愈湯和後為侯五月丙子起前吏部尚書方獻夫以
原官兼武英殿大學士預機務六月壬午免畿内被災
秋糧甲申續封劉基後誠意伯秋七月戊辰免南畿被
災夏税八月戊子以星變勅羣臣修省辛丑張孚敬罷
九月丁巳振陜西饑丁卯免廬鳳淮揚滁和徐被災税
糧冬十月甲申編修楊名以災異陳言下獄謫戍是月
免山東被災税糧振山西饑十一月甲寅四川巡撫都
御史宋滄獻白兔羣臣表賀庚申祀天於南郊十二月
乙亥免畿内被災税糧是年琉球哈密吐魯番天方賽
瑪爾堪入貢
十二年春正月丙午河南巡撫都御史吳山獻白鹿羣
臣表賀自後諸瑞異表賀以為常丙辰召張孚敬復入
閣是月免浙江河南被災税糧二月乙酉振雲南饑三
月丙辰釋奠於先師孔子秋八月乙未以皇子生詔赦
天下九月庚戌廣東巢賊亂提督侍郎陶諧討平之冬
十月乙亥大同兵亂殺總兵官李瑾代王奔宣府丙子
下建昌侯張延齡於獄十一月己亥振遼東災癸丑翟
鑾以憂去十二月己卯濟農犯寧夏總兵官王效副總
兵梁震擊敗之是年吐魯番天方入貢
十三年春正月癸卯廢皇后張氏壬子立德妃方氏為
皇后二月己丑總督宣大侍郎張瓚撫定大同亂卒辛
卯代王返國三月壬申振大同被兵者乙酉濟農犯響
水堡參將任傑擊敗之夏四月己酉方獻夫致仕六月
甲子南京太廟災秋八月壬子寇犯花馬池梁震禦却
之冬十一月庚午祀天於南郊是年琉球入貢
十四年春正月壬申罷督理倉場中官丙戌莊肅皇后
崩二月己亥作九廟丁未禁冠服非制三月戊子葬孝
静皇后於康陵己丑遼東軍亂執都御史李經夏四月
甲午張孚敬致仕召費宏復入閣丙申賜韓應龍等進
士及第出身有差丙午廣寧兵亂六月濟農犯大同總
兵官魯綱禦却之秋七月甲申廣寧亂卒平八月乙巳
詔九卿會推巡撫官著為令冬十月戊申費宏卒十一
月乙亥祀天於南郊是年烏斯藏入貢
十五年春二月癸巳振湖廣災三月丙子奉章聖皇太
后如天夀山謁陵免昌平今年税糧三之二賜高年粟
帛癸未謁恭讓章皇后景皇帝陵是日還宫夏四月癸
巳詔建山陵癸卯詣七陵祭告癸丑還宫是月濟農犯
甘涼總兵官姜奭擊敗之秋九月庚午如天夀山丁丑
還宫是秋濟農犯延綏官軍四戰皆敗之冬十月己亥
更定世廟為獻皇帝廟戊申如天夀山壬子還宫十一
月戊午以皇長子生詔赦天下辛巳祀天於南郊十二
月辛卯九廟成閏月癸亥以定廟制加上兩宫皇太后
徽號詔赦天下乙丑以禮部尚書夏言兼武英殿大學
士預機務丙寅享九廟甲戌以道士邵元節為禮部尚
書是年免山西山東被災税糧琉球烏斯藏入貢
十六年春二月壬子安南黎寧遣使告莫登庸之難癸
酉如天夀山三月甲申還宫丙午幸大峪山視夀陵夏
四月癸丑還宫六月癸酉濟農寇宣府指揮趙鏜戰死
秋八月復寇宣府殺參將張國輔冬十一月故昌國公
張鶴齡下獄瘐死是年吐魯番天方賽瑪爾堪入貢
十七年春二月戊辰如天夀山壬申還宫三月壬辰賜
茅瓚等進士及第出身有差辛丑命咸寧侯仇鸞為征
夷副將軍充總兵官兵部尚書毛伯温參贊軍務討安
南莫登庸夏四月庚戌如天夀山甲寅還宫戊午罷安
南師甲子禱雨於郊壇戊辰雨六月寇犯宣府都指揮
周冕戰死丙辰定明堂大饗禮下戸部侍郎唐胄於獄
秋七月辛卯開河南雲南銀礦癸巳慈寧宫成八月甲
辰濟農犯河西總督都御史劉天和禦却之丙辰以禮
部尚書掌詹事府事顧鼎臣兼文淵閣大學士預機務
九月戊寅免畿内被災税糧辛巳上太宗廟號成祖獻
皇帝廟號睿宗遂奉睿宗神主祔太廟躋武宗上辛卯
大享上帝於元極寳殿奉睿宗配乙未如天夀山丁酉
還宫冬十一月辛未朔詣南郊上皇天上帝號還詣太
廟上太祖高皇帝高皇后尊號辛卯祀天於南郊詔赦
天下乙未免江西被災税糧十二月癸卯章聖皇太后
崩壬子如大峪山相視山陵甲寅還宫乙卯李時卒戊
午振寧夏災是年琉球吐魯番入貢
十八年春二月庚子朔立皇子載壡為皇太子封載垕
為裕王載圳景王辛丑詔赦天下起黃綰為禮部尚書
宣諭安南壬寅起翟鑾為兵部尚書兼右都御史充行
邊使丁未祈榖於元極寳殿先賢曾子裔孫質粹為翰
林院世襲五經博士壬子振遼東饑癸丒安南莫方瀛
請降乙卯幸承天太子監國辛酉次真定望於北嶽丁
卯次衛輝行宫大三月己巳渡河祭大河之神辛未次
鈞州望於中嶽甲戌免畿内被災税糧庚辰至承天辛
巳謁獻陵甲申享上帝於龍飛殿奉睿宗配秩於國社
國稷徧羣祀戊子御龍飛殿受賀詔赦天下給復承天
三年免湖廣明年田賦五之二畿内河南三之一夏四
月壬子至自承天壬戌免湖廣被災税糧甲子幸大峪
山丙寅還宫秋閏七月庚申葬獻皇后於顯陵辛酉復
命仇鸞毛伯温征安南九月辛酉如天夀山侍郎王杲
振河南饑冬十月丙寅還宫十一月丙申祀天於南郊
是年日本哈密入貢
十九年春正月丙午召翟鑾復入閣辛亥濟農寇大同
殺指揮周岐三月戊戌詔修仁夀宫夏六月辛巳衛拉
特部長欵塞秋七月癸卯濟農入萬全右衛總兵官白
爵逆戰於宣平敗之壬子又敗之於桑乾河戊午振江
西災八月丁丑太僕卿楊最諫服丹藥予杖死九月濟
農犯固原周尚文敗之於黑水苑延綏總兵官任傑追
擊於鐵柱泉又敗之己酉召仇鸞還冬十月庚申罷礦
場甲子顧鼎臣卒十一月丙辰慈慶宫成是年琉球日
本入貢
二十年春正月免南畿被災税糧二月乙丑顯陵成給
復承天三年丙寅御史楊爵言時政下錦衣衛獄三月
乙巳賜沈坤等進士及第出身有差是春濟農寇蘭州
參將鄭東戰死夏四月己未莫登庸納欵改安南國為
安南都統使司以登庸為都統使辛酉九廟災燬成祖
仁宗主丙子詔行寬恤之政五月戊子採木於湖廣四
川甲寅振遼東饑六月振畿内山西饑秋七月丁酉諳
達阿布該遣使疑塞求貢詔却之是月免河南陜西山
東被災税糧八月辛酉昭聖皇太后崩庚辰夏言罷是
月諳達阿布該濟農分道入寇命總兵官趙卿帥京營
兵都御史翟鵬理軍務禦之九月乙未翊國公郭勛以
罔利虐民下獄死辛亥諳達犯山西入石州冬十月癸
丑振山西被寇者復徭役二年丁卯召夏言復入閣十
一月辛卯葬敬皇后於泰陵丙申免四川被災税糧是
年琉球入貢
二十一年夏四月庚申大高元殿成閏五月戊辰諳達
阿布該遣使欵大同塞巡撫都御史龍大有誘殺之六
月辛卯諳達寇朔州壬寅入雁門關丁未犯太原秋七
月己酉朔日有食之夏言罷己未諳達寇潞安掠沁汾
襄垣長子參將張世忠戰死八月辛巳募兵於直隸山
東河南壬午振山西被兵州縣免田租癸巳以禮部尚
書嚴嵩兼武英殿大學士預機務九月癸亥員外郎劉
魁諫營雷殿予杖下獄冬十月丁酉宫婢楊金英謀
逆伏誅遂磔端妃曹氏寧嬪王氏於市是年免畿内陜
西河南福建被災税糧安南入貢
明史卷十七
