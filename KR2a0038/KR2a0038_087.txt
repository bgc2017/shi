欽定四庫全書
明史卷八十七
大學士張廷玉等奉敕修
志第六十三
河渠五
淮河泇河
衛河漳河
沁河滹沱河
桑乾河膠萊河
淮河出河南平氏胎簪山經桐柏其流始大東至固始
入南畿潁州境東合汝潁諸水經夀州北肥水入焉至
懷遠城東渦水入焉東經鳳陽臨淮濠水入焉又經五
河縣南而納澮沱漴潼諸水勢盛流疾經泗州城南稍
東則汴水入焉過龜山麓益折而北會洪澤阜陵泥墩
萬家諸湖東北至清河南會於大河即古泗口也亦曰
清口是謂黃淮交會之衝淮之南岸漕河流入焉所謂
清江浦口又東經淮安北安東南而達于海永樂七年
決夀州泛中都正統三年溢清河天順四年溢鳳陽皆
隨時修築無鉅害也正德十三年復决漕堤灌泗州泗
州祖陵在焉其地最下初淮自安東雲梯關入海無旁
溢患迨與黃會黃水勢盛奪淮入海之路淮不能與黃
敵往往避而東陳瑄鑿清江浦因築高家堰舊堤以障
之淮揚恃以無恐而鳳泗間數為害嘉靖十四年用總
河都御史劉天和言築堤衛陵而高堰方固淮暢流出
清口鳳泗之患弭隆慶四年總河都御史翁大立復奏
濬淮工竣淮益無事至萬歷三年三月高家堰決高寶
興鹽為巨浸而黃水躡淮且漸逼鳳泗乃命建泗陵護
城石堤二百餘丈泗得石堤稍寧于是總漕侍郎吳桂
芳言河決崔鎮清河路淤黃強淮弱南徒而灌山陽高
寶請急護湖堤帝令熱計其便給事中湯聘尹議請𨗳
淮入江會河從老黃河奔入海淮得乘虚出清口桂芳
以聞議遂寢六年總河都御史潘季馴言高堰淮揚之
門戶而黃淮之關鍵也欲𨗳河以入海必藉淮以刷沙
淮水南決則獨流停滯清口亦堙河必決溢上流水行
平地而邳徐鳳泗皆為巨浸是淮病而黃病黃病而漕
亦病相因之勢也于是築高堰堤起武家墩經大小澗
阜陵湖周橋翟壩長八十里使淮不得東又以淮水北
岸有王簡張福二口洩入黃河水力分清口易淤淺且
黃水多由此倒灌入淮乃築堤捍之使淮無所出黃無
所入全淮畢趨清口會大河入海然淮水雖出清口亦
西滛鳳泗八年雨澇淮薄泗城且至祖陵墀中御史陳
用賓以聞給事中王道成因言黃河未漲淮泗間霖雨
偶集而清口已不容洩宜令河臣疏導堵塞之季馴言
黃淮合流東注甚迅駛泗州岡阜盤旋雨潦不及宣洩
因此漲溢欲疏鑿則下流已深無可疏欲堵塞則上流
不可逆堵乃令季馴相度卒聽之而已十六年季馴復
為總河加泗州護堤數千丈皆用石十九年九月淮水
溢泗州高于城壕因塞水關以防内灌于是城中積水
不洩居民十九渰没侵及祖陵疏洩之議不一季馴謂
當聽其自消會嘔血乞歸言者因請允其去而帝遣給
事中張貞觀往勘會總河尚書舒應龍等詳議以上計
未有所定連數歲淮東決高良澗西灌泗陵帝怒奪應
龍官遣給事中張企程往勘議者多請拆高堰總河尚
書楊一魁與企程不從而力請分黃𨗳淮乃建武家墩
涇河閘洩淮水由永濟河達涇河下射陽湖入海又建
高良澗及周橋減水石閘以洩淮水一由岔河入涇河
一由草子湖寶應湖下子嬰溝俱下廣洋湖入海又挑
高郵茆塘港通卲伯湖開金家灣下芒稻河入江以疏
淮漲而淮水以平其後三閘漸塞崇禎間黃淮漲溢議
者復請開高堰淮揚在朝者公疏力爭議遂寢然是時
建義諸口數決下灌興鹽淮患日棘矣
泇河二源一出費縣南山谷中循沂州西南流一出嶧
縣君山東南與費泇合謂之東西二泇河南會彭河水
從馬家橋東過微山赤山吕孟等湖踰葛墟嶺而南經
侯家灣良城至泇口鎮合蛤鰻連汪諸湖東會沂水從
周湖柳湖接邳州東直河東南達宿邊之黃墩湖駱馬
湖從董陳二溝入黃河引泗合沂濟運道以避黃河之
險其議始于翁大立繼之者傳希摰而成於李化龍曺
時聘隆慶四年九月河決邳州自濟寧至宿遷淤百八
十里總河侍郎翁大立請開泇河以避黃水未決而罷
明年四月河復決邳州命給事中雒遵勘驗工部尚書
朱衡請以開泇口河之說下諸臣熟計帝即命遵會勘
遵言泇口河取道雖捷施工實難葛墟嶺高出河底六
丈餘開鑿僅至二丈硼石中水泉湧出侯家灣良城雖
有河形水中多伏石難鑿縱鑿之湍激不可通漕且蛤
鰻周柳諸湖築堤水中功費無算微山赤山吕孟等湖
難可築堤然須鑿葛墟嶺以洩正派開地浜溝以散餘
波乃可施工請罷其議詔尚書朱衡會總河都御史萬
恭等覆勘衡奏有三難大略如遵指且言漕河己通徐
邳間堤高水深不煩别建置乃罷萬歷三年總河都御
史傳希摰言泇河之議嘗建而中止謂有三難而臣遣
錐手步弓水平畫匠于三難處核勘起自上泉河口開
向東南則起處低窪下流趨高之難可避也南經性義
村東則葛墟嶺高堅之難可避也從陡溝河經郭村西
之平坦則良城侯家灣之伏石可避也至泇口上下河
渠深淺不一湖塘聫絡相因問有砂礓無礙挑穵大較
上起泉河口水所從出也自西北至東南長五百三十
里比之黃河近八十里河渠河塘十居八九源頭活水
脈絡貫通此天之所以資漕也誠能捐十年治河之費
以成泇河則黃河無慮壅決茶城無慮填淤二洪無慮
艱險運艘無慮漂損洋山之支河可無開境山之閘坐
可無建徐吕之洪夫可盡省馬家橋之堤工可中輟今
日不貲之費他日所省抵有餘者也臣以為開泇河便
乃命都給事中侯于趙往會希摰及巡漕御史劉光國
確議以聞于趙勘上泇河事宜自泉河口至大河口五
百三十里内自直河至清河三百餘里無賴于泇事在
可己惟徐吕至直河上下二百餘里河衝蕭碭則涸二
洪衝雎寧則淤邳河宜開以避其害約費百五十餘萬
金惟良城伏石長五百五十丈開鑿之力難以逆料性
義嶺及南禹陵俱限隔河流二處既開則豐沛河決必
至灌入宜先鑿良城石預修豐沛堤防可徐議興功也
部覆如其言而謂開泇非數年不成當以治河為急帝
不悦責于趙阻撓然議亦遂寢二十年總河尚言舒應
龍開韓莊以洩湖水泇河之路始通至二十五年黃河
決黃堌口南徙徐吕而下幾斷流方議開李吉口小淳
橋及鎮口以下建閘引水以通漕而論者謂非永久之
計于是工科給事中楊應文吏科給事中楊廷蘭皆謂
當開泇河工部覆議允行帝命河漕官勘報不果二十
八年御史佴祺復請開泇河工部覆奏云用黃河為漕
利與害参用泇河為漕有利無害但泇河之外由微山
吕孟周柳諸湖伏秋水發虞風波冬春水涸虞淺阻須
上下别鑿漕渠建閘節水從之總河尚書劉東星董其
事以地多沙石工艱未就工科給事中張問達以為言
御史張養志復陳開泇河之說有四一曰開黃泥灣以
通入泇之徑邳州沂河口入泇河門戶也進口六七里
有湖名連二汪其水淺而闊下多淤泥欲挑濬則無岸
可修欲為壩埽則無基可築湖外有黃泥灣離湖不遠
地頗低自沂口至湖北崖約二十餘里于此開一河以
接泇口引湖水灌之運舟可直達泇口矣一曰鑿萬家
莊以接泇河之源萬家莊泇口迤北地也與臺家莊侯
家灣良城諸處皆山岡高阜多砂礓石塊極難為工東
星力鑿成河但河身尚淺水止二三尺宜更鑿四五尺
俾韓莊之水下接泇口則運舟無論大小皆沛然可達
矣一曰濬支河以避微口之險微山湖在韓莊西上下
三十餘里水深丈餘必探淺深立標為嚮導風立帆懸
頃刻可過突遇狂颷未免敗沒今己傍湖開支河四十
餘里上通西柳莊下接韓莊牽挽有路當再疏濬庶無
漂溺之患其一則以萬莊一帶勢高北水南下至此必
速請即其地建閘數座以時蓄洩詔速勘行而東星病
卒御史高舉獻河漕三策復及泇河工部尚書楊一魁
覆言泇河經良城彭河葛墟嶺石礓難鑿故口僅丈六
尺淺亦如之當大加疏鑿其韓莊渠上接微山吕孟宜
多方疏𨗳俾無淤淺順流入馬家橋夏鎮以為運道接
濟之資帝以泇河既有成績命河臣更挑濬三十年工
部尚書姚繼可言泇河之役宜罷乃止不治未幾總河
侍郎李化龍復議開泇河屬之直河以避河險工科給
事中侯慶遠力主其說而以估費太少責期太速請專
任而責成之三十二年正月工部覆化龍疏言開泇有
六善其不疑有三泇河開而運不借河河水有無聽之
善一以二百六十里之泇河避三百二十里之黃河善
二運不借河則我為政得以熟察機宜而治之善三估
費二十萬金開河六百二十里視朱衡新河事半功倍
善四開河必行召募春荒役興麥熟人散富民不擾窮
民得以養善五糧船過洪必約春盡實畏河漲運入泇
河朝暮無妨善六為陵捍患為民禦災無疑者一徐州
向苦洪水泇河既開則徐民之為魚者亦少無疑者二
帝深善之令速鳩工為久遠之計八月化龍報分水河
成糧船由泇者三之二會化龍丁艱去總河侍郎曺時
聘代上言頌化龍功然是時𨗳河濬泇雨工並興役未
能竟而黃河數溢壊漕渠給事中宋一韓遂詆化龍開
泇之誤化龍憤上章自辨時聘亦力言泇可賴因畫善
後六事以聞部覆皆從其議且言泇開於梗漕之日固
不可因泇而廢黃漕利于泇成之後亦不可因黃而廢
泇兩利俱存庶幾緩急可賴因請築郗山堤荆頓莊嘴
平大泛口湍溜濬猫兒窩等處之淺建鉅梁吳衝閘增
三市徐塘壩以終泇河未就之功詔如議越數年泇工
未竟督漕者復舍泇由黃舟有覆者遷徙黃泇間運期
久踰限三十八年御史蘇惟霖疏陳黃泇利害請專力
於泇略言黃河自清河經桃源北達直河口長二百四
十里此在泇下流水平身廣運舟日行僅十里然無他
道故必用之自直河口而上歴邳徐達鎮口長二百八
十餘里是謂黃河又百二十里方抵夏鎮其東自猫窩
泇溝達夏鎮止二百六十餘里是謂泇河東西相對舍
此則彼黃河三四月問淺與泇同五月初其流洶湧自
天而下一步難行由其水挾沙而來河口日高至七月
初則淺涸十倍統而計之無一時可由者溺入損舟其
害甚劇泇河計日可達終鮮風波但得實心任事之臣
不三五年缺略悉補數百年之利也工科給事中何士
晉亦言運道最險無如黃河先年水出昭陽湖夏鎮以
南運道衝阻開泇之議始決避淺澀急溜二洪之險聚
諸泉水以時啟閉通行無滯者六年乃今忽欲舍泇由
黃致倉皇損壊糧艘或改由大浮橋河道淤塞復還由
泇以故運抵灣遲汲汲有守凍之慮由黃之害略可見
矣顧泇工未竟闊狹深淺不齊宜拓廣濬深與會通河
相等重運空回往來不相礙迴旋不相避水常充盛舟
無留行歲捐水衡數萬金督以廉能之吏三年可竣工
然後循駱馬湖北岸東達宿遷大興畚鍤盡避黃河之
險則泇河之事訖矣或謂泉脈細微太闊太深水不能
有不知泇源遠自蒙沂近挾徐塘許池文武諸泉河夫
率視濟寧泉河略相等吕公堂口既塞則山東諸水總
合全收加以閘壩堤防何憂不足或請直抵宿遷此功
迂而難竟是在任用得入綜理有法耳疏入不報明年
部覆總河都御史劉士忠泇黃便宜疏言泇渠春夏間
沂武京河山水衡發沙淤潰決歲終當如南旺例修治
顧别無置水之地勢不得不塞泇河壩令水復歸黃流
故每年三月初則開泇河壩令糧艘及官民船由直河
進至九月内則開召公壩入黃河以便空回及官民船
往來至次年二月中塞之半年由泇半年由黃此兩利
之道也因請增驛設官又覆惟霖疏言直隸猫窩淺為
河下流河廣沙淤不可以閘最為泇患宜西開一月河
以通沂口凡水挾沙來沙性直走有月河以分之則聚
於洄伏之處撈刷較易而泇患少減矣俱報可其後泇
河遂為永利但需補葺而已然泇勢狹窄冬春糧艘回
空仍由黃河焉四十八年巡漕御史毛一鷺言泇河屬
夏鎮者有閘九座属中河者止藉草壩分司官議于直
口等處建閘請舉行之詔從其議崇禎四年總漕尚書
楊一鵬濬泇河九年總河侍郎周鼎奏重濬泇河成久
之鼎坐決河防遠戍給事中沈允培訟其修泇利運之
功得減論
衛河源出河南輝縣蘇門山百門泉經新鄉汲縣而東
至幾南濬縣境淇水入焉謂之白溝亦曰宿胥瀆宋元
時名曰御河由内黃東出至山東館陶西漳水合焉東
北至臨清與會通河合北歴德滄諸州至青縣南合滹
沱河北達天津會白河入海所謂衛漕也其河流濁勢
盛運道得之始無淺澀虞然自德州下漸與海近卑窄
易衝潰初永樂元年瀋陽軍士唐順言衛河抵直沽入
海南距黃河陸路纔五十里若開衞河而距黃河百步
置倉厫受南運糧餉至衞河交運公私兩便乃命廷臣
議未行其冬命都督僉事陳俊運淮安儀真倉糧百五
十餘萬石赴陽武由衛河轉輸北京五年自臨清抵渡
口驛決堤七處發卒塞之後宋禮開會通河衛河與之
合時方數決堤岸遂命禮并治之禮言衛輝至直沽河
岸多低薄若不䆒源析流但務堤築恐復潰決勞費益
甚會通河抵魏家灣與土河連其處可穿二小築以洩
于土河雖遇水漲下流衞河自無横溢患德州城西北
亦可穿一小渠蓋自衛河岸東北至舊黃河十有二里
而中間五里故有溝渠宜開道士里洩水入舊黃河至
海豐大沽河入海詔從之英宗初永平縣丞李祐請閉
漳河以防患疏衛河以通舟從之正統四年築青縣衛
河堤岸十三年從御史林廷舉請引漳入衛十四年黃
河決臨清四閘御史錢清請濬其南極圈灣河以達衛
從之景泰四年運艘阻張秋之決河南參議豐慶請自
衛輝胙城洎于沙門陸輓三十里入衛舟運抵京師命
漕運都督徐恭覆報如其策山東僉事江良材嘗言通
河于衛有三便古黃河自孟津至懷慶東北入海今衛
河自汲縣至臨清天津入海則猶古黃河道也便一三
代前黃河東北入海宇宙全氣所鍾河南徙氣遂遷轉
今于河隂原武懷孟間𨗳河入衛以達天津不獨徐沛
患息而京師形勝百倍便二元漕舟至封邱陸運抵淇
門入衛今𨗳河注衛冬春水平漕舟至河隂順流達衛
夏秋水迅仍從徐沛達臨清以北抵京師且修其溝洫
擇良有司任之可以備旱澇捍戎馬益起直隸河南富
強之勢便三詹事霍韜大然其畫具奏以聞不行萬歷
十六年總督河漕楊一魁議引沁水入衛命給事中常
居敬勘酌可否居敬言衛小沁大衛清沁濁恐利少害
多乃止泰昌元年十二月總河侍郎王佐言衛河流塞
惟挽漳引沁闢丹三策挽漳難而引沁多患丹水則雖
勢與沁同而丹口既闢自修武而下皆成安流建閘築
堰可垂水利制可亦未能行也崇禎十三年總河侍郎
張國維言衛河合漳沁淇洹諸水北流抵臨清會閘河
以濟運自漳河他徙衛流遂弱挽漳引沁之議建而未
行宜𨗳輝縣泉源且酌引漳沁闢丹水疏通滏洹淇三
水之利害得失命河南撫按勘議以聞不果行
漳河出山西長子曰濁漳樂平曰清漳俱東經河南臨
漳縣由畿南真定河間趨天津入海其分流至山東館
陶西南五十里與衛河合洪武十七年河決臨漳勅守
臣防護復諭工部凡堤塘堰壩可禦水患者皆預修治
有司以黃沁漳衛沙五河所決堤岸丈尺具圖計工以
聞詔以軍民兼築之永樂七年決固安縣賀家口九年
決西南張固村河口與滏陽河合流下田不可耕臨漳
主簿趙永中乞令災戶于漳河旁墾高阜荒地從之是
年築沁州及大名等府決堤十三年漳滏並溢漂沒磁
州田稼二十二年溢廣崇洪熙元年漳滏並溢決臨漳
三塚村等堤岸二十四處發軍民修築宣德八年復築
三塜村堤口正統元年漳滏並溢壊臨漳杜村西南堤
三年漳決廣平順德四年又決彰德皆命修築十三年
御史林廷舉言漳河自沁州發源七十餘溝會而為一
至肥鄉堤岸逼隘水勢激湍故為民患元時分支流入
衛河以殺其勢永樂間堙塞舊跡尚存去廣平大留村
十八里宜發丁夫鑿通置閘遏水轉入之而疏廣肥鄉
水道則漳河水減免居民患而衛河水增便漕從之漳
水遂通于衛正德元年濬滏陽河河舊在任縣新店村
東北源出磁州經永平曲周平鄉至穆家口會百泉等
河北流永樂間漳河决而與合二水每並為患至景泰
間又合漳衝曲周諸縣沿河之地皆築堤備之成化間
舊河淤衝新店西南為新河合沙洺等河入穆家口亦
築堤備之英宗時漳已通衛弘治初益徙入御河遂棄
滏堤不理其後漳水復入新河兩岸地皆沒任縣民高
晹等以為言下巡撫官勘奏言穆家口乃衆河之委當
從此先而併濬新舊河令分流漳鑿決堤以漸向築從
之自此漳滏滙流而入衛之道漸堙矣萬歷二十八年
給事中王德完言漳河決小屯東經魏縣元城抵館陶
入衛為一變其害小決高家口析二流于臨漳之南北
俱至成安東吕彪河合流經廣平肥鄉永年至曲周入
滏水同流至青縣口方入漕河為再變其害大滏水不
勝漳而令納漳則狹小不能束巨浪病溢而患在民衛
水昔仰漳而令舍漳則細緩不能捲沙泥病涸而患在
運塞高家河口導入小屯河費少利多為上策仍迴龍
鎮至小灘入衛費鉅害少為中策築吕彪河口固堤漳
水運道不資利地方不罹害為中策命河漕督臣集議
行之直隸巡按佴祺亦請引漳河並下督臣急引漳會
衛以圖永濟不果行
沁河出山西沁源縣綿山東谷穿太行山東南流三十
里入河南境遶河内縣東北又南東至武陟縣與黃河
會而東注達徐州以濟漕其支流自武陟紅荆口經衛
輝入衛河元郭守敬言沁餘水引至武陟北流合御河
灌田此沁入衛之故跡也明初黃河自滎澤趨陳潁徑
入于淮不與沁合乃鑿渠引之令河仍入沁久之沁水
盡入黃河而八衛之故道堙矣武陟者沁黃交會處也
永樂間再決再築宣德九年沁水決馬曲灣經獲嘉至
新鄉水深成河城北又滙為澤築堤以防猶不能遏新
鄉知縣許宣請堅築決口俾由故道遣官相度從之沁
水稍定而其支流復入于衛正統三四年間武陟沁堤
復再決再築十三年黃河決滎澤背沁而去乃從武陟
東寶家灣開渠三十里引河入沁以達淮自後沁河益
大合而沁之入衛者漸淤景泰三年僉事劉清言自沁
決馬曲灣入衛沁黃衛三水相通轉輸頗利今決口已
塞衛河膠淺運舟悉從黃河嘗遇險阻宜遣官濬沁資
衛軍民運船視遠近之便而轉輸之詔下巡撫集議明
年清復言東南漕舟水淺弗能進請自滎澤入沁河濬
岡頭百二十里以通衛河且張秋之決由沁合黃勢遂
奔急若引沁入衛則張秋無患行人王晏亦言開岡頭
置閘分沁水使南入黃北達衛遇漲則閉閘漕可永無
患並下督漕御史王竑等覈實以聞明年都給事中何
陞言沁河有漏港己成河臨清屯聚膠淺之舟宜使從
此入黃度三旬可達淮詔竑及都御史徐有貞閱之既
而罷引沁河議初王晏請漕沁有司多言弗利晏固争
吏部尚書王直請遣官行河命侍郎趙榮同晏往榮亦
言不利議乃寢天順八年都察院都事金景輝復請濬
陳橋集古河分引沁水北通長垣曹州鉅野以達漕河
詔按實以聞未能行也弘治二年夏黃河沙埽頭五處
入沁河其冬又決祥符翟家口合沁河出丁家道口十
一年員外郎謝緝以黃河南決恐牽沁水南流徐吕二
洪必涸請遏黃河堤沁水使俱入徐州方下所司勘議
明年漕運總兵官郭鋐上副使張鼐引沁河議請于武
陟木欒店鑿渠抵荆隆口分沁水入賈魯河由丁家道
口以下徐淮倘河或南徙即引沁水入濟以濟二洪之
運帝即令鼐理之而曺縣知縣鄒魯又駁鼐議謂引沁
必塞沁入河之口沁水無歸必漫田廬若俟下流既通
而始塞之水勢擣虚千里不折其患更大甚于黃陵且
起木欒店至飛雲橋地以千里計用夫百萬積功十年
未能必其成也兖州知府龔弘主其說因上言鼐見河
勢南行故建此議但今秋水逆流東北亟宜濬築乃從
河臣撫臣議修丁家口上下堤岸而鼐議卒罷至萬歷
十五年沁水決武陟東岸蓮花池金屹&KR2565;新鄉獲嘉盡
渰沒廷議築堤障之都御史楊一魁言黃河從沁入衛
此故道也自河徙而沁與俱南衛水每涸宜引沁入衛
不使助河為虐部覆言沁入黃衛入漕其来已久頃沁
水決木欒蓮花口而東一魁因建此議而科臣常居敬
往勘言衛輝府治卑于河恐有衝激且沁水多沙入漕
反為患不如堅築決口廣闢河身乃罷其議三十三年
茶陵知州范守己復言嘉靖六年河決豐沛胡世寧言
沁水自紅荆口分流入衛近年始塞宜擇武陟陽武地
開一河北達衛水以備徐沛之塞會盛應期主開新渠
議遂不行近者十年前河沙淤塞沁口沁水不得入河
自木欒店東決岸奔流入衛則世寧紅荆口之說信矣
彼時守土諸臣塞其決口築以堅堤仍𨗳沁水入河而
堤外河形直抵衛滸至今存也請建石閘于堤分引一
支由所決河道東流入衛漕舟自邳遡河而上因沁入
衛東達臨清則會通河可廢帝命總河及撫按勘議不
行
滹沱河出山西繁峙秦戲山循太行掠晉冀逶迤而東
至武邑合漳東北至青縣岔河口入衛下直沽或云九
河中所稱徒駭是也明初故道由藳城晉州抵寧晉入
衛其後遷徙不一河身不甚深而水勢洪大左右旁近
地大率平漫夏秋雨潦挾衆流而潰往往成巨浸水落
則因其淺淤以為功修堤濬流隨時補救不能大治也
洪武間一濬建文永樂間修武強真定決岸者三至洪
熙元年夏霪雨河水大漲晉定深三州藳城無極饒陽
新樂寧晉五縣低田盡沒而滹沱遂久淤矣宣德六年
山水復暴泛衝壊堤岸發軍民濬之正統元年溢獻縣
決大郭黿窩口堤四年溢饒陽決醜女堤及獻縣郭家
口堤渰深州田百餘里皆命有司修築十一年復疏晉
州故道成化七年巡撫都御史楊璿言壩州固安東安
大城香河寶坻新安任邱河間肅寧饒陽諸州縣屢被
水患由地勢平衍水易瀦積而唐滹沱白溝三河上源
堤岸率皆低薄遇雨輒潰官吏東西決放以隣為壑宜
求故跡隨宜濬之帝即命璿董其事水患稍寧至十八
年衛漳滹沱並溢潰漕河岸自清平抵天津決口八十
六因循者久之弘治二年修真定縣白馬口及近城堤
三千九百餘丈五年又築護城瑅二道後復比年大水
真定城内外俱浸改挑新河水患始息嘉靖元年築束
鹿城西決口修晉州紫城口堤未幾復連歲被水十年
冬巡按御史傳漢臣言滹沱流經大名故所築二堤衝
敗宜修復如舊乃命撫按官會議其明年敕太僕鄉何
梀往治之棟言河發渾源州會諸山之水東趨真定由
晉州紫城口之南入寧晉泊會衛河入海此故道也晉
州西高南下因衝紫城東溢而束鹿深州諸處遂為巨
浸今宜起藳城張村至晉州故堤築十八里高三丈廣
十之植椿榆諸樹乃濬河身三十餘里𨗳之南行使歸
故道則順天真保諸郡水患俱平矣又用郎中徐元祉
言于真定濬滹沱河以保城池又導東鹿武強河間獻
縣諸水循滹沱以出皆從之自後數十年水頗戢無大
害萬歷九年給事中顧問言臣令任邱見滹沱水漲漂
沒民田不可勝紀請饒陽河間以下水占之地悉捐
為河而募夫深濬河身堅築堤岸以圖永久命下撫按
官勘議增築雄縣横堤八里任邱束堤二十里
桑乾河盧溝上源也發源太原之天池㐲流至朔州馬
邑雷山之陽有金龍池者渾泉溢出是為桑乾東下大
同古定橋抵宣府保安州雁門應州雲中諸水皆會穿
西山入宛平界東南至看丹口分為二其一東由通州
高麗莊入白河其一南流霸州合易水南至天津丁字
沽入漕河曰盧溝河亦曰渾河河初過懷來束兩山間
不得肆至都城西四十里石景山之東地平土疏衝激
震盪遷徙弗常元史名盧溝曰小黃河以其流濁也上
流在西山後者盈涸無定不為害嘉靖三十三年御史
宋儀望嘗請疏鑿以漕宣大糧三十九年都御史李文
進以大同缺邊儲亦請開桑乾河以通運道自古定橋
至盧溝橋務里村水運五節七百餘里陸運二節八十
八里春秋二運可得米二萬五千餘石且造淺船由盧
溝達天津而建倉務里村青白口八處以備撥運皆不
能行下流在西山前者泛溢害稼畿封病之隄防急焉
洪武十六年濬桑乾河自固安至高家莊八十里霸州
西支河二十里南支河三十五里永樂七年決固安賀
家口十年壊盧溝橋及堤岸沒官田民廬溺死人畜洪
熙元年決東狼窩口宣德三年潰盧溝堤皆發卒治之
六年順天府尹李庸言永樂中渾河決新城高從周口
遂致淤塞霸州桑圓里上下每年水溺無所洩漫湧倒
流北灌海子凹牛欄佃請亟修集從之七年侍郎王佐
言通州至河西務河道淺狹張家灣西舊有渾河請疏
濬帝以役重止之九年決東狼窩口命都督鄭銘往築
正統元年復命侍郎李庸修築竝及盧溝橋小屯厰潰
岸明年工竣越三年白溝渾河二水俱溢決保定縣安
州堤五十餘處復命庸治之築龍王廟南石堤七年築
渾河口八年築固安決口成化七年霸州知州蔣愷言
城北草橋界河上接渾河下至小直沽注于海永樂間
渾河改流西南經固安新城雄縣抵州屢決為害近決
孫家口東流入海又東抵三角淀小直沽乃其故道請
因其自然之勢修築堤岸詔順天府官相度行之十九
年命侍郎杜謙督理盧溝河堤岸弘治二年決楊木厰
堤命新寧伯譚祐侍郎陳政内官李興等督官軍二萬
人築之正德元年築狼窩決口久之下流支渠盡淤嘉
靖十年從郎中陸時雍言發卒濬導三十四年修柳林
至草橋大河四十一年命尚書雷禮修盧溝河岸禮言
盧溝東南有大河從麗莊園入直沽下海沙澱十餘里
稍東岔河從固安抵直沽勢高今當先濬大河令水歸
故道然後築長堤以固之決口地下水急人力難驟施
西岸故堤綿亘八百丈遺址可按宜併築詔從其請明
年訖工東西岸石堤凡九百六十丈萬歷十五年九月
神宗幸石景山臨觀渾河召輔臣申時行至幄次諭曰
朕每聞黃河衝決為患不常欲觀渾河以知水勢今見
河流洶湧如此知黃河經理倍難宜飭所司加慎勿以
勞民傷財為故事至選用務得人吏工二部宜明喻朕
意心
膠萊河在山東平度州東南膠州東北源出高密縣分
南北流南流自膠州濟灣口入海北流經平度州至掖
縣海倉口入海議海運者所必講也元至元十七年菜
人姚演獻議開新河鑿池三百餘里起膠西縣東陳村
海口西北達膠河出海倉口請之膠萊新河尋以勞費
難成而罷明正統六年昌邑民王坦上言漕河水淺軍
卒窮年不休往者江南常海運自太倉抵膠州州有河
故道接掖縣宜濬通之由掖浮海扺直沽可避東北海
險數千里較漕河為近部覆寢其議嘉靖十一年御史
方遠宜等復議開新河以馬家墩數里皆石岡議復寢
十七年山東巡撫胡纘宗言元時新河石座舊跡猶往
惟馬壕未通已募夫鑿治請復濬淤道三十餘里命從
其議至十九年副使王獻言勞山之西有薛島陳島石
砑林立横伏海中最險元人避之故放洋走成山正東
踰登抵萊然後出直沽考膠萊地圖薛島西有山曰小
竺兩峯夾峙中有石岡曰馬壕其麓南北皆接海崖而
北即林灣又稍北即新河又西北即萊州海倉由麻灣
抵海倉纔三百三十里由淮安踰馬壕抵直沽纔一千
五百里可免遶海之險元人嘗鑿此道遇石而止今鑿
馬壕以趨麻灣濬新河以出海倉誠便獻乃于舊所鑿
地迤西七丈許鑿之其初土石相半下則皆石又下石
頑如鐵焚以烈火用水沃之石爛化為燼海波流滙麻
灣以通長十有四里廣六丈有竒深半之由是江淮之
舟逵于膠萊踰年復濬新河水泉旁溢其勢深闊設九
閘置浮梁建官署以守而中間分水嶺難通者三十餘
里時總河王以旂議復海運請先開平度新河帝謂妄
議生擾而獻亦適遷去于是工未就而罷三十一年給
事中李用敬言膠萊新河在海運舊道西王獻鑿馬家
壕𨗳張魯白現諸河水益之今淮舟直抵麻灣即新河
南口也從海倉直抵天津即新河北口也南北三百餘
里潮水深入中有九穴湖大沽河皆可引濟其當疏濬
者百餘里耳宜急開通給事中賀涇御史何廷鈺亦以
為請詔廷鈺會山東撫按官行視既而以估費浩繁報
罷隆慶五年給事中李貴和復請開濬詔遣給事中胡
檟會山東撫按官議檟言獻所鑿渠流沙善崩所引白
河細流不足灌注他若現河小膠河張魯河九穴都泊
皆潢汙不深廣膠河雖有微源地勢東下不能北引諸
水皆不足資上源則水泉枯涸無可仰給下流則浮沙
易潰不能持久擾費無益巡撫梁夢龍亦言獻悞執元
人廢渠為海運故道不知渠身太長春夏泉涸無所引
注秋冬暴漲無可洩蓄南北海沙易塞舟行滯而不通
乃復報罷萬歷三年南京工部尚書劉應節侍郎徐栻
復議海運言難海運者以放洋之險覆溺之患今欲去
此二患惟自膠州以北楊家圈以南濬地百里無高山
長坂之隔楊家圈北悉通海潮矣綜而計之開創者什
五通濬者什三量濬者什二以錐探之上下皆無石可
開無疑乃命栻任其事應節議主通海而栻往相度則
膠州旁地高峻不能通潮惟引泉源可成河然其道二
百五十餘里鑿山引水等堤建閘估費百萬詔切責栻
謂其以難詞沮成事會給事中光懋疏論之且請令應
節往勘應節至謂南北海口水俱深闊舟可秉潮徐悉
其便以聞山東巡撫李世達上言南海麻灣以北應節
謂沙積難除徙古路溝十三里以避之又慮南接鴨綠
港東連龍家屯沙積甚高渠口一閘沙隨潮入故復有
建閘障沙之議臣以為閘閉則潮安從入閘啟則沙又
安從障也北海倉口以南至新河閘大率沙淤潮淺應
節挑東岸一里僅去沙二尺大潮一來沙壅如故故復
有築堤約水障沙之議臣以為障兩岸之沙則可耳若
潮自中流衝激安能障也分水嶺高峻一工止二十丈
而費千五百金下多碙&KR0008;石掣水甚難故復有改挑王
家邱之議臣以為吳家口至亭口高峻者共五十里大
槩多&KR1697;&KR0008;石費當若何而舍此則又無河可行也夫潮
信有常大潮稍遠亦止及陳村閘楊家圈不能更進況
月止二潮乎此潮水之難恃也河道紆曲二百里張魯
白膠三水微細都泊行潦業己乾涸設遇亢旱何泉可
引引泉亦難恃也元人開濬此河史臣謂其勞費不貲
終無成功足為前鑒巡按御史商為正亦言挑分水嶺
下方廣千丈用夫千名纔下數尺為碙&KR0008;石又下皆沙
又下盡黑沙又下水泉湧出甫挑即淤止深丈二尺必
欲通海行舟更須挑深一丈雖二百餘萬未足了此給
事中王道成亦論其失工部尚書郭朝賓復請停罷遂
召應節栻還京罷其役嗣是中書程守訓御史高舉顔
思忠尚書楊一魁相繼議及之皆不果行崇禎十四年
山東巡撫曾櫻戶部主事邢國璽復申王獻劉應節之
說給内帑十萬金工未舉櫻去官十六年夏尚書倪元
璐請截漕糧由膠萊河轉餉自膠河口用小船抵分水
嶺車盤嶺眷四十里達于萊河復用小船出海可無島
嶕漂損之患山東副總兵黃元恩獻議略同皆未及行
明史卷八十七
