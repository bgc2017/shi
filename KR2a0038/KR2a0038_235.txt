欽定四庫全書
明史卷一百七十六
大學士張廷玉等奉敕修
列傳六十四
李賢吕原(子㦂)
岳正彭時
商輅劉定之
李賢字原德鄧人舉鄉試第一宣德八年成進士奉命
察蝗災于河津授驗封主事少師楊士竒欲一見賢竟
不往正統初言塞外降人居京師者盈萬指揮使月俸
三十五石實支僅一石降人反實支十七石五斗是一
降人當京官十七員半矣宜漸出之外省冗費且消患
未萌帝不能用時詔文武臣誥敕非九年不給賢言限
以九年或官不能滿秩或親老不待不得者十八九無
以勸臣下請仍三年便從之遷考功郎中改文選扈從
北征師覆脱還景泰三年二月上正本十策曰勤聖學
顧箴警戒嗜慾絶玩好慎舉措崇節儉畏天變勉貴近
振士風結民心帝善之命翰林寫置左右偹省覧尋又
陳車戰火器之利帝頗采納是冬擢兵部右侍郎轉戶
部額森數貢馬賢謂輦金帛以強寇自弊非策因陳邊
備廢弛状于謙請下其章厲將士轉吏部採古二十二
君行事可法者曰鑑古錄上之英宗復位命兼翰林學
士入直文淵閣與徐有貞同預機務未幾進尚書賢氣
度端凝奏對皆中机宜帝深眷之山東飢𤼵帑振不足
召有貞及賢議有貞謂頒振多中飽賢曰慮中飽而不
貸坐視民死是因噎廢食也遂命增銀石亨曹吉祥與
有貞争權並忌賢諸御史論亨吉祥亨吉祥疑出有貞
賢意訴之帝下二人獄會有風雷變得釋謫賢福建參
政未行王翺奏賢可大用遂留為吏部左侍郎踰月復
尚書直内閣如故亨知帝嚮賢怒然無可如何乃佯與
交懽賢亦深自匿非宣召不入而帝益親賢顧問無虚
日保喇近塞獵亨言傳國璽在彼可掩而取帝色動賢
言釁不可啟璽不足寳事遂寝亨益惡賢時帝亦厭亨
吉祥驕横屏人語賢曰此輩干政四方奏事者先至其
門為之奈何賢曰陛下惟獨斷則趨附自息帝曰向嘗
不用其言乃怫然見辭色賢曰願制之以漸當亨吉祥
用事賢顧忌不敢盡言然每從容論對所以裁抑之者
甚至及亨得罪帝復問賢奪門事賢曰迎駕則可奪門
豈可示後天位乃陛下固有奪即非順且爾時幸而成
功萬一事機先露亨等不足惜不審置陛下何地帝悟
曰然賢曰若郕王果不起羣臣表請陛下復位安用擾
攘為此輩又安所得邀陞賞招權納賄安自起老成耆
舊依然在職何至有殺戮降黜之事致干天象易曰開
國承家小人勿用正謂此也帝曰然詔自今章奏勿用
奪門字并議革冒功者四千餘人至成化初諸被革者
愬請復以賢言并奪太平侯張瑾興濟伯楊宗爵時論
益大快之帝既任賢所言皆見聽于謙嘗分遣降人南
征陳汝言希宦官指盡召之還賢力言不可帝曰吾亦
悔之今已就道後當聽其願去者帝憂軍官支俸多歲
入不給賢請汰老弱於外則費省而人不覺帝深納焉
時歲有邊警天下大水江南北尤甚賢外籌邊計内請
寬百姓罷一切徵求帝用其言四方得蘇息七年二月
空中有聲帝欲禳之命賢撰青詞賢言君不恤民天下
怨叛厥有鼓妖因請行寬恤之政又請罷江南織造清
錦衣獄止邊臣貢獻停内外採買帝難之賢執争數四
同列皆懼賢退曰大臣當知無不言可卷舌偷位耶終
天順之世賢為首輔吕原彭時佐之然賢委任最專初
御史劉濬劾柳溥敗軍罪觸帝怒賢言御史耳目官不
宜譴石亨譛賢曲護帝寖疎賢尋悟待之如初每獨對
良久方出遇事必召問可否或遣中官就問賢務持大
體尤以惜人才開言路為急所薦引年富軒輗耿九疇
王竑李秉程信姚䕫崔恭李紹等皆為名臣時勸帝延
見大臣有所薦必先與吏兵二部論定之及入對帝訪
文臣請問王翺武臣請問馬昂兩人相左右故言無不
行而人不病其專惟羣小與為難曹欽之反也擊賢東
朝房執將殺之逼草奏釋已罪賴王翺救乃免賢密疏
請禽賊黨時方擾攘不知賢所在得疏帝大喜裹傷入
見勞慰之特加太子太保賢因言賊既誅急宜詔天下
停不急務而求直言以通閉塞帝從之門達方用事錦
衣官校恣横為劇患賢累請禁止帝召達誡諭之達怙
寵益驕賢乘間復具陳達罪帝復召戒達達銜刺骨因
袁彬獄陷賢賢幾不免語載達傳帝不豫卧文華殿會
有間東宫于帝者帝頗惑之密告賢賢頓首伏地曰此
大事願陛下三思帝曰然則必傳位太子乎賢又頓首
曰宗社幸甚帝起立召太子至賢扶太子令謝太子謝
抱帝足泣帝亦泣讒乃不行憲宗即位進少保華盖殿
大學士知經筵事是年春日黯無光賢偕同官上言日
君象君德明則日光盛惟陛下敬以修身正以御下剛
以斷事明以察微持之不怠則天變自弭和氣自至翌
日又言天時未和由隂氣太盛自宣德至天順間選宫
人太多澣衣局没官婦女愁怨尤甚宜放還其家帝從
之中外欣悦五月大雨雹大風飄瓦拔郊壇樹賢言天
威可畏陛下當凛然加省無狎左右近幸崇信老成共
圖國是有司請造鹵簿賢言内庫尚有未經御者今恩
詔甫頒方節財用奈何復為此帝即日寝之每遇災變
必與同官極陳無隠而于帝初政申誡尤切門達既竄
其黨多投匿名書搆賢賢乞罷有詔慰留吴后廢言官
請誅牛玉語侵賢又有造蜚語搆言者帝令衛士宿賢
家護出入成化二年三月遭父喪詔起復三辭不許遣
中官護行營葬還至京又辭遣使宣意遂視事其年冬
卒年五十九帝震悼贈太師諡文達賢自以受知人主
所言無不盡景帝崩將以汪后殉葬用賢言而止惠帝
少子幽禁已六十年英宗憐欲赦之以問賢賢頓首曰
此堯舜用心也天地祖宗實式憑之帝意乃決帝嘗祭
山川壇以夜出未便欲遣官代祀賢引祖訓争之卒成
禮而還嘗言内帑餘財不以䘏荒濟軍則人主必生侈
心而移之于土木禱祠聲色之用前後頻請發帑振貸
䘏邊不可勝計故事方面官敕三品京官保舉賢患其
營競令吏部每缺舉二人請帝簡用並推之例始此自
三楊以來得君無如賢然自郎署結知景帝超擢侍
郎而所著書顧謂景帝為荒淫其抑葉盛擠岳正不救
羅倫尤為世所惜云
吕原字逢源秀水人父嗣芳萬泉教諭兄本景州訓導
嗣芳老就養景州與本相繼卒貧不能歸葬厝于景原
時至殯所慟哭久之奉母歸家益貧知府黃懋竒原文
補諸生遣入學舉鄉試第一正統七年進士及第授編
修十二年與侍講裴綸等十人同選入東閣肄業直經
筵景泰初進侍講與同官倪謙授小内侍書于文華殿
東廡帝至命謙講國風原講堯典皆稱旨問何官並以
中允兼侍講對帝曰品同耳何相兼為進二人侍講學
士兼中允尋進左春坊大學士天順初改通政司右參
議兼侍講徐有貞李賢下獄之明日命入内閣預機務
石亨曹吉祥用事貴倨獨敬原原朝會衣青袍亨笑曰
行為先生易之原不答尋與岳正列亨吉祥罪状疏留
中二人怒摘敕諭中語謂閣臣謗訕帝大怒坐便殿召
對厲聲曰正大膽敢爾原素恭謹阿正何也正罷去原
得留李賢既復官入閣柄政未幾原佐之彭時亦入三
人同心贊理賢通達遇事立斷原濟以持重庶政稱理
其年冬進翰林院學士六年遭母喪水漿不入口三日
詔葬畢即起視事原乞終制不允乃之景州啟父兄殯
歸葬舟中寝苫哀毁體素豐至是羸瘠抵家甫襄事而
卒年四十五贈禮部左侍郎諡文懿原内剛外和與物
無競性儉約身無紈綺歸装惟賜衣數襲分禄恤宗姻
子㦂字秉之以蔭補國子生供事翰林遷中書舍人疏
乞應試所司執故事不許憲宗特許之遂舉順天鄉試
舍人得赴試自㦂始累遷禮部郎中好學能文諳掌故
琉球請歲一入貢回回貢使乞道廣東歸國皆以非制
格之以薦進南京太僕寺少卿故事太僕馬數不令他
官知是以文籍磨滅登耗無稽㦂曰他官不與聞是也
當職者可貿貿耶請議三年一校勘著為例累遷南京
大常卿輯典故因革若干卷正德初致仕
岳正字秀方漷縣人正統十三年會試第一賜進士及
第授編修進左贊善天順初改修撰教小内侍書閣臣
徐有貞李賢下獄帝既用吕原預政頃之薛瑄又致仕
帝謀代者王翺以正薦遂召見文華殿正長身美鬚髯
帝遥見色喜既登陛連稱善問年幾何家安在何年進
士正具以對復大喜曰爾年正強仕吾北人又吾所取
士今用爾内閣其盡力輔朕正頓首受命趋出石亨張
軏遇之左順門愕然曰何自至此比入帝曰朕今日自
擇一閣臣問為誰帝曰岳正兩人陽賀帝曰但官小耳
當與吏部左侍郎兼學士兩人曰陛下既得人俟稱職
加秩未晩帝默然遂命以原官入閣正素豪邁負氣敢
言及為帝所拔擢益感激思自效掌欽天監侍郎湯序
者亨黨也嘗奏災異請盡去奸臣帝問正正言奸臣無
指名即求之人人自危且序術淺何足信也乃止有僧
為妖言錦衣校邏得之坐以謀反中官牛玉請官邏者
正言事縱得實不過坐妖言律邏者給賞而已不宜與
官僧黨數十人皆得免或為匿名書列曹吉祥罪状吉
祥怒請出榜購之帝使正撰榜格正與吕原入見言為
政有體盗賊責兵部奸宄責法司豈有天子出榜購募
者且事緩之則自露急之則愈匿此人情也帝是其言
不問亨從子彪鎮大同獻捷下内閣問状使者言捕斬
無算不能悉致皆梟置林木間正按地圖指詰之曰某
地至某地皆沙漠汝梟置何所其人語塞時亨吉祥恣
甚帝頗厭之正從容言二人權太重臣請以計間之帝
許焉正出見吉祥曰忠國公常令杜清來此何為者吉
祥曰辱石公愛致誠欵耳正曰不然彼使伺公所為耳
因勸吉祥辭兵柄復詣亨諭令自戢亨吉祥揣知正意
怒吉祥見帝勉冠泣請死帝内媿慰諭之召正責漏言
會承天門災正極言亨將為不軌且言陳汝言小人今
既為尚書可用盧彬為侍郎二人者俱譎悍若同事必
相齮齕乘其隙可並去之徐有貞再下獄復云用有貞
則天變可弭帝皆不納及敇諭廷臣命正視草正草敇
曰乃者承天門災朕心震驚㒺知所措意敬天事神有
未盡歟祖宗成憲有不遵與善惡不分用舍乖與曲直
不辨刑獄冤與征調多方軍旅勞與賞賚無度府庫虚
與請謁不息官爵濫與賄賂公行政事廢與朋奸欺㒺
附權勢與羣吏弄法擅威福與征斂徭役太重而閭閻
靡寧與讒謟奔兢之徒倖進而忠言正士不用與抑有
司闒茸酷暴貪冒無厭而至軍民不得其所與此皆傷
和致災之由而朕有所未明也今朕省愆思咎怵惕是
存爾羣臣休戚惟均其洗心改過無蹈前非當行者直
言無隠敇下舉朝傳誦而亨吉祥搆蜚語謂正賣直謗
訕帝怒仍命倒授内侍書明日謫欽州同知道漷以母老
留旬日陳汝言令巡校言状且言正嘗奪公主田遂逮
繋詔獄杖百戍肅州行至涿夜宿傳舍手拲急氣奔且
死涿人楊四醉卒酒脱正拲刳其中且厚賂卒乃得至
戍所亨吉祥既誅帝謂李賢曰岳正固嘗言之賢曰正
有老母得放歸田里幸甚乃釋為民憲宗立御史吕洪
等請復正與楊瑄官詔正以原官直經筵纂修英宗實
錄初正得罪都督僉事季鐸乞得其宅至是敕還正正
還朝自謂當大用而賢欲用為南京祭酒正不悦忌者
偽為正劾賢疏草賢嗛之成化四年四月廷推兵部侍
郎清理貼黃以正與給事中張寧名並上詔以為私出
正為興化知府而寧亦補外正至官築堤溉田數千頃
節縮浮費經理預備倉欲有所興革鄉士大夫不利其
所為騰謗言正亦厭吏職五年入覲遂致仕又五年卒
年五十五無子大學士李東陽御史李經其壻也正博
學能文章高自期許氣屹屹不能下人在内閣才二十
八日勇事敢言便殿論奏至唾濺帝衣有規以信而後
諫者慨然曰上顧我厚懼無以報稱子乃以諫官處我
耶英宗亦悉其忠其在戍所嘗念之曰岳正倒好只是
大膽正聞自為像贊述帝前語末言臣嘗聞古人之言
蓋將之死而靡憾也其自信不回如此然意廣才疎欲
以縱横之術離散權黨反為所噬人皆迂而惜之嘉靖
中追贈太常寺卿諡文肅
彭時字純道安福人正統十三年進士第一授修撰明
年郕王監國令同商輅入閣預機務聞繼母憂力辭不
允乃拜命釋褐踰年參大政前此未有也尋進侍讀景
泰元年以兵事稍息得請終制然由此忤旨服除命供
事翰林院不復與閣事易儲遷左春坊大學士寰宇通
志成遷太常寺少卿俱兼侍讀天順元年徐有貞既得
罪岳正許彬相繼罷帝坐文華殿召見時曰汝非朕所
擢状元乎時頓首明日仍命入閣兼翰林院學士閣臣
自三楊後進退禮甚輕為帝所親擢者唯時與正二人
而帝方嚮用李賢數召賢獨對賢雅重時退必咨之時
引義争可否或至失色初賢小忤久亦伏其諒直曰彭
公真君子也慈夀皇太后上尊號詔告天下時欲推恩
賢謂一年不宜再赦時曰非赦也宜行優老典朝臣父
母七十與誥敕百姓八十給冠帶是老吾老以及人之
老也賢稱善即奏行之帝愛時風度選庶吉士命賢盡
用北人南人必若時者方可賢以語時俄中官牛玉宣
旨時謂玉曰南士出時上者不少何可抑之已選十五
人南六人與焉門達搆賢帝惑之曰去賢行專用時矣
或傳其語時矍然曰李公有經濟才何可去因力直之
且曰賢去時不得獨留語聞帝意乃解帝大漸口占遺
命定后妃名分勿以嬪御殉葬凡四事付閣臣潤色時
讀竟泣下悲愴不自勝中官復命帝亦為隕涕憲宗即
位議上兩宫尊號中官夏時希周貴妃旨言錢后久病
不當稱太后而貴妃帝所生母宜獨上尊號賢曰遺詔
已定何事多言時曰李公言是也朝廷所以復天下在
正綱常若不爾損聖德非小頃之中官復傳貴妃旨子
為皇子母當為太后豈有無子而稱太后者宣德間有
故事賢色變目時時曰今日事與宣德間不同胡后表
讓位退居别宫故在正統初不加尊今名分固在安得
為比中官曰如是何不草讓表時曰先帝存日未嘗行
今誰敢草若人臣阿意順從是萬世罪人也中官厲聲
怵以危語時拱手向天曰太祖太宗神靈在上孰敢有
二心錢皇后無子何所規利而為之争臣義不忍默者
欲全主上聖德耳若推大孝之心則兩宫並尊為宜賢
亦極言之議遂定及將上寳冊時曰兩宫同稱則無别
錢太后宜加兩字以便稱謂乃尊為慈懿皇太后貴妃
為皇太后越數日中官覃包至内閣曰上意固如是但
迫于太后不敢自主非二公力争幾悮大事時閣臣陳
文默無語聞包言甚媿禮成進吏部右侍郎兼學士同
知經筵成化改元進兵部尚書兼官如故明年秋乞歸
省三年二月詔趣還朝英宗寔錄成加太子少保兼文
淵閣太學士四年慈懿太后崩詔議山陵時及商輅劉
定之言太后作配先帝正位中宫陛下尊為太后詔示
天下先帝全夫婦之倫陛下盡母子之愛于義俱得今
梓宫當合葬裕陵主當附廟此不易之禮比聞欲别卜
葬地臣等實懷疑懼竊謂陛下所以遲疑者必以今皇
太后萬夀後當以光帝同尊自嫌二后並配非祖宗制
考之于古漢文帝尊所生母薄太后而吕后仍附長陵
宋仁宗追尊生母李宸妃而劉后仍附太廟今若陵廟
之制稍有未合則有乖前美貽&KR1018;來葉于是諸大臣相
繼言之帝猶重違太后意時偕朝臣伏文華門泣請帝
與太后皆感動始從時議彗見三台時等言外廷大政
固所當先宫中根本尤為至急諺云子出多母今嬪嬙
衆多維熊無兆必陛下愛有所專而專寵者已過生育
之期故也望均恩愛為宗社大計時帝專寵萬貴妃妃
年已近四十時故云然又言大臣黜陟宜斷自宸衷或
集羣臣僉議不可悉委臣下使大權旁落帝雖不能從
而心嘉其忠都御史項忠討滿四不利朝議命撫寧侯
朱永將京軍往赴永故難其行多所邀請時惡其張大
且度軍可無行第令整装待會忠馳奏已圍賊石城帝
遣中官懷恩黃賜偕兵部尚書白圭程信等至閣議時
曰賊四出攻剽鋒誠不可當今入石城自保我軍圍甚
固此困獸易禽耳信曰安知忠不退師時曰彼部分已
定何故自退且今出師度何時到信曰來春時曰如此
益緩不及事事成敗冬月決矣信忿出危言曰忠若敗
必斬一二人然後出師衆危之問時何見曰觀忠疏曲
折知其能若聞别遣禁軍將退避不敢任賊不可知矣
時惟商輅然其言至冬賊果平人乃大服改吏部尚書
五年得疾在告踰三月帝趣赴閣視事免朝參是冬無
雪疏言光禄寺採辦各城門抽分掊剋不堪而獻珍珠
寳石者倍古增直漁竭帑藏乞革其弊以惠小民帝優
詔褒納畿輔山東河南早請免夏税塩鈔及太僕寺賠
課馬京師米貴請𤼵倉儲五十萬石平糶並從之時以
舊臣見倚重遇事争執無所避而是時帝怠于政大臣
希得見萬安同在閣結中貴戚畹上下壅隔時頗懷憂
七年疾復作乞致仕帝慰留之不得去冬彗復見時言
政本七事一毋惑佛事縻金錢二傳旨專委司禮監毋
令他人以防詐偽三延見大臣議政事四近幸賜予太
多工匠冒官無紀而重囚死徒者法不蔽罪宜戒淫刑
僣賞五虚懷受諫勿惡切直六戒廷臣毋依違凡政令
失當直言論奏七清理牧馬草地减退勢要庄田皆切
中時弊寧晉伯劉聚為從父太監永誠請封諡且乞祠
額禮部執故事却之帝特賜額曰褒功命内閣擬封諡
時等言即予永誠將來守邊内臣皆援此陳乞是變祖
宗法自今日始或言宋童貫封王時曰貫封王在徽宗
末年豈盛世事耶乃寝時每因災變上言或留中或下
所司多阻隔悒悒不得志五年以後凡七在告帝輙命
醫就視數遣内臣賜賚十一年正月以秩滿進少保踰
月卒年六十贈太師諡文憲時立朝三十年孜孜奉國
持正存大體公退未嘗以政語子弟有所論薦不使其
人知燕居無惰容服御儉約無聲樂之奉非其義不取
有古大臣風
商輅字弘載淳安人舉鄉試第一正統十年會試殿試
皆第一終明之世三試皆第一者輅一人而已除修撰尋
與劉儼等十人進學東閣輅丰姿瓌偉帝親簡為展書
官郕王監國以陳循高榖薦入内閣參机務徐珵倡南
遷議輅力沮之其冬進侍讀景泰元年遣迎上皇于居
庸進學士三年錦衣指揮盧忠令校尉上變告上皇與
少監阮浪内史王瑤圖復位帝震怒捕二人下獄詔窮
治之忠筮于術者同寅寅以大義折之且曰此大凶兆
死不足贖忠懼佯狂以冀免輅及中官王誠言于帝曰
忠病風無足信不宜聽妄言傷大倫帝意少解乃並下
忠獄坐以他罪降為事官立功殺瑶錮浪于獄事得不
竟太子既易進兵部左侍郎兼左春坊大學士如故賜
第南薰里塞上腴田率為勢豪侵據輅請覈還之軍開
封鳳陽諸府飢民流濟寧臨清間為有司驅逐輅憂其
為變請招墾畿内八府間田給糧種民皆有所歸鍾同
章綸下獄輅力捄得無死寰宇通志成加兼太常卿景
帝不豫羣臣請建東宫不許將繼奏輅援筆曰陛下宣
宗章皇帝之子當立章皇帝子孫聞者感動以日暮奏
未入而是夜石亨軰已迎復上皇明日王文于謙等被
收召輅與高榖入便殿温旨諭之命草復位詔亨密語
輅赦文毋别具條欵輅曰舊制也不敢易亨軰不悦諷
言官劾輅朋奸下之獄輅上書自愬復儲疏在禮部可
覆驗不省中官興安稍解之帝愈怒安曰向者此軰創
議南遷不審置陛下何地帝意漸釋乃斥為民然帝每
獨念輅朕所取士嘗與姚䕫侍東宫不忍棄之以忌者
竟不復用成化三年二月召至京命以故官入閣輅疏
辭帝曰先帝已知卿枉其勿辭首陳勤學納諫儲將防
邊省冗官設社倉崇先聖號廣造士法凡八事帝嘉納
之其言納諫也請召復元年以後建言被斥者于是羅
倫孔公恂等悉復官明年彗星見給事中董旻御史胡
深等劾不職大臣並及輅御史林誠詆輅曾與易儲不
宜用帝不聽輅因求罷帝怒命廷鞫諸言者欲加重譴
輅曰臣嘗請優容言者今論臣反責之如公論何帝悦
旻等各子杖復職尋進兵部尚書久之進戸部宗元通
鑑綱目成改兼文淵閣大學士皇太子立加太子少保
進吏部尚書十三年進謹身殿大學士輅為人平粹簡
重寬厚有容至臨大事決大議毅然莫能奪仁夀太后
莊戶與民争田帝欲徙民塞外輅曰天子以天下為家
安用皇莊為事遂寝乾清宫門災工部請採木川湖輅
言宜少緩以存警畏從之悼恭太子薨帝以繼嗣為憂
紀妃生皇子六歲矣左右畏萬貴妃莫敢言久之乃聞
於帝帝大喜欲宣示外庭遣中官至内閣諭意輅請敇
禮部擬上皇子名于是廷臣相率稱賀帝即命皇子出
見廷臣越數日帝復御文華殿皇子嗣召見輅及諸閣
臣輅頓首曰陛下踐阼十年儲副未立天下引領望久
矣當即立為皇太子安中外心帝頷之是冬遂立皇子
為皇太子初帝召見皇子留宫中而紀妃仍居西内輅
恐有他患難顯言偕同官上疏曰皇子聰明岐嶷國本
攸繋重以貴妃保護恩踰已出但外議謂皇子母因病
别居久不得見宜移就近所俾得母子朝夕相接皇子
仍藉撫養于貴妃宗社幸甚由是紀妃遷永夀宫踰月
妃病篤輅請曰如有不諱禮宜從厚且請命司禮監奉
皇子過妃宫問視及製衰服行禮帝皆是之帝將復郕
王位號下廷議輅極言王有社稷功位號當復帝意遂
決帝建玉皇閣于宫北命内臣執事禮與郊祀等輅等
争罷之黑眚見疏弭災八事曰番僧國師法王毋濫賜
印章四方常貢外勿受玩好許諸臣直言分遣部使慮
囚省冤獄停不急營造實三邊軍儲守沿邊關隘設雲
南巡撫帝優詔褒納中官汪直之督西厰也數興大獄
輅率同官條直十一罪言陛下委聽斷于直直又寄耳
目于羣小如韋瑛軰皆自言承密旨得顓刑殺擅作威
福賊虐善良陛下若謂擿奸禁亂法不得已則前此數
年何以帖然無事且曹欽之變由逯杲刺事激成可為
懲鍳自直用事士大夫不安其職商賈不安于途庶民
不安于業若不亟去天下安危未可知也帝愠曰用一
内豎何遽危天下誰主此奏者命太監懷恩傳旨詰責
厲甚輅正色曰朝臣無大小有罪皆請旨逮問直擅抄
沒三品以上京官大同宣府邊城要害守備俄頃不可
缺直一日械數人南京祖宗根本地留守大臣直擅收
捕諸近侍在帝左右直輒易置直不去天下安得無危
萬安劉珝劉吉亦俱對引義慷慨恩等屈服輅顧同列
謝曰諸公皆為國如此輅復何憂會九卿項忠等亦劾
直是日遂罷西厰直雖不視厰事寵幸如故譛輅嘗納
指揮楊曄賄欲脱其罪輅不自安而御史戴縉復頌直
功請復西厰輅遂力求去詔加少保賜敕馳傳歸輅既
去士大夫益俛首事直無敢與抗者矣錢溥嘗以不遷
官作秃婦傳以譏輅高瑤請復景帝位號黎淳疏駁極
詆輅輅皆不為較待之如平時萬貴妃重輅名出父像
屬為贊遺金帛甚厚輅力辭使者告以妃意輅曰非上
命不敢承也貴妃不悦輅終不顧其和而有執如此及
謝政劉吉過之見其子孫林立歎曰吉與公同事歷年
未嘗見公筆下妄殺一人宜天之報公厚輅曰正不敢
使朝廷妄殺一人耳居十年卒年七十三贈太傅諡文
毅子良臣成化初進士官翰林侍講
劉定之字主静永新人幼有異禀父授之書日誦數千
言不令作文一日偶見所為祀竈文大異之舉正統元
年會試第一殿試及第授編修京城大水應詔陳十事
言號令宜出大公裁以至正不可苟且數易公卿侍從
當數召見察其才能心術而進退之降人散處京中者
宜漸移之南方郡縣職以京朝官補使迭相出入内外
無畸重薦舉之法不當拘五品以上可倣唐制朝臣遷
秩舉一人自代吏部籍其名而簡用之武臣子孫教以
韜略守令牧養為先務毋徒取幹辦羣臣遭喪乞永罷
起復以教孝僧尼蠧國當嚴絶富民輸粟授官者有犯
宜追奪疏入留中十三年弟寅之與鄉人相訐辭連定
之下獄得白秩滿進侍講景帝即位復上言十事曰自
古如晉懷愍宋徽欽皆因邊塞外破藩鎮内潰救援不
集馴致播遷未有若今日以天下之大數十萬之衆奉
上皇于漠北委以與寇者也晉宋遭禍亂棄故土偏安
一隅尚能奮于既衰以禦方張之敵未有若今日額森
乘勝直抵都城以師武臣之衆既不能奮武以破賊又
不能約和以迎駕聽其自來而自去者也國勢之弱雖
非旦夕所能強豈可不思自強之術而力行之臣愚敢
略陳所見近日京軍之戰但知堅壁持重而不能用竒
制勝至前敗而後不救左出而右不随謂宜倣宋吴玠
吴璘三壘陣法互相倚恃迭為救護至鐡騎衝突必資
刀斧以制之郭子儀破安禄山八萬騎用千人執長刀
如牆而進韓世宗破烏珠拐子馬用五百人執長斧上
揕人胷下斫馬足是刀斧揮霍便捷優于火鎗也紫荆
居庸二關名為關塞寔則坦途今宜增兵士繕亭障塞
蹊隧陸則縱横掘塹名曰地網水則瀦泉令深名曰水
櫃或多植榆柳以制奔突或多招鄉勇以助官軍此皆
古所嘗為已有明效往者奉使之臣充以驛人駔夫招
釁啟戎職此之故今宜擇内蘊忠悃外工專對若陸賈
富弼其人者使備正介之選庶不失辭辱國臣于上皇
朝乞徙漠北降人知謀短淺未蒙採納比乘國釁奔歸
故寇掠畿甸者屢見告矣宜乘大兵聚集時急遷之南
方使與中國兵民相錯雜以牽制而變化之且可省俸
給減漕輓其事甚便天下農出粟女出布以養兵也兵
受粟于倉受布于庫以衛國也向者兵士受粟布于公
門納月錢于私室于是手不習擊刺之法足不習進退
之宜第轉貨為商執技為工而以工商所得補納月錢
民之膏血兵之氣力皆變為金銀以惠奸宄一旦率以
臨敵如驅羊拒狼幾何其不敗也今宜痛革其弊一新
簡練之政將帥踵舊習者誅毋赦如是而兵威不振者
未之有也守令朘民猶將帥之剥兵也宜嚴糾考慎黜
陟犯贓者舉主與其罸然後貪墨者寡薦舉者慎民安
而邦本固矣古販繒屠狗之夫俱足助成帝業今于謙
楊善亦非出自將門然將能知將宜令各舉所知不限
門閥公卿侍從亦令舉勇力知謀之士以備將材庶搜
羅既廣禦侮有人昔者漢圖恢復所恃者諸葛亮南宋
禦金所恃者張浚彼皆忠義夙著功業久立及街亭一
敗亮辭丞相符離未捷浚解都督何則賞罰明則將士
奮也昨德勝門下之戰未聞摧陷強寇但迭為勝負互
殺傷而已雖不足罰亦不足賞乃石亨則自伯進侯于
謙則自二品遷一品天下未聞其功但見其賞豈不怠
忠臣義士之心乎可令仍循舊職勿躐新階他日勛名
著而爵賞加正未為晩夫既與不忍奪者姑息之政既
進不肯退者患失之心上不行姑息之政下不行患失
之心則治平可計日而望也向者御史建白欲令大臣
入内議政疏寝不行夫人主當總覽威權親決機務政
事早朝未決者日御便殿使大臣敷奏言官察其邪正
而糾劾之史官直書簡冊以示懲勸此前代故事祖宗
成法也願陛下遵而行之若僅封章入奏中旨外傳恐
偏聽獨任致生奸亂欲治化之成難矣人主之德欲其
明如日月以察直枉仁如天地以覆羣生勇如雷霆以
收威柄故司馬光之告君以仁明武為言即中庸所謂
知仁勇也知仁勇非學而能之哉夫經莫要于尚書春
秋史莫正于通鑑綱目陛下留心垂覽其于君也既知
禹湯文武之所以興又知桀紂幽厲之所以替而趨避
審矣于馭内臣也既知有吕強張承業之忠又知有仇
士良陳弘志之惡于馭廷臣也既知有蕭曹房杜之良
又知有李林甫楊國忠之奸而用舍當矣如是則于知
仁勇之德豈不大有助哉苟徒如向者儒臣進講誦述
其善諱避其惡是猶恐道路之有陷穽閉目而過之其
不至于冥行顛仆者幾何今天下雖遭大創尚如金甌
之未缺誠能本聖學以見之政治臣見國勢可強仇恥
可雪兄弟之恩可全祖宗之制可復亦何憚而不為此
書奏帝優詔答之三年遷洗馬額森使者乞遣報使帝
堅不許定之疏引故事以請帝下廷議竟不果遣久之
遷右庶子天順改元調通政司左參議仍兼侍講尋進
翰林學士憲宗立進太常少卿兼侍讀學士直經筵成
化二年十二月以本官入直文淵閣進工部右侍郎兼
翰林學士江西湖廣災有司方徵民賦定之言國儲充
積倉庾至不能容而此張口待哺之氓乃責其租課非
聖主恤下意帝感其言即命停徵四年進禮部左侍郎
萬貴妃專寵皇后希得見儲嗣未兆郕王女及笄未下
嫁定之因久旱並論及之且請經筵兼講太祖御製諸
書斥異端邪教勿令害政耗財帝留其疏不下五年卒
官贈禮部尚書諡文安定之謙恭質直以文學名一時
嘗有中旨命製元宵詩内使却立以俟據案伸紙立成
七言絶句百首又嘗一日草九制筆不停書有質宋人
名字者就列其世次若係譜然
贊曰英宗之復辟也當師旅飢饉之餘民氣未復權奸
内訌柱石傾移朝野多故時事亦孔棘矣李賢以一身
搘拄其間沛然若有餘奬厲人材振飭綱紀迨憲孝之
世名臣相望猶多賢所識拔偉哉宰相材也彭時商輅
侃侃守義盡忠獻納粹然一出於正其于慈懿典禮非
所謂善成君德者歟輅科名與宋王曾宋庠埒德望亦
無媿焉吕原岳正劉定之雖相業未優而原之行誼正
之氣概定之之建白咸有可稱故以時次並列于篇
明史卷一百七十六
