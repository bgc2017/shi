欽定四庫全書
明史卷七十三
大學士張廷玉等奉敇修
志第四十九
職官二
都察院(附總督巡撫)通政司
大理寺詹事府(附左右春坊司經局)
翰林院國子監衍聖公(附五經博士)
都察院左右都御史(正二品)左右副都御史(正三品)左右僉
都御史(正四品)其屬經歷司經歴一人(正六品)都事一人(正七
品)司務廳司務二人(從九品初設四人後革二人)照磨所照磨(正八品)
檢校(正九品)司獄司司獄(從九品初設六人後革五人)各一人十三道
監察御史一百十人(正七品)浙江江西河南山東各十人
福建廣東廣西四川貴州各七人陜西湖廣山西各八
人雲南十一人其在外加都御史或副僉都御史銜者
有總督有提督有巡撫有總督兼巡撫提督兼巡撫及
經略總理贊理巡視撫治等員(巡撫之名起於懿文太子巡撫陕西永樂十九
年遣尚書蹇義等二十六人巡行天下安撫軍民以後不拘尚書侍郎都御史少卿等官事畢復命即或停遣
初名巡撫或名鎮守後以鎮守侍郎與巡按御史不相統屬文移窒礙定為都御史巡撫兼軍務者加提督有
總兵地方如贊理或參贊所轄多事重者加總督他如整飭撫治巡治總理等項皆因事特設其以尚書侍郎
任總督軍務者皆兼都御史以便行事)都御史職專糾劾百司辯明冤枉
提督各道為天子耳目風紀之司凡大臣姦邪小人搆
黨作威福亂政者劾凡百官猥茸貪冒壊官紀者劾凡
學術不正上書陳言變亂成憲希進用者劾遇朝覲考
察術不正上書陳言變大獄重囚會鞫於外朝偕刑部
大理讞平之其奉敇内地拊循外地各專其敕行事十
三道監察御史主察糾内外百司之官邪或露章面劾
或封章奏劾在内兩京刷卷巡視京營監臨鄉會試及
武舉巡視光禄巡視倉場巡視内庫皇城五城輪值登
聞鼓(後改科員)在外巡按(北直隸二人南直隸三人宣大一人遼東一人甘肅一人十三省各
一人)清軍提督學校(兩京各一人萬歴末南京增設一人)巡鹽(兩淮一人兩浙一人長蘆
一人河東一人)茶馬(陜西)巡漕巡關(宣德四年設立鈔關御史至正統十年始遣主事)儹
運印馬屯田師行則監軍紀功各以其事專監察而巡
按則代天子巡狩所按藩服大臣府州縣官諸考察舉
劾尤專大事奏裁小事立斷按臨所至必先審錄罪囚
弔刷案卷有故出入者理辯之諸祭祀壇場省其牆宇
祭器存恤孤老巡視倉庫查筭錢糧勉勵校學表揚善
類剪除豪蠧以正風俗振綱紀凡朝會糾儀祭祀監禮
凡政事得失軍民利病皆得直言無辟有大政集闕廷
預議焉盖六部至重然有專司而都察院總憲綱惟所
見聞得糾察諸御史糾劾務明著實跡開寫年月毋虚
文泛詆訐拾細𤨏出按復命都御史覆劾其稱職不稱
職以聞凡御史犯罪加三等有贓從重論十三道各協
管兩京直隸衙門而都察院衙門分属河南道獨專諸
内外考察(浙江道協管中軍都督府在京府軍左金吾左金吾右金吾前留守中神策應天和陽廣
洋武功中武功後茂陵十二衛牧馬千戶所及直隸廬州府廬州六安二衛江西道協管前軍都督府在京
府軍前燕山左龍江左龍江右龍驤豹韜天策寬河八衛及直隸淮安府淮安大河邳州九江武清龍門各衛
福建道協管戶部寶鈔提舉司抄紙印鈔二局承運廣惠廣積廣盈贓罰甲乙丙丁戊字天財軍儲供用行
用各庫在京金吾後武城中飛熊武功左武功右武功前獻陵景陵裕陵泰陵十衛及直隸常州池州二府定
邊開平中屯二衛美峪千戶所四川道協管工部營繕所文思院御用司設神宫尚衣都知等監惜薪司兵
仗銀作巾帽鍼工器皿盔甲軍器寶源皮作鞍轡織染柴炭抽分竹木各局僧道錄司在京府軍濟州大寧前
蔚州左冰清左五衛蕃牧千戶所及直隸松江府廣德州金山懷安懷來各衛神木千戶所播州宣慰司石砫
酉陽等宣撫司天全六番招討司陜西道協管後軍都督府大理寺行人司在京府軍後鷹揚興武義勇右
横海江隂康陵昭陵八衛敢勇報效二營韓秦慶安化四府及直隸和州保定左右中前四衛雲南道協管
順天府廣備庫在京羽林前通州二衛及直隸永平廣平二府通州左通州右涿鹿左涿鹿右涿鹿中密雲中密
雲後永平山海盧龍撫寧東勝左東勝右大同中屯營州五屯延慶延慶左延慶右萬全左萬全右各衛居庸
關黃花鎮寬河武定各千戶所河南道協管禮部都察院翰林院國子監太常寺光禄寺鴻臚寺尚寶司中
書舍人欽天監太醫院司禮尚膳尚寶直殿等監酒醋局鍾鼓司教坊司在京羽林左留守前留守後神武左
神武前彭城六衛伊唐周鄭四府及兩淮塩運司直隸揚州大名二府揚州高郵儀真歸德寧山潼關神武右
各衛泰州通州汝寧各千戶所廣西道協管通政司六科在京燕山石燕山前大興左騰驤左騰驤右武驤
左鎮南瀋陽左會州富峪忠義前忠義後十二衛及直隸安慶徽州保定正定四府安慶新安鎮武正定各衛
紫荆關倒馬關廣昌各千戶所廣東道協管刑部應天府在京虎賁左濟陽武驤右審陽右武功左武功右
孝陵長陵八衛及直隸延慶州開平中屯衛山西道協管左軍都督府在京錦衣府軍右留守左驍騎左驍
騎右龍虎龍虎左大寧中義勇前義勇後英武水軍左十二衛晉府長司史及直隸鎮江太平二府鎮江建陽
瀋陽中屯各衛平定蒲州二千戶所山東道協管宗人府兵部會同館御馬監典收所大通關在京羽林右
永清右濟川三衛及中都留守司遼東都司直隸鳳陽府徐滁二州中都留守左留守中鳳陽鳳陽中鳳陽右
皇陵長淮懷遠徐州滁州泗州夀州宿州武平沂州德州德州左保定後潘陽中各衛洪塘千戶所湖廣道
協管右軍都督府五城兵馬司在京留守右武德忠義右虎賁右廣武水軍右江淮永陵八衛遼梁岷吉華陽
五府荆襄楚三府長史司及興都留守都直隸寧國府寧國宣州神武中定州茂山各衛貴州道協管吏部
太僕寺上林苑監内官印授二監在京旗乎衛及長蘆塩運司大寧都司萬全都司直隸蘇州河間順德三府
保安州蘇州太倉鎮海薊州遵化鎮朔興州五屯忠義中河間天津天津左天津右宣府前宣府左宣府右開
平保安右蔚州永寧各衛嘉興吳淞江梁城滄州興和長安龍門各千戶所)初吴元年置御
史臺設左右御史大夫(從一品)御史中丞(正二品)侍御史(從二
品)治書侍御史(正三品)殿中侍御史(正五品)察院監察御史
(正七品)經歷(從五品)都事(正七品)照磨管勾(正八品)以鄧愈湯和
為御史大夫劉基章溢為御史中丞諭之曰國家立三
大府中書總政事都督掌軍旅御史掌糾察朝廷紀綱
盡繋於此而臺察之任尤清要卿等當正已以率下忠
勤以事上毋委靡因循以縱姦毋假公濟私以害物洪
武九年汰侍御史及治書殿中侍御史十年七月詔遣
監察御史巡按州縣十三年專設左右中丞(正二品)左右
侍御史(正四品)尋罷御史臺十五年更置都察院設監察
都御史八人秩正七品分監察御史為浙江河南山東
北平山西陜西湖廣福建江西廣東廣西四川十二道
各道置御史或五人或三四人秩正九品每道鑄印二
一畀御史久次者掌之一藏内府有事受印以出既事
納之文曰繩愆糾繆以秀才李原明詹徽等為都御史
吴荃等為試監察御史(試御史一年後實授又有理刑進士理刑知縣理都察院刑獄
半年實授正德中革)十六年陞都察院為正三品設左右都御史
各一人正三品左右副都御史各一人正四品左右僉
都御史各二人正五品經歷一人正七品知事一人正
八品十七年陞都御史正二品副都御史正三品僉都
御史正四品十二道監察御史正七品二十三年左副
都御史袁泰言各道印篆相同慮有詐偽乃更鑄監察
御史印曰某道監察御史印其巡按印曰巡按某處監
察御史印建文元年改設都御史一人革僉都御史二
年改為御史府設御史大夫改十二道為左右兩院止
設御史二十八人成祖復舊制永樂元年改北平道為
北京道十九年罷北京道增設貴州雲南交阯三道洪
熙元年稱行在都察院同六部又定巡按以八月出巡
宣德十年罷交阯道始定為十三道正統中去行在外
嘉靖中以清屯增副都御史三人尋罷隆慶中以提督
京營增右都御史三人尋亦罷
總督漕運兼提督軍務巡撫鳳陽等處兼管河道一員
太祖時嘗置京畿都漕運司設漕運使(洪武元年置漕運使正四品知
事正八品提控牘牘從九品屬官監運正九品都網省注十四年罷)永樂間設漕運總兵
官以平江伯陳瑄治漕宣德中又遣侍郎都御史少卿
等官督運至景泰二年因漕運不繼始命副都御史王
竑總督因兼巡撫淮揚廬鳳四府徐和滁三州治淮安
成化八年分設巡撫總漕各一員九年復舊正德十三
年又分設十六年又復舊嘉靖三十六年以倭警添設
提督軍務巡撫鳳陽都御史四十年歸併改總督漕運
兼提督軍務萬歷七年加兼管河道
總督薊遼保定等處軍務兼理糧餉一員嘉靖二十九
年置先是薊遼有警間遣重臣巡視或稱提督至是以
邊患益甚始置總督開府密雲轄順天保定遼東三巡
撫兼理糧餉萬歷九年加兼巡撫順天等處十一年復
舊天啟元年置遼東經略(經略之名起於萬歷二十年宋應昌暨後楊鎬至天啟元
年又以内閣孫承宗督師經略山海關稱樞輔)崇禎四年併入總督十一年又
增設總督於保定
總督宣大山西等處軍務兼理糧餉一員正統元年始
遣僉都御史巡撫宣大景泰二年宣府大同各設巡撫
遣尚書石璞總理軍務成化弘治間有警則遣正德八
年設總制嘉靖初兼轄偏保二十九年去偏保定設總
督宣大山西等處銜三十八年令防秋日駐宣府四十
三年移駐懷來隆慶四年移駐陽和
總督陜西三邊軍務一員弘治十年火篩入寇議遣重
臣總督陜西甘肅延綏寧夏軍務乃起左都御史王越
任之十五年以後或設或罷至嘉靖四年始定設初稱
提督軍務七年改為總制十九年避制字改為總督開
府固原防秋駐花馬池
總督兩廣軍務兼理糧餉帶管塩法兼巡撫廣東地方
一員永樂二年遣給事中雷填巡撫廣西十九年遣郭
瑄艾廣巡撫廣東景泰三年苗寇起以兩廣宜協濟應
援乃設總督成化元年兼巡撫事駐梧州正德十四年
改總督為總制尋改提督嘉靖四十五年另設廣東巡
撫止兼巡撫廣西駐肇慶隆慶三年又設廣西巡撫除
兼職四年革廣東巡撫改為提督兩廣軍務兼理糧餉
巡撫廣東萬歷三年仍改總督加帶管鹽法
總督四川陜西河南湖廣等處軍務一員正德五年設
尋罷嘉靖二十七年以苗患又設總督四川湖廣貴州
雲南等處軍務四十二年罷天啟元年以土官奢崇明
反又設四川湖廣雲南貴州廣西五省總督四年兼巡
撫貴州
總督浙江福建江南兼制江西軍務一員嘉靖三十三
年以倭犯杭州置四十一年革
總督陜西山西河南湖廣四川五省軍務一員崇禎七
年置或兼七省十二年後俱以内閣督師
總督鳳陽地方兼制河南湖廣軍務一員崇禎十四年
設
總督保定地方軍務一員崇禎十一年設
總督河南湖廣軍務兼巡撫河南一員崇禎十六年設
總督九江地方兼制江西湖廣軍務一員崇禎十六年
設
總理南直隸河南山東湖廣四川軍務一員崇禎八年
設以盧象昇為之與總督或分或併
總理河漕兼提督軍務一員永樂元年遣尚書治河自
後間遣侍郎都御史成化後始稱總督河道正德四年
定設都御史嘉靖二十年以都御史加工部職銜提督
河南山東直隸河道隆慶四年加提督軍務萬歷五年
改總理河漕兼提督軍務八年革
總理糧儲提督軍務兼巡撫應天等府一員宣德五年
初命侍郎總督糧儲兼巡撫景泰四年定遣都御史嘉
靖三十一年以海警加提督軍務駐蘇州萬歷中移駐
句容已復駐蘇州
巡撫浙江等虎地方兼提督軍務一員永樂初遣尚書
治兩浙農事以後或巡視或督鹺有事則遣嘉靖二十
六年以海警始命都御史巡撫浙江兼管福建福興建
寧漳泉海道地方提督軍務二十七年改巡撫為巡視
二十八年罷三十一年復設
巡撫福建地方兼提督軍務一員嘉靖二十六年既設
浙江巡撫兼轄福興漳泉等處三十五年以閩浙道遠
又設提督軍務兼巡福興漳泉福寧海道都御史後改
巡撫福建統轄全省
巡撫順天等府地方兼整飭薊州等處邊偹一員成化
二年始專設都御史贊理軍務巡撫順天永平二府尋
兼撫河間真定保定凡五府七年兼理八府八年以畿
輔地廣從居庸關中分設二巡撫其東為巡撫順天永
平二府駐遵化崇禎二年又於永平分設巡撫兼提督
山海軍務其舊者止轄順天
巡撫保定等府提督紫荆等關兼管河道一員成化八
年分居庸關以西另設巡撫保定正定河間順德大名
廣平六府提督紫荆倒馬龍泉等關駐正定萬歷七年
兼管河道
巡撫河道等處地方兼管河道提督軍務一員宣德五
年遣兵部侍郎于謙巡撫山西河南正統七年以右副
都御史王來巡撫湖廣河南景泰七年始專設河南巡
撫萬歷七年兼管河道八年加提督軍務
巡撫山西地方兼提督雁門等關軍務一員宣德五年
以侍郎巡撫河南山西正統十三年始命都御史專撫
山西鎮守雁門天順成化間暫革尋復置
巡撫山東等處地方督理營田兼管河道提督軍務一
員正統五年始設巡撫十三年定遣都御史嘉靖四十
二年加督理營田萬歷七年兼管河道八年加提督軍
務
巡撫遼東地方贊理軍務一員正統元年設舊駐遼陽
後地日蹙移駐廣寧駐山海關後又駐寧遠
巡撫宣府地方贊理軍務一員正統元年命都御史出
巡塞北因奏設巡撫兼理大同景泰二年另設大同巡
撫後復併為一成化十年復分設十四年加贊理軍務
巡撫大同地方贊理軍務一員初與宣府共一巡撫後
或分或併成化十年復專設加贊理軍務
巡撫延綏等處贊理軍務一員宣德十年遣都御史出
鎮景泰元年專設巡撫加參贊軍務成化九年徙鎮榆
林隆慶六年改贊理軍務
巡撫寧夏地方贊理軍務一員正統元年以右僉都御
史郭智鎮撫寧夏參贊軍務天順元年罷二年復設去
參贊隆慶六年加贊理軍務
巡撫甘肅等處贊理軍務一員宣德十年命侍郎鎮守
正統元年甘凉用兵命侍郎參贊軍務景泰元年定設
巡撫都御史隆慶六年改贊理軍務
巡撫陜西地方贊理軍務一員宣德初遣尚書侍郎出
鎮正統間命右都御史陳鎰王文等出入更代景泰初
耿九疇以刑部侍郎出鎮文移不得徑下按察司特改
都御史巡撫成化二年加提督軍務後改贊理駐西安
防秋駐固原
巡撫四川等處地方兼提督軍務一員宣德五年命都
御史鎮撫後停遣正統十四年始設巡撫萬歷十一年
加提督軍務
巡撫湖廣等處地方兼贊理軍務一員正統三年命都
御史賈諒鎮守以後或侍郎或大理卿出撫景泰元年
定設巡撫都御史兼贊理軍務萬歷八年改為提督軍
務十二年仍為贊理
巡撫江西地方兼理軍務萬歷八年後間設巡撫鎮守
成化以後定為巡撫或有時罷遣嘉靖六年始定設四
十年加兼理軍務
巡撫南贛汀韶等處地方提督軍務一員弘治十年始
設巡撫正德十一年改提督軍務嘉靖四十五年定巡
撫銜所轄南安贛州南雄韶州汀州并郴州地方駐贛
州
巡撫廣東地方兼贊理軍務一員永樂中設巡撫後以
總督兼巡撫事遂罷不設嘉靖四十八年復另設巡撫
加贊理軍務隆慶四年又罷
巡撫廣西地方一員廣西舊有巡撫沿革不常隆慶三
年復專設
巡撫雲南兼建昌畢節等處地方贊理軍務兼督川貴
糧餉一員正統九年命侍郎參贊軍務十年設鎮撫天
順元年罷成化十二年復設嘉靖三十年加兼理軍務
四十三年改贊理隆慶二年兼撫建昌畢節等處
巡撫貴州兼督理湖北川東等處地方提督軍務一員
正統十四年以苗亂置總督鎮守貴州湖北川東等處
景泰元年另設貴州巡撫成化八年罷十一年復設正
德二年又罷五年又復設嘉靖四十二年裁革總督令
巡撫兼理湖北川東等處提督軍務
巡撫天津地方贊理軍務一員萬歷二十五年以倭䧟
朝鮮暫設尋為定制
巡撫登萊地方贊理軍務一員天啟元年設崇禎二年
罷三年復設
巡撫安廬地方贊理軍務一員崇禎十年設以史可法
為之十六年又增設安太池廬四府巡撫
巡撫偏沅地方贊理軍務一員萬歷二十七年以征播
暫設尋罷天啟二年後或置或罷崇禎二年定設
巡撫密雲地方贊理軍務一員崇禎十一年設
巡撫淮揚地方贊理軍務一員崇禎十一年設
巡撫承天贊理軍務一員崇禎十六年設
撫治鄖陽等處地方兼提督軍務一員成化十二年以
鄖襄流民屢叛遣都御史安撫因奏設官撫治之萬歷
二年以撫治事權不專添提督軍務兼撫治職銜九年
裁革十一年復設
贊理松潘地方軍務一員正統四年以王翺為之
通政使司通政使一人(正三品)左右通政各一人謄黃右
通政一人(正四品)左右參議各一人(正五品)其屬經歴司經
歷一人(正七品)知事一人(正八品)通政司掌受内外章疏敷
奏封駁之事凡四方陳情建言申訴冤滯或告不法等
事於底簿内謄寫訴告緣由齎狀奏聞凡天下臣民實
封入遞即於公廳啟視節寫副本然後奏聞即五軍六
部都察院等衙門有事關幾密重大者其入奏仍用本
司印信凡諸司公文勘合辨驗允當編號注寫公文用
日照之記勘合用驗正之記關防之凡在外之題本奏
本在京之奏本並受之於早朝彙而進之有徑自封進
者則參駁午朝則引奏臣民之言事者有機密則不時
入奏有違誤則籍而彙請凡抄發照駁諸司公移及勘
合訟牒勾提件數給繇人員月終類奏歲終通奏凡議
大政大獄及會推文武大臣必參預初洪武三年置察
言司設司令二人掌受四方章奏尋罷十年置通政使
司設曾秉正為通政使劉仁為左通政諭之曰政猶水
也欲其常通故以通政名官卿其審命令以正百司達
幽隠以通庶務當執奏者勿忌避當駁正者勿阿隨當
敷陳者毋隠蔽當引見者毋留難十二年撥承敇監給
事中殿廷儀禮司九關通事使隸焉建文中改司為寺
通政使為通政卿通政參議為少卿寺丞增置左右補
闕左右拾遺各一人成祖復舊制成化二年置提督謄
黃右通政不理司事錄武官黃衛所襲替之故以徵選
事萬歷九年革
大理寺卿一人(正三品)左右少卿各一人(正四品)左右寺丞
各一人(正五品)其屬司務廳司務一人(從九品)左右二寺各
寺正一人(正六品)寺副二人(從九品後革右寺副一人)評事四人(正七品初
設右評事八人後革四人)卿掌審讞平反刑獄之政令少卿寺丞贊
之左右寺分理京畿十三布政司刑名之事凡刑部都
察院五軍斷事官所推問獄訟皆移案牘引囚徒詣寺
詳讞左右寺正各隨其所轄而復審之既按律例條必
復問其欵狀情允罪服始呈堂准擬具奏不則駁令改
擬曰照駁三擬不當則糾問官曰參駁有牾律失入者
調他司再訊曰番異猶不愜則請下九卿會訊曰圓審
已評允而招由未明移再訊曰追駁屢駁不合則請旨
發落曰制決凡獄既具未經本寺評允諸司毋得發遣
誤則糾之初吴元年置大理司卿秩正三品洪武元年
革三年置磨勘司凡諸司刑名錢糧有冤濫隠匿者稽
其功過以聞尋亦革(洪武三年置磨勘司設司令司丞七年增設司令一人司丞五人守
領官五人分為四科十年革十四年復置磨勘司設司令一人左右司丞各一人左右司副各一人二十年復
罷)十四年復置大理寺改卿秩正五品左右少卿從五
品左右寺丞正六品其屬左右寺正各一人寺副各二
人左評事四人右評事八人又置審刑司共平庶獄凡
大理寺所理之刑審刑司復詳議之(審刑司設左右審刑各一人正六品
左右詳議各三人正七品)十七年改建刑部都察院大理寺審刑司
五軍斷事官署於太平門外名其所曰貫城十九年罷
審刑司二十二年復卿秩正三品(少卿二人正四品丞三人正五品其左右
寺官如故)二十九年又罷盡移案牘於後湖建文初復置改
左右寺為司寺正為都評事寺副為副都評事司務為
都典簿(司務洪武二十六年置)成祖初仍置大理寺其左右寺設
官復如洪武時又因左右二寺評事多寡不等所治事
亦繁簡不均以二寺評事均分左右各二人如刑部都
察院十二司道各帶管直隸地方審錄(初太祖設左評事四員分管在
京諸司及直隸衛所府州縣刑名右評事八員分管在外十二布政司都司衛所府州縣刑名)永樂二
年仍復舊後定都北京又改分寺屬(兩京五府六部京衛等衙門刑名屬
左寺順天應天二府南北直隸衛所府州縣并在外浙江等布政司都司衛所刑名屬右寺)弘治元
年裁減右評事四人(時天下罪囚類不解審右寺事顧簡於左寺)萬歷九年
更定左右寺分理天下刑獄浙江福建山東廣東四川
貴州六司道左寺理之江西陜西河南山西湖廣廣西
雲南七司道右寺理之以能按律出人罪者為稱職(大理
寺之設為慎刑也三法司會審初審刑部都察院為主覆審本寺官為主初猶置刑具牢獄弘治以後止閱案
卷囚徒俱不到寺)司務典出納文移
詹事府詹事一人(正三品)少詹事二人(正四品)府丞二人(正六
品)主簿廳主簿一人(從七品)錄事二人(正九品)通事舍人二
人左春坊大學士(正五品)左庶子(正五品)左諭德(從五品)各一
人左中允(正六品)左贊善(從六品)左司直郎(從六品後不常設)各二
人左清紀郎一人(從八品不常設)左司諫二人(從九品不常設)右春坊
亦如之司經局洗馬一人(從五品)校書(正九品)正字(從九品)各
二人詹事掌統府坊局之政事以輔導太子少詹事佐
之凡入侍太子與坊局翰林院官番直進講尚書春秋
資治通鑑大學衍義貞觀政要諸書前期纂輯成章進御
然後赴文華殿講讀講讀畢率其僚屬以朝廷所處分
軍國重事及撫諭諸蕃恩義陳說於太子凡朝賀必先
奏朝廷乃具啟本以進凡府僚暨坊局官與翰林院職
互相兼試士修書皆與焉通事舍人典東宫朝謁辭見
之禮承令勞問之事凡廷臣朝賀進箋進春進歷於太
子則引入而舉案春坊大學士掌太子上奏請下啟箋
及講讀之士皆審慎刑監省之庶子諭德中允贊善各
奏其職以從凡東宫監國撫軍出狩及朝會出入覆啟
畫諾必審署以移詹事諸祥眚必啟告内外庶政可為
規鑒者隨事而贊論伶人僕御有改變新聲導逢非禮
者則陳古義申典制糾正而請斥遠之司直清紀郎掌
彈劾宫僚糾舉職事文華殿講讀畢諸臣班退有獨留
奏事及私謁者則共糾之司諫掌箴誨鑒戒以拾遺補
過凡有啟事於東宫與司直清紀執筆紀令旨規正其
偽繆者洗馬掌經史子集制典圖書刊輯之事立正本
副本貯本以備進覽凡天下圖册上東宫者皆受而蔵
之校書正字掌繕寫装潢詮其訛謬而調其音切以佐
洗馬先是洪武初置大本堂充古今圖書其中召四方
名儒訓導太子親王諸儒專經面授分番夜直已而太
子居文華堂諸儒迭班侍從又還才俊之士入充伴讀
時時賜宴賦詩商榷今古評論文學是時東宫官屬自
太子少師少傅少保賓客外則有左右詹事同知詹事
院事副詹事詹事丞左右率府使同知左右率府事左
右率府副使諭德贊善大夫皆以勲舊大臣兼領其職
又有文學中舍正字侍正洗馬庶子及贊理等官十五
年更定左右春坊官各置庶子諭德中允贊善司直郎
又各設大學士尋定司經局官設洗馬校書正字二十
二年以官聫無統始置詹事院二十五年改院為府定
詹事秩正三品春坊大學士正五品司經局洗馬從五
品雖各有印而事總於詹事府二十九年增設左右春
坊清紀郎司諫通事舍人建文中增少卿寺丞各一人
賓客二人又置資德院資德一人資善二人其屬贊讀
贊書著作郎各二人掌典籍各一人成祖復舊制英宗
初命大學士提調講讀官按詹事府多由他官兼掌天
順以前或尚書侍郎都御史成化以後率以禮部尚書
侍郎由翰林出身者兼掌之其協理者無常員春坊大
學士景泰間倪謙劉定之而後僅楊廷和一任之後不
復設其司直司諫清紀郎亦不常置惟嘉靖十八年以
陸深為詹事崔銑為少詹事王教羅洪先華察等為諭
德贊善洗馬皇甫涍唐順之等為司直司諫皆天下名
儒自明初宋濓諸人後宫僚莫盛於此嗣是出閣講讀
每點别員本府坊局僅為翰林院遷轉之階
翰林院學士一人(正五品)侍讀學士侍講學士各二人(並從
五品)侍讀侍講各二人(並正六品)五經博士九人(正八品並世襲别見)典
籍二人(從八品)侍書二人(正九品後品常設)待詔六人(從九品不常設)孔
目一人(未入流)史官修撰(從六品)編修(正七品)檢討(從七品)庶吉
士無定員學士一人(正五品)册文翰之事以考議制度詳
正文書備天子顧問凡經筵日講纂修實錄玉牒史志
諸書編纂六曹章奏皆奉敇而統承之誥敇以學士二
人兼領(正統中王直王英以禮部侍郎兼學士專領詰敇後罷弘治七年復設正德中白鉞費宏等由
入禮部尚書入東閣專典誥敇嘉靖六年復罷以講讀編檢等官管之)大政事大典禮集
諸臣會議則與諸司參決其可否車駕幸太學聽講凡郊
祀慶成諸宴則學士侍坐於四品京卿上侍讀侍講掌
講讀經史五經博士初置五人各掌專經講義繼以優
給聖賢先儒後裔世襲不治院事史官掌修國史凡天
文地理宗潢禮樂兵刑諸大政及詔敇書檄批答王言
皆籍而記之以備實錄國家有纂修著作之書則分掌
考輯撰述之事經筵充展卷官鄉試充考試官會試充
同考官殿試充收卷官凡記注起居編纂六曹章奏謄
黃册封等咸充之庶吉士讀書翰林院以學士一人教
習之侍書掌以六書供侍待詔掌應對孔目掌文移吴
元年初置翰林院秩正三品設學士(正三品)侍講學士(正四
品)直學士(正五品)修撰典簿(正七品)編修(正八品)洪武二年置
學士承旨正三品改學士從三品(侍講學士正四品侍讀學士從四品修撰
正六品)增設待制(從五品)應奉(正七品)典籍(從八品)等官十三年
增設檢閱(從九品)十四年定學士為正五品革承旨直學
士待制應奉檢閱典簿設孔目五經博士侍書待詔檢
討令編修檢討典籍同左春坊左司直郎正字贊讀考
駁諸司奏啟平允則署其銜曰翰林院兼平駁諸司文
章事某官某列名書之十八年更定品員(如前所列獨未有庶吉士)
以侍讀先侍講建文時仍設承旨改侍讀侍講兩學士
為文學博士設文翰文史二館文翰以居侍讀侍講侍
書五經博士典籍待詔文史以居修撰編修檢討改孔
目為典簿改中書舍人為侍書以隸翰林又設文淵閣
待詔及拾遺補闕等官成祖初復舊其年九月特簡講
讀編檢等官參預機務(簡用無定員)謂之内閣然解縉胡廣
等既直文淵閣猶相繼署院事至洪熙以後楊士竒等
加至師保禮絶百僚始不復署正統七年翰林院落成
學士錢習禮不設楊士竒楊榮公座曰此非三公府也
二楊以聞乃命工部具椅案禮部定位次以内閣固翰
林職也(嘉隆以前文移關白猶稱翰林院以後則竟稱内閣矣)其在六部自成化
時周洪謨以後禮部尚書侍郎必由翰林吏部兩侍郎
必有一由於翰林其由翰林者尚書則兼學士(六部皆然)侍
郎則兼侍讀侍講學士其在詹事府暨坊局官視其品
級必帶本院銜(詹事少詹事帶學士銜春坊大學士不常設庶子諭德中允贊善洗馬等則帶
講讀學士以下至編檢銜)史官自洪武十四年置修撰三人編修檢
討各四人其後由一甲進士除授及庶吉士留館授職
往往溢額無定員嘉靖八年復定講讀修撰各三人編
修檢討各六人皆從吏部推補如諸司例然未幾即以
侍從人少詔采方正有學術者以充其選因改御史吴
經員外郎陳束主事唐順之等七人俱為編修以後仍
循舊例由庶吉士除授卒無定額崇禎七年又考選推
官知縣為編修檢討盖亦剏舉非常制也庶吉士自洪
武初有六科庶吉士十八年以進士在翰林院承敇監
等近侍者俱稱庶吉士永樂二年始定為翰林院庶吉
士選進士文學優等及善書者為之三年試之其留者
二甲授編修三甲授檢討不得留者則為給事中御史
或出為州縣官宣德五年始命學士教習萬歷以後掌
教習者專以吏禮二部侍郎二人明初嘗置弘文館學
士(洪武三年置以胡鉉為學士又命劉基危素王本中睢稼皆兼弘文館學士未幾罷宣德間復建弘文閣
於思善門右以翰林學士楊溥掌閣印尋併入文淵閣)祕書監(洪武三年置秩正六品除監丞一人
直長二人尋定設令一人丞直長各二人掌内府書籍十三年併入翰林院典籍)起居注(甲辰年置
吴元年定秩正五品洪武四年改正七品六年陞從六洪武年定起居注二人後革十四年復置秩從九品尋
罷至萬歷間命翰林院官兼攝之已復罷)尋皆罷
國子監祭酒一人(從四品)司業一人(正六品)其屬繩愆廳監
丞一人(正八品)博士廳五經博士五人(從八品)率性修道誠
心正義崇志廣業六堂助教十五人(從八品)學正十人(正九
品)學錄七人(從九品)典簿廳典簿一人(從八品)典籍廳典籍
一人(從九品)掌饌廳掌饌一人(未入流)祭酒司業掌國學諸
生訓導之政令凡舉人貢生官生恩生功生例生土官
外國生幼勲臣及勲戚大臣子弟之入監者奉監規而
訓課之造以明體達用之學以孝弟禮義忠信廉恥為
之本以六經諸史為之業務各期以敦倫善行敬業樂
羣以修舉古樂正成均之師道有不率者扑以夏楚不
悛徙謫之其率教者有升堂積分超格敘用之法課業
倣書每季呈翰林院考校文册歲終奏上每歲春秋上
丁遣大臣祀先師則總其禮儀車駕幸學則執經坐講
新進士釋褐則坐而受拜監丞掌繩愆廳之事以參領
監務堅明其約束諸師生有過及廪膳不潔並糾懲之
而書之於集愆册博士掌分經講授而時其考課凡經
以易詩書春秋禮記人專一經大學中庸論語孟子兼
習之助教學正學錄掌六堂之訓誨士子肄業本堂則
為講說經義文字導約之以規矩典簿典文移金錢出
納支受典籍典書籍掌饌掌飲饌明初即置國子監(乙巳
九月置國子學以故集慶路學為之洪武十四年改建國子學於鷄鳴山下)設博士助教學
正學錄典樂典書典膳等官吴元年定國子學官制增
設祭酒司業典簿(祭酒正四品司業正五品博士正七品典簿正八品助教從八品學正正九品學錄從
九品典膳省注)洪武八年又置中都國子學(秩正四品)命國
子學分官領之十三年改典膳為掌饌十五年改為國
子監秩從四品設祭酒一人司業一人監丞典簿各一
人博士三人助教十六人學正學錄各三人掌饌一人
(各官品秩如前所例)中都國子監制亦如之十六年以宋訥為祭
酒敇諭之曰太學天下賢關禮義所由出人材所由興
卿夙學耆德故特命為祭酒尚體朕立教之意俾諸生
有成士習丕變國家其有頼焉又命曹國公李文忠領
監事車駕時幸(以故監官不得中廳而坐中門而行)二十四年更定國子
監品秩員數(俱如前所例)中都國子監設祭酒司業監丞典
簿博士學正學錄掌饌各一人助教二人品秩與在京
同二十六年罷中都國子監建文中陞監丞為堂上官
革學正學錄成祖復舊制永樂元年置國子監於北京
設祭酒司業監丞典簿博士學正學錄掌饌各一人助
教二人(後增設不常助教至十五人學正至十一人學錄至七人後革助教二人學正四人學錄二人
萬歷九年又革助教四人學錄一人)宣德九年省司業弘治十五年復設
明初祭酒司業擇有學行者任之後皆由翰林院官遷
轉
衍聖公孔氏世襲(正二品袍帶誥命朝班一品洪武元年授孔子五十六代孫希學襲封)
其屬掌書典籍司樂知印奏差書寫各一人(皆以流官充之)曲
阜知縣孔氏世職(洪武元年授孔子裔孫希大為曲阜世襲知縣)翰林院世襲
五經博士(正八品)孔氏二人(正德元年授孔子五十九世孫彦繩主衢州廟祀宋孔端
友從高宗南渡家於衢州此孔氏南宗也正德二年授孔間禮奉子思廟祀)顔氏一人(景泰三年
授顔子五十九世孫希惠)曾氏一人(嘉靖十八年授曾子六十代孫質粹)仲氏一人(萬歷
十五年授子路裔孫仲吕)孟氏一人(景泰三年授孟子裔孫希文)周氏一人(景泰七年
授先儒周敦頤裔孫冕)程氏二人(景泰六年授先儒程頤裔孫克仁崇禎三年授先儒程顥裔孫
接道)邵氏一人(崇禎三年授先儒邵雍裔孫継祖)張氏一人(天啟二年以先儒張載裔
孫文運為博士)朱氏二人(景泰六年授先儒朱熹裔孫梴嘉靖二年又授墅為博士主婺源廟祀)
劉氏一人(景泰七年授誠意伯劉基七世孫禄後革)教授司教授(從九品)學錄
學司(並未入流)孔顔曾孟四氏各一人又尼山洙泗二書院
各學錄一人先是元代封孔子後裔為衍聖公賜三品
印洪武元年太祖既以孔希學襲封衍聖公因謂禮臣
曰孔子萬年帝王之師待其後嗣秩止三品弗稱褒崇
其授希學秩二品賜以銀印又命復孔顔孟三家子孫
徭役十八年敇工部詢問凡有聖賢子孫以罪輸作者
釋之永樂二十二年賜衍聖公宅於京師加一品金織
衣正統元年詔免凡聖賢子孫差役選周程張朱諸儒
子孫聰明俊秀可教養者不拘名數送所在儒學讀書
仍給廩饌成化元年給孔顔孟三氏學印令三年貢有
學行者一人入國子監六年命衍聖公始襲者在監讀
書一年
明史卷七十三
