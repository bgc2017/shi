欽定四庫全書
明史卷二百十六考證
陸樹聲傳陳時政十弊語多切中(臣)嚴福按十事為
勤學修身政令士風邦本財用宗藩邊防漕河郊廟
其中最切時弊者則云用内侍以給掃除而倒持旁
落之漸不可不防優外戚以示眷異而非分無厭之
求不可不節見樹聲文集謹附考
田一儁傳通政張紹先寢不上(臣)嚴福按通政張紹
先以夀民疏詞危切借字數溢額沮勿封進夀民復
括兩疏之綱領上之疏入留中不報見黃宗羲南雷
文稿與傳所載微異謹附考
黃鳳翔傳去貞觀政要(臣)嚴福按罷講貞觀政要乃
萬歷十六年二月事以唐宗有慚德魏徵虧大節也
見郭子章文集謹附考
馮𤦺傳徐鼐(臣)嚴福按徐鼐宦官傳作徐鼎與此互
異謹附考
馮𤦺傳奸人之奏(臣)嚴福按奸人𤦺原疏中作高時
夏戴君恩見北海集謹附考
馮𤦺傳𤦺乃復極陳其弊(臣)嚴福按𤦺酌定禁約條
欵十五一明經術二正文體三重行檢四重後場五
慎提學六嚴歲考七限入學之數八禁冒籍九核祠
祀鄉賢名宦十擇典試主司十一申程式前旨十二
嚴參閱十三杜關節十四禁匿名帖十五禁刻書並
見𤦺文集謹附考
劉應秋傳有撰憂危竑議者御史趙之翰以指大學士
張位(臣)嚴福按之翰所奏以憂危竑議為吏科給
事戴士衡偽造大學士張位主之預謀者禮部侍郎
劉楚先都御史徐作祭酒劉應秋吏科給事中廷蘭
禮部主事萬達崑也中旨罷楚先作降應秋謫廷蘭
建崑為典史而張位先以薦經略楊鎬失利罷去命
值赦不宥見明實錄及紀事本末謹附考
劉應秋傳周汝登附(臣)嚴福按汝登嵊人由進士歴
官雲南參政學者稱海門先生見劉宗周蕺山集謹
附考
顧錫疇傳請正從祀位次(臣)嚴福按希孟所請正從
祀位次謂十哲中宜進有若南宫适而退冉有宰我
先儒則宜進諸葛亮狄仁傑范仲淹也見陳鼎所撰
希孟傳謹附考
明史卷二百十六考證
