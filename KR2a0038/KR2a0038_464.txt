欽定四庫全書
明史卷二百九十考證
王鈇𫝊倭來薄數禦却之(臣)章宗瀛按倭薄城北矢
&KR0008;交下賊稍稍去鈇曰賊來未創也而去其懈我耳
倍繕具待之詰朝賊果至鈇督兵間道去戰倭潰走
見獻徵錄謹附考
錢錞𫝊錞提狼兵戰九里山薄暮雷雨大作伏四起狼
兵悉奔錞戰死(臣)章宗瀛按賊攻城城守固乃移
營蔡涇焚掠四野錞從城上望之曰剪屠烈矣奈何
與此賊俱生耶乃騎而背城决戰狼兵驕錞數折之
至是乘其薄賊先潰走錞遂戰死見獻徵錄謹附考
是年倭䧟福清(臣)章宗瀛按倭攻福清知縣葉宗文
與陳見等同被執死之見通鑑紀事𫝊未載謹附考
倭乘勝犯惠安(臣)章宗瀛按是時倭犯福州廵撫阮
鶚不能禦取庫銀數萬賂之以新造大舟六俾載之
而去見通鑑紀事謹附考
崇明部將樊龍殺廵撫徐可求(臣)章宗瀛按時以邊
事急徵四方兵崇明上䟽請以兵三萬赴援遣其將
樊龍等以兵至重慶廵撫徐可求汰其老弱發餉餉
復弗繼龍等遂鼓衆刺殺可求及道臣孫好古等見
通鑑紀事謹附攷
桐梓知縣洪維翰城䧟奪印不屈死(臣)章宗瀛按洪
維翰歙縣人崇禎十六年進士見進士題名錄謹附
攷
管良相𫝊水西有變祸必首及(臣)章宗瀛按水西未
叛良相語李橒曰奢氏反安必繼之黔中無兵餉猝
然有變計將安出宜招兵萬人積二年榖用許成名
將之以觀其變橒以力不能止見通鑑紀事謹附考
及名聲死(臣)章宗瀛按崇禎九年朱燮元奉命討名
聲伏誅見通鑑紀事謹附攷
明史卷二百九十考證
附明史卷二百九十考證後
乾隆四十一年
賜諡諸臣
張瑶專諡忠節
朱萬年張竒功熊奮渭
以上通諡烈愍
姬文允孟承光吳世揚陳所聞何天衢
楊于陛
以上通諡節愍
