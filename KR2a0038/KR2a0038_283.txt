欽定四庫全書
明史卷二百
大學士張廷玉等奉敕修
列傳第八十八
姚鏌(子淶)張嵿
伍文定(邢珣等)蔡天祜(胡瓚張文錦)
詹榮(劉源清)劉天和
楊守禮張岳(李允簡)
郭宗臯趙時春
姚鏌字英之慈谿人弘治六年進士除禮部主事進員
外郎擢廣西提學僉事立宣成書院延五經師以教士
子桂人祀山魈卓旺鏌毁像俗遂變遷福建副使未幾
改督學政正德九年擢貴州按察使十五年拜右副都
御史巡撫延綏上邊務六事皆議行嘉靖元年濟農入
涇陽鏌遣遊擊彭楧出西路釋指揮卜雲於獄使副之
夜半邀擊斬其二將乃遁璽書褒諭尋召為工部右侍
郎出督漕運改兵部左侍郎四年遷右都御史提督兩
廣軍務兼巡撫田州土官岑猛謀不軌鏌調永順保靖
兵使沈希夷與張經李璋張佑程鑒各統兵八萬分道
討而鏌與總兵官李麒等攻破定羅丹梁用希儀計結
猛婦翁岑璋使為内應大破之斬猛子邦彦璋誘殺猛
獻其首詔進鏌左都御史加太子少保任一子官諸將
進秩有差鏌請改設流官陳善後七事制可乃命參議
汪必東僉事申惠與參將張經以兵萬人鎮其地必東
惠移疾他駐猛黨盧蘇王受等詐言猛不死借交趾兵
二十萬且至夷民信之蘇等薄城經突圍走城遂䧟王
受亦攻入思恩府巡按御史石金劾鏌失策罔上竝論
前總督盛應期帝以鏌有功許便宜撫𠞰蘇受數求赦
鏌不許將大討之會廷議起王守仁督兩廣軍令鏌與
同事鏌引疾乞罷許馳驛歸初廣東提學道魏校毁諸
寺觀田數千畝盡入霍韜方獻夫諸家鏌至廣追還之
官韜獻夫恨甚與張璁桂萼合排鏌謂大同當征而反
撫田州當撫而反征皆費宏謀國不臧釀成南北患時
宏雖去猶借鏌以排之也鏌既得請方候代千夫長韋
貫徐伍攻復思恩鏌上其状詔先賞貫等而以撫𠞰事
宜俟守仁處置既而鏌奏辯石金前疏詆金阻撓養寇
金亦再疏詆鏌帝先入璁等言落鏌職閒住其後蘇受
復叛帝漸思鏌十三年三邊闕摠制大學士費宏李時
同召對宏薦鏌時亦助之遂命以兵部尚書總制三邊
軍務未赴宏卒鏌辭帝不悦仍落職閒住鏌既罷薦者
至二十疏不用家居數年卒子淶字維東嘉靖二年殿
試第一授翰林修撰争大禮廷杖又議郊祀合祀不當
輕易召修明倫大典懇辭不與累官侍讀學士
張嵿字時峻蕭山人成化二十三年進士弘治初修憲
宗實錄命往蘇松諸府採軼事事竣授上饒知縣遷南
京兵部主事就進刑部郎中正德初遷興化知府隆平
侯張祐無子弟禄與族人争襲訴於南京法司久不决
復訴京師劉瑾方擅政遂削尚書樊瑩都御史高銓籍
嵿以郎承勘為民瑾敗起知南䧺擢江西參政進右布
政使舉治行卓異遷左寧王宸濠欲拓地廣其居嵿執
不可大恚遣人餽之嵿發視則棗梨薑芥盖隐語也未
幾召為光禄卿以右副都御史巡撫保定諸府忤中官
移疾歸世宗即位命以右都御史總督兩廣軍務廣西
上思州賊黃鏐糾峝兵刧州縣嵿討禽之廣東新寧恩
平賊蔡猛三等剽掠衆至數萬嵿合兵三萬餘人擊新
寧諸賊破巢二百禽斬一萬四千餘人俘賊属五千九
百餘人猛三等皆授首自嶺南用兵以寡勝衆未有若
是役者捷聞奬賚程鄉賊梁八尺等與福建上杭流賊
相應遣都指揮李臯等會福建官兵夾擊俘斬五百餘
人歸善李文積聚奸宄拒捕討之久弗克嵿遣參政徐
度等𠞰之俘斬千餘人佛即機國人别都盧剽刦滿刺
加諸國復率其属疎世利等擁五舟破巴西國遂入寇
新會嵿遣將出海禽之獲其二舟賊乃遁尋召掌南京
都察院事就改工部尚書六年大計京官拾遺被劾致
仕後數年卒
伍文定字時泰松滋人父琇貴州參議文定登弘治十
二年進士有膂力便弓馬議論慷慨授常州推官精敏
善决獄稱彊吏魏國公徐俌與民争田文定勘歸之民
劉瑾入俌重賄興大獄巡撫艾樸以下十四人悉被逮
文定已選成都同知亦下詔獄斥為民瑾敗起補嘉興
江西姚源賊王浩八等流劫浙江開化都御史俞諫檄
文定與參將李隆都指揮江洪僉事儲珊討之軍華埠
而都指揮白弘與湖州知府黃衷别營馬金賊黨劉昌
三破執弘官軍大挫浩八突華埠洪文定擊敗之追及
於孔埠隆珊亦追至池淮破其巢進攻淫田洪以奇兵
深入中賊誘與指揮張琳等皆被執文定等殿後得還
賊亦遁歸江西諫等上文定忠勇状詔所司奬勞擢河
南知府計禽賊張勇李文簡以才任治劇調吉安府計
平永豐及大帽山賊已佐巡撫王守仁平桶岡横水宸
濠反吉安士民争亾匿文定斬亾者一人衆乃定乃迎
守仁入城知府邢珣徐璉戴德孺等先後至共討賊文
定當大帥丙辰之戰身犯矢石火燎鬚不動賊平功最
擢江西按察使張忠許泰至南昌欲冐其功而守仁已
俘宸濠赴浙江忠等失望大恨文定出謁遂縛之文定
罵曰吾不恤九族為國家平大賊何罪汝天子腹心屈
辱忠義為逆賊報讐法當斬忠益怒椎文定朴地文定
求解任不報尋遷廣東右布政使未赴而世宗嗣位上
忠等罪状且曰曩忠泰與劉暉至江西忠自稱天子弟
暉稱天子兒泰稱威武副將軍與天子同僚折辱命吏
誣害良民需求萬端漁獵盈百萬致餓殍遍野盗賊縱
横雖寸斬三人不足謝江西百姓今大憝江彬錢寧皆
已伏法三人實其黨與乞速正天誅用章國典又請發
宸濠貲財還之江西以資經費矜釋忠泰所䧟無辜及
寧府宗人不預謀者以清冤獄帝竝嘉納之論功進右
副都御史提督操江嘉靖三年討獲海賊董效等二百
餘人賜敕奬勞尋謝病歸六年召拜兵部右侍郎其冬
擢右都御史代胡世寕掌院事雲南土酋安銓反敗參
政黃昭道攻陷尋甸嵩明明年武定土酋鳳朝文亦反
殺同知以下官與銓合兵圍雲南詔進文定兵部尚書
兼前職提督雲南四川貴州湖廣軍討之以侍郎梁材
督餉會芒部叛酋沙保子普奴為亂并以属文定文定
未至雲南銓等已為巡撫歐陽重所破遂移師征普奴
左都御史李承勛極言川貴殘破不當用兵遂召還命
提督京營文定至湖廣疏乞省祭歸已四川廵按御史
戴金復上言叛酋稱亂之初勢尚可撫而文定决意進
兵一無顧惜飛芻輓糧糜數十萬及有詔罷師尚不肯
已又極論土酋阿濟等罪軍民訛言幾復生變臣愚以
為文定可罪也尚書方獻夫李承勛因詆文定好大喜
功傷財動衆乃令致仕文定忠義自許遇事敢為不與
時俯仰芒部之役憤小醜數亂欲為國伸威為議者旁
撓廟堂專務姑息以故功不克就九年七月卒於家天
啟初追諡忠襄邢珣當途人弘治六年進士正德初歷
官南京戸部郎中忤劉瑾除名瑾誅起南京工部遷贛
州知府招降劇盜滿總等授廬給田撫之甚厚後討他
盜多藉其力守仁征横水桶岡珣常為軍鋒功最增二
秩宸濠反以重賞誘總總執其使送珣遂從珣共平宸
濠徐璉朝邑人文定同年進士由戸部郎中出為袁州
知府從討宸濠獲首功千餘事定珣璉遷江西右參政
世宗錄功各增秩二等嘉靖二年大計給事御史劾監
司不職者二十二人珣璉與焉吏部以軍功未酬請進
秩布政使致仕從之二人竟廢珣子埴嘗學於張璁嘉
靖初登鄉薦璁貴顯屡欲援之辭不應授浦城知縣有
徐浦者役公府埴一見異之令與子同學為娶妻後登
第為給事中其家世世祀埴弟址進士歷御史終山東
鹽運使以清操聞戴德孺臨海人弘治十八年進士歷
工部員外郎監蕪湖稅有清名再遷臨江知府宸濠反
遣使收府印德孺斬之與家人誓曰吾死守孤城脱有
急若輩沉池中吾不負國也即日戒嚴旋與守仁共滅
宸濠以憂去世宗以德孺馭軍最整獨增三秩為雲南
右布政使舟次徐州覆水死後贈光禄寺卿予一子官
珣璉等倡義討賊月餘成大功當事者以嫉守仁故痛
裁抑之或賞或否又往往借考功法逐之去守仁之再
疏辭爵也為諸人訟曰宸濠變初起勢熖猖熾人心疑
懼退阻當時首從義師自伍文定邢珣徐璉戴德孺諸
人外又有知府陳槐曾嶼胡堯元等知縣劉源清馬津
傳南喬李美李楫及楊材王冕顧佖劉守緒王軾等鄉
官都御史王懋中編修鄒守益御史張鰲山伍希儒謝
源等或摧鋒䧟陣或遮邀伏擊或贊畫議論錄監經紀
所謂同功一體者也帳下之士若聽選官雷濟已故義
官蕭禹致仕縣丞龍光指揮高睿千戸王佐等或詐為
兵檄以撓其進止壊其事機或偽書反間以離其心腹
散其黨與今聞紀功文册改造者多所刪削舉人冀元
亨為臣勸說寧王毋為奸人搆䧟竟死獄中尤傷心慘
目負之冥冥之中者夫宸濠積威凌劫雖在數千里外
無不震駭失措而况江西諸郡縣切近剝床觸目皆賊
兵随處有賊黨非真有捐軀赴難之義勠力報主之忠
孰肻甘虀粉之禍從赤族之誅蹈必死之地以希萬一
難冀之功乎今臣獨崇封爵而此同事諸人者或賞不
行而并削其績或賞未及而罰已先行或虛受陞職之
名而因使退閑或冐蒙不忠之號而随以廢斥非獨為
己斥諸權奸所誣搆挫辱而已也羣憎衆嫉惟事指摘
搜羅以為快曾未見有鳴其不平伸其屈抑者臣竊痛
之奏入卒寢不行
蔡天祜字成之睢州人父晟濟南知府以廉惠聞天祜
登弘治十八年進士改庶吉士授吏科給事中出為福
建僉事歷山東副使分廵遼陽歲歉活飢民萬餘闢濱
海圩田數萬頃民名之曰蔡公田累遷山西按察使嘉
靖三年大同兵亂巡撫張文錦遇害詔曲赦亂卒改巡
撫宣府都御史李鐸撫之鐸以母憂不至乃擢天祜右
僉都御史廵撫大同天祜從數騎馳入城諭軍士獻首
惡衆心稍定會尚書金獻民總兵官杭䧺出師甘肅道
大同亂卒疑見討復鼓噪天祜懼急請再赦兵部言元
惡不除無以警後請特遣大臣總督宣大軍務以制其
變乃命戸部侍郎胡瓚偕都督魯綱統京軍三千人以
往瓚等未發而進士李枝齎餉銀至亂卒曰此承密詔
盡殺大同人為軍犒也夜中火起圍枝舘出牒示之乃
解尋復殺知縣王文昌圍代王府脅王奏乞赦王急攜
二郡主走宣府廵按御史王官言亂卒方囂大兵壓境
是趣之叛也請亟止禁軍容臣密圖乃命瓚駐兵宣府
頃之天祜奏總兵官桂勇已捕五十四人請止京軍勿
遣帝責以阻撓令必獲首惡郭鑑等既而瓚次陽和勇
天祜令千戸苗登禽斬鑑等十一人函首送瓚請班師
甫二日鑑登郭疤子復糾徐氊兒等夜殺勇家人又燬
苖登家瓚言非盡殱不可帝乃切讓天祜召勇還京以
故總兵朱振代之敇瓚仍駐宣府居無何天祜捕戮徐
氊兒等瓚等遂班師明年正月侍郎李昆孟春總兵官
馬永交章言疤子潛逃塞外必為後患帝將遣使勘會
瓚還京言逃卒無足患帝乃罷勘官勿遣疤子復潛入
城焚振第明旦天祜閉城大索獲疤子及其黨三十四
人悉斬以徇盡宥脅從人心乃大定事聞賚銀幣已進
副都御史廵撫如故尋就進兵部右侍郎久之召還部
天祐以藩禄久缺又歲當繕邊垣用便宜增淮鹽引價
每引萬加銀五千被訐帝宥之至是御史李宗樞復追
論前事天祐因引疾去居二年奉詔起用未至京得疾
告歸卒年九十五天祜有才智兵變時左右皆賊耳目
幕府動静悉知之天祜廣招星卜藝士往來軍中因具
得其情卒頼以成功在鎮七年威德大著父老為立安
輯祠胡瓚字伯珩永平人進士官終南京工部尚書張
文錦安邱人弘治十二年進士授戸部主事正德初為
劉瑾所䧟逮繫詔獄斥為民瑾誅起故官再遷郎中督
税陜西條上籌邊裕民十事遷安慶知府度寧王宸濠
必反與都指揮楊銳為禦偹計宸濠果反浮江下文錦
等慮其攻南都令軍士登城詬之宸濠乃留攻卒不能
克事具楊銳傳璽書褒美擢太僕少卿嘉靖元年拜右
副都御史廵撫大同文錦性剛以拒賊得重名遂銳意
振刷操切頗無序大同北四望平衍寇至無可禦文錦
曰寇犯宣府不能近鎮城者以葛谷白陽諸堡為外蔽
也今城外即戰場何以示重議於城北九十里外增設
五堡曰水口宣寧只河柳溝樺溝参將賈鑑督役嚴卒
已怨及堡成欲徙鎮卒二千五百家戍之衆憚行請募
新丁僚吏咸以為言文錦怒曰如此則令不行矣鎮親
兵先往孰敢後親兵素游惰有室聞當發大恐請孑身
往得分番又不聽嚴趣之鑑承風杖其隊長諸邊卒自
甘州五衛殺巡撫許銘朝廷處之輕頗無忌至是卒郭
鑑柳忠等乘衆憤遂倡亂殺賈鑑裂其屍走出塞屯焦
山墩文錦恐與外寇連令副將時陳等招之入城即索
治首亂者郭鑑等大懼復聚為亂焚大同府門入行都
司縱獄囚又焚都御史府門文錦踰垣走匿博野王府
第亂卒欲燔王宫王懼出文錦郭鑑等殺之亦裂其屍
遂焚鎮守總兵公署出故總兵朱振於獄脅為帥時嘉
靖三年八月也事聞帝命侍郎李昆赦亂卒昆為文錦
請䘏典不報久之文錦父政訟其子守安慶功禮部為
之請終不許文錦妻李氏復上疏哀請帝怒命執齎疏
者治之副都御史陳洪謨言文錦僨事朝廷戮之可也
假手士卒傳之四方損國威不小復降旨詰責自是廷
臣不敢言萬歷中始贈右都御史天啟初追諡忠愍
詹榮字仁甫山海衛人嘉靖五年進士授戶部主事歷
郎中督餉大同值兵變殺總兵官李瑾總督劉源清率
師圍城久不下榮素有智略善應變叛卒掠城中無犯
榮者外圍益急榮密約都指揮紀振游擊戴濓鎮撫王
寧同盟討賊察叛卒馬昇楊麟無逆志乃陽令寧持官
民状詣源清所為叛卒乞原而隂以榮謀告請宥昇麟
死畀三千金俾募死士自效會源清已罷廵撫樊繼祖
許之昇麟遂結心腹禽首惡黃鎮等九人戮之榮乃開
城門延繼祖入復捕斬二十六人錄功擢光禄寺少卿
再遷大常寺少卿二十二年以右僉都御史廵撫甘肅
魯默特貢使留甘州者九十餘人總兵官楊信驅以禦
寇死十之一榮言彼以好來而用之鋒鏑失遠人心且
示中國弱詔奪信官槥死者送之歸番人感悦踰年以
大同巡撫趙錦與總兵官周尚文不相能詔榮與錦易
任諳逹數萬騎入掠榮與尚文破之黑山陽進右副都
御史寇復大舉犯中路參將張鳳等陣歿榮與尚文及
總督翁萬達嚴兵偹陽和而遣騎邀擊多所殺傷寇乃
引去代府奉國將軍充灼行剽掠奏奪其禄充灼等結
小王子入寇謀據大同榮告尚文捕得皆伏辜榮以大
同無險乃築東路邊牆百三十八里堡七墩臺百五十
四又以守邊當積粟而近邊弘賜諸堡三十一所延亘
五百餘里闢治之皆膏腴田可數十萬頃乃奏請召軍
佃作復其租徭移大同一歲市馬費市牛賦之秋冬則
聚而遏宼帝立從馬寇入犯與尚文破之彌陀山斬一
部長榮先以靖亂功進兵部右侍郎又以繕邊破敵累
被奬賚召還理部事進左尚書趙廷瑞罷榮署部務奏
行秋防十事已而翁萬逹入為尚書遭母喪榮復當署
部務辭疾乞休帝怒奪職閒住越二年卒當榮之撫大
同也萬逹為總督尚文為總兵三人皆有才略寇數入
不能得志自後代者不能任寇無歲不入躙邊人益思
榮等明年諳逹薄京師萬逹榮皆已去論者謂二人在
寇未必至此萬歷中榮孫延為順天通判上書訟榮功
贈工部尚書予䘏如制劉源清字汝澄東平人正德九
年進士授進賢知縣宸濠反源清積薪環室命家人曰
事急火吾家一僕逸手刃以徇縣中諸惡少與賊通者
悉杖殺之宸濠妃弟娄伯歸上饒募兵源清邀戮之賊
檄至立斬其使會餘干知縣馬津龍津驛丞孫天祐亦
起兵拒賊賊七殿下者奪運舟於龍津天祜與戰殺數
人賊黨募兵過龍津天祐追殺之焚其舟娄氏家衆西
下亦為天祐所遏禽七十餘人賊兵不敢經湖東以窺
兩浙者三人力也賊平源清徵為御史嘉靖改元津亦
入為御史津滁州人終福建副使源清尋遷大理丞謝
病歸六年夏以右僉都御史廵撫宣府滴水崖賊郭春
據城叛稱王源清遣卒捕之為所覺副總兵劉淵令曰
止禽元惡以旗遶城而呼其黨皆散春等自剄死總兵
官郤永虐下源清劾罷之進副都御史十二年以邊警
遷兵部左侍郎總制宣大山西保定諸鎮軍務大同總
兵官李瑾浚天城左孤店濠四十里趣工急卒王福勝
等焚殺瑾因焚廵撫潘倣署倣奏瑾激變帝命源清同
總兵郤永討之源清榜令解散而榜言五堡變處之過
寬五堡遺孽大懼師次陽和倣等密捕亂卒杖死十餘
人繫賊首王保等七十餘人以獻請旋師源清懲昔胡
瓚事不欲已以囚属御史蘇祐囚妄言前總兵朱振失
職首亂且多引無辜源清遣參將趙綱入城大索城中
訛言城且屠亂卒遂鼓噪殺千戸張欽會僉事孫允中
自源清所至諭源清意撫慰之始定振前為亂卒所擁
實不反詣源清自明不能白發憤自殺永兵至城下大
掠五堡遺孽遂盡反迎戰殺遊擊曺安官軍攻㩀四關
晝夜圍擊亂卒出前參將黃鎮等於獄奉為帥死守倣
與鎮國將軍俊&KR0008;等登城止毋攻俊&KR0008;出見永請緩兵
皆不聽允中縋城出言將士妄殺狀源清叱曰汝為賊
游說耶欲囚之允中不敢歸源清因多設邏卒遏王府
及有司軍民章疏而請益師至五萬帝命侍郎錢如京
都督江桓統京軍八千以往已忽悟罷弗遣專責源清
永討賊倣馳疏言將士妄殺激變速旋師亂可已源清
亦詆倣媚賊張孚敬主源清侍郎顧鼎臣黃綰言用兵
謬帝不能决城圍久大困毁王府及諸廨舍供爨兵部
復下安撫令源清亦樹幟招降叛卒稍稍自投首惡黃
鎮等亦分日出見乞通樵採路永許諾翌日採薪者出
永悉執之城中人益懼亂卒復叛勾外寇為助永遇之
大敗而遁叛卒遂引寇十餘騎入城指代府曰以此為
納延居納延者華言大人也城中人聞之皆巷哭明日
外寇攻東南二關叛卒與犄角官軍殊死戰互有殺傷
寇知叛卒不足頼倒戈擊之大詬而去是時寇遊騎南
掠至朔應源清請募九邊兵增總制官禦之已得一意
攻城帝不許源清乃百道攻穴城為毒烟熏死者相籍
復請壅水灌之帝大不懌奪其職閒住以兵部侍郎張
瓚代之瓚未至郎中詹榮等已悉捕首惡黃綰勘功罪
言源清永實罪魁具劾其婪賄不貲状兵科曾忭等言
宸濠亂源清有保障功當蒙八議之貸帝怒下忭等詔
獄逮源清治之獄久不决綰憂去乃减死斥為民諳逹
薄京師即家起之未赴而卒隆慶初贈兵部尚書
劉天和字養和麻城人正德三年進士授南京禮部主
事劉瑾黜御史十八人改他曹二十四人補之天和與
焉出按陜西鎮守中官廖堂奉詔辦食御物於蘭州天
和謂非所部辭不往堂奏天和拒命詔逮之部民哭送
者萬人錮詔獄久不釋吏部尚書楊一清疏救法司奏
當贖杖還職中旨謫金壇丞刑部主事孫繼芳抗章救
不報屡遷湖州知府多惠政嘉靖初擢山西提學副使
累遷南京太常少卿以右僉都御史督甘肅屯政請以
肅州丁壮及山陜流民於近邊耕牧且推行於諸邊尋
奏當興革者十事田利大興改撫陜西請撤鎮守中官
及罷為民患者三十餘事帝皆從之洮岷番四十二族
蠢動天和誅不順命者又討平湖店大盜及漢中妖賊
就進右副都御史母憂服闋以故官總理河道黃河南
徙歷濟徐皆旁溢天和疏汴河自朱仙鎮至沛飛雲橋
殺其下流疏山東七十二泉自鳬尼諸山達南旺湖濬
其下流役夫二萬不三月訖工加工部右侍郎故事河
南八府歲役民河中不赴役者人出銀三兩天和因歲
饑請盡蠲旁河受役者課遠河未役者半之詔可十五
年改兵部左侍郎總制三邊軍務兵車皆雙輪用二十
人遇險即困又行遲不適於用天和請倣前總督秦紘
隻輪車上置砲槍斧戟廂前樹狻猊牌左右虎盾連二
車可蔽三四十人一人輓之推且翼者各二人戰則護
騎士其中敵遠則施火器稍近發弓矢又近乃出短兵
敵走則騎兵追復製隨車小帳令士不露宿又毒弩矢
修邊牆濠塹皆從之濟農十萬衆屯賀蘭山後遣别部
寇凉州副將王輔逐奪其纛宼莊浪總兵官姜奭屡敗
之進天和右都御史寇復大集兵將入犯天和策寇&KR0008;
西有偹必東密檄延綏副將白爵宵行與參將吳瑛合
寇果東入黑河墩遇爵伏兵大創而去既又入蒺藜川
爵尾擊之寇多死尋入寇家澗張家塔為爵瑛所敗犯
寧夏者總兵官王效復破之帝大喜進天和左都御史
濟農犯河西天和禦却之進兵部尚書寇將入平虜賊
天和伏兵花馬池寇戰不勝走河上遇伏兵多死於水
濟農乘虛寇固原剽掠且饜會滛潦弓矢盡膠無鬭志
而諸將多畏縮天和斬指揮二人召故總兵周尚文令
立功會陜西總兵官魏時角寇至黑水苑尚文盡銳夾
擊殺濟農子小十王寇退寧夏廵撫楊守禮總兵官任
傑等復邀擊敗之鐡柱泉斬獲共四百四十餘級論功
加天和太子太保廕一子錦衣千戸前後賚銀幣十數
遷南京戸部尚書召為兵部尚書督團營言官論天和
衰老遂乞休歸家居三年卒贈少保諡莊襄天和初舉
進士劉瑾欲與敘宗姓謝不往晩年内召陶仲文以刺
迎稱戚属天和返其刺曰悮矣吾中外姻連無是人仲
文恚其罷官有力焉
楊守禮字秉節蒲州人正德六年進士除戸部主事嘉
靖初屡遷湖廣僉事以計禽公安賊魁坐事謫敘州通
判累遷右副都御史廵撫四川與副將何卿平諸番亂
賚銀幣初守禮貶敘州為僉事張文奎所辱至是文奎
遷四川參議恐守禮修隙先以所摭事奏詔二人俱解
職歸守禮才器敏逹中外以為能居家未久工部尚書
秦金等會薦起河南參政再遷右副都御史廵撫寧夏
宼犯固原為總督劉天和所敗欲自寧夏去守禮與總
兵任傑等邀敗之會天和召還進守禮右都御史總督
軍務代之錄前功進兵部尚書總兵官李義楊信連却
濟農三賜璽書銀幣尋上疏乞休帝惡其避難降俸二
級其秋寇三萬騎抵綏德游擊張鵬却之總兵官吳英
等追至塞外東路參將周文兵亦至夾擊敗之巡按御
史殷學言宼入内地五百里請治諸將罪部議延綏游
兵俱調宣大宼方避實擊虛而我能以寡勝衆宜錄其
功乃加守禮太子少保學謫外守禮尋以憂去諳逹薄
都城廷臣首以守禮荐詔趣上道寇退止不行久之卒
張岳字維喬惠安人自幼好學以大儒自期登正德十
一年進士授行人武宗寢疾豹房請令大臣侍從臺諫
輪直起居視藥餌防意外變不報與同官諫南廵杖闕
下謫南京國子學正世宗嗣位復故官遷右司副母老
乞便養改南京武選員外郎歴主客郎中方議大禘禮
張璁求始祖所自出者實之禮官皆唯唯岳言於尚書
李時曰不如爲皇初祖位毋實以人時大喜告璁璁不
謂然以初議上帝竟令題皇初祖主如岳言璁銜之出
為廣西提學僉事行部柳州軍缺餉大譁城閉五日岳
令守城啟門召詰譁者予餉去尋以計禽首惡置之理
入賀改提學江西不謝璁璁黜廣西選貢七人謫岳廣
東鹽課提舉遷廉州知府督民懇棄地教以桔橰運水
廉民多盗珠池岳居四年未嘗入一珠帝使使往安南
詰莫登庸殺主岳言於總督張經曰莫氏簒黎可無勘
而知也使往受謾詞辱國請留使者毋前經不可知欽
州林希元上書請决討莫氏岳貽書止之復條上不可
討六事為書貽執政曰據邊民報黎賙襲封無嗣以兄
子譓為子陳暠作亂賙遇害暠簒未幾國人擁立譓暠
奔諒山譓立七年為莫登庸所逼出居升華登庸立譓
幼弟懬而相之卒弑懬自立國分為三黎在南莫居中
陳在西北後諒山亦為登庸有陳遂絶而黎所居即古
日南地與占城隣限大海登庸不能踰之南故兩存近
登庸又以交州付其孫福海而自營海東府地都齋居
之盖安南諸府惟海東地最大即所謂王山郡也此賊
負簒逆名常鍊兵偹我又時揚言求入貢邊人以非故
王也弗敢聞愚以為彼内亂未嘗有所侵犯可且置之
待其亂定乃貢若必用兵勝負利鈍非岳所敢知執政
得書不能决已毛伯温來視師張經一以軍事委岳又
以翁萬逹才進二人於伯温岳與伯温語數日伯温曰
交事属君矣許登庸如岳議會岳遷浙江提學副使又
遷參政伯温馳奏留之乃改廣東參政分守海北登庸
降加岳俸一級賜銀幣尋以征瓊州叛黎功加俸及賜
如之塞上多事言官薦岳邊才伯温言岳可南翁萬達
可北也遂擢岳右僉都御史撫治鄖陽旋移撫江西進
右副都御史總督兩廣軍務兼廵撫討破廣東封川獞
蘇公樂等進兵部右侍郎平廣西馬平諸縣猺賊先後
俘斬四千招撫二萬餘人誅賊魁韋金田等增俸一級
召為刑部右侍郎以御史徐南金言命留任連山賊李
金與賀縣賊倪仲亮等出沒衡永郴桂積三十年不能
平岳大合兵討禽之&KR0681;鎮四年巨寇悉平召拜兵部左
侍郎湖貴間有山曰蜡爾諸苗居之東属鎮溪千戸所
筸子坪長官司隸湖廣西属銅仁平頭二長官司隸貴
州北接四川酉陽廣袤數百里諸苗數反官兵不能制
侍郎萬鏜征之四年不克乃授其魁龍許保冠帶湖苗
暫息而貴苗反如故鏜班師龍許保及其黨吳黑苗復
亂貴州廵撫李義壮告警乃命岳總督湖廣貴州四川
軍務討之進右都御史義壮持鏜議欲撫岳劾其阻兵
罷之先義壮撫貴州者僉都御史王學益與鏜附嚴嵩
主撫議數從中撓岳岳持益堅許保襲執印江知縣徐
文伯及石阡推官鄧本忠以去岳坐停俸乃使總兵官
沈希儀參將石邦憲等分道進躬入銅仁督之先後斬
賊魁五十三人獨許保黑苗跳不獲岳以捷聞言貴苗
漸平湖苗聽撫請遣土兵歸農朝議許之未幾酉陽宣
慰冉元嗾許保黑苗突思州刦執知府李允簡邦憲兵
邀奪允簡還允簡竟死嵩父子故憾岳欲逮治之徐階
持不可乃奪右都御史以兵部侍郎督師邦憲等旋破
賊岳搜山箐餘賊獻思州印及許保湖廣兵亦破禽首
惡李通海等岳以黑苗未獲不敢報功已而冉元謀露
岳發其奸元賄嚴世蕃責岳絶苗黨邦憲竟得黑苖以
獻苖患乃息岳卒於沅州喪歸沅人迎哭者不絶已敘
功復右都御史贈太子少保諡襄惠岳博覧工文章經
術湛深不喜王守仁學以程朱為宗李允簡融縣人由
舉人起家以郡境多寇遣孥歸獨與孫炳文居祖孫皆
被執許保挾以求厚贖允簡則傳語邦憲令亟進兵在
賊中自投高崖下賊拽出棄之途思人舁還至清浪衛
而卒詔贈貴州副使賜祭葬官一子
郭宗臯字君弼福山人嘉靖八年進士選庶吉士尋詔
與選者皆改除得刑部主事擢御史十二年十月星隕
如雨未幾哀冲太子薨大同兵亂宗臯勸帝惇崇寬厚
察納忠言勿專以嚴明為治帝大怒下詔獄杖四十釋
之歷按蘇松順天行部乘馬不御肩輿會廷推保定廵
撫劉䕫還理院事宗臯論䕫嘗薦大學士李時子謟媚
無行不任風紀坐奪俸兩月尋出爲雁門兵備副使轉
陜西參政遷大理少卿二十三年十月寇入萬全右衛
抵廣昌列營四十里順天廵撫朱方下獄擢宗臯右僉
都御史代之寇已去宗臯言密雲最要害宜宿重兵乞
敇馬蘭太平燕河三屯歲發千人以五月赴密雲有警
則總兵官自將赴援居庸白楊地要兵弱遇警必侍部
奏不能及事請預擬借調之法令建昌三屯軍平時則
恊助密雲遇警則移駐居庸俱報可久之宗臯聞敵騎
四十萬欲分道入奏調京營山東河南兵為援已竟無
實坐奪俸一年故事京營歲發五軍詣薊鎮防秋宗臯
請罷三軍以其犒軍銀充本鎮募兵費又請發修邊餘
銀增築燕河營古北口帝疑有侵冐令罷歸聽勘既而
事得白起故官廵撫大同與宣府廵撫李仁易鎮尋進
兵部右侍郎總督宣大山西軍務諳逹三萬騎犯萬全
左衛總兵官陳鳳副總兵林椿與戰鷂兒嶺殺傷相當
宗臯坐奪俸明年再犯大同總兵官張逹及椿皆戰死
宗臯與廵撫陳燿坐奪俸給事中唐禹追論死事状因
言全軍悉䧟乃數十年未有之大衂帝乃逮宗臯及燿
各杖一百燿遂死宗臯戍陜西靖虜衛隆慶改元從戍
所起刑部右侍郎改兵部協理戎政旋進南京右都御
史就改兵部尚書參贊機務給事中莊國禎劾宗臯衰
庸宗臯亦自以年老求去詔許之萬歷中再存問歲給
廩隸十六年宗臯年九十又遣行人存問是年卒贈太
子太保諡康介
趙時春字景仁平凉人幼與羣兒嬉輙列旂幟部勒如
兵法年十四舉於鄉踰四年為嘉靖五年會試第一選
庶吉士以張璁言改官得戸部主事尋轉兵部九年七
月上疏曰陛下以災變求言已旬月大小臣工率浮詞
面謾蓋自靈寳知縣言河清受賞都御史汪綋繼進甘
露今副都御史徐讚訓導范仲斌進瑞麥指揮張楫進
嘉禾鋐及御史楊東又進鹽華禮部尚書李時再請表
賀仲斌等不足道鋐讚司風紀時典三禮乃罔上欺君
壊風傷政帝責其妄言且令獻讜言善策時春惶恐引
咎未對帝趣之於是時春上言當今之務最大者有四
最急者有三最大者曰崇治本君之喜怒賞罰所自出
勿以逆心事為可怒則賞罰大公而天下治曰信號令
無信一人之言必參諸公論毋狃一時之近必稽之永
遠苟利十而害一則利不必興功百而費半則功不必
舉如是而天下享安静之福矣曰廣延訪宜倣古人輪
對及我朝宣召之制使大臣臺諫侍從各得敷納殿陛
間羣吏則以其職事召問之曰勵廉恥大臣宜待以禮
取大節略小過臺諫言是者用之非者寬容之庶臣工
自愛不敢不勵其最急者曰惜人才凡得罪諸臣其才
不當棄其過或可原宜霈然發命召還故秩且因南郊
禮成除謫戍之罪與之更始曰固邊圉敗軍之律宜嚴
臨陣而退者禆將得以戮士卒大將得以戮禆將總制
官得以戮大將則人心震悚而所向用命曰正治教請
復古冠婚喪祭之禮絶醮祭禱祀之術凡佛老之徒有
假引符籙依託經懴幻化黃白飛昇遐景以冐寵禄者
即賜遣斥則正道修明而民志定帝覧之益怒下詔獄
掠治黜為民久之選東宫官属起翰林編修兼司經局
校書帝有疾時春與羅洪先唐順之疏請東宫御殿受
百官正旦朝賀帝大怒復黜為民京師被寇朝議以時
春知兵起兵部主事贊理京營務統民兵訓練大將軍
仇鸞倡馬市時春憤曰此秦檜續耳身為大將而效市
儈可乎忤鸞為所搆幾重得罪稍僉山東僉事進副使
三十二年擢僉都御史廵撫山西時春慷慨負奇氣善
騎射慨寇縱横將帥不任戰數謂人使吾領選卒五千
諳逹邱福不足平也作禦寇論論戰守甚悉既秉節鉞
益思以武功自奮其年九月寇入神池利民諸堡時春
率馬步兵往禦之至廣武諸將畢會諜報寇騎二千餘
去兩舍時春擐甲欲馳大將李淶固止之時春大言曰
賊知吾來必遁緩追即不及遂策馬前及扵大蟲嶺伏
兵四起敗績倉皇投一墩守卒縋之上乃得免淶軍竟
覆被論解官聽調時春喜談兵至是一戰而敗然當是
時將帥率避寇不擊為督撫者安居堅城遙領軍事無
躬搏寇者時春功雖不就天下皆壮其氣時春讀書善
強記文章豪肆與唐順之王慎中齊名詩伉浪自喜類
其為人
贊曰姚鏌等封疆宣其擘畫軍務暢其機謀勲績咸有
可紀伍文定從王守仁平宸濠之難厥功最懋趙時春
將略自命一出輒躓夫危事而易言之固知兵者所弗
取乎
明史卷二百
