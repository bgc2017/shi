欽定四庫全書
明史卷二百五考證
張經傳倭突嘉興(臣)方煒按合戰時倭屯松江柘林
者盈二萬事詳俞大猷傳謹附識
張經傳(周克充附)疏陳禦倭有十難有三策(臣)煒按
十難三策史未臚列他書亦無可考謹識
胡宗憲傳御史瑚再劾宗憲三大罪(臣)方煒按三大
罪及後文十大罪史未詳載他書亦無可考謹識
胡宗憲傳會御史汪汝止籍羅龍文家上宗憲手書
(臣)方煒按識大錄時嚴世藩羅龍文以謀叛論斬籍
何東序謝庭儏因搆與宗憲仇者謂其侵匿龍文財
産因而逮繫與史所載宗憲下獄事互異謹識
曹邦輔傳乃逮繫邦輔謫戍朔州(臣)方煒按獻徵錄
邦輔謫戍朔州時吳人感其功德為生祠祀之史未
之載謹識
李遂傳忤尚書夏言因事劾之下詔獄(臣)方煒按夏
言因事劾遂史未詳何事考識大錄始言善遂既數
見遂據經執諍因銜之給事中曾抃適以駁論忤言
言謂遂與抃善遂主之未有以發也後劾無故不參
公座因指其平日會友講學交結朋黨變亂是非故
下詔獄謹識
李遂傳贈太子太保(臣)方煒按贈太子太保考獻徵
錄及識大錄云贈太子少保與此互異謹識
唐順之傳因條上便宜九事(臣)方煒按上便宜九事
史未臚列他書亦無可考謹識闕疑
唐順之傳條上海防善後九事(臣)方煒按淮揚大饑
條上海防善後九事考名臣實錄順之以淮揚重地
值歲歉請於朝得餘鹽銀二萬兩以賑又自捐俸金
令有司以次捐俸易米散各鎮為粥以食饑民並載
九事甚詳約千餘言史俱未之載謹識
明史卷二百五考證
