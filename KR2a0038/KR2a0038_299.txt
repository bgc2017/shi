明史卷二百八
大學士張廷玉等奉敇修
列傳第九十六
張芹汪應軫
蕭鳴鳳(高公韶)齊之鸞
袁宗儒許相卿
顧濟(子章志)章僑
余珊(汪珊)韋商臣
黎貫(王汝梅)彭汝實
鄭自璧戚賢
劉繪(子黃裳)錢薇
洪垣(方瓘吕懷)周思兼
顔鯨
張芹字文林峡江人弘治十五年進士授福州推官正
德中召為南京御史寧夏既平大學士李東陽亦進官
廕子芹抗疏曰東陽謹厚有餘正直不足儒雅足重節
義無聞逆瑾亂政東陽為顧命大臣既不能遏之於始
及惡跡既彰又不能力與之抗脂韋順從惟其指使今
叛賊底平東陽何力冒功受賞何以服人心乞立賜罷
斥奪其加恩為大臣事君不忠者戒疏出東陽涕泣不
能辯帝責芹沽名令對状芹請罪停俸三月給事中竇
明言事下獄芹疏救之帝嘗馳馬傷編修王思切諫坐
遠戍芹曰彼非諫官尚爾吾儕可坐視乎遂上疏曰孟
子言從獸無厭謂之荒老耼曰馳聘田獵使人心發狂
心狂志荒何事不㤀皆甚言無益有害也今輕萬乘之
尊乘危冒險萬一有不可諱皇嗣未誕如宗廟社稷何
帝不省尋出為徽州知府寧王宸濠反言者以芹家江
西慮賊劫其親屬取道出徽乃改知杭州已復還徽州
嘉靖初遷浙江海道副使歴右參政右布政使坐為海
道時倭人爭貢誤傷居民罷歸芹事繼母孝持身儉素
枲袍糲食終其身
汪應軫字子宿浙江山隂人少有志操正德十二年成
進士選庶吉士十四年詔將南巡應軫抗言自下詔以
來臣民旁皇莫有固志臨清以南率棄業罷市逃竄山
谷苟不即收成命恐變生不測昔谷永諫漢成帝謂陛
下厭高美之尊號好匹夫之卑字數離深宫挺身晨夜
與羣小相逐典門戶奉宿衞者執干戈而守空宫其言
切中於今夫谷永諧䛕之臣成帝庸闇之主永言而成
帝容之豈以陛下聖明不能俯納直諫哉疏入留中繼
復偕修撰舒芬等連章以請跪闕門受杖幾斃教習竣
擬授給事中有旨補外遂出為泗州知州土瘠民惰不
知農桑應軫勸之耕買桑植之募江南女工教以蠶繅
織作由是民足衣食帝方南征中使驛騷道路應軫率
壯夫百餘人列水次舟至即挽之出境車駕駐南京命
州進美婦善歌吹者數十人應軫言州子女荒陋無以
應敇旨臣向募有桑婦請納之宫中傳受蠶事事遂寢
世宗踐阼召為戶科給事中山東礦盗起掠東昌兖州
流入畿輔河南境應軫奏言弭盗與禦寇不同禦寇之
法驅之境外而已若弭盗而縱使出境是嫁禍於鄰國
也凡一方有警不行撲滅致延蔓他境者俱宜重論報
可在科歲餘所上凡三十餘疏咸切時弊以便飬乞改
南遂調南京戶科張璁桂萼在南部方議追尊獻皇帝
雅知應軫名欲倚以自助應軫與議不合即奏請遵禮
經崇正統以安人心不報嘉靖三年春出為江西僉事
居二年具疏引疾不俟命而歸為巡按所劾詔所司逮
問應軫自陳親老鮮兄弟乞休侍飬吏部為之請乃免
逮久之廷臣交薦起故官視江西學政父艱歸病卒
蕭鳴鳳字子雝浙江山隂人少從王守仁遊舉鄉試第
一正德九年成進士授御史副史胡世寧下獄抗章救
之同官内江高公韶劾王瓊誤邊計言松潘副將吳坤
請增設總兵於成都瓊即以坤任之花當本我屬衞日
憑陵由本兵非人致小醜輕中國瓊恐奏訐公韶中旨
責公詔隂結外蕃交通間牒令首實鳴鳳上疏曰公韶
劾瓊所論者天下之事瓊不當逞忿恣辯以箝諫官口
中旨責鳴鳳黨庇而謫公韶富民典史鳴鳳又劾江彬
恃寵恣肆蔓將難圖士論壮之尋視山海諸關巡武宗
將出塞捕虎鳴鳳疏諫因具陳官司掊尅軍民疾苦状
不報引疾歸起督南畿學政諸生以比前御史陳選曰
陳泰山蕭北斗嘉靖初遷河南副使仍督學政考察拾
遺被劾吏部惜其學行調為湖廣兵備副使明年復改
督廣東學政鳴鳳三督學政廉無私然性剛狠以憤撻
肇慶知府鄭璋璋慙恚投劾去由是物論大譁八年考
察兩京言官交章論坐降調已與璋相抵訐皆下巡按
御史逮治鳴鳳遂不出公韶正德中為御史嘗劾總兵
官郭勛罪朵顔花當入寇又劾總兵官遂安伯陳鏸中
官王欣巡撫王倬鏸坐解職世宗立起謫籍歴右副都
御史巡撫江西終戶部右侍郎
齊之鸞字瑞卿桐城人正德六年進士改庶吉士授刑
科給事中十一年冬帝將置肆于京城西偏之鸞上言
近聞有花酒舖之設或云車駕將臨幸或云朝廷收其
息陛下貴為天子富有四海乃至競錐刀之利如倡優
館舍乎應州奏捷帝降敇總督軍務威武大將軍總兵
官朱夀𠞰寇有功宜特加公爵制下舉朝大駭之鸞偕
諸給事中上言自古天子亦有親臨戰陣戡定禍亂者
成功之後不過南面受賀勒之金石播之歌頌已耳未
有加爵酬勞如今日之顛倒者不知陛下何所取義為
此不祥之舉以駴天下耳目貽百世之譏笑也未幾請
召還編修王思給事中張原陳鼎御史周廣高公韶李
熙徐文華李穏施儒劉寓生僉事韓邦奇評事羅僑皆
不聽帝將巡邊復自稱威武大將軍御史袁宗儒疏諫
大學士楊廷和蔣冕毛紀以去就爭之鸞偕同官言三
臣居師保之重身係安危邇者先後稱疾今六飛臨邊
踰月矣宗廟社稷百官萬姓寄空城中人心危疑幾務
叢積復杜門求决去萬一事起倉卒至於僨敗三臣將
何辭謝天下乞陛下以社稷為重亟返宸居與大臣共
圖治理已而御史李潤等復爭之卒不省之鸞再遷兵
科左給事中中官馬永成死詔受其家九十餘人官之
鸞言永成貴顯用事十有餘年兄弟子姪皆高爵美官
而其儕復為陳乞將及百人永成何功恩濫如此恐天
下聞而解體也帝將南巡之鸞偕同官及御史楊秉中
等交章力諫章入二日未報之鸞等不知所出伏闕俟
命自辰至申帝令中官傳諭乃退明日託疾免朝欲以
為之鸞等罪會諸曹郎黃鞏等聯章力諫乃止不行然
鞏等下獄杖譴之鸞輩亦不敢救也宸濠反張忠許泰
等南征命之鸞偕左給事中祝續從軍紀功未至賊已
滅羣小忌王守仁譖毁百端之鸞力白其誣忠泰廣搜
逆黨株引無辜之鸞多所開釋且請蠲田租停力役寬
逋負帝頗採納初冐徐姓至是始復焉世宗踐阼首上
疏言祖宗法制悉紛更于羣小補救之道在先定聖志
次廣言路先朝元凶雖去根據盤互連蔓滋多猶恐巧
相營結或邀定策之賞或假迎扈之勞以取憐固寵天
下事豈堪若輩更壊言者久遏於權奸欲吐忠鯁懣憤
之氣必有不顧忌諱至于逆耳者在嘉納而優容之若
稍或抑裁則小人又乘之以讐忠直言路一塞不可復
開大為新政累矣陛下誠舉邇年亂政盡返其初中興
之烈可以立覩帝嘉納之又劾許泰及兵部尚書王憲
二人竟獲譴其秋大計京官被中傷謫崇德丞屢遷寧
夏僉事饑民採蓬子為食之鸞為取二封一進于帝一
以貽閣臣且言時事可憂者三可惜者四語極切帝付
之所司時方大修邊牆之鸞董役巡撫胡東臯稱其能
舉以自代歴河南山東副使召為順天府丞未行盗發
留鎮撫尋擢河南按察使卒官
袁宗儒字醇夫雄縣人正德三年進士授御史十二年
冬帝在大同以郊祀將回鑾既而復止宗儒率同官力
諫明年夏孝貞純皇后將葬帝還京宗儒等復引災異
力請罷皇店遣邊兵既又諫帝巡邊語極危切皆不報
擢大理寺丞嘉靖三年爭大禮廷杖歴官右僉都御史
巡撫貴州吏部尚書桂萼議宗儒改調遂解職歸未幾
起鄖陽改山東坐屬吏振饑無術不能覺察罷免以薦
起左副都御史扈蹕承天還京卒
許相卿字伯台海寧人正德十二年進士世宗立授兵
科給事中宧官張銳張忠有罪論死帝復寬之給事中
顧濟疏爭帝下所司議卒欲寬其死相卿言天下望陛
下為孝皇陛下奈何自處以正德帝議加興獻帝皇號
相卿復爭之嘉靖二年詔廕中官張欽義子李賢為錦
衣世襲指揮相卿言于謙子冕止錦衣千戶王守仁子
正憲止錦衣百戶賢中官厮飬反過之忠勛大臣裔會
不若近倖奴殉國勤事之臣誰不解體部臣彭澤科臣
許復禮安磐相繼言之悉拒不納毋乃重内侍而輕士
大夫哉尋復言天下政權出于一則治二三則亂公卿
大夫參議則治匪人僭干則亂陛下繼統之初登用老
成嘉納忠諫裁抑僥倖竄殛憸邪可謂明且剛矣曾未
再期偏聽私眤秕政亟行明少蔽剛少遜操權未得其
術而隂伺旁竊者得居中制之如崔文以左道㒺上師
保臺諫言之而不聽羅洪載守職逮繫廷臣疏七十上
而不行近又庇崔文奴奪法司之守斥林俊以違旨怒
言官之奏擾事涉中人曲降温旨犯法不罪請乞必從
此與正德朝何異哉俊國之望也其去志决矣俊去類
俊者必不留陛下將與二三近習私人共理天下乎今
日天下與先朝異武宗時勢已阽危然元氣猶壮調劑
適宜可以立起何也承孝宗之澤也今日病雖稍蘇而
元氣已竭調劑無方將至不起何也承武宗之亂也伏
願深察亂機收還政柄取文輩置之重典然後務學親
賢去䜛遠色延訪忠言深恤民隠務使宫府一體上下
一心而後天下可為也同官趙漢等亦皆以文為言帝
卒不聽未幾以給事中李學曾章僑主事林應驄皆言
事奪俸復上疏諫指帝氣驕志怠甘蹈過諐詞甚切為
給事三年所言皆不聽遂謝病歸八年詔飬病三年以
上不赴都者悉落職閒住相卿遂廢夏言故與同僚相
善既秉政招之謝弗應
顧濟字舟卿崑山人正德十二年進士授行人擢刑科
給事中武帝自南都還卧病豹房惟江彩等侍濟言陛
下孤寄于外兩宫隔絶骨肉日疎所恃以為安者果何
人哉漢高帝卧病數日樊噲排闥警以高趙之事今羣
臣中豈無噲憂者願陛下慎擇廷臣更番入直起居動
息咸使與聞一切淫巧戲劇傷生敗德之事悉行屏絶
則保飬有道聖躬自安不報再踰月而帝崩世宗即位
之月濟上疏曰陛下踐阼除弊納諫臣民踴躍思見德
化之成然立法非難守法為難聽諫非難樂諫為難今
新政所釐多不便於奸豪權倖臣恐盤據既深玩縱未
已非依怙宫闈必請托左右持法不固則此輩將叢聚
而壊之此守法之難也唐太宗貞觀初每導羣臣使言
及至晚年諫者乃多忤旨陛下首闢言路臣工靡不因
事納忠高遠者似涉于迂闊切直者或過于犯顔若怒
其犯顔其言必不入視為迂闊則計必不行此樂諫之
難也尋復言内臣張雄張銳等詿誤先帝業已逮治又
獲寬假願斷以大義俾無所售奸帝頗嘉納既又劾司
禮蕭敬黨庇銳等而三法司會訊依違無大臣節不聽
帝欲加興獻帝皇號濟言不可尋請侍飬歸越數年卒
子章志嘉靖三十二年進士累官南京兵部侍郎奏減
進奉馬快船額南都人祀之
章僑字處仁蘭谿人正德十二年進士授行人嘉靖元
年擢禮科給事中疏劾中官蕭敬芮景賢等又言三代
以下正學莫如朱熹近有聰明才智倡異學以號召天
下好高務名者靡然宗之取陸九淵之簡便詆朱熹為
支離乞行天下痛為禁革御史梁世驃亦言之帝為下
詔申禁尋又請依祖宗故事早朝班退許百官以次啟
事經筵日講賜清問密勿大臣勤召對又簡儒臣十數
人更番直便殿以備咨訪上納其言而不能用奸人何
淵請立世室扵太廟東北僑力言其不可未幾又言添
設織造内臣貪横殊甚行戸至廢産鬻子以償惟急停
革與天下更始疏入不省又因條例營務劾定國公徐
光祚陽武侯薛倫不職倫遂解任尋請斥張璁霍韜等
不聽孝陵司香谷大用乞還京治疾僑言大用初連逆
瑾後引寧彬樹八黨之凶釀十六年之禍至先帝不得
正其終若不早遏絶恐乘間伺隙羣凶競起不至復亂
天下不止章下所司吳廷舉請召家居大臣議禮僑劾
其隂附邪說孟秋時享太廟帝遣京山侯崔元僑言奉
命臨時倉皇就位誠敬何存帝怒奪其俸二月歴禮科
左給事中出知衡州府終福建布政使
余珊字德輝桐城人正德三年進士授行人擢御史庶
吉士許成名等罷教習留翰林者十七人珊以為濫疏
論之語侵内閣不納乾清宫災疏陳弊政極指義子西
僧之謬巡鹽長蘆發中官奸利事為所誣械繫詔獄謫
安陸判官移知澧州世宗立擢江西僉事討平梅花峒
賊遷四川副使備兵威茂嘉靖四年二月應詔陳十漸
其略曰陛下有堯舜湯武之資而無稷契伊周之佐致
時事漸不克終者有十正德間逆瑾專權假子亂政不
知紀綱為何物幸陛下起而振之未幾而事樂因循政
多苟簡名實乖謬宫府異同紛拏泄沓以為在朝廷而
不在朝廷以為在宫省而不在宫省遂至天子以其心
為心百官萬民亦各以其心為心此紀綱之頽其漸一
也正德間士大夫寡廉鮮恥趨附權門幸陛下起而作
之乃今則前日之去者復来来者不去自夫浮沉一世
之人擢掌銓衡首取軟美脂韋重富貴薄名檢者列之
有位致䛕佞成風廉恥道薄甚者侯伯專糾彈罷吏議
禮樂市門復開賈販仍舊此風俗之壊其漸二也正德
間國柄下移王靈不振是以有安化南昌之變賴陛下
起而整肅之乃塞上戍卒近益轎恣曩殺許巡撫而姑
息頃遂殺張巡撫而效尤曩縳賈參將以立威近又縳
桂總兵而報怨致榆關妖賊效之而戕主事北邊庫吏
仿之而賊縣官陛下惑鄙儒姑息之談牽俗吏權宜之
計遂使廟堂號令出于二三戍卒之口此國勢之衰其
漸三也自逆瑾以来以苞苴易將帥故邊防盡壊賴陛
下起而申嚴之然積弊已久未能驟復今朵顔蹢躅於
遼海羌戎跳梁于西川北狄蹂躝于沙漠寇勢方張而
食肉之徒不能早見預料亟求制馭之方乃假鎮靜之
虚名掩無能之實跡甚且詐飾捷功濫邀賞賚虚張勞
伐峻取官階而塞上多事日甚此外裔之強其漸四也
自逆瑾以来盡天下之脂膏輸入權貴之室是以有劉
趙藍鄢之亂賴陛下起而保護之乃近年以来黃紙蠲
放白紙催徵額外之歛下及雞豚織造之需自為商賈
江淮母子相食兖豫盗賊横行川陜湖貴疲于供餉田
野嗷嗷無樂生之心此邦本之搖其漸五也正德朝衣
冠蒙禍家國幾空幸陛下起而收錄之乃未幾而狂瞽
之言一鳴輒斥昔猶謫遷外任今或編配遐荒昔猶禁
錮終身今至箠死殿陛蓋自吕柟鄒守益等去而殿閣
空顧清汪俊等去而部寺空張原胡瓊等死而言路空
間有一二忠直士又為權奸排擠而違之俾不通致陛
下耳囂目眩忽不自知其在鮑魚之肆矣此人才之彫
其漸六也正德朝奸邪迭進忠諫不聞幸陛下起而開
通之顧閱時未久而此風復見降心未懲其憤逆耳或
動諸顔不勦說而折人以言即臆度而虞人以詐朝進
一封暮投千里甚至三木嚢頭九泉含泣此言路之塞
其漸七也正德朝忠賢排斥天下幾危賴陛下起而主
持之豈期一轉瞬間憸邪投隙而起飾六㙯以文奸言
假周官而奪漢政堅白異同模棱兩可是蓋大奸似忠
大詐似信王莽匿情于下士之日安石垢面于入相之
初雖有聖賢誰其辨之臣恐正不敵邪羣隂日盛此邪
正之淆其漸八也正德之世大臣日疎小人日親致政
事乖亂賴陛下紹統堂廉復親乃自大禮議起凡偶失
聖意者譴謫之鞭笞之流竄之必一網盡焉而後已由
是小人窺伺巧發竒中以投主好以弋功名陛下既用
先入為主順之無不合逆之無不怒由是大臣顧望小
臣畏懼上下乖戾寖成睽孤而泰交之風息矣此君臣
之暌其漸九也正德之世天鳴地震物怪人妖曾無虚
歲賴陛下紹統災異始除乃頃歲以来雨雹殺禽獸雷
風拔樹屋婦人産子兩頭無極晝晦如夜四方旱潦奏
報不絶曾何異正德之季乎且京師隂霾之氣上薄太
陽白晝冥冥罕有暉采尤為可畏此災異之臻其漸十
也此十者天子有一無以保四海陛下聖明何以致此
無乃輔弼召之歟竊見今日之為輔弼第一人者徒以
奸佞伴食怙恩致上激天變下召民災中失物望臣逆
知其非天下之第一流而陛下乃任信之不至于魚爛
不已願亟去其人更求才兼文武如前大學士楊一清
老成厚重如今大學士石珤者竝置左右庶弊政可除
天下可治臣又聞獻皇帝好賢下士容物恕人天下所
共知也今議禮諸臣一言未合輙以悖逆加之謫配死
徙朝宁為空此豈獻皇帝意苟非其意雖尊以天下無
當也陛下何不起而用之使駿奔清廟以慰獻皇帝在
天之靈哉疏反覆萬四千言最為剴切帝付之所司其
所斥輔弼第一人謂費宏也珊律己清嚴居官有威惠
外艱歸士民祠之名宦後副使胡東臯謁祠獨顧珊嘆
曰此吾師也服闋以故官涖廣東終四川按察使先是
有御史汪珊者于嘉靖元年七月疏陳十漸略言陛下
初即位天下忻然望治邇來漸不如初初每事獨斷今
戚里左右或潛移隂奪初每事咨訪大臣今禮貌雖隆
而實意日疎初罷諸不經淫祠今稍稍議復初屏絶玩
好今教坊諸司或以新聲巧伎進初日覧奏章今或置
不省輒令左右可否初釐革冗食冗費今騰驤勇士不
行覈實御馬實數不得稽察初裁革錦衣冒濫今大臣
近侍以迎立授世廕舊邸旗校盡補親軍初中官有罪
懲以成法今犯者多貸死舉朝争不得初中官有過不
復任用今鎮守守備營求易置倖門復啟初納諫如流
今政事不便者言官論奏直曰有旨訑訑拒人帝頗納
其說未幾出為河南副使歴官至南京戶部右侍郎珊
字德聲貴池人正德六年進士巡撫貴州時討都勻叛
苖有功
韋商臣字希尹長興人嘉靖二年進士授大理評事明
年冬商臣以大禮初定廷臣下吏貶謫者無虚日乃上
疏曰臣所居官以平獄為職乃自授任以來竊見羣臣
以議禮忤旨者左遷則吏部侍郎何孟春一人謫戍則
學士豐熙等八人杖斃則編修王思等十七人以咈中
使逮問則副使劉秉鑑布政馬卿知府羅玉查仲道等
十人以失儀就繋則御史葉竒主事蔡乾等五人以京
朝官為所屬訐奏下獄則少卿樂頀御史任洛等四人
此皆不平之甚上干天象下駭衆心臣竊以為皆所當
宥况比者水旱疫癘星隕地震山崩泉湧風雹蝗蝻之
害殆徧天下有識莫不寒心及今平反庶獄復戍者之
官錄死者之後釋逮繋者之囚正告訐者之罪亦弭災
禳患之一道也帝責以沽名賣直謫清江丞量移德安
推官遷河南僉事討平永寧巨寇以功受賞伊王虐殺
其妃商臣論如律嘗治里居給事中杜桐殺人罪桐構
之吏部尚書汪鋐甫遷四川參議遂以考察落職歸言
官薛宗鎧戚賢戴銑輩交章救不納家居數十年卒
黎貫字一卿從化人正德十二年進士改庶吉士授御
史刷卷福建劾鎮守内官尚春侵官帑狀悉追還之世
宗入繼貫請復起居注之制命詞臣編類章奏備纂述
從之登極詔書禁四方貢獻後鎮守中官貢如故貫上
言陛下明詔甫頒而諸内臣曲說營私希恩固寵其假
朝命以徵取者謂之額而自挾以獻者謂之額外㒺虐
百姓致朝廷之澤壅而不流非所以昭大信彰君德也
嘉靖二年帝從玉田伯蔣輪請于承天立興獻帝家廟
以輪子榮奉祀貫言陛下信一䛕臣之說委祀事于外
戚神不歆非類獻帝必將吐之不聽尋疏言國初夏秋
二稅麥四百七十一萬而今損九萬米二千四百七十
三萬而今損二百五十萬以歲入則日减以歲出則日
增乞敇所司通稽祖宗以來賦額及今日經費之數列
籍上聞知賦入有限則費用不容不節帝嘉納焉出按
江西父喪歸久之起故官會帝從張孚敬議去孔子王
號改稱先師並損籩豆佾舞之數編修徐階以諫謫御
製改正祀典說頒示廷臣而孚敬復為祀典或問以希
合帝意議已定貫率同官合疏爭之帝震怒曰貫等謂
朕已尊皇考為皇帝孔子豈反不可稱王奸逆甚矣其
悉下法司按治于是都御史汪鋐言比者言官論事每
挟衆以凌人曰此天下公議也不知倡之者止一人請
究倡議之人明正其罪帝然之已而刑部尚書許讚等
上其獄當贖杖還職帝特命禠貫為民久之卒扵家方
貫等上疏時禮科都給事中華陽王汝梅亦率同官抗
論且曰陛下萬幾之餘留神典禮甚盛舉也但恐生事
之臣望風紛起今日獻一議謂某制當革明日進一說
謂某制當復國家自此多事矣况祖宗成法守之百六
十年縱使少不如古循而行之亦未為過何必紛紛事
更易乎帝覽奏斥其違旨以祀典說示之汝梅字濟元
由行人歴禮科都給事中八年二月以災異求言汝梅
言比來章奏多逢迎請分别忠佞毋信䛕言大臣奏事
近多留中請悉付之公論人主之學詞命非所重今一
事之行動煩宸翰亦少䙝矣宜倣祖宗故事時御平臺
召見宰執面决大議既省筆札之勞且絶壅蔽之害疏
入忤旨及夏言請分祀天地汝梅復偕同官力爭尋出
為浙江參政卒官
彭汝實字子充嘉定州人正德十六年進士授南京吏
科給事中嘉靖三年疏言九江盜起殺傷官軍操江伍
文定不即議𠞰應城伯孫鉞擁兵不出俱宜切責帝竝
從之吕柟鄒守益下獄汝實抗章救又因災異上言邇
者黃風黑霧春旱冬雷地震泉竭揚沙雨土加以羣小
盛長盗賊公行萬民失業木異草妖時時見告天變于
上地變于下人物變于中而修省之詔無過具文廷陛
之間忠邪未辨以逢迎為合禮以守正為沽直長鯨巨
鮞决網自如腴田甲第横賜無己陛下春秋已逾志學
而經筵進講略無問難黃閣票擬依常批答棄燕閒于
女寵委心腹于貂璫二廖諸張尚然緩死李隆蘇晉竟
得無他如此而望天意回人心感不可得矣大學士費
宏以子坐事被論不出禮部侍郎温仁和以慶王台浤
事聽勘汝實言宜聽二臣避位以明進退之義因薦石
珤羅欽順顧清蔣冕可代宏李廷相崔銑湛若水何瑭
許告可代仁和章下所司奸人王邦竒之訐楊廷和彭
澤也汝實言邦竒先後兩疏始為惶駭之語終雜鄙䙝
之辭中所引事多顛倒淆惑至謂費宏石珤夜入楊一
清門今不聞召問一清一清又久不為白何也陛下即
位之初廷和裁省冗員數萬坐此叢怒罷去今其長子
業以狂愚發遣亦可已矣而羣小蓄忿蔓連不已并其
次子及婿又復下獄夫誣告之律視其所誣輕重反坐
此國法也願追究主使之人與告人同罪毋令苟免貽
譏外蕃不聽汝實數言時政缺失又嘗力爭大禮為璁
萼等所惡以親老再疏請改近地教職而舉貢士高任
說王表自代章下吏部承璁萼指言汝實倡言鼓衆撓
亂大禮且與御史方鳳程啟充朋黨通賄自知考察不
容乃欲辭尊居卑不當聽其倖免遂奪職閒住與啟充
及徐文華安磐皆同里時稱嘉定四諫
鄭自璧字采東祥符人隸籍京師正德十二年進士改
庶吉士除工科給事中世宗踐阼中外競言時政自璧
請采有關化理者類輯成書以備觀覽從之初正德中
奄人多奪民業為莊田至是因民訴遣使往勘自璧復
備言其弊帝命勘者嚴治民患稍除嘉靖二年后父陳
萬言辭黃華坊賜第請西安門外新宅詔予之自璧以
所請宅已鬻之民不當奪與安磐力爭不聽明年爭大
禮受杖三遷至兵科都給事中中官李能以修墩堡為
詞請定山海關税額中官張忠尚書金獻民等論甘肅
功廕子錦衣其下參隨皆進秩鎮守江西中官黎鑑參
隨踰常額中官武忠從子英冒功擢副千戶錦衣官裁
革者多夤緣復職而司禮監奏收已汰諸匠近五百人
孝陵淨軍于喜擅赴京奏辨安邊伯許泰戍死其子請
襲祖職中官扶安黃英先後死官其親屬自璧皆抗疏
爭帝多不聽嘗偕同官劾郭勛奸貪及李福達事起復
劾勛交結妖人帝以勛故降旨責自璧六年三月宣府
失事復劾總兵傳鐸并及鎮守中官王玳巡撫周金副
將時陳等罪鐸逮問陳褫冠帶而玳金責立功贖罪禮
部侍郎桂萼請起王瓊于邊自璧率同官與御史譚纘
等言瓊罪宜追治萼引奸邪請并論不納自璧最敢言
所言皆權倖直聲震朝野側目者共為蜚語聞于上吏
部以資推太僕寺卿不用至是科道共劾中旨降二級
調外任遂謫江隂縣丞命下大臣幸其去無救者後廷
臣屢論薦竟不召
戚賢字秀夫全椒人嘉靖五年進士授歸安知縣縣有
蕭總管廟報賽無虚日會久旱賢禱不驗沉木偶于河
居數日舟過其地木偶躍入舟舟中人皆驚賢徐笑曰
是特未焚耳趨焚之潛令健隸入岸傍社誡之曰水中
人出械以來已果獲數人蓋奸民募善泅者為之也知
府萬雲鵬操下急賢數忤之當上計有毁雲鵬者將被
黜賢走吏部白其枉雲鵬竟得免而尚書桂萼獨心異
賢喪去起知唐縣召為吏科給事中十四年春當大計
外吏大計罷者列永不用而是時言事諸臣忤柄臣意
率假計典錮之賢乃先事言所黜有未當者宜聽言官
論救帝稱善從其請會參議王存韋商臣言事忤要人
前給事中葉洪劾汪鋐被謫果在黜中賢方勘事陜西
給事中薛宗鎧因據賢疏伸救吏部特不可帝遂命已
之及賢還朝以鋐咨横實張孚敬庇之乃條其罪狀曰
輔臣孚敬布腹心以操吏部之權懸利害以箝言官之
口即如考察一事陛下曲聽臣言許其申雪正防大臣
行私也今言官為洪等辯救孚敬乃曲庇冡臣巧言阻
遏陛下有堯舜知人之明輔臣負伯鯀方命之罪放流
之典具在惟陛下以威斷之帝内嘉賢言而重違孚敬
鋐意洪等竟不復再以喪去補刑科都給事中夏言柄
國會當選庶吉士不能無所徇賢疏陳請屬之弊帝納
其言久之劾郭勛吞噬徧天下太廟災復劾勛及尚書
張瓚樊繼祖等而薦聞淵熊浹劉天和王畿程文德徐
樾萬鏜吕柟魏校程啟充馬明衡魏良弼葉洪王臣可
任用言滋不悦激帝怒謫山東布政司都事諸被薦者
皆奪俸賢尋以父老自免歸十餘年卒賢少聞王守仁
說心契之及官于浙遂執弟子禮
劉繪字子素一字少質光州人祖進太僕少卿繪長身
修髯磊落負竒氣好擊劒力挽六石弓舉鄉試第一登
嘉靖十四年進士授行人改戶科給事中二十年詔兩
京言官會遷邊才給事中邢如默等薦毛伯温劉天和
等二十人而故御史段汝礪副都御史翟瓚參議王洙
與焉繪言汝礪乃大學士翟鑾姻戚瓚洙則夏言諭指
如默排羣議而薦之者相臣挾權以遏言官言官懼勢
而咈公議上下雷同非社稷福乞罷鑾言罪如默為徇
私植儻者戒帝是其言出如默于外言適罷政鑾置不
問明年寇大入山西繪上疏曰諳達方彊必為腹心患
議者謂宜守不宜戰以故邊將多自全或拾殘騎報首
功督巡諸臣亦第列士馬守要害名曰清野實則避鋒
名曰守險實則自衞請專任翟鵬得便宜從事馳發宣
大山西士馬合十七八萬人三路竝舉有進無退寇雖
多可計日平也帝壯其言令假鵬便宜得戮都指揮以
下然鵬舉不能出塞頃之劾山西巡撫劉臬結納夏言
且請罷吏部尚書許瓚宣府巡撫楚書臬書由是去職
繪兩劾言言憾之出為重慶知府土官爭地相讐檄諭
之即定上官交薦而言再入政府屬言者論罷之家居
二十年卒子黃裳兵部員外郎倭䧟朝鮮命贊畫侍郎
宋應昌軍務渡鴨綠江抵平壤大敗賊兵賊遁黃裳追
逐又連破之錄進郎中
錢薇字懋垣海鹽人嘉靖十一年進士受業湛若水官
行人泊然自守與同年生蔣信輩朝夕問學擢禮科給
事中請令將帥家丁得自耕塞下田毋徵其賦總督大
臣假便宜專制閫外格不行又疏劾大學士李時禮部
尚書夏言工部尚書温仁和外戚蔣輪進右給事中郭
勛請復鎮守内官擅易置宿衛將校薇憤疏其不法七
事帝眷勛然素知其横兩不問己因星變極言主德之
失帝深銜之未發疏諫南巡坐奪俸内閣夏言輩所選
宮僚多以徇私劾罷薇偕同官吕應祥任萬里乞如會
推故事集内閣九卿公舉帝特命竝斥為民累薦皆報
寢集鄉里晚進與講學足跡不及公府倭患起請於巡
撫王忬集兵為備鄉人德之卒年五十三隆慶初贈太
常少卿
洪垣字峻之婺源人嘉靖十一年進士禮部侍郎湛若
水講學京師垣受業其門授永康知縣徵授御史十八
年世宗南巡冊立皇太子命閣臣夏言顧鼎臣選宫僚
垣再疏言温仁和張衍慶薛僑胡守中屠應竣華察胡
經史際白悦皇甫涍等皆庸流不可使輔導青宫帝亦
已從他諫官言廢黜者數人未幾劾文選郎中黃禎先
賄選郎楊育秀得為考官及居文選貪婪欺㒺知州王
顯祖等考察調簡而補大州知縣何瑚年過六十而選
御史皆非制今當大計京官乃以猥瑣之曹世盛為考
功郎誤國甚帝下其章都察院令會吏科參覈乃下禎
詔獄及育秀顯祖等咸斥為民因詰責吏部尚書許讚
都御史王廷相而令十三道御史公舉隠年冒進若瑚
者御史王之臣等坐調者四人世盛亦改他部垣一疏
而御史曹郎以下得罪者至二十餘人出按廣東以安
南欵附增俸一級未竣出為温州知府歲饑有閉糴者
饑民殺之垣坐落職歸復與同里方瓘往從若水若水
為建二妙樓居之家食四十餘年年九十瓘絶意仕進
嘗自廣東還同行友瘴死舟中例不載屍瓘秘不以告
與同寢纍日至韶州始發之垣同年吕懷廣信永豐人
亦若水高弟子由庶吉士授兵科給事中改春坊左司
直郎歴右中允掌南京翰林院事每言王氏之良知與
湛氏體認天理同旨其要在變化氣質作心統圖說以
明之終南京太僕少卿
周思兼字叔夜華亭人少有文名嘉靖二十六年進士
除平度知州躬巡郊野坐籃輿中攜飯一盂令鄉民以
次舁行因盡得閭閻疾苦狀悉蠲除之王府奄人縱莊
奴奪民産監司杖奴斃奄迫王奏聞巡撫彭黯令思兼
讞之王置酒欲有所囑竟席不敢言思兼閱獄詞曰此
决杖不如法罪當杖以王故加一等奄誣告罪當戍以
王故末减監司竟得復故秩旁郡饑民掠食所司持之
急且為亂上官檄思兼治之作小木牌數千散四郊令
執牌就撫悉振以錢糓事遂定入覲舉治行第一當遷
州人走闕下以請乃復留一年擢工部員外郎督臨清
磚厰士民遮道泣送同年生貌類思兼使經平度民競
走謁見非是各歎息去河將决思兼募民築隄身立赤
日中隄成三日而秋漲大發民免于災進郎中出為湖
廣僉事岷府宗室五人封爵皆將軍殺人掠貲財監司
避不入武岡者二十年思兼廉得奸狀縳其黨悉繋之
獄五人藏利刃入思兼與揖而捫其臂曰吾為將軍百
口計將軍乃為此曹死耶皆沮退乃列其罪奏聞悉錮
之高牆還田宅子女於民遭内艱去官不復出居久之
起廣西提學副使未聞命而卒
顔鯨字應雷慈谿人嘉靖三十五年進士授行人擢御
史出視倉場奸人馬漢怙定國公勢貸子錢漕卒償不
時則没入其糧為怨家所訴漢持定國書至鯨立論殺
之四十一年畿輔山東西河南北大稔鯨請州縣贓罰
銀毋輸京師盡易粟備振且發内府新錢為糴本帝悉
報可已上漕政便宜六事明年出按河南伊王典楧怙
惡久結掖廷中官嚴嵩父子内外應援所請奏立下爪
牙率礦盗鯨欲除之與參政耿隨卿計持王承奉王鑑
罪鑑日告王所謀時嵩已敗鯨乃奏記徐階說諸大璫
絶其援又盡捕王偵事飛騎託言防寇檄知府兵分屯
要害地乃會巡撫胡堯臣劾典楧抗旨矯敇僭擬淫虐
十大罪王護衛及諸亡命幾萬人不敢發帝震怒廢王
為庶人錮之高墻没其貲削世封兩河人鼓舞相慶景
王之國越界奪民産為莊田鯨執治其爪牙魏國公侵
民産假欽賜名樹碑為界鯨仆其碑戍其人錦衣帥受
諸俠少金署名校尉籍中為民害列侯使王府道路驛
騷王府内官進奉駕龍舟所過恣横鯨請校尉缺從兵
部補冊封改文臣王府進奉遣屬吏詔冊親王及妃遣
列侯餘皆如鯨議改督畿輔學政大興知縣高世儒奉
詔核逃役都督朱希孝以勾軍劾之下部議鯨劾希孝
亂法言世儒等按籍召行戸非勾禁軍此乃禁軍子弟
家人倚城社冒禁衛名致吏不敢問富人得抗詔而貧
者為溝中瘠世儒無罪罪在錦衣帝怒責鯨詆誣勛臣
貶安仁典史隆慶元年歴湖廣提學副使以試恩貢生
失張居正指降山東參議改行太僕少卿都御史海瑞
薦鯨異才不報鯨按河南時黜新鄭知縣其人高拱所
庇也在湖廣王篆欲祀其父鄉賢執不許至是拱掌吏
部篆為考功遂以不謹落鯨職萬歷中給事中鄒元標
御史饒位交章薦之報寢御史顧雲程言陛下大起遺
佚獨鯨及管志道以考察格之夫相與冡宰賢則黜幽
為公典否則驅除異己而已近又登用被察吳中行艾
穆魏時亮趙世卿獨靳鯨志道何也給事中姜應麟李
弘道亦言之僅以湖廣副使致仕中外論薦十餘疏不
果用
贊曰傳稱未信而諫則以為謗已然志節之士惓惓忠
愛何忍以不信自外其君哉張芹等懷抱悃忱激昂論
事其言雖不盡用要與緘默者異矣
明史卷二百八
