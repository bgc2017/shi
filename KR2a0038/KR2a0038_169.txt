欽定四庫全書
明史卷一百四十二考證
鐡鉉傳鐡鉉鄧人(臣)方煒按明書鐡鉉祖父係色目
人别居鄧州因為鄧州人他書無可考謹識
鐡鉉傳凡三閱月卒固守不能下(臣)方煒按明書云
鉉令守陴者羣噪罵燕兵攻益急以大礟攻城城且
破鉉復多書高皇帝神牌懸受擊處遂不敢擊明代
紀事本末皆同史略之謹識
鐡鉉傳子福安戍河池(臣)方煒按明書男福安十二
編伍河池康安七歲充匠尋皆戮死妻楊并二女發
教坊司楊憂憤死二女終不受辱成祖聞曰彼竟不
屈耶出之皆適士人較史特詳謹識
鐡鉉傳参軍說鉉直搗北平(臣)方煒按明書名臣實
錄俱云宋参軍說鉉曰北兵去濟而南其留守北平
者類老弱且永平保定離畔雖郡縣堅守者尚多守
臣郭資輩書生不知兵公能出竒兵疾馳真定我諸
將潰逸者稍稍收合不數日竟取北平其間豪傑有
聞義而起者便宜署部招徠之北平可破也破則北
兵顧家室必辭勢必散歸徐沛間素稱驍徤若檄諸
守臣倡集義勇乘勢晝夜攝之而公館糓北平休養
士馬逆其至擊之彼腹背受敵大難旦夕平耳鉉以
軍餉盡於德州城守既久士卒憊甚而南將皆駑材
無足恃莫若固守濟南使江淮有偹北兵不能越淮
歸必道濟吾邀而擊之以逸待勞全勝計也名臣志
鈔明代紀事本末俱同較史文略詳謹識
慕昭傳慕昭潞州人(臣)方煒按慕昭史作潞州人不
詳其邑考明書獻徵錄俱作浮山人浮山隸平陽不
隸潞州又考地里志潞州洪武八年陞潞安府不應
仍稱潞州謹識闕疑
慕昭傳設平燕布政司於真定昭以尚書掌司事(臣)
方煒按明書獻徵錄俱作歴北平布政司参政二十
八年陞刑部尚書年分官階俱與史小異七卿年表
與史同謹附識
陳性善傳洪武三十年進士(臣)方煒按陳性善明書
洪武十八年進士考十八年歲在乙丑而名臣實錄
亦作十八年進士惟史作三十年進士題名碑記與
史同考太祖在位三十一年性善以進士授行人司
副遷翰林檢討召入便殿繙錄似非一載所歴之事
謹識闕疑
陳性善傳及即位擢為禮部侍郎(臣)方煒按性善擢
禮部侍郎明書名臣實錄俱作太祖時事史作惠帝
即位後事年分迥殊謹識闕疑
陳性善傳性善盡所言(臣)方煒按性善盡所言語意
不甚明晰考明書云問以治天下之要使書以進性
善益感知遇盡所欲言上面允行而中多止較史特
為曉暢謹識
陳性善傳(崇剛附)御史王彬巡按江淮駐揚州與鎮撫
崇剛嬰城堅守(臣)方煒按鎮撫崇剛明書作指揮
鄧崇剛與史小異惟名臣實錄祇作崇剛與史同謹
識
張昺傳累官工部右侍郎(臣)方煒按張昺明書名臣
實錄俱作累官刑部左侍郎與史不符謹識
張昺傳(彭二附)都指揮彭二(臣)方煒按明書彭二逸
其名以行稱謹識
馬宣傳宋忠之趨居庸宣亦自薊州帥師赴北平(臣)
方煒按惠帝本紀馬宣戰死之後燕兵始䧟居庸懷
來宋忠見執前後俱按日編載憲章錄亦同此傳作
克懷來後納張王之謀始與宣戰與本紀不等謹識
闕疑
瞿能傳與其子帥精騎千餘攻張掖門(臣)方煒按明
書云能從李景隆攻北平力戰勢甚銳與其子獨帥
精騎千餘人殺入彰義門彰義門金之西門元所謂
南城也今之廣寧門人猶呼為彰義外城雖建於嘉
靖時意金城故址在明初猶存史作張掖音轉之訛
耳疑即彰義他書但無可証謹識闕疑
顔伯瑋傳遂命其弟珏子有為還家侍父(臣)方煒按
明書珏脫走濟寧踰還沛詢邑人知父子屍已為縣
丞胡先埋瘞乃至徐告守晏璧璧因為瓌傳名臣實
錄同史略之謹附識
顔伯瑋傳(向朴鄭恕鄭華附)知獻縣(臣)方煒按明書
朴本獻縣後俱祀祠朴萬歴初奉詔建祠本縣北門
外又恕祀台八忠祠史俱略之謹附識
顔伯瑋傳(鄭華附)華謂妻蕭曰吾義必死(臣)方煒按
鄭華之妻名臣實錄云華死乃稱病送還家又考明
書獻徵錄俱云以家托其友人無錫丞趙次進其時
未同死也史略之謹附識
王省傳詔免會試(臣)方煒按太祖本紀選舉志俱云
六年三月諭暫罷科舉察舉賢才與此傳合謹識
姚善傳敬禮隐士王賓(臣)方煒按明書王賓字仲光
獨居陋巷善恭往候舍車徒步叩門自稱名延入語
盡歡及賓報謁望門再拜而返善自邀還辭非公事
不敢入又將候韓奕奕避入太湖善歡曰先生可謂
名可聞而面不可見者耶較史為詳謹附識
姚善傳(錢芹附)薦芹於朝署行軍斷事(臣)方煒按職
官志祇有五軍斷事之名不載行軍斷事當屬一時
權設之官非經久制也謹識
陳彦回傳父立誠為歸安縣丞被誣論死(臣)方煒按
立誠之死明書獻徵錄名臣實錄與此史同不詳所
誣之事無憑考核謹識闕疑
陳彦回傳依鄉人知縣黃積良冐黃姓(臣)方煒按彦
回依積良更姓名曰黃禮見明書謹識
陳彦回傳授保寧訓導(臣)方煒按保寧訓導考明書
作保府學訓導與史小異謹識闕疑
陳彦回傳(張彦方附)應詔勤王帥所部抵湖口被執械
至樂平斬之(臣)方煒按明書獻徵錄明代紀事本
末俱云彦方糾義起兵一邑嚮應或沮之彦方大哭
曰君父在水火吾可以自緩乎史略之謹識
陳彦回傳(張彦方附)扺湖口被執(臣)方煒按扺湖口
被執明書獻徵錄明代紀事本末俱作江口考地里
志湖口縣濱臨江口諸書與史當是互舉成文耳謹
識
明史卷一百四十二考證
