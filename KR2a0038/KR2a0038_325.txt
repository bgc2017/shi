欽定四庫全書
明史卷二百二十一
大學士張廷玉等奉敕修
列傳第一百九
袁洪愈(子一鶚譚希思)王廷瞻
郭應聘(吳文華)耿定向(弟定理定力)
王樵(子肯堂)魏時亮(陳瓚)
郝杰(扶克儉)趙參魯
張孟男(衛承芳)李禎
丁賓
袁洪愈字抑之吳縣人舉嘉靖二十五年鄉試第一明
年成進士授中書舍人擢禮科給事中劾檢討梁紹儒
阿附權要文選郎中白璧招權鬻官尚書萬鏜侍郎葛
守禮不檢下詔切責鏜守禮下璧詔獄斥紹儒於外紹
儒大學士嚴嵩私人也已陳邊務數事詔俱從之嵩屬
吏部尚書吳鵬出為福建僉事歴河南參議山東提學
副使湖廣參政所在以清節著嵩敗召為南京大僕少
卿就遷太常隆慶五年以疾歸萬歷中起故官遷南京
工部右侍郎進右都御史掌南院事就改禮部尚書南
京御史譚希思疏論中官外戚且請循舊制内閣設絲
綸簿宫門置鐵牌詔下南京都察院勘訊將坐以誣罔
洪愈已改官代者未至乃具言希思所陳載王可大國
憲家猷薛應旂憲章錄二書帝以所據非頒行制書謫
希思雜職洪愈尋上疏請禁干謁又極諫屯田廢壞之
害乞令商人中鹽免内地飛輓皆議行萬歷十五年就
改吏部其冬引年乞休帝重其清德加太子少保致仕
洪愈通籍四十餘年所居不增一椽出入徒步卒年七
十四巡撫周孔教捐金葬之贈太子太保諡安節子一
鶚以廕官治中饘粥不繼以死希思茶陵人歴右副都
御史巡撫四川
王廷瞻字稚表黃岡人父濟參政廷瞻舉嘉靖三十八
年進士授淮安推官入為御史督畿輔屯政穆宗在裕
邸欲易莊田廷瞻不可隆慶元年所部久雨請自三宫
以下及裕府莊田改入乾清宫者悉蠲其租詔減十之
五已言勲戚莊田太濫請於初給時裁量田數限其世
次爵絶歸官制可高拱再輔政廷瞻常論拱遂引疾歸
神宗立起故官歴太僕卿萬歷五年以右僉都御史巡
撫四川番屢犯松潘廷瞻令副使楊一桂總兵官劉顯
𠞰之殲其魁羣蠻納款風村白草諸番久居二十八砦
率男婦八千餘人來降復命總兵顯討建昌傀厦洗馬
姑宰鐵口諸叛番皆獻首惡出降增俸一級進右副都
御史撫南贛入為南京大理卿歴兩京戶部左右侍郎
以右都御史出督漕運兼巡撫鳳陽諸府寶應汜光湖
堤蓄水濟運平江伯陳瑄所築也下流無所洩決為八
淺匯成巨潭諸鹽場皆沒淮流復奔入勢益洶湧前巡
撫李世達等議開越河避其險廷瞻承之鑿渠千七百
七十六丈為石閘三減水閘二石堤三千三十六丈子
堤五千三百九十丈費公帑二十餘萬八月竣事詔旨
褒嘉賜河名弘濟進廷瞻戶部尚書巡撫如故尋改南
京刑部尚書未上乞歸久之卒贈太子少保兄廷陳見
文苑傳
郭應聘字君賓莆田人嘉靖二十九年進士授戶部主
事歴郎中出為南寧知府遷威茂兵備副使轉廣東參
政從總督吳桂芳平李亞元别擊賊首張韶南黃仕良
等遷廣西按察使歴左右布政使隆慶四年大破古田
賊斬獲七千有奇已從巡撫殷正茂平古田再進秩正
茂遷總督遂擢應聘右副都御史代之府江猺反府江
上起陽朔下達昭平亘三百餘里諸猺夾江居怙險剽
劫正化正德間都御史韓雍陳金討平之至是攻圍荔
浦永安劫知州楊惟執指揮胡潮事聞大學士張居正
奏假便宜寓書應聘曰炎荒瘴癘驅役數萬衆不宜淹
留速破其巢則餘賊破膽應聘聚土漢兵六萬令總兵
官李錫進討未行而懷遠猺亦殺知縣馬希武反應聘
與正茂議先征府江三閱月悉定乃檄錫討懷遠天大
雨雪無功而還懷遠古牂牁地界湖貴靖黎諸州環郭
皆猺編氓處其外嘉靖中征之不克知縣寄居府城遙
示羈縻而已古田既復猺懾兵威願服屬希武始入其
地議築城董作過峻猺遂亂希武見殺及是師出無功
應聘益調諸路兵鎮撫白杲黃土大梅青淇狪獞以孤
賊勢而錫與諸將連破賊斬其魁懷遠乃下事皆具錫
傳初議行師錫以陽朔金寶嶺賊近欲先滅之應聘曰
君第往吾自有處錫行數日應聘與按察使吳一介出
不意襲殺其魁比懷遠克復陽朔亦定乃分遣諸將門
崇文楊照亦孔昭等討洛容上油邊山五叛猺悉平神
宗大悅進兵部右侍郎兼右副都御史巡撫如故萬歷
二年召為戶部右侍郎尋以憂歸八年起改兵部兼右
僉都御史仍撫廣西時十寨初下應聘與總督劉堯誨
奏設三鎮隸賓州以土巡檢守之而統於思恩參將十
寨遂安進右都御史兼兵部右侍郎總督兩廣軍務前
總督多受將吏金應聘悉謝絶踰年召掌南京都察院
以吳文華代頃之就拜兵部尚書參贊機務久之引疾
歸應聘在廣西奏復陳獻章王守仁祠劉臺謫戍潯州
為僦居供廪餼歿復賻斂歸其喪像祀之官南京與海
瑞敦儉素士大夫不敢侈汰歸七月卒贈太子少保諡
襄靖吳文華字子彬連江人父世澤府江兵備副使有
威名文華舉嘉靖三十五年進士授南京兵部主事歴
四川右參政與平土官鳳繼祖四遷河南左布政使萬
歷三年以右副都御史巡撫廣西討平南鄉陸平周塘
板寨猺及昭平黎福莊父子偕總督淩雲翼征河池咘
咳北三猺三猺未為逆雲翼喜事殺戮甚慘得廕襲文
華亦受賞遷戶部右侍郎請終養歸起兵部右侍郎兼
右僉都御史仍撫廣西遷總督兩廣軍務巡撫廣東進
右都御史會巡撫吳善總兵呼良朋討平嚴秀珠岑崗
賊李珍江月照拒命久文華購禽月照平珍尋入為南
京工部尚書就改兵部引疾去仍起南京工部力辭虛
位三年以待卒年七十八贈太子少保諡襄惠
耿定向字在倫黃安人嘉靖三十五年進士除行人擢
御史嚴嵩父子竊政吏部尚書吳鵬附之定向疏鵬六
罪因言鵬壻學士董份總裁會試私鵬子紹宜併斥嵩
為營護事竟寢出按甘肅舉劾無所私去任行笥一肩
有以石經餽者留境上而去還督南京學政隆慶初擢
大理右寺丞高拱執政定向嘗譏其褊淺無大臣度拱
嗛之及拱掌吏部以考察謫定向横州判官拱罷量移
衡州推官萬歷中累官右副都御史吏部侍郎陸光祖
為御史趙之翰所劾光祖已留定向復頌光祖賢詆之
翰給事中李以謙言定向擠言官定向求去帝不問歴
刑部左右侍郎擢南京右都御史御史王藩臣劾應天
巡撫周繼疏發踰月不以白定向定向怒守故事力争
自劾求罷且詆藩臣論劾失當因言故江西巡撫陳有
年四川巡撫徐元泰皆賢為御史方萬山王麟趾劾罷
今宜召用而量罰藩臣藩臣坐停俸二月於是給事中
許弘綱觀政進士薛敷教南京御史黃仁榮及麟趾連
章劾定向麟趾言南臺去京師遠章疏先傳人得為計
如御史孫鳴治論魏國公徐邦瑞陳揚善論主事劉以
煥皆因奏辭豫聞一則夤緣倖免一則捃摭被誣故邇
來投揭有遲浹月者事理宜然非自藩臣始語竝侵大
學士許國左都御史吳時來副都御史詹仰庇執政方
惡言者勒敷教還籍省過麟趾仁榮亦停俸時已除定
向戶部尚書督倉場定向因力辭求退章屢上乃許卒
年七十三贈太子少保諡恭簡定向初立朝有時望後
歴徐階張居正申時行王錫爵四輔皆能無齟齬至居
正奪情寓書友人譽為伊尹而貶言者時議訾之其學
本王守仁嘗招晉江李贄於黃安後漸惡之贄亦屢短
定向士大夫好禪者往往從贄遊贄小有才機辨定向
不能勝也贄為姚安知府一旦自去其髮冠服坐堂皇
上官勒令解任居黃安日引士人講學雜以婦女專崇
釋氏卑侮孔孟後北遊通州為給事中張問達所劾逮
死獄中定向弟定理定力定理終諸生與定向俱講學
專主禪機定力隆慶中進士除工部主事萬歷中累官
右僉都御史督操江疏陳礦使之患再遷南京兵部右
侍郎卒贈尚書
王樵字明遠金壇人父臬兵部主事諫武宗南巡被杖
終山東副使樵舉嘉靖二十六年進士授行人歴刑部
員外郎著讀律私箋甚精核胡宗憲計降汪直欲赦直
以示信樵言此叛民與他納降異直遂誅遷山東僉事
移疾歸萬歷初張居正柄國雅知樵起補浙江僉事擢
尚寶卿劉臺劾居正居正乞歸諸曹奏留之樵獨請全
諫臣以安大臣略言自古明主欲開言路言不當猶優
容之大臣欲廣上德人攻已猶薦拔之如宋文彥博於
唐介是也今居正留而臺得罪無乃非仁宗待唐介意
乎居正大恚出為南京鴻臚卿旋因星變自陳罷之家
居十餘年起南京太僕少卿時年七十餘矣歲中再遷
大理卿尋拜南京刑部右侍郎誠意伯劉世延主使殺
人樵當世延革任尋就擢右都御史給事中盧大中劾
其衰老帝令致仕樵恬澹誠慤溫然長者䆳經學易書
春秋皆有纂述卒贈太子少保諡恭簡子肯堂字宇泰
舉萬歷十七年進士選庶吉士授檢討倭寇朝鮮疏陳
十議願假御史銜練兵海上疏留中因引疾歸京察降
調家居久之吏部侍郎楊時喬薦補南京行人司副終
福建參政肯堂好讀書尤精於醫所著證治準繩該博
精粹世競傳之
魏時亮字工甫南昌人嘉靖三十八年進士授中書舍
人擢兵科給事中隆慶元年正月七日有詔免朝越三
日復傳免時亮以新政不宜遽怠上疏切諫尋以左給
事中副檢討許國使朝鮮故事王北面聽詔使者西面
時亮争之乃南面宣詔還進戶科給事中因列上遼東
事宜已請慎起居罷游宴日御便殿省章奏召大臣裁
決報聞興都莊地八千三百頃中官奪民田復增八百
頃立三十六莊帝從撫按奏屬有司徵租還兼併者於
民中官張堯為請又許之時亮極諫不納帝臨朝拱默
未嘗發一言及石州陷有請帝詰問大臣者越二日講
罷帝果問石州破狀中官王本輒從旁詬諸臣欺蔽帝
慍目懾之本猶刺刺語帝不悅而罷時亮劾本無人臣
禮大不敬且數其不法數事疏雖不行士論壯之十月
初詔停日講時亮率同列言天未沍寒不宜遽輟俄請
以薛瑄陳獻章王守仁從祀文廟章下所司又言方春
東作宜敕有司釋輕繫停訟獄詔可明年六月言今天
下大患三藩禄不給也邊餉不支也公私交困也宗藩
有一時之計有百世之計亟立宗學教之禮讓禄萬石
者歲捐五之一二千石者十之一千石者二十之一以
贍貧宗立為定制此一時計也各宗聚居一城貧日益
甚宜令就近散處給閒田使耕以代禄奸生之孽重行
黜削此百世計也邊餉莫要於屯鹽近遴大臣龐尚鵬
鄒應龍淩儒經理事權雖重顧往河東者兼理四川往
江北者兼理山東河南往江南者兼理浙湖雲貴重内
地而輕塞下非初旨也且一人領數道曠遠難周請在
内地者專責巡撫令尚鵬等三人分任塞下屯事久任
責成有功待以不次則利興而邊儲自裕今天下府庫
殫虚百姓困悴而建議者欲罄天下庫藏輸内府以濟
旦夕之用脫州郡有變何以待之夫守令以養民為職
要在勸農桑清徭賦重鄉約嚴保甲而簿書獄訟催科
巧拙不與焉疏上多議行其冬復疏言天下可憂在民
窮能為民紓憂者知府而已宜慎重其選治行卓越即
擢京卿若巡撫則人自激勸督學者天下名教所繫當
擇學行兼懋者毋限以時教行望峻則召為祭酒或入
翰林以示風勵下部議卒不行三年擢太僕少卿初除
階高拱相搆時亮與朝臣攻去拱已而拱復入考察言
官排異己者時亮及陳瓚張檟已擢京卿皆被斥時亮
坐不謹落職萬歷十二年用邱橓余懋學等薦起南京
大理丞累遷右副都御史攝京營戎政陳安攘要務十
四事尋請以水利義倉生養賦役清獄弭盜善俗七條
課守令歲終報部院及科計吏時以修廢定殿最又請
皇長子出閣講學歴刑部左右侍郎拜南京刑部尚書
踰年卒官時亮初好交遊負意氣嘗劾罷左都御史張
永明為時論所非時亮亦悔之中遭挫抑潛心性理之
學天啓中諡莊靖陳瓚字廷祼常熟人嘉靖三十五年
進士授江西永豐知縣治最擢刑科給事中劾罷嚴嵩
黨祭酒王才諭德唐汝楫遷左給事中劾文選郎南軒
請錄建言廢斥者帝震怒杖六十除名隆慶元年起官
吏科請䘏楊最楊爵羅洪先楊繼盛而誅奸黨之殺沈
鍊者帝可之楊順路楷皆逮治其冬擢太常少卿高拱
惡銓為徐階所引瓚已移疾歸竟坐浮躁謫洛川丞不
赴萬歷中累官刑部左侍郎初瓚為拱所惡被斥及張
居正柄政亦惡之不召居正死始以薦起會稽縣丞其
後官侍郎稽勲郎顧憲成疏論時弊謫官瓚責大學士
王錫爵曰憲成疏最公何以得譴錫爵曰彼執書生之
言徇道旁之口安知吾輩苦心瓚曰恐書生之言當信
道旁之口當察憲成苦心亦不可不知也錫爵默然瓚
前後忤執政如此卒官贈右都御史諡莊靖檟見鄒應
龍傳
郝杰字彦輔蔚州人父銘御史杰舉嘉靖三十五年進
士授行人擢御史隆慶元年巡撫畿輔冬寇大入永平
疏請蠲被掠地徭賦且言比年罰行於文臣而弛於武
弁及於主帥而略於偏裨請飭法以振國威俱報可已
劾薊督劉燾巡撫耿隨卿觀望寇退則斷死者報首功
又奪遼東將士棒槌厓戰績竝論副使沈應乾遊擊李
信周冕罪帝為黜應乾下信冕獄敕燾隨卿還籍聽勘
詔遣中官李祐督蘇杭織造工部執奏不從杰言登極
詔書罷織造甫一年敕使復遣非畫一之政且内臣專
恣有司剝下奉之損聖德非小帝終不聽駕幸南海子
命京營諸軍盡從徐階楊博等諫不聽杰復争之卒不
從刑部侍郎洪朝選以拾遺罷上疏自辨杰等劾其違
制遂削職以嘗論高拱非宰輔器為所嫉及拱再召杰
遂請急去拱罷起故官旋以私議張居正逐拱非是出
為陜西副使再遷山東左布政使被劾降遼東苑馬寺
卿兼海道兵備加山東按察使十七年擢右僉都御史
巡撫遼東以督諸將擊敵錄一子官時李成梁為總兵
官威望甚著然上功不無抵欺寇入塞或斂兵避既退
始尾襲老弱或乘虛搗零部誘殺附塞者充首功習以
為常督撫諸臣庇之杰獨不與比十九年春成梁用參
將郭夢徵使副將李寧襲拜甡於鎮夷堡計獲老弱二
百八十餘級師旋為别部所遮寧先走將士數千人失
亡大半成梁飾功邀叙杰具奏草直言其故要總督蹇
達共奏達匿其草自為奏論功巡按御史胡克儉馳疏
劾寧詞連成梁亦詆杰兵部置寧罪不議克儉大憤盡
發成梁達隱蔽狀先是十八年冬海州被掠十三日副
將孫守廉不戰成梁亦弗救克儉既劾守廉申時行許
國庇之止令聽勘克儉乃言臣初劾守廉時行以書沮
臣及劾寧又與國諭臣寬其罪徇私背公將壞邊事竝
歴詆一鶚達及兵科給事中張應登朋奸欺罔達置杰
會稾功罪疏不奏遂追數成梁前數年冒功狀帝謂成
梁前功皆由巡撫勘報克儉懸度妄議卒置成梁等不
問而心以杰為不欺旋就進右副都御史日本陷朝鮮
達遣禆將祖承訓以三千人往皆沒事聞杰亦被劾帝
特免之朝鮮王避難將入遼杰請擇境外善地處之且
周給其從官衞士報可尋遷兵部右侍郎總督薊遼保
定軍務召理戎政進右都御史日本封貢議起杰曰平
秀吉罪不勝誅顧加以爵命荒外聞之謂中朝無人議
不合徙南京戶部尚書移疾歸起南京工部尚書就改
兵部參贊機務卒官贈太子少保胡克儉字共之光山
人萬歷十四年進士由庶吉士改御史巡按山東遼東
其所轄也奏禁買功竊級諸弊既劾成梁為要人所忌
會克儉劾左都御史李世達曲庇罪囚至詆為賊執政
遂言克儉妄排執法大臣不可居言路謫蘄水丞上官
以事遣歸里居三十年光宗立起光禄少卿天啓中歴
刑部右侍郎五年冬逆黨李恒茂論其衰朽落職歸崇
禎初復官卒贈尚書克儉本姓扶冒胡姓久之始復故
趙參魯字宗傳鄞人隆慶五年進士選庶吉士改戶科
給事中萬歷二年慈聖太后立廟涿州祀碧霞元君部
科臣執奏不從參魯斥其不經且言南北被寇流害生
民興役濬河鬻及妻子陛下發帑治橋建廟已五萬有
奇苟移振貧民植福當更大亦不聽南京中官張進醉
辱給事中王頤給事中鄭岳楊節交章論未報參魯復
上言進乃守備中官申信黨不併治信無以厭人心時
信方結馮保朝議遂奪岳等俸謫參魯高安典史遷饒
州推官擢福建提學僉事請急歸遭喪服除仍督學福
建歴南京太常卿十七年以右副都御史巡撫福建申
嚴海禁戮姦商通倭者遷大理卿召為刑部左侍郎改
兵部旋改吏部日本封貢議起參魯持不可總督顧養
謙不懌争於朝且言參魯熟倭情宜任章下廷臣參魯
復持前說因著東封三議辨利害甚悉其後封事卒不
成拜南京刑部尚書誠意伯劉世延妄指星象欲起兵
勤王被劾下吏參魯當以死南京工部主事趙學仕以
侵牟為侍郎周思敬所劾擬戍學仕移罪家僮法司予
輕比御史朱吾弼復劾之竝及參魯言學仕乃大學士
志臯族父故參魯庇之參魯乞休吏部尚書孫丕揚等
言參魯履行素高不當聽其去詔留之累加太子太保
致仕卒諡端簡
張孟男字元嗣中牟人嘉靖四十四年進士授廣平推
官稍遷漢中同知入為順天治中累進尚寶丞高拱以
内閣兼吏部其妻孟男姑也自公事外無私語拱憾之
四歲不遷及拱被逐親知皆引匿孟男獨留拱邸為治
裝送之郊張居正用事擢孟男太僕少卿孟男復不附
失居正意不調久之居正敗始累遷南京工部右侍郎
尋召入以本官掌通政司事萬歷十七年帝不視朝者
八月孟男疏諫且言嶺南人訟故都御史李材功蔡人
訟故令曹世卿枉章竝留中其人繫兵馬司槖饘不繼
莫必其生虧損聖德帝心動乃間一御門其後改戶部
進左侍郎尋拜南京工部尚書就改戶部時留都儲峙
耗竭孟男受事粟僅支二年不再歲遂有七年之蓄水
衡修倉發公羨二千金助之或謂奈何耘人田孟男曰
公家事乃畫區畔耶南京御史陳所聞劾孟男貪鄙吏
部尚書孫鑨言孟男忠誠謹恪臺臣所論事由郎官帝
乃留之孟男求去不允再疏請乃聽歸久之召拜故官
三十年春有詔罷礦稅已弗果行孟男率同列諫不報
加太子少保五上章乞歸不許時礦稅患日劇孟男草
遺疏數千言極陳其害言臣備員地官所征天下租稅
皆鬻男市女朘骨割肉之餘也臣以催科為職臣得其
職而民病矣聚財以病民虐民以搖國有臣如此安所
用之臣不勝哀鳴為陛下把人憂耳屬其子上之明日
遂卒南京尚書趙參魯等奏其清忠贈太子太保衞承
芳字君大達州人隆慶二年進士萬歷中累官溫州知
府公廉善撫字進浙江副使謝病歸薦起山東參政歴
南京鴻臚卿吏部推太常少卿朱敬循為右通政以承
芳貳之敬循大學士賡子也賡言承芳臣同年進士恬
澹之操世罕能及臣子不當先帝許焉尋遷南京光禄
卿擢右副都御史巡撫江西嚴絶餽遺屬吏爭自飭入
為南京兵部右侍郎就拜戶部尚書福王乞蘆洲自江
都抵太平南北千餘里自遣内官徵課承芳抗疏爭卒
不從萬歷間南京戶部尚書有清名者前有張孟男後
則稱承芳尋就改吏部卒官贈太子太保諡清敏
李禎字維卿安化人隆慶五年進士除高平知縣徵授
御史萬歷初傅應禎以直言下詔獄禎與同官喬巖給
事中徐貞明擁入護視之坐謫長蘆鹽運司知事遷歸
德推官禮部主事三遷順天府丞十八年洮河有警極
言貢市非策因歴詆邊吏四失帝以納欵二十年不當
咎始事遂寢其議以右僉都御史巡撫湖廣言知縣梁
道凝循吏反注下考宜懲挾私者以勵其餘薦舉屬吏
不應專及高秩下僚如趙蛟楊果者亦當顯旌之蛟果
萬歷初以吏員超擢者也詔皆報可召為左僉都御史
再遷戶部右侍郎趙用賢以絶婚事被訐戶部郎中鄭
材復詆之禎駁材疏語侵其父洛材憤疏詆禎禎遂乞
休不允御史宋興祖請改材他部避禎全大臣體乃出
材南京禎尋調兵部進左侍郎二十四年日本封貢事
僨首輔趙志臯尚書石星俱被劾廷臣議戰守章悉下
兵部禎等言今所議惟戰守封三事封則李宗城雖徵
楊方亨尚在若遽議罷無論中國數百人淪於異域而
我兵食未集勢難遠征宜令方亨静俟關白來迎則封
不迎則止我以戰守為實務而相機應之且朝鮮素守
禮王師所屯宜嚴禁擾掠得旨如議而疏内言志臯星
當去詔詰禎止令議戰守事何擅及大臣去留姑勿問
志臯自是不悦禎明年星得罪命禎攝部事禎以平壤
王京釡山皆朝鮮要地請修建大城興屯開鎮且列上
戰守十五策俱允行後又數上方略四川被寇禎言川
陜接界而松潘向無寇患者以諸番為屏蔽也自諳達
西牧隴右騷然其後隴右備嚴寇不得逞而禍乃移之
川矣今諸番彊半折入於西部臣閱地圖從北界迤西
間道達蜀地多不隔三舍幸層巖疊嶂屹然天險如鎮
虜堡為漳臘門戶虹橋關為松城咽喉關堡之外或嶺
或崖皆可據守守阿玉嶺則不能越咂際而窺堡守黃
勝場則不敢踰塞墩而寇關他如横山寡石崖尤為要
害皆當亟議防禦令撫鎮臣計畫以聞報可禎質直方
剛署事規畫頗當有欲即用為尚書者志臯以故憾陰
沮之而張位沈一貫雅與經略邢玠經理楊鎬通亦不
便禎所為言禎非將才惟蕭大亨堪任帝不聽其後玠
鎬益無功志臯等又請罷禎御史況上進劾禎庸鄙帝
皆不聽甘肅缺巡撫禎以劉敏寬名上給事楊應文言
敏寬方坐事謫不當推舉帝以詰禎禎言前奉詔敏寬
須巡撫缺用臣故舉之帝怒禎不引罪調之南京後考
察南京言官拾遺及禎遂命致仕久之起南京刑部尚
書踰年復引疾不俟報徑歸帝怒大學士葉向高言禎
實病不可深責十餘年來大臣乞休得請者百無一二
李廷機趙世卿皆羈留數載疏至百餘上今尚書孫丕
揚李化龍又以考察軍政疏不下相率求去若復踵禎
轍實傷國體諸臣求去約有數端疾病當去被言當去
不得其職當去宜曲體其情可留留之不可留則聽之
帝竟奪禎職閒住未幾卒
丁賓字禮原嘉善人隆慶五年進士授句容知縣徵授
御史大學士張居正賓座主也誣劉臺以贓屬賓往遼
東按之賓力辭忤居正意去官萬歷十九年用薦起故
官復以憂去起南京大理丞累遷南京右僉都御史兼
督操江江防多懈賓率將校乘一舟往來周視增守兵
戍要害部内宴然南衞世職率赴京師請襲留滯不得
官賓請就南勘襲妖民劉天緒左道事覺兵部尚書孫
鑛欲窮治之詔下法司訊鞫賓兼攝刑部大理事力平
反論七人死餘皆獲釋召拜工部左侍郎尋擢南京工
部尚書自上元至丹陽道路盡易以石行旅頌之數引
年乞罷光宗立始予致仕賓官南都三十年每遇旱潦
輒請振貸時出家財佐之初以御史家居及丁憂歸連
三年大饑咸捐貲以振至天啓五年復捐粟三千石振
貧民以資三千金代下戶之不能輸賦者撫按錄上其
先後事時已加太子少保詔進太子太保旌其門以年
高三被存問崇禎六年卒年九十一諡清惠
贊曰南京卿長體貌尊而官守無責故為養望之地資
地深而譽聞重者處焉或彊直無所附麗不為執政所
喜則以此遠之袁洪愈諸人類以清彊居優閒之地不
竟其用亦以自全干時冒進之徒可以風矣
明史卷二百二十一
