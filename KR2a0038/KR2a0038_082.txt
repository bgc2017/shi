欽定四庫全書
明史卷八十二
大學士張廷玉等奉勅修
食貨六
上供採造採造
柴炭採木
珠池織造
燒造俸餉
會計
採造之事累朝侈儉不同大約靡以英宗繼以憲武至
世宗神宗而極其事目繁瑣徵索紛紜最鉅且難者曰
採木歲造最大者曰織造曰燒造酒醴膳羞則掌之光
祿寺採辦成就則工部四司内監司局或專差職之柴
炭則掌之惜薪司而最為民害者率由中官明初上供
簡省郡縣貢香米人參葡萄酒太祖以為勞民却之仁
宗初光禄卿井泉奏歲例遣正官往南京採玉面貍帝
叱之曰小人不達政體朕方下詔盡罷不急之務以息
民豈以口腹細故失大信耶宣宗時罷永樂中河州官
買乳牛坐上供酥油者以其牛給屯軍命御史二人察
視光禄寺凡内外官多支及需索者執奏英宗初政三
楊當軸減南畿孳牧黃牛四萬糖蜜果品腒脯酥油茶
芽粳糯粟米藥材皆減省有差撇諸處捕魚官即位數
月多所撙節凡上用膳食器皿三十萬七千有竒南工
部造金龍鳳白瓷諸器饒州造硃紅膳盒諸器營膳所
造以進宫中食物為膳監率乾没之帝令備帖具書如
數還給景帝時從于謙言罷真定河間採野味直沽海
口造乾魚内使天順八年光禄果品物料凡百二十六
萬八千餘斤增舊額四之一成化初詔光禄寺牲口不
得過十萬明年寺臣李春請增禮部尚書姚䕫言正統
間雞鵝羊豕歲費三四萬天順以来增四倍暴殄過多
請從前詔後二年給事中陳越言光祿市物概以勢取
負販遇之如被劫掠夫光禄所供昔皆足用今不然者
宣索過額侵漁妄費也大學士彭時亦言光祿寺委用
小人買辦假公營私民利盡為所奪請照宣德正統間
例斟酌供用禁止買辦於是減魚果歲額十之一宏治
元年命光祿減增加供應初光祿俱預支官錢市物行
頭吏役因而侵蝕乃令各行先報納而後償價遂有游
手號為報頭假以供應為名抑價倍取以充私槖御史
李鸞以為言帝命禁止十五年光祿卿王珩列上内外
官役酒飯及所畜禽獸料食之數凡百二十事乃降旨
有仍舊者有減半者有停止者於是放去乾明門虎南
海子猫西華門鷹犬御馬監山猴西安門大鴿等減省
有差存者減其食料自成化時添坐家長隨八十餘員
傳添湯飯中官百五十餘員天下常貢不足於用乃責
買於京師舖戶價直不時給市井負累兵部尚書劉大
夏因天變言之乃裁減中官歲省銀八十餘萬武宗之
世各宫日進月進數倍天順時廚役之額當仁宗時僅
六千三百餘名及憲宗增四之一世宗初減至四千一
百名歲額銀撙節至十三萬兩中年復增至四十萬額
派不足借支太倉太倉又不足乃令元供司府依數增
派於是帝疑其乾没下禮部問狀責光禄寺具數以奏
帝復降旨詰責乃命御史稽覆月進揭帖兩月間省銀
二萬餘兩自是歲以為常先是上供之物任土作貢曰
歲辦不給則官出錢以市曰採辦其後本折兼收採辦
愈繁於是召商置買物價多虧商賈匿跡二十七年戶
部言京師召商納貨取直富商規避應役者皆貧弱下
戸請覈實編審給事中羅崇奎言諸商所以重囷者物
價賤則減而貴則不敢增且收納不時一遭風雨遂不
可用多致賠累既收之後所司更代不常不即給直或
竟沈閣幸給直矣官司折閱於上番役齮齕於下名雖
平估所得不能半諸弊若除商自樂赴奚用編審名雖
納其言而仍編審如戶部議穆宗朝光禄少卿李健奏
十事帝乃可之頗有所減省停止承天香米外域珍禽
竒獸罷寳坻魚鮮凡薦新之物領於光祿寺勿遣中官
又從太監李芳請停徵加增納粳米白青鹽命一依成
宏間例御史王宗載請停加派部議悉凖元額果品百
七萬八千餘斤牲口銀五萬八千餘兩免加派銀二萬
餘未行而神宗立詔免之世宗末年歲用止十七萬兩
穆宗裁二萬止十五萬餘經費省約矣萬歷初年益減
至十三四萬中年漸增幾三十萬而舖戶之累滋甚時
中官之納索賂各鋪墊錢費不貲所支不足相抵民不
堪命相率避匿乃僉京師富戶為商令下被僉者如赴
死重賂營免官司密鈎若緝姦盜宛平知縣劉曰淑言
京民一遇僉商取之不遺毫髮貲本悉罄請厚估先發
以甦民困御史王孟震斥其赴職曰淑自劾解官去至
熹宗時商累益重有輸物於官終不得一錢者
洪武時宫禁中市物視時估率加十錢其損上益下如
此永樂初斥言採五色石者且以温州輸礬困民罷染
色布然内使之出始於是時工役繁興徵取稍急非土
所有民破産購之軍器之需尤無算仁宗時山場園林
湖地坑冶果樹蠭蜜官設守禁者悉子民宣宗罷閘辦
金銀其他紙靛紵絲紗羅氁縀香貨銀硃金箔紅花茜
草麂皮香蠟藥物果品海味硃紅戧金龍舞器物多所
罷減副都御史弋謙言有司給買辦物料價十不償一
無異空取帝嘉納之諭工部察懲又因泰安州稅課局
大使郝智言悉召還所遣官敕自今更不許輒遣自軍
器軍需外凡買辦者盡停止然寬免之詔屢下内使屢
敕撤還自奉行不實宦者輒名採辦虐取於民誅袁琦
阮巨隊等十餘人患乃稍息英宗立罷諸處採買及造
下西洋船木諸冗費多敕省正統八年以買辦擾民始
令於存留錢糧内折納就近解兩京先是仁宗時令中
官鎮守邊塞英宗復設各省鎮守又有守備分守中官
布列天下及憲宗時亦甚購書採藥之使搜取珍玩靡
有孑遺抑賣鹽引私採禽鳥糜官帑納私賂動以巨萬
計太嶽太和山降真諸香通三歲用七千斤至是倍之
内府物料有至五六倍者孝宗立頗有減省甘肅巡撫
羅明言鎮守分守内外官競尚貢獻各遣使屬邊衞搜
方物名曰採辦實扣軍士月糧馬價或巧取番人大馬
竒珍且設膳乳諸房僉厨役造酥油諸物比及起運沿
途騷擾乞悉罷之報可然其後靡費漸多至武宗任劉
瑾漁利無厭鎮守中官率貢銀萬計皇店諸名不一歲
辦多非土産諸布政使来朝各陳進貢之害皆不省世
宗初内府供應減正德什九中年以後營建齋醮採木
採香採珠玉寳石吏民奔命不暇用黃白蠟至三十餘
萬斤又有召買有折色視正數三倍沈香降香海漆諸
香至十餘萬斤又分道購龍涎香十餘年未獲使者因
請海舶入澳久乃得之方澤朝日壇爵用紅黃玉求不
得購之陕西邊境遣使覓於阿丹去土魯番西南二千
里太倉之銀頗取入承運庫辦金寳珍珠於是猫兒睛
祖母碌石綠撤孛尼口紅刺石北河洗石金剛鑽珠藍
石紫英石甘黃玉無所不購穆宗承之購珠寳益急給
事中李已陳吾德疏諫已下獄吾德削籍自是供億寖
多矣宣宗初内承運庫太監李敏請買金珠張居正封
還敏疏事遂寢久之帝日黷貨開採之議大興費以鉅
萬計珠寳價增舊二十倍戶部尚書陳蕖言庫藏已竭
宜加撙節中旨切責而順天府尹以大珠鴉青購買不
如旨鐫級至於末年内使雜出採造益繁内府告匱至
移濟邊銀以供之熹宗一聽中官採造尤夥莊烈帝立
始務釐剔節省而庫藏已耗竭矣
永樂中後軍都督府供柴炭役宣府十七衞所軍士採
之邊關宣宗初以邊木以扼敵騎且邊軍不宜他役詔
免其採伐令歲納銀二萬餘兩後府召商買納五年置
易州山厰命工部侍郎督之僉北直山東山西民夫轉
運而後府輸銀召商如故初歲用薪止二千萬餘斤弘
治中增至四千餘萬斤轉運既艱北直山東山西乃悉
輸銀以召商正德中用薪益多增直三萬餘兩凡收受
柴炭加耗十之三中官輒私加數倍逋負日積至以三
年正供補一年之耗尚書李鐩議令正耗相凖而主收
者復私加乃以四萬斤為萬斤又有輸納浮費民弗能
堪世宗登極乃酌減之隆慶五年後府採納艱苦改屬
兵部車駕司萬歷中歲計柴價銀三十萬兩中官得自
徵比諸商酷刑悉索而人以惜薪司為陷阱云
採木之役自成祖繕治北京宫殿始永樂四年遣尚書
宋禮如四川侍郎古析如江西師逵金純如湖廣副都
御史劉觀如浙江僉都御史史仲誠如山西禮言有數
大木一夕自浮大谷達於江天子以為神名其山曰神
木山遣官祠祭十年復命禮採木四川仁宗立已其役
宣宗元年復南京天地山川壇殿宇復命侍郎黃宗載
吴廷用採木湖廣未幾因旱災已之尋復採大木湖廣
而論工部酌省未幾復罷其他處亦時採時罷弘治間
發内帑修清寧宫停四川採木正德時採木湖廣川貴
命侍郎劉丙督運太監劉養劾其不中梁棟責丙陳狀
工部尚書李鐩奪俸嘉靖元年革神木千戶所及衞卒
二十年宗廟災遣工部侍郎潘鑑副都御史戴金於湖
廣四川採辦大木二十六年復遣工部侍郎劉伯躍採
於川湖貴州湖廣一省費至三百三十九萬餘兩又遣
官覈諸處遺留大木郡縣有司以遅悮大工逮治褫黜
非一並河州縣尤苦之萬歷中三殿工興採楠杉諸木
於湖廣四川貴州費銀九百三十餘萬兩徵諸民間較
嘉靖年費更倍而採鷹平條橋諸木於南直浙江者商
人逋直至二十五萬科臣劾督運臣遲延侵冒不報虚
糜乾沒公私交困焉
廣東珠池率數十年一採宣宗時有請令中官採東莞
珠池者繫之獄英宗始使中官監守天順間嘗一採之
至弘治十二年歲久珠老得最多費銀萬餘獲珠二萬
八千兩遂罷監守中官正德九年又採嘉靖五年又採
珠小而嫩亦甚少八年復照採兩廣巡撫林富言五年
採木之役死者五十餘人而得珠僅八十兩天下謂以
人易珠恐今日雖以人易珠亦不可得給事中王希文
言雷廉珠池祖宗設官監守不過妨民争奪正德間逆
䜿用事傳奉採取流毒海濱陛下御極革珠池少監未
久旋復驅無辜之民蹈不測之險以求不可必得之物
而責以難足之數非聖政所宜有皆不聽隆慶六年詔
雲南進寳石二萬塊廣東採珠八千兩神宗立停罷既
而以太后進奉諸王皇子公主册立分封婚禮令歲辦
金珠寳石復遣中官李敬李鳳廣東採珠五千一百餘
兩給事中包見捷力諫不納至三十二年始停採四十
一年以指揮倪英言復開
明制兩京織染内外皆置局内局以應上供外局以備
公用南京有神帛堂供應機房蘇杭等府亦各有織染
局歲造有定數洪武時置四川山西諸行省浙江紹興
織染局又置藍靛所於儀真六合種青藍以供染事未
幾悉罷又罷天下有司歲織縀疋有賞賚給以絹帛於
後湖置局織造永樂中復設歙縣織染局令陜西織造
駝毼正統時置泉州織造局天順四年遣中官往蘇松
杭嘉湖五府於常額外增造綵縀七千疋工部侍郎翁
世宗請減之下錦衣獄謫衡州知府增造坐派於此始
孝宗初立停坐蘇杭嘉湖應天織造其後復設乃給中
官鹽引鬻於淮以供費正德元年尚衣監言内庫所貯
諸色紵絲紗羅織金閃色蟒龍斗牛飛魚麒麟獅子通
袖膝襴並胸背斗牛飛仙天鹿俱天順間所織欽賞已
盡乞令應天蘇杭諸府依式織造帝可之乃造萬七千
餘匹盖成弘時頒賜甚謹自劉瑾用事倖璫陳乞漸廣
有未束髮而僭冒章服者濫賞日增中官乞鹽引關鈔
無已監督織造威劫官吏至世宗時其禍未訖即位未
幾即令中官監織於南京蘇杭陜西穆宗登極詔撤中
官已而復遣萬歷七年蘇松水災給事中顧九思等請
取回織造内臣帝不聽大學士張居正力陳年饑民疲
不堪催督乃許之未幾復遣中官居正卒添織漸多蘇
杭松嘉湖五府歲造之外又令浙江福建常鎮徽寧揚
廣德諸府州分造增萬餘疋陜西織造羊絨七萬四千
有竒南直浙江紵絲紗羅綾紬絹帛山西潞紬皆視舊
制加丈尺二三年間費至百萬取給工戶二部搜括庫
藏扣留軍國之需部臣科臣屢争皆不聽末年復令稅
監兼司姦弊日滋矣明初設南北織染局南京供應機
房各省直歲造供用蘇杭織造間行間止自萬歷中頻
數派造歲至十五萬疋相沿日久遂以為常陜西織造
絨袍弘正間偶行嘉靖時復遣亦遂沿為常例
燒造之事在外臨清甎厰京師琉璃黑窯厰皆造甎瓦
以供營繕宣宗始遣中官張善之饒州造奉先殿几筵
龍鳳文白瓷祭器磁州造趙府祭器踰年善以罪誅罷
其役正統元年浮梁民進瓷器五萬餘償以鈔禁私造
黃紫紅綠青藍白地青花諸瓷器違者罪死宫殿告成
命造九龍九鳳膳案諸器既又造青龍白地花缸王振
以為有璺遣錦衣指揮杖提督官敇中官往督更造成
化間遣中官浮梁之景德鎮燒造御用瓷器最多且久
費不貲孝宗初撤回中官尋復遣弘治十五年復撤正
德末復遣自弘治以来燒造未完者三十餘萬器嘉靖
初遣中官督之給事中陳臯謨言其大為民害請罷之
帝不聽十六年新作七陵祭器三十七年遣官之江西
造内殿醮壇瓷器三萬後添設饒州通判專管御器厰
燒造是時營建最繁近京及蘇州皆有甎厰隆慶時詔
江西燒造瓷器十餘萬萬歷十九年命造十五萬九千
既而復設八萬至三十八萬未畢工自後役亦漸寢
國家經費莫大於禄餉洪武九年定諸王公主歲供之
數親王米五萬石鈔二萬五千貫錦四十匹紵絲三百
匹紗羅各百匹絹五百匹冬夏布各千匹綿二千兩鹽
二百引茶千斤皆歲支馬料草月支五十匹其縀匹歲
給匠料付王府自造靖江王米萬石鈔萬貫餘物半親
王草料草二十匹公主未受封者紵絲紗羅各十疋絹
冬夏布各三十匹綿二百兩已受封賜莊田一所歲收
糧千五百石鈔二千貫親王子未受封視公主女未受
封者半之子已受封郡王米六千石鈔二千八百貫錦
千匹紵絲五十疋紗羅減紵絲之半絹冬夏布各百匹
綿五百兩鹽五十引茶三百斤馬料草十匹女已受封
及已嫁米千石鈔千四百貫其縀匹於所在親王國造
給皇太子之次嫡子并庶子既封郡王必俟出閤然後
歲賜與親王子已封郡王者同女俟及嫁與親王女已
嫁者同凡親王世子與已封郡王同郡王嫡長子襲封
郡王者半始封郡王女已封縣主及已嫁者米五百石
鈔五百貫餘物半親王女已受封者郡王諸子年十五
各賜田六十頃除租稅為永業其所生子世守之後乃
令止給禄米二十八年詔以官吏軍士俸給彌廣量減
諸王歲給以資軍國之用乃更定親王萬石郡王二千
石鎮國將軍千石輔國將軍奉國將軍鎮國中尉以二
百石遞減輔國中尉奉國中尉以百石遞減公主及駙
馬二千石郡王及儀賓八百石縣主郡君及儀賓以二
百石遞減縣君鄉君十儀賓以百石遞減自後為永制
仁宗即位增減諸王歲禄非常典也時鄭越襄荆淮滕
梁七王未之藩令暫給米歲三千石遂為例正統十二
年定王府禄米將軍自賜名受封日為始縣主儀賓自
出閤成婚日為始於附近州縣秋糧内撥給景泰七年
定郡王將軍以下禄米出閤在前受封在後以受封日
為始受封在前出閤在後以出閤日為始宗室有罪革
爵者曰庶人英宗初頗給以糧嘉靖中月支米六石萬
歷中減至二石或一石初太祖大封宗藩令世世皆食
歲禄不授職任事親親之誼甚厚然天潢日繁而民賦
有限其始禄米盡支本色既而本鈔兼支有中半者有
本多於折者其則不同厥後勢不能給而冒濫轉益多
姦弊百出不可究詰自弘治間禮部尚書倪岳即條請
節減以寬民力嘉靖四十一年御史林潤言天下之事
極弊而大可慮者莫甚於宗藩禄廪天下歲供京師糧
四百萬石而諸府禄米凡八百五十三萬石以山西言
存留百五十二萬石而宗祿二百十二萬以河南言存
留八十四萬三千石而宗禄百九十二萬是二省之糧
借令全輸不足供禄米之半况吏禄軍餉皆在其中乎
故自郡王以上猶得厚享將軍以上多不能自存飢寒
困辱勢所必至常號呼道路聚詬有司守土之臣每懼
生變夫賦不可增而宗室日益繁衍可不為寒心宜令
大臣科道集議於朝且諭諸王以勢窮弊極不得不通
變之意令戶部會計賦額以十年為率通計兵荒蠲免
存留及王府增封之數共陳善後良策斷自宸衷以垂
萬世不易之規下部覆議從之至四十四年乃定宗藩
條例郡王將軍七分折鈔中尉六分折鈔郡縣主郡縣
鄉君及儀賓八分折鈔他冒濫者多所裁減於是諸王
亦奏辭歲禄少者五百石多者至二千石歲出為稍紓
而將軍以下益不能自存矣明初勲戚皆賜官田以代
常禄其後令還田給禄米公五千石至二千五百石侯
千五百石至千石伯千石至七百石百官之俸自洪武
初定丞相御史大夫以下歲祿數刻石官署取給於江
南官田十三年重定内外文武官歲給禄米俸鈔之制
而雜流吏典附焉正從一二三四品官自千石至三百
石每階遞減百石皆給俸鈔三百貫正五品二百二十
石從減五十石鈔皆百五十貫正六品百二十石從減
十石鈔皆九十貫正從七品視從六品遞減十石鈔皆
六十貫正八品七十五石從減五石鈔皆四十五貫正
從九品視從八品遞減五石鈔皆三十貫勒之石吏員
月俸一二品官司提控都吏二石五斗掾史令史二石
二斗知印承差吏典一石二斗三四品官司令史書吏
司吏二石承差吏典半之五品官司司吏一石二斗吏
典八斗六品以下司吏一石光祿寺等吏典六斗教官
之禄州學正月米二石五斗縣教諭府州縣訓導月米
二石首領官之禄凡内外官司提控案牘州吏目縣典
史皆月米三石雜職之禄凡倉庫關場司局鐵冶遞運
批驗所大使月三石副使月二石五斗河泊所官月米
二石閘壩官月米一石五斗天下學校師生廩膳米人
日一升魚肉鹽醯之屬官給之宦官俸月米一石二十
五年更定百官禄正一品月俸米八十七石從一品至
正三品遞減十二石至三十五石從三品二十六石正
四品二十四石從四品二十一石正五品十六石從五
品十四石正六品十石從六品八石正七品至從九品
遞減五斗至五石而止自後為永制洪武時官俸全給
米間以錢鈔兼給錢一千鈔一貫抵米一石成祖即位
令公侯伯皆全支米文武官俸則米鈔兼支官高者支
米十之四五官卑者支米十之七八惟九品雜職吏典
知印總小旗軍並全支米其折鈔者每米一石給鈔十
貫永樂二年乃命公侯伯視文武官吏米鈔兼支仁宗
立官俸折鈔每石至二十五貫宣德八年禮部尚書胡
濙掌戶部議每石減十貫而以十分為凖七分折絹絹
一匹抵鈔二百貫少師蹇義等以為仁宗在春宫久深
憫官員折俸之薄故即位特增數倍此仁政也詎可違
濙不聽竟請於帝而行之而卑官日用不贍矣正統中
五品以上米二鈔八六品以下米三鈔七時鈔價日賤
每石十五貫者已漸增至二十五貫而戸部尚書王佐
復奏減為十五貫成化二年從戶部尚書馬昂請又省
五貫舊例兩京文武官折色俸上半年給鈔下半年給
蘇木胡椒七年從戶部尚書楊鼎請以甲字庫所積之
布估給布一疋當鈔二百貫是時鈔法不行一貫僅直
錢二三文米一石折鈔十貫僅直二三十錢而布直僅
二三百錢布一匹折米二十石則米一石僅直十四五
錢自古官俸之薄未有若此者十六年又令以三梭布
折米每匹抵三十石其後麤闊棉帛亦抵三十石梭布
極細者猶直銀二兩麤布僅直三四錢而已久之定布
一匹折銀三錢於是官員俸給凡二曰本色曰折色其
本色有三曰月米曰折絹米曰折銀米月米不問官大
小皆一石折絹絹一匹當銀六錢折銀六錢五分當米
一石其折色有二曰本色鈔曰絹布折鈔本色鈔十貫
折米一石後增至二十貫絹布折鈔絹每疋折米二十
石布一疋折米十石公侯之禄或本折中半或折多於
本有差文武官俸正一品者本色僅十之三遞增至從
九品本色乃十之七武職府衞官惟本色米折銀例每
石二錢五分與文臣異餘並同其三大營副將參游佐
員每月米五石巡捕營提督參將亦如之巡捕中官把
總官月支口糧九斗旗牌官半之天下衛所軍士月糧
洪武中令京外衛馬軍月支米二石步軍總旗一石五
斗小旗一石二斗軍一石城守者如數給屯田者半之
民匠充軍者八斗牧馬千戶所一石民丁編軍操練者
一石江隂横海水軍稍班碇手一石五斗陣亡病故軍
給喪費一石在營病故者半之籍没免死充軍者謂之
恩軍家四口以上一石三口以下六斗無家口者四斗
又給軍士月鹽有家口者二斤無者一斤在外衛所軍
士以鈔凖永樂中始令糧多之地旗軍月糧八分支米
二分支鈔後山西陜西皆然而福建兩廣四川則米七
鈔三江西則米鈔中半惟京軍及中都留守司河南浙
江湖廣軍仍全支米已而定制衛軍有家屬者月米六
斗無者四斗五升餘皆折鈔凡各衞調至京操備軍兼
工作者米五斗其後增損不一而本折則例各鎮多寡
不同不能具舉凡各鎮兵餉有屯糧有民運有鹽引有
京運有主兵年例有客兵年例屯糧者明初各鎮皆有
屯田一軍之田足贍一軍之用衞所官吏俸糧皆取給
焉民運者屯糧不足加以民糧麥米豆草布鈔花絨運
給戍卒故謂之民運後多議浙銀鹽引者召商入粟開
中商屯出糧與軍屯相表裏其後納銀運司名存而實
亡京運始自正統中後屯糧鹽糧多廢而京運日益矣
主兵有常數客兵無常數初各鎮主兵足守其地後漸
不足增以募兵募兵不足增以客兵兵愈多坐食愈衆
而年例亦日增云
明田稅及經費出入之數見於掌故者皆略可考見洪
武二十六年官民田總八百五十萬七千餘頃夏稅米
麥四百七十一萬七千餘石錢鈔三萬九千餘錠絹二
十八萬八千餘匹秋糧米二千四百七十二萬九千餘
石錢鈔五千餘錠弘治時官民田總六百二十二萬八
千餘頃夏稅米麥四百六十二萬五千餘石鈔五萬六
千三百餘錠絹二十萬二千餘匹秋糧米二千二百十
六萬六千餘石鈔二萬一千九百餘錠萬歷時官民田
總七百一萬三千餘頃夏稅米麥總四百六十萬五千
餘石起運百九十萬三千餘石餘悉存留鈔五萬七千
九百餘萬絹二十萬六千餘匹秋糧米總二千三百三
萬三千餘石起運千三百三十六萬二千餘石餘悉存
留鈔二萬三千六百餘錠屯田六十三萬五千餘頃花
園倉基千九百餘所徵糧四百五十八萬四千餘石糧
草折銀八萬五千餘兩布五萬匹鈔五萬餘貫各運司
提舉大小引鹽二百二十二萬八千餘引歲入之數内
承運庫慈寧慈慶乾清三宫子粒銀四萬九千餘兩金
花銀一百一萬二千餘兩金二千兩廣惠庫河西務等
七鈔關鈔二千九百二十八萬餘貫錢五千九百七千
七萬餘文京衞屯鈔五萬六千餘貫天財庫京城九門
鈔六十六萬五千餘貫錢二百四十三萬餘文京通二
倉并薊密諸鎮漕糧四百萬石京衞屯豆二萬三千餘
石太倉銀庫南北直隸浙江江西山東河南派剩麥米
折銀二十五萬七千餘兩絲綿稅絲農桑絹折銀九萬
餘兩綿布苧布折銀三萬八千餘兩百官禄米折銀二
萬六千餘兩馬草折銀三十五萬三千餘兩京五草場
折銀六萬三千餘兩各馬房倉麥豆草折銀二十餘萬
兩戶口鹽鈔折銀四萬六千餘兩薊密永昌易遼東六
鎮民運改解銀八十五萬三千餘兩各鹽運提舉餘鹽
鹽課鹽稅銀一百萬二十餘兩黃白蠟折銀六萬八千
餘兩霸大等馬房子粒銀二萬三千餘兩備邊并新增
地畆銀四萬五千餘兩京衞屯牧地增銀萬八千餘兩
崇文門商稅牙稅一萬九千餘兩錢一萬八千餘貫張
家灣商稅二千餘兩錢二千八百餘貫諸鈔關折銀二
十二萬三千餘兩泰山香稅二萬餘兩贓罰銀十七萬
餘兩商稅魚課富戶歷日民壯弓兵并屯折改折月糧
銀十四萬四千餘兩北直隸山東河南解各邊鎮麥米
豆草鹽鈔折銀八十四萬二千餘兩諸雜物條目繁瑣
者不具載所載歲入但計起運京邊者而存留不與焉
歲出之數公侯駙馬伯禄米折銀一萬六千餘兩官吏
監生俸米四萬餘石官吏折俸絹布銀四萬四千餘兩
錢三千三百餘貫倉庫草場官攢甲斗光禄太常諸司
及内府監局匠役本色米八萬六千餘石折色銀一萬
三千餘兩錦衣等七十八衞所官吏旗校軍士匠役本
色米二百一萬八千餘石折色銀二十萬六千餘兩官
員折俸絹布銀二十六萬八千餘兩軍士冬衣折布銀
八萬二千餘兩五軍神樞神機三大營將卒本色米十
二萬餘石冬衣折布銀二千餘兩官軍防秋三月口糧
四萬三千餘石營操馬匹本色料二萬四千餘戶草八
十萬餘束巡捕營軍糧七千餘石京營巡捕營錦衣騰
驤諸衛馬料草折銀五萬餘兩中都留守司山東河南
二都司班軍行糧及工役鹽糧折銀五萬餘兩京五草
場商價一萬六千餘兩御馬三倉象馬等房商價十四
萬八千餘兩諸邊及近京鎮兵餉宣府主兵屯糧十三
萬二千餘石折色銀二萬二千餘兩民運折色銀七十
八萬七千餘兩兩淮長蘆河東鹽引銀十三萬五千餘
兩京運年例銀十二萬五千兩客兵淮蘆鹽引銀二萬
六千餘兩京運年例銀十七萬一千兩大同主兵屯糧
本色七萬餘石折色銀一萬六千餘兩牛具銀八千餘
兩鹽鈔銀一千餘兩民運本色米七千餘石折色銀四
十五萬六千餘兩屯田及民運本色草二百六十八萬
餘束折草銀二萬八千餘兩淮蘆鹽四萬三千餘引京
運年例銀二十六萬九千餘兩客兵京運銀十八萬一
千兩淮蘆鹽七萬引山西主兵屯糧二萬八千餘石折
色銀一千餘兩草九萬五千餘束民運本色米豆二萬
一千餘石折色銀三十二萬二千餘兩淮浙山東鹽引
銀五萬七千餘兩河東鹽課銀六萬四千餘兩京運銀
十二萬三千餘兩客兵京運銀七萬三千兩延綏主兵
屯糧五萬六千餘石地畝銀一千餘兩民運糧料九萬
七十餘石折色銀十九萬七千餘兩屯田及民運草六
萬九千餘束淮浙鹽引銀六萬七千餘兩京運年例銀
三十五萬七千餘兩客兵淮浙鹽引銀二萬九千餘兩
京運年例銀二萬餘兩寧夏主兵屯糧料十四萬八千
餘石折色銀一千餘兩地畝銀一千餘兩民運本色糧
千餘石折色銀十萬八千餘兩屯田及民運草一百八
十三萬餘束淮浙鹽引銀八萬一千餘兩京運年例銀
二萬五千兩客兵京運年例銀萬兩甘肅屯糧料二十
三萬二千餘石草四百三十餘萬束折草銀二千餘兩
民運糧布折銀二十九萬四千餘兩京運銀五萬一千
餘兩淮浙鹽引餘十萬二千餘兩固原屯糧料三十一
萬九千餘石折色糧料草銀四萬一千餘兩地畝牛具
銀七千一百餘兩民運本色糧料四萬五千餘石折色
糧料草布花銀二十七萬九千餘兩屯田及民運草二
十萬八千餘束淮浙鹽引銀二萬五千餘兩京運銀六
萬三千餘兩犒賞銀一百九十餘兩遼東主兵屯糧二
十七萬九千餘石荒田糧四百餘兩民運銀十五萬九
千餘兩兩淮山東鹽引銀三萬九千餘兩京運年例銀
三十萬七千餘兩客兵京運年例銀十萬二千餘兩薊
州主兵民運銀九千餘兩漕糧五萬石京運年例銀二
十萬六千餘兩客兵屯糧料五萬三千餘石地畝馬草
折色銀萬六千餘兩民運銀萬八千餘兩山東民兵工
食銀五萬六千兩遵化營民壯工食銀四千餘兩鹽引
銀萬三千餘兩京運年例銀二十萬八千餘兩撫賞銀
一萬五千兩犒軍銀一萬三千餘兩永平主兵屯糧料
三萬三千餘石民運糧料二萬七千餘石折色銀二萬
八千餘兩民壯工食銀萬二千餘兩京運年例銀十二
萬二千餘兩客兵屯草折銀三千餘兩民運草三十一
萬一千餘束京運銀十一萬九千餘兩密雲主兵屯糧
六千餘石地畝銀二百九十兩民運銀萬兩有竒漕糧
十萬四千餘石京運銀十六萬兩有竒客兵民運銀萬
六千餘兩民壯工食銀九百餘兩漕糧五萬石京運銀
二十三萬三千餘兩昌平主兵屯糧折色銀二千四百
餘兩地畝銀五百餘兩折草銀一百餘兩民運銀二萬
兩有竒漕糧十八萬九千餘石京運年例銀九萬六千
餘兩客兵京運年例銀四萬七千餘兩易州主兵屯糧
二萬三千餘石地畝銀六百餘兩民運銀三十萬六千
餘兩客兵京運銀五萬九千兩井陘主兵屯糧萬四千
餘石地畝銀八千餘兩民運本色米麥一萬七千餘石
折色銀四萬八千餘兩客兵京運年例銀三千餘兩他
雜費不具載
明史卷八十二
