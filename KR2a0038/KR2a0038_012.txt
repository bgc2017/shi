欽定四庫全書
明史卷十二
大學士張廷玉等奉勅修
本紀第十二
英宗後紀
天順元年春正月壬午昧爽武清侯石亨都督張輗張
軏左都御史楊善副都御史徐有貞太監曹吉祥以兵
迎帝於南宫御奉天門朝百官命徐有貞以原官兼翰
林學士入閣預機務日中御奉天殿即位下兵部尚書
于謙大學士王文錦衣衞獄以太常寺卿許彬大理寺
卿薛瑄為禮部侍郎兼翰林學士入閣預機務丙戌詔
赦天下改景泰八年為天順元年論奪門迎復功封石
亨忠國公張軏太平侯張輗文安伯楊善興濟伯曹吉
祥嗣子欽都督同知丁亥殺于謙王文籍其家陳循江
淵俞士悦謫戍蕭鎡商輅除名己丑復論奪門功封孫
鏜懷寧伯董興海寧伯欽天監正楊序禮部右侍郎官
舍旗軍晉級者凡三千餘人辛卯罷廵撫提督官軍民
事務總兵官理之廵按御史究治不法壬辰榜于謙黨
人示天下甲午殺昌平侯楊俊二月乙未朔廢景泰帝
為郕王庚子高榖致仕湯序請除景泰年號不許癸卯
以吏部侍郎李賢兼翰林學士入閣預機務殺都督范
廣戊申柳溥破廣西蠻癸丑郕王薨戊午方瑛石璞大
破湖廣苖召璞還壬戌免南畿被災秋糧三月己巳復
立長子見深為皇太子封皇子見潾為德王見㴻秀王
見澤崇王見俊吉王癸酉封徐有貞武功伯乙亥大賚
文武軍民庚辰賜黎淳進士及第出身有差命石亨為
征虜副將軍勦寇綏延丁亥振山東饑夏四月甲午朔
以災異數見求直言乙未免浙江被災税糧丁酉方瑛
攻銅鼔藕洞苗悉平之丁未錄囚癸丑罷團營乙卯寳
喇寇寕夏參將种興戰死五月辛未命安遠侯柳溥備
宣大邊是月以石亨言下御史楊瑄張鵬獄六月甲午
悉收諸御史下獄右都御史耿九疇副都御史羅綺錦
衣衞獄己亥下徐有貞李賢錦衣衞獄是日大風雨雹
壊奉天門鴟吻敇修省庚子徐有貞李賢羅綺耿九疇
謫外任楊瑄張鵬戍邊命通政司參議兼侍講吕原入
閣預機務壬寅薛瑄致仕癸卯命修撰岳正入閣預機
務甲辰復李賢為吏部侍郎乙巳貴州巡撫副都御史
蔣琳坐于謙黨棄市秋七月乙丑復下徐有貞于獄丙
寅承天門災丁卯躬禱於南郊戊辰敕修省庚午李賢
復入閣改許彬南京禮部侍郎辛未出岳正為欽州同
知尋下獄謫戍癸酉大赦癸未放徐有貞於金齒辛卯
大賚諸邊軍士八月甲午以彗星屢見躬禱於上帝九
月甲子以太常少卿彭時兼翰林學士入閣預機務冬
十月丁酉賜王振祭葬立祠曰旌忠壬寅徵江西處士
吳與弼丙辰釋建文帝幼子文圭及其家屬安置鳳陽
十一月甲戌命廣西總兵官朱瑛討田州叛蠻己丑免
山東被災夏税十二月壬辰封曹欽昭武伯辛丑命安
遠侯柳溥充總兵官禦寳喇於甘凉是年琉球中山安
南暹羅占城哈密烏斯藏入貢
二年春正月辛酉兵部尚書陳汝言以贓罪下獄乙丑
享太廟甲戌大祀天地於南郊己卯上皇太后尊號二
月戊申復開雲南福建浙江銀場遣中官市雲南珍寶
閏月己卯瘞土木暴骸夏四月復設巡撫官五月壬寅
授處士吳與弼左諭德辭疾不拜尋送還鄉秋七月癸
卯命定遠伯石彪為平夷將軍充總兵官禦寇寧夏八
月戊辰寶喇寇鎮番冬十月甲子獵南海子壬午命武
平伯陳辰為征夷將軍充總兵官勦寇寧夏十一月甲
寅免山東秋糧是年安南烏斯藏占城哈密入貢
三年春正月乙未大祀天地於南郊甲辰定遠伯石彪
彰武伯楊信敗寶喇於安邊營都督僉事周賢都指揮
李鑑戰死進彪為侯二月丁卯遣御史及中官採珠廣
東夏四月壬子巡撫兩廣僉都御史葉盛破瀧水猺己
巳南和侯方瑛克貴州苖六月辛酉復命巡撫官以八
月集京師議事秋八月庚戌石彪以謀鎮大同下錦衣
衞獄己未禁文武大臣給事中御史錦衣衞官往來交
通違者依鐵榜例論罪乙亥免湖廣被災秋糧冬十月
乙未幸南海子庚午石亨以罪罷諸奪門冐功者許自
首改正是月命法司會廷臣每歲霜降錄囚後以為常
十一月癸巳振湖廣饑十二月辛亥詔章奏勿用奪門
字是年哈密琉球中山錫蘭山滿刺加入貢
四年春正月丁亥大祀天地於南郊癸卯石亨以怨望
造言下獄尋死二月壬子獞陷梧州丁卯石彪棄市二
月庚辰賜王一夔等進士及第出身有差戊戌免南畿
被災秋糧夏四月己酉分遣内臣督浙江雲南福建四
川銀課壬子襄王瞻墡來朝五月壬午免畿内浙江被
災秋糧己亥罷中官督蘇杭織造六月癸亥免湖廣被
災税糧秋七月乙亥朔日有食之辛卯鳳陽安慶南陽
自五月雨至是月淮水決沒軍民田廬遣使振䘏八月
甲子寶喇三道入寇大同總兵官李文宣府總兵官楊
能禦之癸酉寶喇入雁門掠忻代朔諸州九月庚辰寶
喇圍大同右衞庚寅命撫寧伯朱永都督白玉鮑政備
宣府邊甲午免江西被災秋糧冬十月甲子閱京營將
領騎射於西苑戊辰幸南海子十一月丁酉閱隨操武
臣騎射於西苑閏月己未幸鄭村壩閱甲仗軍馬是年
琉球中山安南占城瓜哇哈密烏斯藏入貢
五年春正月庚戌大祀天地於南郊二月己卯免山東
被災税糧丙申命都督僉事顔彪為征夷將軍充總兵
官討廣西大藤峽等猺賊三月壬子免蘇松常鎮被災
税糧甲寅湖廣貴州總兵官李震會廣西軍勦猺獞悉
破之夏四月癸巳命兵部侍郎白圭督陜西諸邊討寳
喇五月丁未免河南被災秋糧六月丙子寳喇寇河西
官軍敗績壬午命兵部尚書馬昂總督軍務懷寧伯孫
鏜充總兵官帥京營軍禦之秋七月庚子總督京營太
監曹吉祥及昭武伯曹欽反左都御史寇深恭順侯吳
瑾被殺内閣學士李賢傷懷寧伯孫鏜帥兵討平之癸
卯磔吉祥於市夷其族其黨湯序等悉伏誅丁未免南
畿被災税糧庚戌大赦求直言丁巳河決開封及襄城命
侍郎薛遠往治之戊午命都督馮宗充總兵官禦寇於西
河兵部侍郎白圭副都御史王竑參贊軍務辛酉寶喇上
書乞和遣使報之九月壬戌京師地震有聲冬十月壬申
以西邊用兵令河南山西陜西士民納馬者予冠帶十一
月丁酉朔日有食之壬戌幸南海子是年安南琉球中
山哈密伊蘭巴里入貢
六年春正月丁未大祀天地於南郊戊申寶喇遣使入
貢二月癸酉諭寶喇三月癸丑召馮宗等還夏四月壬
申免河南被災秋糧五月庚子顔彪奏平大藤峽賊己
未免陜西被災秋糧六月戊辰淮王祁銓來朝秋七月
淮安海溢九月乙未皇太后崩冬十一月甲午葬孝恭
章皇后是年琉球中山哈密烏斯藏暹羅入貢
七年春正月丙午大祀天地於南郊二月壬戌以詹事
陳文為禮部侍郎兼翰林學士入閣預機務三月壬寅
旱詔行寬䘏之政停各處銀場夏四月壬午逮宣大巡
按御史李蕃荷校於長安門尋死丙戌復遣中官督蘇
杭織造五月己丑朔日有食之甲寅遼東巡按御史楊
璡以擅撻軍職逮治六月丁卯逮山西巡按御史韓祺
荷校於長安門數日死秋七月庚戌免陕西被災税糧
閏月甲戌上宣宗廢后胡氏尊諡戊寅命湖廣貴州會
師討洪江叛苗九月甲戌敇廣東總兵官歐信會廣西
兵討猺賊冬十月丁酉振西安諸府饑丁未命巡撫廣
西僉都御史吳楨節制兩廣諸軍討猺賊十一月癸酉
賊䧟梧州致仕布政使宗欽死之壬午下右都御史李
賓副都御史林聰於錦衣衞獄十二月辛卯下刑部尚
書陸瑜侍郎周瑄程信於錦衣衞獄尋釋之是年琉球
中山哈密安南烏斯藏入貢
八年春正月乙卯帝不豫己未皇太子攝事於文華殿
己巳大漸遺詔罷宫妃殉葬庚午崩年三十有八三月
乙未上尊諡廟號英宗葬裕陵
贊曰英宗承仁宣之業海内富庶朝野清晏大臣如三
楊胡濙張輔皆累朝勲舊受遺輔政綱紀未弛獨以王
振擅權開釁遂至乘輿播遷乃復辟而後猶追念不置
何其惑也前後在位二十四年威福下移刑賞僭濫失
亦多矣乃或臚舉盛德以為無甚稗政豈䔍論哉
明史卷十二
