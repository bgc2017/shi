欽定四庫全書
明史卷一百六十九
大學士張廷玉等奉敕修
列傳第五十七
高榖胡濙
王直
高榖字世用揚州興化人永樂十三年進士選庶吉士
授中書舍人仁宗即位改春坊司直郎尋遷翰林侍講
英宗即位開經筵楊士竒薦榖及苗衷馬輸曹鼐四人
侍講讀正統十年由侍講學士進工部右侍郎入内閣
典機務景泰初進尚書兼翰林學士掌閣務如故英宗
將還奉迎禮薄千戸龔遂榮投書於穀且言禮宜從厚
援唐肅宗迎上皇故事穀䄂之入朝徧示廷臣曰武夫
尚知禮况儒臣乎衆善其言胡濚王直欲以聞榖曰迎
復議上上意久不决若進此書使上知朝野同心亦一
助也都御史王文不可已而言官奏之詰所從得榖對
曰自臣所因抗章懇請如遂榮言帝雖不從亦不之罪
二年進少保東閣大學士易儲加太子太傅給二俸應
天鳳陽災命祀三陵振貧民七年進謹身殿大學士仍
兼東閣内閣七人言論多齟齬榖清直持議正王文由
榖薦數擠榖榖屢請觧機務不許都給事中林聰忤權
要論死榖力救得薄譴陳循及文搆考官劉儼黃諫帝
命禮部會榖覆閱試卷榖力言儼等無私且曰貴胄與
寒士競進已不可况不安義命欲因此搆考官乎帝乃
賜循文子中式惟黜林挻一人事得已英宗復位循文
等皆誅竄殺謝病英宗謂榖長者諸廷臣曰榖在内閣
議迎駕及南内事嘗左右朕其賜金帛襲衣給驛舟以
歸尋復賜敕奬諭榖既去位杜門絶賓客有問景泰天
順間事輒不應天順四年正月卒年七十榖美丰儀樂
儉素位至台司敝廬瘠田而已成化初贈太保諡文義
胡濙字源潔武進人生而髮白彌月乃黑建文二年舉
進士授兵科給事中永樂元年遷戸科都給事中惠帝
之崩於大或言遯去諸舊臣多從者帝疑之五年遣濚
頒御製諸書并訪仙人張邋遢徧行天下州郡鄉邑隠
察建文帝安在濙以故在外最久至十四年乃還所至
亦間以民隠聞母喪乞歸不許擢禮部左侍郎十七年
復出巡江浙湖湘諸府二十一年還朝馳謁帝于宣府
帝已就寢聞濙至急起召入濙悉以所聞對漏下四鼓
乃出先濙未至傳言建文帝蹈海去帝分遣内臣鄭和
數輩浮海下西洋至是疑始釋皇太子監國南京漢王
為飛語謗太子帝改濙官南京因命廉之濙至密疏馳
上監國七事言誠敬孝謹無他帝悦仁宗即位召為行
在禮部侍郎濙陳十事力言建都北京非便請還南都
省南北轉運供億之煩帝皆嘉納既聞其嘗有密疏疑
之不果召轉太子賓客兼南京國子祭酒宣宗即位仍
遷禮部左侍郎明年来朝乃留行在禮部尋進尚書漢
王反與楊榮等贊親征事平賚予甚厚明年賜第長安
右門外給閽者二人賜銀章四生辰賜宴其第四年命
兼理詹事府事六年張本卒又兼領行在戶部時國用
漸廣濙慮度支不足蠲租詔下輒沮格帝嘗切戒之然
眷遇不少替嘗曲宴濙及楊士竒夏原吉蹇義曰海内
無虞卿等四人力也英宗即位詔節冗費濙因奏減上
供物及汰法王以下番僧四五百人浮費大省正統五
年山西災詔行寬䘏既而有採買物料之命濚上疏言
詔旨宜信又言軍旗營求差遣因而擾民宜罷之皆報
可行在禮部印失詔弗問命改鑄已又失被劾下獄未
幾印獲復職九年年七十乞致仕不許英宗北狩羣臣
聚哭于朝有議南遷者濙曰文皇定陵寢于此示子孫
以不拔之計也與侍郎于謙合中外始有固志景帝即
位進太子太傅楊善使額森濙言上皇蒙塵久宜附進
服食不報上皇將還命禮部具奉迎儀濙等議遣禮部
迎於龍虎臺錦衣具法駕迎居庸關百司迎土城外諸
將迎教場門上皇自安定門入進東安門于東上北門
南面坐皇帝謁見畢百官朝見上皇入南城大内議上
傳旨以一轎二馬迎於居庸關至安定門易法駕餘如
奏給事中劉福等言禮太薄帝報曰朕尊大兄為太上
皇帝尊禮無加矣福等顧云太薄其意何居禮部其會
官詳察之濚等言諸臣意無他欲陛下篤親親耳帝曰
昨得太上皇書具言迎駕之禮宜從簡損朕豈得違之
羣臣乃不敢言會千戶龔遂為書投大學士高榖榖言
奉迎宜厚具言唐肅宗迎上皇故事榖䄂之以朝與王
直等共觀之直與濚欲聞之帝為都御史王文所阻而
給事中葉盛竟以聞盛同官林聰復劾直濚榖等皆股
肱大臣有聞必告不宜偶語竊議有詔索書濚等因以
書進且言肅宗迎上皇典禮今日正可倣行陛下宜躬
迎安定門外分遣大臣迎龍虎臺帝不悦曰第從朕命
無事紛更上皇至居南城宫濚請帝明年正旦率羣臣
朝延安門不許上皇萬夀節請令百官拜賀延安門亦
不許三年正月與王直並進少傳易太子加兼太子太
師王文惡林聰文致其罪欲殺之濚不肯署遂稱疾數
日不朝帝使興安問疾對曰老臣本無疾聞欲殺林聰
殊驚悸耳聰由是得釋英宗復位力疾入朝遂求去賜
璽書白金楮幣襲衣給驛官其一子錦衣世鎮撫濚歷
事六朝垂六十年中外稱耆德及歸有三弟年皆七十
餘鬚眉皓白燕聚一堂因名之曰夀愷又七年始卒年
八十九贈太保謚忠安濚節儉寬厚喜怒不形於色能
以身下人在禮部久表賀祥瑞以官當首署名人因謂
其性善承迎南城人龔謙多妖術濚薦為天文生又薦
道士仰彌高曉隂陽兵法使守邊時頗議之
王直字行儉泰和人父伯貞洪武十五年以明經聘至
京時應詔者五百餘人伯貞對第一授試僉事分廵廣
東雷州復吕塘廢渠清塩法會罷分廵官召還為戸部
主事以父喪服闋不時起謫居安慶建文初復以薦知
瓊州崖州黎相仇殺以反聞且用兵伯貞捕其首惡兵
遂罷瓊田歲常三穫以賦軍軍不時受俟民乏乃急歛
以要利伯貞為立期三輸之弊始絶居數年大治流民
占籍者萬餘憂歸卒於家直幼而端重家貧力學舉永
樂二年進士改庶吉士與曾棨王英等二十八人同讀
書文淵閣帝善其文召入内閣俾屬草尋授修撰歷事
仁宗宣宗累遷少詹事兼侍讀學士正統三年宣宗實
錄成進禮部侍郎學士如故五年出涖郎事尚書胡濚
悉以部政付之直處之若素習者八年正月代郭進為
吏部尚書十一年戶部侍郎奈亨附王振搆郎中趙敏
詞連直及待郎曹義趙新並下獄三法司廷鞫論亨斬
直等贖徒帝宥直義奪亨新俸帝將親征額森直率廷
臣力諫曰國家備邊最為謹嚴謀臣猛將堅甲利兵隨
處充滿且耕且守是以久安今敵肆猖獗違天悖理陛
下但宜固封疆申號令堅壁清野蓄税以待之可圖必
勝不可親御六師遠臨塞下况秋暑未退旱氣未回青
草不豊水泉猶寒士馬之用未充兵凶戰危臣等以為
不可帝不從命直留守王師覆於土木大臣羣請太后
立皇子為皇太子命郕王攝政已勸王即位以安反側
時變起倉卒朝臣議屢上皆直為首而直自以不如于
謙每事推下之雍容鎮率而已加太子太保景泰元年
額森使議和且請還上皇下禮部議未決直乃率羣臣
上言曰太上皇惑細人言輕身一出至於蒙塵陛下宵
衣旰食徵天下兵與羣臣百姓同心僇力期滅此朝食
以雪不共戴天之耻廼者天誘其衷額森有悔心之萌
而來求成於我請還乘輿此轉禍為福之機也望陛下
俯從其請遣使往報因察其誠偽而撫納之奉太上皇
以歸少慰祖宗之心陛下天位已定太上皇還不復涖
天下事陛下第崇奉之則天倫厚而天眷益隆誠古今
盛事也帝曰卿等言良然但前後使者五輩往終不得
要領今復遣使設彼假送駕為名來犯京師豈不為蒼
生患賊詐難信其更議之尋衛拉特别部阿拉使復至
胡濚等復以為言於是帝御文華殿門召諸大臣及言
官諭以宜絶状直對曰必遣使毋貽後悔帝不悦于謙
前為觧帝意釋羣臣既退太監興安趨出呼曰若等固
欲遣使有文天祥富弼其人乎直大言曰廷臣惟天子
使既食其禄敢辭難乎言之再聲色愈厲安語塞乃議
遣使命李實羅綺往既行而衛拉特汗托克托布哈及
額森使先後至將遣歸使者謂館伴曰中國關外十四
城皆為我有前阿拉知院使來尚遣入偕往今亦必得
大臣同行庶有濟胡濚以聞下廷議直等固請乃遣楊
善等報之比實還又以額森使至具言額森欲和狀直
與寕陽侯陳懋等上疏請更遣使齎禮幣往迎上皇不
許復上䟽曰臣等與李實語具得彼中情事其所需衣
物資斧者上皇言也而奉迎車駕額森意也昨托克
托布哈及阿拉知院使來皆有報使今額森使以迎請
為辭乃不遣使與偕是疑敵而召兵也又不許已而實
自言於帝帝第報額森書就令楊善迎歸而已直等復
上言今北使已發願本上皇之心順臣民之願因彼悔
心遣使往報以圖迎復此不待計而決者也不然衆志
難犯違天不祥彼將執為兵端邊事益棘京師亦不得
高枕卧矣帝乃命羣臣擇使直與陳懋等請仍遣實報
曰候善歸議之御史畢鑾等復上疏力言就令彼以詐
來我以誠往萬一不測則我之兵力固在帝終不聽已
而善竟奉上皇還二年額森使入貢且請答使直屢䟽
言邊備未修芻糧未足瘡痍未復宜如其請遣使往以
觀虛實開𨗳其善不許無何額森遣騎入塞以報使為
辭直與羣臣復請之卒不許直等乃上疏言陛下銳意
治兵為戰守計真大有為之主然使命不通難保其不
為寇宜敕沿邊守臣發兵遊徼有警則入保無事則力
耕陛下於機務之暇時召京營總督總兵詢以方略誠
接而禮貎之信賞罰以持其後斯戰守可言也帝曰善
明年正月進少傳帝欲易太子未𤼵會思明土知府黃
&KR0939;以為請帝喜下禮部議胡濚唯唯文武諸臣議者九
十一人當署名直有難色陳循濡筆強之乃署竟易皇
太子直進兼太子太師賜金帛加等頓足歎曰此何等
大事乃為一蠻酋所壊吾輩愧死矣景帝疾亟直濚等
會諸大臣臺諫請復立沂王為皇太子推大學士商輅
草䟽未上而石亨徐有貞等奪門迎上皇復位殺王文
等䟽草留姚䕫所嘗出以示郎中陸昶歎曰是䟽不及
進天也直遂乞休賜璽書金綺楮幣給驛歸直為人方
面修髯儀觀甚偉性嚴重不苟言笑及與人交恂恂如
也在翰林二十餘年稽古代言編纂紀注之事多出其
手與金谿王英齊名人稱二王以居地目直曰東王英
曰西王直以次當入閣楊士竒不欲也及長吏部益廉
慎時初罷廷臣薦舉方面大吏專屬吏部直委任曹郎
嚴抑奔競凡御史廵方歸者必令具所屬賢否以備選
擢稱得人其子䆅為南國子博士考績至部文選郎欲
留侍直直不可曰是亂法自我始也朝廷以直老命何
文淵為尚書佐之文淵去又命王翺部遂有二尚書直
為尚書十四年年益高名德日益重帝優禮之免其常
朝比家居嘗從諸佃僕耕蒔擊鼓歌唱諸子孫更迭舉
觴上壽直歎曰曩者西楊抑我令不得共事然使我在
閣令上復辟當不免遼陽之行安得與汝曹為樂哉天
順六年卒年八十四贈太保諡文端䆅仕至翰林檢討
亦以學行稱曾孫思自有傳
贊曰高榖之清直胡濚之寬厚王直之端重蓋皆有大
臣之度焉當英景之間國勢初更人心觀望執政任事
之臣多阿意取容而榖惓惓於迎駕之儀直亦侃侃於
遣使之請皆力持正議不隨衆俛仰故能身負碩望始
終一節可謂老成人矣惟易儲之議三人者心知其非
而不免附和抑獨何歟
明史卷一百六十九
