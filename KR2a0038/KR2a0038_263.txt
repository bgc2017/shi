欽定四庫全書
明史卷一百九十
大學士張廷玉等奉勅修
列傳第七十八
楊廷和梁儲
蔣冕毛紀
石珤(兄玠)
楊廷和字介夫新都人父春湖廣提學僉事廷和年十
二舉於鄉成化十四年年十九先其父成進士改庶吉
士告歸娶還朝授檢討廷和為人美風姿性沉静詳審
為文簡暢有法好考究掌故民瘼邊事及一切法家言
鬱然負公輔望弘治二年進修撰憲宗實錄成以預纂
修進侍讀改左春坊左中允侍皇太子講讀修會典成
超拜左春坊大學士充日講官正德二年由詹事入東
閣專典誥勅以講筵指斥倿幸忤劉瑾傳旨改南京吏
部左侍郎五月遷南京戸部尚書又三月召還進兼文
淵閣大學士參預機務明年加少保兼太子太保瑾摘
會典小誤奪廷和與大學士李東陽等俸二級尋以成
孝宗實錄功還之明年加光禄大夫柱國遷改吏部尚
書武英殿大學士時瑾横益甚而焦芳張綵為中外媾
廷和與東陽委曲其間小有劑救而已安化王寘鐇反
以誅瑾為名廷和等草赦詔請擢邊將仇鉞以離賊黨
鉞果執寘鐇會張永發瑾罪伏誅廷和等乃得復論功
進少傅兼太子太傅謹身殿大學士予一子中書舍人
流賊劉六劉七齊彦名反楊一清薦馬中錫討之廷和
言中錫文士也不任此時業已行果不能平賊廷和請
逮中錫下獄以陸完代之而斬故受賕縱賊者參將桑
玉已又用學士陳霽言調諸邊兵討河南賊趙鐩等而
薦彭澤為總制賊平論功錄廷和一子錦衣衛千戶辭
特加少師太子太傅華盖殿大學士東陽致政廷和遂
為首輔張永既去瑾而驕捕得男子臂龍文者以為功
援故太監劉永誠例覬封侯廷和言永誠徔子聚自以
戰功封伯耳且非永誠身受之也乃止彭澤將西討鄢
本恕問計廷和廷和曰以君才賊不足平所戒者班師
早耳澤後破誅夲恕等即班師而餘黨復蝟起不可制
澤既發復留乃歎曰楊公先見吾不及也乾清宫災廷
和請帝避殿下詔罪已求直言因與其僚上疏勸帝早
朝晏罷躬九廟祭祀崇兩宫孝養勤日講復面奏開言
路達下情還邊兵革宫市罷皇店出西僧省工作減織
造凡十餘條皆切至帝不省尋以父卒乞奔喪不許三
請乃許遣中官護行旋復起之三疏辭始許閣臣之得
終父母喪者自廷和始也服甫闋即召至帝方獵宣府
使使賜廷和羊酒銀幣廷和疏謝因請回鑾不報復與
大學士蔣冕馳至居庸欲身出塞請帝令谷大用扼關
門乃歸帝命回鑾日羣臣各製旗帳迎廷和曰此里俗
以施之親舊耳天子至尊不敢凟獻帝再使使諭意執
不徔乃已當廷和柄政帝恒不視朝恣游大同宣府延
綏間多失政廷和未嘗不諫俱不聽廷和亦不能執奏
以是邑邑不自得數移疾乞骸骨帝亦不聽中官谷大
用魏彬張雄義子錢寧江彬輩恣横甚廷和雖不為下
然亦不能有所裁禁以是得稍自安御史蕭淮發寧王
宸濠反謀錢寧輩猶庇之詆淮離間廷和請如宣宗諭
趙王故事遣貴戚大臣齎勅往諭收其護衞屯田於是
命中官賴義駙馬都尉崔元等往末至而宸濠反帝欲
帥師親往廷和等力阻之帝乃自稱總督軍務威武大
將軍總兵官後軍都督府太師鎮國公朱夀統各京邊
將士南征而安邊伯許泰為威武副將軍左都督劉暉
為平賊將軍前驅鎮守撫按悉聽節制命廷和與大學
士毛紀居守以乾清坤寧二宫工成推思錄一子錦衣
衛副千戶辭廷和當草大將軍征南勅諭謝弗肯草帝
心恚會推南京吏部尚書劉春理東閣誥勅以廷和私
其鄉人切責之廷和謝罪乞罷不許少師梁儲等請與
俱罷復不許廷和方引疾不入帝遂傳旨行之時十四
年八月也帝既南兩更歲朔廷和頗以鎮静持重為中
外所推服凡請回鑾者數十疏皆不復省帝歸駐蹕通
州廷和等舉故事請帝還大内御殿受俘然後正宸濠
等誅而帝已不豫趨召廷和等至通州受事即行在執
宸濠等僇之駕乃旋明年正月帝郊祀嘔血輿疾歸逾
月益篤時帝無嗣司禮中官魏彬等至閣言國醫力竭
矣請捐萬金購之草澤廷和心知所謂不應而微以倫
序之說風之彬等唯唯三月十四日丙寅谷大用張永
至闇言帝崩於豹房以皇太后命移殯大内且議所當
立廷和舉皇明祖訓示之曰兄終弟及誰能凟焉興獻
王長子憲宗之孫孝宗之徔子大行皇帝之徔弟序當
立梁儲蔣冕毛紀咸贊之乃令中官入啟皇太后廷和
等候左順門下頃之中官奉遺詔及太后懿旨宣諭羣
臣一如廷和請事乃定廷和遂以遺詔令太監張永武
定侯郭勛安邊伯許泰尚書王憲選各營兵分布皇城
四門京城九門及南北要害厰衛御史以其屬扞掫傳
遺命罷威武營團練諸軍各邊兵入衛者俱重賞散歸
鎮革皇店及軍門辦事官校悉還衛哈密土魯番佛郎
機諸貢使皆給賞遣還國豹房番僧及少林僧教坊樂
人南京快馬船諸非常例者一切罷遣又以遺詔釋南
京逮繫囚放遣四方進獻女子停京師不急工務收宣
府行宫金寳歸諸内庫中外大悦時平虜伯江彬擁重
兵在肘腋間知天下惡之心不自安其黨都督僉事李
琮尤狠黠勸彬乘間以其家衆反不勝則北走塞外彬
猶豫未決於是廷和謀以皇太后旨捕誅彬遂與同官
蒋冕毛紀及司禮中官温祥四人謀張永伺知其意亦
密為備司禮魏彬者故與彬有連廷和以其弱可脅也
因題大行銘旌與彬祥及他中官張銳陳嚴等為詳言
江彬反狀以危語怵之彬心動惟銳力言江彬無罪廷
和面折之冕曰今日必了此乃臨嚴亦徔旁贊決因俾
祥彬等入白皇太后良久未報廷和冕益自危頃之嚴
至曰彬已禽矣彬既誅中外相慶廷和總朝政幾四十
日興世子始入京師即帝位廷和草上登極詔書文書
房官忽至閣中言欲去詔中不便者數事廷和曰往者
事齟齬動稱上意今亦新天子意耶吾儕賀登極後當
面奏上問誰欲削詔草者冕紀亦相繼發危言其人語
塞已而詔下正德中蠧政釐決且盡所裁汰錦衣諸衛
内監局旗校工役為數十四萬八千七百減漕糧百五
十三萬二千餘石其中官義子傳陞乞陞一切恩倖得
官者大半皆斥去中外稱新天子聖人且頌廷和功而
諸失職之徒銜廷和次骨廷和入朝冇挾白刃伺輿旁
者事聞詔以營卒百人衛出入帝御經筵廷和知經筵
事修武宗實錄充總裁廷和先已加特進一品滿九載
兼支大學士俸賜𠡠旌諭至是加左柱國帝召對者三
慰勞備至廷和益欲有所發攄引用正人布列在位給
事御史交章論王瓊罪狀下詔獄瓊迫疏訐廷和以自
解法司當瓊奸黨律論死瓊力自辨得減戌邊或疑法
司承廷和指者會石珤自禮部尚書掌詹事府改吏部
廷和復奏改之掌詹事司誥勅人或謂廷和太專然廷
和以帝雖冲年性英敏自信可輔太平事事有所持諍
錢寧江彬雖伏誅而張銳張忠于經許泰等獄久不決
廷和等言不誅此曹則國法不正公道不明九廟之靈
不安萬姓之心不服禍亂之機末息太平之治未臻帝
乃籍没其貲産廷和復疏請敬天戒法祖訓隆孝道保
聖躬務民義勤學問慎命令明賞罰專委任納諫諍親
善人節財用語多剴切皆優詔報可及議大禮廷和持
論益不撓卒以是忤帝意先是武宗崩廷和草遺詔言
皇考孝宗敬皇帝親弟興獻王長子某倫序當立遵奉
祖訓兄終弟及之文告於宗廟請於慈夀皇太后迎嗣
皇帝位既命禮官工禮儀狀請由東安門入居文華殿
翼日百官三工箋勸進俟令旨俞允擇日即位其箋文
皆循皇子嗣位故事世宗覽禮部狀謂遺詔以吾嗣皇
帝位非為皇子也及至京止城外廷和固請如禮部所
具儀世宗不聽乃御行殿受箋由大明門直入告大行
几筵日中即帝位詔草言奉皇兄遺詔入奉宗祧帝遲
回久之始報可越三日遣官往迎帝母興獻妃未幾命
禮官議興獻王主祀稱號廷和檢漢定陶王宋濮王事
授尚書毛澄曰是足為據宜尊孝宗曰皇考稱獻王為
皇叔考興國大王母妃為皇叔母興國太妃自稱皇姪
帝名别立益王次子崇仁王為興王奉獻王祀有異議
者即奸邪當斬進士張璁與侍郎王瓚言帝入繼大統
非為人後瓚微言之廷和恐其撓議改瓚官南京五月
澄會廷臣議工如廷和言帝不悦然每召廷和徔容賜
茶慰諭欲有所更定廷和卒不肯順帝指乃下廷臣再
議廷和偕蒋冕毛紀奏言前代入繼之君追崇所生者
皆不合典禮惟宋儒程頤濮議最得義理之正可為萬
世法至興獻王祀雖崇仁王主之他日皇嗣繁衍仍以
第二子為興獻王後而改封崇仁王為親王則天理人
情兩全無失帝益不悦命博考典禮務求至當廷和冕
紀復言三代以前聖莫如舜未聞追崇其所生父瞽瞍
也三代以後賢莫如漢光武未聞追崇其所生父南頓
君也惟皇上取法二君則聖德無累孝道有光矣澄等
亦再三執奏帝留中不下七月張璁上疏謂當繼統不
繼嗣帝遣司禮太監持示廷和言此議遵祖訓據古禮
宜從廷和曰秀才安知國家事體復持入無何帝御文
華殿召廷和冕紀授以手勅令尊父母為帝后廷和退
而上奏曰禮謂為所後者為父母而以其所生者為伯
叔父母盖不唯降其服而又異其名也臣不敢阿諛順
旨仍封還手詔羣臣亦皆徔前議帝不聽迨十月母妃
至京帝自定儀由中門入謁見太廟復申諭欲加稱興
獻帝后為皇廷和言漢宣帝繼孝昭後諡史皇孫王夫
人曰悼考悼后光武上繼元帝鉅鹿南頓君以上立廟
章陵皆未嘗追尊今若加皇字與孝廟慈夀並是㤀所
後而重本生任私恩而棄大禮臣等不得辭其責因自
請斥罷廷臣諍者百餘人帝不得已乃以嘉靖元年詔
稱孝宗為皇考慈聖皇太后為聖母興獻帝后為本生
父母不稱皇當是時廷和先後封還御批者四執奏幾
三十疏帝常忽忽冇所恨左右因乘間言廷和恣無人
臣禮言官史道曹嘉遂交劾廷和帝為薄謫道嘉以安
廷和然意内移矣尋論定策功封廷和冕紀伯爵歲禄
千石廷和固辭改廕錦衣衛指揮使復辭帝以賞太輕
加廕四品京職世襲復辭會滿四考超拜太𫝊復四辭
而止特賜敕旌異錫晏於禮部九卿皆與焉帝頗事齋
醮廷和力言不可引梁武宋徽為喻優旨報納江左比
歲不登中官請遣官督織造工部及給事御史言之皆
不聽趣内閣撰勅廷和等不奉命因極言民困財竭請
毋遣帝趣愈急且戒毋瀆擾執拗廷和力争言臣等與
舉朝大臣言官言之不聽顧二三邪倿之言是聽陛下
能獨與二三邪佞共治祖宗天下哉且陛下以織造為
累朝舊例不知洪武以來何嘗有之創自成化宏治耳
憲宗孝宗愛民節財美政非一陛下不取法獨法其不
美者何也即位一詔中官之倖路絀塞殆盡天下方傳
誦聖德今忽有此何以取信因請究擬旨者何人疑有
假御批以行其私者帝為謝不審俾戒所遣官毋縱肆
而已不能止也廷和先累疏乞休其後請益力又以持
考獻帝議不合疏語露不平三年正月帝聽之去責以
因辭歸咎非大臣道然猶賜璽書給輿廪郵護如例申
前廕子錦衣衛指揮使之命給事御史請留廷和皆不
報廷和去始議稱孝宗為皇伯考於是廷和子修撰慎
率羣臣伏闕哭争杖謫雲南既而王邦竒誣訐廷和及
其次子兵部主事惇壻修撰金承勛鄉人侍讀葉桂章
與彭澤弟冲交關請屬俱逮下詔獄鞫治無狀乃得解
七年明倫大典成詔定議禮諸臣罪言廷和謬主濮議
自詭門生天子定策國老法當僇市姑削職為民明年
六月卒年七十一居久之帝問大學士李時太倉所積
幾何時對曰可支數年由陛下初年詔書裁革冗員所
致帝慨然曰此楊廷和功不可没也隆慶初復官贈太
保諡文忠廷和入閣東陽謂曰吾於文翰事頗有一日
之長若經濟事湏歸介夫及武宗之終卒安社稷者廷
和力也人以東陽為知言弟廷儀兵部右侍郎子慎惇
孫有仁皆進士慎自有傳
梁儲字叔厚廣東順德人受業陳獻章舉成化十四年
會試第一選庶吉士授編修尋兼司經局校書宏治四
年進侍讀改洗馬侍武宗於東宫冊封安南却其饋久
之擢翰林學士同修會典進少詹事拜吏部右侍郎正
德初改左進尚書專典誥勅掌詹事府劉瑾摘會典小
疵儲坐降右侍郎孝宗實錄成復尚書尋加太子少保
調南京吏部瑾誅以吏部尚書兼文淵閣大學士入參
機務屢加少傅太子太傅進建極殿十年楊廷和遭喪
去儲為首輔進少師太子太師華盖殿大學士時方建
乾清坤寧宫又營太素殿天鵝房船塢儲偕同官靳貴
楊一清切諫明年春以國本未定請擇宗室賢者居京
師備儲貳之選皆不報其秋一清罷蔣冕代之至明年
貴亦罷冕紀入閣帝好微行嘗出西安門經宿返儲等
諫不聽然猶慮外廷知是春徔近倖言召百官至左順
門明告以郊祀畢幸南海子觀獵儲等暨廷臣諫皆不
納八月朔微服從數十騎幸昌平次日儲冕紀始知追
至沙河不及連疏請回鑾越十有三日乃旋儲等以國
無儲副而帝盤游不息中外危疑力申建儲之請亦不
報九月帝馳出居庸關幸宣府命谷大用守關無縱廷
臣出遂由宣府抵大同遇寇於應州幾殆儲等憂懼請
回鑾益急章十餘上帝不為動歲除竟駐宣府當是帝
失德彌甚羣小竊權濁亂朝政人情惶惶儲懼不克
任以廷和服闋屢請召之廷和還朝儲遂讓而處其下
鳳陽守備中官邱德及鎮守延綏寧夏大同宣府諸中
官皆乞更勅書兼理民事帝許之儲等極言不可弗聽
十三年七月帝從江彬言將徧游塞上托言邊關多警
命總督軍務威武大將軍總兵官朱夀統六師往征令
内閣草勅閣臣不可帝復集百官左順門面諭廷和冕
在告儲紀泣諫衆亦泣帝意不可回已而紀亦引疾儲
獨廷争累日帝竟不聽踰月帝以大將軍夀肅清邊境
令加封鎮國公儲紀上言公雖貴人臣耳陛下承祖宗
業為天下君奈何厚自貶損既封國公則將授以誥劵
追封三代祖宗在天之靈亦肯如陛下貶損否况鐵劵
必冇免死之文陛下夀福無疆何丼自菲薄蒙此不祥
之辭名既不正言自不順臣等斷不敢阿意苟徔取他
日戮身亾家之禍也不報帝遂歷宣府大同直抵延綏
儲等疏數十上悉置不省秦王請關中閒田為牧地江
彬錢寧張忠等皆為之請帝排羣議許之命閣臣草制
廷和冕引疾帝怒甚儲度不可争乃上制草曰太祖高
皇帝著令兹土不畀籓封非吝也念其土廣饒藩封得
之多蓄士馬富而且驕奸人誘為不軌不利宗社王今
得地宜益謹毋收聚奸人毋多蓄士馬毋聽狂人謀不
軌震及邊方危我社稷是時雖欲保親親不可得已帝
駭曰若是其可憂事遂寢明年帝將南巡言官伏闕諫
儲冕紀以為言會諸曹多諫者乃止寧王宸濠反帝將
南征儲冕扈從在道聞賊滅連疏請駕旋扺揚州帝議
南京行郊禮儲冕計此議行則回鑾益無日極陳不可
疏三上始得請帝以宸濠械將至問處置之宜儲等請
如宣宗征高煦故事罪人既得即日班師又因郊期改
卜四方災異邊警乞還乘輿疏八九上帝殊無還意是
秋行在有物若豕首墮帝前色碧又進御婦人室中若
懸人首狀人情益驚儲冕危言極諫帝頗心動宵小猶
欲導帝游浙西泛江漢儲冕益懼手疏跪泣行宫門外
歷未至酉帝遣人取疏入諭之起叩頭言未奉俞旨不
敢起也帝不得已許不日還京乃叩頭出帝崩楊廷和
等定策迎興世子故事當以内閣一人與中官勲戚偕
禮官往廷和欲留蔣冕自助而慮儲老或憚行乃佯惜
儲憊老阻其行儲奮曰事孰有大於此者敢以憊辭遂
與定國公徐光祚合迎世子安陸邸既即位給事中張
九叙等劾儲結納大奸持禄固寵儲三疏求去命賜勅
馳驛遣行人護行歲給廪隸如制卒子鈞奏請贈諡吏
部侍郎桂萼等言儲立身輔政有干公議因錄上兩京
言官彈章帝念先朝舊臣特贈太師諡文康先是儲子
次攄為錦衣百戶居家與富人楊端争民田端殺田主
次攄遂滅端家二百餘人事發武宗以儲故僅發邊衛
立功後還職累冒功至廣東都指揮僉事
蔣冕字敬之全州人兄昇南京戶部尚書以謹厚稱冕
舉成化二十三年進士選庶吉士授編修宏治十三年
太子出閣兼司經局校書正德中累官吏部左侍郎改
掌詹事府典誥勅進禮部尚書仍掌府事冕清謹有器
識雅負時望十一年命兼文淵閣大學士預機務明年
改武英殿大學士太傅近倖冒邊功大行陞賞冕及梁
儲亦廕錦衣世千戶兩人力辭乃改文廕帝之以威武
大將軍行邊也冕時病在告疏諫曰陛下自損威重下
同臣子倘所過諸王以大將軍禮見陛下何辭責之曩
睿皇帝北征六軍官屬近三十萬猶且䧟於土木今宿
衛單弱經行邊檄寧不寒心請治左右引導者罪不報
十四年扈帝南征還加少𫝊兼太子太傅戶部尚書謹
身殿大學士帝崩與楊廷和協誅江彬世宗即位議定
策功加伯爵固辭改廕錦衣世指揮又辭乃廕五品文
職仍進一階御史張鵬疏評大臣賢否請罷冕御史趙
永亨詆石珤不可掌銓衡冕珤遂求去朝議不可諸給
事御史皆言其不可去帝乃命鴻臚諭留再下優詔始
起視事嘉靖三年遣官織造江南命冕草勅冕以江南
被災具疏請止帝不從勅亦久不進帝責其違慢冕引
罪而止大禮議起冕固執為人後之說與廷和等力争
之帝始而婉諭繼以譙讓冕執議不回及廷和罷政冕
當國帝愈欲尊崇所生逐禮部尚書汪俊以怵冕而用
席書代之且召張璁桂萼物情甚沸冕乃抗疏拒諫曰
陛下嗣承丕基固因倫序素定然非聖母昭聖皇太后
懿旨與武宗皇帝遺詔則將無所受命今既受命於武
宗自當為武宗之後特兄弟之名不容紊故但兄武宗
考孝宗母昭聖而於孝廟武廟皆稱嗣皇帝稱臣稱御
名以示繼統承祀之義今乃欲為本生父母立廟奉先
殿側臣雖至愚斷斷知其不可自古人君繼統謂之承
祧踐祚皆指宗祀而言禮為人後者惟大宗以大宗尊
之統也亦主宗廟祭祀而言自漢至今未有為本生父
母立廟大内者漢宣帝為叔祖昭帝後止立所生父廟
於葬所光武中興本非承統平帝而止立四親廟於章
陵宋英宗父濮安懿王亦止即園立廟陛下先年有旨
立廟安陸與前代適同得其當矣豈可既奉大宗之祀
又兼奉小宗之祀夫情既重於所生義必不專於所後
將孝武二廟之靈安所托乎竊恐獻帝之靈亦將不能
安雖聖心亦自不能安也邇者復允汪俊之去趣張璁
桂萼之來人心益駭是日廷議建廟天本晴明忽變隂
晦至暮風雷大作天意如此陛下可不思變計哉因力
求去帝得疏不悦猶以大臣故優詔答之未幾復請罷
建廟之議且乞休疏中再以天變為言帝益不悦遂令
馳傳歸給月廪歲夫如制冕當正德之季主昏政亂持
正不撓有匡弼功世宗初朝政雖新而上下扞格彌甚
冕守之不移代廷和為首輔僅兩閱月卒齟齬以去論
者謂有古大臣風明倫大典成落職閒住久之卒隆慶
初復官諡文定
毛紀字維之掖縣人成化末舉鄉試第一登進士選庶
吉士弘治初授檢討進修撰充經筵講官簡侍東宫講
讀會典成遷侍讀武宗立改左諭德坐會典小誤降侍
讀孝宗實錄成擢侍講學士為講官正德五年進學士
遷戶部右侍郎十年由吏部左侍郎拜禮部尚書烏斯
蔵入貢其使言有活佛能前知禍福帝遣中官劉允迎
之㩗錦衣官百三十衛卒及私僕隸數千人芻糧舟車
費以百萬計紀等上言自京師至烏斯蔵二萬餘里公
私煩費不可勝言且自四川雅州出境過長河西行十
月而後至無有郵驛村市一切資費取辦四川四川連
歲用兵流賊甫平蠻寇復起困竭之餘重加此累恐生
意外變疏再上内閣梁儲靳貴楊一清皆切諫不報郊
祀畢請勤朝講又以儲嗣未建乞早定大計亦不聽尋
改理誥勅掌詹事府十二年兼東閣大學士入預機務
其秋加太子太保改文淵閣帝南征紀佐楊廷和居守
駕旋晉少保戸部尚書武英殿大學士世宗即位錄定
策功加伯爵再疏辭免嘉靖初帝欲追尊興獻帝閣臣
執奏忤旨三年廷和冕相繼去國紀為首輔復執如初
帝欲主本生之稱紀與石珤合疏爭之帝召見平臺委
曲諭意紀終不從朝臣伏闕哭争者俱逮繫紀具疏乞
原帝怒傳旨責紀要結朋奸背君報私紀乃上言曰曩
蒙聖諭國家政事商㩁可否然後施行此誠内閣職業
也臣愚不能仰副明命邇者大禮之議平臺召對司禮
傳諭不知其幾似乎商㩁矣而皆斷自聖心不蒙允納
何可否之有至於笞罰廷臣動至數百乃祖宗來所未
有者亦皆出自中旨臣等不得與聞宣召徒勤扞格如
故慰留雖切詰責隨加臣雖有體國之心不能自盡宋
司馬光告神宗曰陛下所以用臣盖察其狂直庶有補
於國家若徒以禄位榮之而不取其言是以官私非其
人也臣以禄位自榮而不能救正是徒盜竊名器以私
其身也臣於陛下敢舉以為告夫要結朋奸背君報私
正臣平日所痛憤而深疾者有一於此罪何止罷黜今
陛下以之疑臣尚可一日&KR0804;顔朝宁間哉乞賜骸骨歸
鄉里以全終始尤望陛下法祖典學任賢納諫審是非
辨忠邪以養和平之福帝銜紀亢直允其去馳驛給夫
廪如故事紀有學識居官廉静簡直與廷和冕正色立
朝並為搢紳所倚賴其代冕亦僅三月後明倫大典成
追論奪官久之廷和冕皆淪喪紀以恩詔叙復帝亦且
㤀之二十一年年八十撫按以聞詔遣官存問再賜夫
廪又三年卒贈太師諡文簡子渠進士太僕卿
石珤字邦彦稾城人父玉山西按察使珤與兄玠同舉
成化末年進士改庶吉士授簡討數謝病居家孝宗末
始進修撰正德改元擢南京侍讀學士歷兩京祭酒遷
南京吏部右侍郎召改戶部進左侍郎武宗始遊宣府
珤工疏力諫不報改掌翰林院事廷臣諫南巡禍將不
測珤疏救之十六年拜禮部尚書掌詹事府世宗立代
王瓊為吏部尚書自羣小竊柄銓政混濁珤剛方謝請
托諸犯清議者多見黜時望大孚而内閣楊廷和有所
不悦甫二月復改掌詹事府典誥勅嘉靖元年遣祀闕
里及東嶽事竣還家屢乞致仕言官以珤望重交章請
留乃起視事三年五月詔以吏部尚書兼文淵閣大學
士入參機務帝欲以奉先殿側别建一室祀獻帝珤抗
疏言其非禮及廷臣伏闕哭争珤與毛紀助之無何大
禮議定紀去位珤復諫曰大禮一事已奉宸斷無可言
矣但臣反覆思之終有不安於心者心所不安而不以
言言恐觸忤而不敢盡則陛下將焉用臣臣亦何以仰
報君父哉夫孝宗皇帝與昭聖皇太后乃陛下骨肉至
親也今使疏賤讒佞小人輒行離間但知希合取寵不
復為陛下體察兹孟冬時享在即陛下登獻對越如親
見之寧不少動於中乎夫事亾如事存陛下承列聖之
統總百神臨萬方焉得不加慎重顧聽細人之說而干
不易之典哉帝得奏不悦戒勿復言明年建世廟於太
廟東帝欲徔何淵言毁神宫監伐林木以通輦道給事
中韓楷御史楊秦葉忠等交諫忤旨奪俸給事中衛道
繼言之貶秩調外珤復抗章極言不可弗聽及世廟成
帝欲奉章聖皇太后謁見張璁桂萼力主之禮官劉龍
等争不得諸輔臣以為言帝不報趣具儀珤乃上疏曰
陛下欲奉皇太后謁見世廟臣竊以為徔令固孝而孝
有大於從令者臣誠不敢阿諛以誤君上竊惟祖宗家
法后妃已入宫未有無故復出者且太廟尊嚴非時享
祫祭雖天子亦不輕入況后妃乎璁輩所引廟見之禮
今奉先殿是也聖祖神宗行之百五十年已為定制中
間納后納妃不知凡幾末有敢議及者何至今日忽倡
此議彼容悦佞臣豈有忠愛之實而陛下乃欲聽之乎
且隂陽有定位不可侵越陛下為天地百神之主致母
后無故出入太廟街門是坤行乾事隂侵陽位不可之
大者也臣豈不知君命當承第恐上累聖德是以不敢
順旨曲從以成君父之過負覆載之德也奏入帝大愠
珤為人清介端亮孜孜奉國數以力行王道清心省事
辨忠邪敦寬大毋急近效為帝言帝見為迂闊弗善也
議大禮帝時欲援以自助而珤據禮争持論堅確失帝
意璁萼軰亦不悦璁萼朝夕謀輔政攻擊費宏無虚日
以珤行高不能有所加至明年春奸人王邦竒訐楊廷
和誣珤及宏為奸黨兩人遂乞歸帝許宏馳驛而責珤
歸怨朝廷失大臣誼一切恩典皆不予歸裝襆被車一
輛而已都人嘆異謂自來宰臣去國無若瑶者自珤及
楊廷和蔣冕毛紀以強諫罷政迄嘉靖季密勿大臣無
進逆耳之言者矣珤加官自太子太保至少保七年冬
卒諡文隐隆慶初改諡文介玠字邦竒宏治中由汜水
知縣召為御史出覈大同軍儲按丼州及陜西所條上
邊務悉中機宜為都御史戴珊所委寄嘗因災異劾南
京刑部尚書翟瑄以下二十七人正德中累官右副都
御史巡撫大同召拜兵部右侍郎海西部長數犯邊泰
寧三衛與别部相攻久缺貢市遣玠以左侍郎兼僉都
御史往遼東巡視出關撫諭皆受約束帝大喜璽書嘉
勞召還左都御史陸完遷廷推代者三上悉不用最後
推玠乃以為右都御史掌院事御史李隐劾玠夤緣不
報十年拜戶部尚書中官史大鎮雲南請獨領銀埸務
杜甫鎮湖廣請借鹽船税銀為進貢資劉德守凉州請
帶食茶六百引玠皆執不可西僧闡教王請船三百艘
販載食鹽玠極言其害帝初出居庸玠切諫及在宣府
需䬶百萬兩玠持不可帝弗從乃進其半王瓊欲以哈
密事害彭澤玠獨廷譽之奸民欲牟鹽利者賄錢寧為
請玠不可連章執奏廷臣諫南巡跪闕下諸大臣莫敢
言玠獨論救羣小激帝怒嚴旨責令自陳遂引疾去賜
勅馳傳給廪隸如故事家居二年卒贈太子少傅玠有
操行居官亦持正其為都御史時胡世寧論寧王玠與
李士實請罪世寧以是為人所譏
贊曰武宗之季君德日荒嬖倖盤結左右廷和為相雖
無能改於其德然立朝持正不阿皆倚以為重即而削
平流賊亦有經濟遠猷若勦滅宸濠固與廷和無與也
當時或許以扶危定傾之功比之周勃韓琦則過矣儲
雖蒙物議而大節無玷蒋冕毛紀石珤清忠亮鯁皆卓
然有古大臣風自是厥後政府日以權勢相傾或脂韋
淟涊持禄自固求如諸人豈可多得哉
明史卷一百九十
