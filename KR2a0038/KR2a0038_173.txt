欽定四庫全書
明史卷一百四十四考證
盛庸傳王獨一百騎殿後退至館陶(臣)章宗瀛按東
昌之戰燕王為庸軍所圍易服而出始得免是為建
文二年十二月乙夘次日丙辰再戰燕師又敗乃退
駐館陶見典彙核之明實錄亦同傳未詳載謹識
盛庸傳大敗走還德州(臣)章宗瀛按夾河之敗盛庸
等以屢勝而驕謂必滅燕各擕金銀酒器樂具期至
北平張宴至是敗乃悉為燕師所得見石匱書明實
錄亦同是其致敗有由盖不獨燕之能力戰也傳未
載謹識
平安傳安遂敗走真定(臣)章宗瀛按是役也安之敗
固由風沙亦由陳暉不遣兵應援所致見獻徵錄謹
附考
贊曰或身遭俘繫(臣)章宗瀛按此語指顧成而言原
本作俘馘未當謹改俘繫
