欽定四庫全書
明史卷一百二十四考證
庫庫特穆爾𫝊詔削博囉官解其斤柄博囉遂舉兵反
犯京師殺丞相綽斯戩(臣)章宗瀛按元史順帝紀
博囉知詔令削奪皆丞相綽斯戩所為因令圖沁舉
兵犯闕朝廷遣兵拒之不勝乃執綽斯戩及宦官布
木布哈與之未嘗云殺也續通鑑所載同綽斯戩本
傳則云為其下所殺是當時亦未殺之也此云博囉
舉兵反蓋重其主謀之罪而殺綽斯戩則從本𫝊總
叙其始末謹附考
庫庫特穆𫝊廷臣譁言庫庫受命平江淮乃西攻關中
令罷兵不奉詔䟦扈有状及摩該奏至(臣)章宗瀛
按是時庫庫與思齊等連兵元順帝下詔和解庫庫
殺詔使拒命見何喬遠名山藏據此則庫庫不得謂
無叛迹摩該之罪状於朝蓋因此謹附考
庫庫特穆𫝊於是順帝下詔盡削庫庫官爵(臣)章宗
瀛按元史順帝紀削庫庫官爵在至正二十七年八
月因摩該之奏也至十月復詔統領職事如故二十
八年二月又詔李思齊等進兵閠七月庫庫擒摩該
等使人聞於朝順帝不得已令誅之未幾又復河南
王爵至八月而明兵入大都矣是一歲之間再削再
復𫝊總叙為一尚未明晰謹附考
庫庫特穆𫝊五年太祖復遣大將軍徐達左副將軍李
文忠征西將軍馮勝將十五萬衆分道出塞取庫庫
(臣)章宗瀛按明太祖本紀嶺北之戰在洪武五年
正月上文既稱洪武三年則此處當云五年不得以
踰年概之轉似四年事也紀時尚未明晰謹據改
陳友定𫝊太祖既定婺州與友定接境友定侵處州
(臣)章宗瀛按明太祖定婺州在至正十八年十二月
友定之侵處州在二十五年二月見明太祖本紀其
間相距八年非同時事𫝊特統紀之耳謹識
陳友定𫝊將軍胡廷瑞何文輝由洒西趨杉關(臣)章
宗瀛按明太祖本紀至正二十七年十月命胡廷瑞
等取福建續通鑑亦同此處作廷美考本傳廷瑞後
改名美非廷美也謹據通鑑改
梁王巴咱爾幹爾密傳至正二十二年(臣)章宗瀛按
明玉珍僣號在至正二十三年其攻雲南在二十二
年考元順帝以二十八年閠七月北去安得有二十
九年之稱舊本作二十九年顯係誤刊謹據元史及
續通鑑改
梁王傳歲遣使自塞外達元帝行在不少懈洪武四年
明師平四川(臣)章宗瀛按梁王乃元之宗藩有與
國同休戚之義非如唐時藩鎮可以執臣節概之也
今刪舊本執臣節如故五字改作不少懈三字又按
王禕使雲南乃洪武五年事見明太祖實錄舊本既
未列洪武年號於前則下文叙明年王褘齎詔往諭
事殊欠明晰今刪舊本未幾二字改作洪武四年四
字謹識
贊曰梁王恥為訥克楚之背國(臣)章宗瀛按訥克楚
為明邊患最久𫝊云背國皆指其為太平萬戶時曾
降明不若梁王之始終守土也謹識
明史卷一百二十四考證
