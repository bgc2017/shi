欽定四庫全書
明史卷一百四十九考證
蹇義傳義視原吉尤重厚然過於周慎(臣)嚴福按永
樂中上與學士解縉論羣臣御筆書蹇義等數人命
以實對縉謂義其資厚重而中無定視據黃佐翰林
記謹附考
夏原吉傳召原吉繫之内官監(臣)嚴福按成祖命錦
衣召原吉回使至原吉方起厫理儲錦衣促之原吉
曰姑俟畢此不然恐有侵耗吾罪即以不測累公公
及至上復問北征得失原吉對如初備言自古不勤
遠略之意命繫内官監又命中使覘之因問上待公
厚今繫之暴亦有怨乎原吉曰風雨霜露無非教也
何敢怨據谷應泰紀事本末
夏原吉傳原吉與士奇尤持大體(臣)嚴福按交阯請
降廷議疑其詐也更欲興兵討之原吉曰力疲矣譬
如癰伏于身未潰則憂不測已潰則宜進平和之劑
候血氣調和自愈若惟攻心腹内虚復生他患不若
因其請降許以復國自新三楊議亦同遂偃兵息民
天下賴之見王鏊所撰原吉傳謹附識
明史卷一百四十九考證
