欽定四庫全書
明史卷二百二十四
大學士張廷玉等奉敕修
列傳第一百十二
嚴清宋纁
陸光祖孫鑨(子如法)
陳有年孫丕揚
蔡國珍楊時喬
嚴清字公直雲南後衛人嘉靖二十三年進士除富順
知縣公廉恤民治聲大起憂歸補邯鄲入為工部主事
歷郎中董作京師外城修九陵吏無所侵牟工成加俸
連丁内外艱服除補兵部擢保定知府故事歲籍民充
京師庫役清罷之振荒弭盜人以比前守吳嶽歷遷易
州副使陜西參政四川按察使右布政使竝以清望薦
章十餘上隆慶二年以右僉都御史巡撫貴州未上改
四川清久宦川中僚吏憚其風采相率厲名行少墨敗
者郡縣卒歲團操成都清罷之番人入貢裁為定額痛
絶強宗悍吏毁者亦衆陜西賊流入境巡按御史王廷
瞻劾清縱寇大學士趙貞吉言賊起鄖陜貽害川徼即
有罪當罪守土臣不宜專責巡撫臣蜀人深知清約已
愛人省事任怨今蜀地歲荒民流方倚清如父母奈何
棄之任事臣欲為國家利小民必得罪豪右論者不察
動以深文求之頃海瑞既去若清復罷是任事之臣皆
不免彈擊惟全軀保位為得計矣疏奏不允命解官聽
調清遂不出萬歷二年起撫山西未起改貴州歷兩京
大理卿三遷刑部尚書張居正當國尚書不附麗者獨
清居正既卒籍馮保家得廷臣餽遺籍獨無清名神宗
深重焉為吏部尚書梁夢龍罷即以清代日討故實辨
官材自丞佐下皆親署無一倖進者中外師其廉儉書
問幾絶甫半歲得疾歸帝數問閣臣嚴尚書病愈否十
五年兵部缺尚書用楊博故事特詔起補遣使趣行而
清疾益甚不能赴又三年卒贈太子太保諡恭肅清初
拜尚書不能具服色束素犀帶以朝或嘲之曰公釋褐
時七品玳瑁帶猶在耶清笑而已
宋纁字伯敬商邱人嘉靖三十八年進士授永平推官
擢御史出視西關按應天諸府隆慶改元冄按山西諳
達陥石州將士捕七十七人當斬纁訊得其誣釋者殆
半静樂民李良雨化為女纁言此陽衰陰盛之象宜進
君子退小人以挽氣運帝嘉納之擢順天府丞尋以右
僉都御史巡撫保定諸府核缺伍汰冗兵罷諸道援兵
防禦省餉無算萬歷初與張居正不合引疾歸居正卒
廷臣交薦以故官撫保定獲鹿諸縣飢先振後以聞帝
以近畿宜俟命令災重及地遠者便宜振貸餘俱奏聞
尋遷南京戶部右侍郎召還部進左改督倉埸請減額
解贖銀民壯弓兵諸役已裁者勿徵民間工食十四年
遷戸部尚書民壯工食已減半復有請盡蠲者纁因并
歷日諸費奏裁之有司徵賦懼缺額鞭撻取盈纁請有
司考成視災傷為上下山西連歲荒賴社倉獲濟纁請
推行天下以贖鈔為糴本不足則勸富人或令民輸粟
給冠帶又言邊儲大計最重屯田鹽筴近諸邊年例銀
增至三百六十一萬視弘治初八倍宜修屯政商人墾
荒中鹽帝皆稱善聖節賞賚詔取部帑銀二十萬兩纁
執奏不從潞王將之國復取銀三十萬兩市珠寳纁亦力
爭乃減三之一故事金花銀歲進百萬兩帝即位之六
年增二十萬遂以為常纁三請停加額終不許纁為戶
部五年值四方多災為酌盈虚籌緩急奏報無需時上
下賴之而都御史吳時來以吏部尚書楊巍年老求去
忌纁名出已上兩疏劾纁因杜門乞休帝不許及巍去
卒以纁代之巍在部不能止吏奸且遇事輒請命政府
纁絶請寄奬廉抑貪罪黠吏百餘人於執政一無所關
白會文選員外郎缺官纁擬起鄒元標奏不下再疏趣
之大學士申時行遂擬旨切責斥元標南京頃之以序
班盛名昭註官有誤時行劾奏之序班劉文潤遷詹事
府錄事時行又劾文潤由輸粟進不當任清秩時殿閣
中書無不以貲進者時行獨争一錄事纁知其意五疏
乞休福建僉事李琯言時行庇巡撫秦燿而纁議罷之
仇主事高桂而纁議用之以故假小事齮齕使不得安
其位帝不納琯言亦不允纁請無何纁卒官詔贈太子
太保諡莊敬纁凝重有識議事不苟石星代為戶部嘗
語纁曰某郡有竒羡可濟國需纁曰朝廷錢榖寧蓄久
不用勿使搜括無餘主上知物力充羡則侈心生矣星
憮然有郎言漕糧宜改折纁曰太倉之儲寧紅腐不可
匱絀一旦不繼何所措手中外陳奏帝多不省或直言
指斥輒曰此沽名耳不罪于慎行稱帝寬大纁愀然曰
言官極論得失要使人主動心縱罪及言官上意猶有
所儆省槩置勿問則如痿痺不可療矣後果如其言陸
光祖字與繩平湖人祖淞父杲皆進士淞光禄卿杲刑
部主事光祖年十七與父同舉於鄉尋登嘉靖二十六
年進士除濬縣知縣兵部尚書趙錦檄畿輔民築塞垣
光祖言不便錦怒劾之光祖言於巡撫請輔雇值民乃
安郡王奪民産光祖裁以法遷南京禮部主事請急歸
補祠祭主事歷儀制郎中嚴訥為尚書雅重光祖議無
不行及訥改吏部調光祖驗封郎中改考功王崇古張
瀚方逢時王一鶚挂物議力雪之既而改文選益務汲
引人才登進耆碩幾盡又破格擢廉能吏王化江東邵
元善張澤李珙郭文通蔡琮陳永謝侃或由鄉舉貢士
或起自書吏由是下僚競勸訥亦推心任之故光祖得
行其志左侍郎朱衡銜光祖有後言御史孫丕揚遂以
專擅劾光祖時已遷太常少卿坐落職閒住大學士高
拱掌吏部謀傾徐階階賓客皆避匿光祖獨為排解及
拱罷楊博代為吏部義之特起南京太僕少卿未上擢
本寺卿又就進大理卿半道丁父艱萬歷五年起故官
張居正以奪情杖言者光祖遺書規之及王用汲劾居
正居正將中以危禍光祖時入為大理卿力解得免居
正與光祖同年相善欲援為助光祖無詭隨及遷工部
右侍郎以議漕糧改折忤居正御史張一鯤論之光祖
遽引歸十一年冬薦起南京兵部右侍郎甫旬日召為
吏部悉引居正所擯老成人布九列李植江東之力求
居正罪光祖言居正輔翼功不可冺與言路左植輩以
丁此吕故攻尚書楊巍光祖右巍詆言者言者遂羣攻
光祖乃由左侍郎出為南京工部尚書御史周之翰劾
光祖附宗人炳得清華帝不問御史楊有仁遂劾光祖
受賕請屬巍力保持之事得寢光祖竟引疾去十五年
起南京刑部尚書就改吏部率同官劾東厰太監張鯨
且乞宥李沂已言國本未定由鯨搆謀請除之以安宗
社及帝召還鯨復率同官極諫入為刑部尚書帝嘗書
其名御屏吏部尚書宋纁卒遂用光祖代而以趙錦代
光祖御史王之棟言二人不當用帝怒貶之棟雜職時
部權為内閣所奪纁力矯之遂遭挫光祖不為懾嘗以
事與大學士申時行迕時行不悦光祖卒無所徇時行
謝政特旨用趙志臯張位時行所密薦也光祖言輔臣
當廷推不當内降帝命不為後例二十年大計外吏給
事中李春開王遵訓何偉丁應泰御史劉汝康皆先為
外吏有物議悉論黜之又舉許孚遠顧憲成等二十二
人時論翕然稱焉頃之以推用饒伸萬國欽忤旨文選
郎王教以下盡逐光祖謂事由已引罪乞休為郎官祈
宥不許及會推閣臣廷臣循故事首光祖名詔報曰卿
前請廷推推固宜首卿光祖知不能容日懷去志無何
以王時槐蔡悉王樵沈節甫老成魁艾特雅薦之給事
中喬允遂劾光祖及文選郎鄒觀光光祖遂力求去許
馳驛在籍五年卒贈太子太保諡莊簡光祖清強有識
練達朝章每議大政一言輒定初官禮部將擢尚寳少
卿力讓時槐丕揚劾罷光祖後再居吏部推轂之甚力
趙用賢沈思孝以論此吕事與光祖左後亦數推輓之
御史蔡時鼎陳登雲嘗劾光祖光祖引登雲為知己
時鼎視鹺兩淮以建言罷商人訐於南刑部光祖時為
尚書雪其誣罪妄訴者人服其量
孫鑨字文中父陞字志高都御史燧季子也嘉靖十四
年進士及第授編修累官禮部侍郎嚴嵩枋國陞其門
生也獨無所附麗會南京禮部尚書缺衆不欲行陞獨
請往卒贈太子少保諡文恪陞嘗念父死宸濠之難終
身不書寧字亦不為人作夀文居官不言人過時稱篤
行君子四子鑨鋌錝鑛鋌南京禮部右侍郎錝太僕卿
鑛自有傳鑨舉嘉靖三十五年進士授武庫主事歷武
選郎中尚書楊博深器之世宗齋居二十年諫者輒獲
罪鑨請朝羣臣且力詆近倖方士引趙高林靈素為喻
中官匿不以聞鑨遂引疾歸隆慶元年起南京文選郎
中萬歷初累遷光禄卿引疾歸里居十年坐卧一小樓
賓客罕見其面起故官進大理卿都御史吳時來議律
例多紕盭鑨力爭之帝悉從駁議歷南京吏部尚書尋
改兵部參贊機務命甫下會陸光祖去廷推代者再乃
召為吏部尚書吏部自宋纁及光祖為政權始歸部至
鑨守益堅故事冢宰與閣臣遇不避道後率引避光祖
爭之乃復故然陰戒騶人異道行至鑨益徑直張位等
不能平因欲奪其權建議大僚缺九卿各舉一人類奏
以聽上裁用杜專擅鑨言廷推大臣得共衡可否此爵
人於朝與衆共之之義類奏啓倖途非制給事中史孟
麟亦言之詔卒如位議自是吏部權又漸散之九卿矣
二十一年大計京朝官力杜請謁文選員外郎吕允昌
鑨甥也首斥之考功郎中趙南星亦自斥其姻一時公
論所不予者貶黜殆盡大學士趙志臯弟預焉由是執
政皆不悦王錫爵方以首輔還朝欲有所庇比至而察
疏已上庇者在黜中亦不能無憾會言官以拾遺論劾
稽勲員外郎虞淳熙職方郎中楊于廷主事袁黃鑨議
謫黃留淳熙于廷詔黃方贊畫軍務亦留之給事中劉
道隆遂言淳熙于廷不當議留乃下嚴旨責部臣專權
結黨鑨言淳熙臣鄉人安貧好學于廷力任西事尚書
石星極言其才今寧夏方平臣不敢以功為罪且既名
議覆不嫌異同若知其無罪以諫官一言而去之自欺
欺君臣誼不忍為也帝以鑨不引罪奪其俸貶南星三
官淳熙等俱勒罷鑨遂乞休且白南星無罪左都御史
李世達以已同掌察而南星獨被遣亦為南星淳熙等
訟帝皆不聽於是僉都御史王汝訓右通政魏允貞大
理少卿曾乾亨郎中于孔兼員外郎陳泰來主事顧允成
張納陞賈巖助教薛敷教交章訟南星冤而泰來詞尤
切其略曰臣嘗四更京察其在丁丑張居正以奪情故
用御史朱璉謀借星變計吏箝制衆口署部事方逢時
考功郎中劉世亨依違其間如蔡文範習孔教輩竝掛
察籍不為衆所服辛巳居正威福已成王國光唯諾惟
謹考功郎中孫惟清與吏科秦燿謀盡錮建言諸臣吳
中行等今輔臣趙志臯張位撫臣趙世卿亦掛名南北
京察公論冤之丁亥御史王國力折給事中楊廷相同
官馬允登之邢議而尚書楊巍素性模棱考功郎徐一
檟立調停之畫涇渭失辯亦為時議所譏獨今春之役
旁咨博採覈實稱情邪謟盡屏貪墨必汰乃至鑨割渭
陽之情南星忍秦晉之好公正無踰此者元輔錫爵兼
程赴召人或疑其欲干計典今其親故皆不能庇欲甘
心南星久矣故道隆章上而專權結黨之旨旋下夫以
吏部議留一二庶僚為結黨則兩都大僚被拾遺者二
十有二人而閣臣議留者六詹事劉虞夔以錫爵門生
而留獨可謂之非黨耶且部權歸閣自高拱兼攝以來
已非一日尚書自張瀚嚴清而外選郎自孫鑛陳有年
而外莫不奔走承命其流及於楊巍至劉希孟謝廷宷
而掃地盡矣尚書宋纁稍欲振之卒為故輔申時行齮
齕以死尚書陸光祖文選郎王教考功郎鄒觀光矢志
澄清輔臣王家屏虚懷以聽銓叙漸清乃時行身雖還
里機伏垣牆授意内璫張誠田義及言路私人教觀光
遂不久斥逐今祖其故智借拾遺以激聖怒是内璫與
閣臣表裏箝勒部臣而陛下未之察也疏入帝怒謫孔
兼泰來等世達又抗疏論救帝怒盡斥南星淳熙于廷
黃為民鑨乃上疏言吏部雖以用人為職然進退去留
必待上旨是權固有在非臣部得專也今以留二庶僚
為專權則無往非專矣以留二司屬為結黨則無往非
黨矣如避專權結黨之嫌畏縮選愞使銓職之輕自臣
始臣之大罪也臣任使不效徒潔身而去俾專權結黨
之說終不明於當時後來者且以臣為戒又大罪也固
請賜骸骨仍不允鑨遂杜門稱疾疏累上帝猶温旨慰
留賜羊豕酒醬米物且敕侍郎蔡國珍暫署選事以需
鑨起鑨堅卧三月疏至十上乃許乘傳歸居三年卒贈
太子太保諡請簡鑨嘗曰大臣不合惟當引去否則有
職業在謹自守足矣其志節如此子如法官刑部主事
以諫阻鄭貴妃進封貶潮陽典史久之移疾歸廷臣累
薦悉報寢卒贈光禄少卿
陳有年字登之餘姚人父克宅字即卿正德九年進士
嘉靖中官御史哭爭大禮有大僚欲去克宅扼其項曰
奈何先去為人望其人愧而止俄繫獄廷杖獲釋先後
按貴州河南多所彈劾吏部尚書廖紀姻為所劾罷惡
之出為松潘副使累遷右副都御史巡撫貴州都勻苗
王阿向作亂據凱口囤克宅與總兵官楊仁攻斬阿向
論功進秩旋移撫蘇松既行而阿向黨復叛坐罷官候
勘巡撫汪珊討平賊推功克宅克宅已卒乃賜䘏典有
年舉嘉靖四十一年進士授刑部主事改吏部歷驗封
郎中萬歷元年成國公朱希忠卒其弟錦衣都督希孝
賄中官馮保援張懋例乞贈王大學士張居正主之有
年持不可草奏言令典功臣歿公贈王侯贈公子孫襲
者生死止本爵懋贈王廷議不可即希忠父輔亦言之
後竟贈非制且希忠無勛伐豈當濫寵左侍郎劉光濟
署部事受指居正為刪易其藁有年力爭竟以原奏上
居正不懌有年即日謝病去十二年起稽勲郎中歷考
功文選謝絶請寄除目下中外皆服遷太常少卿以右
僉都御史巡撫江西尚方所需陶器多竒巧難成後有
詔許量減既而如故有年引詔旨請不從内閣申時行
等固爭乃免十之三南畿浙江大侵詔禁隣境閉糴商
舟皆集江西徽人尤衆而江西亦歲儉羣乞有年禁遏
有年疏陳齊急六事中請稍弛前禁令江西民得自救
南京御史方萬山劾有年違詔帝怒奪職歸薦起督操
江累遷吏部右侍郎改兵部又改吏部尚書孫鑨左侍
郎羅萬化皆鄉里有年力引避朝議不許尋由左侍郎
擢南京右都御史二十一年與吏部尚書温純共典京
察所黜咸當未幾遂代純位其秋鑨謝事召拜吏部尚
書止宿公署中見賓則於待漏所引用僚屬極一時選
明年王錫爵將謝政廷推閣臣詔無拘資品有年適在
告侍郎趙參魯盛訥文選郎顧憲成往咨之列故大學
士王家屏故禮部尚書沈鯉故吏部尚書孫鑨禮部尚
書沈一貫左都御史孫丕揚吏部侍郎鄧以讚少詹事
馮𤦺七人名上盖鑨丕揚非翰林為不拘資琦四品為
不拘品也家屏以爭國本去位帝意雅不欲用又推及
吏部尚書左都御史非故事嚴旨責讓謂不拘資品乃
昔年陸光祖自為内閣地今推鑨丕揚顯屬徇私前吏
部嘗兩推閣臣可具錄姓名以上於是備列沈鯉李世
達羅萬化陳于陛趙用賢朱賡于慎行石星曾同亨鄧
以讚等而世達故左都御史也帝復不悦謂詔旨不許
推都御史何復及世達家屏舊輔臣不當擅議起用乃
命于陛一貫入閣而謫憲成及員外郎黃縉王同休主
事章嘉禎黃中色為雜職錫爵首疏救有年及參魯等
疏繼之帝竝不納趙志臯張位亦佯為言而二人者故
不由廷推因謂輔臣當出特簡廷推由陸光祖交通言
路為之不可為法帝喜降旨再譙責遂免縉等貶謫但
停俸一年給事中盧明諏疏救憲成帝怒貶明諏秩斥
憲成為民有年抗疏言閣臣廷推其來舊矣曩楊巍秉
銓臣署文選廷推閣臣六人今元輔錫爵即是年所推
也臣邑前有兩閣臣弘治時謝遷嘉靖時吕本竝由廷
推官止四品而耿裕聞淵則以吏部尚書居首是廷推
與推及吏部皆非自今創也至不拘資品自出聖諭臣
敢不仰承因固乞骸骨帝得疏以其詞直温旨慰答有
年自是累疏稱疾乞罷帝猶慰留賚食物羊酒有年請
益力最後以身雖退遺賢不可不錄力請帝起廢帝報
聞有年遂杜門不出數月中疏十四上乃予告乘傳歸
歸裝書一篋衣一笥而已二十六年正月卒年六十有
八四月詔起南京右都御史而有年已前卒贈太子太
保諡恭介故事吏部尚書未有以他官起者屠滽掌都
察院楊博嚴清掌兵部皆用原銜領之南京兵部尚書
楊成起掌南院亦領以故銜有年以右都御史起盖帝
欲用之而政府陰抑之也有年風節高天下兩世膴仕
無宅居其妻孥至以油幕障漏其歸自江西故廬火乃
僦一樓居妻孥而身栖僧舍其刻苦如此
孫丕揚字叔孝富平人嘉靖三十五年進士授行人擢
御史歷按畿輔淮揚矯然有風裁隆慶中擢大理丞以
嘗劾高拱拱門生給事中程文誣劾丕揚落職候勘拱
罷事白起故官萬歷元年擢右僉都御史巡撫保定諸
府以嚴為治屬吏皆惴惴按行關隘增置敵樓三百餘
所築邊牆萬餘丈錄功進右副都御史中官馮保家在
畿内張居正屬為建坊丕揚拒不應知二人必怒五年
春引疾歸其冬大計京官言路希居正指劾之詔起官
時調南京用御史按陜西者知保等憾不已密諷西安
知府羅織其贓知府遣吏報御史吏為虎噬及再報則
居正已死事乃解起應天府尹召拜大理卿進戶部右
侍郎十五年河北大飢丕揚鄉邑及隣縣蒲城同官至
採石為食丕揚傷之進石數升於帝因言今海内困加
派其窮非止啖石之民也宜寬賦節用罷額外徵派及
諸不急務損上益下以培蒼生大命帝感其言頗有所
減罷尋由左侍郎擢南京右都御史以病歸召拜刑部
尚書丕揚以獄多滯囚由公移牽制議刑部大理各置
籍凡獄上刑部次日即詳讞大理大理審允次日即還
刑部自是囚無淹繋尋奏五歲方恤刑恐冤獄無所訴
請敕天下撫按方春時和令監司按行州縣大錄繫囚
按察使則錄會城囚死罪矜疑及流徒以下可原者撫
按以達於朝期毋過夏月輕者立遣重者仍聽部裁歲
以為常帝報從之已條上省刑省罰各三十二事帝稱
善優詔褒納自是刑獄大減有内豎殺人逃匿禁中丕
揚奏捕卒論戍改左都御史陳臺規三事請專掌印重
巡方久巡城著為令已又言閭閻民瘼非郡邑莫濟郡
邑吏治非撫按監司莫清撫按監司風化非部院莫飭
請立約束頒天下奬廉抑貪共勵官箴帝咸優詔報許
二十二年拜吏部尚書丕揚挺勁不撓百僚無敢以私
干者獨患中官請謁乃創為掣籖法大選急選悉聽其
人自掣請寄無所容一時選人盛稱無私而銓政自是
無大弊矣二十三年大計外吏九江知府沈鐵嘗為衡
州同知發巡撫秦燿罪江西提學僉事馬猶龍嘗為刑
部主事定御史祝大舟贓賄遂為庇者所惡考功郎蔣
時馨黜之丕揚不能察及時馨為趙文炳所劾丕揚力
與辨雪謂釁由丁此吕此吕坐逮丕揚又力詆沈思孝
於是思孝及員外郎岳元聲連章訐丕揚丕揚請去甚
力其冬帝以軍政故貶南京言官三十餘人丕揚猶在
告偕九卿力諫弗納已而帝惡大學士陳于陛論救謫
諸言官邊方丕揚等復抗疏諫帝益怒盡除其名初帝
雖以夙望用丕揚然不甚委信有所推舉率用其次數
請起廢輒報罪丕揚以志不行已懷去志及是杜門踰
半歲疏十三上多不報至四月温諭勉留乃復起視事
主事趙學仕者大學士志臯族弟也坐事議調文選郎
唐伯元輒注饒州通判俄學仕復以前事被訐給事中
劉道亨因劾吏部附勢語侵丕揚博士周獻臣有所陳
論亦頗侵之丕揚疑道亨受同官周孔教指獻臣又孔
教宗人益疑之復三疏乞休最後貽書大學士張位懇
其擬旨允放位如其言丕揚聞則大恚謂位逐已上疏
詆位及道亨孔教獻臣思孝甚力帝得疏不直丕揚位
亦疏辯求退帝復詔慰留而位同官陳于陛沈一貫亦
為位解丕揚再被責讓許馳傳去久之起南京吏部尚
書辭不就及吏部尚書李戴免帝難其代以侍郎揚時
喬攝之時喬數請簡用尚書帝終念丕揚廉直三十六
年九月召起故官屢辭不允明年四月始入都年七十
有八矣三十八年大計外吏黜陟咸當又奏舉廉吏布
政使汪可受王佐張偲等二十餘人詔不次擢用先是
南北言官羣擊李三才王元翰連及里居顧憲成謂之
東林黨而祭酒湯賓尹諭德顧天埈各收召朋徒干預
時政謂之宣黨崑黨以賓尹宣城人天埈崑山人也御
史徐兆魁喬應申劉國縉鄭繼芳劉光復房壯麗給事
中王紹徽朱一桂姚宗文徐紹吉周永春輩則力排東
林與賓尹天埈聲勢相倚大臣多畏避之至是繼芳巡
按浙江有偽為其書抵紹徽國縉者中云欲去福清先
去富平欲去富平先去耀州兄弟又言泰脉靳斷吾軰
可以得志福清謂葉向高耀州謂王國王圖富平即丕
揚也國時巡撫保定圖以吏部侍郎掌翰林院與丕揚
皆秦人故曰秦脉盖小人設為挑激語以害繼芳輩而
其書乃達之丕揚所丕揚不為意會御史金明時居官
不職慮京察見斥先上疏力攻圖并詆御史史記事徐
縉芳謂為圖心腹及圖縉芳疏辯明時再劾之因及繼
芳偽書事國縉疑書出縉芳及李邦華李炳恭徐良彦
周起元手因目為五鬼五人皆選授御史候命未下者
也當是時諸人日事攻擊議論紛呶帝一無所問則益
植黨求勝朝端閧然及明年三月大計京官丕揚與侍
郎蕭雲舉副都御史許弘綱領其事考功郎中王宗賢
吏科都給事中曹于汴河南道御史湯兆京協理御史
喬允升佐之故御史康丕揚徐大化故給事中鍾兆斗
陳治則宋一韓姚文蔚主事鄭振先張嘉言及賓尹天
埈國縉咸被察又以年例出紹徽應甲於外羣情翕服
而諸不得志者深銜之當計典之初舉也兆京謂明時
將出疏要挾以激丕揚丕揚果怒先期止明時過部考
察特疏劾之旨下議罪而明時辨疏復犯御諱帝怒褫
其職其黨大譁謂明時未嘗要挾兆京袛以劾圖一疏
實之為圖報復於是刑部主事秦聚奎力攻丕揚為賓
尹大化國縉紹徽應甲嘉言辨時部院察疏猶未下丕
楊奏趣之因發聚奎前知績溪吳江時貪虐状帝方向
丕揚亦褫聚奎職由是黨人益憤謂丕揚果以偽書故
斥紹徽國縉且二人與應甲嘗攻三才元翰故代為修
隙議論洶洶弘綱聞而畏之累請發察疏亦若以丕揚
為過當者黨人藉其言益思撼丕揚禮部主事丁元薦
甫入朝慮察疏終寢抗章責弘綱因盡發崑宣黨搆謀
状於是一桂繼芳永春兆魁宗文爭擊元薦為明時等
訟冤賴向高調護至五月察疏乃下給事中彭惟成南
京給事中高節御史王萬祚曾成易猶攻訐不已丕揚
以人言紛至亦屢疏求去優詔勉留先是楊時喬掌察
斥科道錢夢臯等十人特旨留任至是丕揚亦奏黜之
羣情益快丕揚以白首趨朝非薦賢無以報國先後推
轂林居耆碩若沈鯉吕坤郭正域邱度蔡悉顧憲成趙
南星鄒元標馮從吾于玉立高攀龍劉元珍龐時雍姜
士昌范淶歐陽東鳳輩帝雅意不用舊人悉寢不報丕
揚又請起故御史錢一本等十三人故給事中鍾羽正
等十五人亦報罷丕揚齒雖邁帝重其老成清德眷遇
益隆而丕揚乞去不已疏復二十餘上既不得請則於
明年二月拜疏徑歸向高聞之急言於上詔令乘傳且
敕所司存問既而丕揚疏謝因陳時政四事帝復優詔
報之家居二年卒年八十三贈太保天啟初追謚恭介
蔡國珍字汝聘奉新人嘉靖三十五年進士卿人嚴嵩
當國欲羅致門下國珍不應乞就南為刑部主事盗七
十餘人久繫讞得其情減釋過半就改吏部進郎中出
為福建提學副使以侍飬歸遭母喪服除遂不出家居
垂二十年張居正既卒朝議大起廢籍萬歷十一年仍
以故官涖福建遷湖廣右參政分府辰沅洞蠻亂將吏
議𠞰國珍檄諭之遂定歷浙江左布政使以右僉都御
史提督操江召為左副都御史歷吏部左右侍郎與尚
書孫鑨陳有年綜核銓政擢南京吏部尚書二十四年
閠八月孫丕揚去國帝久不除代部事盡弛其年十二
月竟廢大選閣臣及言官數為言明年二月始命國珍
為吏部尚書三殿災率諸臣請修省旋有詔起廢國珍
列三等人品正大心術光明者文選郎王教等二十四
人才有足錄過無可棄者給事中喬允等三十三人因
人詿誤釁非已作者給事中耿隨龍等三十六入竝請
錄用竟報寢明年三月倡廷臣詣文華門請舉皇長子
冊立冠婚言必得請方退帝遣中官諭曰此大典稍需
時耳何相挾若是乃頓首出給事中戴士衡劾文選郎
白所知贓私國珍為辨且求罷帝不聽除所知名御史
況上進因論國珍八罪帝察其誣不問國珍遂稱疾累
疏乞休先是丕揚坐忤張位去官位欲援同己者為助
以國珍鄉人汲引甚力及秉銓一守成憲不為位用位
惡之國珍乃懷去志至是帝忽怒吏部貶黜諸郎二十
二人國珍求去益力許乘傳歸初楊巍為吏部與内閣
相比得居位八年自宋纁陸光祖力與閣抗權雖歸部
身不見容故自纁至國珍卒未浹歲去惟丕揚閱三年
時咸議閣臣忮而惜纁等用未竟也國珍素以學行稱
風力不及孫鑨陳有年而清操似之均為時望所屬家
居十三年卒年八十四贈太子太保諡恭靖
楊時喬字宜遷上饒人嘉靖四十四年進士除工部主
事𣙜税杭州令商人自署所入輸之有司無所預隆慶
元年冬上時政要務言幾之當慎者三以日勤朝講為
修德之幾親裁章奏為出令之幾聽言能斷為圖事之
幾弊之最重者九曰治體怠弛曰法令數易曰賞罰無
章曰用度太繁曰鬻官太濫曰莊田擾民曰習俗侈靡
曰士氣卑弱曰議論虚浮勢之偏重者三宦寺難制也
宗禄難繼也邊備難振也疏入帝褒納中外傳誦焉擢
禮部員外郎遷南京尚寳丞萬歷初以飬親去服除起
南京太僕丞復遷尚寳移疾歸時喬雅無意榮進再起
再告閱十七年始薦起尚寳卿四遷南京太常卿疏請
議建文帝諡祠祀死節諸臣就遷通政使秩滿連章乞
休不允三十一年冬召拜吏部左侍郎時李戴已致仕
時喬至即署部事絶請謁謝交遊止宿公署苞苴不及
門及大計京朝官首輔沈一貫欲庇其所私憚時喬方
正將令兵部尚書蕭大亨主之次輔沈鯉不可而止時
喬乃與都御史温純力鋤政府私人若給事中錢夢臯
御史張似渠于永清輩咸在察中又以年例出給事中
鍾兆斗於外一貫大愠密言於帝留察疏不下夢臯亦
假楚王事再攻郭正域謂主察者為正域驅除帝意果
動特留夢臯已盡留科道之被察者而嚴旨責時喬等
報復時喬等惶恐奏辨請罷斥帝不問夢臯既留遂合
兆斗累疏攻純并侵時喬時喬求去已而員外郎賀燦
然請斥被察科道亦詆純挾權鬭捷顧獨稱時喬又言
陛下睿斷躬操非閣臣所能竊弄意蓋為一貫解時喬
以與純共事復疏請貶黜不報及純去夢臯兆斗亦引
歸帝復降肯譙讓謂祖宗朝亦常留被察科道何今日
揣疑君父誣詆輔臣因責諸臣朋比令時喬策勵供職
而盡斥燦然及劉元珍龐時雍輩時喬歎曰主察者逐
爭察者亦竄矣尚可靦顔居此乎九疏引疾竟不得請
時中外缺官多不補而羣臣省親飬病給假及建言詿
誤被譴者充滿林下率不獲召時喬乃備列三百餘人
三疏請錄用三十四年皇長孫生有詔起廢時喬復列
上遷謫鄒元標等九十六人削籍范儁等一百十人帝
卒不省明年大計外吏時喬已偕副都御史詹沂受事
居數日帝忽命戶部尚書趙世卿代時喬遂中輟盖去
冬所批察疏至是誤發之也輔臣朱賡謂非體立言於
帝帝亦覺其誤即日收還時喬堅辭不肻任吏科陳治
則劾其怨懟無人臣禮有旨詰責時喬乃再受事永年
伯王棟卒其子明輔請襲時喬以外戚不當傳世固争
之弗聽時一貫已罷言路爭擊其黨而李廷機者一貫
教習門生也閣臣闕衆多推之惟給事中曾于汴宋一
韓御史陳宗契持不可時喬卒從衆議未幾又推黃汝
良全天叙為侍郎諸攻一貫者益不悦給事中王元翰
胡忻遂交劾時喬時喬疏辨力求罷當是時帝委時喬
銓柄又不置右侍郎一人獨理部事銓叙平允然堂陛
扞格曠官廢事日甚一日而中朝議論方囂動見掣肘
時喬官位未崇又自温純去久不置都御史益無以鎮
壓百僚由是上下相凌紀綱日紊言路得收其柄時喬
亦多委蛇議者諒其苦心不甚咎也秉銓凡五年最後
起故尚書孫丕揚未至而時喬已卒篋餘一敝裘同列
賻襚以殮詔贈吏部尚書諡端潔時喬受業永豐吕懷
最不喜王守仁之學闢之甚力尤惡羅汝芳官通政時
具疏斥之曰佛氏之學初不溷於儒乃汝芳假聖賢仁
義心性之言倡為見性成佛之教謂吾學直捷不假修
為於是以傳註為支離以經書為糟粕以躬行實踐為
迂腐以綱紀法度為桎梏踰閑蕩檢反道亂德莫此為
甚敇所司明禁用彰風教詔從其言
贊曰古者冢宰統百官均四海即宰相之任也後代政
柄始分至明中葉旁撓者衆矣嚴清諸人清公素履秉
正無虧彼豈以進退得失動其心哉孫丕揚創掣籖法
當時或以為紛更而一除任心營私之弊行之可久謂
非任法之善乎盖與時宜之未可援古義以相難也
明史卷二百二十四
