欽定四庫全書
明史卷一百四十五
大學士張廷玉等奉敕修
列傳第三十三
姚廣孝張玉(子輗軏從子信)
朱能邱福(李遠王忠王聰火真)
譚淵王真
陳亨(子懋徐理房寬劉才)
姚廣孝長洲人本醫家子年十四度為僧名道衍字斯
道事道士席應真得其陰陽術數之學嘗游嵩山寺相
者袁珙見之曰是何異僧目三角形如病虎性必嗜殺
劉秉忠流也道衍大喜洪武中詔通儒書僧試禮部不
受官贈僧服還經北固山賦詩懷古其儕宗泐曰此豈
釋子語耶道衍笑不答高皇后崩太祖選高僧侍諸王
為誦經薦福宗泐時為左善世舉道衍燕王與語甚合
請以從至北平住持慶夀寺出入府中跡甚密時時屏
人語及太祖崩惠帝立以次削奪諸王周湘代齊岷相
繼得罪道衍遂密勸成祖舉兵成祖曰民心向彼奈何
道衍曰臣知天道何論民心乃進袁珙及卜者金忠於
是成祖意益决陰選將校勾軍卒收材勇異能之士燕
邸故元宫地深䆳道衍練兵後苑中穴地作重屋繚以
厚垣密甃瓴甋瓶缶日夜鑄軍器畜鵝鴨亂其聲建文
元年六月燕府護衛百戶倪諒上變詔逮府中官屬都
指揮張信輸誠於成祖成祖遂决策起兵適大風雨至
簷瓦墮地成祖色變道衍曰祥也飛龍在天從以風雨
瓦墮將易黃也兵起以誅齊泰黃子澄為名號其衆曰
靖難之師道衍輔世子居守其年十月成祖襲大寧李
景隆乘間圍北平道衍守禦甚固擊却攻者夜縋壮士
擊傷南兵援師至内外合擊斬首無算景隆平安等先
後敗遁成祖圍濟南三月不克道衍馳書曰師老矣請
班師乃還復攻東昌戰敗亡大將張玉復還成祖意欲
稍休道衍力趣之益募勇士敗盛庸破房昭西水寨道
衍語成祖母下城邑疾趨京師京師單弱勢必舉從之
遂連敗諸將於淝河靈壁渡江入京師成祖即帝位授
道衍僧錄司左善世帝在藩邸所接皆武人獨道衍定
策起兵及帝轉戰山東河北在軍三年或旋或否戰守
機事皆決於道衍道衍未嘗臨戰陣然帝用兵有天下
道衍力為多論功以為第一永樂二年四月拜資善大
夫太子少師復其姓賜名廣孝贈祖父如其官帝與語
呼少師而不名命蓄髮不肯賜第及兩宫人皆不受常
居僧寺冠帶而朝退仍緇衣出振蘇湖至長洲以所賜
金帛散宗族鄉人重修太祖實錄廣孝為監修又與解
縉等纂修永樂大典書成帝褒美之帝往來兩都出塞
北征廣孝皆留輔太子於南京五年四月皇長孫出閤
就學廣孝侍說書十六年三月入覲年八十有四矣病
甚不能朝仍居慶夀寺車駕臨視者再語甚懽賜以金
唾壺問所欲言廣孝曰僧溥洽繫久願赦之溥洽者建
文帝主錄僧也初帝入南京有言建文帝為僧遁去溥
洽知状或言匿溥洽所帝乃以他事禁溥洽而命給事
中胡濚等徧物色建文帝久之不可得溥洽坐繫十餘
年至是帝以廣孝言即命出之廣孝頓首謝尋卒帝震
悼輟視朝二日命有司治喪以僧禮葬追贈推誠輔國
協謀宣力文臣特進榮禄大夫上柱國榮國公諡恭靖
賜葬房山縣東北帝親製神道碑誌其功官其養子繼
尚寳少卿廣孝少好學工詩與王賓高啓楊孟載友善
宋濓蘇伯衡亦推奬之晚著道餘錄頗毁先儒識者鄙
焉其至長洲候同産姊姊不納訪其友王賓賓亦不見
但遙語曰和尚誤矣和尚誤矣復往見姊姊詈之廣孝
惘然洪熙元年加贈少師配享成祖廟庭嘉靖九年世
宗諭閣臣曰姚廣孝佐命嗣興勞烈具有頋係釋氏之
徒班諸功臣侑食太廟恐不足尊敬祖宗於是尚書李
時偕大學士張璁桂萼等議請移祀大興隆寺太常春
秋致祭詔曰可
張玉字世美祥符人仕元為樞密知院元亡從走漠北
洪武十八年來歸從大軍出塞至捕魚兒海以功授濟
南衛副千戶遷安慶衛指揮僉事又從征遠順散毛諸
洞北逐元人之擾邊者至鴉寒山還調燕山左護衛從
燕王出塞至黑松林又從征野人諸部以驍果善謀畫
為王所親任建文元年成祖起兵玉帥衆奪北平九門
撫諭城内外三日而定師將南玉獻計遣朱能東攻薊
州殺馬宣降遵化分兵下永平密雲皆致其精甲以益
師擢都指揮僉事是時朝廷遣大兵討燕都督徐凱軍
河間潘忠楊松軍鄚州長興侯耿炳文以三十萬衆軍
真定玉進說曰潘楊勇而無謀可襲而俘也成祖命玉
將親兵為前鋒抵樓桑值中秋南軍方宴會夜半疾馳
破雄縣忠松來援邀擊于月漾橋生擒之遂克鄚州自
以輕騎覘炳文軍還言軍無紀律其上有敗氣宜急擊
成祖遂引兵西至無極頋諸將謀所嚮諸將以南軍盛
請屯新樂玉曰彼雖衆皆新集我軍乘勝徑趨真定破
之必矣成祖喜曰吾倚玉足濟大事明日抵真定大破
炳文軍獲副將李堅寗忠都督頋成等斬首三萬復敗
安陸侯吳傑軍燕兵由是大振江陰侯吳高以遼東兵
圍永平曺國公李景隆引數十萬衆將攻北平成祖與
玉謀先援永平至則高遁走玉追斬甚衆遂從間道襲
大寧拔其衆而還次會州初立五軍以玉將中軍時李
景隆已圍北平成祖旋師大戰於鄭村壩景隆敗成祖
乘勝抵城下城中兵鼓譟出内外夾攻南軍大潰明年
從攻廣昌蔚州大同諜報景隆收潰卒號百萬且復至
玉曰兵貴神速請先據白溝河以逸待勞駐河上三日
景隆至以精騎馳擊復大敗之進拔德州追奔至濟南
圍其城三月解圍還尋再出破滄州禽徐凱進攻東昌
與盛庸軍遇成祖以數十騎繞出其後庸圍之數重成
祖奮擊得出玉不知成祖所在突入陣中力戰格殺數
十人被創死年五十八燕兵起轉鬭三年鋒銳甚至是
失大將一軍奪氣師還北平諸將叩頭請罪成祖曰勝
負常事不足計恨失玉耳艱難之際失吾良輔因泣下
不能止諸將皆泣其後潭淵沒於夾河王真沒於淝河
雖悼惜不如玉也建文四年六月成祖稱帝贈玉都指
揮同知九月甲申追贈榮國公諡忠顯洪熙元年三月
加封河間王改諡忠武與東平王朱能金鄉侯王真榮
國公姚廣孝竝侑享成祖廟廷子三人長輔次輗次軏
從子信輔自有傳輗以功臣子為神策衛指揮使正統
五年英國公輔訴輗毆守墳者斥及先臣詞多悖慢帝
命錦衣衛鞫實錮之尋釋三遷至中府右都督領宿衛
景泰三年加太子太保英宗復位以軏迎立功并封輗
文安伯食祿千二百石天順六年卒贈侯諡忠僖子斌
嗣坐詛咒奪爵軏永樂中入宿衛為錦衣衛指揮僉事
從宣宗征高煦又從成國公朱勇出塞至氊帽山正統
十三年以副總兵征麓川還討貴州叛苖積功為前府
右都督總京營兵景泰二年坐驕淫不道下獄尋釋景
帝不豫與石亨曺吉祥迎上皇於南城封太平侯食祿
二千石于謙王文范廣之死軏有力焉納賄亂政亞于
亨天順二年卒贈裕國公諡忠襄子瑾嗣成化二年革
奪門功奪侯授指揮使信舉建文二年鄉試第一永樂
中歷刑科都給事中數言事擢工部右侍郎奉命視開
封決河請疏魚王口至中欒故道二十餘里詔如其議
詳宋禮傳出治浙江海塘坐事謫交阯洪熙初召為兵
部左侍郎帝嘗謂英國公輔有兄弟可加恩者乎輔頓
首言輗軏蒙上恩備近侍然皆奢侈獨從兄侍郎信賢
可使也帝召見信曰是英國公兄耶趣武冠冠之改錦
衣衛指揮同知世襲時去開國未遠武階重故也居職
以平恕稱宣德六年遷四川都指揮僉事在蜀十五年
致仕
朱能字士弘懷遠人父亮從太祖渡江積功至燕山護
衛副千戶能嗣職事成祖藩邸嘗從北征降元太尉多
爾濟布哈燕兵起與張玉謀殺張昺謝貴奪九門授指
揮同知帥衆拔薊州殺馬宣下遵化從破雄縣戰月樣
橋執楊松潘忠降其衆於鄚州長驅至真定大敗耿炳
文軍獨與敢死士三十騎追奔至滹沱河躍馬大呼突
南軍軍數萬人皆披靡蹂藉死者甚衆降三千餘人成
祖以手札勞之進都指揮僉事從援永平走吴高襲克
大寧還將左軍破李景隆於鄭村壩從攻廣昌蔚州大
同戰白溝河為前鋒再敗平安軍進攻濟南次華山南
軍乘高而陣能以奇兵繞其後襲破之降萬餘人從攻
滄州破東門入斬首萬餘級東昌之戰盛庸鐵鉉圍成
祖數重張玉戰死事急能帥周長等殊死鬭翼成祖潰
圍出復從戰夾河譚淵死燕師挫能至再戰再捷軍復
振與平安戰藁城敗之追奔至真定略地彰德定州破
西水塞將輕騎千人掠衡水獲指揮賈榮克東阿東平
盡破汶上諸寨既而王真戰死淝河燕軍屢敗諸將議
旋師能獨按劒曰漢高十戰九敗終有天下今舉事連
得勝小挫輒歸更能北面事人耶成祖亦叱諸將曰任
公等所之諸將乃不敢言遂引兵南敗平安銀牌軍都
督陳暉來援又敗之遂拔靈壁軍禽平安等降十萬衆
累遷右軍都督僉事進克泗州渡淮敗盛庸兵拔盱眙
下揚州渡江入金川門九月甲申論功次邱福授奉天
靖難推誠宣力武臣特進榮祿大夫右柱國左軍都督
府左都督封成國公祿二千二百石與世劵永樂二年
兼太子太傅加祿千石四年七月詔能佩征夷將軍印
西平侯沐晟為左副將軍由廣西雲南分道討安南帝
親送之龍江十月行次龍州卒於軍年三十七能於諸
將中年最少善戰張玉善謀帝倚為左右手玉歿後軍
中進止悉諮能能身長八尺雄毅開豁居家孝友位列
上公未嘗以富貴驕人善撫士卒卒之日將校皆為流
涕敕葬昌平追封東平王諡武烈洪熙時配享成祖廟
廷子勇嗣以元勲子特見任用歷掌都督府事留守南
京永樂二十二年從北征宣宗即位從平漢庶人征烏
梁海張輔解兵柄詔以勇代勇以南北諸衛所軍備邊
轉運錯互非便請專令南軍轉運北軍備邊又言京軍
多遠戍非居重馭輕之道請選精兵十萬益之又請令
公侯伯都督子弟操練皆報可正統九年出喜峰口擊
朵顔諸部至富峪川而還為兵部尚書徐晞所劾詔不
問尋論功加太保勇頳面虬鬚状貎甚偉勇略不足而
敬禮士大夫十四年從駕至土木迎戰鷂兒嶺中伏死
所帥五萬騎皆沒于謙等追論勇罪奪封景泰元年勇
子儀乞葬祭帝以勇大將喪師辱國致陷乘輿不許已
請襲禮部尚書胡濚主之又以立東宫恩得嗣減歲祿
至千石天順初追封勇平陰王諡武愍儀及子輔皆守
備南京又三傅至希忠從世宗幸承天掌行在左府事
至衛輝行宫夜火希忠與都督陸炳翼帝出由是被恩
遇入直西苑歷掌後右兩府總神機營提督十二團營
及五軍營累加太師益祿七百石代上郊天者三十九
賞賚不可勝紀卒追封定襄王諡恭靖萬歷十一年以
給事中余懋學言追奪王爵弟希孝亦至都督加太保
卒贈太傅諡忠僖希忠五傳至曾孫純臣崇禎時見倚
任李自成薄京師帝手敕純臣總督中外諸軍輔太子
勅未下城已陷為賊所殺
邱福鳳陽人起卒伍事成祖藩邸積年勞授燕山中護
衛千戶燕師起與朱能張玉首奪九門大戰真定突入
子城戰白溝河以勁卒擣中堅夾河滄州靈壁諸大戰
皆為軍鋒盛庸兵扼淮戰艦數千艘蔽淮岸福與朱能
將數百人西行二十里自上流潛濟猝薄南軍庸驚走
盡奪其戰艦軍乃得渡累遷至中軍都督同知福為人
樸戅鷙勇謀畫智計不如玉敢戰深入與能埓每戰勝
諸將爭前效虜獲福獨後成祖每歎曰邱將軍功我自
知之即位大封功臣第福為首授奉天靖難推誠宣力
武臣特進榮祿大夫右柱國中軍都督府左都督封淇
國公祿二千五百石與世劵命議諸功臣封賞每奉命
議政皆首福漢王高煦數將兵有功成祖愛之福武人
與之善數勸立為太子帝猶豫久之竟立仁宗以福為
太子太師六年加歲祿千石尋命與蹇義金忠䓁輔導
皇長孫明年七月將大軍出塞至臚朐河敗沒初布尼
雅錫里殺使臣郭驥帝大怒𤼵兵討之命福佩征虜大
將軍印充總兵官武城侯王聰同安侯火真為左右副
將靖安侯王忠安平侯李遠為左右參將以十萬騎行
帝慮福輕敵諭以兵事湏慎重自開平以北即不見宼
宜時時如對敵相機進止不可執一一舉未捷俟再舉
己行又連賜敕謂軍中有言敵易取者慎勿信之福出
塞帥千餘人先至臚朐河南擊敗其游騎遂渡河獲其
尚書一人飲之酒問布尼雅錫里所在尚書言聞大兵
來惶恐北走去此可三十里福大喜曰當疾馳禽之諸
將請俟諸軍集偵虚實而後進福不從以尚書為鄕導
直薄敵營戰二日每戰敵輒佯敗引去福銳意勝之李
遠諫曰將軍輕信敵間懸軍轉鬭敵示弱誘我深入必
不利退則懼為所乘獨可結營自固晝揚旂伐鼓出奇
兵與挑戰夜多燃炬鳴礮張軍勢使彼莫測俟我軍畢
至併力攻之必捷否亦可全師而還始上與將軍言何
如而遂忘之乎王聰亦力言不可福皆不聽厲聲曰違
命者斬即先馳麾士卒隨行控馬者皆泣卞諸將不得
已與俱俄而敵大至圍之數重聰戰死福及諸將皆被
執遇害年六十七一軍皆沒敗開帝震怒以諸將無足
任者決計親征奪福世爵徙其家海南李遠懷遠人襲
父職為蔚州衛指揮僉事燕兵攻蔚州舉城降南軍駐
德州運道出徐沛間遠以輕兵六千詐為南軍袍鎧人
插柳一枝於背徑濟寧沙河至沛無覺者焚糧舟數萬
河水盡熱魚鱉皆浮死南將袁宇三萬騎來追伏兵擊
敗之建文四年正月燕軍駐蠡縣遠分哨至藁城遇德
州將葛進步騎萬餘乘冰渡滹沱河遠迎擊之進繫馬
林間以步兵接戰遠佯却潛分兵出其後解所繫馬再
戰進引退失馬遂大敗斬首四千獲馬千匹成祖以歲
首大捷賜書嘉勞曰將軍以輕騎八百破敵數萬出奇
應變雖古名將不過也復遣哨淮上敗守淮將士斬千
餘級累功為都督僉事封安平侯祿千石予世伯劵永
樂元年偕武安侯鄭亨鎮宣府遠沈毅有膽略言論慷
慨既從邱福出塞至臚朐河諫福不聽師敗遠帥五百
騎突陣殺數百人馬蹶被執罵不絶口死年四十六追
封莒國公諡忠壮子安嗣伯爵洪熙元年為交阯參將
失律謫為事官已從王通棄交阯還下獄奪劵謫赤城
立功英宗即位起都督僉事征阿勒台多爾濟遷都督
同知充總兵官鎮松潘正統六年副定西伯蔣貴征麓
川貴令安駐軍潞江護餉而自帥軍破賊安恥無功聞
有餘賊屯高黎貢山徑往擊之為所敗失士卒千餘人
都指揮趙斌等皆死逮下獄謫戍獨石卒詔授子清都
指揮同知王忠孝感人與李遠同降於蔚州每戰帥精
騎為奇兵多斬獲累遷都督僉事封靖安侯祿千石出
塞戰歿年五十一爵除王聰&KR0008;水人以燕山中護衞百
戶從起兵取薊州攻遵化徇涿州轉戰莊平滑口破南
軍獲馬千五百還守保定從次江上略南軍舟濟師累
遷都指揮使封武城侯祿千五百石偕同安侯火真備
禦宣府屢奉詔巡邊從邱福出塞戰死年五十三追封
漳國公諡武毅子琰嗣聰及遠嘗諫福故得褒䘏火真
蒙古人初名科里和珍洪武時歸附為燕山中護衛千
戸從攻真定先馳突耿炳文陣大軍乘之遂捷從襲大
寧戰鄭村壩日暝天甚寒真斂敝鞍爇火成祖前甲士
數人趨附大衛士止之成祖曰吾衣重裘猶寒此皆壮
士勿止也聞者感泣真嘗將騎兵每戰數有斬𫉬呼噪
歸營衆服其勇累遷都督僉事封同安侯祿千五百石
出塞戰歿年六十一爵除子孫世襲觀海衛千戶裔孫
斌嘉靖中武舉倭宼浙東帥海舟與賊戰賊然火毬擲
斌舟斌輒手接之還燒賊舟賊屯補陀山斌直搗其營
多殺傷後軍不繼被禽不屈賊支解之官為建祠曰忠
勇
譚淵清流人嗣父職為燕山右護衛副千戶燕兵起從
奪九門破雄縣潘忠楊松自鄚州來援淵帥壯士千餘
人伏月漾橋水中人持茭草一束蒙頭通鼻息南軍已
過即出據橋忠等戰敗趨橋不得渡遂被禽累進都指
揮同知淵驍勇善戰引兩石弓射無不中然性嗜殺滄
州破成祖命給牒散降卒未遣者三千餘人待明給牒
淵一夜盡殺之王怒淵曰此曺皆壮士釋之為後患王
曰如爾言當盡殺敵敵可盡乎淵慚而退夾河之戰南
軍陣動塵起淵遽前搏戰馬蹶被殺成祖悼惜之即位
贈都指揮使追封崇安侯諡壮節立祠祀之子忠從入
京師有功又以淵故封新寧伯祿千石永樂二十年將
右掖從征沙漠宣德元年從征樂安三年坐征交阯失
律下獄論死已得釋卒子璟乞嗣吏部言忠罪死不當
襲帝曰劵有免死文其予嗣再傳至孫祐成化中協守
南京還掌前府提督團營累加太傅嗣伯六十九年始
卒諡莊僖子綸嗣嘉靖十四年鎮湖廣𠞰九溪蠻有功
益祿坐占役軍士奪爵數傳至弘業國亡死於賊
王真咸寧人洪武中起卒伍積功至燕山右護衛百戶
燕兵起攻九門戰永平真定下廣昌徇鴈門從破滄州
追南兵至滑口俘獲七千餘人累遷都指揮使淝河之
戰真與白義劉江各帥百騎誘平安軍縛草置囊中為
束帛狀安追擊真等佯棄囊走安軍士競取之伏發兩
軍鏖戰真帥壯士直前斬馘無算後軍不繼安軍圍之
數匝真被重創連格殺數十人顧左右曰我義不死敵
手遂自刎成祖即位追封金鄉侯諡忠壯真勇徤有智
略成祖每追悼之曰奮武如王真何功不成不死功當
冠諸將仁宗時追封寧國公加號效忠子通自有傳
陳亨夀州人元揚州萬戶從太祖於濠為鐵甲長擢千
戶從大將軍達北征守東昌敵數萬奄至亨固守出奇
兵誘敗之復從徇未下諸城洪武二年守大同積功至
燕山左衛指揮僉事數從出塞遷北平都指揮使及惠
帝即位擢都督僉事燕師起亨與劉真卜萬守大寧移
兵出松亭關駐沙河謀攻遵化燕兵至退保關當是時
李景隆帥五十萬衆將攻北平北平勢弱而大寧行都
司所領興州營州二十餘衛皆西北精銳朵顔泰寧福
餘三衛元降將所統番騎彍卒尤驍勇卜萬將與景隆
軍合成祖懼以計紿亨囚萬遂從劉家口間道疾攻大
寧亨及劉真自松亭回救中道聞大寧破乃與指揮徐
理陳文等謀降燕夜二鼓襲劉真營真單騎走廣寧亨
等帥衆降成祖盡拔諸軍及三衛騎卒挾寧王以歸自
是衝鋒陷陣多三衛兵成祖取天下自克大寧始亨理
既降累從破南軍白溝河之戰亨中創幾死已攻濟州
與平安戰華山大敗創甚輿還北平進都督同知成祖
還軍親詣亨第勞問其年十月卒成祖自為文以祭比
即位追封涇國公諡襄敏長子恭嗣都督同知少子懋
初以舍人從軍立功為指揮僉事已而將亨兵功多累
進右都督永樂元年封寧陽伯祿千石六年三月佩征
西將軍印鎮寧夏善撫降卒明年秋故元丞相藏布及
平章司徒國公知院十餘人皆帥衆相繼來降已而平
章多蘭等叛去懋追禽之黑山盡收所部人口畜牧進
侯益祿二百石八年從北征督左掖十一年巡寧夏邊
尋命將山西陜西二都司及鞏昌平凉諸衛兵駐宣府
明年從北征領左哨戰和實衮與成山侯王通先登都
督朱崇等乘之遂大捷明年復鎮寧夏二十年從北征
領御前精騎破敵奇拉爾河别將五千騎循河東北捕
餘宼殱之山澤中師還武安侯鄭亨將輜重先行懋伏
隘以待敵來躡伏起縱擊敵死過半還京賜龍衣玉帶
冊其女為麗妃明年將陜西寧夏甘肅三鎮兵從征阿
嚕台為前鋒又明年復領前鋒從北征成祖之崩於榆
木川也六軍在外京師守偹虚弱仁宗召懋與陽武侯
薛祿帥精騎三千馳歸衛京師命掌前府加太保與世
侯宣德元年從討樂安還仍鎮寧夏三年奏徙靈州城
得黑白二兔以獻宣宗喜親畫馬賜之懋在鎮久威名
震漠北頋恃寵自恣乾沒鉅萬屢被劾帝曲宥之命所
司徵其贓懋自陳用已盡詔貸免英宗即位命偕張輔
參議朝政出為平羌將軍鎮甘肅其冬宼掠鎮番懋遣
兵援之解去以斬獲開參贊侍郎柴車劾懋失律致宼
又取所遺老弱冒為都指揮馬亮等功受陞賞論斬詔
免死奪祿久之還祿奉朝請十三年福建賊鄧茂七反
都御史張楷討之無功乃詔懋佩征南將軍印充總兵
官帥京營江浙兵往討至浙江有欲分兵扼海口者懋
曰是使賊致死於我也明年抵建寧茂七已死餘賊聚
尤溪沙縣諸將欲屠之懋曰是堅賊心也乃下令招撫
賊黨多降分道逐捕悉平之已而沙縣賊復熾久不定
會英宗北狩景帝立遂詔班師言官劾之以賊平不問
仍加太保掌中府兼領宗人府事英宗復位益祿二百
石天順七年卒年八十四贈濬國公諡武靖懋修髯偉
貎聲如洪鐘胸次磊落敬禮士大夫永樂功臣至順天
時無在者惟懋久享祿位數廢數起卒以功名終長子
晟有罪弟潤嗣潤卒弟瑛嗣減祿之半嗣侯十六年而
晟子輔已長乃令輔嗣瑛免為勲衛輔後坐事失侯卒
無子復封瑛孫繼祖為侯傳爵至明亡徐理西平人洪
武時為永清中護衛指揮僉事改營州衛既降為右軍
副將每戰先登有功成祖將襲滄州命理及陳旭潛於
直沽造浮橋以濟師累進都指揮僉事封武康伯還守
北平理馭下寬得士卒心永樂六年卒再傳至孫勇無
子絶封陳文降後為前軍左副將戰小河死於陣房寬
陳州人洪武中以濟寧左衛指揮從徐達練兵北平遂
為北平都指揮同知移守大寧寬在邊久凡山川阨塞
殊域情偽莫不畢知然不能撫士卒燕兵奄至城中縛
寬以降成祖釋之俾領其衆戰白溝河將右軍失利從
克廣昌彰德進都督僉事以舊臣略其過封思恩侯祿
八百石世指揮使永樂七年卒劉才字子才霍邱人元
末為元帥明興歸附歷營州中衛衛指揮僉事燕師襲
大寧才降從戰有功封廣恩伯祿九百石世指揮同知
永樂八年從北征督右掖失律議罪既而宥之二十一
年偕隆平侯張信理永平山海邊務明年復從北征至
懷來以疾還才悃愊無華不為苟合亦不輕訾毁人甚
為仁宗所重宣德五年卒
贊曰惠帝承太祖遺威餘烈國勢初張仁聞昭宣衆心
悅附成祖奮起方隅冒不韙以爭天下未嘗有萬全之
計也乃道衍首贊密謀發機决策張玉朱能之輩戮力
行間轉戰無前隕身不顧於是收勁旅摧雄師四年而
成帝業意者天之所與羣策羣力應時竝濟諸人之得
為功臣首也可不謂厚幸哉
明史卷一百四十五
