欽定四庫全書
明史卷七十二
大學士張廷玉等奉敕修
志第四十八
職官
明官制沿漢唐之舊而損益之自洪武十三年罷丞相
不設析中書省之政歸六部以尚書任天下事侍郎貳
之而殿閣大學士祇備顧問帝方自操威柄學士鮮所
參決其糾劾則責之都察院章奏則達之通政使平反
則参之大理寺是亦漢九卿之遺意也分大都督府為
五而征調隸扵兵部外設都布按三司分隸兵刑錢榖
其考核則聽於府部是時吏戶兵三部之權為重迨仁
宣朝大學士以太子經師恩累加至三孤望益尊而宣
宗内柄無大小悉下大學士楊士竒等參可否雖吏部
蹇義戶部夏原吉時召見得預各部事然希闊不敵士
竒等親自是内閣權日重即有一二吏兵之長與執持
是非輙以敗至世宗中葉夏言嚴嵩迭用事遂赫然為
真宰相壓制六卿矣然内閣之擬票不得不決於内監
之批紅而相權轉歸之寺人於是朝廷之紀綱賢士大
夫之進退悉顛倒於其手伴食者承意指之不暇間有
賢輔卒蒿目而不能救初領五都督府者皆元勲宿將
軍制肅然永樂間設内監監其事猶不敢縦沿習數代
勲戚紈袴司軍紀日以惰毁既而内監添置益多邊塞
皆有廵視四方大征伐皆有監軍而疆事遂致大壊明
祚不可支矣跡其興亡治亂之由豈不在用人之得失
哉至於設官分職體統相維品式具備詳列後簡覽者
可考而知也
宗人府三公三孤太子三師三少
内閣吏部戶部(附總督倉場)
禮部兵部(附協理京營戎政)刑部
工部(附提督易州山厰)
宗人府宗人令一人左右宗正各一人左右宗人各一
人(並正一品)掌皇九族之屬籍以時修其玉牒書宗室子女
適庶名封嗣襲生卒婚嫁諡葬之事凡宗室陳請為開
於上達材能錄罪過初洪武三年置大宗正院二十二
年改為宗人府並以親王領之(秦王樉為令晉王桐燕王棣為左右宗正周王
橚楚王楨為左右宗人)其後以勲戚大臣攝府事不備官而所領
亦盡移之禮部其屬經歷司經歷一人(正五品)典出納文
移
太師太傅太保為三公(正一品)少師少傅少保為三孤(從一
品)掌佐天下理隂陽經邦弘化其職至重無定員無專授
洪武三年授李善長大師徐達太傅(先是常遇春已贈太保)三
孤無兼領者建文永樂間罷公孤官仁宗復設(永樂二十二年
八月復置三公三少)宣德三年勅太師英國公張輔少師吏部尚
書蹇義少傅兵部尚書華蓋殿大學士楊士竒少保兼
太子少傅戶部尚書夏原吉各輟所領侍左右咨訪政
事公孤之官幾於專授逮義原吉卒士竒還領閣務自
此以後公孤但虚銜為勲戚文武大臣加官贈官而文
臣無生加三公者惟贈乃得之嘉靖二年加楊廷和太
傅辭不受其後文臣得加三公惟張居正萬歷九年加
太傅十年加太師
太子太師太子太傅太子太保(竝從一品)掌以道德輔導太
子而謹護翼之太子少師太子少傅太子少保(竝正二品)掌
奉太子以觀三公之道德而教諭焉太子賓客(正三品)掌
侍太子贊相禮儀規誨過失皆東宫大臣無定員無專
授洪武元年太祖有事親征慮太子監國别設宫僚或
生嫌隙乃以朝臣兼宫職李善長兼太子少師徐達兼
太子少傅常遇春兼太子少保治書侍御史文原吉范
顯祖兼太子賓客三年禮部尚書陶凱請選人專任東
宫官罷兼領庶於輔導有所責成帝諭以江充之事可
為明鑑立法兼領非無謂也由是東宫師傅止為兼官
加官及贈官惟永樂間成祖幸北京以姚廣孝專為太
子少師留輔太子自是以後終明世皆為虚銜於太子
輔導之職無與也
中極殿大學士(舊名華蓋殿)建極殿大學士(舊名謹身殿)文華殿
大學士武英殿大學士文淵閣大學士東閣大學士(竝正
五品)掌獻替可否奉陳規誨點檢題奏票擬批荅以平允
庶政凡上之達下曰詔曰誥曰制曰冊文曰諭曰書曰
符曰令曰檄皆起草進畫以下之諸司下之達上曰題
曰奏曰表曰講章曰書狀曰文冊曰揭帖曰制對曰露
布曰譯皆審署申覆而修畫焉平允乃行之凡車駕郊
祀巡幸則扈從御筵則知經筵或同知經筵事東宫出
閤講讀則領其事叙其官而授之職業冠婚則充賓
贊及納徵等使修實錄史志諸書則充總裁官春秋上
丁釋奠先師則攝行祭事會試充考試官殿試充讀卷
官進士題名則大學士一人撰文立石於太學大典禮
大政事九卿科道官會議已定則按典制相機宜裁量
其可否斟酌入告頒詔則捧授禮部會勅則稽其由狀
以請宗室請名請封諸臣請諡竝擬上以其授餐大内
常侍天子殿閣之下避宰相之名又名内閣先是太祖
承前制設中書省置左右丞相(正一品甲辰正月初置左右相國以李善長為
右相國徐達為左相國吳元年命百官禮儀俱尚左改右相國為左相國左相國為右相國洪武元年改為左
右丞相)平章政事(從一品)左右丞(正二品)參知政事(從二品)以統
領衆職置屬官左右司郎中(正五品)員外郎(正六品)都事檢
校(正七品)照磨管勾(從七品)參議府參議(正三品)參軍斷事官(從一品)斷事經歷(正七品)知事(正八品)都鎮撫司都鎮撫(正五品)
考功所考功郎(正七品甲辰十月以都鎮撫司隸大都督府吳元年革參議府洪武元年革考
功所二年革照磨檢校所斷事官七年設直省舍人十人尋改中書舍人)洪武九年汰平章
政事参知政事十三年正月誅丞相胡惟庸遂罷中書
省(其官屬盡革惟有中書舍人)九月置四輔官以儒士王本等為之
(置四輔官告太廟以王本杜祐龔斆為春官杜斆趙民望吳源為夏官兼太子賓客秋冬官缺以本等攝之一
月内分司上中下三旬位列公侯都督之次)尋亦罷十五年倣宋制置華蓋
殿武英殿文淵閣東閣諸大學士(禮部尚書邵質為華蓋檢討吳伯宗為武
英翰林學士宋訥為文淵典籍吳沉為東閣)又置文華殿大學士(徵耆儒鮑恂余詮張
長年等為之)以輔導太子秩皆正五品二十八年勅諭羣臣
國家罷丞相設府部院寺以分理庶務立法至為詳善
以後嗣君其毋得議置丞相臣下有奏請設立者論以
極刑當是時以翰林春坊詳看諸司奏啓兼司平駁大
學士特侍左右備顧問而已建文中改大學士為學士
(悉罷諸大學士各設學士一人又改謹身殿為正心殿設正心殿學士)成祖即位特簡觧
縉胡廣楊榮等直文淵閣参預機務閣臣之預務自此
始然其時入内閣者皆編檢講讀之官不置官屬不得
專制諸司諸司奏事亦不得相關白仁宗以楊士竒楊
榮東宫舊臣陞士竒為禮部侍郎兼華蓋殿大學士榮
為太常卿兼謹身殿大學士(謹身殿大學士仁宗始置)閣職漸崇其
後士竒榮等皆選尚書職雖居内閣官必以尚書為尊
景泰中王文始以左都御史進吏部尚書入内閣自後
誥勅房制勅房俱設中書舍人六部承奉意旨靡所不
領而閣權益重世宗時三殿成改華蓋為中極謹身為
建極閣銜因之嘉靖以後朝位班次俱列六部之上
吏部尚書一人(正二品)左右侍郎各一人(正三品)其屬司務
廳司務二人(從九品)文選騐封稽勲考功四清吏司各郎
中一人(正五品)員外郎一人(從五品)主事一人(正六品洪武三十一年增
設文選司主事一人正統十一年增設考功司主事一人)尚書掌天下官吏選授封
勲考課之政令以甄别人才贊天子治蓋古冡宰之職
視五部為特重侍郎為之貳司務掌催督稽緩勾銷簿
書(明初設主事司務各四人為首領官有主事印洪武二十九年改主事為司官裁司務二人各部並同)
文選掌官吏班秩遷陞改調之事以贊尚書凡文官之
品九品有正從為級一十八不及九品曰未入流凡選
每歲有大選有急選有遠方選有歲貢就教選間有㨂
選有舉人乞恩選選人咸登資簿釐其流品平其銓注
而序遷之凡陞必考滿若員缺當補不待考滿曰推陞
類推上一人單推上二人三品以上九卿及僉都御史
祭酒廷推上二人或三人内閣吏兵二部尚書廷推上
二人凡王官不外調王姻不内除大臣之族不得任科
道僚屬同族則以下避上外官才地不相宜則酌其繁
簡互換之有傳陞乞陞者竝得執奏以署職試職實授
奠年資以開設裁併兼攝適繁簡以薦舉起廢徵召振
幽滯以帶俸添注寄恩宂以降調除名馭罪過以官程
督吏治以寧假悉人情騐封掌封爵襲廕封贈吏算之
事以贊尚書凡爵非社稷軍功不得封封號非特旨不
得與或世或不世皆給誥劵衍聖公及戚里恩澤封不
給劵凡劵左右各一左藏内府右給功臣之家襲封則
徵其誥劵稽其功過覈其宗支以第其世流降除之等
土官則勘其應襲與否移文選司注擬(宣慰宣府安撫長官諸司領土
兵者則隸兵部)凡廕叙明初自一品至七品皆得廕一子以世
其禄(洪武十六年定職官子孫廕叙正一品子正五品用從一品子從五品用正二品子正六品用從二
品子從六品用正三品子正七品用從三品子從七品用正四品子正八品用正四品子從八品用正五品子
正九品用從五品子從九品用正六品子於未入流上等職内叙用從六品子於未入流中等職内叙用正從
七品子於未入流下等職内叙用)後乃漸為限制京官三品以上考滿
著績始廕一子曰官生其出自特恩者曰恩生凡封贈
公侯伯之追封皆逓進一等三品以上政績顯異及死
諫死節陣亡者皆得贈官其見任則初授散階京官滿
一考及外官滿一考而以最聞者皆給本身誥勅七品
以上皆得推恩其先五品以上授誥命六品以下授勅
命(一品三代四軸二品三品二代三軸四品五品六品七品一代二軸八品以下流内官本身一軸一品軸
以玉二品軸以犀三品四品軸以鋈金五品以下軸以角)曾祖祖父皆如其子孫官
公侯伯視一品外内命婦視夫若子之品生曰封死曰
贈若先有罪譴則停給文之散階四十有二以歷考為
差(正一品初授特進榮禄大夫陞授特進光禄大夫從一品初授榮禄大夫陞授光禄大夫正二品初授資
善大夫陞授資政大夫加授資德大夫從二品初授中奉大夫陞授通奉大夫加授正奉大夫正三品初授嘉
議大夫陞授通議大夫加授正議大夫從三品初授亞中大夫陞授中大夫加授大中大夫正四品初授中順
大夫陞授中憲大夫加授中議大夫從四品初授朝列大夫陞授朝議大夫加授朝請大夫正五品初授奉議
大夫陞授奉政大夫從五品初授奉訓大夫陞授奉直大夫正六品初授承直郎陞授承德郎從六品初授承
務郎陞授儒林郎吏材幹出身授宣德郎正七品初授承事郎陞授文林郎吏材幹授宣議郎從七品初授從
仕郎陞授微仕郎正八品初授廸功郎陞授修職郎從八品初授廸功佐郎陞授修職佐郎正九品初授將仕
郎陞授登仕郎從九品初授將仕佐郎陞授登仕佐郎)外命婦之號九(公曰某國夫人侯曰某侯夫人伯曰
某伯夫人一品曰夫人後稱一品夫人二品曰夫人三品曰淑人四品曰恭人五品曰宜人六
品曰安人七品曰孺人)因其子孫封者加太字夫在則否凡封贈
之次七品至六品一次五品一次(初制有四品一次後省)三品二
品一品各一次三毋不竝封兩封從優品父職高於子
則進一階父應停給及子為人後者皆得移封嫡在不
封生母生母未封不先封其妻妻之封止於一嫡一繼
其封贈後而以墨敗者則進奪稽勲掌勲級名籍喪養
之事以贊尚書凡文勲十(正一品左右柱國從一品柱國正二品正治上卿從二品
正治卿正三品資治尹從三品資治少尹正四品贊治尹從四品贊治少尹正五品修正庶尹從五品協正庶
尹)自五品以上歷再考乃授勲凡百官遷除降調皆開
寫年甲鄉貫出身每歲十二月貼黃春秋清黃皆赴内
府有故揭而去之凡父母年七十無兄弟得歸養凡三
年喪觧職守制糾擿其奪喪匿喪短喪者惟欽天監官
奔喪三月復任考功掌官吏考課黜陟之事以贊尚書
凡内外官給由三年初考六年再考並引請九年通考
奏請綜其稱職平常不稱職而陟黜之陟無過二等降
無過三等其甚者黜之罪之京官六年一察察以己亥
年五品下考察其不職者降罰有差四品上自陳去留
取旨外官三年一朝朝以辰戌丑末年前期移撫按官
各綜其屬三年内功過狀註考彙送覆核以定黜陟倉
場庫官一年考廵檢三年考教官九年考府州縣官之
考以地之繁簡為差吏之考三六年滿移騐封司撥用
九年滿又試授官惟王官及欽天御用等監官不考凡
内外官彈章稽其功過擬去留以請上裁薦舉保留則
核其政績旌異焉明初設四部於中書省分掌錢穀禮
儀刑名營造之務洪武元年始置吏部禮兵刑工六部
設尚書侍郎郎中員外郎主事(尚書正三品侍郎正四品郎中正五品員外郎
正六品主事正七品)仍隸中書省六年部設尚書二人侍郎二人
吏部設總部司勲考功三屬部部設郎中員外郎各一
人主事各二人十三年罷中書省倣周官六卿之制陞
六部秩各設尚書侍郎一人(惟戸部侍郎二人)每部分四屬部
吏部屬部加司封每屬部設郎中員外郎主事各一人
尋增侍郎一人二十二年改總部為選部二十九年定
為文選驗封稽勲考功四司并五部屬皆稱清吏司建
文中改六部尚書為正一品設左右侍中(正二品)位侍郎
上除去諸司清吏字成祖初悉復舊制永樂元年以北
平為北京置北京行部尚書二人侍郎四人其屬置六
曹清吏司(吏戶禮兵工五曹郎中員外郎主事各一人刑曹郎中一人員外郎一人主事四人照磨
檢校各一人司獄一人尋戸曹亦增設主事三人)後又分置六部各稱行在某
部十八年定都北京罷行部及六曹以六部官屬移之
北不稱行在其留南京者加南京字洪熙元年復置各
部官屬於南京去南京字而以在北京者加行在字仍
置行部宣德三年復罷行部正統六年於北京去行在
字於南京仍加南京字遂為定制景泰中吏部嘗設二
尚書天順初復罷其一按吏部尚書表率百僚進退庶
官銓衡重地其禮數殊異無與竝者永樂初選翰林官
入直内閣其後大學士楊士竒等加至三孤兼尚書銜
然品叙列尚書蹇義夏原吉下景泰中左都御史王文
陞吏部尚書兼學士入内閣其班位猶以原銜為序次
自弘治六年二月内宴大學士邱濬遂以太子太保禮
部尚書居太子太保吏部尚書王恕之上其後由侍郎
詹事入閣者班皆列六部上矣
戸部尚書一人(正二品)左右侍郎各一人(正三品)其屬司務
廳司務二人(從九品)浙江江西湖廣陜西廣東山東福建
河南山西四川廣西貴州雲南十三清吏司各郎中一
人(正五品宣德以後增設山西司郎中三人陜西貴州雲南三司郎中各二人山東司郎中一人)員外
郎一人(從五品宣德七年增設四川雲南二司員外郎中各二人仍革)主事二人(正六品宣
德以後增設雲南司主事七人浙江江西湖廣陜西福建河南山西七司主事各二人山東四川貴州三司主
事各一人)照磨所照磨一人(正八品)檢校一人(正九品)所轄寳鈔
提舉司提舉一人(正八品)副提舉一人(正九品)典史一人(後副
提舉典史俱革)抄紙局大使副使各一人(後革副使)印鈔局大使副
使各一人(後俱革)寳鈔廣惠庫大使一人(正九品)副使二人
(從九品嘉靖中革)廣積庫大使一人(正九品)副使一人(從九品)典史
一人(嘉靖中副使典史俱革)贓罰庫大使一人(正九品)副使二人(從九
品嘉靖中革)甲字乙字丙字丁字戊字庫大使五人(正九品)副
使六人(從九品丁字庫二人嘉靖中革一人并革乙字戊字二庫副使)廣盈庫大使一
人(從九品)副使二人(嘉靖中革)外承運庫大使二人(正九品)副使
二人(從九品後大使副使俱革)承運庫大使一人(正九品)副使一人(從九
品嘉靖中革)行用庫大使副使各一人(後俱革)太倉銀庫大使
副使各一人(嘉靖中革副使)御馬倉大使一人(從九品)副使一人
軍儲倉大使一人(從九品)副使一人(後大使副使俱革)長安東安
西安北安門倉各副使一人(東安門倉舊二人萬歷八年革一人)張家灣
鹽倉檢校批騐所大使各一人(隆慶六年竝革)尚書掌天
下戸口田賦之政令侍郎貳之稽版籍歲會賦役實徵
之數以下所司十年攅黃册差其戶上下畸零之等以
周知其登耗凡田土之侵占投獻詭寄影射有禁人戶
之隱漏逃亡朋充花分有禁繼嗣婚姻不如令有禁皆
綜覈而糾正之天子耕耤則尚書進来耜以墾荒業貧
民以占籍附流民以限田裁異端之民以圖帳抑兼并
之民以樹藝課農官以芻地給馬牧以召佃盡地利以
銷豁清賠累以撥給廣恩澤以給除差優復以鈔錠節
賞賚以讀法訓吏民以權量和市糴以時估平物價以
積貯之政恤民困以山澤陂池關市坑冶之政佐邦國
贍軍輸以支兊改兊之規利漕運以蠲減振貸均糴捕
蝗之令憫災荒以輸轉屯種糴買召納之法實邊儲以
禄廪之制馭貴賤(洪武二十五年重定内外文武官歲給禄俸之制正一品一千四十四石
從一品八百八十八石正二品七百三十二石從二品五百七十六石正三品四百二十石從三品三百一十
二石正四品二百八十八石從四品二百五十二石正五品一百九十二石從五品一百六十八石正六品一
百二十石從六品九十六石正七品九十石從七品八十四石正八品七十八石從八品七十二石正九品六
十六石從九品六十石未入流三十六石俱米鈔本折兼支)十三司各掌其分省之
事兼領所分兩京直隸貢賦及諸司衛所禄俸邊鎮糧
餉并各倉場鹽課鈔關(浙江司帶管在京羽林右留守左龍虎應天龍驤義勇右康陵
七衛神機營江西司帶管在京旗手金吾前金吾後金吾左濟陽五衛湖廣司帶管國子監教坊司在京
羽林前通州和陽豹韜永陵昭陵六衛及興都留守司福建司帶管順天府在京燕山左武驤左武驤右驍
騎右虎賁右留守後武成中茂陵八衛五軍廵捕勇士四衛各營及北直隸永平保定河間真定順德廣平大
名七府延慶保安二州大寕都司萬全都司并北直隸所轄各衛所山口永盈通濟各倉山東司帶管在京
錦衣大寕中大寕前三衛及遼東都司兩淮兩浙長蘆河東山東福建各鹽運司四川廣東海北雲南黑鹽井
白鹽井安寕五井各鹽課提舉司陜西零州鹽課司江西南贛盐稅山西司帶管在京燕山前鎮南興武永
清左永清右五衛及宣府大同山西各鎮河南司帶管在京府軍前燕山右大興左裕陵四衛牧馬千戶所
及北直隸潼關衛蒲州千戶所陜西司帶管宗人府五軍都督府六部都察院通政司大理寺詹事府翰林
院太僕寺鴻臚寺尚寳司六科中書舍人行人司欽天監太醫院五城兵馬司京衛武學文思院皮作局在京
留守右長陵獻陵景陵四衛神樞隨侍二營及延綏寕夏甘肅固原各鎮四川司帶管在京府軍後金吾右
騰驤左騰驤右武德神策忠義後武功中武功左武功右彭城十一衛及應天府南京四十九衛南直隸安慶
蘇州松州常州鎮江徽州寕國池州太平廬州鳳陽淮安揚州十三府徐滁和廣德四州中都留守司并南直
隸所轄各衛所廣東司帶管在京羽林左留守中鷹揚神武左義勇前義勇後六衛蕃牧奠靖二千戶所
廣西司帶管太常寺光禄寺神樂觀犧牲所司牲司太倉銀庫内府十庫在京瀋陽左瀋陽右留守前寬河蔚
州左五衛及二十三馬房倉各象房牛房倉京府各草場雲南司帶管在京府軍府軍左府軍右虎賁左忠
義右忠義前泰陵七衛及大軍倉皇城四門倉并在外臨清德州徐州淮安天津各倉貴州司帶管上林苑
監寳鈔提舉司都稅司正陽門張家灣各宣課司德勝門安定門各税課司崇文門分司在京濟州會州富峪
三衛及薊州永平密雲昌平易州各鎮臨清許墅九江淮安北新揚州河西務各鈔關)條為四科
曰民科主所屬省府州縣地理人物圖志古今沿革山
川險易土地肥瘠寬狭戶口物産多寡登耗之數曰度
支主會計夏稅秋糧存留起運及賞賚禄秩之經費曰
金科主市舶魚鹽茶鈔税課及贓罰之收折曰倉科主
漕運軍儲出納料糧凡差三等由吏部選授曰註差疏
名上請曰題差劄委曰部差或三年或一年或三月而
代初洪武元年置戶部六年設尚書二人侍郎二人分
為五科一科二科三科四科總科每科設郎中員外郎
各一人主事四人惟總科郎中員外郎各二人主事五
人八年中書省奏戶刑工三部事繁戶部五科每科設
尚書侍郎各一人郎中員外郎各二人主事五人内會
總科主事六人外牽照科主事二人司計四人照磨二
人管勾一人又置在京行用庫隷戶部(設大使一人副使二人典史一
人都監二人)十三年陞部秩定設尚書一人侍郎二人分四
屬部總部度支部金部倉部每部郎中員外郎各一人
總部主事四人度支部金部主事各三人倉部主事二
人尋罷在京行用庫二十二年改總部為民部二十三
年又分四部為河南北平山東山西陜西浙江江西湖
廣廣東廣西四川福建十二部(四川部兼領雲南)部設郎中員
外郎各一人主事二人各領一布政司戸口錢糧等事
量其繁簡帶管京畿每一部内仍分四科管理又置照
磨檢校各一人稽文書出入之數而程督之十九年復
置寶鈔提舉司(洪武七年初置寶鈔提舉司提舉一人正七品副提舉一人從七品吏目一人
省注所屬抄紙印鈔二局各大使一人正八品副使一人正九品典史一人省注寶鈔行用二庫各大使二人
正八品副使二人正九品典史一人省注尋陞提舉為正四品十三年罷至是復置秩正八品)二十六
年令浙江江西蘇松人毋得任戶部二十九年改十二
部為十二清吏司建文中仍為四司(餘見吏部)成祖復舊制
永樂元年改北平司為北京司十八年革北京司設雲
南貴州交趾三清吏司宣德十年革交阯司定為十三
司其後歸併職掌凡宗室勲戚文武官吏之廩禄陕西
司兼領之北直隸府州衛所福建司兼領之南直隸府
州衛所四川司兼領之天下鹽課山東司兼領之關税
貴州司兼領之漕運及臨德諸倉雲南司兼領之御馬
象房諸倉廣西司兼領之明初嘗置司農尋罷之(吳元年置
司農司卿正三品少卿正四品丞正五品庸田署令正五品典籍司計正七品洪武元年罷三年復置司農司
開治所於河南設卿一人少卿二人丞四人主簿錄事各二人四年又罷)後置判錄司亦罷
(洪武十三年置判錄司掌在京官吏俸給文移勘合設判錄一人正七品副判二人從七品尋改判錄為司正
副判為左右司副十八年罷)皆不隸戸部
總督倉場一人掌督在京及通州等處倉場糧儲洪武
初置軍儲倉二十所各設官司其事永樂中遷都北京
置京倉及通州諸倉以戶部司員經理之宣德五年始
命李昶為戶部尚書專督其事遂為定制以後或尚書
或侍郎俱不治部事嘉靖十五年又命兼督西苑農事
隆慶初罷兼理萬歷二年另撥戸部主事一人陪庫每
日偕管庫主事收放銀兩季終更替九年裁革命本部
侍郎分理之十一年復設二十五年以右侍郎張養蒙
督遼餉四十七年增設督餉侍郎(崇禎間有督遼餉寇餉宣大餉增設三四
人)天啟五年又增設督理錢法侍郎
禮部尚書一人(正二品)左右侍郎各一人(正三品)其屬司務
廳司務二(從九品)儀制祠祭主客精膳四清吏司等各郎
中一人(正五品)員外郎一人(從五品)主事一人(正六品正統六年增設儀
制祠祭二司主事各一人又增設儀制司主事一人教習駙馬弘治五年增設主客司主事一人提替會同館)
所轄鑄印局大使一人副使二人(萬歷九年革一人)尚書掌天
下禮儀祭祀宴饗貢舉之政令侍郎佐之儀制分掌諸
禮文宗封貢舉學校之事天子即位天子冠大婚册立
皇太子妃嬪太子妃上慈宫徽號朝賀朝見大饗宴鄉
大射宴射則舉諸儀注條上之若經筵日講耕耤視學
策士傳臚廵狩親征進歷進春獻俘奏捷若皇太子出
閣監國親王讀書之藩皇子女誕生命名以及百官命
婦朝賀皇太子后妃之禮與諸王國之禮皆頒儀式於
諸司凡傳制誥開讀詔勅表箋及上下百官往来移文
皆授以程式焉凡歲請封宗室王郡王將軍中尉妃主
君各以其親疏為等百官於宗王具官稱名而不臣王
臣稱臣於其王凡宗室駙馬都尉内命婦蕃王之誥命
則會吏部以請凡諸司之印信領其制度(内閣銀印直紐方一寸七
分厚六分玉箸篆文征西鎮朔平羌平鑾等將軍銀印虎鈕方三寸三分厚九分柳葉篆文宗人府五軍都督
府俱正一品銀印三臺方二寸四分厚一寸六部都察院各都司俱正二品銀印二臺方三寸二分厚八分衍
聖公張真人中都留守司俱正二品各布政司從二品銀印二臺方三寸一分厚七分後賜衍聖公三臺銀印
順天應天二府俱正三品銀印方二寸九分厚六分五釐通政司大理寺太常寺詹事府京衛各按察司各衛
俱正三品苑馬寺宣慰司俱從三品銅印方二寸七分厚六分太僕寺光禄寺各鹽運司俱從三品銅印方二
寸六分厚五分五釐鴻臚寺各府俱正四品國子監宣撫司俱從四品銅印方二寸五分厚五分翰林院左右
春坊尚寶司欽天監太醫院上林苑監六部各司宗人府經歷司王府長史各司衛千戶所俱正五品司經局
五府經歷司招討司安撫司俱從五品銅印方二寸四分厚四分五釐各州從五品銅印方二寸三分厚四分
都察院經歷司大理寺左右司五城兵馬司大興宛平上元江寕四縣僧錄司道錄司中都留守司經歷司斷
事司各都司經歷司斷事司各衛百戶所長官司工府審理所俱正六品光禄司各署各布政司經歷司理問
所俱從六品銅印方二寸二分厚二分五釐六科行人司通政司經歷司工部營繕所太常寺典簿廳上林苑
監各署各按察司經歷司各縣俱正七品中書舍人順天應天二府經歷司京衛經歷司光禄寺典籍廳太僕
寺主簿廳詹事府主簿廳各衛經歷司各鹽運司經歷司苑馬寺主簿廳宣慰司經歷司俱從七品銅印方二
寸一分厚三分戸部刑部都察院各照磨所兵部典牧所國子監繩愆廳博士廳典簿廳鴻臚寺主簿廳欽天
監主簿廳各布政司照磨所各府經歷司王府紀善典寳典膳奉祀良醫工正各所宣撫司經歷司俱正從八
品銅印方二寸厚二分五釐刑部都察院各司獄司順天應天二府照磨所司獄司鴻臚寺各署國子監典籍
廳上林苑監典簿廳内府寶鈔等各庫御馬倉草倉會同館織染所文思院皮作局顔料局鞍轡局寶源局軍
器局都稅司教坊司留守司司獄司各都司司獄司各按察司照磨所司獄司各府照磨所司獄司王府長史
司典籍廳教授典儀所各府衛儒學稅課司隂陽學醫學僧綱司道紀司各巡檢司俱正從九品銅印方一寸
九分厚二分二厘各州縣儒學倉庫驛遞閘壩批騐所抽分竹木局河泊所織染局税課局隂陽學醫學僧正
司道正司僧會司道會司俱未入流銅條記闊一寸三分長二寸五分厚二分一厘已上俱直紐九疊篆文監
察御史銅印直紐有眼方一寸五分厚三分八疊篆文總制總督巡撫并鎮守公差等官銅闕防直紐闊一寸
九分五厘長二寸九分厚三分九疊篆文外國王印三等曰金曰鍍金曰銀)刓敝則換給之
凡祥瑞辨其名物無請封禪以蕩上心以學校之政育
士類以貢舉之法羅賢才以鄉飲酒禮教齒讓以養老
尊高年以制度定等威以恤貧廣仁政以旌表示勸勵
以建言會議悉利病以禁自宫遏奸民祠祭分掌諸祀
典及天文國恤廟諱之事凡祭有三曰天神地祇人鬼
辦其大祀中祀小祀而敬供之飭其壇壝祠廟陵寢而
數省閱之蠲其牢醴玉帛粢羹水陸瘞療之品第其配
侑從食功德之上下而秩舉之天下神祗在祀典者則
稽諸令甲播之有司以時謹其祀事督日官頒歷象於
天下日月交食移内外諸司救護有災異即奏聞甚者
乞祭告修省凡喪葬祭祀貴賤有等皆定其程則而頒
行之凡諡帝(十七字)后(十三字)妃太子太子妃(並二字)親王(一字)
郡王(二字)以字為差勲戚文武大臣請葬祭贈諡必移所
司覆行能傳公論定議以聞其侍從勤勞忠諫死者官
品未應諡皆得特賜凡帝后愍忌祀於陵輟朝不廢務
凡天文地理醫藥卜筮師巫音樂僧道人並籍領之有
興造妖妄者罪無赦主客分掌諸蕃朝貢接待給賜之
事諸蕃朝貢辨其貢道貢使貢物遠近多寡豐約之數
以定王若使迎送宴勞廬帳食料之等賞賚之差凡貢
必省閱之然後登内府有附載物貨則給直若蕃國請
嗣封則遣頒冊於其國使還上其風土方物之宜贈遺
禮文之節諸蕃有保塞功則授勅印封之各國使人往
來有誥勅則騐誥勅有勘籍則騐勘籍毋令闌入土官
朝貢亦騐勘籍其返則以鏤金勅諭行之必與銅符相
比凡審言語譯文字送迎館伴考稽四夷館譯字生通
事之能否而禁飭其交通漏泄凡朝廷賜賚之典各省
土物之貢咸掌之精膳分掌宴饗牲豆酒膳之事凡御
賜百官禮食曰宴曰酒飯為上中下三等視其品秩蕃
使土官有宴有下程(宴有一次有二次下程有常例有欽賜)皆辨其等親
王之藩王公將軍來朝及其使人亦如之凡膳羞酒醴
品料光禄是供會其數而程其出納焉凡厨役僉諸民
以給使於太常光禄年深者得選充王府典膳凡歲藏
冰出冰移所司謹潔之初洪武元年置禮部六年設尚
書二人侍郎二人分四屬部總部祠部膳部主客部每
部設郎中員外郎各一人主事各三人十三年陞部秩
設尚書侍郎各一人每屬部設郎中員外郎主事各一
人尋復增置侍郎一人二十二年改總部為儀部二十
九年改儀部祠部膳部為儀制祠祭精膳惟主客仍舊
俱稱為清吏司按周伯宗之職雖掌邦禮而司徒既掌
邦教所謂禮者僅鬼神祠祀而已至合典樂典教内而
宗藩外而諸蕃上自天官下逮醫師膳夫伶人之屬靡
不兼綜則自明始也成弘以後率以翰林儒臣為之其
由此登公孤任輔導者蓋冠於諸部焉
兵部尚書一人(正二品)左右侍郎各一人(正三品)其屬司務
廳司務二人(從九品)武選職方車駕武庫四清吏司各郎
中一人(正五品正統十年增設武選職方二司郎中各一人成化三年增設車駕司郎中一人萬歷九
年竝革)員外郎一人(從五品正統十年增設武選司員外郎一人弘治九年增設武庫司員外
郎一人後俱革嘉靖十二年增設職方司員外郎一人)主事二人(正六品洪武宣德間增設武選
司主事三人職方司主事四人正統十四年增設車馬武庫二司主事各一人後革萬歷十一年又增設車駕
司主事一人)所轄會同館大使一人(正九品)副使二人(從九品)大
通關大使副使各一人(俱未入流)尚書掌天下武衛官軍選
授簡練之政令侍郎佐之武選掌衛所土官選授陞調
襲替功賞之事凡武官六品其勲十有二(正一品左右柱國從一品
柱國正二品上護軍從二品護軍正三品上輕車都尉從三品輕車都尉正四品上騎都尉從四品騎都尉正
五品驍騎尉從五品飛騎尉正六品雲騎尉從六品武騎尉)散階三十(正一品初授特進榮禄大
夫陞授特進光禄大夫從一品初授榮禄大夫陞授光禄大夫正二品初授驃騎將軍陞授金吾將軍加授龍
虎將軍從二品初授鎮國將軍陞授定國將軍加授奉國將軍正三品初授昭勇將軍陞授昭毅將軍加授昭
武將軍從三品初授懷遠將軍陞授定遠將軍加授安遠將軍正四品初授明威將軍陞授宣威將軍加授廣
威將軍從四品初授宣武將軍陞授顯武將軍加授信武將軍正五品初授武德將軍陞授武節將軍從五品
初授武略將軍陞授武毅將軍正六品初授昭信校尉陞授承信校尉從六品初授忠顯校尉陞授忠武校尉)
歲凡六選有世官有流官世官九等(指揮使指揮同知指揮僉事衛鎮撫
正千戶副千戶百戶試百戶所鎮撫)皆有襲職有替職其幼也有優給其
不得世也有減革有通革流官八等(左右都督都督同知都督僉事都指
揮使都指揮同知都指揮僉事正留守副留守)以世官陞授或由武舉用之皆
不得世即有世者出特恩非真授者曰署職(署職遞加本職一級
作半級不支俸非軍功毋得實授)曰試職(試職作一級支半俸不給誥)曰納職(納職帶俸
不莅事)戰功二等竒功為上頭功次之首功四等迤北為
大遼東次之西番苗蠻又次之内地反寇又次之凡比
試有舊官(洪武三十一年以前為舊)有新官(成祖以後為新)軍政五年一考
選先期撫按官上功過狀覆核而去留之五府錦衣衛
堂上各總兵官皆自陳取上裁推舉上二人都指揮以
下上一人凡土司之官九級自從三品至從七品皆無
歲禄其子弟族屬妻女若婿及甥之襲替胥從其俗附
塞之官自都督至鎮撫凡十四等皆以詔敕辨其偽冒
贈官死於王事加二等死於戰陣加三等凡除授出自
中旨者必覆奏然後行之以貼黃徵圖狀以初績徵誥
敕以效功課將領以比試練卒徒以優養恩故絶以裦
恤勵死戰以寄祿馭恩倖以殺降失陷避敵激叛之法
粛軍機以典刑敗倫行劫退陣之科斷世禄職方掌輿
圖軍制城隍鎮戍簡練征討之事凡天下地里險易遠
近邊腹疆界俱有圖本三歲一報與官軍四騎之數偕
上凡軍制内外相維武官不得輒下符徵發自都督府
都指揮司留守司内外衛守禦屯田羣牧千戶所儀衛
司土司諸番都司衛所各統其官軍及其部落以聽征
調守衛朝貢保塞之令以時修浚其城池而閱視之凡
鎮戍將校五等曰鎮守曰協守曰分守曰守備曰備倭
皆因事增置視地險要設兵屯戍之凡京營操練統以
文武大臣皆科道官廵視之若將軍營練將軍四衛營
練及勇士幼官舍人等營練則討其軍實稽其什伍察
其存逸閒否以教其坐作進退疾徐疏數之節金鼓麾
旗之號征討請命將出師懸賞罰調兵食紀功過以黜
陟之以堡塞障邊徼以烽火傳聲息以關津詰姦細以
緝捕弭盜賊以快壯簡鄉民以勾觧收充抽選併豁疏
放存恤之法整軍伍車駕掌鹵簿儀仗禁衛驛傳廐牧
之事凡鹵簿大駕大典禮大朝會設之丹陛駕常朝設
之武陳駕世宗南廵時設之皆辨其物數以授所司慈
宮中宮之鹵簿東宫宗藩之儀仗亦如之凡待衛御殿
全直常朝番直守衛親軍衛畫前後左右四門為四行
而日夜巡警之(守衛皇城前午門為一行後元武門為一行左東華門為一行右西華門為一
行)凡郵傳在京師曰會同館在外曰驛曰遞運所皆以
符騐關劵行之凡馬政其專理者太僕苑馬二寺稽其
簿籍以時程其豋耗惟内廐不會武庫掌戎器符勘尺
籍武學薪隸之事凡内外官軍有征行移工部給器仗
籍紀其數制敇下各邊徵發及使人出關必騐勘合軍
伍缺下諸省府州縣勾之以跟捕紀錄開戸給除停勾
之法覈其召募垜集罪謫改調營丁尺籍之數凡武職
幼官及子弟未嗣官者於武學習業以主事一人監督
之考稽學官之賢否肄習之勤惰以聞諸司官署供應
有柴薪直衙有皂隸視官品為差初洪武元年置兵部
六年增尚書一人侍郎一人置總部駕部并職方三部
設郎中員外郎主事如吏部之數十三年陞部秩設尚
書侍郎各一人又增制庫部為四屬部部設郎中員外
郎主事各一人十五年增設侍郎一人二十二年改總
部為司馬部二十九年定改四部為武選職方車駕武
庫四清吏司(惟職方仍舊名)景泰中增設尚書一人協理部事
天順初罷隆慶四年添設侍郎二人尋罷萬歷末年復
置
協理京營戎政一人(或尚書或侍郎或右都御史)掌京營操練之事
永樂初設三大營總於武將景泰元年始設提督團營
命兵部尚書于謙兼領之後罷成化三年復設率以本
部尚書或御史兼之嘉靖二十年始命尚書官劉天和
輟部務另給關防專理戎政二十九年以總督京營戎
政之印畀仇鸞而改設本部侍郎協理戎政不給關防
萬歷九年裁革十一年復設天啟初增設協理一人尋
革崇禎二年復增一人以庶吉士劉之綸為兵部侍郎
充之
刑部尚書一人(正二品)左右侍郎各一人(正三品)其屬司務
廳司務二人(從九品)浙江江西湖廣陜西廣東山東福建
河南山西四川廣西貴州雲南十三清吏司各郎中一
人(正五品)員外郎一人(從五品)主事二人(正六品正統六年十三司俱增設主
事一人成化元年增設四川廣西二司主事各一人後革萬歷中又革湖廣陜西山東福建四司主事各一人)
照磨所照磨(正八品)檢校(正九品)各一人司獄司司獄六人
(從九品)尚書掌天下刑名及徒隸勾覆關禁之政令侍郎
佐之十三司各掌其分省及兼領所分京府直隸之刑
名(浙江司帶管崇府中軍都督府刑科内官御史司設等監在京金吾前騰驤左瀋陽右留守中神策和陽
武功右廣洋八衛蕃牧千戸所及兩浙鹽運司直隸和州涿鹿左涿鹿中二衛江西司帶管淮益弋陽建安
樂安五府前軍都督府御馬監火藥酒醋麯觔等局在京府軍前燕山左留守前龍驤寬河忠義前忠義後永
清右龍江左龍江右十衛及直隸廬州六安州六安九江武清宣府前龍門各衛湖廣司帶管楚岷吉榮遼
五府右軍都督府司禮尚寶尚膳神宫等監天財庫在京留守右虎賁右忠義右武功左荗陵永陵江淮濟川
水軍右九衛及興都留守司直隸寧國池州二府宣州神武中定州茂山保安右各衛渤海衛渤海千戶所
福建司帶管戸部太僕寺戸科寶鈔提舉司印綬都知等監甲字等十庫在京金吾後應天會州武成中武功
中孝陵獻陵景陵裕陵泰陵十衛牧馬千戶所及福建鹽運司直隸常州府廣德州中都留守左留守中定邊
開平中屯各衛美峪千戶所山東司帶管魯德衡涇四府左軍都督府宗人府兵部尚寶司兵科典牧所會
同館供用庫戈戟司司苑局在京羽林右瀋陽左長陵三衛奠靖千戶所及山東鹽運司中都留守司遼東都
司遼東行太僕寺直隸鳳陽府滁州鳳陽皇陵長淮泗州壽州滁州沂州德州左州左保定後各衛安東中護
衛潮河龍門寧靖各千戶所山西司帶管晉代瀋懷仁慶成五府翰林院欽天監上林苑監南北二城兵馬
司混堂司甜食房在京旗手金吾右驍騎右龍虎大寕中義勇前義勇後英武八衛及直隷鎮江府徐州鎮江
徐州瀋陽中屯各衛瀋陽中護衛例馬關平定各千戸所河南司帶管周唐趙鄭徽伊汝七府禮部太常寺
光禄寺鴻臚寺詹事府國子監禮科中書舍人神樂觀犧牲所兵仗局靈臺鐘鼓等司東城兵馬司教坊司在
京羽林左府軍右武德留守後神武左彭城六衛及兩淮鹽運使直隸淮安揚州二府淮安大河邳州揚州高
郵儀真宿州武平歸德寕山神武右各衛海州鹽城通州汝寕各千戶所陜西司帶管秦韓慶肅四府後軍
都督府大理寺行人司尚衣監針工局西城兵馬司在京府軍後騰驤右豹韜鷹揚興武義勇右康陵昭陵龍
虎左横海江陰十一衛及河東鹽運司陜西行太僕寺甘肅行太僕寺直隸太平府建陽保定左保定右保定
中保定前各衛平涼中護衛四川司帶管蜀府之工部工科巾帽織染二局僧道錄司在京府軍金吾左濟川
武驤右大寕前蔚州左永清左廣武八衛及直隸松江大名二府全山懷安懷来各衛神木千戶所廣東司
帶管應天府在京錦衣府軍左虎賁左濟陽留守左水軍左飛熊七衛及直隸延慶州懷来千戸所廣西司
帶管靖江府通政司五軍斷事司中城兵馬司寶鈔銀作二局在京羽林前燕山右燕山前大興左通州武驤
左鎮南富峪八衛及直隸安慶徽州二府安慶新安通州左通州右延慶延慶左延慶右各衛雲南司帶管
順天府太醫院儀衛惜薪等司承運庫及直隸永平廣平二府鎮海真定永平山海盧龍東勝左東勝右撫寕
密雲中密雲後大同中屯潼關營州五屯萬全左萬全右各衛寬河武定蒲州各千戶所貴州司帶管吏部
吏科司菜局及長蘆鹽運司大寧都司萬全都司直隸蘇州保定河間真定順德五府蘇州太倉薊州遵化鎮
朔興州五屯忠義中涿鹿河間天津天津左天津右德州宣府左宣府右開平保安蔚州永寕各衛梁城興和
廣昌各千戶所)照磨檢校照刷文卷計錄贓贖司獄率獄吏典
囚徒凡軍民官吏及宗室勲戚麗於法者詰其辭察其
情偽傅律例而比議其罪之輕重以請詔獄必據爰書
不得逢迎上意凡有殊旨别敕詔例榜例非輕請議著
為令甲者不得引比凡死刑即決及秋後決竝三覆奏
兩京十三布政司死罪囚歲讞平之五歲請敕遣官審
錄冤滯霜降錄重囚會五府九卿科道官共錄之矜疑
者戍邊有詞者調所司再問比律者監候夏月熱審免
笞刑減徒流出輕繋重斬絞雜犯徒末減者聽收贖祭
止刑凡贖罪視罪輕重斬絞雜犯徒末減者聽收贖詞
訴必自下而上有事重而廹者許擊登聞鼓四方有大
獄則受命往鞫之四方決囚遣司官二人往涖凡斷獄
歲疏其名數以聞曰歲報月上其拘釋存亡之數曰月
報獄成移大理寺覆審必期平允凡提牢月更主事一
人修葺囹圄嚴固扄鑰省其酷濫給其衣糧囚病許家
人入視脫械鎻醫藥之簿錄俘囚配沒官私奴婢咸籍
知之官吏有過並紀錄之歲終請湔滌之以名例攝科
條以八字括辭議(以准皆各具及即若)以五服參情法以墨湼識
盗賊籍産不入塋墓籍財不入支度宗人不即市宫人
不即獄悼耄疲癃不即訊(詳刑法志)洪武元年置刑部六年
增尚書侍郎各一人設總部比部都官部司門部部設
郎中員外郎各二人惟都官各一人總部比部主事各
六人都官司門主事各四人八年以部事浩繁增設四
科科設尚書侍郎郎中各一人員外郎二人主事五人
十三年陞部秩設尚書一人侍郎一人仍分四屬部部
設郎中員外郎各一人總部比部主事各四人都官司
門主事各二人尋增侍郎一人(始分左右侍郎)二十二年改總
部為憲部二十三年分四部為河南北平山東山西陜
西浙江江西湖廣廣東廣西四川福建十二部(浙江部兼領雲
南)部各設官如戸部之制二十九年改為十二清吏司
永樂元年以北平為北京十九年革北京司增置雲南
貴州交阯三司宣德十年革交阯司遂定為十三清吏
司
工部尚書一人(正二品)左右侍郎各一人(正三品)其屬司務
廳司務二人(從九品)營膳虞衡都水屯田四清吏司各郎
中一人(正五品後增設都水司郎中四人)員外郎一人(從五品後增設營膳司員外郎
二人虞衡司員外郎一人)主事二人(正六品後增設都水司主事五人營膳司主事三人虞衡司主
事二人屯田司主事一人)所轄營膳所所正一人(正七品)所副二人(正八
品)所丞二人(正九品)文思院大使一人(正九品)副使二人(從九
品)皮作局大使一人(正九品)副使二人(從九品後革)鞍轡局大
使一人(正九品)副使一人(從九品隆慶元年大使副使俱革)寶源局大使
一人(正九品)副使一人(從九品嘉靖間革)顔料局大使一人(正九品後
革)軍器局大使一人(正九品)副使二人(後革一人)節慎庫大使
一人(從九品嘉靖八年設)織染所雜造局大使一人(正九品)副使一
人(從九品)廣積通積蘆溝橋通州白河各抽分竹木局大
使各一人副使各一人大通橋提舉司提舉一人(正八品萬
歷二年革)副提舉二人(正九品)典史一人(後副提舉典史俱革)柴炭司大
使一人(從九品)副使一人尚書掌天下百官山澤之政
令侍郎佐之營繕典經營興作之事凡宫殿陵寢城郭
壇場祠廟倉庫廨宇營房王府邸第之役鳩工會材以
時程督之凡鹵簿儀仗樂器移内府及所司各以其職治
之而以時省其堅潔而董其窳濫凡置獄具必如律凡
工匠二等曰輪班三歲一役役不過三月皆復其家曰
住坐月役一旬有稍食工役二等以處罪人輸作者曰
正工曰雜工雜工三日當正工一日皆視役大小而撥
節之凡物料儲偫曰神木厰曰大本厰以蓄材木曰黑
窯厰曰琉璃厰以陶瓦器曰臺基厰以貯薪葦皆籍其
數以供修作之用虞衡典山澤採捕陶冶之事凡鳥獸
之肉皮革骨角羽毛可以供祭祀賓客膳羞之需禮器
軍實之用歲下諸司採捕水課禽十八獸十二陸課獸
十八禽十二皆以其時冬春之交罝罛不施川澤春夏
之交毒藥不施原野苖盛禁蹂躙榖登禁焚燎若害獸
聽為䧟穽獲之賞有差凡諸陵山麓不得入斧斤開窯
冶置墓墳凡帝王聖賢忠義名山岳鎮陵墓祠廟有功
德於民者禁樵牧凡山林園林之利聽民取而薄征之
凡軍裝兵械下所司造同兵部省之必程其堅緻凡陶
甄之事有歲供有暫供有停減籍其數會其入毋輕毁
以費民凡諸冶飭其材審其模範付有司錢必準銖兩
進於内府而頒之牌符火器鑄於内府禁其以法式洩
於外凡顔料非其土産不以征都水典川澤陂池橋道
舟車織造劵契量衡之事水利曰轉漕曰灌田歲儲其
金石竹木卷埽以時修其閘壩洪淺堰圩隄防謹蓄洩
以備旱潦無使壤田廬墳隧未稼舟楫磑碾者不得與
灌田爭利灌田者不得與轉漕爭利凡諸水要會遣京
朝官專理以督有司役民必以農隙不能至農隙則僝
功成之凡道路津梁時其葺治有巡幸及大喪大禮則
修除而較比之凡舟車之制曰黃船以供御用曰遮洋
船以轉漕於海曰淺船以轉漕於河曰馬船曰風快船
以供送官物曰備倭船曰戰船以禦寇賊曰大車曰獨
轅車曰戰車皆會其財用酌其多寡久近勞逸而均劑
之凡織造冕服誥敕制帛祭服淨衣諸幣布移内府南
京浙江諸處周知其數而慎節之凡公侯伯鐵劵差其
高廣(制式詳禮志)凡祭器冊寶乘輿符牌雜器皆會則於内
府凡度量權衡謹其校勘而頒之懸式於市而罪其不
中度者屯田典屯種抽分薪炭夫役墳墓之事凡軍馬
守鎮之處其有轉運不給則設屯以益軍儲其規辦營
造木植城磚軍營官屋及戰衣器械耕牛農具之屬凡
抽分征諸商視其財物各有差凡薪炭南取洲汀北取
山麓或徵諸民有本折色酌其多寡而撙節之夫役伐
新轉薪皆僱役凡墳塋及堂碑碣獸之制第宗室勲戚
文武官之等而定其差(墳塋制度詳禮志)洪武初置工部及官
屬以將作司隸焉(吳元年置將作司卿正三品少卿正四品丞正五品左右提舉司提舉正
六品同提舉從六品司程典簿副提舉正七品軍需庫大使從八品副使正九品洪武元年以將作司隸工部)
六年增尚書侍郎各一人設總部虞都水部并屯田為
四屬部總部設郎中員外郎各二人餘各一人總部主
事八人餘各四人又置營造提舉司(洪武六年改將作司為正六品所屬提
舉司改正七品尋更置營造提舉司及營造提舉分司每司設正提舉一人副提舉二人隸將作司)八
年增立四科科設尚書侍郎郎中各一人員外郎二人
主事五人照磨二人十年罷將作司十三年定官制設
尚書一人侍郎一人四屬部(以屯田部為屯部)各郎中員外郎
一人主事二人十五年增侍郎一人二十二年改總部
為營部二十五年置營繕所(改將作司為營繕所秩正七品設所正所副所
丞各二人以諸匠之精藝者為之)二十九年又改四屬部為營繕虞衡
都水屯田四清吏司嘉靖後添設尚書一人專督大工
提督易州山厰一人掌督御用柴炭之事明初於沿江
蘆洲并龍江瓦屑二埸取用柴炭永樂間遷都於北則
於白羊口黃花鎮紅螺山等處採辦宣德四年始設易
州山厰專官總理景泰間移於平山又移於滿城相繼
以本部尚書或侍郎督厰事天順元年仍移於易州嘉
靖八年罷革改設主事管理
明史卷七十二
