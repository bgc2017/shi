欽定四庫全書
明史卷一百九
大學士張廷玉等奉敇修
表第十
宰輔年表一
明太祖初壹海内仍元制設中書省綜理機務其官有
丞相平章左右丞參政而吏戶禮兵刑工六尚書為曹
官行之一紀革中書省歸其政於六部遂設四輔官又
倣宋制置殿閣大學士而其官不備其人亦無所表見
燮理無聞何關政本視前代宰執迥乎異矣成祖簡翰
林官直文淵閣參預機務有歷升至大學士者其時章
疏直達御前多出宸斷儒臣入直備顧問而已至仁宗
而後諸大學士歷晉尚書保傅品位尊崇地居近密而
綸言批答裁決機宜悉由票擬閣權之重偃然漢唐宰
輔特不居丞相名耳諸輔之中尤以首揆為重夫治道
得失人才用舍理亂興衰繄宰臣是繫其賢邪忠佞清
正貪鄙判若白黑百世不可掩也行蹟雖見紀傳而除
免歲月不能盡悉故備列於表傳曰欲知宰相賢否視
天下治亂覽斯表者可以證矣
紀年宰輔拜免
明史卷一百九
