欽定四庫全書
明史卷三百十一
大學士張廷玉等奉敕修
列傳第一百九十九
四川土司
四川土司諸境多有去蜀遠去滇黔近者如烏蒙東川
近於滇烏撒鎮雄播州近於黔明太祖略定邊方首平
蜀夏置四川布政司使招諭諸蠻次第歸附故烏蒙烏
撒東川芒部舊屬雲南者皆隸於四川不過歲輸貢賦
示以羈縻然夷性獷悍嗜利好殺爭相競尚焚燒劫掠
習以為恒去省窵遠莫能控制附近邊民咸被其毒皆
由規模草剏未嘗設立文武為之鈐轄聽其自相雄長
雖受天朝爵號實自王其地以故終明之世常煩撻伐
唯建昌松茂等處設立衛所播州改遵義平越二府以
後稍安戢云
四川土司一
烏蒙烏撒東川鎮雄四軍民府
馬湖建昌衛(寧番衛越巂衛鹽井衛會川衛)
茂州衛松潘衛
天全六番招討司黎州安撫司
烏蒙烏撒東川芒部古為竇地的巴東川大雄諸甸皆
唐烏蒙裔也宋有封烏蒙王者元初置烏蒙路遂以東
川芒部皆隸於烏蒙烏撒等處宣慰司烏撒富盛甲諸
部元時嘗置軍民總管府而於東川置萬戶府地勢並
在蜀之東南與滇黔壤土相接皆據險阻深與中土聲
教隔離明太祖既平蜀規取雲南大師皆集於辰沅欲
并剪諸蠻以通蜀道洪武十四年遣内臣齎敕諭烏蒙
烏撒諸部長曰西南諸部自古及今莫不朝貢中國朕
受天命為天下主十有五年而烏蒙烏撒東川芒部建
昌諸部長猶桀驁不朝朕已遣征南將軍潁川侯左副
將軍永昌侯右副將軍西平侯率師往征猶恐諸部長
未喻朕意故復遣内臣往諭如悔罪向義當即躬親來
朝或遣人入貢亟攄誠款朕當罷兵以安黎庶爾共省
之時征南將軍傅友德已分遣都督胡海洋等帥師五
萬由永寧趨烏撒復自率師由曲靖循格孤山而南以
通永寧之兵擣烏撒時元右丞實保聞海洋兵至乃聚
兵赤水河以拒之及聞大軍繼進皆遁友德令諸軍築
城版牐方具蠻寇大集友德屯兵山岡持重以待既知
士勇可用乃縱兵接戰有芒部土酋率衆來援實保兵
與合鋒甚銳大軍鼓譟而前其酋長多中槊墜馬死大
軍益奮蠻衆力不支大潰斬首三千獲馬六百實保率
衆遁遂城烏撒克星關以通畢節又克可渡河於是東
川烏蒙芒部諸蠻震讋皆望風降附十五年置東川
烏撒烏蒙芒部諸衛指揮使司詔諭諸部人民以雲南
已降附宜益效順中國以享昇平復諭諸部長曰今置
郵傳通雲南宜率土人隨其疆界遠邇開築道路各廣
十丈準古法以六十里為一驛符至奉行又敕征南將
軍友德等曰烏蒙烏撒東川芒部諸酋長雖已降恐大
軍一還仍復嘯聚符到日悉送其酋長入朝又諭以貴
州已設都指揮使然地勢偏東今宜於實保所居之地
立司以便控制卿其審之已烏撒諸蠻復叛帝諭友德
曰烏撒諸蠻伺官軍散處即有此變朕前已慮之今果
然然雲南之地如曲靖普安烏撒建昌勢在必守其東
川芒部烏蒙未可遽守也且留屯大軍蕩埽諸蠻戮其
渠長方可分兵守禦耳乃命安陸侯吳復為總兵平涼
侯費聚副之征烏撒烏蒙諸叛蠻并諭勿與蠻戰於關
索嶺上當分兵掩襲直擣其巢使彼各奔救其家之不
暇必不敢出以抗大師俟三將軍至破禽之七月副將
軍西平侯沐英自大理還軍會友德擊烏撒大敗其衆
斬首三萬餘級獲馬牛羊萬計餘衆悉遁復追擊破之
帝諭友德等師捷後必戮其渠魁使之畏懼搜其餘黨
絶其根株使彼智窮力屈誠心款附方可留兵鎮守又
諭宜乘兵勢修治道途令土酋諭其民各輸粮一石以
給軍為持久計十六年以雲南所屬烏撒烏蒙芒部三
府隸四川布政使司烏蒙烏撒東川芒部諸部長百二
十人來朝貢方物詔各授以官賜朝服冠帶錦綺鈔錠
有差其烏撒女酋卜實加賜珠翠芒部知府發紹烏蒙
知府阿普病卒詔賜綺衣并棺殮之具遣官致祭歸其
柩於家十七年割雲南東川府隸四川布政使司并烏
撒烏蒙芒部皆改為軍民府而定其賦税烏撒歲輸二
萬石氊衫一千五百領烏蒙東川芒部皆歲輸八千石
氊衫八百領又定茶鹽布疋易馬之數烏撒歲易馬六
千五百匹烏蒙東川芒部皆四千匹凡馬一匹紿布三
十疋或茶一百斤鹽如之實保復貢馬賜綺鈔十八年
烏蒙知府亦德言蠻地刀耕火種比年霜旱疾疫民飢
窘歲輸之粮無從徵納詔悉免之二十年徵烏撒知府
阿能赴京二十一年命西平侯沐英南征英言東川強
盛據烏山路作亂罪狀已著必先加兵但其地重關複
嶺上下三百餘里人迹阻絶須以大兵臨之帝命潁國
公傅友德仍為征南將軍英與陳桓為左右副將軍率
諸軍進討敕友德等曰東川芒部諸夷種類皆出於玀
玀厥後子姓蕃衍各立疆場乃異其名曰東川烏撒烏
蒙芒部禄肇水西無事則互起爭端有事則相為救援
若唐時閣羅鳳亡居大理唐兵追捕道經芒部諸境羣
蠻聚衆據險設伏唐將不備遂墮其計喪師二十萬皆
將帥無謀故也今須預加防閑嚴為之備烏撒軍民府
葉原常獻馬三百匹米四百石於征南將軍以資軍用
且願收集土兵從征英等以聞從之復命景川侯曹震
靖寧侯葉昇等分討東川平之捕獲叛蠻五千五百三
十八人二十三年烏撒土知府阿能烏蒙芒部土官各
遣子弟入監讀書二十七年烏撒知府卜穆奏霑益州
屢侵其地命沐春諭之二十八年戶部言烏撒烏蒙芒
部東川歲賦氊衫不如數詔已免徵今有司仍追之宜
申明從之二十九年烏蒙軍民府知府實哲貢馬及氊
衫自是諸土知府三年一入貢以為常或有恩賜則進
馬及方物謝恩宣德七年兵部侍郎王驥言烏蒙烏撒
土官禄昭尼禄等爭地仇殺宜遣官按問八年遣行人
章聰侯璉齎敇往諭仍敕巡按與三司官往平之設烏
蒙儒學教授訓導各一員以通判黃甫越言元時夲府
向有學校今文廟雖存師儒未建乞除教官選俊秀子
弟入學讀書以廣文治從之正統七年裁烏撒軍民府
通判推官知事檢校各一員十一年裁烏蒙東川知事
檢校各一員并革烏撒烏蒙遞運所景泰元年敇諭烏
撒烏蒙諸府土官普茂等以貴州諸苗叛亂恐滋蔓鄰
近宜戒嚴防守母聽賊衆誘惑倘來逼犯便當𠞰殺時
烏撒進萬夀表踰期部議宜究詔以遠人宥之嗣後朝
貢過期及表箋不至者朝廷率以土官多從寬貸應賞
者給其半天順元年鎮守四川中官陳清等奏芒部所
轄白江蠻賊千餘作亂攻圍筠連縣治敇御史項愫會
鎮巡官捕之成化十二年烏撒知府隴舊等奏同知剛
正撫字有方蠻民信服今九年秩滿乞再任三年以慰
羣望從之弘治十四年烏撒所轄可渡河巡檢司言自
閏二月二十七日大雷雨不止至二十九日水漲山崩
地裂山鳴如牛吼地陷湧出清泉數十𣲖衝壊廬舍橋
梁及壓死人口牲畜無算又本府阿都地方八月亦暴
風雨田土渰没二百餘處死者三百餘人正德十五年
討斬芒部𤏡蠻阿又磉等初芒部土舍隴夀與庶弟隴
政及兄妻支禄爭襲仇殺所部𤏡蠻阿又磉等乘機倡
亂流劫事聞命鎮守中官會撫按官捕治至是貴州參
政傅習都指揮許詔督永寧宣撫司女土官奢爵等討
禽阿又磉等四十三人斬一百十九級事乃定嘉靖元
年命芒部護印土舍隴夀襲知府免赴京故事土官九
品以上皆保送至京乃襲時夀政等爭襲不敢離任朝
廷以嫡故立夀恐夀赴京而政等乘隙為亂故有是命
然政與支祿倚烏撒土舍安寧等兵力仇殺如故壩底
參將何卿請於巡撫許廷光發土兵二萬五千人命貴
州參將楊仁等將之受何卿節制相機進𠞰政禄佯聽
撫乞緩師而令賊黨阿黑等掠周泥站七星關復遣阿
核等糾集諸苗剽掠畢節諸處殺傷官軍燬官民房屋
甚衆兵部言賊勢猖獗宜速征於是何卿等進𠞰斬首
二百餘級俘二十餘人降其衆數百政敗奔烏撒卿檄
烏撒土舍安寧土婦奢勿禽之安寧佯許諾僅以阿核
等屍獻竟不出政兵久不解都御史湯沐以聞詔切責
諸將及守巡官罪而革何卿冠帶令𠞰賊自贖四年政
誘殺夀奪其印巡撫王軏巡按劉黻各上其事黻言從
蠻情立支禄便軏以隴政支禄怙終稔惡戕朝廷命吏
罪不可赦乃命鎮巡官諭安寧縛政禄及諸助惡者時
政已為官軍禽於水西追獲芒部印信前後斬首六百
七十四級生擒一百六十七人招撫白烏石等四十九
寨以捷聞貴州巡按劉廷簠言烏撒所獻阿核等屍及
水西所縛隴政真偽未可信恐首惡尚在不無後慮請
覈實五年兵部奏芒部隴氏釁起蕭牆騷動兩省王師
大舉始克蕩平今其本屬親支已盡無人承襲請改為
鎮雄府設流官知府統之分屬夷良毋響落角利之地
為懷德歸化威信安靜四長官司使隴氏疏屬阿濟白
夀祖保阿萬四人統之如程番府例令三年一入朝貢
馬十二匹而以通判程洸為試知府六年芒部賊沙保
等謀復隴氏擁隴夀子勝糾衆攻陷鎮雄城執程洸奪
其印殺傷數百人洸奔畢節事聞兵科給事中鄭自壁
等言鎮雄初設流官蠻情未服而有司失先事之防不
亟收遺裔隴勝而令沙保得擁孺子致煽禍一方宜速
遣總兵何卿併力𠞰寇於是兵部覆言隴勝非真隴夀
子故議設流官有司撫循失策遂生叛亂沙保罪不容
誅當𠞰何卿方守松潘勢難相援宜亟趣都御史王廷
相之任并敕總兵牛桓調兵速進時沙保出鎮雄府印
乞降然尚持兩端欲立土官如故四川撫按以保狡悍
不可馴檄瀘州守備丁勇擊之又遣使勞賜芒部撫夷
郤良佐使計禽沙保保怒復叛七年川貴諸軍會𠞰敗
沙保等禽斬三百餘級招撫蠻玀男婦以千計捷聞設
鎮雄流官如舊而芒部烏撒母響苗蠻隴革等復起攻
劫畢節屯堡殺掠士民紛紛見告兵部尚書李承勛以
伍文定專主用兵為失計疏及之而御史楊彛復言芒
部改土易流非長策又時值荒饉小民救死不贍何能
趣戰時帝亦軫念災傷令罷芒部兵俟有秋再議征討
於是四川巡撫唐鳳儀言烏蒙烏撒東川諸土官故與
芒部為脣齒自芒部改流諸部内懷不安以是反者數
起今懷德長官阿濟等雖自詭禽賊其心固望隴勝得
一職以存隴後臣請如宣德中復安南故事俯順輿情
則不假兵而禍源自塞川貴巡按戴金陳講等奏如鳳
儀言金又以首惡如母響祖保等宜𠞰誅以折其驕氣
始下撫處之今許生獻沙保等待阿濟以不死然後復
隴勝故職或降為知州其長官或因或革或分隸庶操
縱得宜恩威並著章下部覆乃革鎮雄流官知府而以
隴勝為通判署鎮雄府事令三年後果能率職奉貢准
復知府舊銜時嘉靖九年四月也三十九年命勘東川
阿堂之亂初東川土知府禄慶死子位幼妻安氏攝府
事有營長阿得革頗擅權謀奪其官因先求烝安氏不
得乃縱火焚府治走武定州為土官所殺得革于堂奔
水西賄結烏撒土官安泰入東川囚安氏奪其印貴州
宣慰安萬銓故與禄氏姻連乃起兵攻阿堂所居寨破
之堂妻阿聚攜幼子奔霑益州土官安九鼎萬銓脅九
鼎取阿聚及幼子殺之堂以是怨九鼎時相攻擊堂兵
侵羅雄州境九鼎及禄位與羅雄土官者濬等各上書
訟堂罪詔下雲貴四川撫按官會勘堂聽勘於車洪江
具服罪願獻所劫府印并霑益羅雄人口牲畜及侵地
乞貸死時位及弟僎已前殁官府因訊禄氏所當襲者
堂以已幼子詭名禄哲以報據府印如故復與九鼎治
兵相攻九鼎訴之雲南巡撫游居敬謂堂怙亂請致討
且自詭當率所部為前鋒必禽堂以獻居敬信之遂上
疏言堂稔惡不悛請專意進𠞰為地方除害帝允部議
行川貴撫按會勘具奏居敬遽調土漢兵五萬餘進𠞰
雲南承平久一旦兵動費用不貲賦斂百出諸軍衛及
有司土官舍等乘之為奸利遠近騷動巡按王大任言
逆堂奪印謀官法所必誅第彼猶借朝廷之印以約土
蠻冒禄氏之宗以圖世職而四川之差税辦納以時雲
貴之鄰壤未見侵越此其非叛明矣其與九鼎治兵相
攻彼此俱屬有罪居敬乃信一偏之詭辭違會勘之明
旨輕動大衆恐生意外患且外議籍籍謂居敬入九鼎
重賄欲為雪怨及受各土官賂攘盜帑積皆有實跡請
亟罷居敬暫停征𠞰為便乃命逮居敬時堂聞大兵至
東川逃深箐諸將分兵於新舊諸城窮搜不獲地方民
夷大遭屠掠四十年營長者阿易謀於堂之心腹母勒
阿濟等掩殺堂於戛來矣石之地其子阿哲就禽哲時
年八歲事雖定而府印不知所在於是安萬銓取東川
府經歴印畀禄位妻寧著署之以照磨印畀羅雄土官
者濬而以寧著女妻者濬子仍留水西兵三千于東川
為寧著防衛水西與東川鄰萬銓本水西土官故議者
謂其有陰據東川之志巡按王大任以誅阿堂聞因言
東川地方殘傷該府三印悉為土官部置請通敕川貴
總督及鎮巡官按究各土官私擅標署之罪并訪祿氏
支派之宜立與所以處阿哲者部覆報可四十一年鑄
給四川東川府印初阿堂既誅索府印不獲人疑為安
萬銓所匿及是屢勘印實亡失而祿位近派悉絶惟同
六世祖有幼男阿采撫按官雷賀陳瓚請以采襲祿氏
職姑予同知銜令寧著署掌後果能撫輯其衆仍進襲
知府其新印請更名以防奸偽有旨不必更餘如議先
是烏撒與永寧烏蒙霑益水西諸土官境土相連世戚
親厚既而以各私所親彼此搆禍奏訐紛紜詳四川永
寧土司傳中當事者頗厭苦之萬歴六年乃令照蠻俗
罰牛例處分務悔禍息爭以保境安民然終不能靖也
三十八年詔東川土司並聽雲南節制時巡按鄧漾疏
稱蜀之東川偪處武定尋甸諸郡只隔一嶺出没無時
朝發夕至其酋長禄夀禄哲兄弟安忍無親日尋干戈
其部落以劫殺為生不事耕作蜀轄遼遠法紀易疏滇
以非我屬内號令不行以是驕蹇成習目無漢法今惟
改敇滇撫兼制東川因條三利以進詔從之先是四川
烏撒軍民府雲南霑益州雖滇蜀異轄宗派一源明初
大軍南下女土官實卜與夫弟阿哥二人率衆歸順授
實卜以烏撒土知府授阿哥以霑益土知州其後彼絶
此繼通為一家萬歷元年霑益女土官安素儀無嗣奏
以土知府禄墨次子繼本州即安紹慶也已禄墨及長
子安雲龍與兩孫俱殁安紹慶奏以次子安效良歸宗
襲土知府安雲龍之妻隴氏即鎮雄女土官者氏之女
也以雲龍雖故尚有遺孤且挾外家兵力與紹慶為敵
紹慶則以隴氏所出明係假子亦倚霑益兵力與隴氏
為難彼此仇殺流毒一方士民連名上奏事行兩省會
勘歷十有四年不結是年安雲翔奏稱隴氏有子官保
今已長成效良倚父兵強圖竊據殺戮無辜因極言效
良不可立者數事三十九年廷臣議行川貴大吏勘報
貴州撫臣以土官爭職在雲南而為害在黔蜀必得三
省會勘始可定獄帝命速勘乃命隴鶴書承襲鎮雄土
知府鶴書原名阿卜自其始祖隴飛沙獻土歸順授為
世職知府五傳而為庶魯卜别居於果利地又四傳而
為庶禄姑别居夷良七欠頭地又五傳而隴氏之正支
斬矣水西安堯臣贅於禄欲奄有之衆論不平始有驅
安立隴之奏奉旨察立隴後女官者氏以阿固應阿固
者魯卜之六世孫而易名隴正名者也於是主立阿固
而先立其父阿章章尋病死阿固不為夷衆所服往復
察勘者氏及四十八目十五火頭等共推阿卜阿卜者
禄姑之五世孫咸以為長且賢而者氏且以印獻遂定
立阿卜而以阿固充管事從巡撫喬應星之議也四十
一年烏撒土舍安效良初與安雲翔爭立朝廷以嫡派
立效良雲翔數為亂謀逐效良焚劫烏撒四川撫按上
其事以效良為雲龍親姪雲翔乃其堂弟親疎判然效
良自當立雲翔擾害地方欺罔朝廷罪原難赦但為奸
人指使情可原姑准復冠帶從之四十三年雲南巡按
吳應琦言東川土官禄夀祿哲爭襲以來各縱部衆越
境劫掠擁衆千餘剽掠兩府浹旬之間村屯並掃荼毒
未有如此之甚者或撫或𠞰毋令養禍日滋下所司勘
奏貴州巡按御史楊鶴言烏撒土官自安雲龍物故安
咀與安效良爭官奪印仇殺者二十年夷民無統盜寇
蜂起堡屯焚燬行賈梗絶者亦二十年是爭官奪印者
蜀之土官而蹂踐糜爛者黔之赤子誠改隸於黔則彈
壓既便干戈可戢又言烏撒者滇蜀之咽喉要地臣由
普安入滇七日始達烏撒見效良之父安紹慶據霑益
當曲靖之門戶效良據烏撒又扼滇蜀之咽喉父子各
據一方且壤地相接無他郡縣上司以隔絶鈐制之將
來尾大不掉實可寒心蓋黔有可制之勢而無其權蜀
有遥制之名而無其實誠以為隸黔中便帝命所司速
議泰昌元年雲南撫按沈敬炌等言蜀之東川業奉朝
命兼制然事權全不相關禄千鍾禄阿伽縱賊披猖為
患不已是東川雖隸蜀而相去甚遠雖不隸滇而禍實
震鄰宜特敕蜀撫按凡遇襲替務合兩省會勘蜀察其
世次滇亦按無侵犯方許起送亦羈縻綏靜之要術也
詔下所司時諸土司皆桀驁難制烏撒東川烏蒙鎮雄
諸府地界復相錯於川滇黔楚之間統轄既分事權不
一往往軼出為諸邊害故封疆大吏紛紛陳情冀安邊
隅而中樞之臣動諉勘報彌年經月卒無成畫以致疆
事日壊播州初平永寧又叛水西煽起東川烏蒙鎮雄
皆觀望騎牆心懷疑二於是安效良以烏撒首附逆於
邦彦并力攻陸廣復合霑益賊圍羅平陷霑益為雲南
巡撫閔洪學所敗洪學以兵力不繼好語招之令禽賊
自贖效良亦佯為恭順又見黔師出陸廣滇師出霑益
水烏之勢已成騎虎遂合永寧水西諸部三十六營直
抵霑益對壘城下五日副總兵袁善宣撫使沙源等督
將士力戰出奇兵破之效良敗死妻安民無子妾設白
生其爵其禄二婦素不相能安氏居鹽倉設白母子居
抱渡安氏遂代效良為土官然亦未絶其爵其爵亦以
安氏為安位姐不敢抗崇禎元年四川巡撫差官李友
芝齎冠帶奬賞其爵母子令管烏撒安氏惡分始絶其
爵其爵夜襲安氏鹽倉不克與設白其禄逃東川界為
東川所拒而抱渡又失李友芝為請於制府發滇兵三
千援其爵滇撫不應安氏懼謀迎霑益土官安邊為婚
授之烏撒以拒其爵安邊亦欲偶安氏以拒其禄以催
粮為名至建昌安氏遂迎邊至鹽倉成婚一時皇皇謂
水西必糾霑烏入犯雲南巡撫謝存仁以聞存仁因移
鎮曲靖以觀變安邊安氏請復烏撒衛以自贖二年總
督朱燮元調集漢土兵列營霑益趣滇撫會兵進烏撒
境安邊安氏逃避偏橋大兵入鹽倉拔難民一千餘人
師還安邊安氏復還鹽倉遣人至軍前請俟烏城克復
束身歸命意實緩師乃復發兵逐安邊安氏以鹽倉授
其爵兵至望城坡遇賊哨騎百餘麾兵奮擊賊盡奔箐
中遂復烏撒城安邊駐三十里外擁兵求見諭今束身
歸誠邊夜遁遂棄鹽倉入九龍囤烏撒陷賊八年至是
始復乃召其爵來鹽倉令約束九頭目以守且今圖獻
安邊安氏其爵以鹽倉殘燬乞移烏撒城從之時其爵
署烏撒知府其禄署霑益知州雖懦稚頗忠順其母亦
頗有主持能得衆安邊屢乞降於總督朱燮元且藉水
西安位代申以邊實紹慶嫡孫宜襲知州請罪其爵其
禄燮元曲為調護欲予以職銜分烏撒安置之雲南撫
按堅執不可以安邊今其黨勒兵于野馬川復以千金
誘其爵頭目日為并吞霑烏計萬一其爵被襲則烏撒
失而前功盡棄烏撒失霑益危而全滇動搖非但震鄰
實乃切膚竟不行安邊乃乞師於安位納之霑益而逐
其禄時安氏在也既而安氏死安位與之貳其禄乃假
手羅彩令者布發難邊遄死不移日其禄率兵至詭言
為其叔報仇士民歸者如流於是其禄復有霑益而廟
堂之上方急流寇不復能問云
馬湖漢牂牁郡内地也有龍馬湖因名馬唐為羈縻州
四總名馬湖部洪武四年冬馬湖路總管安濟遣其子
仁來歸附詔改馬湖路為馬湖府領長官司四曰泥溪
曰平夷曰蠻夷曰沐川以安濟為知府世襲六年安濟
以病告乞以子安仁代職詔從之自是三年一入貢七
年馬湖知府珉德遣其弟阿穆上表貢馬廷臣言洪武
四年大兵下蜀珉德叔安濟遣于入朝朝廷授以世襲
知府恩至渥矣今珉德既襲其職不自來朝而遣其弟
非奉上之道帝却其所貢馬十二年珉德貢香楠木詔
賜衣鈔三十錠珉德來朝獻馬十八匹賜衣一襲米二
十石鈔三十錠永樂十二年泥溪平夷蠻夷沐川四長
官司遣人貢方物賜鈔幣宣德八年平夷長官司奏比
者火延公廨凡朝廷頒降榜文倉庫税粮錢帛及案牘
皆救免乞宥罪并獻馬二匹帝曰遠蠻能恭謹畏法如
此置不問正統二年泥溪土官醫學正科田璣盜官藏
絲鈔援永宣時例邊夷有犯聽以馬贖許之三年免馬
湖府舉人王有學充吏先是有學會試過期不至例充
吏有學原籍長官司因遣通事貢馬乞宥罪仍肄習太
學許之弘治八年土知府安鰲有罪伏誅鰲性殘忍虐
民計口賦錢歲入銀萬計土民有婦女多淫之用妖僧
百足魘魅殺人又令人殺平夷長官王大慶大慶聞而
逃乃殺其弟為横二十年巡按御史張鸞請治之得實
伏誅遂改馬湖府為流官知府
建昌衛本卭都地漢武帝置越嶲郡隋唐皆為巂州至
德初没於土番貞元中收復懿宗時為蒙詔所據改建
昌府以烏白二蠻實之元至元間置建昌路又立羅羅
斯宣慰司以統之洪武五年羅羅斯宣慰安定來朝而
建昌尚未歸附十四年遣内臣齎敕諭之乃降十五年
置建昌衛指揮使司元平章裕嚕特穆爾等自雲南建
昌來貢馬一百八十匹并上元所授符印詔賜裕嚕特
穆爾綺衣金帶鞾襪家人綿布一百六十疋鈔二千四
百四十錠以裕嚕特穆爾為建昌衛指揮使月給三品
俸贍其家十六年建昌土官安配及土酋阿派先後來
朝貢馬及方物皆賜織金文綺衣帽鞾襪十八年裕嚕
特穆爾舉家來朝請遣子入學厚賜遣之二十一年建
昌府故土官安思正妻師克等來朝貢馬九十九匹詔
授師克知府賜冠帶襲衣文綺鈔錠因命師克討東川
芒部及赤水河叛蠻二十三年安配遣子僧保等四十
二人入監讀書二十五年致仕指揮安配貢馬詔賜配
及其把事五十三人幣鈔有差已而裕嚕特穆爾反合
德昌會川迷易柏興邛部并西番土軍萬餘人殺官軍
男婦二百餘口掠屯牛燒營屋劫軍粮率衆攻城指揮
使安的以所部兵出戰敗之斬八十餘級禽其黨十餘
人賊退屯阿宜河轉攻蘇州指揮僉事魯毅率精騎出
西門擊之賊衆大集毅且戰且却復入城拒守賊圍城
毅乘間遣壯士王旱突入賊營斫賊賊驚遁於是置建
昌蘇州二軍民指揮使司及會州軍民千戶所調京衛
及陜西兵萬五千餘人往戍之仍諭將士互相應援設
伏出奇并諭禽賊首獻者賞千金復諭總兵官涼國公
藍玉以裕嚕時穆爾詭詐不可信其降致緩師養禍四
川都指揮使瞿能率各衛兵至雙狼寨禽偽千戶段太
平等賊衆大潰裕嚕特穆爾敗遁能督兵追捕攻托落
寨拔之轉戰而前進至打沖河三里所與裕嚕特穆爾
遇大戰又敗之俘其衆五百餘人溺死者千餘獲牛馬
無算官軍入德昌能遂調指揮同知徐凱分兵入普濟
州搜捕復駕橋於打沖河遣指揮李華引兵追托落寨
餘孽進至水西斬裕嚕特穆爾把事七人其截路寨土
蠻長沙納的皆中矢死能還攻天星卧漂諸寨皆克之
先後俘殺千八百餘人裕嚕特穆爾遁入柏興州帝遣
諭藍玉曰裕嚕特穆爾信其逆黨逹勒逹楊把事等或
遣之先降或親來覘我不可不密為防其柏興州賈哈喇
境内麽些等部更須留意賈哈喇者麽些洞土酋也初
王師克建昌授以指揮之職自是從裕嚕特穆爾叛玉
率兵至柏興州遣百戶毛海以計誘致裕嚕特穆爾并
其子胖伯遂降其衆送裕嚕特穆爾京師伏誅玉因奏
四川地曠山險控扼西番松茂碉黎當土番出入之地
馬湖建昌嘉定俱為要道皆宜增屯衛報可命玉班師
二十七年麽些洞蠻寇打沖河西守堡都督徐凱擊敗
之二十九年威龍土知州普習叛普習裕嚕特穆爾妻
兄也官軍捕之普習中流矢死三十一年徐凱等平卜
木瓦寨執賈哈喇送京師誅之寨地峻險三面陡絶下
臨大江江流悍急不可行舟惟一道僅可通人行官軍
至輒自上投石不得進凱乃斷其汲道困之寇窮促凱
督將士抵其寨力攻破之遂就禽因改建昌路為建昌
衛置軍民指揮使司安氏世襲指揮使不給印置其居
於城東郭外里許所屬有四十八馬站大頭土番𤏡人
子白夷麽些狢&KR2225;猓玀韃靼回紇諸種散居山谷間北
至大渡南及金沙江東抵烏蒙西訖鹽井延袤千餘里
以昌州普濟威龍三州長官隸之有把事四人世轄其
衆皆節制於四川行都指揮使司西南土官安氏殆為
稱首配六世孫安忠無後妻鳳氏管指揮使事鳳氏死
族人安登繼襲復無子妻瞿氏管事以族人世隆嗣世
隆復無子繼妻禄氏管事禄死以族姪安崇業嗣崇業
與禄氏不相能因養那固為假子其奴禄祈從臾搆難
歲仇殺鎮巡官讞之殺那固而戍禄祈事遂平安氏所
轄四驛曰禄馬阿用白水瀘沽各百里有差其涼山拖
郎桐槽熱水諸番則以強弱為向背所領昌州等三長
官司皆在衛東西南三百里内洪武十八年土官盧尼
姑吉撒加白氏等歸附皆令世襲為知州裕嚕特穆爾
之亂諸州皆廢革永樂元年復置悉改為長官司仍隸
建昌其千戶所之隸於衛者有三曰禮州曰打沖河曰
德昌禮州漢蘇示縣打沖河唐沙野城德昌元定昌路
也寧番衛元時立於卭都之野曰蘇州洪武間土官
怕兀它從裕嚕時穆爾為亂廢州置衛二十七年改寧番
衛環而居者皆西番種故曰寧番有冕山千戶所越巂衛漢邛
都及闌二縣地有奴諾城即蜀漢時諸葛亮征蠻所築
以憩軍者也元置邛部安撫招討司已改邛部州洪武
中領真伯以招討使來歸因改為邛部軍民州洪武十
五年置越巂軍民指揮使司於邛部州命指揮僉事李
質領謫戍軍士守之二十六年置越巂衛永樂元年改
邛部為長官司隸越巂衛萬歴中土官嶺柏死孽子應
昇負印去柏妾沙氏爭之不得土目阿堆等擁沙氏焚
利濟站廬舍擁兵臨城總兵劉顯率兵往撫之沙氏悔
禍殺阿堆等自贖顯遂以印授之後沙氏淫於族人阿
祭印復為昇所奪祭死其子嶺鳳起嗾他番刺殺應昇
鎮守官因平蠻之師誘鳳起縶之收其印而誅從鳳起
為亂者百餘人印無所歸緘於庫部衆無統肆行為盜
普雄部衆姑咱等乘勢蜂起郵傳不通遠近震恐十五
年鎮巡官會師討之斬馘千數鳳起病死其衆爭歸附
因置平夷歸化二堡以居之有鎮西千戶所鹽井衛
古定笮縣也元初為落蘭部至元中於黑白鹽井置閏
鹽縣於縣置柏興府洪武中改為柏興千戶所旋改鹽
井衛又於二井置鹽課司永樂五年設馬刺長官司其
村落多白夷居之長官世阿氏洪武時歸附授世職地
接雲南北勝州稱庶富人亦擾馴打沖河守禦中左千
戶所其土千戶刺兀於洪武二十五年征賈哈喇效順
來歸其子刺馬非復貢馬赴京授本所副千戶永樂十
一年陞正以别於四所地與麗江永寧二府隣麗江土
官木氏侵削其地幾半會川衛越巂之會無縣也唐
上元中移卭都縣於會川鎮以川原並會故名宋屬大
理為會川府元置會川路治武安州隸羅羅斯宣慰司
洪武十七年會川土同知馬誠來朝復立會川府領武
安永昌麻龍等州二十六年革會川府初裕嚕特穆爾
反土知府王春陷會川燬民居府治至是遂墮其城尋
改為會川衛軍民指揮使司領迷易千戶所土官賢姓
其先雲南景東𤏡種也徙其屬來田種洪武十六年歸
附以隨征東川芒部勞授世襲副千戶居所治城外所
轄𤏡蠻僅八百戶
茂州古冉駹國地漢武帝置汶山郡宣帝為北部都尉
隋為蜀州尋改會州唐貞觀改茂州宋元仍舊治汶山
縣洪武六年茂州權知州楊者七及隴木頭靜州岳希
蓬諸土官來朝貢十一年置茂州衛指揮使司時四川
都司遣兵修灌縣橋梁至陶關汶川土酋孟道貴疑之
集部落阻陶關道都司遣指揮胡淵童勝等統兵分二
道擊之一由石泉一由灌口由灌口者進次陶關蠻衆
伏兩山間投石崖下兵不能進適汶川土官來降得其
間道乃選勇士捲旗甲乘夜潛出兩山後遲明從山頂
張旗幟發火礮蠻驚潰師進雁門關道險蠻復據之乃
駐平野得小舟渡至龍止鐵冶寨擊破之其由石泉者
次泥池蠻悉衆拒千戶薛文突陣射却之士卒奮擊大
敗其衆兩軍遂會於茂州楊者七迎降以者七仍領其
州乃詔立茂州衛留指揮楚華將兵三千守之十五年
者七陰結生番約日伏兵陷城有小校密告於君遂發
兵捕斬者七生番不之覺如期入寇官軍掩擊敗之於
是盡徙羌民於城外正德二年太監羅籥奏茂州所轄
卜南村曲山等寨乞為白人願納粮差其俗以白為善
以黑為惡禮部覆番人向化宜令入貢給賞從之十四
年巡撫馬昊調松潘兵攻小東路番寨而茂州核桃溝
上下關番蠻懼遂糾白石羅打鼓諸寨生番攻圍城堡
游擊張傑敗績十五年巡撫盛應期奏綽頭番犯松州
總兵張傑克之復犯雄溪屯指揮杜欽敗之烟崇等寨
皆降萬歴十九年威茂諸番作亂攻破新橋乘勢圍普
安等堡四川巡撫李尚忠檄諸路兵追剿過河普安諸
堡得以保全茂州地方數千里自唐武德改郡會川領
羈縻州九前後皆蠻族向無城郭宋熙寧中范百常知
茂州民請築城而蠻人來爭百常與之拒且戰且築城
乃得立自宋迄元皆為羌人所據不置州縣者幾二百
年洪武十一年平蜀置疊溪右千戶所隸茂州衛而置
威茂道開府茂州分游擊以駐疊溪規防始立然東路
生羌白草最強又與松潘黃毛韃相通出没為寇相沿
不絶云其通西域要路為桃坪即古桃關也有繩橋渡
江守桃坪者為隴木司茂州長官司三曰隴木曰靜州
曰疊溪隴木長官司其長官即隴木里人也洪武時歸
附授承直郎世襲長官歲貢馬二匹所屬玉亭神溪十
二寨俱為編氓有保長統之靜州長官司其地即唐之
悉唐縣其長官亦靜州里人也襲官貢馬與隴木同正
德間與岳希蓬節孝為亂攻茂城斷水道七日節孝弟
車勺潛引水以濟我軍事平使車勺襲職轄法虎核桃
溝八寨俱編戶為氓亦有保長統之疊溪千戶所永樂
四年置領長官司二曰疊溪在治北一里曰鬱即在治
西十五里疊溪郁氏洪武十五年歸附給印世襲凡三
年貢馬四匹長官所轄河東熟番八寨皆大姓及馬路
小關七族其土舍轄河西小姓六寨地土廣遠饒畜産
稞麥路積人皆梟黠名雖熟番與生番等鬱即長官噉
保萬歴十八年與黑水松坪稱兵攻新橋明年伏誅漢
關墩附近諸小姓舊屬鬱即至是改屬疊溪初都督方
政平歴日諸寨設長寧安撫司隸松潘至正統元年總
兵蔣貴言其遼闊亦改隸於疊溪守禦千戶
松潘古氏羌地西漢置護羌校尉於此唐初置松州都
督廣德初陷於吐蕃宋時吐蕃將潘羅支領之名潘州
元置吐蕃宣慰司洪武十二年命平羌將軍御史大夫
丁玉定其地敕之曰松潘僻在萬山接西戎之境朕豈
欲窮兵遠討但羌戎屢寇邊征之不獲已也今捷至知
松州已克徐將資粮於容州進取潘州若盡三州之地
則疊州不須窮兵自當來服須擇士勇者守納都疊溪
路其驛道無阻遏者不可守也來降諸戎長必遣入朝
朕親撫諭之遂併潘州於松州置松州衛指揮使司丁
玉遣寧州衛指揮高顯城其地十三年帝以松州衛遠
在山谷屯種不給餽餉為難命罷之未幾指揮耿忠經
略其地奏言松州為番蜀要害地不可罷命復置十四
年置松潘等處安撫司以龍州知州薛文勝為安撫使
秩從五品又置十三族長官司秩正七品曰勒都曰阿
昔洞曰北定曰牟力結曰蛒匝曰祈命曰山洞曰麥匝
曰者多曰占藏先結曰包藏先結曰班班曰白馬路其
後復隸松潘者長官司四曰阿思曰思囊兒曰阿用曰
潘斡寨安撫司四曰八郎曰阿角寨曰麻兒匝曰芒兒
者後又以思曩日安撫司附焉諸長官司每三年入貢
賞賜如例十五年占藏先結等土酋來朝貢馬一百三
匹詔賜綺鈔有差十六年耿忠言臣所轄松潘等處安
撫司屬各長官司宜以其戶口之數量其民力歲令納
馬置驛而籍其民充驛夫供徭役從之既而松潘羌民
作亂官兵討平之甃松州及疊溪城十七年松潘八積
族老虎等寨蠻亂官兵擊破之獲馬一百二十犏牛三
百氂牛五百九十景川侯曹震請擇良馬貢京師餘給
軍其犏牛氂牛非中國所畜令易粮餉犒軍從之十八
年松州羌反成都衛指揮成信等率兵攻其牟力等寨
破之兵還又遇賊三千人於道復擊敗之追至乞刺河
乃還二十年改松州衛為松潘等處軍民指揮使司改
松潘安撫司為龍州二十一年朵貢生番則路南向等
引草地生番千餘人寇潘州阿昔洞長官司殺傷人口
指揮周助率馬步軍同松潘衛軍討之番寇率衆迎戰
千戶劉德破之斬首三十四級獲馬三十餘匹賊潰渡
河四十餘里復收敗卒屯聚指揮周能追擊之斬首一
百三十餘級獲馬六十餘匹溺死甚衆羣番遠遁二十
六年西番思曩日等族來歸進馬百三十匹命給金銅
信符并賜文綺襲衣宣德二年麻兒匝順化喇嘛著八
讓卜來歸置麻兒匝安撫司以喇嘛著八讓卜為安撫
麻兒匝在阿樂地去松潘七百餘里初著八讓卜時侵
掠邊民及遮八郎安撫司朝貢路松潘衛指揮吳瑋遣
人招之因遣其姪完卜來貢獻言其地廣民衆過於八
郎請置宣撫司以轄之帝命置安撫遣敕諭之四川巡
按等奏松潘衛所轄阿用等寨蠻寇擁衆萬餘傷敗官
軍請討之帝意邊將必有激之者既四川都司奏至言
並非番寇實由千戶錢宏因調發松潘官軍往征交阯
衆憚行宏詭言番寇至當追捕冀免調又領軍突入麥
匝諸族逼取牛馬致番人忿怨復以大軍將致討懾之
番衆驚潰約黑水生番為亂帝命逮宏等而責諸司怠
玩邊務亟捕諸傷官軍者遣都指揮僉事蔣貴往同松
潘衛指揮吳瑋招撫番寇令調附近諸衛軍二萬人以
行時賊圍松潘疊溪茂州斷索橋官軍與戰皆敗出掠
緜竹諸縣官署民居皆被焚燬鎮撫侯璉死之蜀王遣
護衛官校七千人來援命都督陳懷與指揮蔣貴等合
師亟討之而梟宏於松潘以徇并竄諸將之貪淫玩寇
者三年陳懷等率諸軍屢敗賊於圪答壩葉棠關奪永
鎮等橋復疊溪撫定祁命等十族又招降渴卓等二十
餘寨松潘平八年八部安撫司及思囊兒十四族朝貢
之使陛辭令齎敕還諭其土官俾約束所轄蠻民安分
循理毋作過以取罪戾九年敕指揮僉事方政蔣貴等
撫𠞰松潘政等至榜諭禍福威茂諸衛俱聽命惟松潘
疊溪所轄任昌巴猪黑虎等寨梗化政令指揮趙得宫
聚等以次進兵平龍溪等三十七寨班師還命蔣貴佩
征蠻將軍印鎮守松潘十年貴奏比因番人不靖松潘
疊溪諸處倉糧支銷殆盡别無儲積帝命戶部於四川
歲運之數量益二分給之正統三年巖州長官司讓達
作亂侵雜道諸邊雜道長官安白訴於朝帝命四川三
司往諭之皆歸服四年松潘指揮趙得奏祁命族番寇
商巴作亂官軍捕禽之其弟小商巴復聚浦江新塘等
關據險劫掠乞發大軍𠞰除帝命李安充總兵官王翺
參贊軍務調成都左衛官軍及松潘土兵合二萬人征
之已翺知商巴為都指揮趙諒所陷乃按誅諒而釋商
巴等事遂已九年松潘指揮僉事王杲奏比者黑虎等
寨番蠻攻圍椒園松溪等關堡殺傷官民欲行禽𠞰恐
各致寨驚疑應諭能禽賊者重賞之報可十年黑虎寨
賊首多兒太伏誅初多兒太掠茂州境為官軍所獲誡
而釋之未幾復糾諸寨入掠帝命序班祁全往諭諸寨
禽多兒太至京梟其首十一年以寇深為僉都御史提
督松潘兵備時松潘皆已向化惟歪地骨鹿族二十寨
不服命督高廣王杲等𠞰之設思曩日安撫司以阿思
觀為之使隸松潘衛先是阿思觀父端葛洪武中歸順
給金牌撫番至阿思觀又能招撫故有是命景泰三年
鎮守松潘刑部左侍郎羅綺等奏雪兒卜寨賊首卓時
芳等烟崇寨賊首阿兒結等累年糾合于安化關劫掠
臣會師抵其巢穴斬首不計其數生禽卓時芳阿兒結
等梟斬於市七年提督松潘羅綺復奏松潘土番王永
習性兇獷嘗殺其土官高茂林男婦五百餘口及故土
官董敏子伯浩等二十餘人今又糾合番蠻攻劫地方
臣與指揮周貴等統領官軍直抵桑坪已將永等誅滅
邊境肅清降敕襃賞天順五年番衆入龍安石泉等處
擾粮道六年敕松潘總兵許貴曰敘州蠻賊出没為患
比松潘尤甚其馳往會𠞰貴聞命會兵敘州追討昔乖
件莫洞都夜三寨分兵兩哨克硬寨四十餘斬首一千
一百餘級成化二年鎮守太監閻禮奏松茂疊溪所轄
白草壩等寨番羌聚衆五百人越龍州境剽掠白草番
者唐吐蕃贊普遺種上下凡十八寨部曲素強恃其險
阻往往剽奪為患四年禮復奏白草諸番擁衆寇安縣
石泉諸處因各軍俱調征山都掌蠻致指揮王璟備禦
不謹命副總兵盧能𠞰之能遣指揮閻斌巡邊至廟子
溝番賊三百突至殺傷相當斌以失機逮治九年巡撫
夏塤奏黑虎寨賊首夜合等劫攻關堡左參將宰甪兵
備副使沈琮督兵馳詣松溪堡敗之斬獲夜合等三十
六級松潘指揮僉事堯彧奏臣與兵備沈琮分𠞰白馬
路水土茹兒等番寨大克之弘治二年松潘番寇殺傷
平夷堡官軍命逮指揮以下各官治之三年免思曩日
安撫等十六族明年朝覲以守臣言其地方災傷也七
年松潘空心寨番賊犯邊都指揮僉事李鎬敗之十三
年番賊入犯松潘壩州坡抵關勢益獗命逮指揮湯綱
等而敕巡撫張瓚調漢土官兵五萬由東南二路分剿
破白羊嶺鵝飲溪等三十一寨斬四百餘級商巴等二
十六族皆納款十四年復攻黃頭青水諸寨前後殺獲
男婦七百餘人赭其碉房九百墜崖死者不可勝計諸
番稍靖正德元年巡撫劉洪奏祈命族八長官司所攝
番衆多至三十寨少亦二十餘寨環布松潘兩河其土
官已故子孫自應承襲今宜察勘有原降印信者方許
襲報可十六年松潘衛熟番八大禳等作亂同知杜欽
平之嘉靖五年命都督僉事何卿鎮守松潘時黑虎五
寨及烏都鵓鴿諸番叛卿次第平之降者日至卿有威
望在鎮十七年松潘以寧二十三年以北警召卿入衛
繼之者李爵高岡鳳未幾皆為巡撫劾罷二十六年復
命卿往鎮時白草番亂卿會巡撫張時徹討禽渠惡數
人俘斬九百七十餘級克營寨四十七毁碉房四千八
百獲馬牛器械儲積無算終嘉靖世松潘鎮號得人邊
境安堵焉初龍州薛文勝於洪武六年來降命仍知龍
州既置松潘安撫司命文勝為安撫使既置松州衛仍
以松潘為龍州宣德七年陞龍州為宣撫司以土知州
薛忠義為宣撫使龍州者漢陰平道也宋景定間臨邛
進士薛嚴來守是州捍衛有功得世襲及宣勝歸附其
部長李仁廣王祥皆輸粮餉有功亦得世襲及宣德中
以征松潘功陞州為宣撫使仁廣為副使祥為僉事各
統兵五百世守白馬白草木瓜番地至嘉靖四十四年
宣撫薛兆乾與副使李蕃相仇訐兆乾率衆圍執蕃父
子毆殺之撫按檄兵備僉事趙教勘其事兆乾懼與母
陳氏及諸左右糾白草番衆數千人分據各關隘拒命
絶松潘餉道脅僉事王華不從屠其家居民被焚掠者
無算是年春與官軍戰不利求救於上下十八族番蠻
皆不應兆乾率其家屬奔至石壩官軍追及之就禽四
十五年兆乾伏誅籍其家母及其黨二十二人皆以同
謀論斬餘黨悉平遂改龍州宣撫司為龍安府設立流
官如馬湖而割保寧之江油成都之石泉二縣分隸之
萬歷八年雪山國師喇嘛等四十八寨勾北邊部落為
寇圍漳臘守備張良賢破之犯鎮虜百戶杜世仁力戰
城得全世仁死焉又犯制臺良賢復擊之追至思答弄
連戰大破之火落赤之姪小王子死焉十九年巡按李
化龍言松潘為四川屏蔽疊茂為松潘咽喉番戎作梗
松潘力不能支宜移四川總兵於松潘以備防禦是時
疊茂諸番衆糾結為亂鎮巡官率兵𠞰之俘馘八百餘
級番寇亦斬其部長黑卜白什等獻功贖罪而松坪諸
惡屯據大雪山頂諸將卒搜討亦有斬獲以捷聞遂設
平武縣於龍安府松潘以孤城介絶域寄一綫饋運路
於龍州制守為難洪武時欲棄者數以形勝扼險不可
罷乃内修屯務外輯羌戎因俗拊循擇人為理番衆相
安者垂四十餘年及宣德初調兵啓釁致動干戈自是
置鎮建牙宿重兵以資彈壓亦時服時叛自漳臘以北
即為大荒斯籌邊者之所亟圖也
天全古氐羌地五代孟蜀時置碉門黎雅長河西魚通
寧遠六軍安撫司宋因之隸雅州元置六安撫司屬土
番等處宣慰司後改六番招討又分置天全詔討司明
初并為天全六番招討司隸四川都司洪武六年天全
六番招討使高英遣子敬嚴等來朝貢方物帝賜以文
綺龍衣以英為正招討楊藏卜為副招討秩從五品每
三歲入貢賜予甚厚二十一年楊藏卜來朝言茶戸向
與西番貿易歲收其課近在官收買額遂虧乞從民便
許之先是高敬嚴襲招討使偕楊藏卜奏請簡土民為
兵以守邊境詔許之敬嚴等遂招選土民教以戰陣得
馬步卒千餘人至是藏卜來朝奏其事詔更天全六番
招討司為武職令戍守邊界控制西番三十一年帝諭
左都督徐增夀曰曩因碉門距長河西口道路險隘以
致往來䟦涉艱難市馬數少今聞有路可自碉門出柘
木場徑抵長河西口通雜道長官司道路平坦往來徑
直可即檄所司開拓以便往來永樂二年高敬譲來朝
并賀立皇太子且遣其子虎入國子學賜虎衣衾等物
十年敬譲遣子虎貢馬初虎入國學讀書以丁母憂去
至是服闋還監皇太子命禮部賜予如例宣德五年六
番招討司奏舊額歲辦烏茶五萬斤二年一次運付碉
門茶馬司易馬今戸部令冄辦芽茶二千二百斤山深
地瘠艱於采辦乞減其數帝令免烏茶只辦芽茶十年
命高鳳署天全六番招討司事先是敬讓以罪下獄死
至是其子鳳乞襲父職帝念其祖有撫綏功命暫理招
討事正統四年命鳳襲正德十五年招討高文林父子
稱兵亂副招討楊世仁亦助惡命四川撫按官討之初
文林等與蘆山縣民爭田搆釁知縣處置失宜致叛亂
踰年討斬文林禽其子継恩擇其宗人承襲初天全招
討司治碉門城元之碉門安撫司也在雅州境明初宣
慰余思聰王德貴歸附始降司為州設雅州千戶所而
設碉門百戶近天全六番之界又置茶課司以平互市
蓋其地為南詔咽喉三十六番朝貢出入之路三十六
番者皆西南諸部落洪武初先後至京授職賜印立都
指揮使二曰烏斯藏曰朵甘為宣慰司者三曰朵甘曰
董卜韓湖曰長河西魚通寧遠為招討司者六為萬戶
府者四為千戶所者十七是為三十六種或三年或五
年一朝貢其道皆由雅州入詳西蕃傳
黎州漢沈黎郡地史記稱越巂以東北君長以十數筰
都最大自唐蒙通夜郎邛筰之君請為内臣因置筰都
縣復曰旄牛縣元鼎中以為沈黎郡唐割雅巂二州置
黎州天寶初改為洪源郡尋改漢源宋屬成都路元屬
土番等處宣慰司洪武八年省漢源縣置黎州長官司
以芍德為長官德雲南人馬姓祖仕元世襲邛部州六
番招討使明氏據蜀德兄安復為黎州招討使明氏亡
蠻民潰散德奉母還居邛部至是四川布政司招之德
遂來朝貢馬請置長官司詔以德為黎州長官賜印及
衣服綺帛十一年陞為黎州安撫司即以德為使十四
年德遣使貢馬詔賜德鈔五十四錠文綺七疋自是三
年一入貢弘治十四年命黎州安撫隸四川都司萬歴
十九年安撫馬祥無後妻瞿氏掌司事取瞿姓子撫之
將有他志祥姪土舍居松坪者遂興兵攻城奪印番衆
乘機剽掠時參將吳文傑方有征東之役移師𠞰平之
二十四年降黎州安撫司為千戶所立所治於司南三
十里大田山壩分上七枝編戶屬大渡河千戶所下七
枝仍屬松坪馬氏約束松坪在司之東南自炒米城直
接峨嵋高山峻坂三百餘里皆安撫族人居之黎雅諸
蠻宋時屢為邊患明興以諸蠻皆天全六番諸部散居
於二州之境遂於黎州設安撫於天全六番設招討以
示羈縻而雅州所屬與招討所轄之蠻民境土相連時
有爭訟徼外大小木瓜種分三枝膩乃卜最強世居西
河初屬馬湖土官安氏鈐轄自馬湖改流諸瓜叛入邛
部歸嶺氏其地自西河至涼山雪山諸處周圍蟠據嘉
靖末諸瓜畜牧蕃盛時窺邊邛部長官嶺柏不能制嘉
峨犍為諸邊皆為侵擾鎮巡官督卭部兵捕之瓜兵益
熾乃議大征分建昌越巂馬湖三路兵進討瓜部始惶
駭請降願歲貢馬方物乃定其地四千八百四十餘畆
徵糧四百四十餘石輸峨眉縣明初與安撫司同置者
有大渡河守禦千戶所唐時河平廣可通漕戍將一不
守則黎雅卭嘉成都皆動搖宋建隆三年王全斌平蜀
以圖來上議者欲因兵威復越巂藝祖以玉斧畫圖曰
外此吾不有也自是之後河中流忽陷下五六十文水
至此洶湧如空中落船筏不通名為噎口殆天設險以
限内外云
明史卷三百十一
