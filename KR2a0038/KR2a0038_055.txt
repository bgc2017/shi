欽定四庫全書
明史卷五十五
大學士張廷玉等奉敕修
志第三十一
禮九
天子納后儀皇太子納妃儀
親王昏禮公主昏禮
品官昏禮庶人昏禮
皇帝視學儀經筵
日講東宫出閣講學儀
諸王讀書儀
天子納后儀昏禮有六天子惟無親迎禮漢晉以来皆
遣使持節奉迎其禮物儀文各以時損益明興諸帝皆
即位後行冊立禮正統七年英宗大婚始定儀注凡納
采問名前期擇日遣官告天地宗廟至期設御座制案
節案鹵簿綵輿中和大樂如儀禮部陳禮物於丹陛上
及文樓下質明皇帝冕服陞座百官朝服行禮訖各就
位正副使朝服四拜執事舉制案節案由中門出禮物
隨之俱置丹陛中道𫝊制官宣制曰兹選某官某女為
皇后命卿等持節行納采問名禮正副使四拜駕興舉
制節案由奉天門中門出正副使取節及制書置綵輿
中儀仗大樂前𨗳出大明門釋朝服乘馬行詣皇后第
第中設使者幕次於大門外左南向設香案於正堂設
制節案於南别設案於北使者至引禮𨗳入幕次執事
官陳禮物於正堂使者出次奉制書於案禮官先入立
於東主婚朝服出立於西禮官曰奉制建后遣使行納
采問名禮引主婚者出迎使者捧制書及節主婚者隨
至堂置制書及節於案正副使分立案左右主婚者四
拜詣案前跪正使取納采制宣曰朕承天序欽紹鴻圖
經國之道正家為本夫婦之倫乾坤之義實以相宗祀
之敬協奉養之誠所資惟重祗遵聖母皇太后命遣使
持節以禮采擇宣訖授主婚者主婚者授執事者置於
北案上稍左副使取問名制宣曰朕惟夫婦之道人倫
之本正位乎内必資名家特遣使持節以禮問名尚佇
来聞宣訖授如前置案上稍右主婚者俯伏興執事舉
表案以表授主婚者主婚者跪授正使表曰臣某伏承
嘉命正使某官某等重宣制詔問臣名族臣女臣夫婦
所生先臣某官某之曾孫先臣某官某之孫先臣某官
某之外孫臣女今年若干謹具奏聞主婚者俯伏興退
四拜使者出置表綵輿中主昏者前曰請禮從者酒饌
畢主婚者捧幣以勞使者使者出主婚者送至大門外
使者隨綵輿入大明門左門至奉天門外以表節授司
禮監復命次納吉納徵告期𫝊制遣使並如前儀但納
徵用元纁束帛六馬榖圭等物制詞曰兹聘某官某女
為皇后命卿等持節行納吉納徵告期禮皇后第陳設
如前惟更設玉帛案使者至以制書玉帛置案上六馬
陳堂下執事先設皇后冠服諸物於正堂禮官入主婚
者出迎執事舉玉帛案正使捧納吉納徵制書副使捧
告期制書執節者捧節以制入各置於案主婚者四拜
詣案前跪正使取制書宣曰大婚之卜龜筮師士協從
敬循禮典遣使持節告吉又宣曰卿女有貞靜之德稱
母儀之選宜共承天地宗廟特遣使持節以禮納徵宣
訖授主婚者正副使又捧圭及元纁以授主婚者俱如
前儀副使取制書宣曰歲令月良吉日某甲子大婚維
宜特遣使持節以禮告期宣訖授如前儀主婚者四拜
使者持節出主婚者禮使者使者復命如初次發冊
奉迎所司陳設如前儀禮部陳雁及禮物於丹陛上内
宫監陳皇后鹵簿車輅於奉天門外制詞曰兹冊某官
某女為皇后命卿持節奉冊寳行奉迎禮正副使再以
冊寳置綵輿中隨詣皇后第至門取制書册寳置案上
禮官先入主婚者朝服出見禮官曰奉制冊后遣使持
節奉冊寳行奉迎禮主婚者出迎執事者舉案前行使
者捧制書及節執事者以雁及禮物從之至堂中各置
於案使者左右立主婚者四拜退立於西南女官以九
龍四鳳冠褘衣進皇后内官陳儀仗於中堂前設女樂
於堂下作止如常儀使者以節冊寳授司禮監官内贊
導入中堂皇后具服出閣詣香案前向闕立四拜贊宣
冊皇后跪宣册官宣訖以授皇后皇后搢圭受冊以授
女官女官跪受立於西贊宣寳如宣冊儀贊出圭贊興
四拜訖皇后入閣司禮監官持節出授使者報受冊寳
禮畢主婚者詣案前跪正使取奉迎制宣訖授主婚者
副使進雁及禮物主婚者皆跪受如前儀主婚者興使
者四拜出主婚者禮使者如初女官奏請皇后出閣自
東階下立香案前四拜陞堂南向立主婚者自立於東
西向曰戒之敬之夙夜無違退立於東階母進立於西
東向施衿結帨曰勉之敬之夙夜無違退立於西階内
執事請乘輿皇后降階升輿導從出儀仗大樂前行次
綵輿正副使隨次司禮監官擁導從大明門中門入百
官朝服於承天門外班迎候輿入乃退皇后至午門外
鳴鐘鼓鹵簿止正副使以節授司禮監復命授册寳官
捧冊寳儀仗女樂前導進奉天門至内庭幕次司禮監
以冊寳授女官皇后出輿由西階進皇帝由東階降迎
於庭揖皇后入内殿帝詣更服處具衮冕后詣更服處
更禮服同詣奉先殿行謁廟禮祭畢還宫合卺帝更皮
弁陞内殿后更衣從陞各陞座東西相向執事者舉饌
案於前女官取四金爵酌酒以進既飲進饌復進酒進
飯訖女官以兩卺酌酒合以進既飲又進饌畢興又易
常服帝從者餕后之饌后從者餕帝之饌次日早帝后
皆禮服候太后陞座帝后進座前宫人以腵修盤立於
后左帝后皆四拜執事舉案至宫人以腵修盤授后后
捧置於案女官舉案后陞至太后前進訖復位帝后皆
四拜三日早帝冕服后禮服同詣太后宫行八拜禮還
宫帝服皮弁陞座宫女導后禮服詣帝前行八拜禮后
還宫陞座引禮在内親親屬及六尚等女官行百拜禮
次各監局内官内使行八拜禮是日皇帝御奉先殿頒
詔如常儀四日早皇帝服衮冕御華蓋殿親王八拜次
執事官五拜遂陞奉天殿百官進表行慶賀禮是日太
后及皇后各禮服陞座親王入八拜出次内外命婦慶
賀及外命婦進表箋皆如常儀五日行盥饋禮尚膳監
具膳修皇后禮服詣太后前四拜尚食以膳授皇后皇
后捧膳進於膳位四拜退立於西南俟膳已畢引出
皇太子納妃歷代之制與納后同隋唐以後始親迎天
子臨軒醮戒宋始行盥饋禮明因之洪武元年定制凡
行禮皆遣使持節如皇帝大婚儀納采問名制曰奉制
納某氏女為皇太子妃命卿等行納采問名禮至妃第
儐者出詣使者前曰敢請事使者曰儲宫納配屬於令
德邦有常典使某行納采之禮儐者入告婚者曰臣某
之子昧於壼儀不足以備采擇恭承制命臣某不敢以
辭儐者出告使者陳禮物於庭前宣制曰某奉詔采擇
奠雁禮畢使者出儐者復詣使者前曰敢請事使者曰
儲宫之配采擇既詣將加卜筮奉制問名儐者入告主
婚者曰制以臣某之女可以奉侍儲宫臣某官某不敢辭儐
者出告使者復入陳禮奠雁如儀宣制曰臣某奉詔問
名將謀諸卜筮主婚者曰臣某第幾女某氏出次納吉
儐者請事如前使者曰謀諸卜筮其占協從制使某告
吉儐者入告主婚者曰某之子蠢愚懼弗克堪卜筮
云吉惟臣之幸臣謹奉典制儐者出告使者入陳禮奠
雁如儀宣制曰奉制告吉又次納徵儐者出告使者入
陳玉帛禮物不奠雁宣制曰某奉制告成又次請期辭
曰詢於龜筮某月某日吉制使某告期主婚者曰敢不
承命陳禮奠雁如儀又次告廟遣使持節授冊寳儀注
悉見前又次醮戒皇帝服通天冠絳紗袍御奉天殿百
官侍立引進導皇太子至丹陛四拜入殿東門就席位
東向立司爵以餞進皇太子跪進圭受餞祭酒司饌以
饌進跪受亦如之興就席坐飲食訖導詣御座前跪皇
帝命之曰往迎爾相承我宗事勖帥以敬皇太子曰臣
某謹奉制旨俯伏興出至丹陛四拜畢皇帝還宫皇太
子出又次親迎前一日有司設皇太子次於妃氏大門
外南向東宫官次於南東西相向至日質明東宫官具
朝服陳鹵簿鼓吹於東宫門外皇太子冕服乘輿出侍
衛導從如儀至宫門降輿升輅東宫官皆從至妃第回
轅南向降輅升輿至次降輿入就次東宫官皆就次先
是皇太子將至主婚者設會宴女至期妃服褕翟花釵
出就閣南面立傅姆立於左右主婚者具朝服立於西
階之下引進導皇太子出次立於大門之東西向儐者
朝服出立於門東曰敢請事引進跪啟訖皇太子曰某
奉制親迎引進受命興承𫝊於儐者儐者入告導主婚
者出迎於大門外之西東向再拜皇太子答拜引進導
皇太子入門而左執雁者從儐者導主婚者入門而右
皇太子陞東陛進立於閤門戶前北向立主婚者升西
階立於西東向引進啟奠雁執雁者以雁進皇太子受
雁以授主婚者主婚者跪受興以授左右退立於西皇
太子再拜降自東階出至次以伺主婚者不降送初皇
太子入門妃母出立於閤門外奠雁位之西南向皇太
子拜訖宫人傅姆導妃出立於姆左主婚者命之曰戒
之戒之夙夜恪勤毋或違命母命之曰勉之勉之爾父
有訓往承惟欽庶母申之曰恭聽父母之言宫人傅姆
擎執導從妃乘輿出門降輿乘鳳轎皇太子揭簾訖遂
升輅侍從如来儀至東宫門外降輅乘輿至閤降輿入
俟於内殿門外之東西向司閨導從詣内殿門外之西
東面皇太子揖妃入行合卺禮如中宫儀又次朝見其
日妃詣内殿陛下候皇帝陞座司閨導妃入北面立再
拜自西階升宫人奉棗栗盤進至御座前授妃妃奠於
御前退復位再拜禮畢詣皇后前奉腵脩盤如上儀又
次醴妃次盥饋次謁廟次羣臣命婦朝賀皆如儀四年
冊開平王常遇春女為皇太子妃禮部上儀注太祖覽
之曰贄禮不用筓但用金盤翟車用鳳轎雁以玉為之
古禮有親迎執綏御輪今用轎則揭簾是矣其合卺依
古之用匏妃朝見入宫中乘小車以帷幕蔽之謁太廟
皇太子俱往禮成後三日乃宴羣臣命婦著為令成化
二十二年更定婚禮凡節冊等案俱由奉天左門出皇
太子親迎由東長安門出親迎日妃服燕居服隨父母
家廟行禮執事者具酒饌妃飲食訖父母坐堂上妃詣
前各四拜父命之曰爾往大内夙夜勤慎孝敬無違母
命之曰爾父有訓爾當敬承合卺前於皇太子内殿各
設拜位皇太子揖妃入就位再拜妃四拜然後各陞座
廟見後百官朝賀致詞曰某官某臣等恭惟皇太子嘉
禮既成益綿宗社隆長之福臣等不勝欣忻之至謹
當慶賀帝賜宴如正旦儀命婦詣太后皇后前賀亦賜
宴致詞曰皇太子嘉聘禮成益綿景福餘大率如洪武
儀
親王婚禮唐制皇子納妃命親王主婚宋皆皇帝臨軒
醮戒略與皇太子同明因之其宣制曰冊某氏為某王
妃納采致詞曰某王之儷屬於懿淑使某行納采禮問
名詞曰某既受命將加諸卜筮奉制問名主婚者曰制
以臣某之子可以奉侍某王臣某不敢辭納吉辭曰卜
筮協從使某告吉主婚者曰臣某之子愚弗克堪卜貺
之吉臣與有幸謹奉典制納徵詞曰某王之儷卜既協
吉制使某以儀物告成主婚者曰奉制賜臣以重禮臣
某謹奉典制請期詞曰某月日涓吉制使某告期主婚
者曰謹奉命醮戒命曰往迎爾相用承厥家勖帥以敬
其親迎合卺朝見盥饋並如皇太子盥饋畢王皮弁服
妃翟衣詣東宫前行四拜禮東宫坐受東宫妃立受二
拜答二拜王與妃至妃家妃父出迎王先入妃父從之
至堂王立於東妃父母立於西王四拜妃父母立受二
拜答二拜王中坐其餘親屬見王四拜王皆坐受妃入
中堂妃父母坐妃四拜其餘序家人禮太祖之世皇太
子皇子有二妃洪武八年十一月徵衛國公鄧愈女為
秦王次妃不𫝊制不發冊不親迎正副使行納徵禮冠
服擬唐宋二品之制儀仗視正妃稍減婚之日王皮弁
服導妃謁奉先殿王在東稍前妃西稍後禮畢入宫王
與正妃正坐次妃詣王前四拜復詣正妃前四拜次妃
東坐宴飲成禮次日朝見拜位如謁殿謁中宫不用棗
栗腵脩餘並同
公主婚禮古者天子嫁女不自主婚以同姓諸侯主之
故曰公主唐猶以親王主婚宋始不用惟令掌婚者於
内東門納表則天子自為主矣明因之凡公主出降行
納采問名禮壻家備禮物表文於家庭望闕再拜掌婚
者奉至内東門詣内使前曰朝恩貺室於某官某之子
某習先人之禮使臣某請納采以表跪授内使内使跪
受奉進内殿執雁及禮物者從入内使出掌婚者曰將
加卜筮使臣某問名進表如初内使出曰有制掌婚者
跪内使宣曰皇帝第幾女封某公主掌婚者俯伏興又
就次賜宴出納吉儀與納采同掌婚者致詞曰加諸卜
筮占曰從吉謹使臣某敢告納徵壻家具元纁玉帛乘
馬表文如儀掌婚者致詞曰朝恩貺室於某官某之子
某有先人之禮使臣某以束帛乘馬納徵請期詞曰某
命臣某謹請吉日親迎日壻公服告廟曰國恩貺室於
某以某日親迎敢告將行父醮於廳隨意致戒壻再拜
出至内東門内内使延入次執雁及奉禮物者各陳於
庭其日公主禮服辭奉先殿詣帝后前四拜受爵帝后
隨意訓戒受命訖又四拜降階内命婦送至内殿門外
公主陞輦至内東門降輦壻揭簾公主陞轎壻出次立
執雁者以雁跪授壻壻受雁跪進於内使内使跪受以
授左右壻再拜先出乘馬還公主鹵簿車輅後發公侯
百官命婦送至府壻先候於門公主至壻揭簾公主降
同詣祠堂壻東公主西皆再拜進爵讀祝文又再拜詣
寢室壻公主相向再拜各就坐壻東公主西進饌合卺
如儀復相向再拜明日見舅姑舅姑坐於東西向公主立
於西東向行四拜禮舅姑答二拜至第十日駙馬朝見
謝恩行五拜禮初洪武九年太祖以太師李善長子祺
為駙馬都尉尚臨安公主先期告奉先殿下嫁前二日
命使册公主冊後次日謁奉先殿又定駙馬受誥儀吏
部官捧誥命置龍亭至太師府駙馬朝服拜受次日善
長及駙馬謝恩後十日始請婚期二十六年稍更儀注
然儀注雖存其拜舅姑及公主駙馬相向拜之禮終明
之世實未嘗行也明年又更定公主郡主封號婚禮及
駙馬儀賓品秩弘治二年冊封仁和長公主重定婚儀
入府公主駙馬同拜天地行八拜禮堂内設公主座於
東西向駙馬東向座如前儀嘉靖二年又工科給事中
安磐等言駙馬見公主行四拜禮公主坐受二拜雖貴
賤本殊而夫婦分定於禮不安不聽崇禎元年教習駙
馬主事陳鍾盛言臣教習駙馬鞏永固駙馬黎明於府
門外月臺四拜云至三月後則上堂上門上影壁行禮
如前始視膳於公主前公主飲食於上駙馬侍立於旁
過此方議成婚駙馬餽菓餚書臣公主答禮書賜皆大
失禮夫既合巹則儼然夫婦安有跪拜數月稱臣侍膳
然後成婚者會典行四拜於合卺之前明合卺後無拜
禮也以天子館甥下同隸役豈所以尊朝廷帝是其言
令永固即擇日成婚凡選駙馬禮部榜諭在京官員軍
民子弟年十四至十六容貌齊整行止端莊有家教者
報名司禮内臣於諸王館會選不中則博訪於畿内山
東河内選中三人欽定一人餘二人送本處儒學充廪
生自宣德時駙馬始有教習用學官為之正統以後令
駙馬赴監讀書習禮嘉靖六年始定禮部主事一人專
在駙馬府教習
品官婚禮周制凡公侯大夫士之婚娶者用六禮唐以
後儀物多以官品為隆殺明洪武五年詔曰古之婚禮
結兩姓之歡以重人倫近世以来專論聘財習染奢侈
其儀制頒行務從節儉以厚風俗故其時品節詳明皆
有制限後克遵者鮮矣其制凡品官婚娶或為子聘婦
皆使媒氏通書女氏許之擇吉納采主婚者設賓席至
日具祝版告廟訖賓至女氏第主婚者公服出迎揖賓
及媒氏入雁及禮物陳於廳賓左主右媒氏立於賓南
皆再拜賓詣主人曰某官以伉儷之重施於某某率循
典禮謹使某納采主婚者曰某之子弗嫻姆訓既辱采
擇敢不拜嘉賓主西南相向坐徹雁受禮訖復陳雁及
問名禮物賓興詣主婚者曰某官慎重婚禮將加卜筮
請問名主婚者進曰某第幾女妻某氏出或以紅羅或
以銷金紙書女之第行年歲賓辭主婚者請禮從者禮
畢送賓至門外納吉如納采儀賓致詞曰某官承嘉命
稽諸卜筮龜筮協從使某告吉主婚者曰某未教之女
既以吉告其何敢辭納徵如納吉儀加元纁束帛函書
不用雁賓致詞曰某官以伉儷之重加惠某官率循典
禮有不腆之幣敢請納徵主婚者曰某官貺某以重禮
某敢不拜受賓以函書授主婚者主婚者亦答以凾書
請期亦如納吉儀親迎日壻父告於禰廟壻北面再拜
立父命之曰躬迎嘉偶釐爾内治壻進曰敢不承命再
拜媒氏導壻之女家其日女氏主婚者告廟訖醴女如
家人禮壻至門下馬就大門外之次女從者請女盛服
就寢門内南向坐壻出次主婚者出迎於門外揖而入
主婚者入門而右壻入門而左執雁者從至寢戶前北
面立主婚者立於戸東西向壻再拜奠雁出就次主婚
者不降迎壻既出女父母南向坐保母導女四拜父命
之曰往之女家以順為正無忘肅恭母命之曰必恭必
戒毋違舅姑之命庶母申之曰爾忱聽於訓言毋作父
母羞保姆及侍女翼女出門升車儀衛導前送者乘車
後壻先還以俟婦車至門出迎於門内揖婦入及寢門
壻先升階婦從升入室壻盥於室之東南婦從者執巾
進水以沃之婦盥於室之西北壻從者執巾進水以沃
之盥畢各就座壻東婦西舉食案進酒進饌酒食訖復
進如初侍女以卺注酒進於壻婦前各飲畢皆興立於
座南東西相向皆再拜壻婦入室易服壻從者餕婦之
餘婦從者餕壻之餘明日見宗廟設壻父拜位於東階
下壻於其後主婦拜位於西階下婦於其後諸親各以
序分立其日夙興壻父以下各就位再拜贊禮引婦至
序中北面立壻父升自東階詣神位前跪三上香三祭
酒讀祝興立於西婦四拜退復位壻父降自西階就拜
位壻父以下皆再拜禮畢次見舅姑其曰婦立堂下伺
舅姑即座就位四拜保姆引婦升自西階至舅前侍女
奉棗栗授婦婦進訖降階四拜詣姑前進腵脩如前儀
次舅姑醴婦如家人禮次盥饋其日婦家備饌至壻家
舅姑即座婦四拜升自西階至舅前從者舉食案以饌
授婦婦進饌執事者加匕筯進饌於姑亦如之食訖徹
饌婦降階就位四拜禮畢舅姑再醴婦如初儀
庶人婚禮禮云婚禮下達則六禮之行無貴賤一也朱
子家禮無問名納吉止納采納幣請期洪武元年定制
用之下令禁指腹割衫襟為親者凡庶人娶婦男年十
六女年十四以上並聽婚娶壻常服或假九品服婦服
花釵大袖其納采納幣請期略倣品官之儀有媒無賓
詞亦稍異親迎前一日女氏使人陳設於壻之寢室俗
謂之鋪房至若告詞醮戒奠雁合巹並如品官儀見祖
禰舅姑舅姑醴婦亦略相準
皇帝視學儀禮曰凡始立學者必釋奠於先聖先師周
末淪喪禮廢不行漢明帝始幸辟雍唐以後天子視學
始設講榻洪武十五年太祖將幸國子監議者言孔子
雖聖乃人臣禮宜一奠而再拜太祖不從命禮部尚書
劉仲質定其制前期設御幄於大成門東南向設御座
於彝倫堂至日學官率諸生迎駕於成賢街左皇帝入
御幄具皮弁服詣先師神位再拜獻爵復再拜四配十
哲兩廡分獻如常儀皇帝入御幄易常服升輿至彝倫
堂升座學官諸生五拜叩頭東西序立於堂下三品以
上及侍從官以次入堂東西序立贊進講祭酒司業博
士助教四人由西門入至堂中贊舉經案於御前禮部
官奏請授經於講官祭酒跪受賜講官坐乃以經置講
案叩頭就西南隅几榻坐講賜大臣翰林儒臣坐皆叩
頭序坐於東西諸生圜立以聽講畢叩頭退就本位司
業博士助教各以次進講出堂門復位贊宣制學官諸
生列班俱北面跪聽宣諭五拜叩頭禮畢學官諸生出
成賢街送駕明日祭酒率學官上表謝恩永樂四年禮
部尚書鄭賜引宋制請服鞾袍再拜帝不從仍行四拜
禮進講畢賜百官茶禮部請立視學之碑帝親製文勒
石祭酒等表謝帝御奉天門賜百官宴仍賜祭酒司業
紵絲羅衣各二襲學官三十五人各紵絲衣一襲監生
三千餘人各鈔五錠正統五年帝幸國子監如儀禮畢
賜公侯伯駙馬武官都督以上文官三品以上及翰林
學士至檢討國子監祭酒至學錄宴先是視學祭先師
不設牲不奏樂至成化元年始用牲樂視學之日樂設
而不作禮畢百官慶賀賜衣服賜宴皆及孔顔孟三氏
子孫弘治元年定先期致齋一日奠加幣牲用太牢改
分獻官為分奠官嘉靖元年定衍聖公率三氏子孫祭
酒率學官諸生上表謝恩皆賜宴於禮部十二年以先
師祀典既正再視學命大臣致奠啟聖公祠萬歷四年
定次日行慶賀禮頒賞如舊免賜宴初憲宗取三氏子
孫赴京觀禮又命衍聖公分獻至世宗命衍聖公及顔
孟二博士孔氏老成者五人顔孟各二人赴京陪祀
經筵明初無定日亦無定所正統初始著為常儀以月
之二日御文華殿進講月三次寒暑暫免其制勲臣一
人知經筵事内閣學士或知或同知尚書都御史通政
使大理卿及學士等侍班翰林院春坊官及國子監祭
酒二員進講春坊官二員展書給事中御史各二員侍
儀鴻臚寺錦衣衛堂上官各一員供事鳴贊一贊禮序
班四舉案勲臣或駙馬一人領將軍侍衛禮部擇吉請
先期設御座於文華殿設御案於座東稍南設講案於
案南稍東是日司禮監先陳所講四書經史各一册置
御案一册置講案皆四書東經史西講官各撰講章置
冊内帝升座知經筵及侍班等官於丹陛上五拜三叩
頭(後每講止行叩頭禮)以次上殿東西序立序班二員舉御案於
座前二員舉講案置御案南正中鴻臚官贊進講講官
二員從東西班出詣講案前北向並立東西展書官各
至御案南銅鶴下相向立鴻臚官贊講官拜興東班展
書官詣御案前跪展四書退立於東鶴下講官至講案
前立奏講某書講畢退展書官跪掩書仍退立鶴下西
班展書官展經或史講官進講退如初鴻臚官贊講官
拜興各退就東西班展書官隨之序班徹御案講案禮
畢命賜酒飯各官出至丹陛行叩頭禮至左順門酒飯
畢入行叩頭禮隆慶元年定先一日告奉先殿告几筵
是日帝詣文華殿左室展禮先聖先師講章於前兩日
先進呈覽萬歷二年定春講以二月十二日起至五月
初二日止秋講以八月十二日起至十月初二日止不
必題請
日講御文華穿殿止用講讀官内閣學士侍班不用侍
儀等官講官或四或六開讀初吉服五拜三叩首後常
服一拜三叩首閣臣同侍於殿内候帝口宣先生来同
進叩首東西立讀者先至御前一揖至案展書壓金尺
執牙籖讀五過掩書一揖退先書次經次史進講如讀
儀侍書官侍習書畢各叩頭退於文華殿賜茶文華門
賜酒飯午講隆慶六年定每日早講畢帝進煖閣少憩
閱章奏閣臣等退西廂房久之率講官再進午講講通
鑑節要及貞觀政要講畢帝還宫凡三六九視朝日暫
免講讀又嘉靖六年定制月三八日經筵日講官二員
講大學衍義十年定無逸殿講儀質明帝常服乘輦至
殿門衆官於門外迎候帝降輦乘板輿至殿升座各官
於殿門外一拜三叩首入内東西序立贊進講講官大
學士一員出班叩首命賜坐一叩首乃坐講畢展書官
跪掩講章講官叩頭復班又學士一員承旨坐講如初
禮畢各官至豳風亭候駕至亭内賜宴
東宫出閤講學儀太祖命學士宋濓授皇太子諸王經
於大本堂後於文華後殿世宗改為便殿遂移殿東廂
天順二年定出閤儀是日早侍衛侍儀如常執事官於
文華後殿四拜鴻臚官請皇太子升殿師保等官於丹
陛上四拜各官退出内侍導皇太子至後殿升座以書
案進侍班侍讀講官入分班東西立内侍展書侍讀講
官以次進讀講叩頭而退其每日講讀儀早朝退後皇
太子出閣升座不用侍衛等官惟侍班侍讀講官入行
叩頭禮内侍展書先讀四書則東班侍讀官向前伴讀
十數遍退復班次讀經或史則西班伴讀亦如之讀畢
各官退至巳時各官入内侍展書侍講官講早所讀四
書畢退班次講經史亦然講畢侍書官侍習寫字寫畢
各官叩頭退凡讀書三日後一温背讀成熟温書之日
不授新書凡寫字春夏秋日百字冬日五十字凡朔望
節假及大風雨雪隆寒盛暑則暫停弘治十一年更定
三師三少并宫僚於丹陛四拜畢從殿左右門入東西
立候講讀畢叩頭退隆慶六年改設皇太子座於文華
殿之東廂正中西向每日講讀各官先詣文華殿外東
西向序立候帝御日講經筵畢皇太子出閣升座凡東
宫初講時閣臣連侍五日後每月三八日一至先拜出
然後各官入崇禎十一年署禮部事學士顧錫疇言東
宫嘉禮告成累朝錫賚有據實錄載成化十五年皇太
子出閣講學六卿皆加保傅弘治十年皇太子出閣講
學内閣徐溥等四人尚書馬文升等七人俱加宫保帝
命酌議行之
諸王讀書儀書堂在皇極門右廂講官選部曺或進士
改授翰林官充之天順二年定初入書堂其日早王至
右順門之北書堂面東中坐提督講讀并講讀官行四
拜禮内官捧書展於案上就案左坐讀讀官進立於案
右拌讀十遍叩頭退每日講讀清晨王至書堂講讀官
行叩頭禮伴讀十遍出飯後復詣堂伴看寫字講書畢
仍叩頭退萬歷六年定書堂設中座書案在左寫字案
在右輔臣率講讀侍書官候於門外王入書堂𫝊令旨
先生進輔臣率各官入四拜分班侍立講讀官以次授
書各十遍訖令旨先生喫酒飯各官出王暫入堂南間
少憩輔臣各率官入令旨先生進遂入分班侍立侍書
官看寫字講讀以次進講畢各官一拜出
明史卷五十五
