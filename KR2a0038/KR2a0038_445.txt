欽定四庫全書
明史卷二百八十一
大學士張廷玉等奉敕修
列傳一百六十九
循吏
明太祖懲元季吏治縱弛民生凋敝重繩貪吏置之嚴
典府州縣吏來朝陛辭諭曰天下新定百姓財力俱困
如鳥初飛木初植勿拔其羽勿撼其根然惟廉者能約
己而愛人貪者必朘人以肥己爾等戒之洪武五年下
詔有司考課首學校農桑諸實政日照知縣馬亮善督
運無課農興士效立命黜之一時守令畏法潔己愛民
以當上指吏治煥然丕變矣下逮仁宣撫循休息民人
安樂吏治澄清者百餘年英武之際内外多故而民心
無土崩瓦解之虞者亦由吏鮮貪殘故禍亂易弭也嘉
隆以後資格既重甲科縣令多以廉卓被徵梯取臺省
而龔黃之治或未之覯焉神宗末年徵發頻仍礦稅四
出海内騷然煩費郡縣不克修舉厥職而廟堂考課一
切以虚文從事不復加意循良之選吏治既以日媮民
生由之益蹙仁宣之盛邈乎不可復追而太祖之法蔑
如矣重内輕外實政不修謂非在上者不加之意使然
乎漢史丞相黃霸唐史節度使韋丹皆入循吏傳中今
自守令超擢至公卿有勲德者事皆别見故採其終于
庶僚政績可紀者作循吏傳
陳灌方克勤
吳履(廖欽等)高斗南(余彦誠等)
史誠祖(吳祥等)謝子襄(黃信中夏升)
貝秉彜(劉孟雍等)萬觀
葉宗人王源
翟溥福李信圭(孫浩等)
張宗璉李驥(王瑩等)
李湘趙豫(趙登等)
曾泉范衷
周濟范希正(劉綱)
段堅陳鋼
丁積田鐸
唐侃湯紹恩
徐九思龐嵩
張淳陳幼學
陳灌字子將廬陵人也元末世將亂環所居築場種樹
人莫能測後十年盜蜂起灌率武勇結屯林中盜不敢
入一鄉賴以全太祖平武昌灌詣軍門謁見與語奇之
擢湖廣行省員外郎累遷大都督府經歴從大將軍徐
逹北征尋命築城泰州工竣除寧國知府時天下初定
民棄詩書久灌建學舍延師選俊秀子弟受業訪問疾
苦禁豪右兼并創戶帖以便稽民帝取為式頒行天下
伐石築隄作水門蓄洩護瀕江田百姓咸賴有坐盜麥
舟者論死數十人灌覆按曰舟自漂至而愚民鬨取之
非謀劫也坐其首一人餘悉減死灌丰裁嚴正而為治
寬恤類此洪武四年召入京病卒
方克勤字去矜寧海人元末台州盜起吳江同知金剛
努奉行省命募水兵禦之克勤獻策弗納逃之山中洪
武二年辟縣訓導母老辭歸四年徵至京師吏部試第
二特授濟寧知府時始詔民墾荒閱三歲乃税吏徵率
不俟期民謂詔旨不信輒棄去田復荒克勤與民約税
如期區田為九等以差等徵發吏不得為奸野以日闢
又立社學數百區葺孔子廟堂教化興起盛夏守將督
民夫築城克勤曰民方耕耘不暇奈何重困之畚鍤請
之中書省得罷役先是久旱遂大㴻濟寧人歌之曰孰
罷我役使君之力孰活我黍使君之雨使君勿去我民
父母視事三年戸口增數倍一郡饒足克勤為治以德
化為本不喜近名嘗曰近名必立威立威必殃民吾不
忍也自奉簡素一布袍十年不易日不再肉食太祖用
法嚴士大夫多被謫過濟寧者克勤輒周恤之永嘉侯
朱亮祖嘗率舟師赴北平水涸役夫五千濬河克勤不
能止泣禱于天忽大雨水深數尺舟遂達民以為神八
年入朝太祖嘉其績賜宴遣還郡尋為屬吏程貢所誣
謫役江浦復以空印事連逮死子孝聞孝孺孝聞十三
喪母蔬食終制孝孺自有傳
吳履字德基蘭谿人少受業于聞人夢吉通春秋諸史
李文忠鎮浙東聘為郡學正久之舉于朝授南康丞南
康俗悍謂丞儒也易之居數月摘發奸伏如老獄吏則
皆大驚相率斂跡履乃改崇寬大與民休息知縣周以
中巡視田野為部民所詈捕之不獲怒盡縶其鄉鄰履
閱獄問故立釋之乃白以中以中益怒曰丞慢我履曰
犯公者一人耳其鄰何罪今縶者衆而捕未已急且有
變奈何以中意乃解邑有淫祠每祀輒有蛇出戸民指
為神履縛巫責之沈神像于江淫祠遂絶為丞六年百
姓愛之遷安化知縣大姓易氏保險自守江陰吳侯良
將繋之召履計事履曰易氏逃死耳非反也招之當來
不來誅未晩良從之易氏果至良欲籍農故為兵者民
大恐履曰世清矣民安于農請籍其願為兵者不願可
勿強遷濰州知州山東兵常以牛羊代秋税履與民計
曰牛羊有死瘠患不若輸粟便他日上官令民送牛羊
之陜西他縣民多破家濰民獨完會改州為縣召履還
濰民皆涕泣奔送履遂乞骸骨歸是時河内丞廖欽並
以廉能稱居八年調吳江後坐事謫戍久之以老病放
歸道河内河内民競持羊酒為夀且遺之縑須臾裒數
百疋欽固辭不得一夕遯去他若興化丞周舟以績最
特擢吏部主事民爭乞留乃遣還之歸安丞高彬曹縣
主簿劉郁衡山主簿紀維正霑化典史杜濩皆坐事以
部民乞宥復其官而惟正立擢陜西參議其後州縣之
佐貳知名者在仁宣時則易州判官張有聞夀州判官
許敏許州判官王通靈璧丞田誠安平丞耿福緣嘉定
丞戴肅大名丞賀禎昌邑主簿劉整襄坦主簿喬育貴
池典史黃金蘭深澤典史高聞英景時則養利判官汪
浩泰州判官王思旻上海丞張禎吳江丞王懋本歴城
丞熊觀黔陽主簿古初雲南南安州琅井巡檢李保或
超遷或遷任皆因部民請云
高斗南字拱極陜西徽州人貌魁梧語音若鐘洪武中
由薦舉授四川定遠知縣才識精敏多善政二十九年
與知府永州余彦誠知縣齊東鄭敏儀真康彦民岳池
王佐安肅范志遠當塗孟廉及丞懷寧蘇億休寧甘鏞
當塗趙森並坐事先後被徵其耆民奔走闕下具列善
政以聞太祖嘉之賜襲衣寶鈔遣還并賜耆民道路費
諸人既還任政績益著尋舉天下廉吏數人斗南與焉
列其名于彰善榜聖政紀以示勸九載績最擢雲南新
興知州新興人愛之不異定遠居數年以衰老乞歸薦
子吏科給事中恂自代成祖許之年七十而卒恂字士
信博學能詩文官新興從大軍征交阯有協贊功師旋
卒于官彦誠德興人初知安陸州以征稅愆期當就逮
其父老伏闕乞留太祖賜宴嘉賞遣還父老亦預宴久
之擢知永州府終河東鹽運使敏常坐事被逮部民數
千人守闕下求宥帝宴勞復其官賜鈔百錠衣三襲居
數年考滿入朝部民復走京師乞再任帝從其請及是
再獲宥彦民泰和人洪武二十七年進士先知青田調
儀真後歴巴陵天台並著名績永樂初罷歸洪熙元年
御史巡按至天台縣民二百餘人言彦民廉公有為乞
還之天台慰民望御史以聞宣宗嘆曰彦民去天台二
十餘年民猶思之其有善政可知乃用為江寧縣丞億
廉森三人既釋還明年復以事當逮縣民又走闕下頌
其廉勤帝亦釋之時太祖操重典繩羣下守令坐小過
輒逮繋聞其賢旋遣還且加賞賚有因以超擢者二十
九年知縣靈璧周榮宜春沈昌昌樂于子仁丞新化葉
宗並坐事逮訊部民為叩閽太祖喜立擢四人為知府
榮河南昌南安子仁登州宗黃州由是長吏競勸一時
多循良之績焉榮字國華蓬萊人初為靈璧丞坐累逮
下刑部耆老羣赴輦下稱其賢帝賜鈔八十錠綺羅衣
各一襲禮部宴榮及耆老而還之無何擢榮靈璧知縣
及知河南亦有聲後建言稱旨擢河南左布政使
史誠祖解州人洪武末詣闕陳鹽法利弊太祖納之授
汶上知縣為治廉平寬簡永樂七年成祖北巡遣御史
考覈郡縣長吏賢否還言誠祖治第一賜璽書勞之曰
守令承流宣化所以安利元元朕統御天下夙夜求賢
共圖治理往往下詢民間皆言苦吏苛急能副朕心者
實鮮爾敦厚老成恪共乃職持身勵志一于廉公平賦
均徭政清訟簡民心悦戴境内稱安方古良吏亦復何
讓特擢爾濟寧知州仍視汶上縣事其益共乃職慎終
如始以永嘉譽欽哉并賜内醖一尊織金紗衣一襲鈔
千貫御史又言貪吏虐民無若易州同知張騰遂徵下
獄誠祖既得旌益勤于治土田增闢戸口繁滋益編戸
十四里成祖過汶上欲徙其民數百家于膠州誠祖奏
免之屢當遷職輒為民奏留閱二十九年竟卒于任士
民哀號留葬城南歲時奉祀是時縣令多久任蠡縣吳
祥永樂時知嵩縣至宣德中閱三十二年卒于任臨汾
李信永樂時由國子生授遵化知縣至宣德中閱二十
七年始擢無為知州以年老不欲赴遂乞歸涓縣房嵒
宣德間為鄒縣知縣至正統中閱二十餘年卒于任吏
民皆愛戴之而吉水知縣武進錢本忠有廉名詿誤罷
官父老奔走號泣乞留郡人胡廣力保之得還任民聞
本忠復來空閭井迎拜永樂中卒官民哀慕留葬吉水
爭負土營墳其得民如誠祖云
謝子襄名衮以字行新淦人建文中由薦舉授青田知
縣永樂七年與錢塘知縣黃信中開化知縣夏升並九
載課最當遷其部民相率訴于上官乞再任上官以聞
帝嘉之即擢子襄處州知府信中杭州升衢州俾得治
其故縣子襄治處州聲績益著郡有虎患歲旱蝗禱于
神大雨二日蝗盡死虎亦遁去有盜竊官鈔子襄檄城
隍神盜方閱鈔密室忽疾風捲墮市中盜即伏罪民鬻
牛于市將屠之牛逸至子襄前俯首若有訴乃捐俸贖
還其主叛卒吳米據山谷為亂朝廷發兵討之一郡洶
洶子襄力止軍城中毋出而自以計掩捕之獲其魁餘
悉解散為人廉謹歴官三十年不以家累自隨二十二
年卒信中餘干人先知樂清縣奸人紿寡婦至京誣告
鄉人謀叛而已逸去有司繋其婦以聞詔行所司會鞫
信中廉得其情力詆為誣獲全者甚衆盜殺一家三人
獄久不決信中禱于神得真盜遠近稱之升鹽城人
貝秉彛名恒以字行上虞人永樂二年進士授邵陽知
縣以憂去補東阿善決獄能以禮義導民歲大侵上平
糴備荒議帝從之班下郡縣如東阿式邑西南有巨浸
積潦為田害秉彝相視高下鑿渠引入大清河涸之得
沃壤數百頃民食其利尤善綜畫凡廢鐡敗皮朽索故
紙悉藏之暇令工匹煑膠鑄杵擣紙絞索貯于庫會成
祖北巡敕有司建席殿秉彛出所貯濟用工遂速竣帝
將召之東阿耆老百餘人詣闕自言願留貝令帝許之
九載考滿入都詔進一階仍還東阿嘗坐累罰役京師
民競代其役三罰三代乃復官秉彛為吏明察而仁恕
素善飲已仕遂已之宣德元年卒官時龍溪知縣南昌
劉孟雍鄒縣知縣龍溪朱珤建安知縣崑山張凖婺源
知縣建安吳春歙縣知縣江西樂平石啟宗皆有惠利
民率懷思不忘云
萬觀字經訓南昌人弱冠成永樂十九年進士帝少之
令歸肄業尋召為御史改嚴州知府府東境七里瀧有
漁舟數百艇時剽行旅觀編十舟為一甲令畫地巡警
不匝月盜屏跡乃勵學校勸農桑奏減織造以銀代絲
税民皆便之九年考績治行為海内第一既以憂去將
除服嚴州民豫上章願復得觀為守金衢民亦上章乞
之朝廷異焉補平陽府政績益茂有芝生堯祠棟上士
民皆言使君德化所致觀曰大守知奉職而已芝非吾
事也考滿擢山東布政使卒于官
葉宗人字宗行松江華亭人永樂中尚書夏原吉治水
東南宗人以諸生上疏請濬范家港引浦水入海禁瀕
海民無作壩以遏其流帝令赴原吉所自效工竣原吉
薦之授錢塘知縣縣為浙江省會徭重豪有力往往搆
黠吏得財役貧民宗人令民自占甲乙書于冊以次簽
役役乃均嘗視事有蛇升階若有所訴宗人曰爾有冤
乎吾為爾理蛇即出遣隸尾之入餅肆爐下發之得僵
屍蓋肆主殺而瘞之也又常行江中有死人挂舟舵推
問則里無賴子所沈者遂俱伏法邑民以為神按察使
周新廉介吏也尤重宗人一日伺宗人出潛入其室見
厨中惟銀魚腊一裹新嘆息攜少許去明日召宗人共
食飲至醉用儀仗導之歸時呼為錢塘一葉清十五年
督工匠往營北京卒于塗新哭之累日
王源字啟澤龍巖人永樂二年擢進士授庶吉士改深
澤知縣修學舍築長隄勸民及時嫁娶革其爭財之俗
數上書論事被詔徵入都又論時政得失忤旨下吏會
赦復官奏免逋負歲饑輒發粟振救坐是被逮民爭先
輸納得贖還召為春坊司直郎侍諸王講論遷衛府紀
善移松江同知奏捐積逋數十萬石以母老乞歸養服
闋除刑部郎中英宗踐阼擇廷臣十一人為知府賜宴
及敕乘傳行源得潮州府城東有廣濟橋歲久半圮壊
源斂民萬金重築之以其餘建亭設先聖四配十哲像
刻藍田吕氏鄉約擇民為約正約副約士講肄其中而
時偕僚寀董率焉西湖山上有大石為怪源命鑿之果
獲石骷髏怪遂息乃琢為碑大書潮州知府王源除怪
石會杖一民死民子訴諸朝并以築橋建亭為源罪逮
至京罪當贖徒潮人相率叩閽乃復其官久之乞休潮
人奏留不獲祠祀之
翟溥福字本德東莞人永樂二年進士除青陽知縣九
華虎為患溥福檄山神虎即殄久之移新淦遷刑部主
事進員外即為尚書魏源所器正統元年七月詔舉廷
臣堪為郡守者源以溥福應乃擢南康知府先是歲歉
民擅發富家粟及收取漂流官木者前守悉坐以盜當
死者百餘人溥福閱實杖而遣之地濱鄱陽湖舟遇風
濤無所泊為築石堤百餘丈往來者便之廬山白鹿書
院廢溥福倡衆興復延師訓其子弟朔望躬詣講授考
績赴部以年老乞歸侍郎趙新嘗撫江西大聲曰翟君
此邦第一賢守也胡可聽其去懇請累日乃許之辭郡
之日父老爭贐金帛悉不受衆挽舟涕泣因建祠湖堤
祀之又配享白鹿書院之三賢祠三賢者唐李渤宋周
敦頤朱子也
李信圭字君信泰和人洪熙時舉賢良授清河知縣縣
瘠而衝官艘日相銜役夫動以千計前令請得沐陽五
百人為助然去家遠艱于衣食信圭請免其助役代輸
清河浮征三之二兩邑便之俗好發塚縱火信圭設教
戒十三條令里民書于牌月朔望儆戒之且令書其民
勤惰善惡以聞俗為之變宣德三年上疏言本邑地廣
人稀地當衝要使節絡繹日發民挽舟丁壯既盡役及
老穉妨廢農桑前年兵部有令公事亟者舟予五人緩
者則否今此令不行役夫無限有一舟至四五十人者
凶威所加誰敢詰問或遇快風步追不及則官舫人役
沒其所齎衣糧俾受寒餒乞申明前令哀此憚人從之
八年春又言自江淮逹京師沿河郡縣悉令軍民挽舟
若無衛軍則民夫盡出有司州縣歲發二三千人晝夜
以俟而上官又不分别雜泛差役一體派及致土田荒
蕪民無蓄積稍遇歉歲輒老穉相攜緣道乞食實可憫
傷請自儀真抵通州盡免其雜徭俾得盡力農田兼供
夫役帝亦從之自是他郡亦蒙其澤正統元年用侍郎
章敞薦擢知蘄州清河民詣闕乞留命以知州理縣事
民有湖田數百頃為淮安衛卒所奪民代輸租者六十
年信圭奏之詔還民饑民攘食人一牛御史論死八人
信圭奏之免六人天久雨淮水大溢沒廬舍畜産甚衆
信圭奏請振貸并停歲辦物件及軍匠厨役濬河人夫
報可南北往來道死不葬者信圭為三大塚瘞之十一
年冬尚書金濂薦擢處州知府其在清河已二十二年
矣處州方苦旱信圭至輒雨未幾卒于官清河民為立
祠祀之自明興至洪宣正統間民淳俗厚吏易為治而
其時長吏亦多勵長者行以循良見稱其秩滿奏留者
不可勝紀略舉數人列于篇孫浩永樂中知邵陽遭喪
去官洪熙元年陜西按察使頌浩前政請令補威寧宣
宗嘉嘆即命起復久之超擢辰州知府薛慎知長清以
親喪去洪熙元年九月長清民知慎服闋相率詣京師
乞再任吏部尚書蹇義以聞言長清别除知縣已久即
如民言又當更易帝曰國家置守令但欲其得民心苟
民心不得雖屢易何害遂還之吳原知吳橋洪熙中
九載考績赴部縣民詣闕乞留帝從之陳哲知博野以
舊官還職解去宣德元年部民懇訴于巡按御史乞還
哲御史以聞報可暢宣知泰安以母憂去民頌于副使
鄺埜以聞仁宗命服闋還任宣德改元宣服闋吏部以
請帝曰民欲之監司言之固當從況有先帝之命乎遂
如其請劉伯吉知碭山以親喪去服除碭山民守闕下
求再任吏部言新令已在碭山二年矣帝曰新者勝舊
則民不復思今久而又思其賢于新者可知矣遂易之
孔公朝永樂時知寧陽坐與同僚飲酒忿爭並遣戍部
民屢叩閽乞還皆不許宣德二年詔求賢有以公朝薦
者寧陽人聞之又相率叩閽乞公朝帝顧尚書蹇義曰
公朝去寧陽已二十餘載民奏乞不已此非良吏耶可
即與之郭元知會寧為奸人所訐被逮里老㐲闕訟冤
乞還帝亦許之徐士宗知貴溪宣德六年三考俱最民
詣闕乞留詔增二秩還任郭南知常熟正統十二年以
老致仕父老乞還任英宗許之張璟知平山秩滿士民
乞留英宗命進秩復任景泰初母憂去復從士民請奪
情視事徐榮知藁城親喪去官服闋部民乞罷新令而
還榮英宗如其請景泰初秩滿復徇民請留之何澄知
安福被劾民詣闕乞留英宗命還任乃築寅陂浚渠道
復密湖之舊大興水利秩滿當遷侍讀劉球為民代請
帝復留之田玉知桐鄉丁艱去英宗以部民及巡撫周
忱請還其任其他若内邱馬旭桐廬楊信北流李禧洋
縣王黼保安張庸獲鹿吳韞扶風宋端皆當宣宗之世
以九載奏最為民乞留即加秩留任者也時帝方重循
良而吏部尚書蹇義尤慎擇守令考察明恕沿及英宗
吏治淳厚部民奏留率報可然其間亦有作奸者永寧
税課大使劉迪刲羊置酒邀耆老請留宣宗怒下之吏
漢中同知王聚亦張宴求屬吏使奏為知府事聞宣宗
并屬吏罪之自後部民奏留率下所司覈實云
張宗璉字重器吉水人永樂二年進士改庶吉士授刑
部主事錄囚廣東仁宗即位擢左中允會詔朝臣舉所
知禮部郎中況鍾以宗璉名上帝問少傳楊士奇曰人
皆舉外吏鍾舉京官何也對曰宗璉賢臣與侍讀學士
王直將舉之不意為鍾所先耳帝喜曰鍾能知宗璉亦
賢矣由是知鍾而擢宗璉南京大理丞宣德元年詔遣
吏部侍郎黃宗載等十五人出釐各省軍籍宗璉往福
建明年坐奏事忤旨謫常州同知朝遣御史李立理江
南軍籍檄宗璉自隨立受黠軍詞多逮平民實伍宗璉
數爭之立怒宗璉輒卧地乞杖曰請代百姓死免株累
甚衆初宗璉使廣東務廉恕至是見立暴横心積不平
疽發背卒常州民白衣送喪者千餘人為建祠君山宗
璉&KR0681;郡不攜妻子病亟召醫室無燈燭童子從外索取
油一盂入宗璉立却之其清峻如此
李驥字尚德郯城人舉洪武二十六年鄉試入國學居
三年授戸科給事中時關市譏商旅發及囊篋驥奏止
之尋坐事免建文時薦起新鄉知縣招流亡給以農具
復業者數千人内艱去官民相率奏留者數四不許永
樂初服闋改知東安事有病民輒奏于朝罷免之有嫠
婦子齧死訴于驥驥禱城皇神深自咎責明旦狼死于
其所侍郎李昶等交薦擢刑部郎中奏陳十餘事多見
採納坐累謫役保安洪熙時有詔求賢薦為御史陳經
國利民十事仁宗嘉納宣德五年巡視倉場軍高祥盜
倉粟驥執而鞫之祥父妾言祥與張貴等同盜驥受貴
等賄故獨罪祥刑部侍郎施禮遂論驥死驥上章自辨
帝曰御史既禽盜安肯納賄命偕都察院再訊驥果枉
帝乃切責禮而復驥官其年十一月擇廷臣二十五人
為郡守奉敕以行驥授河南知府肇慶則給事中王瑩
瓊州則戸部郎中徐鑑汀州則禮部員外郎許敬軒寧
波則刑部主事鄭恪撫州則大理寺正王昇後皆以政
績著河南境多盜驥為設火甲一戸被盜一甲償之犯
者大署其門曰盜賊之家又為勸教文振木鐸以徇之
自是人咸改行道不拾遺郡有伊王府王數請囑不從
中官及校卒虐民又為驥所抑恨甚及至冬令驥以四
更往陪位行禮及驥如期往誣驥後期執而桎梏之次
日乃釋驥奏聞帝怒貽書讓王府中承奉長史典儀悉
逮置于理驥持身端恪晏居雖几席必正蒞郡六年卒
年七十士民赴弔咸哭失聲王瑩鄞人起家舉人居肇
慶九年進秩二等後徙知西安徐鑑宜興人在瓊四年
卒郡人祀之九賢祠許敬軒天台人起家國子生守汀
時糾參政陳羽貪暴宣宗為逮治羽卒官士民爭賻之
魏恪閩縣人起家進士守寧波以艱去會海寇入犯民
數千詣闕乞留詔奪情復任嘗劾中使吕可烈無狀帝
為許可烈久之擢浙江參政王昇龍溪人起家進士在
郡九載以部民乞留增秩還任以疾歸
李湘字永懷泰和人永樂中由國子生理刑都察院以
才擢東平知州常禄外一無所取訓戒吏民若家人然
城東有大村壩源出岱嶽雨潦輒為民患奏發丁夫隄
之州及所轄五邑地多荒蕪力督民墾闢公私皆實會
舊官還任將解去民羣乞于朝帝從其請成祖晩年數
北征令山東長吏督民轉餉道遠多死亡惟東平人無
失所奸人誣湘苛斂民財訐于布政司縣民千三百人
走訴巡按御史暨布按二司力白其冤耆老七十人復
奔㐲闕下發奸人誣陷狀及布政司繫湘入都又有耆
老九十人隨湘訟冤通政司以聞下刑曹閱實乃復湘
官而抵奸人于法蒞州十餘年至正統初詔大臣舉郡
守尚書胡濙以湘應遂擢懷慶知府東平民扶攜老幼
泣送數十里懷慶有軍衛素挾勢厲民湘隨時裁制皆
不敢犯居三年卒
趙豫字素定安肅人燕王起兵下保定豫以諸生督賦
守城永樂五年授泌陽主簿未上擢兵部主事進員外
郎内艱起復洪熙時進郎中宣德五年五月簡廷臣九
人為知府豫得松江奉敕往時衛軍恣横豫執其尤者
杖而配之邊衆遂帖然一意拊循與民休息擇良家子
謹厚者為吏訓以禮法均徭節費減吏員十之五巡撫
周忱有所建置必與豫議及清軍御史李立至專務益
軍勾及姻戚同姓稍辨則酷刑搒掠人情大擾訴枉者
至一千一百餘人鹽司勾竈丁亦累及他戸大為民害
豫皆上章極論之咸獲蘇息有詔減蘇松官田重租豫
所轄華亭上海二縣減去十之二三正統中九載考績
民五千餘人列狀乞留巡按御史以聞命增二秩還任
及十年春大計羣吏始舉卓異之典豫與寧國知府袁
旭皆預焉賜宴及襲衣遣還在職十五年清静如一日
去郡老穉攀轅留一履以識遺愛後配享周忱祠方豫
始至患民俗多訟訟者至輒好言諭之曰明日來衆皆
笑之有松江大守明日來之謠及訟者踰宿忿漸平或
被勸阻多止不訟始與豫同守郡者蘇州況鍾常州莫
愚吉水陳本深温州何文淵杭州馬儀西安羅以禮建
昌陳鼎並皦皦著名績豫尤以愷悌稱是時列郡長吏
以惠政著聞者湖州知府祥符趙登秩滿當遷民詣闕
乞留增秩再任自宣德至正統先後在官十七年登同
里岳璿繼之亦有善政民稱為趙岳淮安知府南昌彭
遠被誣當罷民擁中官舟乞為奏請宣帝命復留之正
統六年超擢廣東布政司荆州知府大庾劉永遭父喪
軍民萬八千餘人乞留英宗命奪情視事鞏昌知府鄞
縣戴浩擅發邊儲三百七十石振饑被劾請罪景帝原
之徽州知府孫遇秩滿當遷民詣闕乞留英宗令進秩
視事先後在官十八年遷至河南布政使惟袁旭在寧
國為督學御史程富所誣劾逮死獄中而寧國人惜之
立祠祀焉
曾泉泰和人永樂十八年進士選庶吉士改御史宣德
初都御史邵玘甄别屬寮泉謫汜水典史卒正統四年
河南參政孫原貞上言泉操行廉潔服官勤敏不以降
黜故有偷情心躬督民闢荒土收穀麥伐材木備營繕
通商賈完逋責官有儲積民無科擾造舟楫置棺槨贍
民器用百姓婚喪不給者咸資于泉死之日老幼巷哭
臣行部汜水泉沒已三年矣民懷其惠言輒流涕雖古
循吏何以加兹若使海内得泉等數十人分治郡邑可
使朝廷恩澤滂流物咸得所雖在異代猶宜下詔襃美
而奬錄未及官階未復使泉終蒙貶謫之名不獲顯于
當世良可矜恤請追復泉爵襃既往以風方來帝從之
范衷字恭肅豐城人永樂十九年進士除夀昌知縣闢
荒田二千六百畆興水利三百四十有六區正統五年
三考報最當遷邑人頌德乞留御史以聞朝廷許之尋
以外艱去服闋起知汝州吏部尚書王直察舉天下廉
吏數人衷為第一性至孝廬父墓瓜生連枝有白兔三
馴擾墓側鄉人莫不高其行
周濟字大亨洛陽人永樂中以舉人入大學歴事都察
院都御史劉觀薦為御史固辭宣德時授江西都司斷
事艱歸補湖廣正統初擢御史大同鎮守中官以驕横
聞敕濟往廉之濟變服負薪入其宅盡得不法狀還報
帝大嘉之已巡按四川威州土官董敏王允相仇殺詔
濟督官兵進討濟曰朝廷綏安遠人宜先撫而後征馳
檄諭之遂解十一年出為安慶知府歲比不登民間鬻
子女充衣食方舟而去者相接濟借漕糧以振而禁鬻
子女者且上疏請免租詔許之全活甚衆又為定婚喪
制禁侈費愆嫁葬期者有罸風俗一變饑民聚掠富家
粟富家以盜劫告濟下令曰民饑故如此然得穀當報
太守數太守當代爾償掠者遂解散濟卒官民皆罷市
巷哭云
范希正字以貞吳縣人宣德三年舉賢良方正授曹縣
知縣有奸吏受賕希正按其罪械送京師吏反誣希正
他事坐逮曹民八百餘人詣京白通政司言希正廉能
横為奸吏誣枉侍郎許廓以公事過曹曹父老二百餘
人遮道稽顙泣言朝廷奪我賢令事並聞帝乃釋希正
使還縣正統十年山東饑惟曹以希正先積粟得無患
大理寺丞張驥振山東聞之因請升曹縣為州而以希
正為知州從之時州民負官馬不能償多逃竄希正節
公費代償九十餘匹逃者皆復業吉水人誣曹富民殺
其兄連坐甚衆希正密移吉水按其人姓名皆妄事得
白治曹二十二年歴知州再考乃致仕當是時潞州知
州咸寧燕雲徐州知州楊祕全州知州錢塘周健霸州
知州張需定州知州王約皆大著聲績祕健進秩視事約
賜詔旌異需忤太監王振戍邊人尤惜之而得民最久
者無若希正與寧州知州劉綱綱字之紀禹州人建文
二年進士由府谷知縣遷是職&KR0681;州三十四年仁宗嘗
賜酒饌人以為榮正統中請老去民送之涕泣載道及
卒寧民祀之狄仁傑祠中其孫即大學士宇也
段堅字可大蘭州人早歲受書即有志聖賢舉于鄉入
國子監景泰元年上書請悉徵還四方監軍罷天下佛
老宫疏奏不行五年成進士授福山知縣刊布小學俾
士民講誦俗素陋至是一變村落皆有絃誦聲成化初
賜敕旌異超擢萊州知府期年化大行以憂去服除改
知南陽召州縣學官具告以古人為學之指使轉相勸
誘創志學書院聚秀民講說五經要義及濂洛諸儒遺
書建節義祠祀古今烈女訟獄徭賦務底于平居數年
大治引疾去士民號泣送者踰境不絶及聞其卒立祠
春秋祀之堅之學私淑河東薛瑄務致知而踐其實不
以謏聞取譽故能以儒術飾吏治子炅進士翰林檢討
諂附蕉芳劉瑾敗落職隤其家聲焉
陳鋼字堅遠應天人舉成化元年鄉試授黔陽知縣楚
俗居喪好擊鼓歌舞鋼教以歌古哀詞民俗漸變縣城
當沅湘合流數決壊廬舍鋼募人採石甃隄千餘丈水
不為害南山厓官道數里徑窄甚行者多墮厓死鋼積
薪燒山沃以醯拓徑丈許行者便之鋼病民爭籲神願
減已算益鋼夀遷長沙通判監修吉王府第工成王賜
之金帛不受請王故殿材修岳麓書院王許之弘治元
年丁母憂歸卒黔陽長沙並祠祀之子沂官侍讀見文
苑傳
丁積字彦誠寧都人成化十四年進士授新會知縣至
即師事邑人陳獻章為政以風化為本而主于愛民中
官梁芳邑人也其弟長横于鄉責民逋過倍復訴于積
積追劵焚之且收捕繫獄由是權豪屏跡申洪武禮制參
以朱子家禮擇耆老誨導百姓良家子墮業聚廡下
使目誦小學書親為解說風俗大變民出錢輸官供役
名均平錢其後吏貪復令甲首出錢供用曰當月錢貧
者至鬻子女積一切杜絶俗信巫鬼為痛毁淫祠既而
歲大旱築壇圭峯頂昕夕伏壇下者八日雨大澍而積
遂得疾以卒士民聚哭于途有一嫗夜哭極哀或問之
曰來歲當甲首丁公死吾無以聊生矣
田鐸字振之陽城人成化十四年進士授戸部主事遷
員外郎郎中弘治二年奉詔振四川坐誤遺敕中語謫
蓬州知州州東南有江洲八十二頃為豪右所據鐸悉
以還民建大小二十四橋又鑿三溪山以便行者御史
行部至蓬寂無訟者訝之已乃知州無冤民也太息而
去薦于朝擢廣東僉事遷四川參議不赴以老疾告歸
正德時劉瑾矯詔言鐸理廣東鹽法簿牒未明逮赴廣
未就道而瑾誅或勸鐸毋行鐸不聽行次九江卒年八
十二矣
唐侃字廷直丹徒人正德八年舉于鄉授永豐知縣之
官不攜妻子獨與一二童僕飯蔬豆羹以居久之吏民
信服永豐俗刁訟尚鬼尤好俳優侃禁止之進武定知
州會清軍籍應發者者至萬二千人侃曰武定戸口三
萬是空半州也力爭之又有議徙州境徒駭河者侃復
言不宜脧民財填溝壑事竝得寢章聖皇太后葬承天
諸内奄迫脅所過州縣吏索金錢宣言供張不辦者死
州縣吏多逃侃置空棺旁舍中奄迫之急則紿至棺所
指而告之曰吾辦一死金錢不可得也諸奄皆愕眙去
稍遷刑部主事卒初侃少時從丁璣學鄰女夜奔之拒
弗納其父坐繋侃請代不得藉草寢地逾歲父獲宥乃
止其操行貞潔蓋性成也
湯紹恩安岳人父佐弘治初進士仕至參政紹恩以嘉
靖五年擢第十四年由戸部郎中遷德安知府尋移紹
興為人寬厚長者性儉素内服疏布外以父所遺故袍
襲之始至新學宫廣設社學歲大旱徒步禱烈日中雨
即降緩刑罰恤貧弱旌節孝民情大和山隂會稽蕭山
三邑之水匯三江口入海潮汐日至擁沙積如邱陵遇
霪潦則水阻沙不能驟洩良田盡成巨浸當事者不得
已決塘以瀉之塘決則憂旱歲苦修築紹恩遍行水道
至三江口見雨山對峙喜曰此下必有石根余其於此
建閘乎募善水者探之果有石脈横亘雨山間遂興工
先投以鐡石繼以籠盛甃屑沉之工未半潮衝蕩不能
就怨讟煩興紹恩不為動禱于海神潮不至者累日工
遂竣修五十餘尋為閘二十有八以應列宿于内為備
閘三曰經漊曰撞塘曰平水以防大閘之潰閘外築石
隄四百餘丈扼潮始不為閘患刻水則石間俾後人相
水勢以時啟閉自是三邑方數百里間無水患矣士民
德之立廟閘左歲時奉祀不絶屢遷山東右布政使致
仕歸年九十七而卒初紹恩之生也有峨嵋僧過其門
曰他日地有稱紹者將承是兒恩乎因名紹恩字汝承
其後果驗
徐九思貴溪人嘉靖中授句容知縣始視事恂恂若不
能俄有吏䄂空牒竊印者九思摘其奸論如法郡吏為
叩頭請不許於是人人惴恐為治于單赤務加恩而御
豪猾特嚴訟者抶不過十諸所催科預為之期逾期令
里老逮之而已隸莫敢至鄉落縣東西通衢七十里塵
土積三尺雨雪泥沒股九思節公費甃以石行旅便之
朝廷數遣中官醮神三茅山縣民苦供應九思搜故牒
有鹽引金久貯于府者請以給賞民無所擾歲侵穀湧
貴巡撫發倉穀數百石使平價糶而償直於官九思曰
彼糶者皆豪也貧民雖平價不能糴乃以時價糶其半
還直於官而以餘穀煑粥食餓者穀多則使稱力分負
以去其山谷遠者則就旁富人榖而官為償之全活甚
衆嘗曰即天子布大惠安能人人蠲租賜復第在吾曹
酌緩急而已久之與應天府尹不合為巡撫所劾吏部
尚書熊浹知其賢特留之積九載遷工部主事歴郎中
治張秋河道漕河與鹽河近而不相接漕水溢則泛濫
為田患九思議築減水橋於沙灣俾二水相通漕水溢
則有所洩以入海而不侵田少則有所限而不至於涸
工成遂為永利時工部尚書趙文華視師東南道河上
九思不出迎遣一吏齎牒往謁文華嫚罵而去會遷高
州知府文華歸修舊怨與吏部尚書吳鵬合謀搆之遂
坐九思老致仕句容民為建祠茅山九思家居二十二
年年八十五抱疾抗手曰茅山迎我遂卒子貞明自有
傳
龐嵩字振卿南海人嘉靖十三年舉于鄉講業羅浮山
從遊者雲集二十三年授應天通判進治中先後凡八
年府缺尹屢攝其事始至值歲饑上官命督振公粟竭
貸之巨室富家全活者六萬七千餘人乃蠲積逋緩征
徭勤勞徠復業者又十萬餘人留都民苦役重力為調
劑凡優免戸及寄居客戸詭稱官戸寄莊戸女戸神帛
堂匠戸俾悉出以供役民困大蘇江寧縣葛仙永豐二
鄉頻遭水患居民止存七戸嵩為治隄築防得田三千
六百畝立惠民莊四召貧民佃之流移盡復屢剖冤獄
戚畹王湧舉人趙君寵占良人妻殺人嵩置之法早遊
王守仁門淹通五經集諸生新泉書院相與講習歲時
單騎行縣以壺漿自隨京府佐貳鮮有舉其職者至嵩
以善政特聞府官在六年京察例而復與外察嵩謂非
體疏請止之遂為永制遷南京刑部員外郎進郎中撰
原刑司刑祥刑明刑四篇曰刑曹志時議稱之遷雲南
曲靖知府亦有政聲中察典以老罷而年僅五十復從
湛若水游久之卒應天曲靖皆祀之名宦葛仙鄉專祠
祀之
張淳字希古桐城人隆慶二年進士授永康知縣吏民
素多奸黠連告罷七令淳至日夜閱案牘訟者數千人
剖決如流吏民大駭服訟浸減凡赴控者淳即示審期
兩造如期至片晷分析無留滯鄉民裹飯一包即可畢
訟因呼為張一包謂其敏斷如包拯也巨盗盧十八剽
庫金十餘年不獲御史以屬淳淳刻期三月必得盜而
請御史月下數十檄及檄累下淳陽笑曰盜遁久矣安
從捕寢不行吏某婦與十八通吏頗為耳目聞淳言以
告十八十八意自安淳乃令他役詐告吏負金繋吏獄
密召吏貴以通盜死罪復教之請以婦代繫而已出營
貲以償十八聞亟往視婦因醉而禽之及報御史僅兩
月耳民有睚眦嫌輒以人命訟淳驗無實即坐之自是
無誣訟者永人貧生女多不舉淳勸誡備至貧無力者
捐俸量給全活無數歲旱劫掠公行下令劫奪者死有
奪五斗米者淳佯取死囚杖殺之而榜其罪曰是劫米
者衆皆懾服久之以治行第一赴召去永甫就車顧其
下曰某盜已來去此數里可為我縛來如言跡之盜正
濯足於河繋至盜服辜永人駭其事謂有神告淳曰此
盜捕之急則遁今聞吾去乃歸耳以理卜何神之有擢
禮部主事歴郎中謝病去起建寧知府進浙江副使時
浙江有召募兵撫按議散之兵皆洶洶淳曰是憍悍者
留則有用汰則叵測不若汰其老弱而留其壯勇則留
者不思亂汰者不能亂矣從之事遂定官終陜西布政
陳幼學字志行無錫人萬歷十七年進士授確山知縣
政務惠民積粟萬二千石以備荒墾萊田八百餘頃給
貧民牛五百餘頭覈黃河退地百三十餘頃以賦民里
婦不能紡者授紡車八百餘輛置屋千二百餘間分處
貧民建公廨八十間以居六曹吏俾食宿其中節公費
六百餘兩代正賦之無徵者栽桑榆諸樹三萬八千餘
株開河渠百九十八道布政使劉渾成弟燦成助妾殺
妻治如律行太僕卿陳耀文家人犯法立捕治之汝寧
知府邱度慮幼學得禍言於撫按調繁中牟秋成時飛
蝗蔽天幼學捕蝗得千三百餘石乃不為災縣故土城
卑且圮給饑民粟俾修築工成民不知役縣南荒地多
茂草根深難墾令民投牒者必入草十斤未幾草盡得
沃田數百頃悉以畀民有大澤積水占膏腴地二十餘
里幼學疏為河者五十七為渠者百三十九俱引入小
清河民大獲利大莊諸里多水為築隄十三道障之給
貧民牛種貧婦紡具倍於確山越五年政績茂著以不
通權貴當考察拾遺掌道御史擬斥之其子爭曰兒自
中州來咸言中牟治行無雙今予殿何也乃已稍遷刑
部主事中官採御園果者怒殺園夫母棄其屍河中幼
學具奏逮置之法嘉興人袁黃妄批削四書書經集註
名曰刪正刊行於時幼學駁正其書抗疏論列疏雖留
中鏤板盡毁以員外郎恤刑畿輔出矜疑三百餘人進
郎中遷湖州知府甫至即捕殺豪惡奴有施敏者士族
子楊陞者人奴也横郡中幼學執敏置諸獄敏賂貴人
囑巡撫檄取親鞫幼學執不予立杖殺之敏獄辭連故
尚書潘季馴子廷圭幼學言之御史疏劾之下獄他奸
豪復論殺數十輩獨楊陞畏禍斂跡置之已念已去陞
必復逞遂捕置之死一郡大治霪雨連月禾盡死幼學
大舉荒政活饑民三十四萬有奇御史將薦之徵其治
行推官閻世科列上三十六事御史以聞詔加按察副
使仍視郡事久之以副使督九江兵備幼學年已七十
其母尚在遂以終養歸母卒不復出天啟三年起南京
光祿少卿改太常少卿俱不赴明年卒年八十四矣中
牟湖州並祠祀之
明史卷二百八十一
