欽定四庫全書
明史卷二百九十四
大學士張廷玉等奉敇修
列傳第一百八十二
忠義六
夏統春(薛聞禮等)陳美(郭裕等)
諶吉臣(張國勲等)盧學古(朱士完等)
陳萬策(李開先)許文岐(李新等)
郭以重(岳璧郭金城)崔文榮(朱士鼎)
徐學顔(李毓英等)馮雲路(熊&KR0034;明睿易道暹傅可知)
蔡道憲(周二南等)張鵬翼(歐陽顯宇等)
劉熙祚王孫蘭
程良籌(程道夀)黃世清
楊暄(朱一統等)唐時明(薛應玢唐夢鯤)
段復興(靳聖居等)簡仁瑞(何相劉等)
司五教(張鳳翮)都任(王家錄等)
祝萬齡(王徵等)陳璸(周鳳岐)
王徵俊(宋之儁等)丁泰運(尚大倫等)
夏統春字元夫桐城人為諸生慷慨有才志用保舉授
黃陂丞嘗攝縣事著廉能聲十五年賊犯黃陂統春已
遷麻陽知縣未赴乃督衆拒守凡十五晝夜賊忽解去
統春度賊必再至而衆已疲甚休於家閱五日賊果突
至城遂陷統春巷戰力竭被執欲屈之統春指賊魁大
罵賊怒斷其右手復以左手指賊罵賊又斷之罵不已
乃割其舌目怒視眥欲裂賊又剜其目猶以頭觸賊遂
支解之有薛聞禮者武進人由府吏官黃陂典史歲歉
民捕漕粟聞禮奉使過漢口貸於所知得千金以代民
捕十六年張獻忠陷黃陂愛聞禮才挾與俱去暮即亡
歸會賊所設偽官為士民殺死聞禮曰禍大矣令士民
遠避而已獨留以當之俄賊至將屠城聞禮挺身曰殺
偽官者我也賊欲活之詈不止乃見殺當是時賊延蔓
中原覆名城不可勝數其以小吏死難有何宗孔賈儒
秀張逹郝瑞日諸人宗孔紫陽典史十一年五月流賊
再陷其城死之儒秀商南典史城陷抗節死逹興山典
史十四年二月張獻忠自蜀來攻都司徐日耀戰没逹
被縳罵賊不屈死瑞日陜西人為固始巡檢羅山為賊
陷上官令瑞日攝縣事單騎攜二童以往至則止僧寺
將招流移為守禦計未踰月賊遣偽官至土寇萬朝勲
與之合誘執瑞日說之降不從拘於家一日朝勲置酒
宴羣賊醉卧潛入其室殺之將奔鳳陽鳳陽雨阻復見
縶賊愛其勇欲留之叱曰我雖小吏亦朝廷臣子肯為
賊用耶遂被害二僕亦死有朱耀者固始人與父允義
兄炳思成並以勇力聞八年賊來犯耀父子力戰却之
明年賊復至耀出戰手馘數十人追之陷伏中大罵死
允義曰我必報子讐炳謂思成曰我二人必報弟讐三
人率衆奮擊賊解去城獲全
陳美字在中新建人崇禎時由鄉舉知宜城縣兵燹之
餘民生凋瘵及張獻忠據榖城人情益懼美安輯備至
襄陽陷賊兵來犯美偕守備劉相國迎擊賊中伏敗去
巡按御史上其功獲叙錄撫治都御史王永祚以六等
課所部有司美居上上薦於朝未及擢用十五年冬李
自成長驅犯襄陷左良玉先奔永祚及知府以下俱遁
賊入城鄉官羅平知州蔡思䋲福州通判宋大勛殉節
賊分兵寇宜城棗陽穀城光化均州美守宜城固拒八
晝夜城陷抗罵不已為賊磔死訓導陽城田世福亦死
之棗陽知縣郭裕清江舉人甫視事張獻忠至左良玉
屯近邑裕單騎邀與共禦賊却去至是賊將劉福來攻
裕𤼵礮石擊傷多賊憤攻益力城陷身被數槊大罵賊
支解之合門遇害光化知縣萬敬宗南昌人貢生到官
以死自誓賊薄城遂自盡賊義之引去城獲全鄉官韓
應龍舉人歴長蘆鹽運使不受偽職自縊死穀城知縣
周建中亦殉節均州知州胡承熙被執不屈與其子爾
英俱死承熙有能聲永祚課屬吏亦列上上遷刑部員
外郎未行遇難賊犯鄖陽同知劉璇死之保康陷知縣
萬惟壇與妻李氏俱死之璇永年人惟壇曹縣人俱貢
生
諶吉臣字仲貞南昌人父應華萬歷時以參將援朝鮮
戰殁吉臣由舉人為雲夢知縣崇禎十五年十二月李
自成陷襄陽其黨賀一龍陷德安吉臣急遣孥歸身誓
死弗去明年正月雲夢陷被執不食累日賊臨以兵吉
臣乞速死賊壯之授以官不屈驅上馬曰我失守封疆
當死此更安往乃見殺福王時贈太僕寺丞賊分兵犯
旁邑應城陷訓導張國勲死之國勲黃陂人城將陷詣
文廟抱先師木主大哭為賊所執大罵不屈支解死妻
子十餘人皆殉節袁啓觀者雲夢諸生也賊據城啓觀
立寨自守賊執去出題試之啓觀曰汝既知文亦知亂
臣賊子人人得而知之耶賊怒殺之安陸城陷知縣分
水濮有容一門十九人皆死鄉民結寨自保賊將白旺
連破數十寨諸生廖應元守益堅奸人執送旺旺問汝
欲何為厲聲曰欲殺賊耳賊怒射殺之應山舉人劉申
錫養死士百人城陷謀恢復兵敗為旺所殺百人皆戰
死沔陽陷同知馬飇死之
盧學古夏縣人舉人歴承天府同知攝荆門州事崇禎
十五年十二月李自成寇荆門學古誓死守學正黃州
張郊芳訓導黃岡程之竒亦盟諸生於大成殿佐城守
賊環攻四日無援城陷學古罵賊不絶口剖腹而死郊
芳之竒亦不屈死有朱士完者潛江舉人鄉試揭榜夕
夢黑幟墮其墓門粉書亂世忠臣四字至是賊破承天
長驅陷潛江士完被執械送襄陽道由泗港齧指血書
已盡節處遂自經賊所過焚燬士完所題壁獨存彭大
翮者竟陵之青山人賊逼承天大翮出所著平賊權略
上之當事不能用遂自集一旅保鄉曲邀斬賊過當賊
怒雨夜襲之大翮嘆曰吾子孫陣亡已盡吾何用生為
赴水死賊既陷荆門遂向荆州巡撫陳睿謨急渡江入
城奉瑞王常潤南奔監司以下皆奔士民遂開門迎
賊訓導撖君錫正衣冠端坐明倫堂賊至欲屈之詬罵
而死君錫字賓王綘縣人賊大索縉紳故相張居正子
尚寳丞允修不食死戸部員外郎李友蘭不屈死諸生
王維藩率妻朱及二女避難為賊所掠維藩令妻女赴
井死遂見殺諸生王圖南被執抗罵死夷陵李雲由鄉
舉知潁川州州人祠祀之謝事歸流賊熾大書名義至
重鬼神難欺二語於牖以自警及城陷不屈執至江陵
絶食死呂調元者歸州千戶也城陷士民悉歸附調元
獨率步卒格鬭陷重圍中招之降大罵死亂刀下
陳萬策江陵人天啓中與同邑李開先先後舉於鄉並
有時名崇禎十六年正月李自成據襄陽設偽官其吏
政府侍郎石守喻上猷先為御史降賊薦兩人賢可用
自成遣使具書幣徵之萬策隱龍灣市賊使至歎曰我
為名誤既不能奮身滅賊尚可惜頂踵耶夜自經賊使
至開先家開先瞋目大罵頭觸墻死福王時俱命優䘏
許文岐字我西仁和人祖子良巡撫貴州右僉都御史
父聯樞廣西左參政文岐崇禎七年進士歴南京職方
郎中賊大擾江北佐尚書范景文治戎備景文甚倚之
遷黃州知府射殺賊前鋒一隻虎奪大纛而還獄有重
囚七人縱歸省尅期就獄皆如約至乃請於上官貸之
十三年遷下江防道副使駐蘄州賊魁賀一龍藺養成
等萃蘄黃間文岐設備嚴賊黨張雄飛將南渡命遊擊
楊富焚其舟賊乃却巡撫宋一鶴上其功副將張一龍
善馭兵文岐重之嘗共宿帳中軍中夜呼噪文岐曰此
奷人乘夜思遁耳堅卧不出質明叛兵百餘人奪門遁
一龍追獲盡斬之一軍肅然楊富既久鎮蘄一鶴復遣
參將毛顯文至不相得兵民洶洶文岐會二將以杯酒
釋之始無患十五年左良玉潰兵南下大掠文岐立馬
江口迎之兵莫敢犯時警報日急人無固志會擢督糧
參政當行文岐歎曰吾為天子守孤城三載矣分當死
封疆雖危急奈何棄之遣妻奉母歸檄富顯文出屯近
郊為固守計無何荆王府將校郝承宗潜通張獻忠明
年大舉兵來攻文岐𤼵礮斃賊甚衆夜將半雪盈尺賊
破西門入文岐巷戰雪愈甚礮不得𤼵遂被執獻忠聞
其名不殺繫之後營時舉人奚鼎鉉等數十人同繫文
岐密謂曰觀賊老營多烏合凡此數萬卒皆被掠良民
若告以大義同心協力賊可殱也於是陰相結期四月
起事以柳圈為信謀洩獻忠索之果得柳圈縳文岐斬
之將死語人曰吾所以不死者志滅賊耳今事不成天
也含笑而死時文岐陷賊中已七十餘日矣事聞贈太
僕卿賊既陷蘄州遂屠其民鄉官陜西僉事李新舉家
被執賊欲屈之新叱曰我昔官秦中爾輩方為厮養今
日肯屈膝厮養耶賊怒新父屍就刃其時屬吏死節者
惟麻城教諭定遠蕭頌聖蘄水訓導施州童天申
郭以重黃州人世為衛指揮崇禎十六年城陷自他所
來赴難其妻欲止之叱曰朝家畀我十三葉金紫不能
易一死哉吾將先殺汝妻乃不敢言既至遇賊欲脅之
去堅不從露刃懾之乃好謂賊曰從汝非難但抱小兒
者吾妻也汝為我殺之吾無累矣賊如其言以重即奪
賊刃擊斬一賊羣賊擁至遂赴水死先是蘄州破指揮
岳璧自屋墮地不死賊執至城上欲降之厲聲曰我世
臣也城亡與亡豈降賊賊刃之仆地氣將絶瞋目曰我
死為鬼當滅汝時大雪血流丈餘目眦不合同時郭金
城為羅田守將賊逼城率所部五百人戰斬級百餘追
之英山賊大集困三日突圍不得出被執脅降不從見
殺
崔文榮海寧衛人世指揮僉事舉武會試授南安守備
崇禎中臨藍盜起逼桂陽桂王告急文榮督所部會𠞰
却賊四萬人以功擢武昌參將十六年四月張獻忠犯
漢陽文榮渡江襲斬六百級已而城陷武昌震懼巡撫
宋一鶴既死承天新任巡撫王聚奎未至武昌素不宿
重兵城空虚或議撤江上兵以守文榮曰守城不如守
江團風煤炭鴨蛋諸州淺不及馬腹縱之飛渡而坐守
孤城非策也當事不從賊果從團風渡江陷武昌縣縣
無人賊出營樊口文榮軍洪山寺扼之既斂兵入城以
他將代守賊全軍由鴨蛋洲畢渡扺洪山守將亦退入
城文榮以武勝門當賊衝偕故相賀逢聖協守賊攻之
不能下監軍參政王楊基時已擢右僉都御史巡撫承
天德安二郡未聞命尚駐武昌見勢急與推官傅上瑞
詭言有事漢陽開門遁去人情益洶洶先是楚王出資
募兵應募者率蘄黃潰卒及賊間諜至是開文昌保安
二門納賊文榮方出鬭還闔城扉不及躍馬大呼殺三
人賊攢槊刺之洞胸死有朱士鼎者起家武進士為巡
江都司城陷被執賊嘉其勇敢欲大用之戟手大罵賊
斷其右手乃以左手染血灑賊賊又斷之不死賊退令
人縳筆於臂能楷字招集舊卒訓練如常
徐學顔字君復永康人母疾禱於天請以身代夜夢神
人授藥旦識其形色廣覓之得荆瀝疾遂愈父為中城
兵馬指揮忤權要人下吏學顔三疏訟冤所司格不上
徧叩諸公卿莫為雪將置重辟學顔號泣争於刑部不
能得至齧臂血濺於庭乃獲釋歸推所居大宅讓其弟
尚義疎財族黨德之崇禎三年建東宫詔舉孝友廉潔
博物洽聞可勵俗維風者有司以學顔應寢不行十二
年以恩貢生授楚府左長史引義匡輔王甚敬之十五
年冬諸司長官及武昌知府江夏知縣並以朝覲行學
顔攝江夏事繕修守具楚府新募兵即令學顔將之明
年五月晦新軍内叛城陷學顔格鬭斷左臂大罵不屈
為賊支解一家二十餘人殉之通判固安李毓英亦舉
家自縊武昌知縣鄒逢吉被害同死者武昌衛經歷汪文
熙廵檢戴良瑄及僧官一人俱罵賊不屈腰斬賊既陷武
昌分兵陷屬邑於是嘉魚知縣霍山王良鑑蒲圻知縣
臨川曾栻俱抗節死事聞學顔贈僉事毓英等贈卹有
差
馮雲路字漸卿黃岡人好學勵行年三十即棄諸生從
賀逢聖講學遂寓居武昌著書數百卷崇禎三年巡按
御史林鳴球薦其賢并上所著書不用及賊將渡江雲
路貽書逢聖曰在内以寧湖為止水在外以漢江為汨
羅寧湖者雲路談經處也城既陷乘桴入寧湖賊遣使
來聘遥應曰我平生只讀忠孝書未嘗讀降賊書也遂
投湖死從游諸生汪延陛亦死焉其同邑熊&KR0034;字渭公
亦移居武昌喜邵子皇極書頗言未來事十六年元旦
盡以所撰性理格言圖書懸象大易參諸書付其季弟
曰善藏之城破前一日貽書雲路言明日當覓我某樹
下及期行樹傍賊追至躍入荷池以死有諸生明睿者
江夏人城破賊獨不入其門睿慨然曰安有父母之邦
覆而偷生苟活者語家人速從我入井否則速去於是
妻及二子二女并諸婢以次投井睿笑曰吾今曠然無
累矣從容榜諸門赴井死時人號為明井先是賊陷黃
岡諸生易道暹者字曦侯好學尚氣節居深山中積書
滿家賊氛漸逼道暹惜所積書又以已所著書多不忍
棄逡巡未行及賊至子為瑚急奉母走青峰巖道暹攜
幼子為璉擔書以行遇賊紿曰余書賈也賊笑曰汝易
曦侯何紿我道暹曰若既知我當聽我一言慎毋殺人
焚廬舍賊曰若身不保尚為他人言耶道暹厲色叱賊
賊怒殺之為璉請代賊并殺之未幾為瑚亦被殺時黃
陂諸生傅可知亦以叱賊死可知幼喪父卧柩下三年
六十喪母啜粥三年黃陂陷被執可知年已踰八十賊
憫其老不殺俾養馬叱曰我為士數十年肯役于賊耶
延頸就刃賊殺之
蔡道憲字元白晉江人崇禎十年進士為長沙推官地
多盜察豪民通盜者把其罪而任之盜方劫富家分財
收者已至召富家還所失物皆愕不知所自惡少年閉
戸謀為盜啓戸捕卒已坐其門驚逸去吉王府宗人恣
為奸道憲先治而後啟王王召責之抗聲曰今四海鼎
沸寇盜日滋王不愛民一旦鋌而走險能獨與此曹保
富貴乎王悟謝遣之十六年五月張獻忠陷武昌長沙
大震承天巡撫王楊基率所部千人自岳州奔長沙道
憲請還駐岳州曰岳與長沙唇齒也并力守岳則長沙
可保而衡永亦無虞揚基曰岳非我屬也道憲曰棄北
守南猶不失為楚地若南北俱棄所屬地安在掦基語
塞乃赴岳州及賊入蒲圻即遁去湖廣巡撫王聚奎遠
駐袁州憚賊不敢進道憲亦請移岳聚奎不得已至岳
數日即徙長沙道憲曰賊去岳遠可繕城以守彼犯岳
猶憚長沙援若棄岳長沙安能獨全聚奎不從賊果以
八月陷岳州直犯長沙先是巡按御史劉熙祚令道憲
募兵得壯丁五千訓練之皆可用至是親將之與總兵
官尹先民等扼羅塘河聚奎聞賊逼大懼撤兵還城道
憲曰去長沙六十里有險可柵以守毋使賊踰此又不
從時知府堵允錫入覲未返通判周二南攝攸縣事城
中文武無幾則薄城士民盡竄聚奎詭出戰遽率所部
遁道憲獨拒守賊遶城呼曰軍中久知蔡推官名速降
毋自苦道憲命守卒射之斃越三日先民出戰敗還賊
奪門入先民降道憲被執賊啗以官嚼齒大罵釋其縳
延之上坐罵如故賊曰汝不降將盡殺百姓道憲大哭
曰願速殺我毋害我民賊知終不可奪磔之其心血直
濺賊面健卒林國俊等九人隨不去賊亦令說道憲降
國俊曰吾主畏死去矣不至今日賊曰爾主不降爾輩
亦不得活國俊曰我輩畏死亦去矣不至今日賊并殺
之四卒奮然曰願瘞主屍而死賊許之乃解衣裹道憲
骸瘞之南郊醴陵陂遂自刎道憲死時年二十九贈太
僕少卿諡忠烈二南字汝為雲南人由選貢為長沙通
判盡職業與道憲深相得擢岳州知府士民固留乃以
新秩還長沙禦賊陣没邑舉人馮一第走湘鄉將乞師
他所賊繫其母與兄招之一第歸就縳賊將斬之一老
僧伏地哭請免賊乃去其兩手置營中一夕死母兄獲
免賊陷東安舉人唐德明仰藥死犯耒陽諸生謝如珂
拒戰死
張鵬翼西充人崇禎中由選貢生授衡陽知縣十六年
八月張獻忠逼衡州巡撫王聚奎李乾德及監司以下
皆遁士民盡奔竄鵬翼獨守空城賊至即陷脅使降戟
髯詬詈賊縛而投諸江妻子赴水死賊之趨岳州也巴
陵教諭桂陽歐陽顯宇時攝縣事死焉其趨臨湘也知
縣莆田林不息抗罵不屈斷其兩手殺之湘陰陷知縣
大埔楊開率家屬十七人投水死其丞頼萬耀攝醴陵
縣事城破亦死之長沙府照磨莫可及宜興人攝寧鄉
縣事殉城死二子若鼎若鈺號慟奔赴遇害衡州既陷
屬縣衡山亦失守知縣富順董我前教諭分宜彭允中
皆盡節府教授永明蔣道亨攝武陵縣事抱印罵賊見
殺其他文武將吏非降則逃長沙史可鏡官給事中丁
艱歸降賊賊用為湖廣巡撫及賊棄湖廣入四川李乾
德復還長沙執可鏡加搒掠械送南都伏法乾德者亦
鵬翼同邑人崇禎四年進士十六年歴右僉都御史撫
治鄖陽未赴改湖南時武昌已陷乾德守岳州獻忠攻
急乾德棄城走長沙岳州遂陷轉徙衡永賊至輒先避
長沙衡永皆隨陷獻忠入四州乃還長沙以失地謫赴
督師王應熊軍前自效永明王立擢兵部侍郎巡撫川
南乾德入蜀其鄉邑已陷父亦被難乃說諸將袁韜攻
佛圖關復重慶韜及武大定久駐重慶食盡乾德說嘉
定守將楊展與大定結為兄弟資之食已而惡展搆韜
殺之據嘉定蜀人咸不直乾德會劉文秀自雲南至禽
韜陷嘉定乾德驅家人及其弟御史史升德俱赴水死
劉熙祚字仲緝武進人父純仁泉州推官熙祚舉天啓
四年鄉試崇禎中為興寧知縣奸民啖斷腸草脅人財
物熙祚令贖罪者必以草以是致死者勿問草以漸少
弊亦止課最徵授御史十五年冬巡按湖南李自成陷
荆襄諸郡張獻忠又破蘄黃臨江欲渡熙祚以明年二
月抵岳州檄諸將分防江滸偏沅鄖陽二撫聯絡形勢
會賊馬守應據澧州窺常德土寇甘明揚等助之熙祚
馳至常德擊斬明掦五月還長沙及武昌岳州相繼陷
急令總兵尹先民副將何一德督萬人守羅塘河扼要
害而巡撫王聚奎乃撤守長沙賊遂長驅至聚奎率潰
將孔全彬黃朝宣張先璧等走湘潭長沙不能守惠王
避地至長沙與吉王謀出奔熙祚奉以奔衡州衡州桂
王封地也聚奎兵至大焚劫王及吉惠二王皆登舟避
亂熙祚單騎赴永州為城守討未幾聚奎復走祁陽衡
州遂陷永士民聞之空城逃三王至永州聚奎繼至越
日全彬等亦至劫庫金去熙祚乃遣部將護三王走廣
西而已返永州拒守賊騎追執之獻忠踞桂王宫叱令
跪不屈賊羣毆之自殿墄曳至端禮門膚盡裂使降將
尹先民說之終不變見殺事聞贈太常少卿諡忠毅弟
永祚字叔遠由選貢生屢遷興化同知禽賊曾旺後以
副使知興化府事
大清兵入城仰藥死弟緜祚字季延崇禎四年進士為
吉安永豐知縣鄰境九蓮山界閩粤賊窟其中緜祚請
會𠞰賊怒率衆攻緜祚出擊三戰三捷賊益大至緜祚
伏兵黃牛峒大破之積勞得疾請告歸卒兄弟三人並
死王事王聚奎既失永州後伺賊退潛還武昌為代者
何騰蛟所劾夤緣免
王孫蘭字畹仲無錫人崇禎四年進士累遷成都知府
蜀宗人虐民民相聚將焚内江王第孫蘭撫諭之乃解
父憂服闋起官紹興修荒政遷廣東副使分巡南雄韶
州二府連州猺賊為亂馳𠞰三戰皆捷十六年張獻忠
大亂湖南湖南之彬州宜章與韶接壤孫蘭乞援督府
不應最後以七百人至一宿復調去及賊陷衡州肆屠
戮韶所豁樂昌乳源仁化逋竄一空連州守將先據賊
叛韶士民聞之空城逃而賊所設偽官𫝊檄將至孫蘭
仰天歎曰失封疆當死賊陷城又當死吾盍先死乎遂
自縊既死賊竟不至朝廷憫其忠予贈䘏
程良籌字持卿孝感人工部尚書註子也天啓五年進
士時註為太常少卿不附魏忠賢御史王士英劾其為
趙南星李三才私黨忠賢遂矯旨并良籌除名永不叙
錄未出仕而除名前此未有也崇禎元年起官歴文選
員外郎掌選事麻城李長庚為尚書以同鄉故甚倚之
正郎久缺不推補同列多忌朝論亦少之長庚用推舉
失當削籍良籌亦下吏遣戍久乃釋歸十六年李自成
犯承天孝感亦陷良籌以白雲山險峻與同邑參政夏
時亨築壘聚守賊使說降良籌毁其書賊怒設長圍攻
之相持四十餘日解去時漢陽武昌亦為張獻忠所陷
四面皆賊獨白雲孤處其間賊頗患之已武昌為官軍
所復良籌號召遠近諸寨掎角進兵其冬遂復孝感雲
夢十二月進薄德安兵敗退保白蓮寨寨中人素通賊
為内應良籌遂被執說降不屈羈之密室明年正月左
良玉遣將攻德安賊懼擁良籌令止外兵不從賊棄城
去逼良籌偕行又不從遂被殺贈太常少卿程道夀者
良籌里人也嘗為來安知縣賊陷孝感置掌旅守之道
夀結里中壯士擊殺掌旅賊復至杖之繫獄令為書招
良籌道夀曰我不能助白雲滅汝肯助汝耶遂見殺
黃世清字澄海滕縣人父中色吏部員外郎世清登崇
禎七年進士除戸部主事𣙜滸墅關有清操歴員外郎
屢遷右參議分守商雒駐商州城屢遭兵四野蕭然民
皆入保城中而客兵所過淫掠民苦兵甚於賊世清下
令兵不得闌入城未幾關中兵經其地有二卒撾門搒
以徇督撫𤼵兵誡毋犯黃參議令李自成躙荆襄遠近
震動世清一子方幼屬友人養之誓身殉十六年十月
自成敗孫傅庭軍長馳入關遣右營十萬人從南陽犯
商州世清憑城守有奸民投賊至城下說降世清佯與
語𤼵礮斃之懸其首城上曰懷二心者視此士民皆效
死礮矢盡繼以石石盡婦人掘街砌繼之城陷世清坐
堂上麾其僕朱化鳳去化鳳願同死賊牽世清下化鳳
叱曰奴才不得無禮賊批其頰化鳳聲色愈厲執至賊
帥袁宗第營世清植立賊欲屈之化鳳曰吾主堂堂憲
司肯拜賊耶賊先殺之授世清以防禦札罵不受與一
家十三人皆遇害贈光祿卿
楊暄高平人崇禎十三年進士授渭南知縣歲大凶畢
力拯救民稍獲安十六年冬李自成入潼關兵備簽事
楊王休降教授許嗣復分守上南門城破持梃鬭詈賊
死妻女被掠皆自殺賊遂抵渭南暄已擢兵部主事未
行與訓導蔡其城同守會舉人王命誥開門迎賊暄被
縳索印不與詬罵死其城亦死之賊遂陷西安咸陽知
縣趙躋昌被害屬邑望風降蒲城知縣朱一統獨謀拒
守曰吾家七世衣冠安可臣賊或言他州縣甲榜者皆
已納款一統曰此事寧論資格耶以體肥令家人擴井
口以待會衙兵叛奪印趣迎降一統瞋目叱曰吾一日
未死印不可得日暮左右盡散從容赴井死縣丞沁源
姚啓崇亦死焉一統平定人起家乙榜有朱迥滼者瀋
府宗室也由宗貢生為白水知縣明習吏事下不敢欺
賊潛入城猶手弓射賊與學官魏歲史劉進並被難
唐時明字爾極固始人舉於鄉崇禎中為長垣教諭子
路墓祀田為豪家奪時明復其故由國子學正屢遷鳳
翔知府十六年十月聞李自成入潼關亟治戰守備俄
潰兵大掠西人無固志及自成據西安分兵來寇典史
董尚質開門迎賊時明被執偽相牛金星曰吾主求賢
若渴君至西京不次擢用時明叱曰我天朝命吏肯臣
賊耶金星令尚質說降厲聲責之賊令縳赴西安時明
託妻子於友人至興平乘間自縊鳳翔既陷屬城叛降
隴州同知薛應玢武進人時攝州事勒兵守城城陷詈
賊死寳鷄知縣唐夢鯤番禺舉人歴知仙居天台富川
分水四縣在富川有撫猺功坐累謫池州經歴攝貴池
縣事左良玉擁兵下鄉民奔入城守者拒夢鯤令悉納
之及改寳雞賊已過潼關星馳扺任賊逼縣知不可守
自經死
段復興字仲方陽穀人崇禎七年進士歴右參議分守
慶陽十六年十月李自成據西安𫝊檄諭降復興裂其
檄集衆守踰月賊薄城圍數匝發礮石殺賊滿濠久之
勢不支拜辭其母聚妻妾子女於其上薪其上復乘城
督戰城陷趨歸火其樓母亦赴火死乃持鐵鞭走北門
擊殺數賊遂自刎士民葬之西河坪立祠祀之同時死
難者慶陽推官靳聖居安化知縣袁繼登聖居字淑孔
長垣人崇禎元年進士歴知濟源萊陽二縣屢謫復起
涖慶陽時巳授刑部主事未行遇賊佐復興死守城破
被執罵不絶口死繼登南畿人起家選貢涖任未浃歲
即遘變見賊求速死賊殺之其陷寧州也知州董琬死
之宗室朱新鍱者以貢生授中部知縣自成使人持檄
招降新鍱碎之歎曰城小無兵空令士民受禍計惟自
靖耳令妻妾子女盡縊乃投繯死
簡仁瑞字季麟榮縣人由舉人歴官西安同知遷平涼
知府十六年冬賊入關諸王及監司以下官謀遁走仁
瑞謁韓王曰長安有重兵訛言不足信殿下輕棄三百
年宗社欲何之縱賊壓境延寧甘涼諸軍足相援必不
能支同死社稷亦不辱二祖列宗王不從是夕其護衛
卒譟挾王及諸郡王宗室斬關出奔脅仁瑞行仁瑞曰
吾平涼守也吾去誰與守衆遂去仁瑞乃撤四關居民
入城以土石塞門為死守計未幾賊檄至乃召所活死
囚數輩謂之曰吾昔嘗生汝汝亦有以報我乎皆對曰
唯命即托以幼子令衛出明日賊抵城下士民數人草
降書乞僉名署印仁瑞怒叱責之正衣冠自經堂上平
涼既陷屬城悉降華亭教諭鄒姓者援曾子居武城義
欲避去訓導何相劉止之曰吾輩委質為臣安可以賓
師自待乃率諸生共守及城陷與教諭皆殉難
司五教字敬先内黃人篤學有志行崇禎時以歲貢為
内邱訓導十一年邑被兵佐長吏拒守有功遷城固知
縣𠞰山寇滅之十六年冬賊據關中郡縣風靡五教激
士民固守有諸生謀内應捕斬之竿其首城上無何偽
帥田見秀擁兵至五教且戰且守賊悉兵攻四日而城
陷既見執厲聲罵賊賊去其冠帶輒自取冠之罵益厲
乃被磔鄉官張鳳翮字健冲天啟五年進士崇禎中官
御史極論四川巡撫王維章貪劣而請召還給事中章
正宸不納出按雲南還朝言陛下議均輸再征一年民
力已竭討賊諸臣泄泄沓沓徒縻數百萬金錢帝納其
言敇兵部飛騎勒熊文燦進兵而張獻忠已叛矣十五
年遷浙江右參政未任而罷賊陷城脅之仕不屈死
都任字弘若祥符人萬歷四十一年進士授南京兵部
主事進郎中屢遷四川右參政天啓五年大計左遷江
西僉事復屢遷陜西左布政使崇禎五年又謫山東右
參政再遷山西按察使任性剛嚴多忤物數謫徙終不
變月朔同僚朝晉王任據會典争不赴巡按御史張孫
振誣劾提學僉事袁繼咸任數慰問繼咸贐其行孫振
怒復中以大計貶秩歸後復起歴右布政使兼副使飭
榆林兵備十六年九月巡撫崔源之罷去代者張鳳翼
未至總兵官王定從孫𫝊庭出關大敗奔還遠近震恐
李自成遂據西安遣其將李過以精卒數萬徇三邊延
安綏德相繼陷定懼詭言討河套寇率所部遁去榆林
益空虚任急集軍民慷慨流涕諭以大義與督餉員外
郎王家錄副將惠顯等議城守城中多廢將任以尤世
威知兵推為主帥率諸將王世欽等數十人誓死守賊
遣使招降任斬以徇賊大衆麕至十一月望城被圍至
二十七日城陷任猶巷戰力不支被執欲降之大罵不
屈遂見殺世威等皆死詳見世威𫝊中家錄黃岡人舉
於鄉時已擢關南兵備僉事未行與任協守圍急男子
皆乘城家錄令婦人運水灌城冰厚數寸賊不能攻及
城陷家錄自剄死一時同死者里居戸部主事張雲鶚
知州彭卿柳芳湖廣監紀趙彬皆不屈死指揮崔重觀
自焚死𫝊佑與妻杜氏自縊死中軍劉光祐罵賊死材
官李耀善射矢盡自刎死同營李光裕趣家人死亦自
刎死張天叙焚其積貯自縊死指揮王廷政與弟千戶
廷用百戸廷弼奮力殺賊同死千戶賀世魁偕妻柳氏
自縊死參將馬鳴節聚妻子室中自焚死里居戰死則
山海副總兵楊明定邊副總兵張發孤山副總兵王永
祚西安參將李應孝在官死事則遊擊傅德潘國臣李
國竒晏維新陳二典劉芳馨文侯國都司郭遇吉中軍
楊正韡柳永年馬應舉旗鼓文經國守備尤勉惠漸賀
大雷楊以偉指揮李文焜文燦而副將常懷李登龍遊
擊孫貴尤養鯤守備白慎衡李宗叙亦以守鄉土遭難
諸生則陳義昌沈濬沈演白拱極白含章罵賊死張連
元連捷李可柱胡一奎李應祥自經死一城之中婦女
死義者數千人井中屍滿賊遂屠其城榆林為天下雄
鎮兵最精將材最多然其地最瘠餉又最乏士常不宿
飽乃慕義殉忠志不少挫無一屈身賊庭其忠烈又為
天下最事聞天子嗟悼將大行褒䘏國亡不果
祝萬齡咸寧人父世喬有至行以父遠遊不歸年十五
即獨身訪求瀕死歴數千里卒得之後由選貢通判南
康以清慎著萬齡師鄉人馮從吾舉萬歷四十四年進
士累官保定知府天啓六年魏忠賢盡毁天下書院萬
齡憤逆黨李魯生遂劾萬訛言訛言謂天變地震物怪
人妖悉由毁書院所致非聖誣天實甚萬齡遂落職崇
禎初用薦起黃州知府集諸生定惠書院迪以正學居
三年遷河南副使監軍磁州輝縣之北與山西陵川之
南有村曰水峪回賊竊據數十年大為民患萬齡與山
西監司王肇生合兵擊六戰焚其巢三百餘賊遂平錄
功加右參政流賊自西山入河北掠新鄉萬齡邀擊之
賊走陵川已復大至坐失事削籍歸湯開遠訟其冤不
納久之廷臣交薦未及用而西安陷萬齡深衣大帶趨
至關中書院哭拜先聖投環死僉事涇陽王徵太常寺
卿耀州宋師襄懷慶通判咸寧竇光儀儀封知縣長安
徐方敬芮城知縣咸寧徐芳聲舉人宗室知誼䍒及席
增光皆里居城破並抗節死
陳璸漳浦人天啓五年進士授慈谿知縣崇禎十年為
袁州推官拒楚賊有功屢遷右參議分守湖南討平八
排賊十六年張獻忠陷長沙圍參政周鳳岐於澧州璸
督兵往救軍敗被執欲降之不屈斷手割肝而死鳳岐
永康人萬歷末年進士歴工部郎中掌節慎庫忤奄人
落職歸崇禎初起故官進四川副使苖人争界為立碑
畫疆以定之改右參政分守澧州賊來犯援軍敗没城
遂陷賊帥親解其縳說以降怒罵而死
王徵俊字夢卜陽城人天啓五年進士授韓城知縣崇
禎初流賊來犯禦却之坐大計謫歸德照磨巡按御史
李日宣薦於朝給事中吕黃鍾請用天下必不可少之
人亦及徵俊乃量移滕縣知縣累官右參政分守寧前
以憂歸十七年二月賊陷陽城被執不屈繫之獄士民
争頌其德賊乃釋之抵家北面再拜投繯卒其時士大
夫居家盡節者靈石宋之儁翼城史可觀陽曲朱慎鏤
之儁舉進士歴官登萊監軍副使忤巡按謝三賓互訐
於朝落職歸三賓亦貶秩及遇變之儁受刑死妻喬詈
賊撞階死女斂屍畢拔簮刺喉死可觀太常少卿學遷
子官中書舍人加鴻臚少卿城陷自縊死慎鏤晉府宗
宗攝靈邱郡王府事賊陷太原冠帶祀家廟驅家人入
廟中焚之已亦投火死
丁泰運字孟尚澤州人崇禎十三年進士除武陟知縣
調河内著廉直聲十七年二月賊將劉方亮自蒲坂渡
河巡按御史蘇京託言塞太行道先遁去與陜西巡撫
李化熙仝抵寧郭驛俄兵變化熙被傷走兵執京披以
婦人服令插花行稍違輒抶之以為笑樂叛將陳永福
引賊至京即迎降賊遂逼懷慶監司以下皆竄泰運獨
守南城力不支被執賊擁見方亮使跪不屈燒鐵鎖炙
之亦不從乃遇害賊既陷懷慶尋陷彰德安陽人尚大
倫字崇雅由進士歴官刑部郎中有國學生白夢謙以
救黃道周繫獄大倫議寬之忤尚書意遂罷歸城陷抗
節死參將榆林王榮及其子師易皆死之又有王橓徵
由鄉舉歴官蒲州知州忤豪宗謝事歸為賊所執𫝊詣
李自成在道憤恨不食死
明史卷二百九十四
