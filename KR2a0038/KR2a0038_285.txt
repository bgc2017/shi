欽定四庫全書
明史卷二百一
大學士張廷玉等奉敕修
列傳第八十九
陶琰王縝
李充嗣吳廷舉(弟廷弼)
方良永(弟浪節子重杰)王爌
王軏徐問
張邦奇(族父時徹)韓邦奇(弟邦靖)
周金吳嶽(譚大初)
陶琰字廷信絳州人父銓進士陜西右參議琰舉成化
七年鄉試第一十七年成進士授刑部主事弘治初進
員外郎歴固原兵備副使練士卒廣芻粟歴九年部内
晏如遷福建按察使浙江左布政使正德初以右副都
御史廵撫河南遷刑部右侍郎陜西遊擊徐謙訐御史
李高謙故劉瑾黨行厚賂欲中高危法琰往按直高瑾
怒假他事下琰詔獄禠其職又罰米四百石翰邊瑾誅
起左副都御史總督漕運兼巡撫淮揚諸府六年轉南
京刑部侍郎明年賊劉七等將犯江南王浩八又入衢
州進琰右都御史巡視浙江至則七等已滅浩八聽撫
會寧紹瀕海地颶風大作居民漂沒萬數琰出帑金賑
救而大築蕭山至會稽堤五萬餘丈奏設兵備道守要
害防浩八黨出沒遣將擊斬其渠魁遂城開化常山遂
安蘭谿境内以靖復命總督漕運七疏乞歸世宗嗣位
起故官凡三督漕軍民習其政不嚴而肅琰性清儉飯
惟一蔬每到官及罷去行李止三竹笥尋加戶部尚書
嘉靖元年召拜工部尚書其冬改南京兵部加太子少
保未浹歲屢引年乞休加太子太保乘傳歸有司歲時
存問又九年卒年八十有四贈少保諡恭介子滋以進
士授行人諫武宗南巡杖闕下謫國子學正嘉靖初歴
兵部郎中率同官伏闕爭大禮再授杖謫戍榆林兵部
尚書王時中等言琰老病呻吟冀父子一相見乞改調
近衛不許十五年赦還卒
王縝字文哲東莞人父恪寳慶知府縝登弘治六年進
士選庶吉士授兵科給事中劾三邊總制王越附汪直
李廣不可復玷節鉞出理南畿屯田有司徵松江白紵
六千疋縝言紵非正供且請停上清宫役詔皆罷之累
遷工科都給事中武宗初立内府工匠以營造加恩縝
率同官言陛下初登大寶工匠末技已有以微勞進者
誠不可示後世宜散遣先朝諸畫士革工匠所授官帝
不能用中官張永請改築通州新城縝言泰陵工作方
興不當復興無益之役帝乃止正德元年出為山西右
參政歴福建布政使右副都御史巡撫蘇江松諸府協
平江西賊王浩八乾清宫災疏請養宗室子宫中定根
本去南京新增内官召還建言被黜諸臣不報已調鄖
陽巡撫遷南京刑部右侍郎世宗即位陳正本十事嘉
靖二年就擢戶部尚書卒官
李充嗣字士修内江人給事中蕃孫也登成化二十三
年進士改庶吉士弘治初授戶部主事以從父臨安為
郎中改刑部坐累謫岳州通判久之移隨州知州擢陜
西僉事歴雲南按察使正德九年舉治行卓異累遷右
副都御史巡撫河南歲大祲請發帑金移粟振之不足
則勸貸富室時流民多聚開封煮糜哺之踰月資遣還
鄉初鎮守中官廖堂黨於劉瑾假進貢名要求百端繼
者以為常充嗣言近中官進貢有古銅器窰變盆黃鷹
角鷹錦雞走狗諸物皆借名科斂外又有拜見銀須知
銀及侵扣驛傳快手月錢河夫歇役之屬無慮十餘事
苛派動數十萬其左右用事者又私於境内抑買雜物
擅𣙜商賈貨利乞嚴行禁絶詔但禁下人科取而已十
二年移撫應天諸府寧王宸濠反充嗣謂尚書喬宇曰
都城守禦屬於公畿輔則充嗣任之乃自將精兵萬人
西屯采石遣使入安慶城中令指揮楊銳等堅守傳檄
部内聲言京邊兵十萬旦夕至趣供餉以紿賊賊果疑
懼事定兵部及巡按御史胡潔言其功時已就進戶部
右侍郎乃賜敕嘉勞有建議修蘇松水利者進充嗣工
部尚書兼領水利事未幾世宗嗣位遣工部郎林文霈
顔如壊佐之開白茅港疏吴淞江六閱月而訖工語詳
河渠志嘉靖元年論平宸濠功加太子少保蘇松白糧
輸内府正德時驟增内使五千人糧亦加十三萬石帝
用充嗣言減從故額又請常賦外盡蠲歲辦之浮額者
内府徵收監以科道官毋縱内臣苛索帝俱從之尋改
南京兵部尚書七年致仕卒久之詔贈太子太保諡康
和
吴廷舉字獻臣其先嘉魚人祖戍梧州遂家焉成化二
十三年登進士除順德知縣上官屬修中貴人先祠廷
舉不可市舶中官市葛以二葛與之曰非産也中官大
怒御史汪宗器亦惡廷舉曰彼專抗上官市名耳會廷
舉毁淫祠二百五十所撤其材作堤葺學宫書院宗器
謂有所侵盜執下獄按之不得間慙而止為縣十年稍
遷成都同知憂歸補松江用尚書馬文升劉大夏薦擢
廣東僉事從總督潘蕃討平南海清遠諸盜正德初歷
副使發總鎮中官潘忠二十罪忠亦訐廷舉他事逮繫
詔獄劉瑾矯詔枷之十餘日幾死戍雁門旋赦免楊一
清薦其才擢江西右參政敗華林賊於連河從陳金大
破姚源賊其黨走裴源復從俞諫破之賊首胡浩三既
撫復叛廷舉往諭為所執居三月盡得其要領誘使携
及得還浩三果殺其兄浩二内亂官兵乘之遂禽浩三
與副使李夢陽不恊奏夢陽侵官因乞休不俟命竟去
坐停一歲俸起廣東右布政使復佐陳金平府江賊擢
右副都御史賑湖廣飢已復出湖南定諸夷疆地寧王
宸濠有逆謀疏陳江西軍政六事為豫防計世宗立召
為工部右侍郎旋改兵部上疏詆陸完王瓊梁儲及少
傅蔣冕而自以為己昔居憲職無一言乞罷黜以儆幸
位時完早得罪瓊及儲已罷去廷舉借以傾冕冕亦求
罷帝頗不直廷舉調南京工部而慰諭冕冕固請留之
不聽嘉靖元年廷舉乞休尋以災異復自劾求罷勸帝
修德應天因奏行其部興革十二事尋就改戶部遷右
都御史巡撫應天諸府長洲知縣郭波以事挫織造中
官張志聰志聰伺波出倒曳之車後典史蕭景腆操兵
教場急率兵救百姓登屋飛瓦擊志聰志聰奏逮波景
腆廷舉具白志聰貪黷狀帝乃降波五級調景腆遠方
志聰亦召還三年以大禮議未定請如洪武中修孝慈
錄故事令兩京部寺臺省及天下督撫各條所見並詢
家居老臣采而行之彙為一書以詔後世時已定稱本
生考廷舉窺帝意不慊故為此奏給事中張原劉祺交
劾之不報尋改南京工部尚書辭不拜稱疾乞休帝慰
留已復辭且引白居易張詠詩語多詼諧中復用嗚呼
字帝怒以廷舉怨望無人臣禮勒致仕廷舉面如削瓜
衣敝帶穿不事藻飾言行必自信人莫能奪其在太學
時兄事羅玘玘病痢僕死自煮藥飲之負以如厠一晝
夜數十反玘嘗語人曰獻臣生我廷舉好薛瑄胡居仁
學尊事陳獻章居湫隘亡郭外田有書萬卷及卒總督
姚鏌庀其喪隆慶中追諡清惠弟廷弼舉於鄉廷舉枷
吏部前廷弼卧其械下刑部主事宿進為奏記張綵乃
得釋
方良永字夀卿莆田人弘治三年進士督逋兩廣峻却
饋遺為布政使劉大夏所噐還授刑部主事進員外郎
擢廣東僉事瓊州賊符南蛇為亂大夏時為總督檄攝
海南兵偹會師討平之御史坐良永失利大夏已入為
本兵為白於朝賚銀幣正德初父喪除待銓闕下外官
朝見畢必謁劉瑾鴻臚導良永詣左順門叩頭畢令東
向揖瑾良永竟出或勸詣瑾家良永不可及吏部除良
永河南撫民僉事中旨勒致仕既去瑾怒未已欲假海
南殺人事中之刑部郎中周敏力持乃不坐瑾誅起湖
廣副使尋擢廣西按察使發巡按御史朱志榮罪至謫
戍遷山東右布政使旋調浙江改左錢寧以鈔二萬粥
於浙良永上疏曰四方盜甫息瘡瘡未瘳浙東西雨雹
寧厮養賤流假義子名躋公侯之列賜予無算納賄不
貲乃敢攫民財戕邦本有司奉行急於詔旨胥吏緣為
奸椎膚剝髓民不堪命鎮守大監王堂劉璟畏寧威受
役使臣何敢愛一死不以聞乞陛下下寧詔獄明正典
刑並治其黨以謝百姓寧懼留疏不下謀遣校尉捕假
勢粥鈔者以自飾於帝而請以鈔直還之民陰召還前
所遣使寧初欲散鈔徧天下先行之浙江山東山東為
巡撫趙璜所格而良永白發其奸寧自是不敢粥鈔矣
寧方得志公卿臺諫無敢出一語良永以外僚訟言誅
之聞者震悚良永念母老恐中禍三疏乞休去世宗即
位中外交薦拜右副都御史撫治鄖陽以母老再疏乞
終養都御史姚鏌請破格褒寵尚書喬宇孫交言良永
家無贏貲宜用侍郎潘禮御史陳茂烈故事賜廩米詔
月給三石久之母卒詔賜祭葬皆異數也服除以故官
巡撫應天即家賜敕至衢州疾作連疏乞致仕未報遽
歸卒卒後有南京刑部尚書之命暨訃聞賜䘏如制諡
簡肅良永侍父疾衣不解帶者三月母病良永年六十
餘矣手進湯藥無少怠居倚廬哀毁稱純孝焉素善王
守仁而論學與之異嘗語人曰近世專言心學自謂超
悟獨到推其說以自附於象山而上逹於孔子目賢聖
教人次第為小子無用之學程朱而下無不受擯而不
知其入於妄弟良節官廣東左布政使亦有治行子重
杰舉於鄉以孝聞
王爌字存約黃巖人弘治十五年進士除太常博士正
德時屢遷刑科都給事中武定侯郭勛鎮兩廣行事乖
謬詔自陳勛強辨爌等駁之都察院覆奏不錄爌言爌
並劾都御史彭澤帝責澤置勛不問御史林有年直言
下獄浙江僉事韓邦竒忤中官被逮爌皆救之帝幸大
同久不反爌力請回鑾又與工科石天柱救彭澤忤王
瓊中旨調兩人於外爌得惠州推官世宗立召復都給
事中旋擢太僕少卿改太常嘉靖三年遷應天府尹歲
大祲奏免其賦居四年遷南京刑部右侍郎以母老歸
養家居十年起故官尋擢南京右都御史守偹中官進
表率以兩御史監禮爌曰中官安得役御史止之奉賀
入朝謁内閣夏言言倨甚大臣多隅坐爌獨引坐正之
言不悦爌遂謝病歸爌與御史潘壯不相能壯坐大獄
詔爌提問爌力白壯罪至忤旨人以此稱爌長者卒贈
工部尚書
王軏開平衛人弘治十二年進士正德初歷工部員外
郎屢遷山東左布政使嘉靖初入為順天府尹房山地
震軏言召災有由語多指斥忤旨切責尋遷右副都御
史巡撫四川芒部土官知府隴慰死庶子政與嫡子夀
爭立朝議立夀政倚烏撒數搆兵使人誘殺夀奪其印
軏請討之乃會貴州兵分道進禽政於水西招降四十
九砦璽書奬勞時將營仁夀宫就拜軏工部右侍郎督
採大木工罷召還改戸部覈九門苜蓿地以餘地歸之
民勘御馬監草場釐地二萬餘頃募民以佃房山民以
牧馬地獻中官韋恒軏釐歸之官奸人馮賢等復獻中
官李秀秀為請於帝軏抗疏之帝雖宥秀竟治賢等
如律出覈勛戚莊田請如周制計品秩别親疏以定多
寡非詔賜而隠占者俱追斷戸部尚書梁材採其言兼
并者悉歸官稍進左侍郎初軏之平隴政也以隴氏無
後請改設流官兵部尚書李鉞等然之遂改芒部為鎮
雄府分置四長官司授隴氏疏屬阿濟等為長官而擢
重慶通判程洸為試知府隴氏舊部沙保等攻執洸奪
其印欲復立隴氏後巡撫王廷相等破保洸得還保子
普奴復連烏撒水西苗攻剽畢節諸衛帝命伍文定圖
之以朝議不合召還御史戴金因言芒部改流之議諸
司咸執不可軏徇洸邪說違衆獨行致疆場不靖遂罷
軏官以兵部尚書李承勛薦起故官總督倉場再遷南
京戸部尚書御史龔湜劾軏考悖吏部言軏居官儉素
搢紳儀表帝乃責湜妄言久之就改兵部參贊機務詔
舉將材薦鄭卿沈希儀等二十一人皆擢用居四年以
老乞罷疏中言享年若干帝以為非告君體勒為民久
之卒
徐問字用中武進人弘治十五年進士授廣平推官遷
刑部主事歷兵部出為登州知府地濱海多盜問盡捕
之調臨江修築壊堤七十二轉長蘆鹽運使分司故利
藪自好者不樂居問曰吾欲清是官也終任不取一錢
累遷廣東左布政使嘉靖十一年以治行卓異拜右副
都御史巡撫貴州獨山州賊蒙鉞弑父為亂問聞南丹
泗城欲助逆檄廣西撫按伐其謀又檄鉞弟釗復父讐
事定得承襲鉞援絶問督大兵分道入誅之捷聞賜金
綺召為兵部右侍郎疏陳武偹八事又言兩廣雲貴半
土司深山密箐猺獞羅僰所窟穴邊將喜功召釁好為
掃穴之舉王師每入巨憝潜蹤所誅戮率無辜赤子興
大兵費厚餉以易無辜命非陛下好生意宜敕邊臣布
威信嚴阨塞謹哨探使各安邊境以絶禍萌帝深納其
言尋引疾歸二十一年召為南京禮部侍郎久之就遷
戸部尚書復引疾去卒於家問清節自勵居官四十年
敝廬蕭然田不滿百畝好學不倦粹然深造為士類所
宗隆慶初諡莊裕
張邦竒字常甫鄞人年十五作易解及釋國語登弘治
末年進士改庶吉士授檢討出為湖廣提學副使下教
曰學不孔顔行不曾閔雖文如雄褒吾且斥之在任三
四年諸生競勸時世宗方為興世子獻皇遣就試乃特
設兩案已居北而使世子居南文成送入學世宗由此
知邦竒嘉靖初提學四川以親老乞歸久之桂萼掌銓
去留天下提學官起邦竒福建未幾選外僚入坊局改
右庶子遷南京祭酒以身為教學規整肅就遷吏部侍
郎丁外艱歸帝嘗奉太后謁天夀諸陵語及擇相太后
曰先皇嘗言提學張邦竒器識他日可為宰相其人安
在帝憬然曰尚未用也服闋即召為吏部右侍郎掌部
事推轂善類人不可干以私銓部升除多受教政府邦
竒獨否大學士李時銜之郭勛家人犯法舁重賄請寬
邦竒不從帝欲即授邦竒尚書為兩人沮止尋改掌翰
林院事充日講官加太子賓客改掌詹事府九載考績
晉禮部尚書以母老欲便養乃改南京吏部復改兵部
參贊機務帝猶念邦竒時與嚴嵩語及之嵩曰邦竒性
至孝母老不樂北來帝信其言遂不召二十三年卒年
六十一贈太子太保諡文定邦竒之學以程朱為宗與
王守仁友善而語每不合躬修力踐跬步必謹晝之所
為夕必書於册性篤孝以養親故屢起輒退其母後邦
竒卒夀至百歲邦竒事寡嫂如事母所註學庸傳五經
說及文集粹然一出於正族父時徹少邦竒二十歲受
業於邦竒仕至南京兵部尚書有文名
韓邦竒字汝節朝邑人父紹宗福建副使邦竒登正德
三年進士除吏部主事進員外郎六年冬京師地震上
疏陳時政闕失忤旨不報會給事中孫禎等劾臣僚不
職者並及邦竒吏部已議留帝竟以前疏故黜為平陽
通判遷浙江僉事轄杭嚴二府宸濠令内䜿假飯僧聚
千人於杭州天竺寺邦竒立散遣之其儀賓託進貢假
道衢州邦竒詰之曰入貢當沿江下奚自假道歸語王
韓僉事不可誑也時中官在浙者凡四人王堂為鎮守
晁進督織造崔珤主市舶張玉管營造爪牙四出民不
聊生邦竒疏請禁止又數裁抑堂邦竒閔中官採富陽
茶魚為民害作歌哀之堂遂奏邦竒沮格上供作歌怨
謗帝怒逮至京下詔獄廷臣論救皆不聽斥為民嘉靖
初起山東參議乞休去尋用薦以故官&KR0681;山西再乞休
去起四川提學副使入為春坊右庶子七年偕同官方
鵬主應天鄉試坐試錄謬誤謫南京太僕丞復乞歸起
山東副使遷大理丞進少卿以右僉都御史巡撫宣府
入佐院事進右副都御史巡撫遼東時遼陽兵變侍郎
黃宗明言邦竒素有威望請假以便宜速往定亂帝方
事姑息不從命與山西巡撫任洛換官至山西為政嚴
肅有司供具悉不納間日出俸米易肉一斤居四年引
疾歸中外交薦以故官起督河道遷刑部右侍郎改吏
部拜南京右都御史進兵部尚書𠫭贊機務致仕歸三
十四年陜西地大震邦竒隕焉贈太子少保諡恭簡邦
竒性嗜學自諸經子史及天文地理樂律術數兵法之
書無不通究著述甚富所撰志樂尤為世所稱弟邦靖
字汝度年十四舉於鄉與邦竒同登進士授工部主事
𣙜木浙江額不充被劾以守官廉得免進員外郎乾清
宫災指斥時政甚切武宗大怒下之詔獄給事中李鐸
等以為言乃奪職為民世宗即位起山西左𠫭議分守
大同歲飢人相食奏請發帑不許復抗疏千餘言不報
乞歸不待命輙行軍民遮道泣留抵家病卒年三十六
未幾邦竒亦以𠫭議&KR0681;大同父老因邦靖故前迎皆泣
下邦竒亦泣邦竒嘗廬居病歲餘不能起邦靖藥必分
嘗飲食皆手進自邦靖病亟邦竒日夜持弟泣不解衣
者三月及歿衰絰疏食終喪弗怠鄉人為立孝弟碑
周金字子庚武進人正德三年進士授工科給事中累
遷戸科都給事中疏言京糧歲入三百五萬而食者乃
四百三萬當痛為澄汰中官迎佛及監織造者濫乞引
鹽暴横道路當罷都督馬昂納有娠女弟當誅昂而還
其女朝議用兵土魯番復哈密金言西邊虚憊而土魯
番險遠且青海之寇窺伺西寧不宜計哈密已卒從金
議嘉靖元年由太僕寺少卿遷都察院右僉都御史巡
撫延綏邊人貧甚金為招商聚粟廣屯積芻以時給其
食改撫宣府進右副都御史大同叛卒殺張文錦邊鎮
兵皆驕宣府總督侍郎馮清苛刻諸軍請糧不從且欲
鞭之衆轟然圍清府署金方病出坐院門召諸軍官數
之曰是若輩剥削之過欲痛鞭之軍士氣稍平擁而前
請曰總制不恤我耳金從容諭以利害衆皆散解去得
無變改撫保定巡按御史李新芳疑廣平知縣謀已欲
抶之知府為之解並欲執知府發兵二千捕之知府及
佐貳皆走一城盡空金發其罪狀而都御史王廷相庇
新芳與相爭帝卒下新芳刑部黜官金遷兵部右侍郎
未幾進右都御史總督漕運巡撫鳳陽諸府久之擢南
京刑部尚書就轉戸部二十四年致仕歸歲餘卒贈太
子太保諡襄敏
吴嶽字汝喬汶上人嘉靖十一年進士授戸部主事歷
郎中督餉宣府吏進羨金數千拒之出知廬州府税課
歲萬金例輸府嶽以代郵傳費西山薪故供官㸑嶽弛
以利民以憂去服除改保定治如廬州歷山西副使浙
江𠫭政湖廣按察使山西右布政使並以清靜得民遷
右僉都御史巡撫保定六府奏裁徵發冗費十六七民
力遂寬甫浹歲引疾去久之以貴州巡撫徵尋進左副
都御史協理院事隆慶元年歷吏部左右侍郎京察竣
給事中胡應嘉有所申捄嶽詣内閣抗聲曰科臣敢留
考察罷黜官有故事乎應嘉遂得譴遷南京禮部尚書
就改吏部抑浮薄杜僥倖南都搢紳憚之上疏陳六事
帝頗納其言尋改兵部參贊機務未上給由過家病卒
詔贈太子太保諡介肅嶽清望冠一時禔躬整飭尚書
馬森言平生見廉節士二人嶽與譚大初耳嶽知廬州
時王廷守蘇州以公事遇京口嶽召為金山遊携酒一
缻肉一斤菜數束廷笑曰止是乎嶽亦笑曰足供我兩
人食矣歡竟日而還去廬日假一蓋禦雨至即命還之
譚大初字宗元始興人嘉靖十七年進士授工部主事
憂歸起補戸部改戶科給事中數論事歷兵科左給事
中出為江西副使清軍多所釋御史孫慎以失額為疑
大初曰失額罪小殃民罪大嚴嵩親黨奪民田治之不
少貸遷廣西右參政投劾歸久之起故官河南未上擢
南京右𠫭政俄遷應天府尹將赴南都而穆宗即位乞
以𠫭政致仕不許隆慶元年召拜工部右侍郎尋遷戸
部左侍郎督倉場海瑞為僉都御史大初力薦瑞已而
屢疏乞休不允拜南京戸部尚書引疾去家居田不及
百畝卒年七十五諡莊懿
贊曰當正嘉之際士大夫刓方為圓貶其素履羔羊素
絲之節寖以微矣陶琰諸人清操峻特卓然可風南都
列卿後先相望不其賢乎琰之督漕充嗣之守禦良永
之遏錢寧周金之弭亂卒所䜿立甚偉至琰子之直節
廷弼邦靖之篤行尤無忝其父兄云
明史卷二百一
