欽定四庫全書
明史卷一百九十三考證
費宏𫝊宸濠敗言者争請召宏(臣)方煒按宸濠初叛
時遣數十騎趨廣信欲害宏至進賢為劉源清所殺
宏得免見獻徵錄𫝊未載謹附考
翟鑾𫝊言等因薦鑾充行邊使(臣)方煒按是時鑾以
巡邊功錄一子錦衣千戶一子中書舍人見王世貞
别集𫝊未詳載謹附考
李時𫝊十年七月四郊成(臣)方煒按明史禮志明初
天地合祭至嘉靖九年始定南北郊之制而東西郊
朝日夕月之壇亦重建𫝊作十年盖更建之議始自
九年而成于十年耳謹附考
李時𫝊帝退御豳風亭賜宴(臣)方煒按宴儒臣豳風
亭乃是年九月事見明實錄謹附考
顧鼎臣𫝊帝悦乃自為註釋(臣)方煒按是時嘉靖又
註視聽言動四箴并製敬一箴令天下學校翰林國
子監立碑鐫刻見獻徵錄謹附考
李春芳𫝊尋遷太常少卿(臣)方煒按春芳官太常時
即賜一品服以其隨侍齋壇也見王錫爵所撰行状
謹附考
李春芳𫝊齊康之劾徐階也(臣)方煒按明王世貞所
撰高拱𫝊拱故與階不相能至是鉤得其子居鄉請
托事囑門生齊康上之階乃上疏求去穆宗為之謫
齊康于外傳未叙及謹附考
陳以勤𫝊賜勑馳𫝊歸(臣)方煒按以勤致仕在隆慶
四年見獻徵錄謹附考
陳以勤𫝊後二年拱被逐(臣)方煒按明王世貞集載
神宗即位初時拱邀張居正共逐太監馮保居正偽
許之而先以告保保乃擬旨責拱專擅無君令歸田
里𫝊云被逐盖指此謹附考
明史卷一百九十三考證
