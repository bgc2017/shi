欽定四庫全書
明史卷一百三十九考證
錢唐傳謫夀明年(臣)章宗瀛按錢唐謫夀州史不詳
其坐事之由考獻徵錄秪云本年致仕不言坐謫他
無可考謹識闕疑
韓宜可傳時丞相胡維庸御史大夫陳寧中丞凃節方
有寵於帝嘗侍坐從容燕語宜可直前出懷中彈文
劾三人險惡似忠奸倿似直恃功怙竉内懷反側擢
置臺端擅作威福乞斬其首以謝天下帝怒曰快口
御史敢排䧟大臣耶命下錦衣衛獄尋釋之(臣)章
宗瀛按宜可彈劾胡惟庸三人事明書於下獄尋釋
之之下叙云三人釋不問然上心善其言疑三人且
防之矣後又云十三年寧等皆坐死述叙較為周密
史略之謹識
韓宜可傳後坐事將刑御謹身殿親鞫之獲免(臣)章
宗瀛按史不詳所坐何事明書及開國臣傳俱云宜
可坐事將刑正天朗忽震雷遶殿上驚曰非枉此人
乎雷即息輙免較史為詳然亦不載坐事之由謹識
之
韓宜可傳尋以事安置雲南惠帝即位用撿討陳惟善
薦起雲南參政(臣)章宗瀛按宜可坐置雲南史不
詳其坐事之由明書開國臣傳俱作謫安南考安南
永樂五年始平洪武時不應有安置遷人之事至其
薦起雲南參政明書開國臣傳俱作十三年而史獨
云惠帝即位彼此互異謹識
茹太素傳坐累降刑部主事(臣)章宗瀛按太素降刑
部主事并後文復降翰林院檢討謫御史坐法死俱
不詳致罪原委考䦕國臣傳明書獻徵錄名臣是錄
今獻備遺諸書均略之無憑考訂謹識闕疑
茹太素傳太祖令中書郎王敏誦而聽之(臣)章宗瀛
按中書郎明代無此官惟職官志明初承前制設中
書省置屬官左右司郎中員外郎或當時統名為中
書郎歟謹識
茹太素傳(曾秉正附)召為思文監丞(臣)章宗瀛按職
官志文思院大使隸工部又明初嘗置弘文館學士
無思文監丞或開國臣設此職其後更定官制遂省
之耶
如太素傳(曾秉正附)尋竟以忤旨罷(臣)章宗瀛按秉
正罷官史不詳忤旨原委考開國臣傳明書獻徵錄
今元備遺俱無所載謹識闕疑
李仕魯傳(陳汶輝附)諸僧怙寵者遂請為釋氏創立職
官(臣)章宗瀛按䦕國臣傳云時召僧金碧峰者應
對稱旨求為人建職司授官許之與此稍異謹識
李仕魯傳(陳汶輝附)最後忤旨懼罪投金水橋下而死(
臣)章宗瀛按汶輝之死史不詳何事考開國臣傳
云山東張副使某不奉勅諭鞭笞内戚上欲處以大
辟汶輝力爭封還御旨上怒遣御前指揮押赴刑部
行經金水橋投水死較史特詳謹識
葉伯巨傳寧海人(臣)章宗瀛按葉伯巨史作寧海人
明書作臨海人與史小異謹識
葉伯巨傳已起戶口雖蒙憐恤而猶見留䦕封(臣)章
宗瀛按已起戶口句語意不甚分曉考明書作雖蒙
特旨已納稅租之家分釋遣還而餘留䦕封聽候者
漫散而不知所向當係原疏之文較為明晰謹識
鄭士利傳(方徵附)以鄉舉授給事中(臣)章宗瀛按開
國臣傳方徵洪武六年進士選入武英殿授給事中
史作鄉舉授官不知何據謹識
鄭士利傳(方徵附)十三年以事逮至京卒(臣)章宗瀛
按徵被逮至京史不詳何事考開國臣傳獻徵錄及
今獻備遺諸書俱不載謹識闕疑
王朴傳(張衡附)後亦以言事坐死(臣)章宗瀛按坐事
死史不詳所言之事開國臣傳明書今獻備遺亦略
之他無可証謹識闕疑
明史卷一百三十九考證
