欽定四庫全書
明史卷二百四十四
大學士張廷玉等奉敕修
列傳第一百三十二
楊漣左光斗(弟光先)
魏大中(子學洢學濂)周朝瑞
袁化中顧大章(弟大韶)
王之宷
楊漣字文孺應山人為人磊落負竒節萬歷三十五年
成進士除常熟知縣舉廉吏第一擢戶科給事中轉兵
科右給事中四十八年神宗疾不食且半月皇太子未
得見漣偕諸給事御史走謁大學士方從哲御史左光
斗趣從哲問安從哲曰帝諱疾即問左右不敢傳漣曰
昔文潞公問宋仁宗疾内侍不肯言潞公曰天子起居
汝曹不令宰相知將毋有他志速下中書行法公誠日
三問不必見亦不必上知第令宫中知廷臣在事自濟
公更當宿閣中曰無故事漣曰潞公不訶史志聰此何
時尚問故事邪越二日從哲始率廷臣入問及帝疾亟
太子尚躇躊宫門外漣光斗遣人語東宫伴讀王安帝
疾甚不召太子非帝意當力請入侍嘗藥視膳薄暮始
還太子深納之無何神宗崩八月丙午朔光宗嗣位越
四日不豫都人喧言鄭貴妃進美姬八人又使中官崔
文昇投以利濟帝一晝夜三四十起而是時貴妃據乾
清宫與帝所寵李選侍相結貴妃為選侍請皇后封選
侍亦請封貴妃為皇太后帝外家王郭二戚畹徧謁朝
士泣愬宫禁危狀謂帝疾必不起文昇藥故也非誤也
鄭李交甚固&KR0694;蔵禍心廷臣聞其語憂甚而帝果趣禮
部封貴妃為皇太后漣光斗乃唱言於朝共詰責鄭養
性令貴妃移宫貴妃即移慈寧漣遂劾崔文昇用藥無
狀請推問之且曰外庭流言謂陛下興居無節侍御蠱
惑必文昇藉口以掩其用藥之奸文昇之黨煽布以預
杜外廷之口既損聖躬又虧聖德罪不容死至貴妃封
號尢乖典常尊以嫡母若大行皇后何尊以生母若本
生太后何請亟寢前命疏上越四日戊辰帝召見大臣
并及漣且宣錦衣官校衆謂漣疏忤旨必廷杖囑從哲
為解從哲勸漣引罪漣抗聲曰死即死耳漣何罪及入
帝温言久之數目漣語外廷毋信流言遂逐文昇停封
太后命再召大臣皆及漣漣自以小臣預顧命感激誓
以死報九月乙亥朔昧爽帝崩廷臣趋入諸大臣周嘉
謨張問達李汝華等慮皇長子無嫡母生母勢孤孑甚
欲共託之李選侍漣曰天子寧可託婦人且選侍昨于
先帝召對羣臣時強上入復推之出是豈可託幼主者
請亟見儲皇即呼萬歲擁出乾清暫居慈慶語未畢大
學士方從哲劉一燝韓爌至漣趣諸大臣共趨乾清宫
閽人持梃不容入漣大罵奴才皇帝召我等今已宴駕
若曹不聽入欲何為閽人却乃入臨羣臣呼萬歲請于
初十日登極而奉駕至文華殿受羣臣嵩呼駕甫至中
宫内䜿從寢閣出大呼拉少主何往主年少畏人有攬
衣欲奪還者漣格而訶之曰殿下羣臣之主四海九州
莫非臣子復畏何人乃擁至文華殿禮畢奉駕入慈慶
宫當是時李選侍居乾清一燝奏曰殿下暫居此俟選
侍出宫訖乃歸乾清宫羣臣遂退議登極期語紛紛未
定有請改初三者有請於即日午時者漣曰今海宇清
晏内無嫡庶之嫌父死之謂何含斂未畢衮冕臨朝非
禮也或言登極則人心安漣曰安與不安不在登極早
暮處之得宜即朝委裘何害議定出過文華殿太僕少
卿徐養量御史左光斗至責漣悞大事唾其面曰事脱
不濟汝死肉足食乎漣為竦然乃與光斗從周嘉謨於
朝房言選侍無恩德必不可同居明日嘉謨光斗各上
疏請選侍移宫初四日得俞旨而選侍聽李進忠計必
欲皇長子同居惡光斗疏中武氏語議召皇長子加光
斗重譴漣遇内䜿於麟趾門内䜿備言狀漣正色曰殿
下在東宫為太子今則為皇帝選侍安得召且上已十
六歲他日即不奈選侍何若曹置身何地怒目視之其
人退給事中惠世揚御史張潑入東宫門駭相告曰選
侍入垂簾處光斗汝等何得晏然漣曰無之出皇極門
九卿科道議上公疏未決初五日傳聞欲緩移宫期漣
及諸大臣畢集慈慶宫門外漣語從哲趣之從哲曰遲
亦無害漣曰昨以皇長子就太子宫猶可明日為天子
乃反居太子宫以避宫人乎即兩宫聖母如在夫死亦
當從子選侍何人敢欺藐如此時中官往來如識或言
選侍亦顧命中人漣斥之曰諸臣受顧命於先帝先帝
自欲先顧其子何嘗先顧其嬖媵請選侍于九廟前質
之若曹豈食李家禄者能殺我則已否則今日不移死
不去一燝嘉謨助之詞色俱厲聲徹御前皇長子使使
宣諭乃退復抗疏言選侍陽託保護之名陰圖專擅之
實宫必不可不移臣言之在今日殿下行之在今日諸
大臣贊決之亦惟今日其日選侍遂移宫居仁夀殿明
日庚辰熹宗即位自光宗崩至是凡六日漣與一燝嘉
謨定宮府危疑言官惟光斗助之餘悉聽漣指漣鬚髮
盡白帝亦數稱忠臣未幾遷兵科都給事中御史馮三
元等極詆熊廷弼漣疏論其事獨持平旋劾兵部尚書
黃嘉善八大罪嘉善罷去當選侍之移宫也漣即言于
諸大臣曰選侍不移宫非所以尊天子既移宫又當有
以安選侍是在諸公調護無使中官取快私讐既而諸
奄果為流言御史賈繼春遂上書内閣謂不當于新君
御極之初首勸主上以違忤先帝逼逐庶母表裏交搆
羅織不休俾先帝玉體未寒遂不能保一姬女盖是時
選侍宫奴劉遜劉朝田詔等以盜寶繋獄詞連選侍父
諸奄既無所出則妄言選侍投繯皇八妹入井以熒惑
朝士繼春藉其言首發難于是光斗上疏述移宫事而
帝降諭言選侍氣毆聖母及要挾傳封皇后與即日欲
垂簾聽政語又言今奉養李氏于噦鸞宫尊敬不敢怠
大學士從哲封還上諭帝復降諭言選侍過惡而自白
贍養優厚俾廷臣知未幾噦鸞宫灾帝諭内閣言選侍
暨皇八妹無恙而是時給事中周朝瑞謂繼春生事繼
春與相詆諆乃復上書内閣有伶仃之皇八妹入井誰
憐孀寡之未亡人雉經莫訴語朝瑞與辨駁者再漣恐
繼春說遂滋亦上敬述移宫始末疏且言選侍自裁皇
八妹入井蜚語何自臣安敢無言臣寧使今日忤選侍
無寧使移宫不速不幸而成女后獨覽文書稱制垂簾
之事帝優詔襃漣志安社稷復降諭備述宫掖情事繼
春及其黨益忌漣詆漣結王安國封拜漣不勝憤冬十
二月抗章乞去即出城候命帝復襃其忠直而許之歸
天啟元年春繼春按江西還抵家見帝諸諭乃具疏陳
上書之實帝切責罷其官漣繼春先後去移宫論始息
天啟二年起漣禮科都給事中旋擢太常少卿明年冬
拜左僉都御史又明年春進左副都御史而是時魏忠
賢已用事羣小附之憚忠正盈朝不敢大肆漣益與趙
南星左光斗魏大中軰激揚諷議務植善類抑憸邪忠
賢及其黨銜次骨遂興汪文言獄將羅織諸人事雖獲
解然正人勢日危其年六月漣遂抗疏劾忠賢列其二
十四大罪言高皇帝定令内官不許干預外事祗供掖
廷洒埽違者法無赦聖明在御乃有肆無忌憚濁亂朝
常如東厰太監魏忠賢者敢列其罪狀惟陛下言之忠
賢本市井無賴中年淨身夤入内地初猶謬為小忠小
信以倖恩繼乃敢為大奸大惡以亂政祖制以擬旨專
責閣臣自忠賢擅權多出傳奉或徑自内批壊祖宗二
百餘年之政體大罪一劉一燝周嘉謨顧命大臣也忠
賢令孫杰論去急于翦已之忌不容陛下不改父之臣
大罪二先帝賓天實有隠恨孫慎行鄒元標以公義發
憤忠賢悉排去之顧于黨護選侍之沈㴶曲意綢繆終
加蟒玉親亂賊而讐忠義大罪三王紀鍾羽正先年功
在國本及紀為司寇執法如山羽正為司空清修如鶴
忠賢搆黨斥逐必不容盛時有正色立朝之直臣大罪
四國家最重無如枚卜忠賢一手握定力阻首推之孫
慎行盛以弘更為他辭以錮其出豈真欲門生宰相乎
大罪五爵人於朝莫重廷推去歲南太宰北少宰皆用
陪推致一時名賢不安其位顛倒銓政掉弄機權大罪
六聖政初新正資忠直乃滿朝廷文震孟熊德陽江秉
謙徐大相毛士龍侯震𤾉等抗論稍忤立行貶黜屢經
恩典竟阻賜環長安謂天子之怒易解忠賢之怒難調
大罪七然猶曰外廷臣子也去歲南郊之日傳聞宫中
有一貴人以德性貞静荷上寵注忠賢恐其露己驕横
託言急病置之死地是陛下不能保其貴幸矣大罪八
猶曰無名封也裕妃以有姙傳封中外方為慶幸忠賢
惡其不附己矯旨敇令自盡是陛下不能保其妃嬪矣
大罪九猶曰在妃嬪也中宫有慶已經成男乃忽焉告
殞傳聞忠賢與奉聖夫人實有謀焉是陛下且不能保
其子矣大罪十先帝青宫四十年所與護持孤危者惟
王安耳即陛下倉卒受命擁衛坊維安亦不可謂無勞
忠賢以私忿矯旨殺於南苑是不但仇王安而實敢仇
先帝之老奴况其他内臣無罪而擅殺擅逐者又不知
幾千百也大罪十一今日奬賞明日祠額要挾無窮王
言屢䙝近又於河間毁人居屋起建牌坊鏤鳳雕龍干
雲插漢又不止塋地僣擬陵寢而已大罪十二今日廕
中書明日廕錦衣金吾之堂口皆乳臭誥敇之館目不
識丁如魏良弼魏良材魏良卿魏希孔及其甥傅應星
等濫襲恩廕䙝越朝常大罪十三用立枷之法戚畹家
人駢首畢命意欲誣䧟國戚動搖中宫若非閣臣力持
言官糾正椒房之戚又興大獄矣大罪十四良鄉生員
章士魁坐爭煤窑託言開礦而致之死假令盜長陵一
抔土何以處之趙高鹿可為馬忠賢煤可為礦大罪十
五王思敬等牧地細事責在有司忠賢乃幽置䧟阱恣
意搒掠視事命如草菅大罪十六給事中周士樸執糾
織監忠賢竟停其陞遷使吏部不得專銓除言官不敢
司封駁大罪十七北鎮撫劉僑不肯殺人媚人忠賢以
不善鍜鍊遂致削籍示大明之律令可以不守而忠賢
之律令不敢不遵大罪十八給事中魏大忠遭旨莅任
忽傳旨詰責及大中回奏臺省交章又再䙝王言母論
玩言官于股掌而煌煌天語朝夕紛更大罪十九東厰
之設原以緝奸自忠賢受事日以快私讐行傾䧟為事
縱野子傅應祥陳居恭傅繼教軰投匭設阱片語稍違
駕帖立下勢必興同文館獄而後已大罪二十邊警未
息内外戒嚴東厰訪緝何事前奸細韓宗功潜入長安
實主忠賢司房之邸事露始去假今天不悔禍宗功事
成未知九廟生靈安頓何地大罪二十一祖制不蓄内
兵原有深意忠賢與奸相沈㴶創立内操藪匿奸宄安
知無大盜刺客為敵國窺伺者潜入其中一旦變生肘
腋可為深慮大罪二十二忠賢進香涿州警畢傳呼清
塵墊道人以為大駕出幸及其歸也改駕四馬羽幢青
盖夾護環遮儼然乘輿矣其間入暮效謀叩馬獻策者
實繁有徒忠賢此時自視為何如人哉大罪二十三夫
寵極則驕恩多成怨聞今春忠賢走馬御前陛下射殺
其馬貸以不死忠賢不自伏罪進有傲色退有怨言朝
夕隄防介介不釋從來亂臣賊子只争一念放肆遂至
不可收拾奈何養虎兕于肘腋間乎此又寸臠忠賢不
足盡其辜者大罪二十四凡此逆跡昭然在人耳目乃
内廷畏禍而不敢言外廷結舌而莫敢奏間或奸狀敗
露則又有奉聖夫人為之彌縫甚至無恥之徒攀附枝
葉依託門墻更相表裏迭為呼應積威所劫致掖廷之
中但知有忠賢不知有陛下都城之内亦但知有忠賢
不知有陛下即如前日忠賢已往涿州一切政務必星
夜馳請待其既旋詔旨始下天顔咫尺忽慢至此陛下
之威靈尚尊于忠賢否邪陛下春秋鼎盛生殺予奪豈
不可以自主何為受制么䯢小醜令中外大小惴惴莫
必其命伏乞大奮雷霆集文武勲戚敇刑部嚴訊以正
國法并出奉聖夫人於外用消隠憂臣死且不朽忠賢
初聞疏懼甚其黨王體乾及客氏力為保持遂令魏廣
微調旨切責漣先是漣疏就欲早朝面奏值次日免朝
恐再宿機洩遂於會極門上之忠賢乃得為計漣愈憤
擬對仗復劾之忠賢詗知遏帝不御朝者三日及帝出
羣閹數百人衷甲夾陛立敇左班官不得奏事漣乃止
自是忠賢曰謀殺漣至十月吏部尚書趙南星既逐廷
推代者漣注籍不與忠賢矯旨責漣大不敬無人臣禮
偕吏部侍郎陳于廷僉都御史左光斗竝削籍忠賢恨
不已再興汪文言獄將羅織殺漣五年其黨大理丞徐
大化劾漣光斗黨同伐異招權納賄命逮文言下獄鞫
之許顯純嚴鞫文言使引漣納熊廷弼賄文言仰天大
呼曰世豈有貪贓楊大洪哉至死不承大洪者漣别字
也顯純乃自為獄詞坐漣贓二萬遂逮漣士民數萬人
擁道攀號所歷村市悉焚香建醮祈祜漣生還比下詔
獄顯純酷法拷訊體無完膚其年七月遂于夜中斃之
年五十四漣素貧産入官不及千金母妻止宿譙樓二
子至乞食以養徵贓令急鄉人競出貲助之下至賣菜
傭亦為輸助其節義感人如此崇禎初贈太子太保兵
部尚書諡忠烈官其一子
左光斗字遺直桐城人萬歷三十五年進士除中書舍
人選授御史巡視中城捕治吏部豪惡吏獲假卬七十
餘假官一百餘人輦下震悚出理屯田言北人不知水
利一年而地荒二年而民徙三年而地與民盡矣今欲
使旱不為灾澇不為害惟有興水利一法因條上三因
十四議曰因天之時因地之利因人之情曰議濬川議
疏渠議引流議設壩議建閘議設陂議相地議築塘議
招徠議擇人議擇將議兵屯議力田設科議富民拜爵
其法犁然具備詔悉允行水利大興北人始知藝稻鄒
元標嘗曰三十年前都人不知稻草何物今所在皆稻
種水田利也閹人劉朝稱東宫令旨索戚畹廢莊光斗
不啟封還之曰尺土皆殿下有今日安敢私授閹人憤
而去光宗崩李選侍據乾清宫迫皇帝子封皇后光斗
上言内廷有乾清宫猶外廷有皇極殿惟天子御天得
居之惟皇后配天得共居之其他妃嬪雖以次進御不
得恒居非但避嫌亦以别尊卑也選侍既非嫡母又非
生母儼然尊居正宫而殿下乃退處慈慶不得守几筵
行大禮名分謂何選侍事先皇無脱簮戒旦之德于殿
下無附摩養育之恩此其人豈可以託聖躬者且殿下
春秋十六齡矣内輔以忠直老成外輔以公孤卿貮何
慮乏人尚須乳哺而襁負之哉況濬哲初開正宜不見
可欲何必託于婦人女子之手及今不早斷決將借撫
養之名行專制之實武氏之禍再見于今將來有不忍
言者時選侍欲專大權廷臣箋奏令先進乾清然後進
慈慶得光斗牋大怒將加嚴譴數遣使宣召光斗光斗
曰我天子法官也非天子召不赴若軰何為者選侍益
怒邀熹宗至乾清議之熹宗不肯往使使取其牋視之
心以為善趣擇日移宫光斗乃免當是時宫府危疑人
情危懼光斗與楊漣協心建議排閹奴扶沖主宸極獲
正兩人力為多由是朝野竝稱為楊左未幾御史賈繼
春上書内閣言帝不當薄待庶母光斗聞之即上言先
帝宴駕大臣從乾清宫奉皇上出居慈慶宫臣等以為
不宜避選侍故臣于初二日具慎守典禮肅清宫禁一
疏宫中震怒禍幾不測賴皇上保全發臣疏于内閣初
五日閣臣具揭再催奉旨移宫至初六日皇上登極駕
還乾清宫禁肅然内外寧謐夫皇上既當還宫則選侍
之當移其理明白易曉惟是移宫以後自宜存大體捐
小過若復株連蔓引使宫闈不安即于國體有損乞立
誅盜寳宫奴劉遜等而盡寬其餘帝乃宣諭百官備述
選侍凌虐聖母諸狀及召見又言朕與選侍有仇繼春
用是得罪去時廷臣議改元或議削泰昌弗紀或議去
萬歷四十八年即以今年為泰昌或議以明年為泰昌
後年為天啟光斗力排其說請從今年八月以前為萬
歷以後為泰昌議遂定孫如游由中旨入閣抗疏請斥
之出督畿輔學政力杜請寄識鑑如神天啟初廷議起
用熊廷弼罪言官魏應嘉等光斗獨抗疏争之言廷弼
才優而量不宏昔以守邊則有餘今以復遼則不足已
而廷弼竟敗三年秋疏請召還文震孟滿朝薦毛士龍
徐大相等并乞召繼春及范濟世濟世亦論移宫事與
光斗異者疏上不納其年擢大理丞進少卿明年二月
拜左僉都御史是時韓爌趙南星高攀龍楊漣鄭三俊
李邦華魏大中諸人咸居要地光斗與相得務為危言
覈論甄别流品正人咸賴之而忌者浸不能容光斗與
給事中阮大鋮同里招之入京會吏科都給事中缺當
遷者首周士樸次大鋮次大中大鋮邀中旨勒士樸不
遷以為己地趙南星惡之欲例轉大鋮大鋮疑光斗發
其謀恨甚熊明遇徐良弼皆欲得僉都御史而南星引
光斗為之兩人亦恨光斗江西人又以他故銜大中遂
共嗾給事中傅櫆劾光斗大中與汪文言比而為奸光
斗疏辨且詆櫆結東厰理刑傅繼教為昆弟櫆恚再疏
訐光斗光斗乞罷事得解楊漣劾魏忠賢光斗與其謀
又與攀龍共發崔呈秀贓私忠賢暨其黨咸怒及忠賢
逐南星攀龍大中次將及漣光斗光斗憤甚草奏劾忠
賢及魏廣微三十二斬罪擬十一月二日上之先遣妻
子南還忠賢詗知先二日假會推事與漣俱削籍羣小
恨不已復搆文言獄入光斗名遣使往來父老子弟擁
馬首號哭聲震原野緹騎亦為雪涕至則下詔獄酷訊
許顯純誣以受楊鎬熊廷弼賄漣等初不承已而恐以
不承為酷刑所斃冀下法司得少緩死為後圖諸人俱
自誣服光斗坐贓二萬忠賢乃矯旨仍令顯純五日一
追比不下法司諸人始悔失計容城孫竒逢者節俠士
也與定興鹿正以光斗有德於畿輔唱議醵金諸生争
應之得金數千謀代輸緩其獄而光斗與漣已同日為
獄卒所斃時五年七月二十有六日也年五十一光斗
既死贓猶未竟忠賢令撫按嚴追繋其羣從十四人長
兄光霽坐累死母以哭子死都御史周應秋猶以所司
承追不力疏趣之由是諸人家族盡破及忠賢定三朝
要典移宫一案以漣光斗為罪魁議開棺僇屍有解之
者乃免忠賢既誅贈光斗右都御史錄其一子已再贈
太子少保福王時追諡忠毅弟光先由鄉舉官御史巡
按浙江任滿既出境許都反東陽光先聞變疾返討平
之福王既立馬士英薦阮大鋮光先争不可後大鋮得
志逮光先亂亟道阻光先間行走徽嶺緹騎索不得乃
止
魏大中字孔時嘉善人自為諸生讀書砥行從高攀龍
受業家酷貧意豁如也舉于鄉家人易新衣寇怒而毁
之第萬歷四十四年進士官行人數奉使秋毫無所擾
天啟元年擢工科給事中楊鎬李如楨既論大辟以僉
都御史王德完言大學士韓爌遽擬旨減死大中憤抗
疏力争詆德完晚節不振盡喪典型語并侵爌帝為詰
責大中而德完恚甚言曩不舉李三才為大中所怒兩
人互詆訐疏屢上爌亦引咎辭位御史周宗建徐揚先
張捷徐景濓温臯謨給事中朱欽相右德完交章論大
中久而後定明年偕同官周朝瑞等兩疏劾大學士沈
㴶語侵魏進忠客氏及議紅丸事力請誅方從哲崔文
昇李可灼且追論鄭國泰傾害東宫罪持議峻切大為
邪黨所側目太常少卿王紹徽素與東林為難營求巡
撫大中惡其人特疏請斥紹徽紹徽卒自引去再遷禮
科左給事中是時䘏典冒濫每大臣卒其子弟夤緣要
路以請無不如志大中素疾之一切裁以典制四年遷
吏科都給事中大中居官不以家自隨二蒼頭給㸑而
已入朝則鍵其戸寂無一人有外吏以苞苴至舉發之
自是無敢及大中門者吏部尚書趙南星知其賢事多
咨訪朝士不能得南星意率怨大中而是時觝排東林
者多屏廢方恨南星輩次骨東林中又各以地分左右
大中嘗駁蘇松巡撫王象恒䘏典山東人居言路者咸
怒及駁浙江巡撫劉一焜江西人亦大怒給事中章允
儒江西人也性尢忮嗾其同官𫝊櫆假汪文言發難文
言者歙人初為縣吏智巧任術負俠氣于玉立遣入京
刺事收貲為監生用計破齊楚浙三黨察東宫伴讀王
安賢而知書傾心結納與談當世流品光熹之際外廷
倚劉一燝而安居中以次行諸善政文言交關力為多
魏忠賢既殺安府丞邵輔忠遂劾文言褫其監生既出
都復逮下吏得末減益游公卿間輿馬嘗填溢戸外大
學士葉向高用為内閣中書大中及韓爌趙南星楊漣
左光斗與往來頗有迹會給事中阮大鋮與光斗大中
有隙遂與允儒定計囑櫆劾文言并劾大中貌陋心險
色取行違與光斗等交通文言肆為奸利疏入忠賢大
喜立下文言詔獄大中時方遷吏科上疏力辨詔許履
任御史袁化中給事中甄淑等相繼為大中光斗辨大
學士葉向高以舉用文言亦引罪求罷獄方急御史黃
尊素語鎮撫劉僑曰文言無足惜不可使搢紳禍由此
起僑頷之獄辭無所連文言廷杖褫職牽及者獲免大
中乃遵旨履任明日鴻臚報名面恩中賢忽矯旨責大
中互訐未竣不得赴新任故事鴻臚報名狀無批諭旨
者舉朝駭愕櫆亦言中旨不宜旁出大中乃復視事未
幾楊漣疏劾忠賢大中亦率同官上言從古君側之奷
非遂能禍人國也有忠臣不惜其身以告之君而其君
不悟乃至於不可救今忠賢擅威福結黨與首殺王安
以樹威於内繼逐劉一燝周嘉謨王紀以樹威於外近
且斃三戚畹家人以樹威於三宫深結保姆客氏伺陛
下起居廣布傅應星陳居恭傅繼教軰通朝中聲息人
怨于下天怒于上故漣不惜粉身碎首為陛下力陳今
忠賢種種罪狀陛下悉引為親戚代之任咎恐忠賢所
以得温旨即出忠賢手而漣之疏陛下且未及省覽也
陛下貴為天子致三宫列嬪盡寄性命於忠賢客氏能
不寒心陛下謂宫禁嚴密外廷安知枚乘有言欲人弗
知莫若弗為未有為其事而他人不知者又謂左右屏
而聖躬將孤立夫陛下一身大小臣工所擁衛何藉於
忠賢若忠賢客氏一日不去恐禁廷左右悉忠賢客氏
之人非陛下之人陛下真孤立於上耳忠賢得疏大怒
矯旨切譲尚未有以罪也大學士魏廣徵結納忠賢表
裏為奸大中每欲紏之會孟冬時享廣微偃蹇後至大
中遂托疏劾之廣微愠益與忠賢合忠賢勢益張以廷
臣交攻楊示歛戢且曲從諸所奏請而陰伺其隙迨吏
部推謝應詳巡撫山西廣微遂族所親陳九疇劾大中
出應祥門推舉不公貶三秩出之外盡逐諸正人吏部
尚書趙南星等天下大權一歸于忠賢明年逆黨梁夢
環復劾文言再下詔獄鎮撫許顯純自削牘以上南星
漣光斗大中及李若星毛士龍袁化中繆昌期鄒維璉
鄧渼盧化鰲錢士晉夏之令王之宷徐良彥熊明遇周
朝瑞黃龍光顧大章李三才惠世揚施天德黃正賓軰
無所不牽引而以漣光斗大中化中朝瑞大章為受楊
鎬熊廷弼賄大中坐三十矯旨俱逮下詔獄鄉人聞大
中逮去號泣送諸數千人比入鎮撫司顯純酷刑拷訊
血肉狼籍其年七月獄卒受指與漣光斗同夕斃之故
遲數日始報大中屍潰敗至不可識莊烈帝嗣位忠賢
被誅廣微櫆九疇夢環竝麗逆案大中贈太常卿諡忠
節錄其一子長子學洢字子敬為諸生好學工文有至
性大中被逮學洢號慟欲隨行大中曰父子俱碎無為
也乃微服間行刺探起居既抵都邏卒四布變姓名匿
旅舍晝㐲夜出稱貸以完父贓贓未竟而大中斃學洢
慟幾絶扶襯歸晨夕號泣遂病家人以漿進輒麾去曰
詔獄中誰半夜進一漿者竟號泣死崇禎初有司以狀
聞詔旌為孝子次子學濓有盛名舉崇禎十六年進士
擢庶吉士明年李自成逼京師與同官吳爾壎慷慨有
所論建大學士范景文以聞莊烈帝特召見兩人將任
用之無何京師䧟不能死受賊戸部司務職隤其家聲
既而自慚賦絶命詞二章縊死去帝殉社稷時四十日
矣文言之再下詔獄也顯純逼令引漣等文言備受五
毒不承顯純乃手作文言供狀文言垂死張目大呼曰
爾莫妄書異時吾當與面質顯純遂即日死之漣大中
等逮致無可質者贓懸坐而已諸所誣趙南星繆昌期
軰亦竝令撫按追贓衣冠之禍由此徧天下始熊廷弼
論死久帝以孫承宗請有詔待以不死刑部尚書喬允
升等遂欲因朝審寬其罪大中力持不可及忠賢殺大
中乃坐以納廷弼賄云
周朝瑞字思永臨清人萬歷三十五年進士授中書舍
人光宗嗣位擢吏科給事中疏請收錄先朝遺直俄陳
慎初三要曰信仁賢廣德澤遠邪侫因請留上供金花
銀以左軍興詞多斥中官中官皆惡之激帝怒貶秩調
外時列諫垣甫四日也未出都而僖宗立詔復故官疏
請容納直言又陳考選諸弊日講將舉進君臣交警之
規帝竝褒納賈繼春之請安李選侍也朝瑞力駁之與
繼春往復者數四天啟元年再遷禮科左給事中時遼
事方棘朝瑞請于閣臣中推通曉兵事者二人專司其
事而以職方郎一人專理幾宜給事中二人專主封駮
帝可之雄縣知縣王納諫為閹人所誣中旨鐫秩給事
中毛士龍以紏駁閹人為府丞邵輔忠所䧟中旨除名
朝瑞竝抗疏論列十二月辛巳日上有一物覆壓忽大
風揚沙天盡赤都人駭愕所司不以聞朝廷請帝修省
而嚴敇内外臣工毋鬭爭悮國更詰責所司不奏報之
罪帝納之時帝踐祚歲餘未嘗親政權多旁落朝瑞請
帝躬覽萬機帝降旨言政委閣臣祖宗舊制不可紊然
其時政權故不在閣也明年二月廣寧失詔停經筵日
講朝瑞等上言此果出聖意輔臣當引義争如輔臣阿
中涓意則其過滋大且主上冲齡志意未定獨賴朝講
不輟諸臣得一覲天顔共白指鹿之奷今常朝已漸傳
免倘併講筵廢之九閽既隔無謁見時司馬門之報格
不入吕大防之貶不及知國家大事去矣會禮部亦以
為言乃命日講如故已偕諸給事御史惠世揚左光斗
等極論大學士沈㴶結中官練兵為肘腋之賊㴶疏辨
朝瑞等盡發其賄交魏進忠盧受劉朝客氏而未復侵
其私人邵輔忠徐大化語過激奪疏首世揚俸大化嘗
承要人指力攻熊廷弼朝瑞惡之無何王化貞棄廣寧
逃大化又請立誅廷弼朝瑞以廷弼才可用請今帶罪
守山海疏四上竝抑不行大化遂力詆朝瑞朝瑞憤亦
醜詆之尚書王紀劾罷大化朝端方擢太僕少卿而大
化旋以中旨起用必欲殺朝瑞竄其名汪文言獄中與
楊漣等五人竝下鎮撫獄坐妄議移宫及受廷弼賄萬
金五日再訊搒掠備至竟斃之獄崇禎初贈大理卿予
一子官福王時諡忠毅
袁化中字民諧武定人萬歷三十五年進士歷知内黃
涇陽有善政泰昌元年擢御史時熹宗冲齡踐阼上無
母后宫府危疑化中上疏劾輔臣方從哲報聞天啟元
年二月疏陳時事可憂者八曰宫禁漸弛曰言路漸輕
曰法紀漸替曰賄賂漸章曰邊疆漸壊曰職掌漸失曰
曰宧官漸盛曰人心漸離語皆剴切出按宣大以憂歸服
除起掌河南道楊漣劾魏忠賢化中亦率同官上疏曰
忠賢障日蔽月逞威作福視大臣如奴隸斥言官若孤
雛殺内廷外臣如草菅朝野共危神人胥憤特陛下末
之知故忠賢猶有畏心今漣已抗詞入告矣陛下念潜
邸微勞或貸忠賢以不死而忠賢實自懼一死懼死之
念深將挺而走險騎虎難下臣恐其横逞之毒不在搢
紳而即在陛下陛下試思深宫之内可使多疑多懼之
人日侍左右而不為防制哉疏入忠賢大恨錦衣陳居
恭者忠賢爪牙也為漣所論及亦攻忠賢自解化中特
疏劾之落其職毛文龍獻俘十二人而稚兒童女居其
八化中力請釋之因言文龍敘功之濫忠賢素庇文龍
益不悅崔呈秀按淮揚贓私狼籍回道考覈化中據寔
上之崔呈秀大恨會謝應祥廷推被訐化中與其事呈
秀遂嗾忠賢貶化中秩調之外已竄入汪文言獄詞中
逮下詔獄呈秀命許顯純坐以楊鎬熊廷弼賄六千酷
刑拷掠於獄中斃之崇禎初贈太僕卿官其一子福王
時追諡忠愍
顧大章字伯欽常熟人父雲程南京太常卿大章與弟
大韶孿生子也大章舉萬歷三十五年進士授泉州推
官乞改常州教授父喪除值朝中朋黨角立正士日摧
大章慨然曰昔賈彪不入顧厨之目卒西行以解其難
余向以東林疏可以彪自况也乃入都補國子博士與
朝士通往來陰察其交關肻綮清流賴之稍遷刑部主
事以奉使歸還朝天啟已改元進員外郎尚書王紀令
署山東司事司轄輦轂最難任自遼陽失五城及京營
巡捕日以邏奷細為事稍有蹤跡率論死絶無左驗者
二百餘人所司莫敢讞多徙官去囚未死者僅四之一
大章言於紀曰以一身易五十人命且甘之矧一官乎
即日會獻繋二人餘悉移大理釋放紀大嗟服佟卜年
之獄紀用大章言擬流卜年未上而紀斥侍郎楊東明
署事欲寘之大辟大章力爭卒擬流忤旨詰責竟論卜
年辟瘐死獄中魏忠賢欲借劉一巘株累劉一燝大章
力辨其非中賢大恨卜年一巘事具紀一燝傳中熊廷
弼王化貞之下吏也法師諸屬二十八人共讞多有議
寬廷弼者大章因援議能議勞例言化中宜誅廷弼宜
論戍然二人卒坐死大章亦遷兵部去無異議也會王
紀劾罷徐大化又疏刺客氏其黨宜紀疏出大章手恨
之大化令所親御史楊維垣訐大章妄倡八議鬻大獄
大章疏辨維垣四疏力攻言納廷粥賄四萬且列其鬻
獄數事反覆詆訐不休大章危甚賴座主葉向高保持
之下所司驗問都御史孫瑋等白其誣帝以大章瀆辨
稍奪其俸大章遂引歸五年起官歷禮部郎中陜西副
使大化已起大理丞與維垣為忠賢鷹犬因假汪文言
獄連及大章逮下鎮撫拷掠坐贓四萬及楊漣等五人
既死羣小聚謀謂諸人潜斃於獄無以厭人心宜付法
司定罪明詔天下乃移大章刑部獄由是漣等慘死狀
外人始聞比對簿大章詞氣不撓刑部尚書李養正等
一如鎮撫原詞以移宫事牽合封疆坐六人大辟爰書
既上忠賢大喜矯詔布告四方仍移大章鎮撫大章慨
然曰吾安可再入此獄呼酒與大韶訣趣和藥飲之不
死投繯而卒崇禎初贈太僕卿官其一子福王時追諡
裕愍初大章等被逮袐獄中忽生黃芝光彩遠映及六
人畢入適成六瓣或以為祥大章嘆曰芝瑞物也而辱
於此吾軰其有幸乎已而果然大韶字仲恭老于諸生
通經史百家及内典於詩禮儀禮周官多所發明他辨
駁者復數萬言嘗以為宋元以來述者之事備學者但
當誦而不述將死始善所箋詩禮莊子曰炳燭齋隨筆
云
王之寀字心一朝邑人萬歷二十九年進士除清苑知
縣遷刑部主事四十三年五月初四日酉刻有不知姓
名男子持棗木梃入慈慶宫門擊傷守門内侍李鑑至
前殿檐下為内侍韓本用等所執付東華門守衛指揮
朱雄等收之慈慶宫者皇太子所居宫也明日皇太子
奏聞帝命法司按問巡皇城御史劉廷元鞫奏犯名張
差薊州人止稱吃齋討封語無倫次按其迹若涉瘋癲
據其貌實係黠猾請下法司嚴訊時東宫雖久定帝待
之薄中外疑鄭貴妃與其弟國泰謀危太子顧未得事
端而方從哲軰亦頗關通戚畹以自固差被執舉朝驚
駭廷元以瘋癲奏刑部山東司郎中胡士相偕員外郎
趙會楨勞永嘉共訊一如廷元指言差積柴草為人所
燒氣憤發癲於四月内訴冤入京遇不知名男子二人
紿令執梃作冤狀乃由東華門入直至慈慶宫門按律
當斬加等立決藁定未上山東司主治京師事署印侍
郎張問達以屬之而士相永嘉與廷元皆浙人士相又
廷元姻也瘋癲具獄之寀心疑其非是月十一日之寀
值提牢散飯獄中末至差私詰其寔初言告狀復言掠
死罷已無用之寀令置飯差前吐實與飯否則餓死麾
左右出留二吏扶問之始言小名張五兒有馬三舅李
外父令隨不知姓名一老公說事成與汝地幾畆比至
京入不知街道大宅子一老公飯我云汝先衝一遭遇
人輒打死死了我們救汝畀我棗木棍導我由後宰門
直至宫門上擊門者墮地老公多遂被執之寀備揭其
語因問達以聞且言差不癲不狂有心有膽乞縳兇犯
于文華殿前朝審或敕九卿科道三法司會問疏入未
下大理寺王士昌行人司正陸大受戶部主事張庭給
事中姚永濟等連上疏趣之而大受疏有奸戚二字帝
惡之與之寀疏具不報廷元復請速檢諸疏下法司訊
斷御史過庭訓言禍生肘腋宜亟翦亦俱不報庭訓遂
移文薊州蹤跡之知州戚延齡具言其致癲始末言貴
妃遣璫建佛寺璫置陶造甓居民多鬻薪獲利者差賣
田貿薪往市于璫土人忌之焚其薪差訟於璫為所責
不勝憤持梃欲告御狀於是原問諸臣據為口實矣二
十一日刑部會十三司司官胡士相陸夢龍鄒紹光曾
曰唯趙會楨勞永嘉王之寀吳養源曾之可柯文羅光
鼎曾道唯劉斷禮吳孟登岳駿聲唐嗣美馬德灃朱瑞
鳳等再審差供馬三勇名三道李外父名守才不知姓
名老公乃修鐵瓦殿之龐保不知街道宅子乃住朝外
大宅之劉成二人令我打上宫門打得小爺喫有著有
小爺者内監所稱皇太子者也又言有姊夫孔道同謀
凡五人於是刑部行薊州道提馬三道等疏請法司提
龐保劉成對鞫而給事中何士晉與從哲等亦俱以為
言帝乃諭究主使會法司擬罪是日刑部據薊州回文
以上已復諭嚴刑鞫審速正典刑時中外籍籍語多侵
國泰國泰出揭自白士晉復疏攻國泰語具士晉傳先
是百戸王曰乾上變言奸人孔學等為巫蠱將不利於
皇太子詞已連劉成成與保皆貴妃宫中内侍也至是
復涉成帝心動諭貴妃善為計貴妃窘乞哀皇太子自
明無它帝亦數慰諭俾太子白之廷臣太子亦以事連
貴妃大懼乃緣帝及貴妃意期速結二十八日帝親御
慈寧宫皇太子侍御座右三皇孫鴈行立左階下召大
學士方從哲吳道南暨文武諸臣入責以離間父子諭
令磔張差龐保劉成無他及因執太子手曰此兒極孝
我極愛惜既又手約太子體諭曰自襁褓養成丈夫既
我有别意何不早更置且福王已之國去此數千里自
非宣召能翼而至乎因命内侍引三皇孫至石級上令
諸臣熟視曰朕諸孫俱長成更何說顧問皇太子有何
語與諸臣悉言無隠皇太子具言瘋癲之人宜速決毋
株連又責諸臣云我父子何等親愛而外廷議論紛如
爾等為無君之臣使我為不孝之子帝又謂諸臣曰爾
等聽皇太子語否復連聲重申之諸臣跪聽叩頭出遂
命法司決差明日磔於市又明日師禮監會廷臣鞫保
成于文華門時已無左証保成展轉不承會太子傳諭
輕擬廷臣乃散去越十餘日刑部議流馬三道李守才
孔道帝從之而斃保成於内廷其事遂止當是時帝不
見羣臣二十有五年矣以之寀發保成事特一出以釋
羣臣疑且調劑貴妃太子念其事似有跡故不遽罪之
寀也四十五年京察給事中徐紹吉御史韓浚用拾遺
劾之寀貪遂削其籍天啟初廷臣多為之訟冤召復故
官二年二月上復讐疏曰禮君父之讐不共戴天齊襄
公復九世之讐春秋大之曩李選侍氣毆聖母陛下再
三播告中外停其貴妃之封聖母在天之靈必有心安
而目瞑者此復讐之大義也乃先帝一生遭逢多難彌
留之際飲恨以崩試問李可灼之誤用藥引進者誰崔
文昇之故用藥主使者誰恐方從哲之罪不在可灼文
昇下此先帝大讐未復者一也張差持梃犯宫安危止
在呼吸此乾坤何等時乃劉廷元曲盖奸謀以瘋癲具
獄矣胡士相等改注口語以賣薪成招矣其後復讞差
供同謀舉事内外設伏多人守才三道亦供結黨連謀
而士相軰悉抹去之當時有内應有外援一夫作難九
廟震驚何物兇徒敢肆行不道乃爾緣外戚鄭國泰私
結劉廷元劉光復姚宗文軰珠玉金錢充滿其室言官
結舌莫敢誰何遂無復顧憚睥睨神器耳國泰雖死罪
不容誅法當開棺戮屍夷其族赭其宫而至今猶未議
及此先帝大讐未復者二也總之用藥之術即梃擊之
謀擊不中而促之藥是文昇之藥参于張差之梃也張
差之前從無張差劉成之後豈乏劉成臣見陛下之孤
立于上矣又言郎中胡士相等主瘋癲者也堂官張問
達調停瘋癲者也寺臣王士昌疏忠而心佞評無隻字
訟多溢詞堂官張問達語轉而意圓先允瘋癲後寬奸
宄勞永嘉岳駿聲等同惡相濟張差招有三十六頭兒
則胡士相閣筆招有東邊一起幹事則岳駿聲言波及
無辜招有紅封票高真人則勞永嘉言不及究紅封教
令高一奎見監薊州係鎮朔衛人盖高一奎主持紅封
教者也馬三道管給紅票者也龐保劉成供給紅封教
多人撒棍者也諸奸增減會審公單大逆不道疏入帝
不問而先主瘋癲者恨次骨未幾之寀遷尚寶少卿踰
年遷太僕少卿尋轉本寺卿廷元及岳駿聲曾道唯以
之寀侵已先後疏辨之寀亦連疏力折并發諸人前議
差獄時分金紅廟中及居間主名甚悉事雖不行諸人
益疾之四年秋拜刑部右侍郎明年二月魏忠賢勢大
張其黨楊維垣首翻梃擊之按力詆之寀坐除名俄入
之汪文言獄中下撫按提問岳駿聲復訐之且言其逼
取鄭國泰二萬金有詔追治及修三朝要典其梃擊事
以之寀為罪首府尹劉志選復重劾之遂逮下詔獄坐
贓八千之寀竟瘐死崇禎初復官賜䘏自梃擊之議起
而紅丸移宫二事繼之兩黨是非爭勝禍患相尋迄明
亡而後已
贊曰國之將亡也先自戕其善類而水旱盜賊乘之故
禍亂之端士君子恒先被其毒異哉明之所稱三案者
舉朝士大夫喋喋不去口而元惡大憝因用以翦除善
類卒致楊左諸人身填牢戶與東漢季年若蹈一轍國
安得不亡乎
明史卷二百四十四
