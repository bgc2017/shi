欽定四庫全書
明史卷二百八十二考證
陳謨傳陳謨字一德泰和人(臣)方煒按謨所著有海
桑集門人楊士竒所編次稱謨為廬陵人此作泰和
未知孰是謹附考
薛瑄傳英宗復辟拜禮部右侍郎兼翰林院學士入閣
預機務(臣)方煒按瑄之入閣以左都御史楊善之
薦在是年正月甲申文謙等之死在是月丁亥見明
實錄傳所云後二日雖不誤然上文並未書日究屬無
根謹擬刪且瑄於是年五月陞本部左侍郎仍兼學
士傳未載謹據增
薛瑄傳疏乞骸骨(臣)方偉按瑄之以老疾乞致仕也
在天順元年六月見明實錄謹附識
薛瑄傳贈禮部侍郎諡文清(臣)方煒按正德元年五
月錄瑄孫葵於中書舍人習字出身見明實錄謹附
識
薛瑄傳(閻禹錫附)禹錫歸得其大指益務力行(臣)方
煒按禹錫從瑄歸後考功員外郎紀振薦為開州訓
導見識大錄傳未載謹附識
薛瑄傳(閻禹錫附)超拜監察御史(臣)方煒按是時吏
部尚書王鏊欲大用禹錫不果及姚䕫代鏊集廷議
求學行殊等者任督學僉舉禹錫遂拜御史見識大
錄謹附識
胡居仁傳(余祐附)以事忤劉瑾落職(臣)方煒按祐為
南刑部時與李承勛魏校胡世寕友時稱南都四君
子正德初勲臣有爭襲者祐嘗署其案忤瑾意遂落
職見識大錄謹附識
胡居仁傳(余祐附)嘉靖初歴雲南布政使(臣)方煒按
嘉靖改元復祐原官陞河南按察使平反冤獄與撫
按争可否至不能堪乃因考察劾之有心慕乎古氣
失於偏之語祐曰偏則有之慕古吾何敢坐調廣
西按察使旋有雲南之擢見識大錄謹附識
蔡清傳王恕長吏部重清調為稽勲主事(臣)方煒按
清居吏部時庶吉士鄒智以言事下獄罪不測刑部
尚書何喬新方在告清強之出喬新即疏救智乃得
以謫去見獻徵錄謹附識
蔡清傳萬歷中追諡文莊贈禮部右侍郎(臣)方煒按
是時僉都御史詹仰庇以易名請遂予諡大學士李
廷機復為請乃獲贈典見明實錄謹附識
蔡清傳(陳琛附)授刑部主事改南京戶部(臣)方煒按
琛為南戶部時榷淮安舟稅常額既足大開關門恣
商人來往上官責其弛慢琛引古以抗之見獻徵錄
謹附識
羅欽順傳再遷南京吏部右侍郎(臣)方煒按欽順由
南京入為吏部右侍郎世宗即位乃轉左見獻徵錄
與此小異謹附考
羅欽順傳為著困知記自號整菴(臣)方煒按欽順年
八十時巡撫都御史張岳言欽順攘斥異端功在聖
門宜舉引年之典乃詔撫按官及門存問見識大錄
謹附錄
曹端傳後改葬渑池(臣)方煒按正統中僉事張敬奏
請建祠於渑池祀端見識大錄謹附識
吳與弼傳賜敕慰勞賚銀幣復遣行人送還(臣)方煒
按與弼之放還也召入文華殿勉以著書垂後仍敕
行人王惟善曰天氣近寒與弼邁矣其善護之見明
實錄謹附識
吕柟傳乾清宫災應詔陳六事(臣)方煒按柟所陳六
事一逐日臨期聽政二還處宫寝以圖儲貳三郊祀
帝嘗躬親承事四日朝兩宫五遣義子番僧邊軍六
取回鎮守太監見明實錄謹附識
吕柟傳大禮議興與張桂五以十三事自陳(臣)方煒
按柟所自陳十三事明實錄諸書皆無可考謹識
吕柟傳上輟朝一日賜祭葬(臣)方煒按柟卒後贈禮
部尚書諡文簡見陜西通志傳未載謹附考
卲寳傳遷江西提學副使(臣)方煒按寳之官提學也
由周經劉大夏之薦見識大錄謹附識
卲寳傳瑾怒漕帥平江伯陳熊欲使寳劾之(臣)方煒
按是時瑾索熊金錢不應故怒之熊被劾後下詔獄
謫戌海南衛見明紀事本末謹附識
楊廉傳京師地震劾用事大臣(臣)方煒按廉劾諸大
臣時並薦張元楨吳寬李東陽王鏊劉戬宜備日講
見明實錄謹附識
楊廉傳復改南京兵科(臣)方煒按廉改兵科時再疏
論黜陟謂藩臬周瑛周孟中王鴻儒知府張吉知州
王雲鳳俱有政聲乞照天順例賜楮幣宴禮部破格
陞擢以收才望見獻徵錄謹附識
楊廉傳歴順天府尹(臣)方煒按廉尹順天時以昌平
歲辦不給奏陞為州轄密雲順義懷柔三縣見明實
錄謹附識
劉觀傳(李中附)又有李中吉水人(臣)方煒按中由正
德九年進士授工部主事以言事謫廣東驛丞王守
仁撫贛州&KR0702;參其軍預平宸濠嘉靖初由故官累遷
右僉都御史巡撫山東歲歉令民捕蝗者倍予榖蝗
絶而饑者濟禽劇盜關繼光鄰境攘其功中不與辨
進副都御史總督南京糧儲未幾卒光宗時追諡莊
介見明實錄傳未詳載謹附識
魏校傳補江西兵備副使(臣)方煒按校補兵備副使
力辭旋改命督學河南見明實錄謹附識
魏校傳(王敬臣附)自見耿定向語以聖賢無獨成之學
由是多所誘掖(臣)方煒按定向督學南畿高敬行
行誼逾格貢焉強之赴京以親老力辭見識大錄謹
附識
潘府傳陳軍民利病七事(臣)方煒按府所陳七事及
十要三術明實錄諸書皆無可考謹識
崔銑傳父陞官參政(臣)方煒按銑父陞由郎官出為
四川參政歴官廉慎在蜀時與僉事曲銑齊名見獻
徵錄謹附識
何瑭傳弘治十五年成進士選庶吉士(臣)方煒按武
宗即位瑭時初授編修因新政抗疏乞復史職不報
見識大錄謹附識
何瑭傳後瑾誅復官(臣)方煒按瑭復官時疏請籍沒
贓吏以杜禍原為所司議格見獻徵錄謹附識
何瑭傳歴工戶禮三部侍即晉南京右都御史(臣)方
煒按嘉靖六年瑭由太常卿遷南工部侍郎奏革神
帛堂各宫監機戸夫匠冗費歲以數萬計未幾調北
工部改戶部復改禮部再謝病御史毛鳳詔等疏留
詔在京調治都御史之擢則嘉靖九年也見明實錄
謹附識
何瑭傳後諡文定(臣)方煒按明實錄瑭之賜諡在隆
慶初年是時並贈禮部尚書傳未載謹附識
明史卷二百八十二考證
附明史卷二百八十二考證後
乾隆四十一年
賜諡諸臣
黃淳耀黃淵耀
以上通諡忠節
