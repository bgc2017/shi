欽定四庫全書
明史卷二百三十五
大學士張廷玉等奉敕修
列傳第一百二十三
王汝訓余懋學
張養蒙孟一脈
何士晉(陸大受張庭李俸)王德完
蔣允儀鄒維璉(吳羽文)
王汝訓字古師聊城人隆慶五年進士除元城知縣萬
歷初入為刑部主事改兵部累遷光禄少卿吏科都給
事中海寧陳與郊者大學士王錫爵門生又附申時行
恣甚汝訓抗疏數其罪言與郊今日薦巡撫明日薦監
司每疏一出受賄狼籍部曹吳正志一發其奸身投荒
徼吏部尚書楊巍亦嘗語侍郎趙煥謂為小人乞速罷
譴且科道以言為職乃默默者顯諤諤者絀直犯乘輿
屢荷優容稍涉當塗旋遭擯斥言官不難於批鱗而難
於借劒此何為也天下惟公足以服人今言者不論是
非被言者不論邪正模棱兩可曲事調停而曰務存大
體是懲議論之紛紜而反致政體之決裂也乞特敕吏
部自後遷轉科道毋惡異喜同毋好䛕醜正是時巍以
政府故方厚與郊聞汝訓言引已且刺之大恚言臣未
嘗詆與郊汝訓以寺臣攻言路正決裂政體之大者乃
調汝訓南京頃之御史土明復劾與郊并及巍詔奪明
俸擢與郊太常少卿都人為之語曰欲京堂須彈章與
郊尋以憂去後御史張應揚追劾其交通文選即劉希
孟考選納賄竝免官未幾其子殺人論死與郊悒悒卒
汝訓入為太常少卿孟秋饗廟帝不親行汝訓極諫帝
愠甚以其言直不罪也尋進太僕卿調光禄汝訓先為
少卿寺中歲費二十萬至是濫增四萬有竒汝訓據會
典請盡裁内府冗食不許二十二年改左僉都御史旋
進右副都御史巡撫浙江汝訓性清介方嚴疾惡巡按
御史南昌彭應參亦雅以強直名相與力鋤豪右烏程
故尚書董份祭酒范應期里居不法汝訓將䋲之適應
參行部至應期怨家千人遮道陳牒應參持之急檄烏
程知縣張應望按之應期自縊死其妻吳氏詣闕愬冤
帝命逮應參應望詔獄革汝訓職詰吏部都察院任用
非人尚書孫丕揚都御史衷貞吉等引罪且論救帝意
未釋謪救應參者給事中喬允等於外言官訟汝訓應
參亦及允帝愈怒䟽入輙重允譴至除名而謫應望戍
烟瘴應參為民汝訓家居十五年起南京刑部右侍郎
召改工部署部事初礦稅興以助大工為名後悉輸内
帑不以供營繕而四方採木之需多至千萬費益不貲
汝訓屢請發帑佐工皆不報在部歲餘力清夙弊中官
請乞輙執奏不予節冗費數萬卒贈工部尚書諡恭介
余懋學字行之婺源人隆慶二年進士授撫州推官擢
南京戶科給事中萬歷初張居正當國進白燕白蓮頌
懋學以帝方憂旱下詔罪己與百官圖修禳而居正顧
獻瑞非大臣誼抗疏論之已論南京守備太監申信不
法帝為罷信久之陳崇惇大親謇諤慎名器戒紛更防
佞䛕五事時居正方務綜覈而懋學疏與之忤斥為民
永不敘錄居正死起懋學故官奏奪成國公朱希忠王
爵請召還光禄少卿岳相給事中魏時亮等十八人帝
俱報可尋擢南京尚寳卿十三年御史李植江東之等
以言事忤執政同官蔡系周孫愈賢希執政指紛然攻
訐懋學上言諸臣之不能容植等一則以科場不能無
私而惡植等之訐發一則以往者常保留居正而忌吳
中行沈思孝等之召用二疑交於中故百妬發於外也
夫威福自上則主勢尊植等三臣陛下所親擢者也乃
舉朝臣工百計排之假令政府欲用一人諸臣敢力挫
之乎臣謹以臣工之十蠧為陛下言之今執政大臣一
政之善輙矜贊導之功一事之失輙諉挽回之難是為
誣上其蠧一進用一人執政則曰我所注意也冢宰則
曰我所推轂也選郎則曰我所登用也受爵公朝拜恩
私室是為招權其蠧二陛下天縱聖明猶虚懷納諫乃
二三大僚稍有規正輙奮𬒮而起惡聲相加是為諱疾
其蠧三中外臣工率探政府意向而不恤公論論人則
毁譽視其愛憎行政則舉置徇其喜怒是為承望其蠧
四君子立身和而不同今當路意有所主則羣相附和
敢於抗天子而難於違大臣是為雷同其蠧五我國家
諫無專官今他曹稍有建白不曰出位則曰沽名沮忠
直之心長壅蔽之漸是為阻抑其蠧六自張居正蒙蔽
主聰道路以目今餘風未殄欺罔日滋如潘季馴之斥
大快人心而猶累牘連章為之申雪是為欺罔其蠧七
近中外臣僚或大臣交攻或言官相訐始以自用之私
終之好勝之習好勝不已必致忿爭忿爭不已必致黨
比唐之牛李宋之洛蜀其初豈不由一言之相失哉是
為競勝其蠧八佞䛕成風日以寖甚言及大臣則等之
伊傅言及邊帥則擬以方召言及中官則誇吕張復出
言及外吏則頌卓魯重生非藉結歡即因邀賂是為佞
䛕其蠧九國家設官各有常職近兩京大臣務建白以
為名高侵職掌而聽民訟長告訐之風失具瞻之體是
為乖戾其蠧十也懋學夙以直節著稱其摘季馴不無
過當然所言好勝之弊必成朋黨後果如其言累遷南
京戶部右侍郎總理漕儲疏白程任卿江時之冤二人
遂得釋二十一年以拾遺論罷卒贈工部尚書天啟初
追諡恭穆
張養蒙字泰亨澤州人萬歷五年進士選庶吉士歴吏
科左給事中少負才名明習天下事居言職慷慨好建
白以南北多水旱條上治奸民恤流民愛富民三事帝
嘉納之錦衣都指揮羅秀營僉書兵部尚書王遴格不
行失歡權要而去秀竟夤緣得之養蒙疏發其狀事具
遴傳御史高維崧等言事被謫養蒙偕同官論救復特
疏訟之忤旨奪俸尋遷工科都給事中都御史潘季馴
奏報河工養蒙上言曰二十年来河幾告患矣當其决
隨議塞當其淤隨議濬事竣輙論功夫淤決則委之天
災而不任其咎濬塞則歸之人事而共蒙其賞及報成
未久懼有後虞急求謝事而繼者復告患矣其故皆由
不久任也夫官不久任其弊有三後先異時也人已異
見也功罪難執也請倣邊臣例增秩久任斯職守專而
可責成功帝深然之有詔潞安進綢二千四百匹未幾
復命增五千養蒙率同官力爭且曰從来傳奉織造具
題者内臣擬旨者閣臣抄發者科臣今徑下部非祖制
不從出為河南右參政尋召為太僕少卿四遷左副都
御史二十四年極諫時政闕失言邇来殿廷希御上下
不交或疑外臣不可盡信或疑外事未可盡從君臣相
猜政事積廢致市猾得以揣意旨左右得以播威權惟
利是聞禍將胡底謹以三輕二重之弊為陛下陳之一
部院之體漸輕或虚其位而不補或用其人而不任如
冬官一曹亞卿專署己為異事乃冢宰何官數月虚位
法司議劉世延罪竟爾留中主事劉冠南疏入即發何
小臣聽而大臣不聽單疏下而公疏不下哉以至戶曹
三疏諫開礦臣院九疏催行取皆置不報議大事則十
疏而九不行遇廷推則十人而九不用夫大臣師表百
僚奈何輕之至此一科道之職漸輕五科都給事中久
虚不補御史曹學程一繋不釋考選臺諫屢請屢格乃
至服闋補任亦皆廢閣是不欲言路之充也夫政無缺
失何憚人言徒使唯諾風成謇諤意絶國是將何定乎
一撫按之任漸輕如開礦一事撫按有言咸蒙切責於
是鄭一麟以千戸而妄劾李盛春夫閽人武弁得以制
廵撫之命紀綱不倒置乎一璫得志諸璫效尤撫按斂
手何有於監司從此陛下之赤子將無人拊循矣一進
獻之途漸重下僚捐俸儒士獻資名為助工實懷覬幸
甚者百戶王守仁以謀復世爵妄搆楚府而使陛下恩
薄於懿親主簿張以述以求復舊秩妄獻白鹿而使陛
下德損於玩物部臣紏之不聽言官紏之不聽業已明
示好惡大開受獻之門將見媚子宵人投𬒮競起今日
獻靈瑞明日貢珍竒究使敗節文官僨軍武帥憑藉錢
神邀求故物不至如嘉靖末年之濁亂不止也一内差
之勢漸重中使紛然四出乞請之章無日不上批答之
旨無言不温左右藉武弁以營差武弁藉左右以網利
共搆狂言誑惑天聽陛下方厭外臣阻撓謂欲辨家事
必頼家奴於是有言無不立聽豈武弁皆急君而朝紳
盡誤國乎今奸宄實繁有徒採礦不已必及採珠皇店
不止漸及皇莊繼而營市舶繼而復鎮守内可以謀坐
營外可以謀監軍正德敝風其鑒不遠凡此三輕二重
勢每相因德與財不竝立中與外不兩勝惟陛下早見
而速圖之不報又明年六月兩宫三殿繼災養蒙復上
疏曰近日之災前古未有自非君臣交儆痛革敝風恐
虚文相謾大禍必至臣請陛下躬謁郊廟以謝嚴譴立
御便殿以通物情早建國本以繫人心停銀礦皇店之
役杜四海亂階減宦官宫妾之刑弭蕭牆隠禍然此皆
應天實事猶非應天實心也罪己不如正己格事不如
格心陛下平日成心有四一曰好逸朝享倦於躬臨章
奏倦於省覽古帝王乾健不息似不如此一曰好疑疑
及近侍則左右莫必其生疑及外廷則寮宷不安於位
究且謀以疑敗奸以疑容古帝王至誠馭物似不如此
一曰好勝奮厲威嚴以震羣工喜謟䛕而惡鯁直厭封
駁而樂順從古帝王予違汝弼似不如此一曰好貨以
聚斂為奉公以投獻為盡節古帝王四海為家似不如
此願陛下戒此四者亟圖更張庶天意可回國祚可保
帝亦不省尋遷戶部右侍郎時再用師朝鮮命養蒙督
餉事寧予一子官三十年尚書陳蕖稱疾乞罷詔養蒙
署事會養蒙亦有疾在告固辭給事中夏子陽劾其托
疾遂罷歸卒於家天啟初賜諡毅敏
孟一脈字淑孔東阿人隆慶五年進士為平遥知縣以
廉能擢南京御史萬歷六年五月上言近上兩宫徽號
覃恩内外獨御史傅應禎進士鄒元標部郎艾穆沈思
孝投荒萬里遠絶親闈非所以廣錫類溥仁施也疏入
忤張居正黜為民居正死起故官疏陳五事言近再選
宫女至九十七人急徵一時輦下甚擾一也中外章奏
宜下部臣議覆閣臣擬旨脱有不當臺諫得紏駁之今
乃不任臣工顓取宸斷明旨一出臣下莫敢犯顔二也
士習邪正繋世道汚隆今廉恥日喪營求苟且亟宜更
化救弊先實行而後才華三也東南財賦之區靡於淫
巧民力竭矣非陛下有以倡之乎數年以来御用不給
今日取之光禄明日取之太僕浮梁之磁南海之珠玩
好之竒器用之巧日新月異遇聖節則有夀服元宵則
有燈服端陽則有五毒吉服年例則有歲進龍服以至
覃恩錫賚小大畢霑謁陵犒賜耗費鉅萬錙銖取之泥
沙用之於是民間習為麗侈窮耳目之好竭工藝之能
不知紀極夫中人得十金即足供終歲之用今一物而
常兼中人數家之産或刻沈檀鏤犀象以珠寳金玉餙
之周鼎商彝秦鉈漢鑑皆搜求於海内窮歲月之力專
一器之工罄生平之資取一盼之適殊不知財賄易盡
嗜欲無窮陛下誠能恭儉節約以先天下禁彼浮淫還
之貞樸則財用自裕而風俗亦淳四也邊疆之臣日弛
戎備上下蒙蔽莫以實聞由邊臣相繼為本兵題覆處
分盡在其口言出而中傷隨之誰肯為無益之談自取
禍敗哉漁夫舍餌以得魚未聞以餌養魚者也今以中
國之文帛綺繡為蕃戎常服雖曰貢市實則媚之邊臣
假貢市以賂戎戎人肆剽竊而要我彼此相欺以誑君
父幸其不来来則莫禦所謂以餌養魚者也請明詔樞
臣洗心易慮戰守之備一一講求付之邊臣使將識敵
情兵識將意庶乎臂指如意國可無虞五也疏入忤旨
謫建昌推官屢遷南京右通政移疾歸四十一年起右
僉都御史巡撫南贛居三年廷推左副都御史未得命
給事中官應震論其縱子驕恣疏雖留中一脈竟引疾
去年八十一卒一脈初以直諫著聲晩膺節鉞年力已
衰不克有所表樹云
何士晉字武莪宜興人父其孝得士晉晩族子利其資
結黨致之死繼母吳氏匿士晉外家讀書稍懈母輙示
以父血衣士晉感厲與人言未嘗有笑容萬歷二十六
年舉進士持血衣愬之官罪人皆抵法初授寧波推官
擢工科給事中首疏請通章奏緩聚斂俄言衮職有闕
廷臣言雖逆耳每荷優容獨論及輔臣必欲借主威以
洩憤是陛下負拒諫之名輔臣收固寵之實天下所以
積憤輔臣而不能平也如孫鑛郭子章戴燿沈子木宜
舍不舍公論乖違輔臣賡安得不任其咎無何劾左都
督王之禎久掌錦衣為内閣爪牙中樞心腹又劾大學
士王錫爵逢君賊善召命宜停戶部尚書趙世卿誤國
無大臣體已復言朝端大政宜及今早行者在放輔臣
以清政地罷大臣被論者以伸公議斥王之禎以絶禍
源釋卞孔時王邦才等以蘇冤獄初皇長孫生有詔起
廢列上二百餘人閱三年止用顧憲成等四人士晉請
大起廢籍瑞王將婚詔典禮視福王費當十九萬初帝
弟潞王婚費不及其半士晉請視潞王帝將崇奉太后
詔建靈應宫士晉以非禮力爭且曰聖母所注念者東
宫出講諸王早婚與遺賢之登進也乃諸臣屢請不應
而不時内降者非中官之營求即鬼神之香火何也帝
皆不省未幾有張差梃擊之事王之宷鉤得差供帝遷
延不決士晉三上疏趣之當是時變起非常中外咸疑
謀出鄭國泰然無敢直犯其鋒者郎中陸大受稍及之
國泰大懼急出揭自明人言益籍籍士晉乃抗疏曰陛
下與東宫情親父子勢共安危豈有禍逼蕭牆不少動
念者候命踰期旁疑轉棘竊詳大受之疏未嘗實指國
泰主謀何張皇自疑乃爾因其自疑人益不能無疑然
人之疑國泰不自今日始也陛下試問國泰三王之議
何由起閨範之序何由進妖書之毒何由搆此基禍之
疑也孟養浩等何由杖戴士衡等何由戍王德完等何
由錮此挑激之疑也南宗順刑餘也而隂募死士千人
謂何順義王外寇也而各宫門守以重兵謂何王曰乾
逆徒也而疏中先有龐保劉成名姓謂何此不軌之疑
也三者積疑至今日忽有張差一事正與往者舉措相
符安得令人不疑且今日之疑國泰又非張差一事已
也恐騎虎難下駭鹿走險一擊不效别有隂謀陛下不
急護東宫則東宫為孤注萬一東宫失護而陛下又轉
為孤注矣國泰欲釋人疑惟明告貴妃力求陛下速執
保成下吏如果國泰主謀是乾坤之大逆九廟之罪人
非但貴妃不能庇即陛下亦不能庇也借劒尚方請自
臣始或别有主謀無與國泰事請令國泰自任凡皇太
子皇長孫起居悉屬國泰保護稍有疎虞罪即坐之則
臣與在廷諸臣亦願陛下保全國泰身無替恩禮若國
泰畏有連引預熒惑聖聰久稽廷訊或潛散黨與俾之
遠逃或隂斃張差以冀滅口則罪愈不容誅矣惟聖明
裁察疏入帝大怒欲罪之念事已有跡恐益致人言而
吏部先以士晉為東林黨擬出為浙江僉事候命三年
未下至是帝急簡部疏命如前擬吏部言闕官已補請
改命帝不許命調前補者吏部又以士晉積資已深秩
當參議帝怒切責尚書奪郎中以下俸士晉之官四年
移廣西參議光宗立擢尚寳少卿遷太僕天啟二年以
右僉都御史巡撫廣西安南入犯督將吏屢擊却之四
年擢兵部右侍郎總督兩廣軍務兼巡撫廣東明年四
月魏忠賢大熾爭梃擊者率獲罪御史田景新希旨誣
叛臣安邦彦賄士晉十萬金阻援兵遂除士晉名徵賄
助餉士晉憤鬱而卒有司徵贓急家人但輸數百金産
已罄會莊烈帝立獲免復官賜恤陸大受字凝遠武進
人萬歷三十五年進士授行人屢遷戶部郎中福王將
之國詔賜莊田四萬頃大受請大減田額因劾鄭國泰
驕恣亂法狀疏留中王之寀發張差事大受抗疏言青
宫何地張差何人敢白晝持梃直犯儲蹕此乾坤何等
時耶業承一内官何以不知其名業承一大第何以不
知其所彼三老三太互相表裏而霸州武舉高順寧者
今皆匿於何地奈何不嚴禁而速斷耶戶部主事蒲州
張庭者大受同年生也亦上言奸人突入大内狙擊青
宫陛下宜何如震怒立窮主謀乃廷臣交章一無批答
何也君側藏奸上下蒙蔽皆由陛下精神偏注皇太子
召見甚稀而前此冊立選婚及近時東宫出講郭妃卜
葬諸事陛下皆弗勝遲回強而後可彼宦寺者安得不
妄生測度隂蓄不逞以僥倖於萬一哉皆不報大受尋
出為撫州知府以清潔著聞居二年徐紹吉韓浚以京
察奪其官庭再遷郎中被齮齕引退抑鬱以死又有聞
喜李俸者為刑部郎中當諸司會鞫時張差語涉逆謀
郎中胡士相等相顧不敢錄俸力爭乃得入獄詞遂為
鄭氏黨所惡及遷鳳翔知府諸黨人以言懾之竟不敢
之任後復中以京察卒於家天啟初御史張慎言方震
孺魏光緒楊新期交章訟三人冤乃贈庭俸光禄寺少
卿大受起補韶州已都御史高攀龍請加庭俸廕諡不
果大受未幾卒
王德完字子醇廣安人萬歷十四年進士選庶吉士改
兵科給事中西陲失事德完言諸邊歲糜餉數百萬而
士氣日衰戎備日廢者以三蠧未除二策未審也何為
三蠧一曰欺邊吏罔上也二曰徇市賞增額也三曰虚
邊防鮮實也何謂二策有目前之策有經久之策謹守
誓盟苟免搏噬此計在目前大修戰具令敵不敢窺邊
則百年可保無事此計在經久今經略鄭洛主款巡撫
葉夢熊又言戰邊臣不協安望成功帝為飭二臣石星
為本兵德完上十議以規時帝納之已請裁李成梁父
子權劾禠黔國公沐昌祚冠服罷巡撫朱孟震賈待問
郭四維少卿楊四知趙卿又發廣東總督劉繼文總兵
官李棟等冒功罪半歲章數十上率軍國大計累遷戶
科都給事中上籌畫邊餉議言諸邊歲例弘正間止四
十三萬至嘉靖則二百七十餘萬而今則三百八十餘
萬惟力行節儉足以補救蓋耗蠧之弊外易剔而内難
除宜嚴劾内府諸庫汰其不急又加意屯田鹽法外開
其源而内節其流庶幾國用可足時弗能用倭寇久躙
朝鮮再議封貢德完言封則必貢貢則必市是沈惟敬
誤經略經略誤總督總督誤本兵本兵誤朝廷也後封
果不成德完尋以疾歸二十八年起任工科極陳四川
採木𣙜税及播州用兵之患又言三殿未營不宜復興
元殿龍舟之役皆不報已劾湖廣税使陳奉四大罪再
疏極論謂奉必激變奉果為楚人所攻僅以身免尋因
禱雨言今出虎兕以噬羣黎縱盜賊而吞赤子幽憤沉
結叩訴無從故雨澤緣天怒而屯螟螣因人妖而出願
盡撤礦税之使釋逮繋之臣省愆贖過用弭災變不報
四川妖人韓應龍奏請𣙜鹽採木尋甸知府蔡如川趙
州知州甘學書以忤税使被逮德完皆力爭復劾山東
税使陳增畿輔税使王虎罪不報已極陳國訃匱乏言
近歲寧夏用兵費百八十餘萬朝鮮之役七百八十餘
萬播州之役二百餘萬今皇長子及諸王子冊封冠婚
至九百三十四萬而袍服之費復二百七十餘萬冗費
如此國何以支因請減織造止營建亟完殿工停買珠
寶慎重採辦大發内帑語極切至帝亦不省時帝寵鄭
貴妃疎皇后及皇長子皇長子生母王恭妃幾殆而皇
后亦多疾左右多竊意后崩貴妃即正中宫位其子為
太子中允黃輝皇長子講官也從内侍微探得其狀謂
德完曰此國家大事旦夕不測書之史冊謂朝廷無人
德完乃屬輝具草十月上疏言道路喧傳謂中宫役使
僅數人伊鬱致疾阽危弗自保臣不勝驚疑宫禁嚴祕
虚實未審臣即愚昧決知其不然第臺諫之官得風聞
言事果中宫不得於陛下以致疾與則子於父母之怒
當號泣幾諫果陛下眷遇中宫有加無替與則子於父
母之謗當昭雪辨明衡是兩端皆難緘默敢效漢朝袁
盎却坐之議陳其愚誠疏入帝震怒立下詔獄拷訊尚
書李戴御史周盤等連疏論救忤旨切責御史奪俸有
差大學士沈一貫力疾草奏為德完解帝亦不釋旋廷
杖百除其名復傳諭廷臣諸臣為皇長子耶抑為德完
耶如為皇長子慎無擾瀆必欲為德完則再遲冊立一
歲廷臣乃不復言然帝自是懼外廷議論眷禮中宫始
終無間矣光宗立召為太常少卿俄擢左僉都御史天
啟元年京師獲間諜詞連司禮中官盧受德完請出受
南京初德完直聲震天下及居大僚持論每與鄒元標
等異楊鎬李如楨喪師論死廷臣急欲誅之德完乃上
疏請酌公論或遣戍立功或即時正辟蓋設兩途以俟
帝寬之且因薦順天府丞邵輔忠通政參議吳殿邦以
兩人嘗力攻李三才也疏出果寬鎬等於是給事中魏
大中再疏論之德完亦力辨帝為詰責大中事乃已德
完尋進戶部右侍郎給事中朱欽相倪思輝言事獲罪
疏救之明年遷左亡何卒官其後輔忠殿邦以黨逆敗
僉為德完惜之
蔣允儀字聞韶宜興人萬歷四十四年進士授桐鄉知
縣移嘉興天啟二年擢御史時廣寧已失熊廷弼王化
貞俱論死而兵部尚書張鶴鳴如故紏之者反獲譴允
儀不平疏詆其同罪佚罰因言近言官稍進苦口輙見
齟齬遷謫未己申之戒諭使諸臣不遵明諭而引裾折
檻以甘斥逐天下事猶可為也使諸臣果遵明諭而箝
口結舌以保禄位天下事尚忍言哉頃者恒暘不雨二
麥無秋皇上於宫中祈禱反得冰雹之災變不虚生各
以類應夫以坤維之厚重而震撼於妖孽以鬚眉之丈
夫而交關於婦寺以籍叢煬竈之奸而托之奉公潔已
是皆隂脅陽之徵也報聞鶴鳴既屢被劾因詆劾者為
羣奸朋謀而反與前尚書黃嘉善崔景榮竝以邊功晉
宫保允儀益憤言鶴鳴既以斬級微功邀三次之賞即
當以失地大罪伏不赦之辜且以七百里之榆關兼旬
而後至畏縮無丈夫氣偃蹇無人臣禮猶且靦顔哆口
評經撫功罪若身在功罪外者陛下試問鶴鳴為本兵
功罪殺於邊臣今日經撫俱論辟鶴鳴應得何罪又問
鶴鳴舊日經撫俱論辟嘉善景榮應得何罪赫然震怒
論究如法庶封疆不致破壞帝不用會議紅丸事力詆
方從哲請盡奪官階禄廕其黨惡之徐州舊設參將山
東盜熾以允儀請改設總兵尋疏論四川監司周著林
宰徐如珂等功請優叙而劾總督張我續退縮請罷斥
不從踰月請杜傳宣慎爵賞免立枷除苛政且言向者
丁巳之察凡抗論國本繫籍正人者莫不巧加羅織隂
邪盛而陽氣傷致有今日之禍今計期已廹願當事者
早伐邪謀亟培善類疏入魏忠賢劉朝輩皆不悦以丁
巳主察之人不指名直奏責令置對允儀言丁巳主察
者鄭繼之李鋕也考功科道則趙士諤徐紹吉韓浚也
當日八法之處分臺省之例轉大僚之拾遺黑白顛倒
私意横行凡抗論建藩催請之國保護先帝有功國本
者靡不痛加摧抑必欲敗其名錮其身盡其倫類而後
快於是方從哲獨居政府亓詩教趙興邦等分部要津
凡疆圉重臣皆賄賂請托而得如李維翰楊鎬熊廷弼
李如栢如楨何一不出其保舉迨封疆破壞囹圄充塞
而此輩宴然無恙臣所以痛心遼事追恨前此當軸之
人也中旨將重譴允儀以大學士葉向高言停俸半歲
已復因災祲上言内降當停内操當罷陵工束手非所
以展孝思直臣久廢非所以光聖德東南杼柚已空重
以屢次之加派金吾冒濫已極加以非分之襲封聖心
一轉移天下無不順應區區修禳虚文安能格上穹哉
帝不能用巡按陜西條上籌邊八事太常少卿王紹徽
家居與里人馮從吾不協允儀重從吾薄紹徽魏忠賢
擢紹徽佐都察院用事五年允儀還朝即出為湖廣副
使其冬又使給事中蘇兆先劾其為門戶渠魁遂削籍
崇禎元年薦起御史言奸黨王紹徽剏點將錄獻之逆
奄其後效之者有同志天監盜柄諸錄清流遂芟刈無
遺乞加削奪為傾䧟忠良之戒從之其冬掌河南道事
陳計吏八則明年佐都御史曹于汴大計京官貶黜者
二百餘人坐不謹者百人仕路為清尋擢太僕少卿四
年六月以右僉都御史撫治鄖陽諸府標兵止五百餉
六千不及一大郡監司且承平久人不知兵而屬城率
庳薄無守具六年流賊將窺湖廣兵部令移鎮襄陽鄖
陽益虚其冬賊大至陷鄖西上津明年陷房縣保康允
儀兵少不能禦上章乞援且請罪會賊入川鄖得少緩
中官陳大金與左良玉来援副使徐景麟見其多攜婦
女疑為賊用礮擊之士馬多死大金怒訴諸朝命逮景
麟責允儀陳狀已而并逮允儀下獄戍邊而以盧象昇
代十五年御史楊爾銘給事中倪仁禎相繼論薦未及
用而卒
鄒維璉字德輝江西新昌人萬歷三十五年進士授延
平推官耿介有大節巡撫袁一驥以私憾摭布政竇子
偁罪維璉以去就爭監司欲為一驥建生祠維璉抗詞
力阻行取授南京兵部主事進員外郎遼左用兵疏陳
數事尋以憂去天啟三年起官職方進郎中刑部主事
譚謙益薦妖人宋明時能役神兵復遼左地魏忠賢隂
主之維璉極言其妖妄忠賢怒矯旨譙責海内方用師
將帥悉賄進職方尤冗穢維璉素清嚴請寄皆絶因極
論債帥之弊譏切中官大臣吏部尚書趙南星知其賢
調為稽勲郎中時言路横恣凡用吏部郎必咨其同鄕
居言路者給事中傅櫆陳良訓章允儒以南星不先咨
已大怒共詬誶維璉及維璉調考功櫆等益怒交章力
攻又以江西有吳羽文例不當用兩人廹羽文去以窘
辱維璉維璉憤拜疏求罷即日出城疏中以章惇攻蘇
軾蔡京逐司馬光為言櫆等愈怒櫆遂顯攻魏大中左
光斗以及維璉自是朝端水火諸賢益不安其位矣維
璉欲去不得詔留視事乃嚴覈官評無少假借楊漣劾
魏忠賢被旨切責維璉抗疏曰忠賢大姦大惡罄竹難
書陛下憐其小信小忠不忍割棄豈知罪惡既盈即不
忍不可得漢張讓趙忠靈帝以父母稱之唐田令孜僖
宗亦以阿父稱之我朝王振曹吉祥劉瑾亦嘗寵之羣
臣之上有一人老死牖下獲保富貴哉今陛下以太阿
授忠賢非所以為宗社計亦非所以為忠賢計也若夫
黃扉元老九列巨卿安可自處於商輅劉健韓文下疏
入責其瀆奏崔呈秀坐贓被劾維璉論戍邊諸媚璫者
力别其是非請託拒不聽諸逆黨交憾及趙南星去國
維璉願與俱去忠賢即放歸無何張訥劾南星追論維
璉調部非法詔削籍復搆入汪文言獄下吏戍貴州崇
禎初起南京通政參議就遷太僕少卿疏陳卜相久任
納言議諡籌兵五事五年二月擢右僉都御史代熊文
燦巡撫福建海寇劉香亂遣遊擊鄭芝龍擊破之海外
紅夷據彭湖挾互市後徙臺灣漸泊厦門維璉屢檄芝
龍防遏之不聽明年夏芝龍勦賊福寧紅夷乘間襲陷
厦門城大掠維璉急發兵水陸進芝龍亦馳援焚其三
舟官軍傷亦衆寇乃泛舟大洋轉掠青港荆嶼石灣諸
將禦之銅山連戰數日始敗去維璉在事二年勞績甚
著會當國者温體仁輩雅忌維璉而閩人宦京師者騰
謗於朝竟坐是罷官八年春敘却賊功詔許起用旋召
拜兵部右侍郎遘疾不赴卒於家吳羽文既謝病歸至
崇禎六年始復出歴考功文選郎中帝以積疑吏部有
私選郎十一人譴黜大半遷者三人而已羽文痛絶諸
弊數與温體仁牴牾賊毁皇陵有詔肆赦體仁令刑部
尚書馮英以逆案入詔内羽文執止之而議起錢龍錫
李邦華等偵事者誣羽文納二人賕下獄羽文用高鳳
翔為大名知府鳳翔故嘗坐小罰言者復謂其徇私坐
謫戍侍郎吴甡等交薦復官未赴卒羽文字長卿南昌
人萬歷四十一年進士
贊曰王汝訓諸人建言挺謇諤之節洊歴卿貳不隕厥
問余懋學之言十蠧有以哉鄒維璉抗魏奄拒逆黨僅
坐謫戍幸矣
明史卷二百三十五
