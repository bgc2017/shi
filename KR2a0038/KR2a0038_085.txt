欽定四庫全書
明史卷八十五
大學士張廷玉等奉敕修
河渠三
運河上
明成祖肇建北京轉漕東南水陸兼輓仍元人之舊參
用海運大會通河開海陸並罷南極江口北盡大通橋
運道三千餘里總而計之自昌平神山泉諸水滙貫都
城過大通橋東至通州入白河者大通河也自通州而
南至直沽會衞河入海者白河也自臨清而北至直沽
會白河入海者衞水也自汶上南旺分流北經張秋至
臨清會衞河南至濟寧天井閘會泗沂洸三水者汶
水也自濟寧出天井閘與汶合流至南陽新河舊出
茶城會黃沁後出夏鎮循泇河達直口入黃濟運者
泗洸小沂河及山東泉水也自茶城秦溝南歷徐吕
浮邳會大沂河至清河縣入淮後從直河口抵清口
沂河至清河縣入淮後從直河口抵清口者黃河水也
自清口而南至於瓜儀者淮揚諸湖水也過此則長江
矣長江以南則松蘇淅江運道也淮揚至京口以南之
河通謂之轉運河而由瓜儀達淮安者又謂之南河由
黃河達豐沛曰中河由山東達天津曰北河由天津達
張家灣曰通濟河而總名曰漕河其踰京師而東若薊
州西北若昌平皆嘗有河通轉漕餉軍漕河之别曰白
漕衛漕閘漕河漕湖漕江漕浙漕因地為號流俗所通
稱也淮揚諸水所滙徐兖河流所經疏瀹决排繄人力
是繫故閘河湖於轉漕尤急閘漕者即會通河北至臨
清與衛河會南出茶城口與黃河會資汶洸泗水及山
東泉源泉源之派有五曰分水者汶水派也泉百四十
有五曰天井者濟河派也泉九十有六曰魯橋者泗河
派也泉二十有六曰沙河者新河派也泉二十有八曰
邳州者沂河派也泉十有六諸泉所滙為湖其浸十五
曰南旺東西二湖周百八十餘里運渠貫其中北曰馬
蹋南曰蜀山曰蘇魯又南曰馬場又南八十里曰南陽
亦曰獨山周七十餘里北曰安山周八十三里南曰大
小昭陽大湖袤十八里小湖殺三之一周八十餘里由
馬家橋留城閘而南曰武家曰赤山曰微山曰吕孟曰
張王諸湖連注八十里引薛河由地浜溝出會於赤龍
潭竝趨茶城自南旺分水北至臨清三百里地降九十
尺為閘二十有一南至鎮口三百九十里地降百十有
六尺為閘二十有七其外又有積水進水減水平水之
閘五十有四又為壩二十有一所以防運河之洩佐閘
以為用者也其後開泇河二百六十里為閘十一為壩
四運舟不出鎮口與黃河會於董溝河漕者即黃河土
自茶城與會通河會下至清口與淮河會其道有三中
路曰濁河北路曰銀河南路曰符離河南近陵北近運
惟中路去陵遠於運有濟而河流遷徙不常上流苦潰
下流苦淤運道自南而北出清口經桃宿溯二洪入鎮
口陟險五百餘里自二洪以上河與漕不相涉也至泇
河開而二洪避董溝闢而直河淤運道之資河者二百
六十里而止董溝以上河又無病於漕也湖漕者由淮
安抵揚州三百七十里地卑積水滙為澤國山陽則有
管家射陽寶應則有白馬汜光高郵則有石血甓社武
安邵伯諸湖仰受上流之水傍接諸山之源巨浸連亘
由五塘以達於江慮淮東侵築高家堰拒其上流築王
簡張福二堤禦其分洩慮淮浸而漕敗開淮安永濟高
郵康濟寶應弘濟三月河以通舟至揚子灣東則分二
道一由儀真通江口以漕上江湖廣江西一由瓜洲通
西江嘴以漕下江兩浙本非河道專取諸湖之水故曰
湖漕太祖初起大軍北伐開蹋場口耐牢坡通漕以餉
梁晉定都應天運道通利江西湖廣之粟浮江直下浙
西吴中之粟由轉運河鳳泗之粟浮淮河南山東之粟
下黃河嘗由開封運粟沂河達渭以給陜西用海運以
餉遼卒有事於西北者甚鮮淮揚之間築高郵湖堤二
十餘里開寶應倚湖直渠四十里築堤護之他小修築
無大利害也永樂四年成祖命平江伯陳瑄督轉運一
仍由海而一則浮淮入河至陽武陸輓百七十里抵衛
輝浮於衛所謂陸海兼運者也海運多險陸輓亦艱九
年二月乃用濟寧州同知潘叔正言命尚書宋禮侍郎
金純都督周長濬會通河會通河者元轉漕故道也元
末已廢不用洪武二十四年河決原武漫安山湖而東
會通盡淤至是復之由濟寧至臨清三百八十五里引
汶泗入其中泗出泗水陪尾山四泉竝發西流至兖州
城東合於沂汶河有二小汶河出新泰宫山下大汶河
由泰山仙臺嶺南又出萊蕪原山隂及寨子村俱至静
豐鎮合流遶徂徠山陽而小汶河來會經寧陽北堈城
西南流百餘里至汶上其支流曰洸河出堈城西南流
三十里會寧陽諸泉經濟寧東與泗合元初畢輔國始
於堈城左汶水隂作斗門導汶入洸至元中又分流北
入濟由夀張至臨清通漳御入海南旺者南北之脊也
自左而南距濟寧九十里合沂泗以濟自右而北距臨
清三百餘里無他水獨賴汶禮用汶上老人白英策築
壩東平之戴村遏汶使無入洸而盡出南旺南北置閘
三十八又開新河自汶上袁家口左徙五十里至夀張
之沙灣以接舊河其秋禮還又請疏東平東境沙河淤
沙三里築堰障之合馬常泊之流入會通濟運又於汶
上東平濟寧沛縣竝湖地設水櫃陡門在漕河西者曰
水櫃東者曰陡門櫃以蓄泉門以洩漲純復濬賈魯河
故道引黃水至塌場口會汶經徐吕入淮運道以定其
後宣宗時嘗發軍民十二萬濬濟寧以北自長溝至棗
林閘百二十里置閘諸淺濬湖塘以引山泉正統時濬
滕沛淤河又於濟寧滕三州縣疏泉置閘易金口堰上
壩為石蓄水以資會通景帝時增置濟寧抵臨清減水
閘天順時拓臨清舊閘移五十丈憲宗時築汶上濟寧
决堤百餘里增南旺上下及安山三閘命工部侍郎杜
謙勘治汶泗洸諸泉武宗時增置汶上袁家口及寺前
舖石閘濬南旺淤八十里而閘漕之始詳惟河決則挾
漕而去為大害陳瑄之督運也於湖廣江西造平底淺
船三千艘二省及江淅之米皆由江以入至淮安新城
盤五壩過淮仁義二壩在東門外東北禮智信三壩在
西門外西北皆自城南引水抵壩口其外即淮河清江
浦者直淮城西永樂二年嘗一修閘其口淤塞則漕船
由二壩官民商船由三壩入淮輓輸甚勞苦瑄訪之故
老言淮城西管家湖西北距淮河鴨陳口僅二十里與
清江口相值官鑿為河為水通漕宋喬維嶽所開沙
河舊渠也瑄乃鑿清江浦導水由管家湖入鴨陳口達
淮十三年五月工成緣西湖築堤亘十里以引舟淮口
置四閘曰移風清江福興新莊以時啟閉嚴其禁竝濬
儀真瓜洲河以通江湖鑿吕梁百步二洪石以平水勢
開泰州白塔河以達大江築高郵河堤堤内鑿渠四十
里久之復置吕梁石閘竝築寶應汜光白馬諸湖堤堤
皆置涵洞互相灌注是時淮上徐州濟寧臨清德州皆
建倉轉輸濱河置舍五百六十八所舍置淺夫水澀舟
膠俾之導行增置淺船三千餘艘設徐沛沽頭置金溝山
東榖亭魯橋等閘自是漕運直達通州而海陸運俱廢
宣德六年用御史白圭言濬金龍口引河水達徐州以
便漕末年至英宗初再濬竝及鳳池口水徐吕二洪西
小河而會通安流自永宣至正統間凡數十載至十三
年河決滎陽東衝張秋潰沙灣運道始壞命廷臣塞之
景泰三年五月堤工乃完未匝月而北馬頭復決掣漕
流以東清河訓導唐學成言河決沙灣臨清告涸地卑
堤薄黃河勢急故甫完堤而復決也臨清至沙灣十二
閘有水之日其勢甚陡請於臨清以南濬月河通舟直
抵沙灣不復由閘則水勢緩而漕運通矣帝即命學成
與山東巡撫洪英相度工部侍郎趙榮則言沙灣抵張
秋岸薄故數決請於決處置減水石壩使東入鹽河則
運河之水可蓄然後厚堤岸填決口庶無後患明年四
月決口方畢工而減水壩及南分水墩先敗已復盡衝
墩岸橋梁決北馬頭掣漕水入鹽河運舟悉阻教諭彭
塤請立閘以制水勢開河以分上流御史練綱上其策
詔下尚書石璞璞乃鑿河三里以避決口上下與運河
通是歲漕舟不前者命漕運總兵官徐恭姑輸東昌濟
寧倉及明年運河膠淺如故恭與都御史王竑言漕舟
蟻聚臨清上下請亟敕都御史徐有貞築塞沙灣決河
有貞不可而獻上三策請置水閘開分水河挑運河六
年三月詔羣臣集議方略工部尚書江淵等請用官軍
五萬以濬運有貞恐役軍費重請復陳瑄舊制置撈淺
夫用沿河州縣民免其役五月濬漕工竣七月沙灣決
口工亦竣會通複安都御史陳泰一濬淮揚漕河築口
置壩黃河嘗灌新莊閘至清江浦三十餘里淤淺阻漕
稍稍濬治即復其舊英宗初命官督漕分濟寧南北為
二侍郎鄭辰治其南副都御史賈諒治其北成化七年
又因廷議分漕河沛縣以南德州以北及山東為三道
各委曹郎及監司專理且請簡風力大臣總理其事始
命侍郎王恕為總河二十一年敕工部侍郎杜謙浚運
道自通州至淮揚會山東河南撫按相度經理弘治二
年河復決張秋衝會通河命戸部侍郎白昂相治昂奏
金龍口決口已淤河竝為一大支由祥符合沁下徐州
而去其閒河道淺隘宜於所經七縣築堤岸以衛張秋
下工部議從其請昂又以漕船經高郵甓社湖多溺請
於堤東開複河四十里以通舟越田年河復決數道入
運河壞張秋東堤奪汶水入海漕流絶時工部侍郎陳
政總理河道集夫十五萬治未效而卒七年春副都御
史劉大夏奉敕往治決河夏半漕舟鱗集乃先自決口
西岸鑿月河以通漕經營二年張秋決口就塞復築黃
陵岡上流於是河復南下運道無阻乃改張秋曰安平
鎮建廟賜額曰顯惠神祠命大學士王鏊紀其事勒於
石而白昂所開高郵複河亦成賜名康濟其西岸以石
甃之又甃高郵堤自杭家閘至張家鎮凡三十里高郵
堤者洪武時所築也陳瑄因舊增築延及寶應土人相
沿謂之老堤正統三年易土以石成化時遣官築重堤
於高郵邵伯寶應白馬四湖老堤之東而王恕為總河
修淮安以南諸決堤且濬淮揚漕河重湖壖民盜決溉
田之罸造閘䃮以儲湖水及大夏塞張秋而昂又開康
濟漕河上下無大患者二十餘年十六年巡撫徐源言
濟寧地最高必引上源洸水以濟其口在堈城石瀨之
上元時治閘作堰使水盡入南旺分濟南北運成化閒
易土以石夫土堰之利水小則遏以入洸水大則閉閘
以防沙壅聽其漫堰西流自石堰成水遂横溢石堰既
壞民田亦衝洸河沙塞雖有閘門壓不能啟乞毁石復
土疏洸口壅塞以至濟寧而築堈城迤西春城口子決
岸帝命侍郎李鐩往勘言堈城石堰一不遏淤沙不為
南旺河之害一可殺水勢不慮戴村壩之衝不宜毁近
堰積沙宜濬堈城稍東有元時舊閘引洸水入濟寧下
接徐吕漕河東平州戴村則汶水入海故道也自永樂
初横築一壩遏汶入南旺湖漕河始通今自分水龍王
廟至天井閘九十里水高三丈有奇若洸河更濬而深
則汶流盡向濟寧而南臨清河道必涸洸口不可濬堈
城口至柳泉九十里無關運道可弗事柳泉至濟寧汶
泗諸水會流處宜疏者二十餘里春城口外障汶水内
防民田堤卑岸薄宜與戴村壩竝修築從之正德四年
十月河決沛縣飛雲橋入運尋塞世宗之初河數壞漕
嘉靖六年光禄少卿黃綰論泉源之利言漕河泉源皆
發山東南旺馬場樊村安山諸湖泉水所鍾亟宜修濬
且引他泉竝蓄則漕不竭南旺馬場堤外孫村地窪若
瀦為湖改作漕道尢可免濟寧高原淺澀之苦帝命總
河侍郎章拯議而拯以黃水入運運船阻沛上方為御
史吳仲所劾拯言河塞難遽通惟金溝口迤北新衝一
渠可令運船由此入昭陽湖出沙河板橋其先阻淺者
則西歴雞塜寺出廟道北口通行下部併議未決給事
中張嵩言昭陽湖地庳河勢高引河灌湖必致瀰漫使
湖道復阻請罷拯别推大臣部議如嵩言拯再疏自劾
乞罷不許卒引運船道湖中其冬詔拯還京别敘而命
擇大臣督理諸大臣多進治河議詹事霍韜謂前議役
山東河南丁夫數萬疏濬淤沙以通運然沙隨水下旋
濬旋淤今運舟由昭陽湖入雞鳴臺至沙河迂迴不過
百里若沿湖築堤浚爲小河河口爲閘以待蓄洩水溢
可避風濤水涸易為疏濬三月而土堤成一年而石堤
成用力少取效速黃河愈溢運道愈利較之役丁夫以
浚淤土勞逸大不侔也尚書李承勛謂於昭陽湖左别
開一河引諸泉為運道自留城沙河為尤便與都御史
胡世寧議合七年正月總河都御史盛應期奏如世寧
策請於昭陽湖東鑿新河自江家口南出留城口長百
四十里刻期六月畢工工未半而應期罷去役遂已其
後三十年朱衡始循其遺跡濬而成之是年冬總河侍
郎潘希曾加築濟沛間東西兩堤以拒黃河十九年七
月河決野雞岡二洪涸督理河漕侍郎王以旂請濬山
東諸泉以濟運且築長堤聚水如閘河制遂清舊泉百
七十八開新泉三十一以旂復奏四事一請以諸泉分
隸守土官兼理其事毋使堙塞一請於境山鎮徐吕二
洪之下各建石閘蓄水數尺以行舟旁留月河以洩暴
汛築四木閘於武家溝小河口石城匙頭灣而置方船
於沙坊等淺以備撈濬一言漕河兩岸有南旺安山馬
場昭陽四湖名爲水櫃所以滙諸泉濟漕河也豪強侵
占蓄水不多而昭陽一湖淤成高地大非國初設湖初
意宜委官清理添置閘壩斗門培築堤岸多開溝渠濬
深河底以復四櫃一言黃河南徙舊閘口俱塞惟孫繼
一口獨存導河出徐州小浮橋下徐吕二洪此濟運之
大者請於孫繼口多開一溝及時疏瀹庶二洪得濟帝
可其奏而以管泉專責之部曹徐吕二洪者河漕咽喉
也自陳瑄鑿石疏渠正統初復濬洪西小河漕運參將
湯節又以洪迅敗舟於上流築堰逼水歸月河河南建
閘以蓄水勢成化四年管河主簿郭昇以大石築兩堤
錮以鐵錠鑿外洪敗船惡石三百而平築裏洪堤岸又
甃石岸東西四百餘丈十六年增甃吕梁洪石堤石壩
二百餘丈以資牽輓及是建閘行者益便之四十四年
七月河大決沛縣漫昭陽湖由沙河至二洪浩渺無際
運道淤塞百餘里督理河漕尚書朱衡循覽盛應期所
鑿新河遺跡請開南陽留城上下總河都御史潘季馴
不可衡言是河直秦溝有所束隘㐲秋黃水盛昭陽受
之不為壑也乃決計開濬身自督工重懲不用命者給
事中鄭欽劾衡故興難成之役虐民倖功朝廷遣官勘
新舊河孰利給事中何起鳴勘河還言舊河難復有五
而新河之難成者亦有三顧新河多舊堤高阜黃水難
侵濬而通之運道必利所謂三難者一以夏村迤北地
高恐難接水然地勢高低大約不過二丈一視水平加
深何患水淺一以三河口積沙深厚水勢湍急不無阻
塞然建壩攔截歲一挑濬之何患沙壅一以馬家橋築
堤微山取土不便又恐水口投埽勢必不堅然使委任
得人培築高厚無必不可措力之理開新河便下廷臣
集議言新河已有次第不可止况百中橋至留城白洋
淺出境山疏濬補築亦不全棄舊河羣議俱合帝意乃
決時大雨黃水驟發決馬家橋壞新築東西二堤給事
中王元春御史黃襄皆劾衡欺悞起鳴亦變其說會衡
奏新舊河百九十四里俱已流通漕船至南陽出口無
滯詔留衡與季馴詳議開上源築長堤之便隆慶元年
正月衡請罷上源議惟開廣秦溝堅築南長堤五月新
河成西去舊河三十里舊河自留城以北經謝溝下沽
頭中沽頭金溝四閘過沛縣又經廟道口湖陵城孟陽
八里灣榖亭五閘而至南陽閘新河自留城而北經馬
家橋西柳莊滿家橋夏鎮楊莊硃梅利建七閘至南陽
閘合舊河凡百四十里有奇又引鮎魚諸泉及薛河沙
河注其中而設壩於三河之口築馬家橋堤遏黃水入
秦溝運道乃大通未幾鮎魚口山水暴決没漕艘帝從
衡請自東邵開支河三道以分洩之又開支河於東邵
之上歴東滄橋以達百中橋鑿豸裏溝諸處為渠使水
入赤山湖由之以歸吕孟湖下境山而去衡召入為工
部尚書都御史翁大立代上言漕河資泉水而地形東
高西下非湖瀦之則涸故漕河以西皆有壑黃流逆奔
則以昭陽湖為散漫之區山水東突則以南陽湖為瀦
蓄之地宜由回回墓開通以達鴻溝令榖亭湖陵之水
皆入昭陽湖即濬鴻溝廢渠引昭陽湖水沿渠東出留
城其湖地退灘者又可得田數千頃大立又言薛河水
湍悍今盡注赤山湖入微山湖以達吕孟湖此尚書衡
成績也惟吕孟之南爲邵家嶺黃流填淤地形高仰秋
水時至翕納者小浸淫平野奪民田之利微山之西為
馬家橋比草創一堤以開運道土未及堅而時為積水
所撼以尋丈之址二流夾攻慮有傾圯宜鑿邵家嶺令
水由地浜溝出境山以入漕河則湖地可耕湖堤不潰
更於馬家橋建減水閘視旱澇為啟閉乃通漕長策也
竝從之三年七月河決沛縣茶城淤塞糧艘二千餘皆
阻邳州大立言臣按行徐州循子房山過梁山至境山
入地浜溝直趍馬家橋上下八十里閒可别開一河以
漕即所謂泇河也請集廷議上即命行之未幾黃落漕
通前議遂寢時淮水漲溢自清河至淮安城西淤三十
餘里決禮信二壩出海寳應湖堤多壞山東諸水從直
河出邳州大立以聞其冬自淮安板閘至清河西湖嘴
開濬垂成而裏口復塞督漕侍郎趙孔昭言清江一帶
黃河五十里宜築堰以防河溢淮河高良澗一帶七十
餘里宜築堰以防淮漲帝令亟濬裏口與大立商築堰
事宜并議海口築塞及寳應月河二事四年六月淮河
及鴻溝境山疏濬工竣大立方奏聞諸水忽驟溢決仲
家淺與黃河合茶城復淤未幾自泰山廟至七里溝淮
河淤十餘里其水從朱家溝旁出至清河縣河南鎮以
合於黃河大立請開新莊閘以通回船兼濬古睢河洩
二洪水且分河自魚溝下草灣保南北運道帝命新任
總河都御史潘季馴區畫頃之河大決邳州睢寧運道
淤百餘里大立請開泇口蕭縣二河會季馴築塞諸決
河水歸正流漕沿獲通大立孔昭皆以遲悞漕糧削籍
開泇之議不果行五年四月河復決邳州王家口自雙
溝而下南北決口十餘損漕船運軍千計没糧四十萬
餘石而匙頭灣以下八十里皆淤於是膠萊海運之議
紛起會季馴奏邳河功成帝以漕運遲遣給事中雒遵
往勘總漕陳炌及季馴俱罷官六年從雒遵言修築茶
城至清河長堤五百五十里三里一舖舖十夫設官盡
地而守又接築茶城至開封兩岸堤從朱衡言繕豐沛
大黃堤衡又言漕河起儀真訖張家灣二千八百餘里
河勢凡四段各不相同清江浦以南臨清以北皆遠隔
黃河不煩用力惟茶城至臨清則閘諸泉為河與黃相
近清河至茶城則黃河即運河也茶城以北當防黃河
之決而入茶城以南當防黃河之決而出防黃河即所
以保運河故自茶城至邳遷高築兩堤宿遷至清河盡
塞缺口蓋以防黃水之出則正河必淤昨歲徐邳之患
是也自茶城秦溝口至豐沛曹單創築增築以接縷水
舊堤蓋以防黃水之入則正河必決往年豐沛之患是
也二處告竣故河深水束無旁決中潰之虞沛縣之窑
子頭至秦溝口應築堤七十里接古北堤徐邳之間堤
逼河身宜於新堤外别築遥堤詔如其議以命總河侍
郎萬恭萬歷元年恭言祖宗時造淺船近萬非不知滿
載省舟之便以閘河流淺故不敢過四百石也其制底
平倉淺底平則入水不深倉淺則負載不滿又限淺船
用水不得過六拏伸大指與食指相距為一拏六拏不
過三尺許明受水淺也今不務遵行而競雇船搭運雇
船有三害搭運有五害皆病河道請悉遵舊制從之恭
又請復淮南平水諸閘上言高寳諸湖周遭數百里西
受天長七十餘河徒恃百里長堤若障之使無疏洩是
潰堤也以故祖宗之法徧置數十小閘於長堤之間又
為令曰但許深湖不許高堤故設淺船淺夫取湖之淤
以厚堤夫閘多則水易落而堤堅濬勤則湖愈深而堤
厚意至深遠也比年畏修閘之勞每壞一閘即堙一閘
歲月既久諸閘盡堙而長堤為死障矣畏濬淺之苦每
湖淺一尺則加堤一尺歲月既久湖水捧起而高寳為
盂城矣且湖漕勿堤與無漕同湖堤勿閘與無堤同陳
瑄大置減水閘數十湖水溢則瀉以利堤水落則閉以
利漕最為完計積久而減水故迹不可復得湖且沉堤
請復建平水閘閘欲密密則水疏無漲懣患閘欲狹狹
則勢緩無齧決虞尚書衡覆奏知其請於是儀真江都
高郵寳應山陽設閘二十三濬淺凡五十一處各設撈
淺船二淺夫十恭又言清江浦河六十里陳瑄濬至天
妃祠東注於黃河運艘出天妃口入黃穿清特半餉耳
後黃漲逆注入口浦遂多淤議者不制天妃口而遽塞
之令淮水勿與黃值開新河以接淮河曰接清流勿接
濁流可不淤也不知黃河非安流之水㐲秋盛發則西
擁淮流數十里并灌新開河彼天妃口一黃水之淤耳
今淮黃會於新開河口是二淤也防一淤生二淤又生
淮黃交會之淺歲役丁夫千百濬治方畢水過復合又
使運艘迂八里淺滯而始達於清河孰與出天妃口者
之便且利請建天妃閘俾漕船直達清河運盡而黃水
盛發則閉閘絶黃水落則啟天妃閘以利商船新河口
勿濬可也乃建天妃廟口石閘恭又言由黃河入閘河
為茶城出臨清板閘七百餘里舊有七十二淺自創開
新河汶流平衍地勢高下不甚相懸七十淺悉為通渠
惟茶黃交會閒運盛之時正值黃河水落之候高下不
相接是以有茶城黃家閘之淺連年患之祖宗時嘗建
境山閘自新河水平閘没泥淖且丈餘其閘上距黃家
閘二十里下接茶城十里内故基累石為之可留黃家
閘外二十里之上流接茶城内十里之下流且挾二十
里水勢衝十里之狹流蔑不勝矣乃復境山舊閘恭建
三議尚書衡覆行之為運道永利而是時茶城歲淤恭
方報正河安流回空船速出給事中朱南雍以回空多
阻劾恭隐蔽溺職帝切責恭罷去三年二月總河都御
史傳希摯請開泇河以避黃險不果行希摯又請濬梁
山以下與茶城互用淤舊則通新而挑舊淤新則通舊
而挑新築壩斷流常通其一以備不虞詔從所請工未
成而河決崔鎮淮決高家堰高郵湖決清水潭丁志等
口淮城幾没知府邵元哲開菊花潭以洩淮安高寳三
城之水東方芻米少通越明年春督漕侍郎張翀以築
清水潭堤工鉅不克就欲令糧船暫由圈子田以行廵
按御史陳功不可河漕侍郎吳桂芳言高郵湖老堤陳
瑄所建後白昂開月河其中數里中為土堤東為石堤
首尾建閘名為康濟河其中堤之西老堤之東民田數
萬畝所謂圈子田也河湖相去太遠老堤缺壞不修遂
至水入圈田又成一湖而中堤潰壞東堤獨受數百里
湖濤清水潭之決勢所必至宜遵弘治間王恕之議就
老堤為月河但修東西二堤費省而工易舉帝命如所
請行之是年元哲修築淮安長堤又疏鹽城石䃮口下
流入海五年二月高郵石堤將成桂芳請傍老堤十數
丈開挑月河因言白昂康濟月河去老堤太遠人心狃
月河之安忘老堤外捍之力年復一年不加省視老中
二堤俱壞而東堤不能獨存今河與老堤近則易於
管攝御史陳世寳論江北河道請於寳應湖堤補石
堤以固其外而於石堤之東復築一堤以通月河漕
舟行其中竝議行其冬高郵湖上石二堤新開漕河
南北二閘及老堤加石增護堤木城各工竣事桂芳
又與元哲增築山陽長堤自板閘至黃浦亘七十里
閉通濟閘不用而建興文閘且修新莊諸閘築清江
浦南堤創板閘漕堤南北與新舊堤接板閘即故移
風閘也堤閘竝修淮揚漕道漸固六年總理河漕都
御史潘季馴築高家堰及清江浦柳浦灣以東加築
禮智二壩修寳應黃浦等八淺堤高寳減水閘四又
拆新莊閘而改建通濟閘於甘羅城南明初運糧河
自瓜儀至淮安謂之裏河自五壩轉黃河謂之外河
相通及開清江浦設閘天妃口春夏之交重運畢即
閉以拒黃歲久法弛閘不封而黃水入嘉靖末塞天
妃口於浦南三里溝開新河設通濟閘以就淮水已
又從萬恭言復天妃閘未幾又從御史劉光國言增築
通濟閘自仲夏至季秋隔一日放回空漕船既而啓閉
不時至淤塞日甚開朱家口引清水灌之僅能通舟至
是改建甘羅城南專向淮水使河不得直射十年督
漕尚書凌雲翼以運船由清江浦出口多艱險乃自
浦西開永濟河四十五里起城南窰灣歴龍江閘至楊
家澗出武家墩折而東合通濟閘出口更置閘三以備
清江浦之險是時漕河就治淮揚免水災者十餘年初
黃河之害漕也自金龍口而東則會通以淤迨塞沙灣
張秋閘漕以安則徐沛閒數被其害至崔鎮高堰之決
黃淮交漲而害漕乃在淮揚閒湖潰則敗漕季馴以高
堰障洪澤俾堰東四湖勿受淮侵漕始無敗而河漕諸
臣懼湖害日夜常惴惴十三年從總漕都御史李世達
議開寳應月河寳應汜光湖諸湖中最湍險者也廣百
二十餘里槐角樓當其中形曲如箕瓦店翼其南秤鈎
灣翼其北西風鼓浪往往覆舟陳瑄築堤湖東蓄水為
運道上無所受下無所宣遂決為八淺滙為六潭興鹽
諸場皆沒而淮水又從周家橋漫入溺人民害漕運武
宗末年郎中楊最請開月河部覆不從嘉靖中工部郎
中陳毓賢戸部員外范韶御史聞人詮運糧千戸李顯
皆以為言議行未果至是工部郎中許應逵建議世達
用其言以奏乃決行之濬河千七百餘丈置石閘三減
水閘二築堤九千餘丈石堤三之一子堤五千餘丈工
成賜名宏濟尋改石閘為平水閘應逵又築高郵護城
堤其後弘濟南北閘夏秋淮漲吞吐不及舟多覆者神
宗季年督漕侍郎陳荐於南北各開月河以殺河怒而
溜始平十五年督漕侍郎楊一魁請修高家堰以保上
流砌范家口以制旁決疏草灣以殺河勢修禮壩以保
新城詔如其議一魁又改建古洪閘先是汶泗之水由
茶城會黃河隆慶間濁流倒灌稽阻運&KR0657;郎中陳瑛移
黃河口於茶城東八里建古洪内華二閘漕河從古洪
出口後黃水發淤益甚一魁既改古洪帝又從給事中
常居敬言令增築鎮口閘於古洪外距河僅八十丈吐
納益易糧運利之工部尚書石星議季馴居敬條上善
後事宜請分地責成接築塔山縷堤清江浦草壩創築
寶應西堤石砌卲伯湖堤疏濬裏河淤淺當在淮揚興
舉察復南旺馬踏蜀山馬場四湖建築坎河滚水壩加
建通濟永通二閘察復安山湖地當在山東興舉帝從
其議未幾衆工皆成十九年季馴言宿遷以南地形西
窪請開縷堤放水沙隨水入地隨沙高庶水患消而費
可省又請易高家堰土堤為石築滿家閘西欄河壩使
汶泗盡歸新河沒減水閘於李家口以洩沛縣積水從
之十月淮湖大漲江都淳家灣石堤卲伯南壩高郵中
堤朱家墩清水潭皆決郎中黃曰謹築塞僅竣而山陽
堤亦决二十一年五月恒雨漕河汛溢潰濟寧及淮河
諸堤岸總河尚書舒應龍議築堽城壩遏汶水之南開
馬踏湖月河口導汶水之北開通濟閘於月河土壩以
殺洶湧之勢從其奏數年之間會通上下無阻而黃淮
竝漲高堰及高郵堤數決害漕應龍卒罷去建議者紛
紛未有所定楊一魁代應龍為總河尚書力主分黃導
淮治逾年工將竣又請決湖水以疏漕渠言高寶諸湖
本沃壤也自淮黃逆壅遂成昏墊今入江入海之路既
濬宜開治涇河子嬰溝分灣河諸閘及瓜儀二閘大放
湖水就湖疏渠與高寶月河相接既避運道風波之險
而水涸成田給民耕種漸議起科可充河費命如議行
時下流既疏淮水漸帖而河方決黃堌口督漕都御史
禇鈇恐洩太多徐邳淤阻力請塞之一魁持不可濬兩
河口至小浮橋故道以通漕然河大勢南徙二洪漕屢
涸復大挑黃堌下之李吉口挽黃以濟之非久輒淤一
魁入掌部事二十六年劉東星繼之守一魁舊議李吉
口淤益高歲冬月即其地開一小河春夏引水入徐州
如是者三年大抵至秋即淤乃復開趙家圈以接黃開
泇河以濟運趙家圈旋淤泇河末復而東星卒於是鳳
陽巡撫御史李三才建議自鎮口閘直至磨兒莊倣閘
河制三十里一閘凡建六閘於河中節宣汶濟之水聊
以通漕漕舟至京不復能如期矣東星在事開卲伯月
河長十八里闊十八丈有奇以避湖險又開界首月河
長千八百餘丈各建金門石閘二漕舟利焉三十二年
總河侍郎李化龍始大開泇河自直河至李家港二百
六十餘里盡避黃河之險化龍憂去總河侍郎曹時聘
終其事疏叙泇河之功言舒應龍創開韓家莊以洩湖
水而路始通劉東星大開良城侯家莊以試行運而路
漸廣李化龍上開李家港鑿都水石下開直河口挑田
家莊殫力經營行運過半而路始開故臣得接踵告竣
因條上善後六事運道由此大通其後每年三月開泇
河壩由直河口進九月閘召公壩入黃河糧艘及官民
船悉以為準四十四年巡漕御史朱階請修復泉湖言
宋禮築壩戴村奪二汶入海之路灌以成河復導洙泗
洸沂諸水以佐之汶雖率衆流出全力以奉漕然行遠
而竭已自難支至南旺又分其四以南迎淮六以北赴
衛力分益薄况此水夏秋則漲冬春而涸無雨即夏秋
亦涸禮逆慮其不可恃乃於沿河昭陽南旺馬踏蜀山
安山諸湖設立斗門名曰水櫃漕河水漲則瀦其溢出
者於湖水消則決而注之漕積泄有法盜決有罪故旱
澇恃以無恐及歲久禁弛湖淺可耕多為勢豪所占昭
陽一湖已作藩田比來山東半年不雨泉欲斷流按圖
而索水&KR0008;茫無知者乞敕河臣清核亟築堤壩斗門以
廣蓄儲帝從其請方議濬衆湖而河決徐州狼矢溝由
蛤鰻諸湖入泇河出直口運船迎溜艱險督漕侍郎陳
荐開武河等口洩水平溜後二年決口長淤沙河始復
故道總河侍郎王佐加築月壩以障之至泰昌元年冬
佐言諸湖水櫃已復安山湖且復五十五里誠可利漕
請以水櫃之廢興為河官殿最從之天啟元年淮黃漲
溢决裏河王公祠淮安知府宋統殷山陽知縣練國事
力塞之三年秋外河復決數口尋塞是年冬濬水濟新
河自凌雲翼開是河未幾而閉總河都御史劉士忠嘗
開壩以濟運已復塞而淮安正河三十年未濬故議先
挑新河通運船回空乃濬正河自許家閘至惠濟祠長
千四百餘丈復建通濟月河小閘運船皆由正河新河
復閉時王家集磨兒莊湍溜日甚漕儲參政朱國盛謀
改濬一河以為漕計令同知宋士中自泇口迤東抵宿
遷陳溝口復泝駱馬湖上至馬頰河往迴相度乃議開
馬家洲且疏馬頰河口淤塞上接泇流下避劉口之險
又疏三汊河流沙十三里開滔莊河百餘丈濬深小河
二十里開王能莊二十里以通駱馬湖口築塞張家等
溝數十道束水歸漕計河五十七里名通濟新河五年
四月工成運道從新河無劉口磨兒莊諸險之患明年
總河侍郎李從心開陳溝地十里以竟前工崇禎三年
淮安蘇家嘴新溝大壩竝決沒山鹽高泰民田五年又
決建義北壩總河尚書朱光祚濬駱馬湖避河險十三
處名順濟河六年良城至徐塘淤為平陸漕運愆期奪
光祚官劉榮嗣繼之八年駱馬湖淤阻榮嗣開河徐宿
引注黃水被劾得重罪侍郎周鼎繼之乃專力於泇河
濬麥河支河築王母山前後壩勝陽山東堤馬蹄厓十
字河攔水壩挑良城閘抵徐塘口六千餘丈九年夏泇
河復通由宿遷陳溝口合大河鼎又修高家堰及新溝
漾田營堤增築天妃閘石上去南旺湖彭口沙礓濬劉
吕莊至黃林莊百六十里而是時黃淮漲溢日甚倒灌
害漕鼎在事五年卒以運阻削職繼之者侍郎張國維
甫莅任即以漕涸被責十四年國維言濟寧運通自棗
林閘溯師家莊仲家淺二閘歲患淤淺每引泗河由魯
橋入運以濟之伏秋水長足資利涉而挾沙注河水退
沙積利害參半旁自白馬河滙鄒縣諸泉與泗合流而
出魯橋力弱不能敵泗河身半淤不為漕用然其上源
寬處正與仲家淺閘相對導令由此入運較魯橋高下
懸殊且易細流為洪流又減沙滲之患而濟運家淺及
師莊棗林有三便又言南旺水本地脊惟藉泰安新泰
萊蕪寧陽汶上東平平隂肥城八州縣泉源由汶入運
故運河得通今東平平隂肥城淤沙中斷請亟濬之復
上疏運六策一復安山湖水櫃以濟北閘一改挑滄浪
河從萬年倉出口以利四閘一展濬汶河陶河上源以
濟邳𣲖一改道沂河出徐塘口以竝利邳宿其二即開
三州縣淤沙及改挑白馬湖也皆命酌行國維又濬淮
楊漕河三百餘里當是時河臣竭力補苴南河稍寧北
河數淺阻而河南守臣壅黃河以灌賊河大決開封下
流日淤河事益壞未幾而明亡矣
明史卷八十五
