欽定四庫全書
明史卷一百八十八
大學士張廷玉等奉敕修
列傳第七十六
劉&KR0581;(吕翀艾洪葛嵩)趙佑(朱廷聲等)
戴銑(李光翰等)陸崑(薄彦徽等)
蔣欽周璽(涂楨)
湯禮敬(王渙何紹正)許天錫(周鑰等)
徐文溥(翟唐王鑾)張士隆
張文明(陳鼎等)范輅
張欽周廣(曹琥)
石天柱
劉&KR0581;字惟馨涪州人弘治十二年進士授戶科給事中
劾戶部尚書佀鍾縱子受賕論外戚慶雲侯夀寧侯家
人侵牟商利阻壊鹺法又論文選郎張綵顛倒銓政有
直聲武宗踐祚未數月漸改孝宗之政&KR0581;疏諫曰先帝
大漸召閣臣劉健李東陽謝遷於榻前託以陛下今梓
宫未葬德音猶存而政事多乖號令不信張瑜劉文泰
方藥弗慎致先帝升遐不即加誅容其奏辨中官劉瑯
貽害河南宜按治僅調之薊州戶部奏汰冗員兵部奏
革傳奉疏皆報罷夫先帝留健等輔陛下乃近日批答
章奏以恩侵法以私揜公是閣臣不得與聞而左右近
習陰有干預矣願遵遺命信老成政無大小悉咨内閣
庶事無壅蔽權不假竊報聞正德元年吏部尚書馬文
升致仕廷議推補御史王時中以閔珪劉大夏不宜在
推舉之列&KR0581;恐耆德益疎上疏極論其謬章下所司是
&KR0581;言詔為飭言官毋挾私妄奏孝宗在位時深悉内臣
出鎮之害所遣皆慎選劉瑾竊柄盡召還之而代以其
黨&KR0581;言用新人不若用舊人猶飬飢虎不若飬飽虎不
聽尋與給事中張文等極言時政缺失五事忤旨奪俸
三月劉健謝遷去位&KR0581;與刑科給事中吕翀各抗章乞
留語侵瑾先是兵科都給事中艾洪劾中官高鳳姪得
林營掌錦衣衛諸疏傳至南京守備武靖伯趙承慶所
應天尹陸珩錄以示諸僚兵部尚書林瀚聞而太息於
是給事中戴銑御史薄彦徽等各馳疏極諫請留健遷
瑾等大怒矯旨逮銑彦徽等下詔獄鞫治竝&KR0581;翀洪俱
廷杖削籍承慶停半禄閒住瀚珩貶秩致仕既而列健
遷等五十三人為奸黨&KR0581;及翀洪並預焉瑾敗起&KR0581;金華
知府舉治行卓異未及遷輒告歸嘉靖初起知長沙遷
江西副使卒御史范永奎訟於朝特予祭葬吕翀廣信
永豐人弘治十二年進士其請留健遷言二臣不可聽
去者有五孔子稱孟莊子之孝以不改父之臣為難二
臣皆先帝所簡以遺陛下今陵土未乾無故罷遣何以
慰在天之靈不可一也二臣雖以老疾辭實由言違計
沮不得其職而去陛下聽之亦以其不善將順非實有
意優老也在二臣得去就之義在陛下有棄老成之嫌
不可二也今民窮財殫府藏虚罄水旱盗賊星象草木
之變迭見雜出萬一禍生不測國無老成誰與共事不
可三也自古剛正者難容柔順者易合二臣既去則柔
順之人必進將一聽陛下所為非國家之福不可四也
書曰無遺夀耉健等諳練有素非新進可侔今同日去
國天下後世將謂陛下喜新進而厭舊人不可五也既
削籍歸後起雲南僉事遷四川副使修城都江堰以資
灌溉水利大興嘉靖初卒艾洪濱州人弘治九年進士
授兵科給事中武宗立詔清覈騰驤諸衛及在京七十
二衛軍給事中葛嵩剔抉無所徇得各監局占役者七
千五百餘人有旨送各營備操既而中官魏興蕭夀等
撓之格不行洪率同官抗論竟不能得又劾英國公張
懋懷寧侯孫應爵新寧伯譚佑彭城伯張信竝請斥陜
西鎮監劉雲薊州鎮監劉瑯不聽雲尋調南京守備乞
以其飬子偉為錦衣千戸洪復率同官劾之事乃寢洪
在兵科久諫疏多可稱削籍後復罰米二百石輸宣府
後起官終福建左參政葛嵩字鍾甫無錫人弘治
十二年進士由行人擢禮科給事中閱薊州軍儲核貴戚
所侵地歸之民正德初以釐營弊力抗權倖請出先朝
宫人諫射獵因劾魏國公徐俌又偕九卿請誅劉瑾瑾
怒斥為奸黨罷歸
趙佑字汝翼雙流人弘治十二年進士由繁昌知縣召
為御史正德元年六月災異求言佑上言太監劉瑾邱
聚馬永成輩日獻鷹犬導騎射萬一有銜橜之變豈不
為兩宫憂鎮守内臣鄧原麥秀頗簡静而劉璟梁裕擠
代之戶部議馬房草埸召民佃種寗瑾竟自奏止李興
擅伐陵木已坐大辟乃欲賂左右祈免他如南京守備
劉雲倉埸監督趙忠韋雋段循俱夤緣增設乞置瑾等
於法罷璟裕母遣而汰革額外冗員自今政事必諮大
臣臺諫不為近習所搖則災變自弭奏入羣奄大恨帝
將大婚詔取太倉銀四十萬兩佑言左右以婚禮為名
將肆無厭之欲計臣懼禍而不敢阻閣臣避怨而不敢
爭用如泥沙坐致耗國不幸興師旅遘飢饉將何以為
計哉九月宛平郊外李花盛開佑言此陰擅陽權非偶
然也帝皆不納是時中官益横佑與同官朱廷聲徐鈺
交章極論章下閣議將重罪中官事忽中變劉健謝遷
去位瑾遂大逐廷臣忤己者指佑與廷聲鈺及陳琳潘鏜
等為奸黨勒罷之瑾誅佑用薦起山西僉事卒朱廷
聲字克諧進賢人弘治十二年進士嘉靖中終刑部右
侍郎徐鈺字用礪江夏人弘治九年進士終四川左布
政使陳琳字玉疇莆田人弘治三年進士由庶吉士改
御史上端本修政十五事出督南畿學政劉瑾逐健遷
逮戴銑陸崑等琳抗章言南京窮冬雷震正旦日食正
宜修德弭災委心元寮博采忠言豈宜自棄股肱隔塞
耳目瑾大怒謫揭陽丞瑾敗遷嘉興同知世宗時終南
京兵部右侍郎潘鏜字宗節六安人弘治九年進士有
孝行為滿城知縣憂歸繼知滑縣擢御史陳時務大計
四事孝宗嘉納之正德初以論高鳳為中人所惡傳旨
鏜黨太監王岳除其名八年起廣東僉事謝病歸
戴銑字寳之婺源人弘治九年進士改庶吉士授兵科
給事中數有建白久之以便養調南京戶科武宗嗣位
偕同官請敕六科檢詳弘治間所行進賢退奸節財訓
兵重祀慎刑救災恤困諸大政備錄進覽凡裁決機務
悉以為準報聞踰月言四方歲辦多非土産勞費滋甚
宜蠲其所無又請勤御經筵俾密勿大臣從容獻納既
乃與給事中李光翰徐蕃牧相任惠徐暹及御史薄彦
徽等連章奏留劉健謝遷且劾中官高鳳帝怒逮繫詔
獄廷杖除名銑創甚遂卒世宗立追贈光禄少卿李光
翰新鄉人弘治十二年進士授南京戶科給事中正德
改元災異求言光翰偕同官疏劾太監苖逵高鳳李榮
及保國公朱暉且言大學士劉健等疏陳鹽法事留中
不報將使老臣不安其位帝不省既削籍歸後起台州
知府與蕃同舉治行卓異尋卒徐蕃泰州人弘治六年
進士授南京禮科給事中武宗嗣位復先朝所汰諸冗
費蕃等力爭不納後起江西參議從都御史陳金討平
東鄉寇嘉靖時累官工部右侍郎牧相餘姚人弘治十
二年進士授南京兵科給事中論救宣府都御史雍泰
又公疏請罷禮部尚書崔志端等皆不聽正德元年奉
命與御史吕鏜清查御馬監因陳濫役濫費之弊及太
監李棠扞詔旨營私罪至是受杖歸授徒飬母後復官
擢廣西參議命下相已前卒任惠灤州人弘治九年進
士由行人擢南京吏科給事中正德元年九月偕同官
諫佚遊語切直後起山東僉事未任卒徐暹歷城人弘
治十五年進士武宗即位擢南京工科給事中正德改
元因災異上言七事且請斥英國公張懋尚書張昇等
撤諸添註内官明正張瑜劉文泰用藥失宜致悞先帝
及太監李興擅伐陵木新寧伯譚佑侍郎李鐩同事不
舉之罪帝下之所司後起山西僉事進副使平巨盜混
天王民德之卒於官
陸崑字如玉歸安人弘治九年進士授清豐知縣以廉
幹徵擢南京御史武宗即位疏陳重風紀八事一奬直
言古者臣下不匡其刑墨宋制御史入臺踰十旬無言
有辱臺之罰今郎署建言如李夢陽楊子器輩當加旌
擢而言官考績宜以章疏多寡及當否為殿最二復面
劾舊制御史上殿被劾者趨出待罪即唐人對杖讀彈
文遺意近率封章奏聞批答未行彌縫先入乞遵舊典
面奏立取睿裁三明淑慝尚書劉大夏王軾以病乞休
侍郎張元禎陳清屢劾不去賢不肖倒置實治亂消長
之關宜勉留二人放元禎等還田里四覈命令近者言
妨左右頻見留中事涉所私輒收成命乞令諸曹章奏
俱具數送閣已行者得考稽未行者易奏請五飬銳氣
御史與都御史例得互相糾繩行事不宜牽制六均差
遣御史以南北為限顯分重輕自今除巡按面命外其
他差遣及遷轉資格宜均擬上請以示一體七專委任
河南道有考覈之責請擇人專任八勵庶官郎中田岩
姚汀張憲員外郎李承勛胡世寧張嵿顧璘等二十人
皆宜顯擢章下所司又劾中官高鳳苗逵保國公朱暉
因請汰南京增設守備内臣廣開言路屏絶宴遊騎射
帝不能從時入黨竊柄朝政日非崑偕十三道御史薄
彦徽葛浩貢安甫王蕃史良佐李熙任諾姚學禮張鳴
鳳蔣欽曹閔黃昭道王弘蕭乾元等上疏極諫曰自古
奸臣欲擅主權必先蠱其心志如趙高勸二世嚴刑肆
志以極耳目之娛和士開說武成毋自勤約宜及少壯
為樂仇士良教其黨以奢靡導君勿使親近儒生知前
代興亡之故其君惑之卒皆受禍陛下嗣位以來天下
顒然望治乃未幾寵倖奄寺顛覆典刑太監馬永成魏
彬劉瑾𫝊興羅祥谷大用輩共為蒙蔽日事宴遊上干
天和災祲叠告廷臣屢諫未蒙省納若輩必謂宫中行
樂何關治亂此正奸人欺君之故術也陛下廣殿細旃
豈知小民窮簷蔀屋風雨之不庇錦衣玉食豈知小民
祁寒暑雨凍餒之弗堪馳騁宴樂豈知小民疾首蹙頞
赴訴之無路昨日雷震郊壇彗出紫微夏秋亢旱江南
米價騰貴京城盗賊横行可恣情縱欲不一顧念乎閣
部大臣受顧命之寄宜隨事匡救弘濟艱難言之不聽
必伏闕死諫以悟聖意顧乃怠緩悦從巽順退託自為
謀則善矣如先帝付委天下屬望何伏望側身修行亟
屏永成輩以絶禍端委任大臣務學親政以還至治疏
至朝事已變劉健謝遷皆被逐於是彦徽為首復上公
疏請留健遷而罪永成瑾等瑾怒悉逮下詔獄各杖三
十除名昭道弘乾元逮捕未至命即南京闕下杖之江
西清軍御史王良臣聞崑等被逮馳疏救竝逮下詔獄
杖三十斥為民後列奸黨五十三人崑彦徽等竝與焉
瑾誅復崑官致仕世宗初起用未行而卒薄彦徽陽曲
人弘治九年進士授四川道御史嘗劾崔志端以羽士
玷春卿有直聲至是被杖歸未及起官卒葛浩字天宏
上虞人弘治九年進士由五河知縣擢御史數陳時政
闕失孝宗多采納正德元年帝允司禮中官高鳳請令
其從子得林掌錦衣衛事浩等爭之言先帝詔錦衣官
悉由兵部推舉陛下亦悉罷𫝊奉乞官今得林由𫝊奉
不關兵部廢先帝命壊銓舉法虚陛下詔一舉三失由
鳳致之乞治鳳罪而罷得林御史潘鏜亦言鳳得林操
中外大柄中人效尤弊將安底帝皆不聽浩既削籍瑾
憾未釋復坐先所劾武昌知府陳晦不實與安甫蕃熙
學禮崑六人逮杖闕下瑾誅起浩知邵武府入覲陳利
弊五事悉施行嘉靖中歷官兩京大理卿帝郊祀有犯
蹕者法司欲置重典浩執奏得不死十年夏雷震午門
自劾致仕歸年九十二卒貢安甫字克仁江陰人弘治
九年進士授長垣知縣孝宗時擢御史嘗疏劾夀寧侯
張鶴齡正德初考功郎楊子器以山陵事下詔獄安甫
疏力救兵部尚書劉大夏為中官所扼謝病去戶部侍
郎陳清遷南京工部尚書安甫率御史請還大夏而罷
清報聞彦徽等公疏安甫筆也瑾知之故列奸黨以安
甫首南御史家居十年終歲不入城市後起山東僉事
甫三月引疾歸史良佐字禹臣亦江陰人弘治十二年
進士由行人擢御史後起雲南副使平十八寨苗賜白
金文綺濬海口溉田千頃滇人頌之李熙上元人弘治
九年進士由將樂知縣擢御史十八年奸人徐俊等造
謠言帝遣官齎駕帖至南京有所捕治已而知其妄熙
公疏言陛下於此事威與明少損矣儻奸人效尤妄以
蜚語中善類害何可勝言事下法司亦力言駕帖之害
帝納之正德元年九月以災異復偕御史陳十事瑾誅
得禍者皆起熙獨廢世宗嗣位始起饒州知府遷浙江
副使以清操聞姚學禮巴人家京師弘治六年進士正
德元年公疏諫佚遊不納後起雲南僉事終參議張鳴
鳳清平人弘治九年進士為永康知縣有政績擢御史
後起湖廣僉事進副使母憂歸卒蔣欽杖死别有傳曹
閔上海人弘治九年進士為沙縣知縣被徵民號泣攀
留累日不得去既與崑等同得罪後當起官以養母不
出母終枕塊得寒疾卒黃昭道平江人弘治十二年進
士後起廣西僉事再遷雲南參政撫木邦孟密有功終
左布政使王弘六合人弘治六年進士蕭乾元萬安人
弘治十二年進士王蕃任諾鞫獄時抵不與知不足載
王良臣陳州人弘治六年進士官南京御史瑾誅起山
東副使終按察使
蔣欽字子修常熱人弘治九年進士授衛輝推官徵擢
南京御史數有論奏正德元年劉瑾逐大學士劉健謝
遷欽偕同官簿彦徽等切諫瑾大怒逮下詔獄廷杖為
民居三日欽獨具疏曰劉瑾小豎耳陛下親以腹心倚
以耳目待以股肱殊不知瑾悖逆之徒蠧國之賊也忿
臣等奏留二輔抑諸權奸矯旨逮問予杖削職然臣思
畎畆猶不忘君况待命袵席目擊時弊烏忍不言昨瑾
要索天下三司官賄人千金甚有至五千金者不與則
貶斥與之則遷擢通國皆寒心而陛下獨用之於左右
是不知左右有賊而以賊為腹心也給事中劉&KR0581;指陛
下闇於用人昏於行事而瑾削其秩撻辱之矯旨禁諸
言官無得妄生議論不言則失於坐視言之則虐以非
法通國皆寒心而陛下獨用之於前後是不知前後有
賊而以賊為耳目股肱也一賊弄權萬民失望愁歎之
聲動徹天地陛下顧懵然不聞縱之使壊天下事亂祖
宗法陛下尚何以自立乎幸聽臣言急誅瑾以謝天下
然後殺臣以謝瑾使朝廷一正萬邪不能入君心一正
萬欲不能侵臣之願也今日之國家乃祖宗之國家也
陛下苟重祖宗之國家則聽臣所奏如其輕之則任瑾
所欺疏入再杖三十繋獄越三日復具疏曰臣與賊瑾
勢不兩立賊瑾蓄惡已非一朝乘間起釁乃其本志陛
下日與嬉遊茫不知悟内外臣庶凛如冰淵臣昨再疏
受杖血肉淋漓伏枕獄中終難自默願借上方劍斬之
朱雲何人臣肯少讓陛下試將臣較瑾瑾忠乎臣忠乎
忠與不忠天下皆知之陛下亦洞然知之何仇於臣而
信任此逆賊耶臣骨肉都銷涕泗交作七十二歲老父
不顧飬矣臣死何足惜但陛下覆國喪家之禍起於旦
夕是大可惜也陛下誠殺瑾梟之午門使天下知臣欽
有敢諫之直陛下有誅賊之明陛下不殺此賊當先殺
臣使臣得與龍逢比干同遊地下臣誠不願與此賊並
生疏入復杖三十方欽屬草時燈下微聞鬼聲欽念疏
上且掇竒禍此殆先人之靈欲吾寢此奏耳因整衣冠
立曰果先人盍厲聲以告言未已聲出壁間益悽愴欽
歎曰業已委身義不得顧私使緘默負國為先人羞不
孝孰甚復坐奮筆曰死即死此稾不可易也聲遂止杖
後三日卒於獄年四十九瑾誅贈光禄少卿嘉靖中賜
祭葬錄一子入監
周璽字天章盧州衛人弘治九年進士授吏科給事中
三遷禮科都給事中慷慨好言事武宗初即位請毁新
立寺觀屏逐法王真人停止醮事並論前中官齊元煉
丹糜金罪頃之以久雨偕同官劾侍郎李温太監苖逵
九月以星變復劾温及尚書崔志端熊翀賈斌都御史
金澤徐源等翀温澤因是罷帝遣中官韋興守鄖陽璽
力言不可尋復偕同官言邇者聰明日蔽膏澤未施講
學一暴而十寒詔令朝更而夕改冗員方革復留鎮監
撤還更遣解戸困於交收鹽政壊於陳乞厚戚畹而駕
帖頻頒私近習而帑藏不覈不可不亟為釐正不聽正
德元年復應詔陳八事中劾大寮賈斌等十一人中官
李興等三人勲戚張懋等七人邊將朱廷解端李稽等
三人未幾言陞下即位以來鷹犬之好糜費日甚如是
不已則酒色游觀便佞邪僻凡可以悅耳目蕩心志者
將無所不至光禄上供視舊十增七八新政已爾何以
克終御史何天衢等亦以為言章下禮部尚書張昇請
從之帝雖不加譴不能用也明年擢順天府丞璽論諫
深切率與中官牴牾劉瑾等積不能堪至是命璽與監
丞張淮侍郎張縉都御使張鸞錦衣都指揮楊玉勘近
縣皇莊玉瑾黨三人皆下之璽辭色無假且公移與玉
止牒文玉奏璽侮慢敕使瑾即矯旨逮下詔獄搒掠死
瑾誅詔復官賜祭恤其家嘉靖初錄一子又御史涂禎
新淦人也弘治十二年進士初為江陰知縣正德初巡
鹽長蘆瑾縱私人中鹽又命其黨畢真託取海物侵奪
商利貞皆據法裁之比還朝遇瑾止長揖瑾怒矯旨下
詔獄江陰人在都下者謀斂錢賂瑾解之禎不可喟然
曰死耳豈以汗父老哉遂杖三十論戍肅州創重竟死
獄中瑾怒未已取其子樸補伍瑾誅璞乃還禎復官賜
祭
湯禮敬字仁甫丹徒人弘治九年進士授行人擢刑科
給事中正德初上言陛下踐祚以來上天屢示災譴不
謹天戒惟走馬射獵遊樂無度頃四月中旬雷電雨雹
當六陽用事時陰氣乃與之抗此倖臣竊權忠鯁疎遠
之應也已又論兩廣鎮監韋經又偕九卿伏闕請誅八
黨劉瑾銜之尋以其請當審奏囚決之日有愬冤者屏
勿奏指為變祖制謫薊州判官後列奸黨給事中十六
人禮敬居首罷歸未幾卒瑾惡言官譏切時政多刺已
輒假他事坐之禮敬得罪後有王渙何紹正王渙字時
霖象山人弘治九年進士由長樂知縣徵授御史正德
元年應詔條上應天要道五事語多斥宦官明年出視
山海諸關以病謝事未行盜發其部内都御史劉宇承
瑾指劾渙失報逮下詔獄杖之斥為民瑾敗復官致仕
何紹正淳安人弘治十五年進士授行人正德三年擢
吏科給事中中官廖堂鎮河南奏保方面數人且擅擬
遷調吏部尚書許進等不能難紹正劾之瑾不得已責
堂自陳而心甚銜紹正及冬坐頒歷導駕失儀杖之闕
下謫海州判官屢遷池州知府築銅陵五十餘圩以備
旱潦宸濠反攻安慶池人震恐紹正登陴固守事平增
俸一級遷江西參政致仕池人為立祠與宋包拯並祀
許天錫字啟衷閩縣人弘治六年進士改庶吉士思親
成疾陳情乞假孝宗賜𫝊以行還朝授吏科給事中時
言官何天衢倪天明與天錫並負時望都人有臺省三
天之目十三年建安書林火天錫言去歲闕里孔廟災
今兹建安又火古今書版蕩為灰燼闕里道所從出書
林文章所萃聚也春秋書宣榭火說者曰榭所以藏樂
器也天意若曰不能行政令何以禮樂為禮樂不行天
故火其藏以戒也頃師儒失職正教不修上之所尚者
浮華下之所習者枝葉此番災變似欲為儒林一掃積
垢宜因此遣官臨視刊定經史有益之書其餘晩宋陳
言如論範論草策略策海文衡文髓主意講章之類悉
行禁刻其於培飬人才實非淺鮮所司議從其言就令
提學官校勘大同失事天錫往核具得其狀巡撫洪漢
中官劉雲總兵官王璽以下咸獲罪内使劉雄怒儀真
知縣徐淮廚傳不飭愬之南京守備中官以聞逮淮繋
詔獄天錫及御史馮允中論救卒調淮邊縣御史文森
張津曾大有言事下吏崔志端由道士擢尚書天錫皆
力爭十七年五月天變求言上疏曰外官三年考察又
有撫按監臨科道糾劾其法已無可加惟兩京堂上官
例不考覈而五品以下雖有十年考察之條居官率限
九載或年勞轉遷或服除改補不能及期今請以六年
為期通行考察其大寮曾經彈劾者悉令自陳而簡去
之用儆有位古者災異策免三公陰霖輒避位今大臣
不引咎陛下又不行策免宜且革公孤銜俟天心既回
徐還厥職祖宗御内官恩不泛施法不輕貸内府三十
四監局及在外管事者並有常員近年諸監局掌印僉
事多至三四十人他管事無數留都亦然憑陵奢暴蠧
蝕民膏第宅連雲田園遍野膏梁厭於輿臺文繡被乎
狗馬凡若此類皆足召變乞敕司禮監會内閣嚴行考
察以定去留此後或三年五年一行永為定制帝善之
於是令兩京四品以上並自陳聽命五品下六年考察
遂著為令惟大臣削公孤及内官考察事格不行尋與
御史何深覈牛馬房條上便利十四事歲省芻豆費五
十餘萬武宗即位之七月因災異上疏請痛加修省廣
求直言遷工科左給事中正德改元奉使封安南在道
進都給事中三年春竣事還朝見朝事大變敢言者皆
貶斥而劉瑾肆虐加甚天錫大憤六月朔清覈内庫得
瑾侵匿數十事知奉上必罹禍乃夜具登聞鼓狀將以
尸諫令家人於身後上之遂自經時妻子無從者一童
侍側匿其狀而遁或曰瑾懼天錫發其罪夜令人縊殺
之莫能明也時有旨令錦衣衛點閱六科給事中不至
者劾之錦衣帥劾天錫三日不至訊之死矣聞者哀之
方瑾用事横甚尤惡諫官懼禍者往往自盡海陽周鑰
弘治十五年進士為兵科給事中勘事淮安與知府趙
俊善俊許貸千金既而不與時奉使還者瑾皆索重賄
鑰計無所出舟行至桃源自刎從者救之已不能言取
紙書趙知府悞我遂卒事聞繋俊至京責鑰死狀竟坐
俊罪平定郗䕫弘冶十五年進士為禮科給事中正德
五年出覈延綏戰功瑾屬其私人䕫念從之則違國典
不從則得禍遂自經死瓊山馮顒弘治九年進士為御
史嘗以事忤瑾為所誣自經死顒初為主事官軍討叛
黎符南蛇久不克顒歷陳致變之由請購已革土官子
孫俾召集舊卒以夷攻夷有攻則復舊職尚書劉大夏
亟稱之奏行其策正德初偕中官高金勘涇王所乞莊
地清還二千七百餘頃而不得其死人皆惜之瑾誅天
錫鑰䕫顒俱復官賜祭且恤其家嘉靖中天錫子春訟
冤復賜祭葬方瑾敗時刑部員外郎夾江宿進疏陳六
事言忤逆瑾死者内臣如王岳范亨言官如許天錫周
鑰並宜䘏贈又附瑾大臣如兵部尚書王敞等及内侍
餘黨俱宜斥疏入帝怒將親鞫之命張永召閣臣李東
陽東陽語永曰後生狂妄且日暮非見君時幸少寬之
永入少頃執進至午門杖五十削籍歸未幾卒世宗初
贈光禄少卿
徐文溥字可大開化人正德六年進士授南京禮科給
事中劾尚書劉櫻都御史李士實侍郎吕獻大理卿苑
欽而請召還致仕尚書孫交傅珪時論以為當寧王宸
濠求復護衛文溥諫曰曩因寧藩不靖英廟革其護衛
屯田及逆瑾亂政重賄謀復瑾既伏誅陛下又革之正
欲制以義而安全之耳乃曰驅使乏人夫晏居深䆳靡
征討之勞安享尊榮無居守之責何所用而乏人且王
暴行大彰剥削商民挾制官吏招誘無賴廣行劫掠致
舟航斷絶邑里蕭條萬民莫不切齒及今止之猶恐不
逮顧可縱之加恣假翼於虎乎貢獻本有定制乃無故
馳騁飛騎出入都城伺察動静况今海内多故天變未
息意外之虞實未易料宜裁以大義勿徇私情罪其獻
謀之人逐彼偵事之使宗社幸甚時宸濠奥援甚衆疏
入人咸危之帝但責其妄言而已又請擇建儲貳不報
十年四月復偕同官上疏曰頃因災異禮部奏請修省
伏讀聖諭謂事闕朕躬者皆已知之臣惟兹一念之誠
足以孚上帝迓休命矣雖然知之非艱行之維艱陛下
誠能經筵講學早朝勤政布寬恤以安人心躬獻享以
重宗廟孝飬慈闈敬事蒼昊舍豹房而居大内遠嬖倖
而近儒臣禁中不為貿易皇店不以罔財還邊兵於故
伍斥番僧於外寺毋昵俳優盡屏義子馬氏已醮之女
弗留乎後宫馬昂梟獍之族立奪其兵柄停諸路之織
造罷不急之土木汰倉局門戶之内官禁水陸舟車之
進奉出留中奏牘以達下情省傳奉冗員以慎名器則
陛下所謂事關朕躬非徒知之且一一行之而不轉禍
為福者未之有也報聞初帝聽中官崔瑤史宣劉瑯于
喜誣奏前後逮知府翟唐部曹王鑾王瑞之御史施儒
張經等又入中官王堂潛下僉事韓邦竒獄文漙言朝
廷刑威所及乃在奄侍一言旗校繹絡於道途縉紳駢
首於狴犴遠近震駭上下屏氣向一瑾亂政於内今數
瑾縱横於外乞并下堂法司且追治瑤等誣罔罪帝不
聽遂引疾去世宗即位廷臣交薦起河南參議未幾以
念母乞歸撫按請移近地便養乃改福建尋遷廣東副
使上言十事多涉權要恐貽母憂復引疾歸行至玉山
卒翟唐字堯佐長垣人弘治十二年進士由夀光知縣
召為御史正德四年出按湖廣奏言四川賊首劉烈僭
號設官必將為大患湖廣陜西壤地相接入竹山可抵
荆襄入漢中可抵秦隴今内外壅蔽奬諭切責率皆虚
文宜切圖預備之策時劉瑾竊柄以唐言壅蔽尤惡之
兵部尚書王敞希指言今盪滌宿弊唐乃云然宜令指
實會瑾怒稍解乃切責而宥之久之遷知寧波府市舶
中官崔瑤藉貢物擾民為唐所裁抑且杖其黨王臣臣
尋病死瑤奏唐阻截貢獻笞殺貢使帝怒逮下詔獄巡
按御史趙春等交章救之給事中范洵亦言唐被逮日
軍民遮道涕泣請宥令還任帝不聽謫雲南嵩明知州
再遷陜西副使卒王鑾字廷和大庾人正德三年進士
授邵武知縣入為都水主事出轄徐沛牐河十一年織
造中官史宣過其地索輓夫千人沛縣知縣胡守約給
其半宣怒自至縣捕吏鑾助守約與抗宣誣奏於朝逮
繫詔獄以言官論救守約罷官鑾輸贖還職已分司南
旺又捕誅中官廖堂姪廖鵬之黨嘉靖初遷武昌知府
鎮守中官李景儒歲進魚鮓多科率鑾疏請罷之楚府
征税茶商重困鑾謂税當歸官力與爭王詆為毁辱親
王鑾遂請終飬不待報竟歸後吏部坐以擅離職守奪
官
張士隆字仲修安陽人弘治八年舉鄉試入太學與同
縣崔銑及寇天叙馬卿吕柟輩相砥礪以學行聞十八
年成進士授廣信推官正德六年入為御史巡鹽河東
劾去貪汙運使劉愉建正學書院興起文教九年乾清
宫災上疏曰陛下前有逆瑾之變後遭薊盜之亂猶不
知警方且興居無度狎暱匪人積戎醜於禁中戲干戈
於卧内徹旦燕遊萬幾不理寵信内侍濁亂朝綱致民
困盜起財盡兵疲禍機潛蓄恐大命難保夫裒衣博帶
之雅孰與市井狡儈之羣廣厦細旃之娛孰與鞍馬驅
馳之險不報出按鳳陽織造中官史宣列黃梃二於騶
前號為賜棍每以抶人有至死者自都御史以下莫敢
問士隆劾奏之又劾錦衣千戶廖鎧奸利事且曰鎧虐
陜西即其父鵬虐河南故習也河南以鵬故召亂鎧又
欲亂陜西乞置鎧父子於法并召還廖鑾以釋陜人之
憤鑾鎧所從鎮陜西者也錢寧素暱鎧見疏大恨遂因
士隆按薛鳳鳴獄以䧟之鳳鳴者寳坻人先為御史坐
罪削籍諂事諸佞倖尤善寧與從弟鳳翔有隙嗾緝事
者發其私下吏論死刑部疑有冤并捕鞫鳳鳴鳳鳴懼
使其妾訴枉自剄長安門外詞連寳坻知縣周在及素
所讐者數十人悉逮付法司而鳳鳴得釋士隆與御史
許完先後按治復捕鳳鳴對簿釋在還職寧怒令鳳鳴
女告士隆完治獄偏枉遂下詔獄謫士隆晉州判官久
之擢知州世宗立詔復故官出為陜西副使漢中賊王
大等匿豪家結回回為亂士隆下令匿賊者罪及妻孥
無赦賊無所容遂就禽滅築堰溉田千頃民利之卒於
官
張文明字應奎陽曲人正德六年進士授行人擢御史
巡按遼東尋按陜西鎮守中官廖堂貪恣文明捕治其
爪牙二十四人堂大恨十三年車駕幸延綏文明馳疏
諫極陳災異且言江彬逢惡導非亟宜行誅朝臣匡救
無聞亦當罰治帝不省既而文明朝行在諸權倖扈從
者文明裁抑之所需多不應司禮太監張忠等譖於帝
言諸生毆旗校文明縱勿治帝怒命械赴京師下詔獄
明年春言官交章請宥不報比駕旋命執至豹房帝將
親鞫文明自謂必死及見帝命釋之謫電白典史時劉
瑾雖誅佞幸猶熾中外諫官被禍者不可勝數文明止
於貶謫人以為幸世宗立召復故官尋出為松江知府
甫抵任卒巡按御史馬錄頌其忠詔贈太常少卿陳鼎
字大器其先宣城人高祖尚書迪死惠帝之難子孫戍
登州衛遂占籍焉鼎舉弘治十八年進士正德四年授
禮科試給事中鎮守河南中官廖堂福建人也弟鵬之
子鎧冒籍中河南鄉試物議沸騰畏堂莫敢與難鼎上
章發其事鎧遂除名堂鵬大恨會流寇起鼎陳弭盜機
宜堂囑權倖摘其語激帝怒下詔獄掠治謂鼎前籍平
江伯貲産附劉瑾增估物價疑有侵盗尚書楊一清救
之乃釋為民世宗立復故官遷河南參議妖人馬隆等
為亂鼎督兵誅之改陜西副使擢浙江按察使廉介正
直不通私謁召為應天府尹未任卒賀泰字志同吳縣
人弘治十二年進士由衢州府推官入為御史武宗收
京師無賴及宦官厮飬為義子一日而賜國姓者百二
十七人泰抗言其非諸人激帝怒謫衢州推官終廣東
參議張璞字中善江夏人弘治十八年進士由歸安知
縣召授御史正德八年出按雲南鎮守中官梁裕貪横
璞裁抑之為所誣逮赴詔獄死獄中世宗嗣位贈太僕
少卿賜祭葬成文大同山陰人弘治十五年進士由知
縣擢御史正德中阿爾托蘇伊伯格勒與小王子戰敗
引所部駐甘肅塞外時入寇掠陷堡砦五十有三巡撫
張翼鎮守太監朱彬等反冒奏首功千九百餘以捷奏
者十有一文出巡按盡發其奸翼等賄中人傾文會文
劾僉事趙應龍應龍亦訐文細事遂逮文斥為民嘉靖
中起用累官右副都御史巡撫遼東告歸卒李翰臣大
同人正德三年進士官御史巡按山東吏部主事梁榖
誣歸善王當沍謀叛翰臣劾榖挾私近倖方欲邀功責
翰臣為叛人掩飾逮繋詔獄謫德州判官終山東副使
張經興州左衛人正德六年進士官御史出按宣府劾
鎮守中官于喜貪肆罪為喜所訐逮繋詔獄謫雲南河
西典史尋卒世宗初贈祭如張璞毛思義陽信人弘治
十五年進士官永平知府正德十三年駕幸昌平民間
婦女驚避思義下令言大喪未舉車駕必不遠出非有
文書妄稱駕至擾民者治以法鎮守中官郭原與思義
有隙以聞立逮下詔獄繋半歲謫雲南安寧知州嘉靖
中累遷副都御史應天巡撫胡文璧耒陽人弘治十二
年進士正德初由戶部郎中改御史出知鳳陽遷天津
副使中官張忠督直沽皇莊縱羣小牟利文璧捕治之
為所搆械繋詔獄謫延安府照磨嘉靖初累官四川按
察使王相光山人正德三年進士官御史十二年巡按
山東鎮守中官黎鑑假進貢苛斂相檄郡縣毋輒行鑑
怒誣奏於朝逮繋詔獄謫高郵判官未幾卒嘉靖初贈
光禄少卿董相嵩縣人正德六年進士官御史巡視居
庸諸關江彬遣小校米英執人於平谷恃勢横甚相收
而杖之將以聞彬遽譖於帝械繋詔獄謫判徐州嘉靖
初召復故官終山東副使劉士元彭縣人正德六年進
士官御史巡按畿輔十三年帝獵古北口將招朵顔衛
和通巴爾斯等燕勞士元陳四不可先是帝幸河西務
指揮黃勲假供奉擾民士元按之勲懼逃赴行在因嬖
倖譖於帝云士元聞駕至令民間盡嫁其女藏匿婦人
帝怒命裸縛面訊之野次無杖取生柳榦痛治之四十
幾死囚檻車馳入京并執知縣曹俊等十餘人同繋詔
獄都御史王璟及科道陳霑牛天麟等交章論救不報
謫麟山驛丞世宗立復故官出為湖州知府遷湖廣副
使修荒政積粟百萬餘石事聞被旌勞嘉靖九年屢遷
右副都御史巡撫貴州居三年罷
范輅字以載桂陽人正德六年進士授行人除南京御
史武宗久無子輅偕同官請擇宗室賢者育宫中以宋
仁宗為法不報先後劾中官黎安劉瑯及衛官簡文王
忠罪又論馬姬有娠不當入宫語皆切直尋命清軍江
西寧王宸濠令諸司以朝服見輅不可奏言高帝定制
王府屬僚稱官後乃稱臣其餘文武及京官出使者皆
稱官朝使相見以便服今天下王府儀注制未畫一臣
以為尊無二上凡不稱臣者皆不宜具朝服以嚴大防
章下禮官議宸濠馳疏争之廷議請如輅言宸濠伶人
秦榮僭侈輅劾治之又劾鎮守太監畢真貪虐十五事
疏留不下真乃摭他事誣之遂逮下詔獄值帝巡幸淹
繋經年至十四年四月始謫龍州宣撫司經歷未幾宸
濠及真謀逆誅御史謝源伍希儒等交章薦輅未及召
世宗立復故官遷福建僉事轉江西副使致仕歸又用
胡世寧薦起密雲兵偹副使討礦賊有功歷江西福建
左右布政使卒官
張欽字敬之順天通州人正德六年進士由行人授御
史巡視居庸諸關十二年七月帝聽江彬言將出關幸
宣府欽上疏諫曰臣聞明主不惡切直之言以納忠烈
士不憚死亡之誅以極諫比者人言紛紛謂車駕欲度
居庸遠遊邊塞臣度陛下非漫遊盖欲親征北寇也不
知北寇猖獗但可遣將徂征豈宜親勞萬乘英宗不聽
大臣言六師遠駕遂成己巳之變且匹夫猶不自輕陛
下奈何以宗廟社稷之身蹈不測之險今内無親王監
國又無太子臨朝外之甘肅有土番之患江右有輂賊
之擾淮南有漕運之艱巴蜀有採辦之困京畿諸郡夏
麥少收秋潦為沴而陛下不虞禍變欲縱轡長驅觀兵
絶塞臣竊危之己聞朝臣切諫皆不納復疏言臣愚以
為乘輿不可出者有三人心搖動供億浩繁一也遠涉
險阻兩宫懸念二也北寇方張難與之角三也臣職居
言路奉詔巡關分當效死不敢愛身以負陛下疏入不
報八月朔帝微行至昌平傳報出關甚急欽命指揮孫
璽閉關納門鑰藏之分守中官劉嵩欲詣昌平朝謁欽
止之曰車駕將出關是我與君今日死生之會也關不
開車駕不得出違天子命當死關開車駕得出天下事
不可知萬一有如土木我與君亦死寧坐不開關死死
且不朽頃之帝召璽璽曰御史在臣不敢擅離乃更召
嵩嵩謂欽曰吾主上家奴也敢不赴欽因負敕印手劍
坐關門下曰敢言開關者斬夜草疏曰臣聞天子將有
親征之事必先期下詔廷臣集議其行也六軍翼衛百
官扈從而後有車馬之音羽旄之美今寂然一不聞輒
云車駕即日過關此必有假陛下名出邊勾賊者臣請
捕其人明正典刑若陛下果欲出關必兩宫用寳臣乃
敢開不然萬死不奉詔奏未達使者復來欽拔劍叱之
曰此詐也使者懼而返為帝言張御史幾殺臣帝大怒
顧朱寧為我趣捕殺御史會梁儲蔣冕等追至沙河請
帝歸京師帝徘徊未決而欽疏亦至廷臣又多諫者帝
不得已乃自昌平還意怏怏未已又二十餘日欽巡白
羊口帝微服自德勝門出夜宿羊房民舍遂疾馳出關
數問御史安在欽聞追之已不及欲再疏諫而帝使中
官谷大用守關禁毋得出一人欽感憤西望痛哭於是
京師盛傳張御史閉關三疏云明年帝從宣府還至關
笑曰前御史阻我我今已歸矣然亦不之罪也世宗嗣
位出為漢中知府累官太僕卿嘉靖十七年以右副都
御史巡撫四川召為工部左侍郎被論罷欽初姓李既
通顯始復其姓事父母孝有不悦長跪請至解乃已
周廣字克之崑山人弘治十八年進士歷知莆田吉水
二縣正德中以治最徵授御史疏陳四事略言三代以
前未有佛法况喇嘛尤釋教所不齒耳貫銅環身衣赭
服殘破禮法肆為淫邪宜投四裔以禦魑魅奈何令近
君側為羣盜興兵口實哉昔禹戒舜日毋若丹朱傲惟
慢遊是好周公戒成王曰毋若商王紂之迷亂酗於酒
德今之伶人助慢遊迷亂者也唐莊宗與伶官戲狎一
夫夜呼倉皇出走臣謂宜遣逐樂工不復籍之禁内乃
所以放鄭聲也陛下承祖宗統緒而羣小獻媚熒惑致
三宫鎻怨蘭殿無徵雖陛下春秋鼎盛獨不思萬世計
乎中人稍有資産猶畜妾媵以圖嗣續未有專養螟蛉
不顧祖宗繼嗣者也義子錢寧本宦豎蒼頭濫寵已極
乃復攘敚貨賄輕蔑王章甚至投刺於人自稱皇庶子
僭踰之罪所不忍言陛下何不慎選宗室之賢者置諸
左右以待皇嗣之生諸義兄飬子俱奪其名爵乃所以
遠佞人也近兩京言官論大臣禦寇不職者陛下率優
容即武將失律亦赦不誅故兵氣不揚功成無日川原
白骨積如邱山夫出師十萬日費千金今海内困憊已
骨見而肉消矣諸統兵大臣如陳金陸完輩可任其優
游玩寇不加切責哉請定期責令成功以贖前罪寧見
疏大怒留之不下傳旨謫廣東懷遠驛丞主事曹琥救
之亦被謫寧怒不已使人遮道刺廣廣知之易姓名變
服潛行四百餘里乃免武定侯郭勛鎮廣東承寧風旨
以白金試廣廣拒不受伺廣謁御史攝致軍門箠繋幾
死御史救之始解越二年遷建昌知縣有惠政寧矯旨
再謫竹寨驛丞世宗即位復故官歷江西副使提督學
校嘉靖二年舉治行卓異擢福建按察使鎮守中官以
百金餽廣貯之庫將劾之中官懼謝罪自是不敢撓六
年以右僉都御史巡撫江西墨吏望風去將限豪右田
不果明年拜南京刑部右侍郎居二年暴疾卒嘉靖末
贈右都御史廣初以鄉舉入太學師章懋在里閈與魏
校友善平生嚴冷無笑容居官公彊弗受請託士類莫
不憚之曹琥字瑞卿巢人弘治十八年進士授南京工
部主事改戶部既抗疏救廣吏部擬調河南通判寧欲
遠竄乃改尋甸再遷廣信同知寧王暨鎮守中貴託貢
獻頻有徵斂琥攝府事堅持不予士民德之擢鞏昌知
府未任卒嘉靖初贈光禄卿
石天柱字季瞻岳池人正德三年進士當除給事中吏
科李憲請如御史例試職一年授戸科試給事中乾清
宫災上言今日外列皇店内張酒館寵信番僧從其鬼
教招集邊卒襲其衣裝甚者結為昆弟無復尊卑數離
深宫馳驅郊外章疏置之高閣視朝月止再三視老成
為贅疣待義子以心腹時享不親慈闈罕至不思前星
未耀儲位久虚既不常御宫中又弗預選宗室何以消
禍本許久長哉屢遷工科都給事中十一年都督馬昂
進其女弟已有娠帝嬖之天柱率同官合詞抗論未報
又上疏曰臣等請出孕婦未蒙進止竊疑陛下之意將
遂立為己子與秦以吕易嬴而嬴亡晉以牛易馬而馬
滅彼二君者特出不知致墮奸計謂陛下亦為之耶天
位至尊神明之胄尚不易負荷而况么麽之子借使以
陛下威力成於一時異日諸王宗室肯坐視祖宗基業
與他人乎内外大臣肯俯首立於其朝乎望急遣出以
清宫禁消天下疑卒不報泰山有碧霞元君祠中官黎
鑑請收香錢為修繕費天柱言祀典惟有東獄神無所
謂碧霞元君者淫祀非禮不可許十二年四月詔毁西
安門外鳴玉積慶二坊民居有所營建天柱等疏請停
止帝皆不省是年帝始巡遊塞外營鎮國府於宣府天
柱率同官力諫孝貞純皇后將葬帝假啟土為名欲復
巡幸天柱念帝盤遊無度廷臣雖諫帝意不回思所以
感動之者乃刺血草疏略曰臣竊自念生臣之身者臣
之親也成臣之身者累朝之恩也感成身之恩欲報之
於陛下者臣之心也因刺臣血以寫臣心明臣愚忠冀
陛下憐察數年以來星變地震大水竒荒災異不可勝
數而陛下不悟禍延太皇太后天之意欲陛下居衰絰
中悔過自新以保大業也尚或不悟天意或幾乎息矣
喪禮大事人子所當自盡陛下於太皇太后未能盡孝
則羣臣於陛下必不能盡忠不忠將無所不至猝有變
故人心瓦解矣夫大位者奸之窺也昔太康田於洛汭
焬帝行幸江都皆以致敗可不鑒哉方今朝廷空城市
空倉廩空邊鄙空天下皆知危亡之禍獨陛下不知耳
治亂安危在此行止此臣所痛心為陛下惜復眛死為
陛下言也凡數千言當天柱刺血時恐為家人所阻避
居密室雖妻子不知既上即易服待罪聞者皆感愴而
帝不悟也踰月兵部尚書王瓊欲因哈密事殺都御史
彭澤廷臣集議瓊盛氣以待衆不敢發言天柱與同官
王爌力明澤無罪乃得罷為民瓊怒取中旨出兩人於
外天柱得臨安推官世宗即位召復舊職遷大理丞未
幾卒久之子請恤特予祭
贊曰諫臣之職在糾慝弼違諸臣戒盤遊斥權倖引義
力爭無沗厥職矣武宗主德雖荒然文明止於遠竄入
關不罪張欽其天姿固非殘暴酷烈者比而義兒閹豎
焬竈為奸桁楊交錯於闕庭忠直負痛於狴戶批鱗者
尚獲生全投鼠者必陷死地元氣日削朝野震驚祚以
不延統幾中絶風愆之訓垂戒不亦切乎
明史卷一百八十八
