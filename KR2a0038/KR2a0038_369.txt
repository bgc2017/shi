欽定四庫全書
明史卷二百四十三
大學士張廷玉等奉敕修
列傳第一百三十一
趙南星鄒元標
孫愼行(盛以弘)高攀龍
馮從吾
趙南星字夢白高邑人萬歷二年進士除汝寕推官治
行廉平稍遷戶部主事張居正寢疾朝士羣禱南星與
顧憲成姜士昌戒弗往居正殁調吏部考功引疾歸起
歴文選員外郎疏陳天下四大害言楊巍乞休左都御
史吳時來謀代之忌戶部尚書宋纁聲望連疏排擠副
都御史詹仰庇力謀吏兵二部侍郎大臣如此何以責
小臣是謂干進之害禮部尚書沈鯉侍郎張位諭德吳
中行南京太僕卿沈思孝相繼自免獨南京禮部侍郎
趙用賢在詞臣黃洪憲輩每隂讒之言官唐堯欽孫愈
賢蔡系周復顯為詆誣衆正不容宵人得志是謂傾危
之害州縣長吏選授太輕部寺之官計日而取郡守不
問才行而撫按論人贓私有據不曰未甚則曰任淺概
止降調其意以為惜才不知此乃惜不才也吏治日汙
民生日瘁是謂州縣之害鄉官之權大扵守令横行無
忌莫敢誰何如渭南知縣張棟治行無雙裁抑鄉官被
讒不獲行取是謂鄉官之害四害不除天下不可得治
疏出朝論韙之而中所抨擊悉時相所庇於是給事中
李春開起而駁之其疏先下南星幾獲譴給事中王繼
光史孟麟萬自約部曹姜士昌吳正志並助南星詆春
開且發時來仰庇洪憲讒諂狀春開氣沮然南星卒以
病歸再起歴考功郎中二十一年大計京官與尚書孫
鑨秉公澄汰首黜所親都給事中王三餘及鑨甥文選
員外郎呂廕昌他附麗政府及大學士趙志臯弟皆不
免政府大不堪給事中劉道隆因劾吏部議留拾遺庶
僚非法得旨南星等專權植黨貶三官俄因李世達等
疏救斥南星為民後論救者悉被譴鑨亦去位一時善
類幾空事具鑨傳南星里居名益高與鄒元標顧憲成
海内擬之三君中外論薦者百十疏卒不起光宗立起
太常少卿俄改右通政進太常卿至則擢工部右侍郎
居數月拜左都御史慨然以整齊天下為任天啟三年
大計京官以故給事中亓詩教趙興邦官應震吳亮嗣
先朝結黨亂政議黜之吏科都給事中魏應嘉力持不
可南星著四凶論卒與考功郎程正已置四人不謹他
所澄汰一如為考功時浙江巡按張素養薦部内人材
及姚宗文邵輔忠劉廷元南星劾其謬素養坐奪俸先
是巡方者有提薦之例南星已奏止之而陜西高弘圖
山西徐揚先宣大李思啟河東劉大受復踵行如故南
星並劾奏之巡方者始知畏法尋代張問達為吏部尚
書當是時人務奔競苞苴恣行言路横尤甚每文選郎
出輒邀之半道為人求官不得則加以惡聲或逐之去
選郎即公正無如何尚書亦太息而已南星素疾其弊
銳意澄清獨行己志政府及中官亦不得有所干請諸
人憚其剛嚴不敢犯有給事為貲郎求鹽運司即注貲
郎王府而出給事扵外知縣石三畏素貪夤緣將行取
南星亦置之王府時進士無為王官者南星不恤也魏
忠賢雅重之嘗扵帝前稱其任事一日遣娣子傅應星
介一中書贄見南星麾之去嘗並坐弘政門選通政司
參議正色語忠賢曰主上冲齡我輩内外臣子宜各努
力為善忠賢默然怒形於色大學士魏廣微南星友允
貞子也素以通家子畜之廣微入内閣嘗三至南星門
拒勿見又嘗嘆曰見泉無子見泉允貞别號也廣微恨
刺骨與忠賢比而齕南星東林勢盛衆正盈朝南星益
搜舉遺佚布之庶位高攀龍楊漣左光斗秉憲李騰芳
陳于廷佐銓魏大中袁化中長科道鄭三俊李邦華孫
居相饒伸王之宷輩悉置卿貳而四司之屬鄒維璉夏
嘉遇張光前程國祥劉廷諫亦皆民譽中外忻忻望治
而小人側目滋欲去南星給事中傅櫆以維璉改吏部
已不與聞首假汪文言發難劾南星紊舊制植私人維
璉引去南星奏留之小人愈恨會漣劾忠賢疏上宮府
益水火南星遂杜門乞休不許攀龍之劾崔呈秀也南
星議戍之呈秀窘夜走忠賢邸叩頭乞哀言不去南星
及攀龍漣等我兩人未知死所忠賢大以為然遂與定
謀會山西缺巡撫河南布政使郭尚友求之南星以太
常卿謝應祥有清望首列以請既得旨而御史陳九疇
受廣微指言應祥嘗知嘉善大中出其門大中以師故
謀於文選郎嘉遇而用之徇私當斥大中嘉遇疏辨語
侵九疇九疇再疏力詆並下部議南星攀龍極言應祥
以人望推舉大中嘉遇無私九疇妄言不可聽忠賢大
怒矯旨黜大中嘉遇并黜九疇而責南星等朋謀結黨
南星遽引罪求去忠賢復矯旨切責放歸明日攀龍亦
引去給事中沈惟炳論救亦出之外俄以會推忤忠賢
意并斥于廷漣光斗化中引南星所擯徐兆魁喬應甲
王紹徽等置要地小人競進天下大柄盡歸忠賢矣忠
賢及其黨悪南星甚每矯敕諭必目為元凶於是御史
張訥劾南星十大罪并劾維璉國祥嘉遇及王允成得
旨並削籍令再奏南星私黨訥復列上邦華及孫鼎相
等十七人並貶黜自是為南星擯棄者無不拔擢其素
所推奬者率遭竒禍諸干進之徒一擊南星輒遂所欲
而石三畏亦起為御史疏攻南星及李三才顧憲成孫
丕揚王圖等十五人生者除名死者追奪為禍益烈尋
以汪文言獄詞連及南星下撫按提問適郭尚友巡撫
保定而巡按馬逢臯亦憾南星乃相與庭辱之笞其子
清衡及外孫王鍾龐繋之獄坐南星贓萬五千南星家
素貧親故捐助始獲竣卒戍南星代州清衡莊浪鍾龐
永昌嫡母馮氏生母李氏並哀慟而卒子生七齡驚怖
死南星抵戍所處之怡然莊烈帝登極有詔赦還巡撫
牟志䕫忠賢黨也故遲遣之竟卒扵戍所崇禎初贈太
子太保諡忠毅櫆呈秀廣微九疇兆魁應甲紹徽訥三
畏尚友志䕫俱名麗逆案為世大僇焉
鄒元標字爾瞻吉水人九歲通五經泰和胡直嘉靖中
進士官至福建按察使師歐陽德羅洪先得王守仁之
傳元標弱冠從直遊即有志為學舉萬歷五年進士觀
政刑部張居正奪情元標抗疏切諫且曰陛下以居正
有利社稷耶居正才雖可為學術則偏志雖欲為自用
太甚其設施乖張者如州縣入學限以十五六人有司
希指更損其數是進賢未廣也諸道决囚亦有定額所
司懼罰數必取盈是斷刑太濫也大臣持禄苟容小臣
畏罪緘默有今日陳言而明日獲譴者是言路未通也
黃河泛濫為灾民有駕蒿為巢啜水為餐者而有司不
以聞是民隠未周也其他用刻深之吏沮豪傑之材又
不可枚數矣伏讀敕諭朕學尚未成志尚未定先生既
去前功盡隳陛下言及此宗社無疆之福也雖然弼成
聖學輔翼聖志者未可謂在廷無人也且幸而居正丁
艱猶可挽留脱不幸遂捐館舍陛下之學將終不成志
將終不定耶臣觀居正疏言世有非常之人然後辦非
常之事若以奔喪為常事而不屑為者不知人惟盡此
五常之道然後謂之人今有人扵此親生而不顧親死
而不奔猶自號扵世曰我非常人也世不以為喪心則
以為禽彘可謂之非常人哉疏就懷之入朝適廷杖吳
中行等元標俟杖畢取疏授中官紿曰此乞假疏也及
入居正大怒亦廷杖八十謫戍都勻衛衛在萬山中夷
獠與居元標處之怡然益究心理學學以大進巡按御
史承居正指將害元標行次鎮遠一夕御史暴死元標
謫居六年居正歿召拜吏科給事中首陳培聖德親臣
工肅憲紀崇儒行飭撫臣五事尋劾罷禮部尚書徐學
謨南京戶部尚書張士佩徐學謨者嘉定縣人嘉靖中
為荆州知府景恭王之藩德安欲奪荆州城北沙市地
學謨力抗不予為王所劾下撫按逮問改官荆州人德
之稱沙市為徐市居正素與厚萬歷中累遷右副都御
史撫治鄖陽居正歸葬父學謨事之謹召為刑部侍郎
越二年擢禮部尚書自弘治後禮部長非翰林不授惟
席書以言大禮故由他曹遷萬士和不由翰林然先歴
其部侍郎學謨徑拜尚書廷臣以居正故莫敢言居正
卒學謨急締姻扵大學士申時行以自固及奉命擇夀
宫通政𠫭議梁子琦劾其始結居正繼附時行詔為奪
子𤦺俸元標復劾之遂令致仕歸慈寕宫灾元標復上
時政六事中言臣曩進無欲之訓陛下誠自省果無欲
耶寡欲耶語云欲人勿聞莫若勿為陛下誠宜翻然自
省加意培養當是時帝方壯齡留意聲色遊宴謂元標
刺已怒甚降旨譙責首輔時行以元標已門生而劾罷
其姻學謨亦心憾遂謫南京刑部照磨就遷兵部主事
召改吏部進員外郎以病免起補驗封陳吏治十事民
瘼八事疏幾萬言文選缺員外郎尚書宋纁請用元標
久不獲命纁連疏趣之給事中楊文煥御史何選亦以
為言帝怒詰責纁謫文煥選扵外而調元標南京刑部
尚書石星論救亦被譙讓元標居南京三年移疾歸久
之起本部郎中不赴旋遭母憂里居講學從遊者日衆
名高天下中外疏薦遺佚凡數十百上莫不以元標為
首卒不用家食垂三十年光宗立召拜大理卿未至進
刑部右侍郎天啟元年四月還朝首進和衷之說言今
日國事皆二十年諸臣醖釀所成往者不以進賢讓能
為事日錮賢逐能而言事者又不降心平氣專務分門
立戶臣謂今日急務惟朝臣和衷而已朝臣和天地之
和自應向之論人論事者各懷偏見偏生迷迷生執執
而為我不復知有人禍且移於國今與諸臣約論一人
當惟公惟平毋輕搖筆端論一事當懲前慮後毋輕試
耳食以天下萬世之心衡天下萬世之人與事則議論
公而國家自享安静和平之福因薦涂宗濬李邦華等
十八人帝優詔褒納居二日復陳拔茅闡幽理財振武
數事及保泰四規且請召用葉茂才趙南星高攀龍劉
宗周丁元薦而䘏錄羅大紘雒于仁等十五人帝亦褒
納初元標立朝以方嚴見憚晚節務為和易或議其遜
初仕時元標笑曰大臣與言官異風裁踔絶言官事也
大臣非大利害即當護持國體可如少年悻動耶時朋
黨方盛元標心悪之思矯其弊故其所薦引不專一途
嘗欲舉用李三才因言路不與元標即中止王德完議
其首鼠元標亦不較南京御史王允成等以两人不和
請帝諭觧元標言臣與德完初無纖芥此必有人交搆
其間臣嘗語朝士曰方今上在冲歲敵在門庭祗有同
心共濟倘復黨同伐異在國則不忠在家則不孝世自
有無偏無黨之路奈何從室内起戈矛耶帝嗣位已久
而先朝廢死諸臣猶未贈䘏元標再陳闡幽之典言益
懇切其年十二月改吏部左侍即未到官拜左都御史
明年典外察去留惟公御史潘汝楨過庭訓雅有物議
及庭訓秩滿汝楨注考溢美元標疏論之两人並引疾
去已言丁巳京察不公專禁錮異已請收錄章家禎丁
元薦史記事沈正宗等二十二人由是諸臣多獲昭雪
又言明詔收召遺佚而諸老臣所處猶是三十年前應
得之官宜添注三品崇秩昭陛下褒尊耆舊至意帝納
其言於是两京太常太僕光禄三卿各增二員孫慎行
之論紅丸也元標亦上疏曰乾坤所以不毁者惟此綱
常綱常所以植立者恃此信史臣去年舟過南中南中
士大夫争言先帝猝然而崩大事未明難以傳信臣初
不謂然及既入都為人言先帝盛德宜速登信史諸臣
曰言及先帝彌留大事令人閣筆誰敢領此臣始有疑
於前日之言元輔方從哲不伸討賊之義反行賞奸之
典即謂無其心何以自解於世且從哲秉政七年未聞
建樹何事但聞馬上一日三趣戰喪我十萬師徒試問
誰秉國成而使先帝震驚奸人闖宫豺狼當路憸邪亂
政從哲何詞以對從來懲戒亂賊全在信史失今不成
安所底止時刑部尚書黃克纉希内廷意羣小和之而
從哲世居京師黨附者衆崔文昇黨復彌縫扵内格慎
行與衆議皆不得伸未幾慎行及王紀偕逐元標疏救
不聽元標自還朝以來不為危言激論與物無猜然小
人以其東林也猶忌之給事中朱童蒙郭允厚郭興治
慮眀年京察不利已潜謀驅逐會元標與馮從吾建首
善書院集同志講學童蒙首請禁之元標疏辨求去帝
已慰留允厚復疏劾語尤妄誕而魏忠賢方竊柄傳旨
謂宋室之亡由扵講學將加嚴譴葉向高力辨且乞同
去乃得温旨興治及允厚復交章力攻興治至比之山
東妖賊元標連疏請益力詔加太子少保乘傳歸陛辭
上老臣去國情深疏歴陳軍國大計而以寡欲進規人
為傳誦四年卒於家明年御史張訥請毁天下講壇力
詆元標忠賢遂矯旨削奪崇禎初贈太子太保吏部尚
書諡忠介童蒙等既劾元標遂得罪清議尋以年例外
遷及忠賢得志三人並召還歲餘允厚至戶部尚書太
子太保童蒙至右副都御史巡撫延綏母死不持服為
忠賢建生祠興治亦加至太僕卿忠賢敗三人並麗逆
案云
孫慎行字聞斯武進人幼習聞外祖唐順之緒論即嗜
學萬歷二十三年舉進士第三人授編修累官左庶子
數請假里居鍵戶息交覃精理學當事請見率不納有
以政事詢者不答四十一年五月由少詹事擢禮部右
侍郎署部事當是時郊廟大享諸禮帝二十餘年不躬
親東宫輟講至八年皇長孫九齡未就外傅瑞王二十
三未婚楚宗人久錮未釋代王廢長立幼久不更正臣
僚章奏一切留中福府莊田取盈四萬頃慎行並切諫
已念東宫開講皇孫出閣係宗社安危疏至七八上代
王廢長子鼎渭立愛子鼎莎李廷機為侍郎時主之其
後羣臣争者百餘疏帝皆不省慎行屢疏争乃獲更置
楚宗人擊殺巡撫趙可懷為首六人論死復錮英嫶等
二十三人扵高墻禁藴鈁等二十三人扵遠地慎行力
白其非叛諸人由此獲釋皇太子儲位雖定福王尚留
京師須莊田四萬頃乃行宵小多窺伺廷臣請之國者
愈衆帝愈遲之慎行疏十餘上不見省最後貴妃復請
帝留王慶太后七旬夀節羣議益籍籍慎行乃合文武
諸臣伏闕力請大學士葉向高亦争之強帝不得已許
明年季春之國羣情始安韓敬科場之議慎行擬黜敬
而家居時素講學東林敬黨尤忌之會吏部缺待郎廷
議改右侍郎李鋕扵左而以慎行為右命俱未下御史
過庭訓因言鋕未履任何復推慎行給事中亓詩教和
之慎行隨四疏乞歸出城候命帝乃許之已而京察御
史韓浚等以趣福王之國謂慎行邀功列之拾遺疏中
帝察其無罪獲免熹宗立召拜禮部尚書初光宗大漸
鴻臚寺丞李可灼以紅鉛丸藥進俄帝崩廷臣交章劾
之大學士方從哲擬旨令引疾歸賚以金幣天啟元年
四月慎行還朝上疏曰先帝驟崩雖云夙疾實緣醫人
用藥不審閱邸報知李可灼紅丸乃首輔方從哲所進
夫可灼官非太醫紅丸不知何藥乃敢突然以進昔許
悼公飲世子藥而卒世子即自殺春秋猶書之為弑然
則從哲宜何居速引劍自裁以謝先帝義之上也合門
席藳以待司寇義之次也乃悍然不顧至舉朝共攻可
灼僅令回籍調理豈不以已實薦之恐與同罪與臣以
為從哲縱無弑之心却有弑之事欲辭弑之名難免弑
之實實錄中即欲為君父諱不敢不直書方從哲連進
藥二丸須臾帝崩恐百口不能為天下後世解也然從
哲之罪實不止此先是則有皇貴妃欲為皇后事古未
有天子既崩而立后者倘非禮官執奏言路力持幾何
不遺禍宗社哉繼此則有諡皇祖為恭皇帝事歴考晉
隋周宋其末世亡國之君率諡曰恭而以加之我皇祖
豈真不學無術實乃呪詛君國等於亡王其設心謂何
後此則有選侍垂簾聽政事劉遜李進忠么麽小豎何
遂大膽揚言說者謂二豎早以金寳輸從哲家若非九
卿臺諫力請移宫選侍一日得志陛下幾無駐足所聞
爾時從哲濡遲不進科臣趣之則云遲數日無害任婦
寺之縦横忍君父之杌隉為大臣者宜爾乎臣在禮言
禮其罪悪逆天萬無可生之路若其他督戰悞國罔上
行私縦情蔑法干犯天下之名義釀成國家之禍患者
臣不能悉數也陛下宜急討此賊雪不共之仇毋詢近
習近習皆從哲所攀援也毋拘忌諱忌諱即從哲所布
置也并急誅李可灼以洩神人之憤時朝野方悪從哲
慎行論雖過刻然争韙其言顧近習多為從哲地帝乃
報曰舊輔素忠慎可灼進藥本先帝意卿言雖忠愛事
屬傳聞并進封移宫事當日九卿臺諫官親見者當據
實會奏用釋羣疑扵是從哲疏辨刑部尚書黃克纉右
從哲亦曲為辨慎行復疏折之曰由前則過信可灼有
輕進藥之罪由後則曲庇可灼有不討賊之罪兩者均
無辭乎弑也從哲謂移宫有揭但諸臣之請在初二從
哲之請在初五爾時章疏入乾清不入慈慶者已三日
國政幾扵中斷非他輔臣訪知與羣臣力請其害可勝
言哉伏讀聖諭輔臣義在體國為朕分憂今似此景象
何不代朕傳諭一言屏息紛擾君臣大義安在又云朕
凌虐不堪晝夜涕泣六七日夫從哲為顧命元臣使少
肯義形扵色何至令至尊憂危如此惟阿婦寺之意多
戴聖明之意少故敢於凌皇祖悖皇考而欺陛下也末
復力言克纉之謬章並下廷議既而議上惟可灼下吏
戍邊從哲置不問山東廵撫奏五月中日中月星並見
慎行以為大異疏請修省語極危切秦王誼漶由旁枝
進封其四子法不當封郡王厚賄近倖遂得温旨慎行
堅不奉詔三疏力争不得二年七月謝病去其冬廷推
閣臣以慎行為首吏部侍郎盛以弘次之魏忠賢抑不
用用顧秉謙朱國禎朱延禧魏廣微朝論大駭葉向高
連疏請用两人竟不得命已忠賢大熾議修三朝要典
紅丸之案以慎行為罪魁其黨張訥遂上疏力詆有詔
削奪未幾劉志選復两疏追劾詔撫按提問遣戍寕夏
未行莊烈帝嗣位以赦免崇禎元年命以故官協理詹
事府力辭不就慎行操行峻潔為一時搢紳冠朝士數
推轂入閣吏部尚書王永光力排之迄不獲用八年廷
推閣臣屢不稱旨最後以慎行及劉宗周林釬名上帝
即召之慎行已得疾甫入都卒贈太子太保諡文介盛
以弘字子寬潼關衛人父訥字敏叔訥父德世職指揮
也討洛南盗戰死訥號泣請於當事水漿不入口者數
日為發兵討斬之久之舉隆慶五年進士由庶吉士累
官吏部右侍郎與尚書陳有年左侍郎趙參魯共釐銓
政母憂歸以篤孝聞卒贈禮部尚書天啟初諡文定以
弘萬歷二十六年進士由庶吉士累官禮部尚書天啟
三年謝病歸魏忠賢亂政落其職崇禎初起故官協理
詹事府卒官明世衛所世職用儒業顯者訥父子而已
高攀龍字存之無錫人少讀書輙有志程朱之學舉萬
歷十七年進士授行人四川僉事張世則進所著大學
初義詆程朱章句請頒天下攀龍抗疏力駮其謬其書
遂不行侍郎趙用賢都御史李世達被訐去位朝論多
咎大學士王錫爵攀龍上疏曰近見朝宁之上善類擯
斥一空大臣則孫鑨李世達趙用賢去矣小臣則趙南
星陳泰來顧允成薛敷教張納陛于孔兼賈巖斥矣邇
者李禎曾乾亨復不安其位而乞去矣選郎孟化鯉又
以推用言官張棟空署而逐矣夫天地生才甚難國家
需才甚亟廢斥如此復將焉繼致使正人扼腕曲士彈
冠世道人心何可勝慨且今陛下朝講久輟廷臣不獲
望見顔色天言傳布雖曰聖裁隠伏之中莫測所以故
中外羣言不曰輔臣欲除不附己則曰近侍不利用正
人陛下深居九重亦曾有以諸臣賢否陳扵左右而陛
下扵諸臣亦嘗一思其得罪之故乎果以為皆由聖怒
則諸臣自孟化鯉而外未聞忤旨何以皆罷斥即使批
鱗逆耳如董基等陛下已嘗收錄何獨於諸臣不然臣
恐陛下有祛邪之果斷而左右反借以行媚嫉之私陛
下有容言之盛心而臣工反遺以拒諫諍之誚傳之四
海垂諸史册為聖德累不小輔臣王錫爵等跡其自待
若愈扵張居正申時行察其用心何以異扵五十步笑
百步即如諸臣罷斥果以為當然則是非邪正恒人能
辨何忍坐視至尊之過舉得毋内洩其私憤而利扵斥
逐之盡乎末力詆鄭材楊應宿䜛諂宜黜應宿亦疏訐
攀龍語極妄誕疏並下部院議請薄罸兩臣稍示懲創
帝不許鐫應宿二秩謫攀龍揭陽添注典史御史吳弘
濟等論救并獲譴攀龍之官七月以事歸尋遭親喪遂
不出家居垂三十年言者屢薦帝悉不省熹宗立起光
禄丞天啓元年進少卿明年四月疏劾戚畹鄭養性言
張差梃擊實養性父國泰主謀今人言籍籍咸疑養性
交關奸宄别懷異謀積疑不觧當思善全之術至劉保
謀逆中官盧受主之劉于簡獄詞具在受本鄭氏私人
而李如楨一家交關鄭氏計陷名將失地喪師于簡原
供明言李永芳約如楨内應若崔文昇素為鄭氏腹心
知先帝症虚故用泄藥罪在不赦陛下僅行斥逐而文
昇猶潜住都城宜勒養性還故里急正如楨文昇典刑
用章國法疏入責攀龍多言然卒遣養性還籍孫慎行
以紅丸事攻舊輔方從哲下廷議攀龍引春秋首惡之
誅歸獄從哲給事中王志道為從哲解攀龍遺書切責
之尋改太常少卿疏陳務學之要因言從哲之罪非止
紅丸其最大者在交結鄭國泰國泰父子所以謀危先
帝者不一始以張差之梃繼以美姝之進終以文昇之
藥而從哲實左右之力扶其為鄭氏者力鋤其不為鄭
氏者一時人心若狂但知鄭氏不知東宫此賊臣也討
賊則為陛下之孝而說者乃曰為先帝隠諱則為孝此
大亂之道也陛下念聖母則宣選侍之罪念皇考則隆
選侍之恩仁之至義之盡也而說者乃曰為聖母隠諱
則為孝明如聖諭目為假託忠如楊漣謗為居功人臣
避居功甘居罪君父有急袖手旁觀此大亂之道也惑
於其說孝也不知其為孝不孝也以為大孝忠也不知
其為忠不忠也以為大忠忠孝皆可變亂何事不可妄
為故從哲養性不容不討奈何猶令居輦轂下時從哲
輩奥援甚固摘疏中不孝語激帝怒將加嚴譴葉向高
力救乃奪禄一年旋改大理少卿鄒元標建書院攀龍
與焉元標被攻攀龍請與同罷詔留之進太僕卿擢刑
部右侍郎四年八月拜左都御史楊漣等羣擊魏忠賢
勢已不两立及向高去國魏廣微日導忠賢為惡而攀
龍為趙南星門生並居要地御史崔呈秀按淮揚還攀
龍發其穢状南星議戍之呈秀窘急走忠賢所乞為義
兒遂摭謝應祥事謂攀龍黨南星嚴旨詰責攀龍遽引
罪去頃之南京御史游鳳翔出為知府訐攀龍挾私排
擠詔復鳳翔故官削攀龍籍呈秀憾不已必欲殺之竄
名李實劾周起元疏中遣緹騎往逮攀龍晨謁宋儒楊
亀山祠以文告之歸與二門生一弟飲後園池上聞周
順昌已就逮笑曰吾視死如歸今果然矣入與夫人語
如平時出書二紙告二孫曰明日以付官校因遣之出
扄戶移時諸子排戶入一燈熒然則已衣冠自沈扵池
矣發所封紙乃遺表也云臣雖削奪舊為大臣大臣受
辱則辱國謹北向叩頭從屈平之遺則復别門人華允
誠書云一生學問至此亦少得力時年六十五遠近聞
其死莫不傷之呈秀憾猶未釋矯詔下其子世儒吏刑
部坐世儒不能防閑其父謫為徒崇禎初贈太子少保
兵部尚書諡忠憲授世儒官初海内學者率宗王守仁
攀龍心非之與顧憲成同講學東林書院以静為主操
履篤實粹然一出扵正為一時儒者之宗海内士大夫
誠與不誠稱高顧無異詞攀龍削官之秋詔毁東林書
院莊烈帝嗣位學者更修復之
馮從吾字仲好長安人萬歷十七年進士改庶吉士授
御史巡視中城閹人修刺謁拒却之禮科都給事中胡
汝寕傾邪狡猾累劾不去從吾發其奸遂調外時當大
計從吾嚴邏偵苞苴絶跡二十年正月抗章言陛下郊
廟不親朝講不御章奏留中不發試觀戊子以前四裔
效順海不揚波己丑以後南倭告警北寇渝盟天變人
妖疊出累告勵精之效如彼怠斁之患如此近頌敕諭
謂聖體違和欲借此自掩不知鼓鐘扵宫聲聞於外陛
下每夕必飲每飲必醉每醉必怒左右一言稍違輒斃
杖下外庭無不知者天下後世其可欺乎願陛下勿以
天變為不足畏勿以人言為不足恤勿以目前晏安為
可恃勿以將来危亂為可忽宗社幸甚帝大怒欲廷杖
之會仁聖太后夀辰閣臣力觧得免尋吉歸起巡長蘆
鹽政潔已惠商奸宄斂迹既還朝適帝以軍政大黜两
京言官從吾亦削籍猶以前疏故也從吾生而純慤長
志濂洛之學受業許孚遠罷官歸杜門謝客取先正格
言體驗身心造詣遂䆳家居二十五年光宗踐阼起尚
寳卿進太僕少卿並以兄喪未赴俄改大理天啟二年
擢左僉都御史甫两月進左副都御史廷議三案從吾
言李可灼以至尊嘗試而許其引疾當國何心至梃擊
之獄與發奸諸臣為難者即奸人也由是羣小惡之已
與鄒元標共建首善書院集同志講學其中給事中朱
童蒙遂疏詆之從吾言宋之不競以禁講學故非以講
學故也我二祖表章六經天子經筵皇太子出閣皆講
學也臣子以此望君而已則不為可乎先臣守仁當兵
事倥傯不廢講學卒成大功此臣等所以不恤毁譽而
為此也因再稱疾求罷帝温詔慰留而給事中郭允厚
郭興治復相繼詆元標甚力從吾又上言臣壯歲登朝
即與楊起元孟化鯉陶望齡輩立講學會自臣告歸乃
廢京師講學昔已有之何至今日遂為詬厲因再疏引
歸四年春起南京右都御史累辭未上召拜工部尚書
會趙南星高攀龍相繼去國連疏力辭予致仕明年秋
魏忠賢黨張訥疏詆從吾削籍鄉人王紹徽素銜從吾
及為吏部使喬應甲撫陕捃摭百方無所得乃毁書院
曳先聖像擲之城隅從吾不勝憤悒得疾卒崇禎初復
官贈太子太保諡恭定
贊曰趙南星諸人持名檢勵風節嚴氣正性侃侃立朝
天下望之如泰山喬嶽詩有之邦之司直其斯人謂歟
權枉盈廷譴謫相繼人之云亡邦國殄瘁悲夫
明史卷二百四十三
