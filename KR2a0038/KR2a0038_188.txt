欽定四庫全書
明史卷一百五十二
大學士張廷玉等奉敕修
列傳第四十
董倫(王景)儀智(子銘)
鄒濟(王汝玉徐善述梁潛)周述(弟孟簡)
陳濟(陳繼楊翥俞山俞綱潘辰)
王英錢習禮
周叙(劉儼)柯潛(羅璟)
孔公恂(司馬恂)
董倫字安常恩人洪武十五年以張以寧薦授贊善大
夫侍懿文太子陳說剴切太祖嘉之進左春坊大學士
太子薨出為河南左參議肇州吏目蘭溪諸葛伯衡廉
倫薦之帝遽擢為陜西參議又言儒學訓導宜與冠帶
别於士子訓導始注選三十年坐事謫雲南教官雲南
初設學校倫以身教人皆嚮學建文初召拜禮部侍郎
兼翰林學士與方孝孺同侍經筵御書怡老堂額寵之
又賜髹几玉鳩杖解縉謫河州以倫言得召還倫質直
敦厚嘗勸帝睦親藩不聽成祖即位倫年已八十命致
仕尋卒其與倫同時為禮部侍郎者有王景字景彰松
陽人洪武初為懷遠教諭以博學應詔命作朝享樂章
定藩王朝覲儀累官山西參政與倫先後謫雲南建文
初召入翰林修太祖實錄用張紞薦除禮部侍郎兼翰
林侍講成祖即位擢學士帝問葬建文帝禮景頓首言
宜用天子禮從之永樂六年卒於官
儀智字居真高密人洪武末與耆儒授高密訓導遷莘
縣教諭擢知高郵州課農興學吏民愛之永樂元年遷
寳慶知府土人健悍獨畏智相戒不敢犯召為右通政
兼右中允未幾遷湖廣右布政使坐事謫役通州六年
冬湖廣都指揮使龔忠入見帝問湖湘間老儒忠以智
對即日召之既至拜禮部左侍郎十一年元旦日當食
尚書吕震請朝賀如常智持不可會左諭德楊士奇亦
以為言乃免賀如智議十四年詔吏部翰林院擇耆儒
侍太孫士奇及蹇義首薦智太子曰吾嘗舉李繼鼎大
悮悔無及智誠端士然老矣士奇頓首言智起家學官
明理守正雖耄精神未衰廷臣中老成正大無踰智者
是日午朝帝顧太子曰侍太孫講讀得人未太子對曰
舉禮部侍郎儀智議未决帝喜曰智雖老能直言可用
也遂命輔導皇太孫每進講書史必反覆啓迪以正心
術為本十九年年八十致仕卒於家洪熙元年贈太子
少保諡文簡季子銘字子新宣宗即位以侍郎戴綸薦
授行在禮科給事中九年秩滿帝念智舊勞改銘修撰
正統三年預修宣廟實錄成遷侍講後改郕府長史郕
王監國視朝午門廷臣劾王振叫號莫辨人聲銘獨造
膝前免冠敷奏下令旨族振衆譁始息景帝即位力贊
征伐諸大事尋以潛邸恩授禮部右侍郎明年兼經筵
官帝每臨講幄輙命中官擲金錢於地任講官遍拾之
號恩典文臣與者内閣高穀等外惟銘與俞山俞綱蕭
鎡趙琬數人尋進南京禮部尚書懷獻太子立加太子
太保召為兵部尚書兼詹事蘇州淮安諸郡積雪民凍
餓死者相枕藉沙灣築河役山東河南九萬人責民間
鐵器數萬具銘請於帝多所寬恤因災異言消弭在敬
天法祖省刑薄斂節用愛人錄皇明祖訓錄以進深見
奬納卒諡忠襄銘少學於吴訥天性孝友易直有父風
長子海錦衣衛百戶季子泰舉於鄉為禮科給事中並
以父恩授云
鄒濟字汝舟餘杭人事母以孝聞博學強記尤長春秋
為餘杭訓導師法嚴累遷國子學錄助教以薦知平度
州永樂初預修太祖實錄成除禮部郎中征安南從幕
府司奏記還為廣東右參政再遷左春坊左庶子授皇
孫經濟為人和易坦夷無貴賤皆樂親之秩滿進少詹
事當是時宫僚多得罪徐善述王汝玉馬京梁潛輩被
讒相繼下獄死濟積憂得疾皇太子以書慰曰卿善自
攝即有不諱當提攜卿息不使墜蓬蒿也卒年六十八
洪熙元年贈太子少保諡文敏命有司立祠墓側春秋
祀之子幹字宗盛濟卒時尚幼仁宗監國命為應天府
學生月賜鈔米舉正統四年進士景帝初由兵部郎中
超擢本部右侍郎以才為于謙所倚額森入寇九門皆
閉百姓避兵者號城下求入幹䦕門納之尋改禮部兼
庶子考察山西官吏黜布政使侯復以下五十餘人巡
視河南鳳陽水災與王竑請振又請令諸生輸粟入監
讀書納粟入監自此始成化十二年振畿内饑再遷禮
部尚書加太子少保被劾乞休卒諡康靖徐善述字好
古天台人洪武中行歲貢法善述首貢入太學授桂陽
州學正永樂初以國子博士擢春坊司直郎見重於皇
太子每稱為先生嘗致書賜酒及詩遷右贊善坐累死
與鄒濟同日贈太子少師諡文肅立祠春秋祀亦如濟
王汝玉名璲以字行長洲人穎敏強記少從楊維楨學
年十七舉於鄉永樂初由應天府學訓導擢翰林五經
博士歴遷右春坊右贊善預修永樂大典仁宗在東宫
特被寵遇群臣應制撰神龜賦汝玉第一解縉次之七
年坐修禮書紊制度當戍邊皇太子監國宥之以為翰
林典籍尋進左贊善坐解縉累瘐死洪熙初贈太子賓
客諡文靖遣官祭其家梁潛字用之泰和人洪武末舉
鄉試授四川蒼溪訓導以薦除知四會縣改陽江陽春
皆以廉平稱永樂元年召修太祖實錄書成擢修撰尋
兼右春坊右贊善代鄭賜總裁永樂大典帝幸北京屢
驛召赴行在十五年復幸北京太子監國帝親擇侍從
臣翰林獨楊士奇以潛副之有陳千戶者擅取民財令
旨謫交阯數日後念其有軍功貸還或讒於帝曰上所
謫罪人皇太子曲宥之矣帝怒誅陳千戶事連潛及司
諫周冕逮至行在親詰之潛等具以實對帝謂楊榮吕
震曰事豈得由潛然卒無人為白者俱繫獄或毁冕放
恣遂併潛誅潛妻楊氏痛潛非命不食死子楘由進士
為刑部主事善辨冤嶽用薦擢廣西副使進布政使將
士多殺良民報功楘諭其帥生致難民一人准功一級
全活無算田州土官岑鑑兄弟相讐楘為之解却其厚
餽撫服梗化女土官民夷服其信義終浙江布政使
周述字崇述吉水人永樂二年與從弟孟簡並進士及
第帝手題二人策奬賞之並授翰林編修尋詔解縉選
曾棨等二十八人讀書文淵閣述孟簡皆與焉司禮監
給紙筆光祿給朝暮饌禮部月給膏燭鈔人三錠工部
擇近宅居之一時以為榮述嘗扈北巡累進左春坊諭
德仁宗即位命從皇太子謁陵南京召至榻前問所以
匡弼儲君者對稱旨宣宗時進左庶子正統初卒官孟
簡在翰林二十年始遷詹事府丞出為襄王府長史有
言宜留備顧問者帝曰輔朕弟尤勝於輔朕也述温厚
簡静未嘗有疾言遽色文章雅贍孟簡謙退不伐生平
無睚眦於人並為世所重云
陳濟字伯載武進人讀書過目成誦嘗以父命如錢塘
家人齎貨以從比還以其貲之半市書口誦手鈔十餘
年盡通經史百家之言成祖詔修永樂大典用大臣薦
以布衣召為都總裁修撰曾棨等為之副詞臣纂修者
及太學儒生數千人繙秘庫書數百萬卷浩無端倪濟
與少師姚廣孝等數人𤼵凡起例區分鉤考秩然有法
執筆者有所疑輒就濟質問應口辨析無滯書成授右
贊善謹慎無過皇太子甚禮重之凡稽古纂集之事悉
以属濟随事敷奏多所裨益五皇孫皆從受經居職十
五年而卒年六十二濟少有酒過母戒之終其身未嘗
至醉弟洽為兵部尚書事濟如父濟深懼盛滿彌自謙
抑所居蓬戶葦壁裁蔽風雨終日危坐手不釋卷為文
根據經史不事葩藻嘗云文貴如布帛菽粟有益於世
爾其後有陳繼楊翥者亦以布衣通經用楊士奇薦繼
由博士入翰林而翥竟用景帝潛邸恩與俞山俞綱等
皆至大官自天順後始漸拘資格編修馬昇檢討傅宗
不由科目李賢皆出之為參議布衣無得預館閣者而
弘治間潘辰獨以才望得之一時詫異數焉陳繼字嗣
初吴人幼孤母吴氏躬織以資誦讀比長貫穿經學人
呼為陳五經奉母至孝府縣交薦以母老不就母卒哀
毁過人永樂中復舉孝行旌其母曰貞節仁宗即位䦕
弘文閣帝臨幸問今山林亦有名士乎楊士奇初不識
繼夏原吉治水蘇松得其文歸以示士奇士奇心識之
及帝問遂以繼對召為國子博士尋改翰林五經博士
直弘文閣宣宗初遷檢討引疾歸卒楊翥字仲舉亦吴
人少孤貧随兄戍武昌授徒自給楊士奇微時流寄窘
乏翥輒解館舍讓之而已教授他所士奇心賢之及貴
薦翥經明行修宣宗詔試吏部稱旨授翰林院檢討歴
修撰正統中詔簡郕王府僚諸翰林皆不欲行乃出侍
講儀銘及翥為左右長史久之引年歸王即大位入朝
拜禮部右侍郎景泰三年進尚書給祿致仕明年卒年
八十五翥篤行絶俗一時縉紳厚德者翥為最既沒景
帝念之召其子珒入覲授本邑主簿俞山字積之秀水
人由鄉舉為郕府伴讀景帝時拜吏部右侍郎而嘉興
俞綱由諸生繕寫實錄試中書舍人授郕府審理景帝
時以兵部右侍郎入閣預機務居三日固辭守本官景
帝將易東宫山密疏諫不聽懷献太子立加太子少傅
山意不自安致仕去綱加太子少保英宗復辟山以致
仕得免而綱當景泰時能周旋二帝間故得調南京禮
部成化初致仕卒潘辰字時用景寧人少孤随從父家
京師以文學名弘治六年詔天下舉才德之士隐於山
林者府尹唐恂舉辰吏部以辰生長京師寢之恂復奏
給事中王綸夏昂亦交章薦乃授翰林待詔久之掌典
籍事預修會典成進五經博士正德中劉瑾摘會典小
疵復降為典籍俄還故官南京缺祭酒吏部推石珤及
辰帝以命珤而擢辰編修居九年超擢太常少卿致仕
歸卒特賜祭葬辰居官勤慎晨入夜歸典制誥時有以
幣酬者堅却之士大夫重其學行稱為南屏先生
王英字時彦金谿人永樂二年進士選庶吉士讀書文
淵閣帝察其慎密令與王直書機密文字與修太祖實
錄授翰林院修撰進侍讀二十年扈從北征師旋過李
陵城帝聞城中有石碑召英往視既至不識碑所而城
北門有石出土尺餘𤼵之乃元時李陵臺驛今謝某德
政碑也碑隂刻達嚕噶齊等名氏具以奏帝曰碑有蒙
古名異日且以為已地啓争端命再往擊碎之沈諸河
還奏帝喜其詳審曰爾是二十八人中讀書者朕且用
爾因問以北伐事英曰天威親征彼必遠遁願勿窮追
帝笑曰秀才謂朕黷武邪因曰軍中動静有聞即入奏
且諭中官勿阻立功官軍有過命勿與糧相聚泣以英
奏復給予仁宗即位累進右春坊大學士乞省親歸宣
宗立還朝是時海内宴安天子雅意文章每與諸學士
談論文藝賞花賦詩禮接優渥嘗謂英曰洪武中學士
有宋濓吴沈朱善劉三吾永樂初則解縉胡廣汝勉之
毋俾前人獨專其美修太宗仁宗實錄成遷少詹事賜
麒麟帶母喪特與葬祭遣中官護歸尋起復正統元年
命侍經筵總裁宣宗實錄進禮部侍郎八年命理部事
浙江民疫遣祭南鎮時久旱英至大雨民呼侍郎雨年
七十再乞休不許十二年英子按察副使裕坐事下獄
英上疏待罪宥不問明年進南京禮部尚書俾就閒逸
居二年卒年七十五賜祭葬諡文安英端凝持重歴仕
四朝在翰林四十餘年屢為會試考官朝廷制作多出
其手四方求銘志碑記者不絶性直諒好規人過三楊
皆不喜故不得柄用裕後累官四川按察使
錢習禮名幹以字行吉水人永樂九年進士選庶吉士
尋授檢討習禮與練子寧姻戚既仕鄉人以奸黨持之
恒惴惴楊榮乘間言於帝帝笑曰使子寧在朕猶當用
之况習禮乎仁宗即位遷侍讀知制誥以省親歸宣德
元年修兩朝實錄與侍講陳敬宗陳循同召還進侍讀
學士英宗䦕經筵為講官宣宗實錄成擢學士掌院事
七年以故鴻臚寺為翰林院落成諸殿閣大學士皆至
習禮不設楊士奇楊溥座曰此非三公府也士奇等以
聞帝命具座後遂為故事正統九年乞致仕不許明年
六部侍郎多闕帝命吏部尚書王直會大臣推舉而特
旨擢習禮於禮部習禮力辭不允王振用事達官多造
其門習禮恥為屈十二年六月復上章乞骸骨乃得歸
習禮篤行誼好古秉禮動有矩則家居十五年卒年八
十有九諡文肅
周叙字公叙吉水人年十一能詩永樂十六年進士選
庶吉士作黃鸚鵡賦稱旨授編修歴官侍讀直經筵正
統六年上疏言事帝嘉納焉八月夏又上言比天旱陛
下責躬虔禱而臣下不聞效忠補過之言徒陳情乞用
而已掌銓選者罔論賢否第循資格司國計者不問耕
桑惟勤賦斂軍士困役作刑罰失重輕風憲無激揚言
官務緘默僧道數萬日耗戶口流民衆多莫為矜恤帝
以章示諸大臣王直等皆引罪求罷十一年遷南京侍
講學士郕王監國馳疏言君父之讐不共戴天殿下宜
臥薪嘗膽如越之報吴使智者獻謀勇者效力務掃北
庭雪國恥先遣辨士卑詞重幣乞還鑾輿暫為君父屈
因條上勵剛明親經史修軍政選賢才安民心廣言政
謹微漸修庶政八事王嘉納之景泰二年又請復午朝
日接大臣咨諏治道經筵之餘召文學從臣講論政事
并詔天下臣民直言時政缺失帝因詔求言叙負氣節
篤行誼曾祖以立在元時以宋遼金三史體例未當欲
重修叙思繼先志正統末請於朝詔許自撰銓次數年
未及成而卒同邑劉儼字宣化正統七年進士第一歴
官太常少卿景泰中典順天鄉試黜大學士陳循王文
子幾得危禍詳高穀傳天順初改掌翰林院事卒官贈
禮部侍郎諡文介儼立朝正直居鄉亦有令德云
柯潛字孟時莆田人景泰二年舉進士第一歴洗馬天
順初遷尚寳少卿兼修撰憲宗即位以舊宫僚擢翰林
學士英宗實錄成進少詹事慈懿太后之喪潛與修撰
羅璟上章請合葬裕陵廷臣相繼争未報潛曰朝廷大
事臣子大節舍是奚所用心與璟皆再疏争竟得如禮
連遭父母喪詔起為祭酒固乞終制許之未幾卒潛邃
於文學性高介為學士時即院中後圃構清風亭鑿池
蒔芙蓉植二栢於後堂人稱其亭為柯亭栢為學士栢
院中有井學士劉定之所浚也柯亭劉井翰林中以為
美談云羅璟字仲明泰和人天順中進士及第授編修
進修撰預修宋元通鑑綱目累官洗馬孝宗為太子簡
侍講讀母喪歸璟與尚書尹旻子侍講龍同娶於孔氏
旻得罪李孜省指璟為旻黨調南京禮部員外郎孝宗
嗣位王恕等言璟才乃授福建提學副使弘治五年召
為南京祭酒久之卒
孔公恂字宗文先聖五十八世孫也景泰五年舉會試
聞母疾不赴廷對帝以問禮部具言其故乃遣使召之
日且午不及備試卷命翰林院給以筆札登第即丁母
憂歸衍聖公孔彦縉卒孫弘緒幼弱詔遣禮部郎治喪
公恂理其家事天順初授禮科給事中弘緒已襲封大
學士李賢妻以女公恂因得交於賢賢言公恂大聖人
後贊善司馬恂宋大賢温國公光後宜輔導太子帝喜
同日超拜少詹事侍東宫講讀入語孝肅皇后曰吾今
日得聖賢子孫為汝子傅孝肅皇后者憲宗生母方以
皇貴妃有寵於是具冠服拜謝宫中傳以為盛事云憲
宗嗣位改公恂大理左少卿公恂言不通法律乃復少
詹事成化二年上章言兵事諸武臣譁然給事御史交
章駁之下獄謫漢陽知府未至丁父憂服闋商輅請復
建言得罪者官乃還故秩涖南京詹事府久之卒司馬
恂字恂如浙江山隂人正統末由舉人擢刑科給事中
累遷少詹事憲宗立命兼國子祭酒卒贈禮部左侍郎
恂強記敦厚與物無忤居官無所表見
贊曰建文之初修尊賢敬老之節董倫以宿儒見重雖
寡所表見當非苟焉已也儀智父子仍世以儒術進從
容輔導蓋其賢哉鄒濟諸人以宫僚被遇而讒搆不免
陳濟輩起布衣列禁近而善始終固有幸不幸與二周
王英錢習禮周叙柯潛謙和直諒各著其美蓋皆異於
浮華博習之徒矣
明卷卷一百五十二終
