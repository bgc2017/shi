欽定四庫全書
明史卷二百六十八
大學士張廷玉等奉敕修
列傳第一百五十六
曹文詔(弟文耀)周遇吉
黃得功
曹文詔大同人勇毅有智略從軍遼左歴事熊廷弼孫
承宗積功至遊擊崇禎二年冬從袁崇煥入衛京師明
年二月總理馬世龍畀所賜尚方劍令率參將王承允
張叔嘉都司左良玉等伏玉田枯樹洪橋鏖戰有功遷
參將自大塹山轉戰逼遵化又從世龍等克大安城及
鮎魚諸關以興復四城功加都督僉事七月陜西賊熾
擢延綏東路副總兵賊渠王嘉允久據河曲四年四月
文詔克其城嘉允脱走轉掠至陽城南山文詔追及之
其下斬以降以功擢臨洮總兵官點燈子自陜入山西
文詔追之及於稷山諭降七百人點燈子遁尋被獲伏
誅李老柴獨行狼陷中部巡撫練國事延綏總兵王承
恩圍之五月慶陽賊郝臨菴劉道江援之會文詔西旋
與榆林參政張福臻合𠞰馘老柴及其黨一條龍餘黨
奔麾雲谷副將張弘業遊擊李明輔戰死文詔乃與遊
擊左光先崔宗允李國竒分𠞰綏德宜君清澗米脂賊
戰懷寧川黑泉峪封家溝綿湖峪皆大捷掃地王授首
紅軍友李都司杜三楊老柴者神一魁餘黨也屯鎮原
將犯平涼國事檄甘肅總兵楊嘉謨副將王性善扼之
賊走慶陽文詔從鄜州間道與嘉謨性善合五年三月
大戰西濠斬千級生禽杜三楊老柴餘黨糾他賊掠武
安監陷華亭攻莊浪文詔嘉謨至賊屯張麻村官軍掩
擊賊走高山遊擊曹變蛟馮舉劉成功平安等譟而上
賊潰走變蛟者文詔從子也會性善及甘肅副將李鴻
嗣參將莫與京等至共擊斬五百二十餘級追敗之咸
寧關又敗之關上嶺追至隴安嘉謨變蛟夾擊復敗之
賊餘衆數千欲走漢南為遊擊趙光遠所遏乃由長寧
驛走張家川其逸出清水者副將蔣一陽遇之敗都司
李宫用被執文詔乃縱反間紿其黨殺紅軍友遂蹙敗
之水落城追至静寧州賊奔據唐毛山變蛟先登殄其
衆可天飛郝臨庵劉道江為王承恩所敗退保鐵角城
獨行狼李都司走與合可天飛劉道江遂圍合水文詔
往救賊匿精銳以千騎逆戰誘抵南原伏大起城上人
言曹將軍已殁文詔持矛左右突匹馬縈萬衆中諸軍
望見夾擊賊大敗僵屍蔽野餘走銅川橋文詔率變蛟
舉嘉謨及參將方茂功等追及之大戰陷陣賊復大敗
尋與寧夏總兵賀虎臣固原總兵楊麒破賊甘泉之虎
兕凹麒復追賊安口河崇信窑白茅山皆大獲總督洪
承疇斬可天飛李都司於平涼降其將白廣恩餘賊分
竄文詔追擊之隴州平鳳間十月三戰三敗之遂蹙賊
耀州錐子山其黨殺獨行狼郝臨庵以降承疇戮四百
人餘散遣關中巨寇略平巡撫御史范復粹彙奏首功
凡三萬六千六百有竒文詔功第一嘉謨次之承恩麒
又次之文詔在陜西大小數十戰功最多承疇不為叙
巡按御史吳甡推奬甚至復粹疏復上兵部抑其功卒
不叙當是時賊見陜兵盛多流入山西其魁紫金梁混
世王姬關鎻八大王曹操闖塌天興加哈利七大部多
者萬人少亦半之蹂躙汾州太原平陽御史張宸極言
賊自秦中來秦將曹文詔威名宿著士民為之謠曰軍
中有一曹西賊聞之心膽搖且嘗立功晉中而秦賊滅
且盡宜敕令入晉協𠞰於是命陜西山西諸將並受文
詔節制六年正月抵霍州敗賊汾河孟縣追及於壽陽
巡撫許鼎臣遣謀士張宰先大軍嘗賊賊驚潰六月文
詔追擊之斬混世王於碧霞村餘黨為猛如虎逐走遇
文詔兵方山復敗五臺盂定襄壽陽賊盡平鼎臣命文
詔軍平定備太原東張應昌軍汾州備太原西文詔連
敗賊太谷范村榆社太原賊幾盡帝以文詔功多敕所
過地多積糗糧以犒並敕文詔速平賊山西監視中官
劉中允言文詔𠞰賊徐溝盂定襄所司不給米反以礟
石傷士卒帝即下御史按問三月賊從河内上太行文
詔大敗之澤州賊走潞安文詔至陽城遇賊不擊自沁
水潛師還擊之芹地劉村寨斬首千餘四月賊屯潤城
其他部陷平順殺知縣徐明揚文詔至賊走乃夜半襲
潤城斬賊千五百紫金梁老回回自榆社走武鄉過天
星走高澤山文詔皆擊敗他賊圍涉縣聞文詔破賊黎
城解去五月帝遣中官孫茂霖為文詔内中軍賊犯沁
水文詔大敗之禽其魁大虎又敗之遼城毛嶺山西賊
既屢敗乃避文詔鋒多流入河北帝乃命文詔移師往
討而賊已敗鄧玘兵於林縣文詔率五營軍夜襲破之
七月大敗懷慶賊柴陵村馘其魁滚地龍又追斬老回
回於濟源文詔在洪洞時與里居御史劉令譽忤及是
令譽按河南而四川石砫土官馬鳳儀軍敗没於侯家
莊賴文詔馳退賊甫解甲與令譽相見語復相失文詔
拂衣起面叱之令譽怒遂以鳳儀之敗為文詔罪部議
文詔怙勝而驕乃調之大同七年七月
大清兵西征察罕還師入大同境攻拔得勝堡參將李
全自經遂攻圍懷仁縣及井坪堡應州文詔偕總督張
宗衡先駐懷仁固守八月圍解即移駐鎮城挑戰敗還
已而靈邱及他屯堡多失陷
大清兵亦旋十一月論罪文詔宗衡及巡撫胡沾恩並
充軍邊衛令甫下山西巡撫吳甡薦文詔知兵善戰請
用之晉中乃命為援𠞰總兵官立功自贖當是時河南
禍尤劇帝已允兵部議敕文詔馳𠞰河南賊甡復抗疏
力爭請令先平晉賊後入豫帝不許而文詔以甡有恩
竟取道太原為甡所留會賊高加計已殱而鳳陽告陷
遂整兵南以八年三月會總督洪承疇於信陽承疇大
喜即令擊賊隨州文詔追斬賊三百八十有竒四月承
疇次汝州以賊盡入關中議還顧根本分命諸將扼要
害檄文詔入關文詔乃馳至靈寳謁承疇承疇以賊在
商雒聞官兵至必先走漢中而大軍由潼關入反在其
後乃令文詔由閿鄉取山路至雒南商州直擣賊巢復
從山陽鎮安洵陽馳入漢中遏其奔軼曰此行也道路
回遠將軍甚勞苦吾集關中兵以待將軍拊其背而遣
之文詔躍馬去五月五日抵商州賊去城三十里營火
滿山文詔夜半率從子參將變蛟守備鼎蛟都司白廣
恩等敗賊深林中追至金嶺川賊據險以千騎逆戰變
蛟大呼陷陣諸軍並進賊敗走變蛟勇冠三軍賊中聞
大小曹將軍名皆怖慴已而闖王八大王諸賊犯鳳翔
趨汧陽隴州文詔自漢中馳赴賊盡向靜寧泰安清水
秦州間衆且二十萬承疇以文詔所部合張全昌張外
嘉軍止六千衆寡不敵告急於朝未得命六月官軍遇
賊亂馬川前鋒中軍劉弘烈被執俄副將艾萬年柳國
鎮復戰死文詔聞之瞋目大罵亟詣承疇請行承疇喜
曰非將軍不能滅此賊顧吾兵已分無可策應者將軍
行吾將由涇陽趨淳化為後勁文詔乃以三千人自寧
州進遇賊真寧之湫頭鎮變蛟先登斬首五百追三十
里文詔率步兵繼之賊伏數萬騎合圍矢蝟集賊不知
為文詔也有小卒縳急大呼曰將軍救我賊中叛卒識
之惎賊曰此曹總兵也賊喜圍益急文詔左右跳蕩手
擊殺數十人轉鬭數里力不支拔刀自刎死遊擊平安
以下死者二十餘人承疇聞拊膺大哭帝亦痛悼贈太
子太保左都督賜祭葬世廕指揮僉事有司建祠春秋
致祭文詔忠勇冠時稱明季良將第一其死也賊中為
相慶弟文耀從兄征討數有功河曲之戰斬獲多後擊
賊忻州戰死城下詔予贈䘏從子變蛟自有傳
周遇吉錦州衛人少有勇力好射生後入行伍戰輒先
登積功至京營遊擊京營將多勛戚中官子弟見遇吉
質魯意輕之遇吉曰公等皆紈袴子豈足當大敵何不
於無事時練膽勇為異日用而徒糜廩禄為同輩咸目
笑之崇禎九年都城被兵從尚書張鳳翼數血戰有功
連進二秩為前鋒營副將明年冬從孫應元等討賊河
南戰光山固始皆大捷十一年班師進秩受賚明年秋
復出討賊破胡可受於淅川降其全部楊嗣昌出師襄
陽遇吉從中官劉元斌往會會張獻忠將至房縣嗣昌
策其必窺渡鄖灘遣遇吉扼守槐樹關張一龍屯光化
賊遂不敢犯十二月獻忠敗於興安將走竹山竹溪遇
吉復以嗣昌令至化石街草店扼其要害賊自是盡入
蜀遇吉乃從元斌駐荆門專護獻陵明年與孫應元等
大破羅汝才於豐邑坪又明年與黃得功追破賊鳳陽
已而旋師敗他賊李青山於壽張追至東平殲滅幾盡
青山遂降屢加太子少保左都督十五年冬山西總兵
官許定國有罪論死以遇吉代之至則汰老弱繕甲仗
練勇敢一軍特精明年十二月李自成陷全陜將犯山
西遇吉以沿河千餘里賊處處可渡分兵扼其上流以
下流蒲坂屬之巡撫蔡懋德而請濟師於朝朝廷遣副
將熊通以二千人來赴十七年正月遇吉令通防河會
平陽守將陳尚智已遣使迎賊諷通還鎮說降遇吉叱
之曰吾受國厚恩寧從爾叛逆且爾統兵二千不能殺
賊反作說客邪立斬之傳首京師至二月七日太原陷
懋德死之賊遂陷忻州圍代州遇吉先在代遏其北犯
乃憑城固守而潛出兵奮擊連數日殺賊無算會食盡
援絶退保寧武賊亦踵至大呼五日不降者屠其城遇
吉四面𤼵大礟殺賊萬人火藥且盡外圍轉急或請甘
言紿之遇吉怒曰若輩何怯邪今能勝一軍皆忠義即
不支縛我予賊於是設伏城内出弱卒誘賊入城亟下
閘殺數千人賊用礟攻城圯復完者再傷其四驍將自
成懼欲退其將曰我衆百倍於彼但用十攻一番進蔑
不勝矣自成從之前隊死後復繼官軍力盡城遂陷遇
吉巷戰馬蹶徒步跳蕩手格殺數十人身被矢如蝟竟
為賊執大罵不屈賊懸之高竿叢射殺之復臠其肉城
中士民感遇吉忠義巷戰殺賊不可勝計其舍中兒先
從遇吉出關死亡略盡夫人劉氏素勇健率婦女數十
人據山巔公廨登屋而射每一矢斃一賊賊不敢逼縱
火焚之闔家盡死自成集衆計曰寧武雖破吾將士死
傷多自此達京師歷大同陽和宣府居庸皆有重兵倘
盡如寧武吾部下寧有孑遺哉不如還秦休息圖後舉
刻期將遁而大同總兵姜瓖降表至自成大喜方宴其
使者宣府總兵王承蔭表亦至自成益喜遂决策長驅
歴大同宣府抵居庸太監杜之秩總兵唐通復開門延
之京師遂不守矣賊每語人曰他鎮復有一周總兵吾
安得至此福王時贈太保諡忠武列祀旌忠祠
黃得功號虎山開原衛人其先自合肥徙早孤與母徐
居少負奇氣膽略過人年十二母釀酒熟竊飲至盡母
責之笑曰償易耳時遼事急得功持刀雜行伍中出斬
首二級中賞率得白金五十兩歸奉母曰兒以償酒也
由是隸經略為親軍累功至遊擊崇禎九年遷副總兵
分管京衛營十一年以禁軍從總督熊文燦擊賊於舞
陽鏖光固間最八月又從擊賊馬光玉於淅川之吳村
王家寨大破之詔加太子太師署總兵銜十三年從太
監盧九德破賊於板石畈賊革裏眼等五營降十四年
以總兵與王憲分護鳳陽泗州陵得功駐定遠張獻忠
攻桐城挾營將廖應登至城下誘降得功與劉良佐合
兵擊之於鮑家嶺賊敗遁追至潛山禽斬賊將闖世王
馬武三鷂子王興國三鷂子獻忠養子最號驍勇者也
得功箭傷面愈自奮與賊轉戰十餘日所殺傷獨多眀
年移鎮廬州十七年封靖南伯福王立江南進封侯旋
命與劉良佐劉澤清高傑為四鎮初督輔史可法慮傑
䟦扈難制故置得功儀真隂相牽制適登萊總兵黃蜚
將之任蜚與得功同姓稱兄弟移書請兵備非常得功
率騎三百由揚州往高郵迎之傑副將胡茂禎馳報傑
傑素忌得功又疑圖已乃伏精卒道中邀擊之得功行
至土橋方作食伏起出不意上馬舉鐵鞭飛矢雨集馬
踣騰他騎馳有驍騎舞槊直前得功大呼反鬭挾其槊
而抶之人馬皆糜復殺數十人跳入頽垣中哮聲如雷
追者不敢進遂疾馳至大軍得免方鬭時傑潛師擣儀
真得功兵頗傷而所俱行三百騎皆殁遂訴於朝願與
傑决一死戰可法命監軍萬元吉和解之不可會得功
有母喪可法來弔語之曰土橋之役無智愚皆知傑不
義今將軍以國故捐盛怒而歸曲於高是將軍收大名
於天下也得功色稍和終以所殺亡多為恨可法令傑
償其馬復出千金為母賵得功不得已聽之明年傑欲
趨河南規取中原詔得功與劉良佐守邳徐傑死得功
還儀真傑家并將士妻子尚留揚州得功謀襲之朝廷
急遣盧九德諭止得功遂移鎮廬州四月左良玉東下
以清君側為名至九江病死軍中立其子夢庚命得功
趨上江禦之駐師荻港得功破夢庚於銅陵解其圍命
移家鎮太平一意辦賊論功加左柱國時
大清兵已渡江知福王奔分兵襲太平得功方收兵屯
蕪湖福王潛入其營得功驚泣曰陛下死守京城臣等
猶可盡力奈何聽奸人言倉卒至此且臣方對敵安能
扈駕王曰非卿無可仗者得功泣曰願效死得功戰荻
港時傷臂幾墮衣葛衣以帛絡臂佩刀坐小舟督麾下
八總兵結束前迎敵而劉良佐已先歸命大呼岸上招
降得功怒叱曰汝乃降乎忽飛矢至中其喉偏左得功
知不可為擲刀拾所拔箭刺吭死其妻聞之亦自經總
兵翁之琪投江死中軍田雄遂挾福王降得功粗猛不
識文義江南初立王詔書指揮多出羣小得功得詔紙
或對使罵裂之然忠義出天性聞以國事相規誡者輒
屈已改不旋踵北來太子之獄得功抗疏爭曰東宫未
必假冒先帝子即上子未有了無證明混然雷同者臣
恐在廷諸臣諂徇者多抗顔者少即明白識認亦不敢
抗詞取禍矣時太子真偽莫敢决而得功忠憤不阿如
此得功每戰飲酒數斗酒酣氣益厲喜持鐵鞭戰鞭漬
血沾手腕以水濡之久乃得脱軍中呼為黃闖子始為
偏裨隨大帥立功名未嘗一當大敵及專鎮封侯不及
一年餘而南北轉徙主逃將潰無所一用其力束手就
殪與國俱亡而已其軍行紀律嚴下無敢犯所至人感
其德廬州桐城定遠皆為立生祠葬儀真方山母墓側
贊曰曹文詔等秉驍猛之資所向摧敗皆所稱萬人敵
也大命既傾良將顛蹶三人者忠勇最著死事亦最烈
故别著於篇
明史卷二百六十八
