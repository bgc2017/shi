欽定四庫全書
明史卷三百二十一考證
安南傳其婿陳日炬(臣)章宗瀛按陳日炬宋史作日
照元史及識大錄吾學編作日煚此又作日炬諸書
互異謹附考
安南傳取他道至北江府新福縣舊本作江北(臣)
章宗瀛按一統志有北江府朱睦㮮所撰張輔傳並
作北江𫝊因下有大發江北民誤倒其文謹據改
安南傳十五府分轄三十六州(臣)章宗瀛按識大錄
作十七府無演州有升華又有太原宣化與此不同
通鑑紀事王世貞紀葉向高志吾學編朱睦㮮撰張
輔傳亦俱作十七府謹附考
安南傳及容貌魁偉語言便利(臣)章宗瀛按吾學編
云容貌魁偉語言便利傳脱語言二字而以魁岸便
利相連成文於義殊為不順謹據添二字并刪下文
字以符勻刻
安南傳時阮師等推簡定為越上皇(臣)章宗瀛按張
輔傳簡定已僭稱越上皇定本建國為越故以國號
冠上皇也陳季擴别為一姓不當如前黎季犛之傳
其子&KR1039;因自稱為太上皇也傳作太字誤謹據改
安南傳輔軍至乂安土黃(臣)章宗瀛按乂安府所領
有土黃縣獻徵錄輔傳作土黃此誤土為上謹據改
安南傳明年春進軍政平(臣)章宗瀛按張輔傳進至
政平州州為新平府所領傳作政和者誤謹據統志
及輔傳改
安南傳有楊公阮多皆自稱王(臣)章宗瀛謹按楊恭
舊本誤作楊公謹據李彬傳改
安南傳利在乂安聞之(臣)章宗瀛按利在清化王通
傳及通鑑紀事並作利在乂安是時清化未破下文
明言羅通不從則利何由得在清化也舊本乂安誤
清化謹據改
安南傳尚寳卿凌信(臣)章宗瀛按凌信時以尚寳卿
出使傳誤寳為書謹據明實錄改
安南傳時雲南鎮守中官錢能貪恣(臣)章宗瀛按錢
能在雲南私與灝通闌結諸蠻奸宄驛騷雲南幾危
巡撫王恕盡發其奸乃止見葉向高安南志謹附考
安南傳晭臣都齋力士莫登庸(臣)章宗瀛按通鑑紀
事莫登庸本都齋漁人有勇力𫝊中下文亦言移居
都齋海陽則都齋係安南地名舊本脱齋字謹增入
安南傳乃共立琱兄灦之子譓(臣)章宗瀛按識大錄
灝生二子長暉次玿暉生敬誼玿生灦及瀠灦又生
二子曰椅曰椿瀠即晭掎即譓也據此則譓為晭兄
灦之子且𫝊中本以晭為灝之孫今又以灝為晭兄
殊屬舛錯謹據改舊本灦誤灝謹據改
安南傳方瀛子福海嗣(臣)章宗瀛按福海不能輯衆
為黎寧所逐居南海上朝廷亦置不問久之福海子
宏瀷復振卒逐黎氏有其國見通鑑紀事謹附考
安南傳茂洽敗奔嘉林(臣)章宗瀛按一統志安南北
江府領嘉林縣傳誤嘉為喜謹據改
明史卷三百二十一考證
