欽定四庫全書
明史卷一百二十七
大學士張廷玉等奉敕修
列傳第十五
李善長汪廣洋
李善長字百室定遠人少讀書有智計習法家言策事
多中太祖略地滁陽善長迎謁知其為里中長者禮之
留掌書記嘗從容問曰四方鬭戰何時定乎對曰秦亂
漢高起布衣豁達大度知人善任不嗜殺人五載成帝
業今元綱既紊天下土崩瓦觧公濠產距沛不遠山川
王氣公當受之法其所為天下不足定也太祖稱善從
下滁州為參謀預機畫主饋餉甚見親信太祖威名日
盛諸將來歸者善長察其材言之太祖復為太祖布欵
誠使皆得自安有以事力相齟齬者委曲為調護郭子
興中流言疑太祖稍奪其兵柄又欲奪善長自輔善長
固謝弗往太祖深倚之太祖軍和陽自將擊雞籠山寨
少留兵佐善長居守元將諜知來襲設伏敗之太祖以
為能太祖得巢湖水師善長力贊渡江既拔采石趨太
平善長預書榜禁戢士卒城下即揭之通衢肅然無敢
犯者太祖為太平興國翼大元帥以為帥府都事從克
集慶將取鎮江太祖慮諸將不戢下乃佯怒欲置諸法
善長力救得解鎮江下民不知有兵太祖為江南行中
書省平章以為參議時宋思顏李夢庚郭景祥等俱為
省僚而軍機進退賞罰章程多决於善長改樞密院為
大都督府命兼領府司馬進行省參知政事太祖為吳
王拜右相國善長明習故事裁决如流又嫺於辭命太
祖有所招納輒令為書前後自將征討皆命居守將吏
帖服居民安堵轉調兵餉無乏嘗請𣙜兩淮鹽立茶法
皆斟酌元制去其弊政既復制錢法開鐡冶定漁稅國
用益饒而民不困吳元年九月論平吳功封善長宣國
公改官制尚左以為左相國太祖初渡江頗用重典一
日謂善長法有連坐三條不已甚乎善長因請自大逆
而外皆除之遂命與中丞劉基等裁定律令頒示中外
太祖即帝位追帝祖考及冊立后妃太子諸王皆以善
長充大禮使置東宮官屬以善長兼太子少師授銀青
榮禄大夫上柱國錄軍國重事餘如故已帥禮官定郊
社宗廟禮帝幸汴梁善長留守一切聽便宜行事尋奏
定六部官制議官民喪服及朝賀東宮儀奉命監修元
史編祖訓錄大明集禮諸書定天下嶽瀆神祗封號封
建諸王爵賞功臣事無巨細悉委善長與諸儒臣謀議
行之洪武三年大封功臣帝謂善長雖無汗馬勞然事
朕久給軍食功甚大宜進封大國乃授開國輔運推誠
守正文臣特進光禄大夫左柱國太師中書左丞相封
韓國公歲禄四千石子孫世襲予鐡券免二死子免一
死時封公者徐達常遇春子茂李文忠馮勝鄧愈及善
長六人而善長位第一制詞比之蕭何褒稱甚至善長
外寬和内多忮刻參議李飲冰楊希聖稍侵善長權即
按其罪奏黜之與中丞劉基爭法而訽基不自安請告
歸太祖所任張昶楊憲汪廣洋胡惟庸皆獲罪善長專
寄如故貴富極意稍驕帝始微厭之四年以疾致仕賜
臨濠地若干頃置守塚戶百五十給佃戶千五百家儀
仗士二十家踰年病愈命董建臨濠宮殿徙江南富民
十四萬田濠州以善長經理之留濠者數年七年擢善
長弟存義為太僕丞存義子伸佑皆為羣牧所官九年
以其子祺尚臨安公主拜駙馬都尉初定婚禮公主修
婦道甚肅光寵赫奕時人艷之祺尚主後一月御史大
夫汪廣洋陳寧疏曰善長狎寵自恣陛下病不視朝幾
及旬不問候駙馬都尉祺六日不朝宣至殿前又不引
罪大不敬坐削歲禄千八百石尋命與曹國公李文忠
總中書省大都督府御史臺同議軍國大事督圜丘工
丞相胡惟庸初為寧國知縣以善長薦擢太常少卿後
為丞相因相往來而善長弟存義子佑惟庸從女婿也
十三年惟庸謀反伏誅坐黨死者甚衆善長如故御史
臺缺中丞以善長理臺事數有所建白十八年有人告
存義父子實惟庸黨者詔免死安置崇明善長不謝帝
銜之又五年善長年已七十有七耄不檢下嘗欲營第
從信國公湯和假衞卒三百人和密以聞四月京民坐
罪應徙邊者善長數請免其私親丁斌等帝怒按斌斌
故給事惟庸家因言存義等往時交通惟庸狀命逮存
義父子鞫之詞連善長云惟庸有反謀使存義隂說善
長善長驚叱曰爾言何謂者審爾九族皆滅已又使善
長故人楊文裕說之云事成當以淮西地封為王善長
驚不許然頗心動惟庸乃自往說善長猶不許居久之
惟庸復遣存義進說善長歎曰吾老矣吾死汝等自為
之或又告善長云將軍藍玉出塞至捕魚兒海獲惟庸
通沙漠使者封績善長匿不以聞於是御史交章劾善
長而善長奴盧仲謙等亦告善長與惟庸通賂遺交私
語獄具謂善長元勲國戚知逆謀不發舉狐疑觀望懷
兩端大逆不道會有言星變其占當移大臣遂并其妻
女弟姪家口七十餘人誅之而吉安侯陸仲亨延安侯
唐勝宗平涼侯費聚南雄侯趙庸榮陽侯鄭遇春宜春
侯黃彬河南侯陸聚等皆同時坐惟庸黨死而已故營
陽侯楊璟濟寧侯顧時等追坐者又若干人帝手詔條
列其罪傅著獄辭為昭示姦黨三錄布告天下善長子
祺與主徙江浦久之卒祺子芳茂以公主恩得不坐芳
為留守中衞指揮茂為旗手衞鎮撫罷世襲善長死之
明年虞部郎中王國用上言善長與陛下同心出萬死
以取天下勲臣第一生封公死封王男尚公主親戚拜
官人臣之分極矣藉令欲自圖不軌尚未可知而今謂
其欲佐胡惟庸者則大謬不然人情愛其子必甚於兄
弟之子安享萬全之富貴者必不僥倖萬一之富貴善
長與惟庸猶子之親耳於陛下則親子女也使善長佐
惟庸成不過勲臣第一而已矣太師封公封王而已矣
尚主納妃而已矣寧復有加於今日且善長豈不知天
下之不可倖取當元之季欲為此者何限莫不身為齏
粉覆宗絶祀能保首領者幾何人哉善長胡乃身見之
而以衰倦之年身蹈之也凡為此者必有深讐激變大
不得已父子之間或至相挾以求脱禍今善長之子祺
備陛下骨肉親無纖芥嫌何苦而忽為此若謂天象告
變大臣當災殺之以應天象則尤不可臣恐天下聞之
謂功如善長且如此四方因之觧體也今善長已死言
之無益所願陛下作戒將來耳太祖得書竟亦不罪也
汪廣洋字朝宗高郵人流寓太平太祖渡江召為元帥
府令史江南行省提控置正軍都諫司擢諫官遷行省
都事累進中書右司郎中尋知驍騎衞事參常遇春軍
務下贛州遂居守拜江西參政洪武元年山東平以廣
洋廉明持重命理行省撫納新附民甚安之是年召入
為中書省參政明年出參政陜西三年李善長病中書
無官召廣洋為右丞時左丞楊憲專決事廣洋依違之
猶為所忌嗾御史劾廣洋奉母無狀帝切責放還鄉憲
再奏徙海南憲誅召還其冬封忠勤伯食禄三百六十
石誥詞稱其剸繁治劇屢獻忠謀比之子房孔明及善
長以病去位遂以廣洋為右丞相參政胡惟庸為左丞
廣洋無所建白久之左遷廣東行省參政而帝心終善
廣洋復召為左御史大夫十年復拜右丞相廣洋頗躭
酒與惟庸同相浮沉守位而已帝數誡諭之十二年十
二月中丞凃節言劉基為惟庸毒死廣洋宜知狀帝問
之對曰無有帝怒責廣洋朋欺貶廣南舟次太平帝追
怒其在江西曲庇文正在中書不發楊憲姦敕賜誅之
廣洋少師余闕淹通經史善篆隸工為歌詩為人寬和
自守與姦人同位而不能翦除故及於禍
贊曰明初設中書省置左右丞相筦領樞要率以勲臣
領其事然徐達李文忠等數受命征討未嘗專理省事
其從容丞弼之任者李善長汪廣洋胡惟庸三人而已
惟庸敗後丞相之官遂廢不設故終明之世惟善長廣
洋得稱丞相獨惜善長以布衣徒步能擇主於草昧之
初委身勠力贊成鴻業遂得剖符開國列爵上公乃至
富極貴溢於衰暮之年自取覆滅廣洋謹厚自守亦不
能發姦遠禍俱致重譴不亦大負爰立之初心而有愧
置諸左右之職業也夫
明史卷一百二十七終
