欽定四庫全書
明史卷二百七十一
大學士張廷玉等奉敕修
列傳第一百五十九
賀世賢(尤世功)童仲揆(陳策周敦吉等張神武等)羅一貫(劉渠祁秉忠)滿桂(孫祖夀)
趙率教(朱國彦)官惟賢(張竒化)
何可綱黃龍(李惟鸞)
金日觀(楚繼功等)
賀世賢榆林衛人少為厮養後從軍積功至瀋陽遊擊
遷義州參將萬歷四十六年七月清河被圍副將鄒儲
賢固守城破率親丁鏖戰城南與參將張旆俱死部將
二十人兵民萬餘殲焉世賢駐靉陽聞變疾馳出塞得
首功百五十有四級進副總兵明年楊鎬四路出師世
賢副李如栢出清河劉綎深入中伏勸如栢往救不從
綎遂復殁尋擢都督僉事充總兵官駐虎皮驛鐵嶺被
圍世賢馳援城已破邀獲首功百餘級泰昌元年九月
連戰灰山撫安堡獲首功二百有竒當是時四方宿將
鱗集遼左率縮朒不敢戰獨世賢數角鬭有功同列多
忌之移鎮瀋陽經略袁應泰下納降令廣寧總兵李光
榮疑世賢所納多以狀聞巡撫薛國用亦奏三可慮兵
部尚書崔景榮請拒勿納而置已納於他所然世賢所
納卒不可散同列遂謗其有異志天啟元年三月我
大清以重兵薄瀋陽世賢及總兵尤世功掘塹濬濠樹
大木為柵列楯車火器木石環城設兵守城法甚具
大清先以數十騎來偵世功兵躡之殺四人世賢勇而
輕嗜酒旦日飲酒率親丁千出城逆擊期盡敵而返
大清兵佯敗世賢乘銳進倏精兵四合世賢戰且却抵
西門身被十四矢城中聞世賢敗各鳥獸竄而降丁復
叛斷城外弔橋或勸世賢走遼陽曰吾為大將不能存
城何面目見袁經略乎揮鐵鞭馳突圍中擊殺數人中
矢墜馬而死世功引兵援亦戰死世功亦榆林人萬歷
中舉武鄉試歷瀋陽遊擊張承廕之敗也世功脫歸坐
褫職經略楊鎬言其身負重傷才堪策勵乃補武精營
遊擊鎬四路出師世功隸李如柏麾下得全尋以副總
兵守瀋陽熊廷弼代鎬愛其才與副將朱萬良並倚任
廷弼罷袁應泰代議三路出師用為總兵官未行而瀋
陽被兵死於戰贈少保左都督增世廕三級再廕指揮
僉事世襲賜祭葬建祠曰愍忠世賢既歿或疑其叛降
恤典故不及四川副使車樸為訟冤格衆議不果
童仲暌南京人舉武會試歷都指揮掌四川都司萬歷
末擢副總兵督川兵援遼與同官陳策並充援𠞰總兵
官熹宗初立經略袁應泰招蒙古諸部處之遼瀋二城
仲暌力諫不聽明年天啟改元應泰欲城清河撫順議
三路出師用大將十人各將兵萬餘仲揆策當其二未
行而
大清兵已逼瀋陽兩人馳救次渾河遊擊周敦吉曰事
急矣請直抵瀋陽與城中兵夾擊可以成功已聞瀋陽
陷諸將皆憤曰我輩不能救瀋在此三年何為敦吉固
請與石柱都司秦邦屏先渡河營橋北仲揆策及副將
戚金參將張名世統浙兵三千營橋南邦屏結陣未就
大清兵來攻却復前者三諸軍遂敗敦吉邦屏及參將
吴文傑守備雷安民等皆死他將走入浙兵營被圍數
匝副將朱萬良姜弼不救及圍急始前一戰即敗走
大清兵盡銳攻浙營營中用火器多殺傷火藥盡短兵
接遂大潰策先戰死仲揆將奔金止之乃還兵鬭力盡
矢竭揮刀殺十七人
大清兵萬矢齊發仲揆與金名世及都司袁見龍鄧起
龍等並死焉萬良既遁經略將斬之乞勩罪自效及遼
陽被攻果陷陣死自遼左用兵將士率望風奔潰獨此
以萬餘人當數萬衆雖力絀而覆時咸壯之事聞贈策
少保左都督增世廕三級再廕本衛指揮僉事世襲賜
祭葬建祠曰愍忠仲揆贈都督同知增世廕三級祠祀
金起龍贈都督僉事增世廕三級附祀名世先有罪繫
獄尚書薛三才薦其善火器命從征立功文傑亦先褫
職及死並得復官贈三級增世廕三級見龍等皆予贈
廕他副將至把總戰死者百二十餘人贈廕有差敦吉
先為四川永寧參將永寧宣撫奢效忠卒子崇明幼其
妻奢世統與妾奢世續爭印相攻者十餘年後崇明襲
職世續猶匿印不予都司張神武與敦吉謀盡掠其積
聚子女禽世續以歸其部目閻宗傳怒以求主母為名
大掠永寧赤水普市麾泥數百里成邱墟事聞敦吉神
武並論死遼東告警命敦吉從軍自效及是鏖戰死贈
卹如制神武新建人萬歷中舉武會試第一授四川都
司僉書既論死遼左兵興用經略袁應泰薦詔諭從征
立功神武率親丁二百四十餘疾馳至廣寧會遼陽已
失巡撫薛國用固留之不可曰奉命守遼陽非守廣寧
也曰遼陽殁矣若何之曰將以殲敵曰二百人能殲敵
乎曰不能則死之前至遼河遇逃卒十餘萬神武以忠
義激其帥欲與還戰帥不從乃獨率所部渡河抵首山
去遼陽十七里而軍將士不食已一日遇
大清兵疾呼奮擊孤軍無援盡殁於陣監軍御史方震
孺繪神武像率將士羅拜為文祭之詔贈都督僉事世
廕千戶立祠祀之又有楊宗業梁仲善者皆援遼總兵
官宗業歷鎮浙江山西楊鎬四路敗後命提兵赴援至
是父子並戰死仲善亦戰死遼陽城下宗業贈都督同
知世廕千戶仲善贈都督僉事增世廕三級並從祠附
祀
羅一貫甘州衛人以參將守西平堡遼陽陷西平地最
衝一貫悉力捍禦巡撫王化貞言於朝加副總兵時化
貞駐廣寧經略熊廷弼駐右屯總兵劉渠以二萬人守
鎮武祁秉忠以萬人守閭陽而一貫帥三千人守西平
已定議各繕隍堅壘急則互相援違者必誅天啟二年
正月
大清兵西渡河經撫戒勿輕戰兵漸近參將黑雲鶴出
擊一貫止之不從明日雲鶴戰敗奔還城追兵殲焉一
貫憑城固拒用礮擊傷者無算
大清樹旗招降且遣使來說一貫不從又明日騎益衆
環城力攻一貫流矢中目不能戰火藥矢石盡乃北面
再拜曰臣力竭矣遂自剄都司陳尚仁王崇信亦死之
化貞知城未下信遊擊孫得功語盡發廣寧兵以得功
及中軍遊擊祖大壽為前鋒令會秉忠赴援廷弼亦遣
使督渠進戰遇
大清兵於平陽得功懷異志欲引去乃分兵為左右翼
稍却推渠秉忠前渠等力戰頗有殺傷得功及副將鮑
承先走後軍見之亦奔遂大潰渠戰死秉忠被二刀三
矢家衆扶上馬奪圍出創重卒於途副將劉徵擊殺十
餘人乃死大壽走覺華島得功遂降越二日廣寧即破
事聞贈一貫都督同知世廕副千戶渠秉忠少保左都
督增世廕三級再廕指揮僉事皆賜祭葬建祠並祀一
貫子俊傑承廕崇禎中仕至宣府總兵官免歸李自成
犯甘州城陷死之渠京城巡捕營副將也以御史楊鶴
薦擢總兵官援𠞰遼東遼陽被圍廣寧總兵李光榮不
能救反斷河橋截軍民歸路總督文球劾罷之即以渠
代西平告急帥鎮武兵往援遂戰殁秉忠陜西人萬歷
四十四年為永昌參將伊勒敦達春以二千餘騎入塞秉
忠提兵三百拒之轉戰两晝夜援軍至始遁秉忠追還
所掠人畜邊人頌之擢涼州副總兵經略袁應泰薦其
智勇令率私卒守蒲河至則遼陽已破命為援𠞰總兵
官駐防閭陽援西平竟死自遼左軍興總兵官陣亡者
凡十有四人撫順則張承廕四路出師則杜松劉綎王
宣趙夢麟開原則馬林瀋陽則賀世賢尤世功渾河則童
仲揆陳策遼陽則楊宗業梁仲善是役渠與秉忠繼之
朝端卹典俱極優崇而僨軍之將若李如柏麻承恩輩
竟有未膺顯戮者
滿桂蒙古人幼入中國家宣府稍長便騎射每從征多
斬馘軍令獲敵首一予一官否則賚白金五十桂屢得
金不受職年及壯始為總旗又十餘年為百戶後屢遷
潮河川守備楊鎬四路師敗薦小將知兵者數人首及
桂移守黃土嶺為總督王象乾所知進石塘路遊擊喜
峯口參將天啓二年大學士孫承宗行邊桂入謁壯其
貎與談兵事大竒之及出鎮山海即擢副總兵領中軍
事承宗幕下文武輻輳獨用桂桂椎魯甚然忠勇絶倫
不好聲色與士卒同甘苦明年承宗議出關修復寧遠
問誰可守者馬世龍薦孫諫及李承先承宗皆不許袁
崇煥茅元儀進曰滿桂可但為公中軍不敢請耳承宗
曰既可安問中軍呼桂語之慨然請行世龍猶疑其不
可承宗不聽即日置酒親為之餞桂至寧遠與崇煥恊
心城築屹然成重鎮語具崇煥傳中時蒙古部落駐牧
寧遠東鄙遼民來歸者悉遭劫掠承宗患之四年二月
遣桂及總兵尤世禄襲之大凌河諸部號泣西竄東鄙
以寧恭圖綽哈宰桑諸部陽受款而隂懷反側桂善操
縱諸部咸服歲省撫賞銀不貲初城中郭外一望邱墟
至是軍民五萬餘家屯種遠至五十里承宗上其功詔
擢都督僉事加銜總兵承宗乃令典後部與前部趙率
教相掎角督餉郎中楊呈秀侵尅軍糧副將徐漣激之
變圍崇煥署憚桂家卒勇猛不敢犯結隊東走桂與崇
煥追斬首惡撫餘衆而還六年正月我
大清以數萬騎來攻遠邇大震桂與崇煥死守始攻西
南城隅發西洋紅夷礮傷攻者甚衆明日轉攻南城用
火器拒却之圍解帝大喜擢都督同知實授總兵官再
論功加右都督廕副千戶世襲桂疏謝竝自叙前後功
優詔褒答再進左都督桂初與率教深相得是役也怒
其不親救相責望帝聞之下敕戒勉而崇煥復與桂不
和言其意氣驕矜謾罵僚屬恐壊封彊大計乞移之别
鎮以關外事權歸率教舉朝皆知桂可用慮同城或僨
事遂召還督師王之臣力言桂不可去而召命已下又
請用之關門崇煥皆不納閏六月乃命以故秩僉書中
軍府事未幾崇煥亦自悔請仍用之臣言帝可之命桂
掛印移鎮關門兼統關外四路及燕河建昌諸軍賜尚
方劍以重事權七年五月
大清兵圍錦州分兵略寧遠桂遣兵救被圍笊籬山桂
與總兵尤世祿赴之大戰相當遂入寧遠城與崇煥為
守禦計俄
大清兵進薄城下桂率副將尤世威等出城迎頗有殺
傷桂亦身被重創捷聞加太子太師世廕錦衣僉事及
崇煥休去之臣再督師盛推桂才請仍鎮寧遠會蒙古
綽哈諸部離散桂與之臣多收寘之麾下莊烈帝已嗣
位詔之臣毋蹈袁應泰王化貞故轍竝責桂阿之臣意
桂遂請病乞休不允崇禎元年七月言官交劾之臣因
及桂之臣罷桂亦召還府適大同總兵渠家楨失事命
桂代之大同久恃欵弛備察罕部西侵順義王遂入境
大掠家楨及巡撫張翼明論死察罕部遂挾賞不去桂至
徧閱八路七十二城堡邊備大修軍民恃以無恐明年
冬十月
大清兵入近畿十一月詔諭勤王桂率五千騎入衛次
順義與宣府總兵侯世祿俱戰敗遂趨都城帝遣官慰
勞犒萬金令與世祿俱屯德勝門無何合戰世祿兵潰
桂獨前鬭城上發大礮佐之悮傷桂軍桂亦負傷令人
休甕城旋與袁崇煥祖大夀竝召見桂觧衣示創帝深
嘉嘆十二月朔復召見下崇煥獄賜桂酒饌令總理關
寧將卒營安定門外桂驍勇敢戰所部降丁間擾民桂
不能問副將申甫所統多市人桂軍凌之夜發矢驚其
營有死者御史金聲以聞帝亦不問及大夀軍東潰乃
拜桂武經略盡統入衛諸軍賜尚方劍趣出師桂曰敵
勁援寡未可輕戰中使趣之急不得已督黑雲龍麻登
雲孫祖夀諸大將以十五日移營永定門外二里許列
柵以待
大清兵自良鄉回明日昧爽以精騎四面蹙之諸將不
能支大敗桂及祖夀戰死雲龍登雲被執帝聞震悼遣
禮部侍郎徐光啓致祭贈少師世廕錦衣僉事襲陞三
級賜祭葬有司建祠孫祖夀字必之昌平人萬歷中舉
武鄉試授固關把總天啓二年歷官署都督僉事為薊
鎮總兵官孫承宗行邊議於薊鎮三協十二路分設三
大將以祖夀領西協轄石匣古北曺家牆子四路駐遵
化而江應詔領東協駐關門轄山海關一片石燕河建
昌四路馬世龍領中協駐三屯營轄馬蘭松棚喜峰太
平四路經略王在晉總督王象乾僉謂永平設鎮本以
衛山海今移之三屯則去山海四百里於應援為疎遵
化去三屯止六十里今竝列兩鎮於建牙為贅請令世
龍仍鎮永平以東協四路分隸世龍應詔而以中西二
協專隸之祖夀仍鎮三屯章下兵部署事侍郎張經世
議如其言承宗堅執如初乃命祖夀移鎮遵化七年錦
州告警祖夀赴援不敢戰被劾罷歸及是都城被兵散
家財招回部曲從滿桂赴鬭竟死贈卹如制祖夀初守
固關遘危疾妻張氏割臂以療絶飲食者七日祖夀生
而張氏旋死遂終身不近婦人為大帥部將以五百金
遺其子於家却不受他日來省賜之巵酒曰却金一事
善體吾心否則法不汝宥也其秉義執節如此
趙率教陜西人萬歷中歷官延綏參將屢著戰功已劾
罷遼事急詔廢將蓄家丁者赴軍前立功率教受知於
經略袁應泰擢副總兵典中軍事天啟元年遼陽破率
教潜逃罪當死倖免明年王化貞棄廣寧關外諸城盡
空率教請於經略王在晉願收復前屯衛城率家丁三
十八人以往蒙古據其地不敢進抵中前所而止其年
遊擊魯之甲以樞輔孫承宗令救難民六千口至前屯
盡驅蒙古於郊外率教乃得入編次難民為兵繕雉堞
謹斥堠軍府由是粗立既而承宗令禆將陳練以川湖
土兵來助前屯守始固而率教所招流亡至五六萬擇
其壯者從軍悉加訓練餘給牛種大興屯田身自督課
至手足腁胝承宗出關閱視大喜以所乘輿贈之蒙古
呼爾敦圖素為總督王象乾所撫其部下楚庫爾者善
為盜率教捕斬四人招撫僉事萬有孚與率教有隙遂
以故敗款事訴之象乾象乾告兵部尚書董漢儒將斬
之賴承宗貽書漢儒得不死時承宗分關内外為五部
以馬世龍王世欽尤世祿領中左右部而令率教與副
將孫諫領前後部部各萬五千人率教仍駐前屯四年
九月承宗暴其功於朝擢署都督僉事加銜總兵五年
冬承雲去高第來代諸將多所更置率教善事第第亦
委信之六年二月蒙古以寧遠被圍乘間入犯平州三
山堡率教禦之斬首百餘級奪馬二百匹追至高臺堡
乃還捷聞帝大喜立擢都督同知實授總兵官代楊麒
鎮山海關尋論功再進右都督世廕本衛副千戶時滿
桂守寧遠亦有盛名與率教深相得及寧遠被圍率教
遣一都司四守備東援桂惡其稽緩拒不納以袁崇煥
言乃令入既觧圍率教欲分功桂不許且責其不親援
兩人遂有隙中朝聞之下敕戒諭而桂又與崇煥不和
乃召還桂令率教盡統關内外兵移鎮寧遠七年正月
大清兵南征朝鮮率教督兵抵三岔河為牽制卒無功
三月崇煥議修築錦州大凌河中左所三城漸圖恢復
率教移鎮錦州護工再加左都督五月
大清兵圍錦州率教與中官紀用副將左輔朱梅等嬰
城固守發大礮頗多擊傷相持二十四日圍始解時桂
亦著功寧遠因稱寧錦大捷魏忠賢等蒙重賞率教加
太子少傅廕錦衣千戶世襲崇禎元年八月移鎮永平
兼轄薊鎮八路踰月掛平遼將軍印再移至關門明年
大清兵由大安口南下率教馳援三晝夜抵三屯營總
兵朱國彦不令入遂策馬而西十一月四日戰於遵化
中流矢陣亡一軍盡殁帝聞痛悼賜䘏典立祠奉祀率
教為將廉勇待士有恩勤身奉公勞而不懈與滿桂竝
稱良將二人既殁益無能辦東事者國彦以崇禎二年
四月為薊鎮中協總兵官駐三屯營十一月六日
大清兵臨城副將朱來同等挈家潛遁國彦憤榜諸人
姓名於通衢以所積俸銀五百餘衣服器具盡給部卒
具冠帶西向稽首偕妻張氏投繯死
官惟賢萬歷末為甘肅斐家營守備天啓二年以都司
僉書署鎮番參將事歴宣府遊擊延綏西路參將仍移
鎮番五年春河套松山諸部入犯惟賢偕参將丁孟科
大敗之斬首二百四十餘級明年春巴勒濟喇嘛台吉
復糾松山伊勒敦達春及威摩蘇薩喇台吉以三千騎
來犯惟賢再敗之獲首功二百有竒薩喇台吉被創死
進惟賢副總兵其冬伊勒敦等以薩喇台吉之死挾憤
圖報益糾河套圖巴台吉等分道入掠惟賢及鎮將徐
永夀等亦分道拒之共獲首功百有六十七年春伊勒
敦必圖威摩蘇巴勒濟喇嘛合土默特浩爾齊等由黑
水河入惟賢及西路副將陳洪範大破之斬首百八十
餘級當是時西部頻寇邊惟賢屢挫其鋒其秋王之臣
督師遼東乞惟賢赴關門明年崇禎改元惟賢至用為
山海北路副總兵二年冬京師有警惟賢入衛總理馬
世龍令急援寳坁漷縣明年正月九日
大清兵自撫寧向山海翼日至鳳凰店離關三十里列
三營惟賢與参將陳維翰等設兩營以待合戰互有殺
傷已
大清兵返撫寧世龍令惟賢率維翰及遊擊張竒化李
居正王世選王成等往襲遵化至城西波羅灣城中兵
出擊前鋒殊死戰
大清兵收入城後隊乘勢進攻城上矢石如雨尋復遣
兵出戰惟賢陷陣中箭死士卒殺傷者三百餘人竒化
亦戰殁
何可綱遼東人天啓中以守備典袁崇煥寧遠道中軍
廉勇善撫士卒六年寧遠被圍佐崇煥捍禦有功進都
司僉書明年再被兵復堅守遷参將署寧遠副將事崇
禎元年巡撫畢自肅令典中軍及崇煥再出鎮復以副
將領中軍事靖十三營之變崇煥欲更置大將上言臣
昔為巡撫定議關外止設一總兵其時魏忠賢竊柄崔
呈秀欲用其私黨增設三四人以致權勢相衡臂指不
運乃止留寧遠及前鋒二人而臂指之不運猶故也臣
以為寧遠一路斷宜併歸前鋒總兵駐關内者掛平遼
將軍印轄山石二路而以前屯隸之駐關外者掛征遼
前鋒將軍印轄寧遠一衛而以錦州隸之薊遼總兵趙
率教久習遼事宜與山海麻登雲相易掛平遼將軍印
關外總兵舊有朱梅祖大夀梅已觧任宜併歸大夀駐
錦州而以臣中軍何可綱專防寧遠可綱仁而有勇廉
而能勤事至善謀其才不在臣下臣向所建監實可綱
力請加都督僉事仍典臣中軍則一鎮之費雖裁一鎮
之用仍在臣妄謂五年奏凱者仗此三人之力用而不
效請治臣罪帝悉從之可綱佐崇煥更定軍制歲省餉
百二十萬有竒以春秋二防功進職右都督二年冬京
師被兵與大夀從崇煥入衛數有功崇煥下吏乃隨大
夀東潰復與歸朝明年正月永平灤州失守可綱戰古
冶鄉及雙望頗有斬獲四月樞輔孫承宗令可綱督諸
將營雙望諸山以綴永平之師令大夀諸軍直趨灤州
灤州既復
大清兵棄永平去可綱遂入其城論功加太子太保左
都督已而錦州被圍可綱督諸將赴救立功郵馬山復
進秩四年築城大凌河命可綱偕大夀護版築八月甫
竣工
大清以十萬衆來攻可綱等堅守不下久之粮盡援絶
大夀及諸將皆欲降獨可綱不從令二人掖出城外殺
之可綱顔色不變亦不發一言含笑而死
黃龍遼東人初以小校從復錦州積功至参將崇禎三
年從大軍復灤州功第一遷副總兵尋論功進秩三等
為都督僉事世廕副千戶登萊巡撫孫元化以劉興治
亂東江請龍往鎮兵部尚書梁廷棟亦薦龍為總兵官
與元化恢復四衛從之先是毛文龍死袁崇煥分其兵
二萬八千為四協命副將陳繼盛参將劉興治毛承祚
徐敷奏主之後改為兩協繼盛領東協興治攝西協語
詳崇煥𫝊興治兇狡好亂與繼盛不相能其兄参將興
祚陣亡繼盛誤聽諜報謂未死興治憤擇日為興祚治
喪諸將咸弔繼盛至伏兵執之竝執理餉經歷楊應鶴
等十一人袖出一書宣於衆詭言此繼盛誣興祚詐死
及以謀叛誣陷已者遂殺繼盛及應鶴等又偽為島中
商民奏一通請優䘏興祚而令興治鎮東江舉朝大駭
以海外未遑詰也興治與諸弟兄放舟長山島大肆殺
掠島去登州四十里時登萊總兵官張可大赴援永平
帝用廷棟言趣可大還登州授副將周文郁大將印令
撫定興治會永平已復興治稍戢返東江龍莅皮島受
事興治猶桀驁如故四年三月復作亂杖其弟興基殺
参將沈世魁家衆世魁率其黨夜襲殺興治亂乃定遊
擊耿仲明之黨李梅者通洋事覺龍繫之獄仲明弟都
司仲裕在龍軍謀作亂十月率部卒假索餉名圍龍署
擁至演武場折股去耳鼻將殺之諸將為救免未幾龍
捕斬仲裕疏請正仲明罪會元化劾龍尅餉致兵譁帝
命充為事官而覈仲明主使状仲明遂偕孔有德反以
五年正月陷登州招島中諸將旅順副將陳有時廣鹿
島副將毛承祿皆往從之龍急遣尚可喜金聲桓等撫
定諸島而躬巡其地慰商民誅叛黨縦火焚其舟賊黨
高成友者據旅順斷關寧天津援師龍令遊擊李惟鸞
偕可喜等擊走之即移駐其地援始通其冬有德等欲
棄登州走入海龍遣副將龔正祥率舟師四千邀之廟
島颶風破舟正祥陷賊中後居登州謀為内應事露被
殺初龍駐旅順大治兵賊拘龍母妻及子以脇之龍不
顧六年二月有德仲明屢為巡撫朱大典所敗航海遁
去龍度有德等必遁遁必經旅順邀擊之有德幾獲而
逸斬賊魁李九成子應元生禽毛承祿蘇有功陳光福
及其黨高志祥等十六人獲首級一千有竒奪還婦女
無算獻俘於朝帝大喜磔承祿等𫝊首九邊復龍官承
祿文龍族家子也有德等大憤欲報龍會賊舟泊鴨綠
江龍盡發水師𠞰之七月有德等偵知族順空虛遂引
大清兵來襲龍數戰皆敗火藥矢石俱盡語部將譚應
華曰敵衆我寡今夕城必破若速持吾印送登州不能
赴即投諸海可也應華出龍率惟鸞等力戰圍急知不
能脫自剄死惟鸞及諸將項祚臨樊化龍張大祿尚可
義俱死之事聞贈龍左都督賜祭葬予世廕建祠曰顯
忠惟鸞等附祀以副總兵沈世魁代龍為總兵官世魁
本市儈其女有殊色為毛文龍小妻世魁倚勢横行島
中至是為大帥七年二月廣鹿島副將尚可喜降於我
大清島中勢益孤十年朝鮮告急世魁移師皮島為聲
援有德等來襲世魁戰敗率舟師走石城副將金日觀
陣歿登萊總兵陳洪範來援不戰而走世魁亦陣亡士
卒死傷者萬餘從子副將志科集潰卒至長城島欲得
世魁敕印監軍副使黃孫茂不予志科怒殺之竝殺理
餉通判卲啓副將白登庸遂率所部降
大清諸島雖有殘卒不能成軍朝廷亦不置大帥以登
萊總兵遙領之而已明年夏楊嗣昌決策盡徙其兵民
於錦而諸島一空
金日觀不知何許人天啓五年以將才授守備效力關
門擢鎮標中軍遊擊加参將行薊鎮東路遊擊事專領
南兵崇禎初加副總兵守馬蘭峪三年正月
大清兵破京東列城兵部侍郎劉之綸遣部將吴應龍
等結營毛山規取羅文峪關師敗日觀遣二將馳援亦
敗歿
大清兵乘勝據府君玉皇二山進攻馬蘭城甚急日觀
堅守親然大礮礮炸焚頭目手足意氣不衰乞援於總
理馬世龍令参將王世選等赴救兵乃退尋復以二千
餘騎來攻日觀偕世選等死守不下朝廷奬其功驟加
都督同知四月與副將謝尚政曺文詔等攻復大安城
遂偕諸軍復遵化錄功進左都督時總兵鄧玘轄馬蘭
松棚二路日觀應受節制以玘銜都督同知不屑為之
下總督曺文衡劾日觀器小易盈恃功驕縱帝特戒飭
而已久之移萊州副總兵十年春
大清兵攻朝鮮命從登萊總兵陳洪範往救駐師皮島
大清遣孔有德耿仲明尚可喜等先攻鐵山四月分兵
攻皮島水陸夾攻副將白登庸先遁洪範亦避走石城
登庸尋帥所部降日觀偕諸將楚繼功等相持七晝夜
力不支陣歿島城隨破贈特進光祿大夫太子太師世
廕錦衣副千戶建祠繼功等贈䘏有差
贊曰古人有言彼且為我死故我得與之俱生故死封
疆之臣君子重之觀遼左諸帥委身許國見危不避可
謂得死所者與於時優䘏之典非不甚渥然而無救於
危亡者廟算不定僨事者不誅文墨議論之徒從而撓
之徒激勸忠義無益也
明史卷二百七十一
