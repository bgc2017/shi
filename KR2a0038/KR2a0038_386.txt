欽定四庫全書
明史卷二百五十一考證
李標傳標遂為首輔(臣)方煒按標於元年七月晉太
子太保文淵閣大學士見宰輔年表傳未載謹附識
李標傳温體仁引已結浙闈事為詞給事中章允儒
廷駁之(臣)方煒按體仁時以不與會推為恨因
疏訐前浙江鄉試考官受錢千秋賄及帝廷詰其
事體仁并訐諸臣植黨欺君允儒時為吏科遂於帝
前力斥之事在崇禎元年十一月見孫承澤春明夢
餘錄謹附識
劉鴻訓傳又詆鴻訓使朝鮮滿載貂參而歸(臣)方煒
按是時弘勛並劾鴻訓軍國大事未暇平章惟亟毁
要典報復公行鴻訓辨言臣之寅冬起官旬日即逐
何得于忠賢而思報之至要典一書海内忠義飲泣
久矣臣安敢謂不當毁見倪元璐所譔墓誌謹附識
劉鴻訓傳帝初甚向之關門兵以缺餉鼔譟帝意責戶
部而鴻訓請發帑三十萬示不測恩由是失帝旨
(臣)方煒按給事中韓一良嘗以言事稱旨帝欲用為僉
都御史旋悔之鴻訓言王言可惜不宜惜一官不聽
見明紀事本末謹附識
劉鴻訓傳七年五月卒戍所(臣)方煒按鴻訓以崇禎
五年正月卒於戍所見倪元璐所譔墓志此作七年
五月互異謹附識
錢龍錫傳捷遂上章指通欵殺將為龍錫罪(臣)方煒
按永光屢為給事張國維御史毛羽健等十餘人交
劾斥為忠賢遺黨遂謀引史&KR1159;高捷及袁弘勛自助
三人方家居因兩疏薦之帝特召用三人遂為永光
謀主欲借崇焕事株連東林而首發難於龍錫見明
紀事本末謹附識
錢龍錫傳四年正月右允黃道周疏言龍錫不宜坐死
罪忤旨貶秩調外(臣)方煒按道周於三年冬上言
陛下臨御以来輔臣負重譴者九人矣龍錫為罪督
攀染苟致之死則邊將志驕而閣臣權絀帝責令回
奏者冄至四年正月復三疏爭之遂調外見明紀事
本末謹附識
錢龍錫傳(錢士升附)六年九月召拜禮部尚書兼東閣
大學士參預機務(臣)方煒按士升之初入也温體
仁亟收之體仁因引與共政是時次體仁者吳宗逹
因引與共政是時次體仁者吳宗達伴食而已王應
熊何吾騶亦體仁所引權盡歸體仁見明紀事本末
謹附識
何如寵傳如寵畏體仁六疏辭(臣)方煒按如寵屡辭
召命給事中黃紹杰奏從来君子小人不能並立如
寵徘徊瞻顧則體仁當知所自處矣帝責其率妄謫
之外見孫承澤奉明夢餘錄謹附識
徐光啟傳所上十議(臣)方煒按光啟所上十議明紀
事本末諸書皆無可考謹識
徐光啟傳時帝以日食失騐欲罪臺官(臣)方煒按崇
禎二年五月乙酉朔日食光啟依西法預推大統回
回所推食分時刻與光啟互異已而光啟法騐帝因
切責臺官見明紀事本末謹附識
徐光啟傳詔西洋人龍華民鄧玉函羅雅谷䒭推算歷
法光啟為監督(臣)方煒按是時光啟并舉南太僕
少卿李之藻同脩歷法見歷志謹附識
文震孟傳三年春輔臣定逆案者相繼去國(臣)方煒
按是年春相繼去國者為錢龍錫韓爌李標䓁見明
紀事本末謹附識
文震孟傳震孟摘尤謬者數條疏請改正(臣)方煒按
是時震孟因纂修熹宗實錄遂摘光宗實錄中國本
挺擊紅丸諸案附會要典邪說者凡五條請取天啟
三年所進遺稿冄加勘定見孫承澤春明夢餘錄謹
附識
文震孟傳七月帝特擢震孟禮部左侍即兼東閣大學
士入閣預政(臣)方煒按是時帝御中左門召翰詹
九卿入見發御前章奏試以票擬時與震孟同被命
入閣者為張至發見孫承澤春明夢餘錄謹附識
文震孟傳二子秉乘乘遭國變死於難(臣)方煒按文
乘欽奉
特恩入祀忠義祠謹識
蔣德璟傳首輔周延儒嘗薦德璟淵博可偹顧問文體
華贍宜用之代言遂擢璟德(臣)方煒按德璟䓁入
閣時帝並責吏部曰會推大典宜矢公慎今稱詡任
情如房可壯張三謨宋玫並與推舉豈大臣之道見
明紀事本末謹附識
蔣德璟傳戶部主事蔣臣請行鈔法(臣)方煒按蔣臣
本桐城諸生以陳鈔法由戶部司務陞主事其初獻
議也吏部給事中馬嘉植争之不聽見明紀事本末
謹附識
方岳貢傳(邱瑜附)瑜父民忠罵賊而死(臣)方煒按民
忠之陶均奉
特恩入祀忠義祠謹識
明史卷二百五十一考證
