欽定四庫全書
明史卷三百十
大學士張廷玉等奉敕修
列傳第一百九十八
土司
西南諸蠻有虞氏之苖商之鬼方西漢之夜郎靡莫邛
莋僰爨之屬皆是也自巴䕫以東及湖湘嶺嶠盤踞數
千里種類殊别歷代以來自相君長原其為王朝役使
自周武王時孟津大會而庸蜀羌髳微盧彭濮諸蠻皆
與焉及楚莊蹻王滇而秦開五尺道置吏沿及漢武置
都尉縣屬仍令自保此即土官土吏之所始歟迨有明
踵元故事大為恢拓分别司郡州縣額以賦役聽我驅
調而法始備矣然其道在於羈縻彼大姓相擅世積威
約而必假我爵祿寵之名號乃易為統攝故奔走惟命
然調遣日繁急而生變恃功怙過侵擾益深故歷朝徵
發利害各半其要在於撫綏得人恩威兼濟則得其死
力而不足為患實錄載成化十八年馬平主簿孔性善
言溪峒蠻獠雖常梗化亂豈無因昔陳景文為令猺獞
皆應差徭厥後撫字乖方始仍反側誠使守令得人示
以恩信諭以禍福亦當革心帝嘉納之惜未能實究其
用此可為治蠻之實鑑矣嘗考洪武初西南夷來歸者
即用原官授之其土官銜號曰宣慰司曰宣撫司曰招
討司曰安撫司曰長官司以勞績之多寡分尊卑之等
差而府州縣之名亦往往有之襲替必奉朝命雖在萬
里外皆赴闕受職天順末許土官繳呈勘奏則威柄漸
弛成化中令納粟備振則規取日陋孝宗雖發憤釐革
而因循未改嘉靖九年始復舊制以府州縣等官隸驗
封宣慰招討等官隸武選隸驗封者布政司領之隸武
選者都指揮領之於是文武相維比於中土矣其間叛
服不常誅賞互見兹據其事𦣱尤著者列於篇
湖廣土司
湖南古巫郡黔中地也其施州衛與永保諸土司境介
於岳辰常德之西與川東巴䕫相接壤南通黔陽谿峒
深阻易於寇盜元末滋甚陳友諒據湖湘間噉以利資
其兵為用諸苗亦為盡力有乞兵旁寨為之驅使者友
諒以此益肆及太祖殱友諒於鄱陽進克武昌湖南諸
郡望風歸附元時所置宣慰安撫長官司之屬皆先後
迎降太祖以原官授之已而梗化洪武三年慈利安撫
使覃垕連搆諸蠻入寇征南將軍周德興平之五年復
命鄧愈為征南將軍率師平散毛等三十六洞而副將
軍吳良復平五開古州諸蠻凡二百二十三洞籍其民
一萬五千收集潰散士卒四千五百餘人平其地未幾
五開五谿諸蠻亂討平之十八年五開蠻吳面兒反勢
獗甚命禁王楨將征南將軍湯和擊斬九谿諸處蠻獠
俘獲四萬餘人諸苖始懼而靖沅道澧之間十年内亦
尋起尋滅雖開國之初師武臣力實太祖控制之道恩
威備焉永樂初苗告繼絶襲冠帶益就銜勒垂百年而
五開銅鼓間又紛紛多警時英宗北狩中原所在侵擾
苖勢殊熾景泰初總兵官宫聚奏蠻賊西至貴州龍里
東至湖廣沅州北至武岡南至播州之境不下二十萬
圍困焚掠諸郡邑臣所領官軍不及二萬前後奔赴不
能解平越之圍乞急調京邊軍及征麓川卒十萬前來
以資調遣久而師徵不至更易他帥浸淫六七載至天
順元年總督石璞調總兵官方瑛始剋期征𠞰破天堂
小坪墨溪二百二十七寨禽偽王侯伯等百餘人斬賊
首千四百餘級奪回軍人男婦千三百餘口於是苗患
漸平蓋萌發於貴州而蔓衍於湖南皆生苖為梗諸土
司初無動搖而永保諸宣慰世席富強每遇征伐輒願
荷戈前驅國家亦頼以撻伐故永保兵號為&KR0008;雄嘉隆
以還徵符四出而湖南土司均備臂指矣
施州(施南宣撫司散毛宣撫司忠建宣撫司容美宣撫司)
永順軍民宣慰使司保靖州軍民宣慰使司
施州隋為清江郡改施州明初仍之洪武十四年改置
施州衛軍民指揮使司屬湖廣都司領軍民千戶所一
曰大田領宣撫司三曰施南曰散毛曰忠建領安撫司
八曰東鄉五路曰忠路曰忠孝曰金峒曰龍潭曰大旺
曰忠峒曰高羅領長官司七曰搖把峒曰上愛茶峒曰
下愛茶峒曰劍南曰木册曰鎮南曰唐崖領蠻夷長官
司五曰鎮遠曰隆奉曰西泙曰東流曰臘壁峒又有容
美宣撫司者亦在境内領長官司四曰椒山瑪瑙曰五
峰石寳曰石梁下峒曰水盡源通墖平初太祖即吳王
位甲辰六月湖廣安定宣撫使向思明遣長官硬徹律
等以元所授宣撫敕印來上請改授乃命仍置安定等
處宣撫司二以思明及其弟思勝為之又置懷德軍民
宣撫司一以向大旺為之統軍元師二以南木潘仲玉
為之抽攔不用黃石三洞各置長官一以没葉大蟲硬
徹津為之簳坪洞設元帥府一以向顯祖為之梅梓麻
寮二洞各置長官一以向思明唐漢明為之皆新降者
丙午二月容美洞宣撫使田光寳遣弟光受等以元所
授宣撫敕印來上命光寳為四川行省參政行容美洞
等處軍民宣撫司事仍置安撫元帥治之並立太平臺
宜麻寮等十寨長官司洪武四年宣寧侯曹良臣帥兵
取桑植容美洞元施南道宣慰使覃大勝弟大旺副宣
慰覃大興光寳子答谷等皆來朝納元所授金虎符命
以施州宣慰司為從三品東鄉諸長官司為正六品以
流官參用五年忠建元帥墨池遣其子驢吾率所部溪
洞元帥阿巨等來歸附納元所授金虎符并銀印銅章
誥敕置忠建長官司及沿邊溪洞長官同以墨池等為
長官二月容美宣撫田光寳復遣子答谷來朝征南將
軍鄧愈平散毛柿谿赤谿安福等三十九峒散毛宣慰
司都元帥覃野旺上偽夏所授印十四年江夏侯周德
興移師討水盡源通墖平散毛諸峒置施州衛軍民指
揮使司十五年置施南宣撫司隸施州衛十七年散毛
沿邊安撫司安撫覃野旺之子起刺來朝命為本司僉
事景川侯曹震言散毛等洞蠻時寇掠為民患己令施
州衛及施南宣撫覃大勝招之如負固請發兵討二十
二年命忠建宣撫田思進之子忠孝代父職時思進年
八十餘乞致仕故有是命明年涼國公藍玉克散毛洞
禽刺惹長官覃大旺等萬餘人置大田軍民千戶所隸
施州衛以藍玉奏散毛鎮南大旺施南等洞蠻叛服不
常黔江施州衛兵相去遠難應援今散毛地與大水田
連宜置千戶所守禦乃改散毛為大田命千戶石山等
領土兵一千五百人置所鎮之時忠建施南叛蠻結寨
於龍孔玉遣指揮徐玉將兵攻之禽宣撫覃大勝餘蠻
退走玉復分兵搜之殺獲男女一千八百餘人械大勝
及其黨八百二十人送京師磔大勝於伂餘戍開元給
衣糧遣之永樂二年復設散毛施南二長官司先是洪
武初諸土司長官來降者皆予原官蠻苗吳面兒之難
諸土司地多荒廢長官亦罷承襲至是故土官之子覃
友諒等以招復蠻民請仍設治所以其戶少降為長官
司隸大田軍民千戶所以友諒為散毛長官覃添富為
施南長官四年改施南散毛仍為宣撫司以友諒添富
來朝故也以田應虎為龍潭安撫時應虎來朝言其祖
父自宋元來俱為安撫自蠻亂併其地入散毛隔遠難
治乞仍舊從之時高羅安撫田大民言招復蠻民四百
餘戶乞還原職治所木册長官田谷佐唐崖長官覃忠
孝並言父祖世為安撫洪武時大軍平蜀民驚潰治所
廢今谷佐等招集三百餘戶請襲許之五年鎮南長官
覃興等來朝稱係世職洪武中廢今招徠蠻民三百戶
乞仍舊既五峰石寶長官張冄武亦以襲職請從之同
時設東鄉五路安撫以覃忠為之隸施南設石梁下峒
椒山瑪瑙水盡源通墖平三長官司以向潮文劉冄貴
唐思文為之隸容美既復設忠路忠孝金峒三安撫司
隸施州衛以覃英田大英覃添貴為之皆因洪武間蠻
亂民散廢其治今忠等以故官子姪來朝奏請復設並
從之各賜印章冠帶宣德三年設劍南長官司隸忠路
安撫搖把峒上愛下愛二茶峒三長官司及鎮遠隆奉
二蠻夷官司皆隸東鄉五路安撫東流臘壁峒二蠻夷
官司隸散毛宣撫石關峒長官司西泙蠻夷官司隸金
峒安撫皆以其酋長為之先是忠路安撫司等各奏前
元故土官子孫牟酋蠻等各擁蠻民久據谿峒今就招
撫請設官司授以職事兵部以聞帝以馭蠻當順其情
所授諸司宜有等殺兵部議以四百戶以上者設長官
司四百戶以下者設蠻夷官司元土官子孫量授以職
從所招官司管屬皆從之令三年一朝貢如故事九年
木册長官田谷佐奏高羅安撫常倚勢凌轢侵奪其土
地人民已蒙朝廷分理然彼宿怨未平恐復加害乞徑
隸施州衛從之正統三年命散毛宣撫覃友諒子瑄試
職初友諒以罪械赴京中路逃匿後為官軍所獲斃獄
至是本司以其子為蠻民信服乞襲職帝以友諒罪重
宜革第以蠻故詘法信恩命瑄試職圖後效景泰二年
禮部奏散毛宣撫司副使黃縉稱瑄謀殺親兄律應斬
其妻譚氏遣子忠等貢馬贖罪然瑄罪重不可宥宜給
鈔以酬馬直從之天順元年容美宣撫田潮美老疾請
子保富代職從之五年禮部奏施州木册長官司土舍
譚文夀兇暴并造不法誹謗之言罪當刑今其母向氏
進馬以贖恐不可從帝命給鈔百錠以慰其母其子仍
禁錮之成化二年搖把峒長官向麥答踵奏鄰近洗羅
峒長窺知本洞土兵調征兩廣村寨空虚煽誘土蠻攻
刧乞調官軍𠞰治五年禮部奏容美宣撫司田保富等
遣人進貢方物不及數恐使者侵盜宜停其賞仍移知
所司施州等衛八安撫司各奏成化五年朝覲進馬已
付邊衛騎操而諸衛收馬文移不至恐有虚詐宜勘實
給賞皆從之弘治二年木册長官田賢及容美致仕田
保富各進馬為土人譚敬保等贖罪刑部言蠻民納馬
贖罪輕者可原重者難宥宜下按臣察覈八年容美宣
撫貢馬及香禮部以香不及數馬多道斃又無文驗命
予半賞九年金峒安撫覃彦龍奏境内産杉木嘗鬻金
三千貯庫今彦龍年老予惟一人恐身后土人爭奪乞
解部工部議非貢典却之正德四年容美宣撫并椒山
瑪瑙長官司所遣通事劉思朝等赴京進貢沿途驛𫝊
多需索為侦事所發自魯橋以北計千餘金部臣以聞
帝以遠蠻宥之散毛宣撫并五峰石寶水盡源通墖平
長官司入貢後期部議半賞從之九年命大田千戶所
千戶冉霦子舜卿為指揮僉事以自陳討川寇功也十
一年容美宣撫田秀愛其幼子將逐其兄白俚俾而以
幼子襲白俚俾恨之賊殺其父及其弟事聞下鎮巡官
驗治磔死土官唐勝富張世英等為白俚俾奏辨罪亦
當坐詔以蠻獠異類難盡繩以法免其並坐戒飭之十
五年容美宣撫司同知田世瑛奏獲鎮南軍民府古印
為始祖田始進開熙二年頒給乞改陞宣撫司為軍民
府禮部議以開設宣撫頒印已久不當更古印宜繳從
之嘉靖七年容美宣撫司龍潭安撫司每朝貢率領千
人所過擾害鳳陽巡撫唐龍以聞禮部按舊制進貢不
過百人赴京不過二十人命所司申飭忠孝安撫司把
事田春者數十人稱入貢偽造關文騷擾驛𫝊應天巡
撫以聞兵部議土司違例入貢且所過横索恐有他虞
宜嚴禁諭二十六年臘壁峒等長官司入貢禮部驗印
文詐偽詔革其賞并下按臣勘問三十三年詔湖廣川
貴總督并節制容美十四司初容美土官田世爵與土
官向元楫累世相仇元楫幼世爵佯為講好以女嫁之
謀奪其産因誣元楫以奸有司恐激變令自捕元楫下
獄論死世爵遂發兵盡俘向氏并籍其土皆没入之久
之撫按知其謀責與元楫對狀世爵不出陰與羅峒土
舍黃中等謀叛於是湖廣巡按御史周如斗請移荆南
道分巡施州衛以便控制調廣西清浪等戍軍以實行
伍疏下督臣馮岳等議岳等言施州地勢孤懸不可久
居戍軍亦非一時可集當移荆瞿守備於施州九永守
備於九谿上荆南道備巡歷至世爵驕横有司不能攝
治獨久繫元楫何為宜假督臣以節制容美之權問世
爵抗違之罪如不悛即繩以法從之時龍潭安撫黃俊
素貪暴據支羅洞寨以睚眥殺人繋獄會白草番反俊
子中請立功為父貰罪己又自求為副指揮賄當事者
許之俊出益驕乃與中及群盜李仲實等恣行於四川
之雲陽奉節間副使熊逵等計禽俊與仲實俊死於獄
中自縳出降執餘黨譚景雷等自贖帝命追戮俊梟示
仲實等論斬中謫戍而賞有功者三十五年命容美宣
撫田九霄襲職賜紅紵衣一襲以浙江黃宗山擊倭之
功也隆慶元年吏科給事朱繪等言湖廣施州衛忠路
安撫覃大寧一日奏五上語多不實請究治都察院議
金峒安撫土舍覃璧争印相殺及磁峒不當轄四川俱
下撫按官勘報四年覃璧作亂傷官軍撫按請治失事
諸臣罪兵部言本衛孤懸境外事起倉猝宜從寬貰以
責後功帝然之命所司相機𠞰撫五年巡撫劉慤以覃
璧平條議五事一請以川東所轄巫山建始黔江萬縣
改屬上荆道一以荆州去施州衛遠不便巡歷夷陵西
有𫝊友德所闢取蜀故道名百里荒者抵衛僅五百餘
里請以巴東之石砫司巡檢施州衛之州門驛三會驛
並移近地俾閭井聫絡而於百里荒及東卜壠仍創建
哨堡令千戶一員督班軍百人戍守一施州衛延袤頗
廣物産最饒衛官朘削致民逃夷地為亂宜裁通判設
同知撫治民蠻均平徭賦勿額外横索一金峒世官不
宜遽絶貸覃勝罪降安撫為峒長聽支羅所百戶提調
一施州所轄十四司應襲官舍必先白道院始許理事
其擅立名號者請嚴治并令兵巡道每歲經歷施州豫
行調集各官舍奬諭令赴學觀化俱從之萬歷十一年
湖廣撫按奏施州衛施南等宣撫司各官仍聽鎮筸參
將節制載入敕書以一事權從之崇禎十二年容美宣
撫田元疏言六月間榖賊復叛撫治兩臣調用土兵臣
即捐行糧戰馬立遣土兵七千令副長官陳一聖等將
之前行悍軍鄧維昌等憚於征調遂與譚正賓結七十
二村鳩銀萬七千兩賂巴東知縣蔡文陞以逼民從軍
之文上報阻忠義而啟邊釁帝命撫按核其事時中原
寇盜充斥時事日非即土司徵調不至亦不能問矣
永順漢武陵隋辰州唐溪州地也宋初為永順州嘉祐
中溪州刺史彭仕羲叛臨以大兵仕羲降熙寧中築下
溪州城賜名會溪元時彭萬潛自改為永順等處軍民
安撫司洪武五年永順安撫使順德汪倫堂厓安撫使
月直遣人上其所受偽夏印詔賜文綺襲衣六年置永順
等處軍民宣慰使司隸湖廣都指揮使司領州三曰南
渭曰施溶曰上谿長官司六曰臘惹洞曰麥著黃洞曰
驢遲洞曰施溶溪曰白崖洞曰田家洞九年永順宣慰
彭添保遣其弟義保等貢馬及方物賜衣幣有差自是
每三年一入貢永樂十六年宣慰彭原之子仲率土官
部長六百六十七人貢馬宣德元年禮部以永順宣慰
彭仲子英朝正後期請罪之帝以遠人不無風濤疾病
之阻仍賜予如例總兵官蕭綬奏酉陽宋農里石提洞
軍民被臘惹洞長謀古賞等連年攻刧又及後溪招之
不從乞調兵𠞰之謀古賞等懼願罰人馬贖罪乃罷兵
正統元年命彭仲子世雄襲職天順二年諭世雄調土
兵會𠞰貴州東苖成化三年兵部尚書程信請調永順
兵征都掌蠻十三年以征苖功命宣慰彭顯英進散官
一階仍賜敕奬勞十五年免永順賦弘治七年貴州奏
平苗功以宣慰彭世騏等與有勞世騏乞陞職兵部言
非例請進世騏階昭勇將軍仍賜敕襃奬從之八年世
騏進馬謝恩十四年世騏以北邊有警請帥土兵一萬
赴延綏助討賊兵部議不可賜敕奬諭并賜奏事人路
費鈔千貫免其明年朝覲以方聽調征賊婦米魯故也
正德元年以世騏從征有功賜紅織金麒麟服世騏進
馬謝恩二年進馬賀立中宫命給賞如例五年永順與
保靖争地相攻累年不决訴於朝命各罰米三百石六
年四川賊藍廷瑞鄢本恕等及其黨二十八人倡亂兩
川烏合十餘萬人僭王號置四十八營攻城殺吏流毒
黔楚總制尚書洪鍾等討之不克已而為官軍所遏乏
食乃佯聽撫劫掠自如廷瑞以女結婚於永順土舍彭
世麟冀緩兵世麟偽許之因與約期廷瑞本恕及王金
珠等二十八人皆來會世麟伏兵禽之餘賊潰渡河官
兵追圍之禽斬及溺死者七百餘人總制巡撫以捷聞
奬賚有差論者以是役世麟為首功云七年賊劉三等
自遂平趨東臯宣慰彭明輔及都指揮曹鵬等以土軍
追擊之賊倉卒渡河溺死者二千人斬首八十餘級巡
撫李士實以聞命永順宣慰格外加賞仍給明輔誥命
十年致仕宣慰彭世麒獻大木三十次者二百親督運
至京子明輔所進如之賜敕襃諭賞進奏人鈔千貫十
三年世麒獻大楠木四百七十子明輔亦進大木備營
建詔世麒陞都指揮使賞蟒衣三襲仍致仕明輔授政
三品散官賞飛魚服三襲賜敕奬勵仍令鎮廵官宴勞
之時政出權倖恩澤皆由於干請於是郴州民頌世麒
征賊時號令嚴明其土官彭芳等亦頌世麒功乞蟒衣
玉帶兵部格不可乃己世麒辭賞請立坊賜名曰表勞
會有保靖兩宣慰爭兩江口之議詞連明輔主者議逮
治明輔乃令蠻民奏其從征功悉辭香鑪山應得陞賞
以贖逮治之辱部議悉已之嘉靖六年論禽岑猛功免
應襲宣慰彭宗漢赴京而加宗漢父明輔祖世麒銀幣
二十一年巡撫陸傑言酉陽與永順以採木仇殺保靖
又煽惑其間大為地方患乃命川湖撫臣撫戢勿釀兵
端是年免永順秋糧三十三年冬調永順土兵協𠞰倭
賊於蘇松相年永順宣慰彭翼南統兵三千致仕宣慰
彭明輔統兵二千俱會於松江時保靖兵敗賊於石塘
灣永順兵邀擊賊奔王江涇大潰保靖兵最永順次之
帝降敕奬勵各賜銀幣翼南賜三品服先是永順兵𠞰
新場倭倭故不出保靖兵為所誘遽先入永順土官田
菑田豐等亦爭入為賊所圍皆死之議者皆言督撫經
略失宜致永順兵冄戰冄北及王江涇之戰保靖犄之
永順角之斬獲一千九百餘級倭為奪氣蓋東南戰功
第一云時邀功者方行賞翼南遂授昭毅將軍已陞右
參政管宣慰事與明輔俱受銀幣之賜時保永二宣慰
破倭後兵驕所過皆刧掠緣江上下苦之御史請究治
部議以土兵新有功遽加罰失遠人心宜諭責之并令
浙直練鄉勇嗣後不得輕調土兵四十二年以獻大木
功冄論賞加明輔都指揮使賜蟒衣其子掌宣慰司事
右參政彭翼南為右布政使賜飛魚服仍賜敕奬勵四
十四年永順復獻大木詔加明輔翼南二品服萬歷二
十五年東事棘調永順兵萬人赴援宣慰彭元錦請自
備衣糧聽調既而支吾有要挾之迹命罷之三十八年
賜元錦都指揮銜給蟒衣一襲妻汪氏封夫人四十七
年永順貢馬後期減賞兵部言前調宣慰元錦兵三千
人援遼已半載到關者僅七百餘人命究主兵者四十
八年進元錦都督僉事先是元錦以調兵三千為不足
立功願以萬兵往朝廷嘉其忠加恩優渥既而檄調八
千僅以三千塞責又上疏稱病為巡撫所劾得旨切責
元錦不得已行兵抵通州北聞三路敗䘐遂大潰於是
巡撫徐兆魁言調永順兵八千費踰十萬今奔潰虚糜
無益罷之
保靖唐溪州地宋置保靖州元因之屬新添葛蠻安撫
司明太祖初起安撫使彭世雄率屬歸附命仍為保靖
安撫使洪武元年保靖安撫使彭萬里遣子德勝奉表
貢馬及方物詔陞安撫司為保靖宣慰司以萬里為之
隸湖廣都指揮使司自是朝貢如制永樂元年以保靖
族屬大蟲可宜等互仇殺遣御史劉從政齎敕撫諭之
三年辰州衛指揮襲能等招諭筸之坪等三十五寨生
苗廖彪等各遣子入貢因設筸子坪長官司以彪為之
隸保靖九年宣慰彭勇烈遣人來貢十二年筸子坪賊
吳者泥自稱苗王與蠻民苗金龍等為亂總兵梁福平
之未幾者泥子吳擔竹復誘苖吳亞麻糾貴州答意諸
蠻叛都督蕭授斬平之二十一年宣慰彭藥哈俾遣人
貢馬宣德元年宣慰彭大蟲可宜遣子順來貢四年兵
部奏保靖舊有二宣慰一為人所殺一以殺人當死其
同知以下官皆缺請改流官治之帝以蠻性難馴流官
不諳土俗令都督蕭授擇衆所推服者以聞正統十四
年保靖宣慰與族人彭南木答等相訐奏既而講和願
輸米贖誣奏罪從之景泰七年命調保靖土兵協剿銅
鼓五開黎平諸蠻先頒賞犒之天順元年敕宣慰彭捨
怕俾即選兵進討三年保靖奏夏災成化二年以保靖
宣慰彭顯宗征蠻有功命給誥命三年復調保靖兵征
都掌蠻五年免保靖宣慰諸土司成化二年税糧八百
五十三石以屢調征廣西及荆襄貴州有功也七年顯
宗老不任事命其子仕瓏代十三年以平苖功顯宗仕
瓏皆進一階十五年以災免保靖租賦仕瓏奏兩江口
長官彭勝祖違例進貢下部臣議宜逮問命鎮巡官諭
之弘治十二年永順宣慰司奏仕瓏擅率兵攻長官彭
世英仇殺多年搆禍不已乞發兵征𠞰部覆以屢行按
問不報宜諭鎮巡官速勘奏聞從之十四年以保靖宣
慰等方聽調免明年朝覲時有征貴州賊婦米魯之役
故也初保靖安撫彭萬里以洪武元年歸附即其地設
保靖宣慰司授萬里宣慰使領白崖大别大江小江等
二十八村寨萬里卒子勇烈嗣勇烈卒子藥哈俾嗣年
幼萬里弟麥谷踵之子大蟲可宜諷土人奏已為副宣
慰同理司事因殺藥哈俾而據其十四寨事覺逮問死獄
中革副宣慰而所據寨如故其後勇烈之弟勇傑嗣𫝊
子南木杵孫顯宗曾孫仕瓏與大蟲可宜之子忠忠子
武武子勝祖及其子世英代為仇敵而武以正統中隨
征有功授兩江口長官勝祖成化中亦以功授前職並
隨司理事無印署弘治初勝祖以年老世英無官恐仕
瓏奪其地援例求世襲奏行覈實仕瓏輒沮之以是仇
恨益甚兩家所轄土人亦各分黨仇殺永順宣慰使彭
世麒取勝祖女腹左右之以是互相攻擊奏訴無寧歲
弘治十年巡撫沈暉奏言令世英入粟嗣父職將以平
之而仕瓏奏訐不止是時敕調世英從征貴州而兵部
移文有兩江口長官司字仕瓏疑世英得設官署將不
聽約束復奏言之於是巡撫閻仲宇巡按王約等請以
前後章奏下兵部都察院議令世英歸所據小江七寨
於仕瓏止領大江七塞聽仕瓏約束其原居兩江口係
襟喉要地請調清水溪堡官兵守之而徙世英於沱埠
以絶爭端以後土官應襲子弟悉令入學漸染風化以
格頑冥如不入學者不准承襲世麒黨於世英法當治
但從征湖廣頗效忠勤已有旨許以功贖仕瓏世英並
逮問勝祖照常例發遣奏上從之弘治十六年六月事
也正德十四年保靖兩江口土舍彭惠既以祖大蟲可
宜與彭藥哈俾世仇至是與宣慰彭九霄復搆怨永順
宣慰彭明輔與之連姻助以兵力遂與九霄往復仇殺
數年不息死者五百餘人前後訐奏累八十餘章守巡
官繫惠於獄明輔率衆劫之去尋復捕繫事聞詔都御
史吳廷舉勘處廷舉乃令鎮巡議以為惠罪當誅但土
蠻難盡以法繩宜徙惠置辰常城中令九霄出價以易
兩江口故地仍用文官左遷者二人為首領官以勸相
之俟數年後革心向化請敕奬諭仍擢用為首領下兵
部議以惠徙内地恐貽後患令廷舉冄議於是廷舉等
復請以大江之右五寨歸保靖大江之左二寨屬辰州
設大剌巡檢司流官一人主之惠免遷徙仍居沱埠以
土舍名目協理巡檢事部覆如廷舉言嘉靖六年以禽
岑猛功進九霄湖廣參政賜銀幣長子虎臣戰殁贈指
揮僉事次子良臣襲職時免赴京二十六年免保靖秋
糧三十三年詔調宣慰彭藎臣帥所部三千人赴蘇松
征倭明年遇倭於石塘灣大戰敗之賊北走平望諸軍
尾之於王江涇大破之錄功以保靖為首敕賜藎臣銀
幣并三品服令統兵益擊賊先是都司李經率保靖兵
追倭至新場倭二千人伏不出保靖土舍彭翅引軍探
之中伏與所部皆死贈翅一官并賜棺殮具及是以王
江涇捷進藎臣為昭毅將軍既又調保靖土兵六千赴
總督軍前從胡宗憲請也時已叙趙文華宗憲功復加
藎臣右參政管宣慰司事仍賞銀幣萬歷四十七年調
保靖兵五千命宣慰彭象乾親統援遼四十八年加象
乾指揮使象乾至涿州病中夜兵逃散者三千餘人部
臣以聞帝嚴旨責統兵者并敕監軍道沿途招撫明年
象乾病不能行遣其子姪率親兵出關戰於渾河全軍
皆殁天啟二年進象乾都督僉事贈彭象周彭緄彭天
祐各都司僉事以渾河之役一門殉戰義烈為諸土司
冠云
明史卷三百十
