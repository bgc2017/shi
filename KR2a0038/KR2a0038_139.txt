欽定四庫全書
明史卷一百二十七考證
李善長傳太祖得巢湖水師善長力贊渡江(臣)章宗
瀛按明太祖欲謀渡江善長曰我兵衆食少舟楫不
備不足以争江左利姑少俟之巢湖將廖永安俞通
海等以舟師萬餘糧數萬石請附善長乃說太祖曰
天贊我也渡江此其時矣遂破曼濟哈雅兵而拔采
石見明實錄謹附考
李善長傳嘗請𣙜兩淮鹽立茶法皆斟酌元制去其弊
政(臣)章宗瀛按太祖初起兵即立鹽法置局設官
令商人販鬻二十取一以資軍餉既而倍征之後五
年始置兩淮鹽官茶則令商於産茶地買茶納錢請
引引茶百斤輸錢二百不及引曰畸零另置由帖給
之即位後皆本初制釐定見明會典及食貨志謹附
考
李善長傳既復制錢法開鐵冶定漁税(臣)章宗瀛按
太祖初置寳源局於應天鑄大中通寳錢與歷代錢
兼行以四百文為一貫四文為一錢及克興元路改
為洪都府置錢局三所頒大中通寳錢大小五等錢
式鐵冶先開於湖廣而漁税則終明一代隸河泊所
惟設於大河以南見明會典謹附考
李善長傳與中丞劉基争法而訽基不自安請告歸
(臣)章宗瀛按洪武元年太祖幸汴使善長與劉基居
守中書省都事李彬坐貪縱抵罪善長素暱之請緩
其獄基不聽馳奏報可方祈雨即斬之由是忤善長
譛基太祖知之賜善長手敕切責之削祿一千四百
石𫝊未載見明實錄謹附考
李善長傳十三年惟庸謀反伏誅坐黨死者甚衆善長
如故(臣)章宗瀛按惟庸伏誅後羣臣請並罪善長
上曰此吾初起時股肱心腹其勿問見雷禮列卿記
謹附識
汪廣洋傳召廣洋為右丞時左丞楊憲專决事廣洋依
違之猶為所忌嗾御史劾廣洋奉母無状帝切責放
還鄕憲再奏徙海南憲誅召還(臣)章宗瀛按是時
李善長奏憲排陷大臣放肆為奸上命按治憲伏誅
見雷禮列卿記謹附識
汪廣洋傳御史劾廣洋奉母無状(臣)章宗瀛按劾廣
洋御史為劉炳見明實錄謹附考
汪廣洋傳遂以廣洋為右丞相參相(臣)章宗瀛按廣
洋以洪武七年八月加祿至一千九百石見明實錄
傳未載謹附考
明史卷一百二十七考證
