欽定四庫全書
明史卷二百二十四考證
陸光祖傳除濬縣知縣(臣)章宗瀛按光祖令濬時尚
有平反富民盧柟獄一事見曾同亨所撰傳史未及
謹附考
陸光祖傳補祠祭主事(臣)章宗瀛按光祖任祠祭時
有正伊王典楧罪發太醫院吏目何雲龍乾沒狀并
革諸王襲封請婚諸濫費見明實錄謹附識
陸光祖傳就進大理卿半道丁父憂(臣)章宗瀛按曾
同亨所撰傳載光祖拜大理卿甫就道心動因暫歸
時光祖父病已篤歸兩日而父卒人以為孝誠所感
史稱半道丁父艱與傳互異謹附識
陳有年傳疏陳濟急六事(臣)章宗瀛按有年所陳六
事大旨謂糶糴之法當論緩急請就江西本省量為
貿遷而禁遏外販以平榖價明實錄未載原疏附見
孫鑛所撰行狀謹識
孫丕揚傳條上省刑省罰各三十二事(臣)章宗瀛按
丕揚所陳省刑省罸各三十二事一律例原無如腦
箍竹簽之類當省者四條二倫理當重明尊卑之等
當省者四條三刑流防過當省者四條四情偏防過
當省者四條五避天時當省者四條六體人情當省
者四條七人可矜當省者四條八人可疑當省者四
條此省刑也一省罪内罰四條二省罪外罰四條三
省錢糧罰四條四省里甲罰四條五省捐公費罰四
條六省捐上司罰四條七省扣剋罰四條八省紙榖
罰四條此省罰也見經世文編謹附識
蔡國珍傳三月倡廷臣詣文華門請舉皇長子冊立冠
婚(臣)章宗瀛按明實錄羣臣詣東華門疏請皇長
子冠婚乃萬歷二十六年三月事傳作正月誤謹改
明史卷二百二十四考證
