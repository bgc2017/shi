欽定四庫全書
明史卷一百三十八
大學士張廷玉等奉勅修
列傳第二十六
陳修(滕毅趙好德翟善李仁吳琳)
楊思義(滕德懋范敏費震張琬)周楨(劉惟謙周楨端復初李質黎光劉敏)
楊靖(凌漢嚴德珉)單安仁(朱守仁)
薛祥(秦逵趙翥趙俊)唐鐸(沈溍)
開濟
陳修字伯昂上饒人從大祖平浙東授理官援引律令悉本寬
厚盡改元季弊政擢兵部郎中遷濟南知府時亂後比戶彫殘
且多衛將練兵屯田其間修撫治有方兵民相安流亡復業帝
嘉之洪武四年拜吏部尚書六部之設始自洪武元年鎮江滕
毅首長吏部佐省臺裁定銓除考課諸法略具至是修與侍郎
李仁詳考舊典參以時宜按地衝僻為設官煩簡凡庶司黜陟
及課功覈實之法皆精心籌畫銓法秩然未幾卒官其後部制
屢創令入覲官各舉所知定内外封贈廕敘之典自浮山李信
始天下朝正官各造事蹟文册圖畫土地人民以進及撥用吏
員法自崑山余熂始倣唐六典自五府六部都察院以下諸司
設官分職編集為書曰諸司職掌定吏役考滿給由法以為司
衛府縣首領選監生能文章者兼除州縣官及學正教諭自泰
興翟善始三年一朝考覈等第自沂水杜澤始此洪武時銓政
大略也六部初屬中書省權輕多仰承丞相意指毅修及詹同
吳琳趙好德輩居吏部稱賢然亦無大建䜿至十三年中書省
革部權乃專而銓衡為尤要顧帝用法嚴熂以排宋訥誅善貶
澤拜尚書未數月罷惟信歷侍郎拜尚書幾二載卒於官云滕
毅字仲弘大祖征吳以儒士見留徐達幕下尋除起居注命與
楊訓文集古無道之君若桀紂秦始皇隋煬帝行事以進曰吾
欲觀喪亂之由以為炯戒耳吳元年出為湖廣按察使尋召還
擢居吏部一月改江西行省參政卒趙好德字秉彝汝陽人由
安慶知府入為戶部侍郎進尚書改吏部帝嘉其典銓平嘗召
與四輔官入内殿坐論治道命畫史圖像禁中終陜西參政子
毅永樂中官至工部侍郎翟善字敬夫以貢舉歷官吏部文選
司主事二十六年尚書詹徽侍郎傅友文誅命善署部事再遷
至尚書明於經術奏對合帝意帝曰善雖年少氣宇恢廓他人
莫及也欲為營第於鄉善辭又欲除其家戍籍善曰戍卒宜增
豈可以臣破例帝益以為賢二十八年坐事降宣化知縣以終
李仁唐縣人初仕陳友諒王師克武昌来歸以常遇春薦代陶
安知黃州府歷官侍郎進尚書坐事謫青州政最擢戸部侍郎
致仕吳琳黃崗人太祖下武昌以詹同薦召為國子助教經術
逾于同吳元年除浙江按察司僉事復入為起居注命齎幣帛
求書於四方洪武六年自兵部尚書改吏部嘗與同迭主部事
踰年乞歸帝嘗遣使察之使者潛至旁舍一農人坐小杌起拔
稻苗布田貎甚端謹使者前曰此有吳尚書者在否農人斂乎
對曰琳是也使者以狀聞帝為嘉歎
楊思義不詳其籍里太祖稱吳王授起居注初錢穀隸中書省
吳元年始設司農卿以思義為之明年設六部改為戸部尚書
大亂之後人多廢業思義請令民間皆植桑麻四年始徵其
税不種桑者輸絹不種麻者輸布如周官里布法詔可帝念
水旱不時緩急無所恃命思義令天下立預備倉以防水旱思
義首邦計以農桑積貯為急凡所興設雖本帝意而經畫詳
密時稱其能調陕西行省參政卒於官終洪武朝為戸部尚
書者四十餘人皆不久於職績用罕著惟茹太素楊靖滕德
懋范敏費震之屬差有聲茹太素楊靖自有傳德懋字思勉吳人
由中書省椽歷外任洪武三年召拜兵部尚書尋改戶
部為人有才辦器量弘偉長於奏疏一時招徠詔諭之
文多出其手以事免官卒范敏閿卿人洪武八年舉秀
才擢戶部郎中十三年授試尚書薦耆儒王木等皆拜
四輔官帝以徭役不均命編造黃册敏議百一十戸為
里丁多者十人為里長鳩一里之事以供歲役十年一
周餘百戶為十甲後遂仍其制不廢明年以不職罷費
震鄱陽人洪武初以賢良徵為吉水知州寬惠得民擢
知漢中歲凶盗起發倉粟十餘萬斛貸民俾秋成還倉
盗聞皆来歸令占宅自為保伍得數千家帝聞而嘉之
後坐事被逮以有善政特釋為寶鈔提舉十一年帝謂吏
部曰資格為常流設耳有才能者當不次用之超擢者
九十五人而拜震戶部侍郎尋進尚書奉命定丞相御史
大夫以下歲祿之制出為湖廣布政使以老致仕洪武
初有張琬者鄱陽人以貢士試高等授給事中改戶部
主事一日帝問天下財賦戶口之數口對無遺帝悅立擢
左侍郎謹身殿災上言時政歲饑請蠲民租百萬餘石俱見
嘉納琬才敏有心計年二十七卒扵官時人惜之
周禎字文典江寧人元末流寓湖南太祖平武昌用為
江西行省僉事歴大理卿太祖以唐宋皆有成律斷獄
惟元以一時行事為條格胥吏易為奸詔禎與李善長
劉基陶安滕毅等定律令少卿劉惟謙丞周禎與焉書
成太祖稱善洪武元年設刑部以禎為尚書尋改治書
侍御史明年出為廣東行省參政時省治初開正官多
缺吏治鮮勸懲香山丞冲敬有治行以勞卒官禎為文
祭之聞者感動一時郡邑良吏雷州同知余騏孫惠州知
府萬迪乳源知縣張安仁清流知縣李鐸揭陽縣丞
許德廉州知府托音歸善知縣木寅楨皆列其政績以
聞寅土司托音蒙古人也於是屬吏益勸三年九月召
為御史中丞尋引疾致仕帝初即位懲元寬縦用法太
嚴奉行者重足立律今既具吏士始知循守其後數有
釐正皆以禎書為權輿云劉惟讓不詳何許人吳元年
以才學舉洪武初歷官刑部尚書六年命詳定新律刪
繁損舊輕重得宜帝親加裁定頒行焉後坐事免周湞
字伯寧鄱陽人江西十才子之一也官亦至刑部尚書
終洪武世為刑部者亦幾四十人楊靖最著而端復初
李質黎光劉敏亦有名復初字以善溧水人子貢裔也
從省文稱端氏元末為小吏常遇春鎮金華召致幕下
未幾辭去太祖知其名召為徽州府經歷令民自實田
彙為圖籍積弊盡刷稍遷至磨勘司令時官署新立案
牘填委復初鈎稽無遺帝嘗廷譽之性嚴峭人不敢干
以私僚屬多貪敗復初獨以清白免洪武四年超拜刑
部尚書用法平杭州飛糧事覺逮繫百餘人詔復初往
治誠偽立辦知府以下皆服罪明年出為湖屬參政令
民来歸者復其賦一年流亡畢集以治辨聞坐事召還
卒子孝文翰林待詔孝思翰林侍書先後使朝鮮並著
清節朝鮮人為立䨇清舘云李質字文彬德慶人有材
略元末居何真麾下嘗募兵平德慶亂民旁郡多賴其
保障名士客嶺南者荼陵劉三吾江右巴延子中順德
孫蕡建安張智等皆禮之洪武元年從真降授中書斷
事明年改都督府斷事強力執法五年擢刑部侍郎進
尚書治獄平恕遣振饑山東御製詩餞之尋出為浙江
行省参政居三年惠績著聞帝念質老召還常入見便
殿訪時政質直言無隠拜靖江王右丞王罪廢質竟生
死黎光東莞人以鄊薦拜御史廵蘇州請振水災全活
甚衆廵鳳陽上封事悉切時弊帝嘉之洪武九年擢刑
部侍郎執法不可阿為御史大夫陳寧所忌坐事貶所
劉敏肅寧人舉孝廉為中書省吏嘗暮市&KR0034;龍江旦載
於家俾妻織蓆鬻以奉母而後入治事性廉介或遺之
瓷瓦器亦不受為楚相府錄事中書以没官女婦給文
臣家衆勸其請給以事母敏固辭曰事母子婦事何預
他人及省臣敗吏多坐誅敏獨無所預帝賢之擢工部
侍郎改刑部出為徽州府同知有惠政卒於官
楊靖字仲寕山陽人洪武十八年進士選吏科庶吉士
明年擢戶部侍郎時任諸司者率進士及太學生然時
有不法者帝製大誥舉通政使察瑄左通政茹常工部
侍郎秦逵及靖以諷厲之曰此亦進士太學生也能率
職以稱朕心其見稱如此二十三年進尚書明年五月
詔在京官三年皆遷調著為令乃以刑部尚書趙勉與
靖換官諭日愚民犯法如㗖飲食設法防之犯者益衆
推恕行仁或能感化自今惟犯十惡並殺人者死餘罪
皆令輸粟北還又曰在京獄囚卿等覆奏朕親審决猶
恐有矢在外各官所擬豈能盡當卿等當詳讞然後遣
官審决靖承旨研辦多所平反帝嘉納之嘗鞫一武弁
門卒撿其身得大珠屬僚驚異靖徐曰偽也安有珠大
如此者乎碎之帝聞歎曰靖此舉有四善焉不獻朕求
悅一善也不窮進投獻二善也不奬門卒杜小人僥倖
三善也千金之珠卒然而至略不動心有過人之智應
變之才四善也三十六年兼太子賓客並給二禄已坐
事免會征龍州趙宗夀詔靖諭安南輸粟餉師以白衣
往安南相黎一元以陸運險艱欲不奉詔靖宣示反覆
開諭且許以水運一元乃輸粟二萬至沲海江别造浮
橋以達龍州帝大悦拜靖左都御史靖公忠有智略善
理繁劇治獄明察而不事深文寵遇最厚同列無與比
三十年七月坐為鄉人代改訴冤狀草為御史所劾帝
怒遂賜死時年三十八時有凌漢字斗南原武人以秀
才舉獻烏鵲論授官歷任御史廵按陕西疏所部疾困
數事帝善之召其子賜衣鈔漢鞫獄平允及還京有德
漢者邀置酒欲厚贈以金漢曰酒可飲金不可受也帝
聞之嘉歎擢右都御史時詹徽為左論議不合每面折
徽徽銜之左遷刑部侍郎改禮部後為徽所劾降左僉
都御史帝憫其衰令歸田里漢以徽在有後憂不敢去
歲餘徽誅復擢右僉都御史尋致仕歸漢出言不檢居
官屢躓然以廉直見知于帝故終得保全又吳人嚴德
珉由御史擢左僉都御史以疾求歸帝怒黥其面謫戍
南丹遇赦放還布衣徒步自齒齊民宣德中猶存嘗以
事為御史所逮德珉跪堂下自言曾在臺勾當公事曉
三尺法御史問何官答言洪武中臺長所謂嚴德珉是
也御史大驚揖起之次日往謁則擔囊徙矣有教授與
飲見其面黥戴敝冠問老人犯何法德珉述前事因言
先時國法甚嚴仕者不保首領此敝冠不易戴也乃北
面拱手稱聖恩聖恩云
單安仁字德夫濠人少為府吏元末江淮兵亂安仁集
義兵保鄉里授樞密判官從鎮南王博囉布哈守揚州
時羣雄四起安仁歎曰此輩皆為人驅除耳王者之興
當自有别鎮南王為長槍軍所逐安仁無所屬聞太祖
定集慶乃曰此誠是已率衆歸附太祖悦即命將其軍
守鎮江嚴飭軍伍敵不敢犯移守常州其子叛降張士
誠太祖知安仁忠謹弗疑也久之遷浙江副使悍帥横
歛民名曰寨糧安仁寘于法進按察使徵為中書左司
郎中佐李善長裁斷調瑞州守禦千戶入為將作卿洪
武元年擢工部尚書仍領將作事安仁精敏多智計諸
所營造大小中程甚稱帝意逾年改兵部尚書請老歸
賜田三千畝牛七十角歲給尚書半俸六年起山東參
政懇辭許之家居嘗奏請濬儀眞南壩至朴樹灣以便
官民輸輓疏轉運河江都深港以防淤淺移瓜洲倉厫
置楊子橋西免大江風潮之患帝善其言再授兵部尚
書致仕初尚書階正三品十三年中書省罷始進為正
二而安仁致仕在前帝念安仁勲舊二十年特授資善
大夫其年十二月卒年八十五徐州朱守仁者字元夫
元未亦以保障功官樞密同知守舒城明兵下廬州以
城来歸歷官工部侍郎洪武四年進尚書奉命察山東官吏稱
旨尋改北平行省参政以餽餉不繼謫蒼梧知縣初守仁知
袁州撫安創殘民甚德之至是連知容州高唐州皆有善政
十年進四川布政使治尚簡嚴以年老致仕坐事罸輸作特
宥之十五年雲南平改威楚開南等路宣撫司為楚雄府遂命
守仁知府事招集流移均徭役建學校境内大治二十八年
計入朝郡人垂涕送之拜太僕卿首請立牧馬草場於江北
滁州諸處所轄十四監九十八羣馬大蕃息馬政之修自守仁
始久之致仕永樂初入朝遇疾卒
薛祥字彦祥無為人從俞通海来歸渡江為水寨管軍鎮撫數
從征有功洪武元年轉漕河南夜半抵蔡河賊驟至祥不為動
好語諭散之帝聞大喜以方用兵供億艱特授京畿都轉運使分
司淮安濬河築堤自揚逹濟數百里徭役均平民無怨言有勞者
立奏授以官元都下官民南遷道經淮安祥多方存恤山陽海
州民亂駙馬都尉黃琛捕治詿誤甚衆祥會鞫無驗者悉
原之治淮八年民相勸為善及考滿還京皆焚香祝其再来或肖
像祀之八年授工部尚書時造鳳陽宫殿帝坐殿中若
有人持兵闘殿脊者太師李善長奏諸工匠用厭鎮法
帝將盡殺之祥為分别交替不在工者並鐡石匠皆不
預活者千數營謹身殿有司列中匠為上匠帝怒其罔
命棄市祥在側争曰奏對不實竟殺人恐非法得旨用
腐刑祥復徐奏曰腐廢人矣莫若杖而使工帝可之明
年改天下行省為承宣布政司以北平重地特授祥三
年治行稱第一為胡惟庸所惡坐營建擾民謫知嘉興
府惟庸誅復召為工部尚書帝曰䜛臣害汝何不言對
曰臣不知也明年坐累杖死天下哀之子四人謫瓊州
遂為瓊山人孫遠正統七年進士景泰時官戶部郎中
天順元年擢本部右侍郎改工部奉詔塞開封决河還
仍改戶部成化初督兩廣軍餉位至南京兵部尚書以
忤汪直免官其繼祥為工部尚書有名者有秦逵等逵
字文用宣城人洪武十八年進士歷事都察院奉檄清
理囚徒寬嚴得宜帝嘉其能擢工部侍郎時營繕事繁
部中缺尚書凡興作事皆逵領之初議籍四方工匠驗
其丁力定三年為班更番赴京三月交代名曰輪班匠
未及行至是逵議量地遠近為班次置籍為勘合付之
至期齎至部免其家徭役著為令常念逵勤勩詔有司
復其家二十二年進尚書明年改兵部未幾復改工部
帝以學校為國儲材而士子巾服無異胥吏宜更易之
命逵製式以進凡三易其製始定賜監生藍衫縧各一
以為天下先明代士子衣冠盖創自逵云有趙翥者永
寧人有志節以學行聞由訓導舉賢良擢贊善大夫拜
工部尚書奏定天下歲造軍噐之數及議定藩王宫城
制度趙俊者不知何許人自工部侍郎進尚書帝以國
子監所藏書板歲久殘剥命諸儒考補工部督匠修治
俊奉詔監理古籍始備洪武十二年翥改署刑部尋致
仕去俊十七年免而逵於二十五年九月坐事自殺
唐鐸字振之虹人太祖初起兵即侍左右守濠州從定
江州授西安縣丞召為中書省管勾洪武元年湯和克
延平以鐸知府事拊輯新附士民安之居三年入為殿
中侍御史復出知紹興府六年十二月召拜刑部尚書
明年改太常卿丁母憂特給半俸十四年服闋起兵部
尚書明年初置諫院以為諫議大夫帝嘗與侍臣論歷
代興廢曰使朕子孫如成康輔弼如周召則可祈天永
命鐸因進曰豫教元良選左右為輔導宗社萬年福也
帝又謂鐸曰人有公私故言有邪正正言務規諫邪言
務謗䛕鐸曰謗近忠䛕近愛不為所眩則䜛佞自遠未
幾左遷監察御史請選賢能京官徧歷郡縣訪求賢才
體察官吏選歷練老成望隆名重者居布政按察之職
帝從之既復擢為右副都御史歷刑兵二部尚書二十
二年置詹事院命吏部曰輔導太子必擇端重之士三
代保傳禮甚尊嚴兵部尚書鐸謹厚有德量以為詹事
食尚書俸如故以鐸嘗請豫教故也其年致仕二十六
年起太子賓客進太子少保二十八年龍州土官趙宗
夀以奏鄭國公常茂死事不實被召又不至帝怒命楊
文統大軍往討而命鐸招諭鐸至廉得茂實病死宗夀
亦伏罪来朝乃詔文移兵征奉議諸州叛蠻即以鐸参
議軍事逾月諸蠻平鐸相度形勢請設奉議衛及向武
河池懷集武仙賀縣諸處守禦千戶所鎮以官軍皆報
可鐸為人長者性慎密不妄取予帝以故舊遇之嘗曰
鐸自友及臣至今三十餘年其與人交不至變色絶亦
不出惡聲又曰都御史詹徽剛斷嫉惡胥吏不得肆其
貪謗訕滿朝唐鐸重厚又謂懦而無為人心不古有若
是耶後徽卒坐罪誅死而鐸恩遇不替二十年七月卒
於京師年六十九賻贈甚厚命有司護其喪歸葬沈溍
字尚賢錢塘人與鐸同官兵部以明敏稱帝嘗以勛臣
子弟多骫法撰大誥二十二篇諭天下武臣皆令誦習
使知儆愓已又以諭戒入條頒示將士時溍以試兵部
侍郎掌部事一切訓飭事宜皆承旨行之尋進尚書廣
西都司建譙樓青州衛造軍器皆擅科民財溍請凡都
司衛所營作必都督府奏准官給物料毋擅役民違者
治罪仍禁武臣預民事時干戈甫息武臣暴横數扞文
法至是始戢溍力也帝嘗諭致治之要在進賢退不肖
溍因言君子常少小人常多在上風厲之耳賢者舉而
不仁者遠矣帝善其言二十三年以溍與工部尚書奏
逵換官賜誥奬諭尋復舊任後以事免明初衛所世籍
及軍卒勾補之法皆溍所定然名目瑣細簿籍煩多吏
易為奸終明之世頗為民患而軍衛亦日益耗減語詳
兵志潮州生陳質父在戍籍父没質被勾補請歸卒業
帝命除其籍溍以缺軍伍持不可帝曰國家得一卒易
得一士難遂除之然此皆特恩云
開濟字来學洛陽人元末為察罕特穆爾掌書記洪武
初以明經舉授河南府訓導入為國子助教以疾罷歸
十五年七月御史大夫安然薦濟有吏治才召試刑部
尚書踰年實授濟以綜覈為己任請天下諸司設文簿
日書所行事課得失又各部勘合文移立程限定功罪
又言軍民以細故犯罪者宜即决遣數月間滯牘一清
帝大以為能會都御史趙仁言曩者以賢良方正孝弟
力田諸科所取士列置郡縣多不舉職宜覈其去留濟
條議以經明行修為一科工習文詞為一科通曉書義
為一科人品俊秀為一科練達治理為一科言有條理
為一科六科備者為上三科以上為中不及三科者為
下從之濟敏慧有才辯凡國家經制田賦獄訟工役河
渠事衆莫能裁定濟一算畫即有條理品式可為世守
以故帝甚信任數備顧問兼預他部事人以是忌之謗
議滋起然濟亦深刻好以法中傷人嘗奉命定詐偽律
濟議法巧密帝曰張密網以羅民可乎又設籍曰寅戌
之書以程僚屬出入帝切責曰古人以卯酉為常今使
趨事者朝寅暮戌奉父母會妻子幾何時耶又為榜戒
其僚屬請揭文華殿帝曰告誡僚屬之言欲張殿廷豈
人臣禮濟慚謝尋令郎中仇衍脱囚死為獄官所發濟
與侍郎王希哲主事王叔徵執獄官斃之其年十二月
御史陶垕仲等發其事且言濟奏事時置奏劄懷中或
隠而不言覘伺上意務為兩端奸狡莫測役甥女為婢
妺早寡逐其姑而略其家財帝怒下濟獄併希哲衍等
皆棄市
贊曰六部之制仿於周官所以佐王理邦國熙庶績任
至重也明興建官分職立法秩然又三途用人求賢彌
廣若陳修滕毅之典銓法楊思義范敏之治賦役周楨
之定律令單安仁之領將作以至沈溍開濟輩之所經
畫皆委曲詳備細大不遺考其規模固一代政治之權
輿者歟
明史卷一百三十八
