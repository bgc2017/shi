欽定四庫全書
明史卷五十三
大學士張廷玉等奉敕修
志第二十九
禮七(嘉禮一)
登極儀大朝儀
常朝儀皇太子親王朝儀
諸王來朝儀諸司朝覲儀
中宫受朝儀朝賀東宫儀
大宴儀上尊號徽號儀
二曰嘉禮行於朝廷者曰朝會曰宴饗曰上尊號徽號
曰冊命曰經筵曰表箋行於辟雍者曰視學自天子達
於庶人者曰冠曰婚行於天下者曰巡狩曰詔赦曰鄉
飲酒舉其大者書之儀之同者則各附於其類云
登極儀漢高帝即位汜水之陽其時緜蕞之禮未備魏
晉以降多以受禪改號元世祖履尊既久一統後但舉
朝賀明興太祖以吳元年十二月將即位命左相國李
善長等具儀善長率禮官奏即位日先告祀天地禮成
即帝位於南郊丞相率百官以下及都民耆老拜賀舞
蹈呼萬歲者三具鹵簿導從詣太廟上追尊四世冊寳
告祀社稷還具衮冕御奉天殿百官上表賀先期侍儀
司設表案於丹墀内道之西北設丞相以下拜位於内
道東西每等異位重行北面捧表展表宣表官位於表
案西東向糾儀御史二人於表案南東西向宿衛鎮撫
二人於東西陛下護衛百戶二十四人於其南稍後知
班二人於文武官拜位北東西向通贊贊禮二人於知
班北通贊西贊禮東引文武班四人於文武官拜位北
稍後東西向引殿前班二人於引文武班南舉表案二
人於引文武班北舉殿上表案二人西陛下東向丹陛
上設殿前班指揮司官三人東向宣徽院官二人西向
儀鸞司官於殿中門之左右護衛千戶八人於殿東西
門俱東西向鳴鞭四人於殿前班之南北向將軍六人
於殿門左右天武將軍四人於陛上四隅俱東西向殿
上尙寳司設寳案於正中侍儀司設表案於寳案南文
武侍從兩班於殿上東西文起居注給事中殿中侍御
史尙寳卿武懸刀指揮東西向受表官於文侍從班南
西向内贊二人於受表官之南捲簾將軍二人於簾前
俱東西向是日拱衛司陳鹵簿列甲士於午門外列旗
仗設五輅於奉天門外侍儀舍人二舉表案入鼓初嚴
百官朝服立午門外通贊贊禮宿衛官諸侍衛及尙寳
卿侍從官入鼓三嚴丞相以下入皇帝衮冕陞御座大
樂鼓吹振作樂止將軍捲簾尙寳卿置寳於案拱衛司
鳴鞭引班導百官入丹墀拜位初行樂作至位樂止知
班贊班贊禮贊拜樂作四拜興樂止捧表以下官由殿
西門入内贊贊進表捧表官跪捧受表官搢笏跪受置
於案出笏興退立東向内贊贊宣表宣表官前搢笏跪
展表官搢笏同跪宣訖展表官出笏以表復於案俱退
宣表官俯伏興俱出殿西門復位贊禮贊拜樂作四拜
樂止搢笏三舞蹈拱手加額呼萬歲者三出笏俯伏興
樂作四拜賀畢遂遣官冊拜皇后冊立皇太子以即位
詔告天下成祖即位倉猝其議不詳仁宗即位先期司
設監陳御座於奉天門欽天監設定時鼓尙寳司設寳
案教坊司設中和韶樂設而不作是日早遣官告天地
宗社皇帝具孝服告几筵至時鳴鐘鼓設鹵簿皇帝衮
冕御奉天門百官朝服入午門鴻臚寺導執事官行禮
請陞御座皇帝由中門出陞座鳴鞭百官上表行禮頒
詔俱如儀宣宗以後儲宫嗣立者竝同正德十六年世
宗入承大統先期造行殿於宣武門外南向設帷幄御
座備翼善冠服及鹵簿大駕以候至期百官郊迎駕入
行殿行四拜禮明日由大明門入省詔草改年號素服
詣大行几筵謁告畢設香案奉天殿丹陛上皇帝衮冕
行告天地禮詣奉先殿奉慈殿謁告仍詣大行几筵慈
壽皇太后莊肅皇后前各行禮遂御華蓋殿百官朝服
入傳旨免賀五拜三稽首鴻臚寺官請陞殿帝由午門
出御奉天殿鳴鞭贊拜頒詔如制
大朝儀漢正會禮夜漏未盡七刻鐘鳴受賀公卿以下
執贄來庭二千石以上升殿稱萬歲然後宴饗晉咸寧
注有晝會之分唐制正旦冬至五月朔千秋節咸受朝
賀宋因之明太祖洪武元年九月定正旦朝會儀與登
極略相仿其後屢詔更定立為中制凡正旦冬至先日
尙寳司設御座於奉天殿及寳案於御座東香案於丹
陛南教坊司設中和韶樂於殿内東西北向翌明錦衣
衛陳鹵簿儀仗於丹陛及丹墀設明扇於殿内列車輅
於丹墀鳴鞭四人左右北向教坊司陳大樂於丹陛東
西北向儀禮司設同文玉帛兩案於丹陛東金吾衛設
護衛官於殿内及丹陛陳甲士於丹墀至午門外錦衣
衛設將軍於丹陛至奉天門外陳旗幟於奉天門外俱
東西列典牧所陳仗馬犀象於文武樓南東西向司晨
郎報時位於内道東近北糾儀御史二位於丹墀北内
贊二位於殿内外贊二位於丹墀北傳制宣表等官位
於殿内俱東西向鼓初嚴百官朝服班午門外次嚴由
左右掖門入詣丹墀東西北向立三嚴執事官詣華蓋
殿帝具衮冕陞座鐘聲止儀禮司奏執事官行禮贊五
拜畢奏請陞殿駕興中和樂作尙寳司捧寳前行導駕
官前導扇開簾捲寳置於案樂止鳴鞭報時對贊唱排
班班齊贊禮唱鞠躬大樂作贊四拜興樂止典儀唱進
表樂作給事中二人詣同文案前導引序班舉案由東
門入置殿中樂止内贊唱宣表目宣表目官跪宣訖俯
伏興唱宣表展表官取表宣表官至簾前外贊唱衆官
皆跪宣表訖内外皆唱俯伏興序班舉表案於殿東外
贊唱衆官皆跪代致詞官跪丹陛中致詞云具官臣某
兹遇正旦三陽開泰萬物咸新冬至則云律應黃鐘日
當長至恭惟皇帝陛下膺乾納祐奉天永昌賀畢外贊
唱衆官皆俯伏興樂作四拜興樂止傳制官跪奏傳制
由東門出至丹陛東向立稱有制贊禮唱跪宣制正旦
則云履端之慶與卿等同之冬至則云履長之慶與卿
等同之萬壽聖節則致詞曰具官臣某欽遇皇帝陛下
聖誕之辰謹率文武官僚敬祝萬歲夀不傳制贊禮唱
俯㐲興樂止贊搢笏鞠躬三舞蹈贊跪唱山呼百官拱
手加額曰萬歲唱山呼曰萬歲唱再山呼曰萬萬歲凡
呼萬歲樂工軍校齊聲應之贊出笏俯伏興樂作贊四
拜興樂止儀禮司奏禮畢中和樂作鳴鞭駕興尙寳官
捧寳導駕官前導至華蓋殿樂止百官以次出洪武
三十年更定同文玉帛案俱進安殿中宣表訖舉置於寳
案之南嘉靖十六年更定蕃國貢方物案入於丹陛中
道左右設定時鼓於文樓上大樂陳奉天門内東西北
向他儀亦略有增損立春日進春都城府縣舉春案由
東階陞跪置於丹陛中道俯伏興贊拜樂作四拜興樂
止文武官北向立致詞官詣中道之東跪奏云新春吉
辰禮當慶賀贊拜樂作五拜三叩頭興樂止儀禮司奏
禮畢正統十一年正旦立春禮部議順天府官進春後
百官即詣班行賀正旦禮舊制冬至日行賀禮嘉靖九
年分祀二郊以冬至大報是日行慶成禮次日帝詣内
殿行節祭禮又詣母后前行賀禮訖始御奉天殿受賀
常朝儀古禮天子有外朝内朝燕朝漢宣帝五日一朝
唐制天子日御紫宸殿見羣臣曰常參朔望御宣政殿
見羣臣曰入閣宋則侍從官日朝垂拱謂之常參百司
五日一朝紫宸為六參在京朝官朔望朝紫宸為朔參
望參明洪武三年定制朔望日帝皮弁服御奉天殿百
官朝服於丹墀東西再拜班首詣前同百官鞠躬稱聖
躬萬福復位皆再拜分班對立省府臺部官有奏由西
階陞殿奏畢降階百官出十七年罷朔望起居禮後更
定朔望御奉天殿常朝官序立丹墀東西向謝恩見辭
官序立奉天門外北向陞座作樂常朝官一拜三叩頭
樂止復班謝恩見辭官於奉天門外五拜三叩頭畢駕
興又凡早朝御華蓋殿文武官於鹿頂外東西立鳴鞭
以次行禮訖四品以上官入侍殿内五品以下仍前北
向立有事奏者出班奏畢鳴鞭以次出如御奉天殿先
於華蓋殿行禮奏事畢五品以下詣丹墀北向立五品
以上及翰林院給事中御史於中左中右門候鳴鞭詣
殿内序立朝退出凡百官於御前侍坐有官奏事必起
立奏畢復坐從皇帝行丹墀常北面不南向左右周旋
不背北皇帝陞奉天門及丹陛隨從官不得徑由中道
并王道二十四年定侍班官東則六部都察院堂上官
十三道掌印御史通政司大理寺太常寺太僕寺應天
府翰林院春坊光禄寺欽天監尙寳司太醫院五軍斷
事及京縣官西則五軍都督錦衣衛指揮各衛掌印指
揮給事中中書舍人又令禮部置百官朝牌大書品級
列丹墀左右木柵上依序立二十六年令凡入殿必履
鞵永樂初令内閣官侍朝立金臺東錦衣衛在西後移
御道東西對立四年諭六部及近侍官曰早朝多四方
所奏事午後事簡君臣之間得從容陳論自今有事當
商確者皆於晚朝七年諭行在禮部曰北京冬氣嚴凝
羣臣早朝奏事立久不勝今後朝畢於右順門内便殿
奏事景泰初定午朝儀凡午朝御左順門設寳案執事
奏事官候於左掖門外駕出以次入内閣五府六部奏
事官六科侍班官案西序立侍班御史二序班二將軍
四案南面北立鳴贊一案東西向立錦衣衛鴻臚寺東
向立管將軍官侍衛官立於將軍西府部奏事畢撤案
各官退有密事赴御前奏嘉靖九年令常朝官禮畢内
閣官由東陛錦衣衛官由西陛陞立於寳座東西有欽
差官及外國人領敕坊局官一人奉敕立内閣後稍上
候領敕官辭奉敕官承旨由左陛下循御道授之隆慶
六年詔以三六九日視朝萬歷三年令常朝日記注起
居官四人列於東班給事中上稍前以便觀聽午朝則
列於御座西稍南凡入朝次第洪武二十四年令朝參
將軍先入近侍次之公侯駙馬伯又次之五府六部又
次之應天府及在京雜職官員又次之成化十四年令
進士照辦事衙門次第立見任官後
皇太子親王朝儀前史多不載明洪武元年九月定制
凡正旦等大朝皇帝御奉天殿先設皇太子親王次於
文樓設拜位并拜褥於丹陛上正中皇帝陞座殿前執
事班起居訖引進引皇太子及親王由奉天東門入百
官齊入樂作皇太子親王陞自東階至丹陛拜位樂止
贊四拜樂作興樂止引進導由殿東門入樂作内贊引
至御座前位樂止唱跪皇太子跪稱賀云長子某兹遇
履端之節冬至則云履長謹率諸弟某等欽詣父皇陛
下稱賀傳制如前贊俯伏興皇太子諸王由東門出樂
作引進引復丹陛位樂止贊四拜樂作興樂止降自東
階樂作至文樓樂止百官隨入賀其朝皇后則於坤寧
宫略如朝皇帝儀二十六年改定朝賀於乾清宫其日
皇帝皇后陞座侍從導引如儀引禮引皇太子及妃親
王及妃詣上位前贊禮贊四拜興贊禮引皇太子詣前
贊跪引禮贊太子妃諸王及妃皆跪皇太子致詞同前
不傳制贊禮贊皇太子俯伏興引禮贊諸王俯伏興太
子妃諸王妃皆興贊禮引皇太子復位贊拜皇太子以
下皆四拜禮畢引禮引至皇后前其前後贊拜皆如朝
皇帝儀致詞稱母后殿下禮畢出七年更定不致賀辭
止行八拜禮朝賀皇太后禮皆同
諸王來朝儀古者六年五服一朝漢法有四見儀魏制
藩王不得入覲晉泰始中令王公以下入朝者四方合
為二番唐以後親籓多不就國明代仿古封建親王之
籓不常入朝朝則賜賚甚厚明初凡來朝先期陳御座
於奉天殿如常儀諸王次於奉天門外東耳房鼓三嚴
百官入就侍立位引禮導王具衮冕由東門入陞東陛
就位王府從官就丹墀位贊拜樂作王與從官皆四拜
興樂止王從殿東門入樂作内贊導至御前樂止王跪
王府官皆跪王致辭曰第幾子某王某兹遇某時入覲
欽詣父皇陛下朝拜贊俯伏興王由東門出樂作復拜
位樂止贊拜王興從官皆四拜興樂作駕興王及各官
以次出洪武二十六年定凡諸王大朝行八拜禮常朝
一拜凡伯叔兄見天子在朝行君臣禮便殿行家人禮
伯叔兄西向坐受天子四拜天子居中南面坐以尙親
親之義存君臣之禮凡外戚朝見皇后父母見帝行君
臣禮后見父母行家人禮皇太子見皇后父母皇后父
母西向立皇太子東向行四拜禮皇后父母立受兩拜
答兩拜
諸司朝覲儀明制天下官三年一入朝自十二月十六
日始鴻臚寺以次引見二十五日後每日方面官隨常
朝官入奉天門行禮府州縣官及諸司首領官吏土官
吏俱午門外行禮正旦大朝以後方面官於奉天殿前
序立知府以下奉天門金水橋南序立如常朝儀天順
三年令凡方面官入朝遞降京官一等萬歷五年令凡
朝覲南京府尹行太僕寺苑馬寺卿布按二司俱於十
二月十六日朝見外班行禮由右掖門至衛前鴻臚寺
官以次引見其鹽運司及知府以下官吏浙江江西十
七日山東山西十八日河南陜西十九日湖廣南直隸
二十日福建四川二十一日廣東廣西二十二日雲南
貴州二十三日北直隸二十四日各外班行禮至御前
引見免朝則止仍候御朝日引見正旦朝賀俱入殿前
行禮凡朝覲官見辭謝恩具公服正旦具朝服不著朱
履常朝俱錦繡
中宫受朝儀惟唐開元禮有朝皇太后及皇后受羣臣
賀皇后會外命婦諸儀明制無皇后受羣臣賀儀而皇
妃以下正旦冬至朝賀儀則自洪武元年九月詔定凡
中宫朝賀内使監設皇后寳座於坤寕宫丹陛儀仗内
使執之殿上儀仗女使執之陳女樂於宫門外設皇貴
妃幄次於宫門外之西近北設公主幄次於宫門外之
東稍南設外命婦幄次於門外之南東西向皇后服禕
衣出閤仗動樂作陞座樂止司賓導外命婦由東門入
内道東西班侍立訖導皇貴妃衆妃由東門入至陛上
拜位贊拜樂作四拜興樂止導由殿東門入樂作内贊
接引至殿上拜位樂止贊跪妃皆跪皇貴妃致詞曰妾
某氏等遇兹履端之節冬至則云履長恭詣皇后殿下
稱賀致詞畢皆俯伏興樂作復位樂止贊拜樂作四拜
興樂止降自東階出司賓導公主由東門入至陛上拜
位以次立行禮如皇妃儀司賓導外命婦入殿前中道
拜位贊拜如儀班首由西陛陞入殿西門樂作内贊接
引至殿上拜位班首及諸命婦皆跪班首致詞曰某國
夫人妾某氏等稱賀賀畢出復位司言跪承旨由殿中
門出立露臺之東南向稱有旨命婦皆跪司言宣旨曰
履端之慶與夫人等共之贊興司言奏宣旨畢皇后興
樂作入内閤門樂止諸命婦出太皇太后皇太后朝賀
儀同洪武二十六年重定中宫朝賀儀先日女官設御
座香案至日内官設儀仗陳女樂於丹陛東西北向設
箋案於殿東門命婦至宫門司賓引入就拜位女官具
服侍班尙宫尙儀等官詣内奉迎皇后具服出作樂贊
拜如前儀女官舉箋案由殿東門入樂作至殿中樂止
贊跪命婦皆跪贊宣箋目女官宣訖贊展箋宣箋女官
詣案前展宣訖舉案於殿東命婦皆興司賓引班首由
東階陞入殿東門樂作内贊引至殿中樂止贊跪班首
及諸命婦皆跪班首致詞訖皆興由西門出贊拜及司
言宣旨皆如儀禮畢千秋節致詞云兹遇千秋令節敬
詣皇后殿下稱賀不傳旨凡朔望命婦朝參是日設御
座於宫中陳儀仗女樂皇后陞座引禮女官引命婦入
班文東武西各以夫品贊拜樂作四拜禮畢出隂雨大
寒暑則免後命婦朝賀俱於仁智殿朝東宫妃儀如朝
中宫不傳令
朝賀東宫儀漢以前無聞隋文帝時冬至百官朝太子
張樂受賀唐制宫臣參賀皇太子皆舞蹈開元始罷其
禮故事百官詣皇太子止稱名惟宫臣稱臣明洪武十
四年給事中鄭相同請如古制詔下羣臣議編修吳沈
等議曰東宫國之大本所以繼聖體而承天位也臣子
尊敬之禮不得有二請凡啓事東宫者稱臣如故從之
凡朝東宫前期典璽官設皇太子座於文華殿錦衣衛
設儀仗於殿外教坊司陳大樂於文華門内東西北向
府軍衛列甲士旗幟於門外錦衣衛設將軍十二人於
殿中門外及文華門外東西向儀禮司官設箋案於殿
東門外設百官拜位於殿下東西設傳令宣箋等官位
於殿内東西是日百官詣文華門外導引官啓外備皇
太子具冕服出樂作陞座樂止百官入贊拜樂作四拜
興樂止丞相陞自西階至殿内拜位俱跪丞相致詞曰
某等兹遇三陽開泰萬物維新敬惟皇太子殿下茂膺
景福畢俯伏興復位舍人舉箋案入殿中其捧箋展箋
宣箋傳令略與皇后同令曰履兹三陽願同嘉慶餘俱
如儀冬至致詞則易律應黃鐘日當長至傳令則易履
長之節千秋節致詞則云兹遇皇太子殿下夀誕之辰
謹率文武羣官敬祝千歲夀不傳令凡朔望百官朝退
詣文華殿門外東西立皇太子陞殿樂作百官行一拜
禮其謝恩見辭官亦行禮洪武元年十二月帝以東宫
師傅皆勲舊大臣當待以殊禮命議三師朝賀東宫儀
禮官議曰唐制羣臣朝賀東宫行四拜禮皇太子答後
二拜三公朝賀前後俱答拜近代答拜之禮不行而三
師之禮不可不重今擬凡大朝賀設皇太子座於大夲
堂設答拜褥位於堂中設三師賓客諭德拜位於堂前
皇太子常服陞座三師賓客常服入就位北向立皇太
子起立南向贊四拜皇太子答後二拜六年詔百官朝
見太子朝服去蔽膝及佩二十九年詔廷臣議親王見
東宫儀禮官議諸王來見設皇太子位於正殿中設諸
王拜位於殿門外及殿内設王府官拜位於庭中道上
之東西設百官侍立位於庭中東西向至日列甲士陳
儀仗設樂如常諸王詣東宫門外幄次皇太子常服出
樂作陞座樂止引禮導諸王入就殿門外位初行樂作
就位樂止導詣殿東門入樂作内贊引至位北向立樂
止贊跪王與王府官皆跪致詞曰兹遇某節恭詣皇太
子殿下致詞畢王與王府官皆俯伏興樂作復位樂止
贊拜樂作王與王府官皆四拜興樂止禮畢王及各官
以次出王至後殿叙家人禮東宫及王皆常服王由文
華殿東門入至後殿王西向東宫南向相見禮畢叙坐
東宫正中南面諸王列於東西嘉靖二十八年禮部奏
故事皇太子受朝賀設座文華殿中今易黃瓦似應避
尊帝曰東宫受賀位當設文華門之左南向然侍衛未
備已之隆慶二年冊皇太子詔於文華殿門東間設座
受賀
大宴儀漢大朝會羣臣上殿稱萬歲舉觴百官受賜宴
饗大作樂唐大饗登歌或於殿庭設九部伎宋以春秋
仲月及千秋節大宴羣臣設山樓排場窮極奢麗明制
有大宴中宴常宴小宴洪武元年大宴羣臣於奉天殿
三品以上陞殿餘列於丹墀遂定正旦冬至聖節宴謹
身殿禮二十六年重定大宴禮陳於奉天殿永樂元年
以郊祀禮成大宴十九年以北京郊社宗廟及宫殿成
大宴宣德正統間朝官不與者給賜節錢凡立春元宵
四月八日端午重陽臘八日永樂間俱於奉天門賜百
官宴用樂其後皆宴於午門外不用樂立春日賜春餅
元宵日團子四月八日不落莢(嘉靖中改不落莢為麥餅)端午日涼
糕糭重陽日糕臘八日麵俱設午門外以官品序坐宣
德五年冬久未雪十二月大雪帝示羣臣喜雪詩復賜
賞雪宴羣臣進和章帝擇其寓警戒者錄之而為之序
皇太后聖誕正統四年賜宴午門東宫千秋節永樂間
賜府部堂上春坊科道近侍錦衣衛及天下進箋官宴
於文華殿宣德以後俱宴午門外凡祀圜丘方澤祈榖
朝日夕月耕耤經筵日講東宫講讀皆賜飯親蠶賜内
外命婦飯纂修校勘書籍開館暨書成皆賜宴閣臣九
年考滿賜宴於禮部九卿侍宴新進士賜宴曰恩榮凡
大饗尙寳司設御座於奉天殿錦衣衛設黃麾於殿外
之東西金吾等衛設護衛官二十四人於殿東西教坊
司設九奏樂歌於殿内設大樂於殿外立三舞雜隊於
殿下光禄寺設酒亭於御座下西膳亭於御座下東珍
羞醯醢亭於酒膳亭之東西設御筵於御座東西設皇
太子座於御座東西向諸王以次南東西相向羣臣四
品以上位於殿内五品以下位於東西廡司壺尙酒尙
食各供事至期儀禮司請陞座駕興大樂作陞座樂止
鳴鞭皇太子親王上殿文武官四品以上由東西門入
立殿中五品以下立丹墀贊拜如儀光禄寺進御筵大
樂作至御前樂止内官進花光禄寺開爵注酒詣御前
進第一爵教坊司奏炎精之曲樂作内外官皆跪教坊
司跪奏進酒飲畢樂止衆官俯伏興贊拜如儀各就位
坐序班詣羣臣散花第二爵奏皇風之曲樂作光禄寺
酌酒御前序班酌羣臣酒皇帝舉酒羣臣亦舉酒樂止
進湯鼓吹響節前導至殿外鼓吹止殿上樂作羣臣起
立光禄寺官進湯羣臣復坐序班供羣臣湯皇帝舉筯
羣臣亦舉筯贊饌成樂止武舞入奏平定天下之舞第
三爵奏眷皇明之曲樂作進酒如初樂止奏撫安四夷
之舞第四爵奏天道傳之曲進酒進湯如初奏車書會
同之舞第五爵奏振皇綱之曲進酒如初奏百戲承應
舞第六爵奏金陵之曲進酒進湯如初奏八蠻獻寳舞
第七爵奏長楊之曲進酒如初奏採蓮隊子舞第八爵
奏芳醴之曲進酒進湯如初奏魚躍於淵舞第九爵奏
駕六龍之曲進酒如初光禄寺收御爵序班收羣臣盞
進湯進大膳大樂作羣臣起立進訖復坐序班供羣臣
飯食訖贊膳成樂止撤膳奏百花隊舞贊撤案光禄寺
撤御案序班撤羣臣案贊宴成羣臣皆出席北向立贊
拜如儀羣臣分東西立儀禮司奏禮畢駕興樂止以次
出其中宴禮如前但進七爵常宴如中宴但一拜三叩
頭進酒或三或五而止凡宴命婦坤寕宫設儀仗女樂
皇后常服陞座皇妃皇太子妃王妃公主亦常服隨出
閤入就位大小命婦各立於座位後丞相夫人率諸命
婦舉御食案丞相夫人捧夀花二品外命婦各舉食案
於皇妃皇太子妃王妃公主前大小命婦各就座位奉
御執事人分進夀花於殿内及東西廡酒七行上食五
次酌酒進湯樂作止竝如儀
上尊號徽號儀子無爵父之道漢高帝感家令之言而
尊太公荀悦非之晉哀帝欲尊崇皇太妃江虨以為宜
告顯宗之廟明事不在已宋元志俱載皇太后上尊號
儀而不行告廟非禮也明制天子登極奉母后或母妃
為皇太后則上尊號其後或以慶典推崇皇太后則加
二字或四字為徽號世宗時上兩宫皇太后增至八字
上徽號致詞而上尊號則止進寳冊上尊號自宣宗登
極尊皇太后始先期遣官祭告天地宗社帝親告太宗
皇帝大行皇帝几筵是日鳴鐘鼓百官朝服奉天門設
冊寳綵輿香亭中和韶樂及大樂設而不作内官設皇
太后寳座陳儀仗於宫中設冊寳案於寳座前設皇帝
拜位於丹陛正中親王拜位於丹墀内女樂設而不作
皇帝冕服御奉天門奉冊寳官以冊寳置輿中内侍舉
輿皇帝隨輿降階陞輅百官於金水橋南北向立輿至
皆跪過興隨至思善門外橋南北向立皇帝至思善門
内降輅皇太后陞座輿至丹陛皇帝由左門入至陛右
北向立親王冕服各就位奏四拜皇帝及王以下皆四
拜奉冊寳官以冊寳由殿中門入立於左皇帝由殿左
門入至拜位跪親王百官皆跪奏搢圭奏進冊奉冊官
以冊跪進皇帝受冊獻訖執事官跪受置案左奏進寳
奉寳官以寳跪進皇帝受寳獻訖執事官跪受置案右
奏出圭奏宣冊執事官跪宣讀皇帝俯伏興由左門出
至拜位奏四拜傳唱百官同四拜禮畢駕興是日皇帝
奉皇太后謁奉先殿及几筵行謁謝禮禮畢皇太后還
宫服燕居冠服陞座皇帝及皇后皇妃親王公主及六
尙等女官行慶賀禮翌日外命婦四品以上行進表箋
禮宣德以後儀同正統初尊太皇太后儀同天順八年
二月增命婦致詞云某夫人妾某氏等恭惟皇太后陛
下尊居慈極永膺福壽宏治十八年上兩宫尊號改皇
太后致詞云尊居慈闈茂隆福夀嘉靖元年二月上尊
號以四宫行禮過勞分為二日又以武宗服制未滿莊
肅皇后免朝賀命婦賀三宫亦分日上徽號自天順二
年正月奉皇太后始致詞云嗣皇帝臣伏惟皇太后陛
下功德兼隆顯崇徽號永膺福夀率土同歡命婦進表
慶賀致詞云某夫人妾某氏等恭惟皇太后陛下德同
坤厚允協徽稱夀福無疆輿情歡戴餘如常儀後上徽
號及加上徽號仿此成化二十三年禮部具儀上未及
皇太子妃禮特命增之
明史卷五十三
