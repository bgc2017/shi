欽定四庫全書
明史卷一百九十九考證
李鉞傳理河東鹽政(臣)章宗瀛按鉞巡河東時有斷
安邑疑獄及劾鎮守中官二事見獻徵錄傳未載謹
附考
王憲傳召拜御史(臣)章宗瀛按憲為御史時曾巡撫
蘇松諸郡有土豪家暴富置水牢以禁負債者為憲
所發治其罪見明張壁所撰傳記史未之及謹附識
胡世寧傳應詔陳邊備十策(臣)章宗瀛按邊備十策
一曰嚴考覈以正士風二曰崇節儉以制財用三曰
從權宜以足邊儲四曰立簡便以收塩利五曰足兵
食以選將校六曰閱軍實以修武備七曰廣收蓄以
儲將材八曰立經制以禦外侮九曰重將權以責成
效十曰周間謀以覘敵情見項篤夀所著今獻備遺
謹附考
胡世寧傳太平知州李濬數殺掠吏民(臣)章宗瀛按
太平州明洪武初以土官李以忠歸附命其後世襲
知州故名見土司傳謹附考
胡世寧傳條戍邊時所見險塞利害二十五事以上
(臣)章宗瀛按世寧所陳邊備二十五事用人二十事
明實錄俱未載原疏他書亦無可考其言保身講學
二事則在嘉靖四年謹附考
胡世寧傳工匠趙奎等五十四人以中官請悉受職世
寧言賞過濫(臣)章宗瀛按世寧所奏工匠受職過
濫在嘉靖五年四月見獻徵錄謹附識
胡世寧傳中官剛聰誣漕卒掠御服坐二千人(臣)章
宗瀛按剛聰以織造至南京與運舟争道遂起此獄
見明實錄謹附考
胡世寧傳世寧又上備邊三事(臣)章宗瀛按世寕所
陳備邊三事明實錄未載他書亦無可考謹識
胡世寧傳陳九疇坐累廢(臣)章宗瀛按陳九疇先于
正德間以哈密事遭誣削籍至嘉靖初由按察使起
為僉都御史巡撫甘肅連破番兵絶哈密貢使會王
瓊與彭澤交惡修前隙使王邦竒等訟其開邊釁賴
世寧言得免見趙時春所撰傳史言坐累盖指此謹
附考
李承勛傳且言山西潞城賊以四道兵討之不統于一
人故無功川貴芒部之設措置乖方再勝再叛宜命
伍文定深計毋專用兵(臣)章宗瀛按是時土魯番
奪哈密小王子入塞田州岑猛芒部沙保皆叛見明
實錄疏所言山西潞城川貴芒部盖指此謹附識
范鏓傳條上鹺政十要(臣)章宗瀛按上鹺政十要明史
食貨志不載實錄亦未紀其疏經濟文輯今獻備遺
諸書皆無可考謹識
王邦瑞傳上𠞰寇十四策(臣)章宗瀛按𠞰寇十四策
獻徵錄僅載邦瑞弱冠時有此事為河南守所賞識
未臚其目他書亦無可考謹識
王邦瑞傳復條上興革六事(臣)章宗瀛按邦瑞所陳
興革六事安攘十二事經濟文錄及識大錄諸書皆
無可考明實錄亦未載原疏謹識
王邦瑞傳疏便宜數事(臣)章宗瀛按便宜數事明實
錄不載他書亦無可考謹識
明史卷一百九十九考證
