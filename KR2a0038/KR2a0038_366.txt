欽定四庫全書
明史卷二百四十一考證
周嘉謨傳安民叛入緬據蠻灣嘉謨討禽之(臣)方煒
按安民以守將索賂叛入緬已而緬聽撫遣安民歸
安民據蠻灣桀甚嘉謨因遣參將周會襲之其族人
挾其弟安靖誅之以獻事在三十五年見明實錄謹
識
周嘉謨傳御史賈繼春得罪(臣)方煒按是時繼春聽
流言為選侍移宫時欲自裁因上安選侍揭給事周
朝瑞駁之楊漣乃上移宫始末疏繼春復疏明上書
之故帝怒嚴旨切責見明紀事本末所謂得罪者指
此謹附識
周嘉謨傳出維華於外(臣)方煒按是時嘉謨用年例
出維華為陜西僉事見孫承澤春明夢餘錄謹附識
張問達傳又極論守訓罪(臣)方煒按守訓以貲官中
書附稅璫大恣奸弊御史劉曰梧嘗疏劾之鹽務少
監魯保亦奏其阻塞鹽課帝皆不省見明紀事本末
謹附識
張問達傳尋召方從哲吳道南及問達等於慈寧宫
(臣)方煒按是時帝率東宫皇長孫諸皇孫召見羣臣
於宫門外從御史劉光復之請也見明實錄謹附識
張問達傳止逮可灼下吏(臣)方煒按可灼下吏後旋
于是年十月遣戍見明紀事本末謹附識
張問達傳御史周維持劾問達力引王之宷植黨亂政
(臣)方煒按張差獄起問達令郎中胡士相員外趙
會楨勞永嘉鞫之時巡城御史劉廷元主風癲而士
相等亦苐云差以私忿赴朝聲冤誤入宫門遂僅引
向宫殿射箭放弹等輕律及之宷請勅會問士相等
乃懼見明紀事本末傳未詳載謹附識
張問達傳(陸夢龍附)提牢主事王之宷奏差口詞甚悉
(臣)方煒按之宷奏差口詞後郎中陸大受疏請窮
治疏中有姦戚二字上惡之不報給事中何士晉太
常少卿史孟麟亦力言之皆不報見孫承澤春明夢
餘錄謹附識
張問達傳(陸夢龍附臣)方煒按陸夢龍
賜諡附載卷末謹識
張問達傳(傅梅附臣)方煒按傅梅
賜諡附載卷末謹識
汪應蛟傳帝命停礦税俄中止應蛟復力爭不納(臣)
方煒按三十年二月帝偶不豫召沈一貫等入諭以
罷礦稅起廢釋禁諸事翼日帝安急追前諭一貫恐
立繳之始尚書李戴都御史温純擬即日奉行而刑
部謂弛獄須再請無何而旨格矣見明紀事本末謹
附識
汪應蛟傳因列上愛養十八事(臣)方煒按應蛟所上
愛養十八事明實錄諸書俱無可考謹識
汪應蛟傳詔加太子太保馳傳歸(臣)方煒按應蛟之
歸在天啟二年十二月至四年廷推吏部尚書忠賢
矯旨以左侍郎陳于廷為黨比革于廷職而應蛟削
籍見明實錄傳未載謹附識
王紀傳紀既斥大學士葉向高何宗彦史繼偕論救
(臣)方煒按紀被斥時修撰文震孟有論救一疏見明
紀事本末謹附識
孫瑋傳且列天津税使馬堂六大罪(臣)方煒按瑋所
列馬堂六大罪明紀事本末及宦官傳皆無考謹識
孫瑋傳其冬以吏部尚書再掌左都御史事(臣)方煒
按瑋於三年閏十月以尚書銜掌院事旋于十二月
加太子太保見七卿年表傳未載謹附識
明史卷二百四十一考證
附明史卷二百四十一考證後
乾隆四十一年
賜諡諸臣
陸夢龍諡忠烈
傅梅諡節愍
