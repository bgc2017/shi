欽定四庫全書
明史卷一百三十三
列傳第二十一
廖永安俞通海(弟通源淵)
胡大海(養子德濟欒鳳)耿再成
張德勝(汪興祖)趙德勝(南昌康郎山兩廟忠臣附)桑世傑(劉成)茅成(楊國興)
胡深孫興祖
曹良臣(周顯常榮張輝)濮英(于光等)
廖永安字彦敬德慶侯永忠子也太祖初起永安兄弟
偕俞通海等以舟師自巢湖來歸太祖親往收其軍遂
以舟師攻元中丞曼濟哈雅於馬場河元人駕樓船不
利進退而永安軰操之若飛再戰再破元兵始定渡江
策頃之𤼵江口永安舉帆請所向命直指牛渚西北風
方驟頃刻逹岸太祖揮常遇春先登采石鎮兵皆潰遂
乘勝取太平授管軍總管以舟帥破曼濟哈雅水柵禽
陳兆先入集慶擢建康翼統軍元帥以舟師從取鎮江
克常州擢同僉江南行樞密院事又以舟師同常遇春
自銅陵趨池州合攻破其北門執徐夀輝守將遂克池
州偕俞通海拔江隂之石牌戍降張士誠守將欒瑞擢
同知樞密院事又以舟師破士誠兵於常熟之福山港
再破之通州之狼山𫉬其戰艦以歸遂從徐逹復宜興
乘勝深入太湖遇吴將吕珍與戰後軍不繼舟膠淺被
執永安長水戰所至輙有功士誠愛其才勇欲降之不
可為所囚太祖壯永安不屈遙授行省平章政事封楚
國公永安被囚凡八年竟死於吴吴平喪還太祖迎祭
於郊洪武六年帝念天下大定諸功臣如永安及俞通
海張德勝耿再成胡大海趙德勝桑世傑皆已前没猶
未有諡號乃下禮部定議議曰有元失馭四海糜沸英
傑之士或起義旅或保一方冺冺棼棼莫知所屬真人
奮興不期自至龍行而雲虎嘯而風若楚國公臣永安
等皆熊羆之士膂力之才非陷堅沒陣即罹變捐軀義
與忠俱名耀天壤陛下混一天下追維舊勞爵禄及子
孫烝嘗著祀典易名定諡於禮為宜臣謹按諡法以赴
敵逢難諡臣永安武閔殺身克戎諡臣通海忠烈奉上
致果諡臣張德勝忠毅勝敵致強諡臣大海武莊闢土
斥境武而不遂諡臣再成武壯折衝禦侮壯而有力諡
臣趙德勝武桓臣世傑業封永義侯與漢世祖封寇恂
景丹相類當即以為諡詔曰可九年皆加贈開國輔運
推誠宣力武臣光禄大夫柱國已又改封永安鄖國公
無子授其從子昇為指揮僉事
俞通海字碧泉其先濠人也父廷玉徙巢子三人通海
通源淵元末盜起汝潁廷玉父子與趙普勝廖永安等
結寨巢湖有水軍千艘數為廬州左君弼所窘遣通海
間道歸太祖太祖方駐師和陽謀渡江無舟楫通海至
大喜曰天贊我也親往撫其軍而趙普勝叛去元兵以
樓船扼馬場河等口瀕湖惟一港可通亦久涸會大
雨水深丈餘乃引舟出江至和陽通海為人沉毅治軍
嚴而有恩士樂為用巢湖諸將皆長水戰而通海為
最從破曼濟哈雅諸水寨授萬戸從渡江克采石取太
平徇下諸屬縣曼濟哈雅復以戰艦截采石而陳兆先
合淮兵二十萬屯方山相掎角通海與廖永安等大
敗其衆曼濟哈雅遁進破兆先取集慶從湯和拔鎮
江遷秦淮翼元帥偕諸將取丹陽金壇常州遷行樞
密院判官從克寧國下水陽以舟師略太湖降張士
誠守將於馬蹟山艤舟胥口吕珍兵暴至諸將欲退通
海曰不可彼衆我寡退則情見不如擊之乃身先疾鬪
矢下如雨中右目不能戰命帳下士被己甲督戰敵以
為通海也不敢逼徐解去由是一目遂眇已偕永安等
克石牌戍奪馬䭾沙而還普勝既叛歸友諒陷池州遣
别將守而自據樅陽水寨太祖方征浙東以樅陽為憂
通海往攻大破之普勝陸走盡獲其舟遂復池州遷僉
樞密院事陳友諒犯龍灣偕諸將擊走之追焚其舟於
慈湖禽七帥逐北至采石功最進樞密院同知從攻友
諒下銅陵克九江掠蘄黃從徐逹擊叛將祝宗康泰復
南昌從援安豐敗士誠兵還攻廬州友諒大舉圍南昌
從太祖擊之遇於康郎山舟小不能仰攻力戰幾不支
通海乘風縱火焚其舟二十餘敵少挫太祖舟膠友諒
驍將張定邊直前犯太祖舟常遇春射中定邊通海飛
舸來援舟驟進水湧太祖舟得脱而通海舟復為敵巨
艦所壓兵皆以頭抵艦兜鍪盡裂僅免明日復戰偕廖
永忠等以七舟置火藥焚敵舟數百踰二日復以六舟
深入敵連大艦力拒太祖登舵樓望久之無所見意已
没有頃六舟繞敵艦出飄颻若游龍軍士讙譟勇氣百
倍戰益力友諒兵大敗師次左蠡通海進曰湖有淺舟
難回旋莫若入江據敵上流彼舟入即成禽矣遂移師
出湖水陸結栅友諒不敢出居湖中一月食盡引兵突
走竟敗死是役也通海功最多師還賜良田金帛明年
從平武昌拜中書省平章政事總兵略劉家港進逼通
州敗士誠兵禽其將朱瓊陳勝進攝江淮行中書省事
鎮廬州從徐逹平安豐又從克湖州略太倉秋毫不犯
民大悦圍平江戰滅渡橋搗桃花塢中流矢創甚歸金
陵太祖幸其第問曰平章知予来問疾乎通海不能語
太祖揮涕而出翼日卒年三十八太祖臨哭甚哀從官
衛士皆感涕追封豫國公侑享太廟肖像功臣廟洪武
三年改封虢國公諡忠烈通海父廷玉官僉樞密院事
先卒追封河間郡公通海無子弟通源嗣其官通源字
百川從大將軍征中原偕副將軍馮勝等會兵太原定
河中渡河克鹿臺取鳳翔鞏昌涇州守開城會張良臣
據慶陽再叛大將軍命諸將分兵蹙之通源自臨洮疾
趨至涇略其西顧時略其北傳友德略其東陳德略其
南大將軍逼城下良臣援絶糧盡敗死遂克慶陽征定
西克興元皆先登洪武三年封南安侯歲禄千五百石
予世劵四年從廖永忠伐蜀又從徐逹出塞撫甘肅有
功徙江南豪民十四萬田鳳陽又攻雲南征廣南蠻俘
斬數萬二十二年詔還鄉賜鈔五萬置第於巢未行卒
子祖病不能嗣逾年追論胡黨以通源死不問爵除淵
以父兄故充參侍舍人從征積功授都督僉事通源既
坐黨太祖念廷玉通海功二十五年封淵越巂侯歲禄
二千五百石予世劵帥師討建昌叛賊城越巂明年坐
累失侯遣還里建文元年召復爵隨大軍征燕戰沒於
白溝河次子靖嗣官
胡大海字通甫虹人長身鐵面智力過人太祖初起大
海走謁滁陽命為前鋒從渡江與諸將略地以功授右
翼統軍元帥宿衛帳下從破寧國副院判鄧愈戍之遂
拔徽州略定其境内元將楊完者以十萬衆來攻大海
戰城下大破走之遂與鄧愈李文忠自昱嶺關攻建德
敗元師於淳安遂克建德再敗楊完者降溪洞兵三萬
人進樞密院判官克蘭溪從取婺州遷僉樞密院事下
諸暨守將宵遁萬戶沈勝既降復叛大海擊敗之生禽
四千餘人改諸暨為諸全州移兵攻紹興再破張士誠
兵太祖以寧越重地召大海使守之士誠將吕珍圍諸
全大海救之珍堰水灌城大海奪堰反灌珍營珍勢蹙
於馬上折矢誓請各解兵許之郎中王愷曰珍猾賊不
可信不如因擊之大海曰言出而背之不信既縱而擊
之不武師還人服其威信尋攻處州走元將舒穆嚕
伊遜遂定處州七邑陳友諒寇龍灣命分軍擣信州以
牽制敵大海用王愷言親引兵往遂克信州以為廣信
府信方絶糧或勸還師大海曰此閩楚襟喉地也可棄
之乎築城浚隍以守之先是軍糧少所得郡縣將士皆
徵糧於民名曰寨糧民甚病之大海以為言始命罷去
進江南行省參知政事鎮金華初嚴州既下苖將蔣英
劉震李福皆自桐廬來歸大海喜其驍勇留置麾下至
是三人者謀作亂晨入分省署請大海觀弩於八詠樓
大海出英遣其黨跪馬前詐訴英過大海未及答反顧
英英出袖中槌擊大海中腦仆地并其子關住郎中王
愷皆遇害英等大掠城中奔於吴其後李文忠攻杭州
杭人執英以降太祖命誅英刺其血以祭大海大海善
用兵每自誦曰吾武人不知書惟知三事而已不殺人
不掠婦女不焚毁廬舍以是軍行遠近争附及死聞者
無不流涕又好士所至輒訪求豪雋劉基宋濓葉琛章
溢之見聘也大海實薦之追封越國公諡武莊肖像功
臣廟配享太廟初太祖克婺州禁釀酒大海子首犯之
太祖怒欲行法時大海方征越都事王愷請勿誅以安
大海心太祖曰寧可使大海叛我不可使我法不行竟手
刃之及關住復被殺大海遂無後養子德濟字世美不
知何許人大海帥以歸太祖從攻婺州為誘兵大破元
兵於梅花門外禽其將李彌章由是知名既下信州太
祖以德濟為行樞密院同僉使守之陳友諒將李明道
來寇德濟與力戰大海來援夾擊之禽明道及其宣慰
王漢二及大海為蒋英所害處州降將李祐之亦殺院
判耿再成以叛張士誠聞浙東亂遣其弟士信寇諸全
德濟自信州往救乘懈得入城與知州欒鳳院判謝再
興分門守夜半出敵不意砍士信營破走之擢浙江行
省參知政事移守新城士誠將李伯昇帥步騎大入寇
德濟固守乞師於李文忠文忠馳救德濟出兵夾擊大
破之詳文忠傳時德濟所部有潛移家入新城者文忠
疑德濟使然誅其都事羅彦敬欲微戒德濟將士皆怒
走告德濟德濟怡然曰右丞殺彦敬自為廣信作戰衣
有弊耳再言者斬於是太祖召德濟褒諭之而責文忠
失將士心且曰胡德濟之量汝不及也擢浙江行省右
丞賜駿馬未幾改左丞移鎮杭州從大將軍徐逹出定
西德濟軍失利逹斬其部將數人械至京師帝念舊功
釋之復以為都指揮使鎮陕西卒欒鳳高郵人知諸全
有能聲方士信来攻與謝再興力守數出竒兵挫敵再
興使部校鬻貨於杭太祖慮其輸我軍虛實召再興還
而以參軍李夢庚總制諸全軍馬既而念再興功為兄
子文正娶其長女命徐逹娶其幼女復遣守諸全再興
忿夢庚出已上鳳復以細故繩之遂叛殺鳳鳳妻王氏
以身蔽鳳並殺之執夢庚降於士誠夢庚亦死之太祖
以再興數有功叛非其志故鳳與夢庚皆不得䘏云
耿再成字德甫五河人從太祖於濠克泗滁州元兵圍
六合太祖救之與再成軍瓦梁壘力戰度不敵引還元
兵尾至太祖設伏澗側令再成誘敵大敗之以鎮撫從
渡江下集慶以元帥守鎮江以行樞密院判官守長興
再守揚州從取金華為前鋒屯縉雲黃龍山以遏敵
衝與胡大海破舒穆嚕伊遜於處州克其城守之伊遜
來攻又敗之慶元再成持軍嚴士卒出入民間蔬果無
所損金華苖帥蔣英等叛殺胡大海處州苖帥李祐之
等聞之亦作亂再成方對客飯聞變上馬收戰卒不滿
二十人迎賊罵曰賊奴國家何負汝乃反賊攢槊刺再
成再成揮劍連斷數槊中傷墜馬大罵不絶口死胡深
等收其屍藁葬之後改葬金陵聚寳山追封高陽郡公
侑享太廟肖像功臣廟洪武三年加贈泗國公諡武壯
子天璧聞父難糾部曲殺賊比至李文忠已破賊斬之
遂以天璧守處州拒方國珍張士誠皆有功擢指揮副
使克浦城搗建寧走陳友定征襄陽進至西安招諭河
州臨洮皆下改杭州指揮同知七年出海捕倭深入外
洋溺死
張德勝字仁輔合肥人才略雄邁與俞通海等以舟師
自巢來歸從渡江克采石太平陳額森來攻與湯和等
破禽之授太平興國翼總管破曼濟哈雅水寨禽陳兆
先下集慶克鎮江授秦淮翼元帥取常州擢樞密院判
克寧國收長槍兵下太湖略馬蹟山攻宜興取馬䭾沙
及石牌寨進僉樞密院事趙普勝陷池州德勝往援弗
及還從徐逹拔宜興普勝復掠青陽石埭德勝與戰柵
江口破走之已復同通海擊敗其衆遂復池州引兵自
無為趨浮山走普勝將胡總管追敗之青山逐北至潛
山陳友諒將郭泰逆戰沙河破斬之遂克潛山友諒犯
龍灣德勝總舟師迎戰殺傷相當德勝大呼麾諸將奮
擊友諒軍披靡遂大敗與諸將追及之慈湖縱火焚其
舟至采石大戰沒於陣追封蔡國公諡忠毅肖像功臣
廟侑享太廟子宣幼養子興祖嗣職興祖巢人本汪姓
既嗣職從破安慶克江州拔蘄黃取南昌從援安豐大
敗張士誠兵鄱陽之戰與廖永忠等以六舟深入又邀
擊友諒於涇江口功最擢湖廣行省參政從平武昌遂
克廬州略地至通州而還進大都督府僉事從徐逹取
淮東下浙西進同知大都督府事大軍北征别將衛軍
由徐州克沂青東平乘勝至東阿降元參政陳璧及所
部五萬餘人孔子五十六世孫衍聖公希學帥曲阜知
縣希舉鄒縣主簿孟思諒等迎謁於軍門興祖禮之兖
東州縣聞風皆下遂取濟寧濟南洪武元年以都督兼
右率府使從攻樂安克汴梁河洛還守濟寧與大將軍
會師德州帥師並河進遂克元都徇下永平又西取大
同將三衛卒守之再敗元兵斬獲無算時德勝子宣已
長命為宣武衛指揮同知而興祖復姓為汪三年進克
武朔二州𫉬元知院馬廣等帥兵至大同北口大敗元
兵獲庫庫弟金剛努等四百餘人未幾命為晉王武傳
兼山西行都督府同知四年從前將軍傳友德合兵伐
蜀克階文乘勝至五里關中飛石死蜀平詔都督興祖
殁於王事優賞其子追封東勝侯予世劵興祖子幼命
與宣同居以疾卒爵除
趙德勝濠人為元義兵長善馬槊每戰先登隸王孟格
麾下察其必敗太祖取滁陽德勝母在軍中乃棄其妻
來從太祖喜賜之名為帳前先鋒從取鐵佛岡攻三汊
河破張家寨克全椒後河諸寨援六合中流矢幾殆擊
雞籠山搗烏江下和州含山夜襲陳額森營拔板門鐵
長官二寨遂取儀真授總管府先鋒從渡江下太平克
蕪湖句容溧水溧陽皆有功從常遇春敗曼濟哈雅於
采石破陳兆先營於方山下集慶功最從徐逹取鎮江
破苖軍水寨下丹陽金壇平寧國轉領軍先鋒取廣德
破張士誠水寨復從遇春攻常州解牛塘圍復廣德寧
國取江隂攻常熟禽張士德從攻湖州宜興叛還兵定
之擢中翼左副元帥陳友諒犯龍灣龍江第一關曰虎
口城太祖以屬德勝友諒至力戰伏兵起友諒大敗遂
復太平下銅陵臨山寨略黃山橋及馬河沙征高郵有
功進後翼統軍元帥從太祖西征破安慶水寨乘風泝
小孤山距九江五里友諒始知倉皇遁去遂克九江徇
黃梅廣濟克瑞昌臨江吉安還下安慶進克撫州取新
淦討南昌叛將復其城礟傷肩授僉江南行樞密院事
與朱文正鄧愈共守南昌平羅友賢於池州破友諒將
於西山復臨江吉安撫州未幾友諒大舉兵圍南昌德
勝帥所部數千背城逆戰射殺其將敵大沮明日復合
環城數匝友諒親督戰晝夜攻城且壊德勝帥諸將死
戰且戰且築城壊復完暮坐城門樓指揮士卒弩中腰
膂鏃入六寸拔出之歎曰吾自壯歲從軍傷矢石屢矣
無重此者丈夫死不恨恨不能掃清中原耳言畢而絶
年三十九追封梁國公諡武桓列祀功臣廟配享太廟
德勝剛直沉鷙馭下嚴肅未嘗讀書臨機應變動合古
法平居篤孝友如修士友諒圍南昌八十五日先後戰
死者凡十四人張子明者領兵千戶也洪都圍久内外
隔絶朱文正遣子明告急於應天以東湖小漁舟從水
關潛出夜行晝止半月始得逹太祖問友諒兵勢對曰
兵雖盛戰鬭死者不少今江水日涸賊巨艦將不利援
至可破也太祖謂子明歸語而帥堅守一月吾自取之
還至湖口為友諒所獲令誘城中降子明佯諾至城下
大呼我張大舍己見主上令諸公堅守救且至賊怒攢
槊殺之追封忠節侯友諒攻撫州樞密院判李繼先乘
城戰死左翼元帥牛海龍突圍死左副元帥趙國旺引
兵燒戰艦敵追至投橋下死百戸徐明躍馬出射賊賊
知明名併力攻被執死軍士張德山夜半潛出城焚賊
舟賊覺死夏茂成守城樓中飛礮死右翼元帥同知朱
潛統軍元帥許珪俱戰死蔣必勝陷吉安參政劉齊知
府朱文華被執不屈死趙天麟守臨江友諒攻之城陷
不屈死祝宗康泰叛陷洪都知府葉琛與行省都事萬
思誠迎戰皆死事平皆贈爵侯伯以下有差立忠臣廟
於豫章並祠十四人以德勝為首而康郎山戰死者三
十五人首丁普郎普郎初為陳友諒將守小孤山偕傳
友德來降授行樞密院同知數有功及援南昌大戰鄱
陽湖自辰至午普郎身被十餘創首脱猶直立執兵作
鬭狀敵驚為神時七月己丑也追贈濟陽郡公張志雄
亦友諒將素驍勇號長張從趙普勝守安慶友諒殺普
勝志雄怨來降為樞密院判至是舟檣折敵攢刺之知
不能脱遂自刎元帥余昶右元帥陳弼徐公輔皆以其
日戰殁先一日左副指揮韓成元帥宋貴陳兆先戰沒
韓成子觀至都督别有傳兆先者額森從子既被擒太
祖以其兵被宿衛感帝大度效死力至是戰死越三日
辛夘復大戰副元帥昌文貴左元帥李信王勝劉義死
八月壬戌扼敵涇江口同知元帥李志高副使王咬住
亦戰死其他偏禆死事者千戸姜潤王鳳顯石明王德
朱鼎王清常德勝袁華陳冲王喜仙汪澤丁宇史德勝
裴軫王理王仁鎮撫常惟德鄭興逮德山羅世榮曹信
凡贈公一人侯十二人伯二人子十五人男六人肖像
康郎山忠臣廟有司歲致祭又程國勝者徽人以義兵
元帥来歸敗楊完者累功至萬戸守南昌與牛海龍夜
刦友諒營海龍中流矢死國勝泅水得脱扺金陵從太
祖戰鄱陽張定邊直前犯太祖舟國勝與韓成陳兆先
駕舸左右奮擊太祖舟脱國勝等繞出敵艦後援絶力
戰死南昌城中謂國勝己前死故豫章康山兩廟俱得
以預祀云
桑世傑無為人亦自巢湖來歸趙普勝有異志世傑發
其謀普勝逸去從渡江以舟師破元水軍授秦淮翼元
帥下鎮江徇金壇丹陽攻寧國長槍諸軍克水陽平常
州判行樞密院事略地江隂宜興初石碑民朱定販鹽
無賴與冨民趙氏有隙遂告變滅趙氏授江隂判官尋
復為盜元遣兵捕之定聞張士誠據高郵乃導士誠由
通州渡江遂陷平江以定為參政而遣元帥欒瑞戍石
牌大兵既取江隂瑞尚據石牌導舟師往來太祖命
廖永安及世傑擊之世傑力戰死瑞亦降張氏窺江路
絶太祖念其功贈安遠大將軍輕車都尉永義侯侑享
太廟子敬以父死事累官都督府僉事洪武二十三年
封徽先伯歲禄千七百石予世劵明年同徐輝祖防邊
尋令屯軍平陽坐藍玉黨死又劉成者靈璧人以統兵
總管從耿炳文定長興為永興翼左副元帥數佐炳文
敗士誠兵李伯昇以十萬衆來攻城中兵僅七千太祖
遣兵援之未至炳文嬰城守成引數十騎出西門擊敗
伯昇兵禽其將宋元帥轉至東門敵悉兵圍之遂戰死
贈懷遠將軍立廟長興
茅成定遠人自和州從軍隸常遇春麾下克太平始授
萬戶從定常州寧國進總管克衢州授副元帥守金華
改太平興國翼元帥從克安慶援安豊戰鄱陽克武昌
授武德衛千戶尋進指揮副使取贛州安陸襄陽泰州
皆有功從徐逹攻平江焚張士誠戰船築長圍困之逹
攻婁門士誠出兵戰成擊敗之突至外郛中义死贈東
海郡公祀功臣廟同時死者有楊國興亦定遠人以右
翼元帥守宜興初常州人陳保二聚衆號黃包軍既降
復叛誘執詹李二將國興執斬之授神武衛指揮使至
是攻閶門戰死以其子益襲指揮使
胡深字仲淵處州龍泉人穎異有智略通經史百家之
學元末兵亂歎曰浙東地氣盡白禍將及矣乃集里中
子弟自保舒穆嚕伊遜以萬戶鎮處州辟參軍事募兵
數千收捕諸山寇温州韓虎等殺主將深往諭軍
民感泣殺虎以城降己偕章溢討龍泉之亂搜旁縣盜
以次平之伊遜時已進行省參政承制命深為元帥戊
戌十二月太祖親征婺州深帥兵車數百輛往援至松
溪不能救敗去婺遂下明年耿再成侵處州伊遜分遣
元帥葉琛參謀林彬祖鎮撫陳中真及深帥兵拒戰會
胡大海兵至與再成合大破之進抵城下伊遜戰敗與
葉琛章溢走建寧處州遂下深以龍泉慶元松陽遂昌
四縣降太祖素知深名召見授左司員外郎遣還處州
招集部曲從征江西既定命以親軍指揮守吉安處州
苖軍叛殺守將耿再成深從平章邵榮討誅之會改中
書分省為浙東行中書省遂以深為行省左右司郎中
總制處州軍民事時山寇竊𤼵人情未固深募力萬餘
人捕誅渠帥沿海軍素驍誅其尤横者數人患遂息癸
夘九月諸全叛將謝再興以張士誠兵犯東陽左丞李
文忠令深引兵為前鋒再興敗走深建議以諸全為浙
東藩屏乃度地去諸全五十里並五指山築新城分兵
戍守太祖初聞再興叛急馳使詣文忠别為城守計至
則工已竣後士誠將李伯昇大舉來侵頓新城下不能
拔敗去太祖嘉深功賜以名馬太祖稱吴王以深為王
府參軍仍守處州温州豪周宗道聚衆據平陽數為方
國珍從子明善所偪以城來歸明善怒攻之深遣兵擊
走明善遂下瑞安進兵溫州方氏懼請歲輸銀三萬充
軍實乃命深班師復還鎮陳友定兵至破之追至浦城
又敗其守兵城遂下進拔松溪獲其守將張子玉因請
𤼵廣信撫州建昌三路兵規取八閩太祖喜曰子玉驍
將禽之則友定破膽乘勢攻之理無不克因命廣信指
揮朱亮祖由鉛山建昌左丞王漙由杉關會深齊進已
亮祖等克崇安進攻建寧友定將阮德柔固守深視氛
祲不利欲緩之亮祖曰師已至此庸可緩乎且天道幽
遠山澤之氣變態無常何足徵也時德柔兵屯錦江逼
深陣後亮祖督戰益急深引兵還擊破其二柵德柔軍
力戰友定自以銳師夾擊日已暮深突圍走馬蹶被執
遂遇害年五十二追封縉雲郡伯太祖嘗問宋濂曰胡
深何如人對曰文武才也太祖曰誠然浙東一障吾方
賴之而深以久任鄉郡志圖平閩以報效竟以死徇深
遇衆寬厚用兵十餘年未嘗妄戮一人守處州興學造
士縉雲田税重以新没入田租償其數鹽税什一請半
取之以通商賈軍民皆懷其惠云
孫興祖濠人從太祖渡江積功為都先鋒戰龍江遷統
軍元帥破瑞昌八陣營擢天策衛指揮使興祖沉毅有
謀大將軍徐逹雅重之克泰州以逹請命守海陵海陵
士誠兵入淮要地也興祖整軍令練士伍防禦甚嚴吴
兵自海口來侵擊敗之禽彭元帥平江既下命興祖取
通州士誠守將已詣徐逹降進大都督府副使移鎮彭
城逹既定關陕旋師北向檄興祖會東昌從克元都置
燕山六衛留兵三萬人命興祖守之領大都督分府事
大兵西征庫庫由居庸窺北平逹謂諸將北平有孫都
督不足慮遂直搗太原語詳逹傳洪武三年帥六衛卒
從逹出塞次賽音布拉克川力戰死年三十五太祖
悼惜之追封燕山侯諡忠愍配享通州常遇春祠未
幾中書省以都督同知汪興祖兼俸事入奏帝聞奏興
祖名歎息命以月俸給故燕山侯興祖家以其長子恪
襲武德衛指揮使久之歷都督僉事二十一年以右參
將從藍玉北征至捕魚兒海論功封全寧侯歲禄二千
石予世劵恪謹敏有儒將風從征楚蜀還駐沔陽簡閱
各衛所軍士備邊二十五年進兼太子太保未幾籍兵
山西從宋國公勝練兵旋召還賜第中都後坐藍玉黨
死
曹良臣安豐人潁寇起聚鄉里築堡自固歸太祖於應
天為江淮行省參政從取淮東收浙西進行省左丞從
大軍取元都略地至澤潞進山西行省平章還守通州
時大兵出山西通州守備單弱所部不滿千人元丞相
伊蘇將萬騎營白河良臣曰吾兵少不可與戰彼衆雖
多亡國之餘敗氣不振當以計走之乃密遣指揮仵勇
等於瀕河舟中多立赤幟亘三十餘里鉦鼔聲相聞伊
蘇大駭遁去良臣出精騎追百餘里元兵自是不敢窺
北平復從大將軍徐逹擊庫庫特穆爾於定西敗之洪
武三年封宣寧侯歲禄九百石予世劵明年從伐蜀克
歸州山寨取容美諸土司會周德興拔茅岡覃垕寨自
白鹽山伐木開道出紙坊溪以趨䕫州進克重慶明年
從副將軍李文忠北征至臚朐河收其部落文忠帥良
臣持二十日糧兼程進至圖拉河哈喇章渡河拒戰少
却追至鄂爾坤河敵騎大集將士殊死戰敵大敗走
而良臣與指揮周顯常榮張耀皆戰死事聞贈良臣安
國公諡忠壯列祀功臣廟子泰襲侯坐藍玉黨死爵除
顯合肥人從渡江累功至指揮同知洪武三年以收應
昌紅羅山寨遷指揮使榮開平王遇春再從弟歷指揮
僉事遇春卒於軍榮護喪還從朱亮祖平蜀累官至振
武衛指揮同知耀夀州人初從陳額森建康下始歸附
累功為守禦福建指揮使守興化至是俱戰没帝厚䘏
諸臣家命有司各表其墓
濮英廬州人初以勇力為百夫長積功至西安衛指揮
坐軍政不修召還詰責遣葉昇代之昇更言其賢令還
衛洪武十九年太祖命耿炳文選陕西都司衛所卒備
邊惟英所練稱勁旅加都督僉事明年命帥所部隨大
將軍馮勝北征抵金山降納克楚遂班師而以英將竒
兵三千人為殿納克楚餘衆竄慝者尚數十萬聞師旋
設伏於途謀俟大軍過竄取之未𤼵英後至猝為所乘
衝突不能出馬踣遂見執敵既得英思挟為質英絶食
不言乘間引佩刀剖腹死事聞贈金山侯謚忠襄明年
進贈樂浪公封其子璵為西凉侯禄二千五百石予世
劵二十三年命練兵東昌又令駐臨清訓練士卒二十
五年召還同宋國公勝等簡閱山西士馬璵能修父職
帝甚嘉之復令籍山西民兵所籍州縣最多事集而不
擾明年坐藍玉黨戍五開死洪武中指揮使死事者又
有于光嚴德孫虎光都昌人初事徐夀輝鎮浮梁陳友
諒弑夀輝光以浮梁來降授樞密院判積功為鷹揚衛
指揮鎮鞏昌庫庫圍蘭州光赴援至馬蘭灘戰敗被執
以徇城下光大呼曰公等但堅守徐將軍將大軍旦夕
至矣賊怒批其頰遂被殺祀功臣廟嚴德太平人從起
兵積功為海寧衛指揮從朱亮祖討方國珍戰歿於台
州追封天水郡公孫虎不知何許人從援池州下於潛
昌化定建德諸全皆有功授千戶克新城桐廬進海寧
衛指揮使平嘉興盜從副將軍李文忠北征由東道入
應昌至落馬河與元兵戰死追封康安郡伯又指揮僉
事劉廣戍永平禦寇戰死涼州衛百戸劉林戍涼州額
森特穆爾叛戰死邊人壯之名其所居竇融臺為劉林
臺錢塘衛千戸袁興全椒人從征雲南自請為前鋒陷
陣死並褒贈有差
贊曰明祖之興自决策渡江始力爭於東南數千里之
内摧友諒滅士誠然後北定中原南圖閩粤則廖永安
胡大海以下諸人厥功豈細哉計不旋踵效命疆場雖
勛業未竟然褒崇廟祀竹帛爛然以視功成命爵終罹
奸黨者其猶幸也夫
明史卷一百三十三
