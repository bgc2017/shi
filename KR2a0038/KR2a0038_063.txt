欽定四庫全書
明史卷六十三
大學士張廷玉等奉勅修
志第三十九
樂三
樂章一
洪武三年定朝賀樂章陞殿奏飛龍引之曲百官行禮
奏風雲會之曲丞相致詞奏慶皇都之曲復位百官行
禮奏喜昇平之曲還宫奏賀聖朝之曲俱見後宴饗九
奏中
二十六年更定陞殿韶樂奏聖安之曲乾坤日月明
八方四海慶太平龍樓鳳閣中扇開簾捲帝王興聖感
天地靈保萬壽洪福增祥光王氣生陞寶位永康寧
還宫韶樂奏定安之曲九五飛聖龍千邦萬國敬依
從鳴鞭三下同公卿環珮響玎瑓掌扇護御容中和樂
音吕濃翡翠錦繡擁還華蓋赴龍宫
公卿入門奏治安之曲忠良為股肱昊天之德承主
恩森羅拱北辰御爐烟遶奉天門江山社稷興安天下
軍與民龍虎會風雲(後不用)
洪武二十六年定中宫正旦冬至千秋節朝賀樂章
中宫天香鳳韶之曲寶殿光輝晴天映懸玉鉤珍珠
簾櫳瑤觴舉時簫韶動慶大筵來儀鳳昭陽玉帛齊朝
貢讃孝慈賢助仁風歌謠正在昇平中謹獻上齊天頌
宣德以後增定慈宫朝賀樂章天香鳳韶之曲龍樓
鳳閣彤雲曉開繡簾天香芬馥瑤階春暖千花簇壽聖
母齊頌祝御筵奏獻長生曲坤道寧品類咸育和氣四
時調玉燭享萬萬年太平福
洪武三年定宴饗樂章
一奏起臨濠之曲名飛龍引千載中華生聖主王氣
成龍虎提劍起淮西將勇師雄百戰收彊虜驅馳鞍
馬經寒暑將士同甘苦次第靜風塵除暴安民功業如
湯武
二奏開太平之曲名風雲會玉壘瞰江地風雲繞帝
營駕樓船龍虎縱横飛礮發機驅六甲降虜將勝胡兵
談笑掣長鯨三軍勇氣增一戎衣宇宙清寧從此華
夷歸一統開帝業慶昇平
三奏安建業之曲名慶皇都虎踞龍蟠佳麗地真主
開基千載風雲會十萬雄兵屯鐵騎臺臣守將皆奔潰
一洗煩苛施德惠里巷謳歌田野騰和氣王業宏開
千萬世黎民咸仰雍熙治
四奏削羣雄之曲名喜昇平持黃鉞削平荆楚清吳
越清吳越暮秦朝晉幾多豪傑幽燕齊魯風塵潔伊
凉蜀隴人心悦人心悅車書一統萬方同轍
五奏平幽都之曲名賀聖朝天運推遷元運移王師
北討定燕畿百年禮樂重興日四海風雲慶會時除
暴虜撫瘡痍漠南爭覩舊威儀君王聖德容降虜三恪
衣冠拜玉墀
六奏撫四夷之曲名龍池宴海波不動風塵靜中國
有真人文身交趾氊裘金齒重譯來賓竒珍異産梯
山航海奉表稱臣白狼元豹九苞丹鳳五色麒麟
七奏定封賞之曲名九重歡乾坤清廓論功定賞策
勲封爵玉帶金符貂蟬簪珥形圖麟閣奉天洪武功
臣佐興運文經武略子子孫孫尊榮富貴久長安樂
八奏大一統之曲名鳳凰吟大明天子駕飛龍開疆
宇定王封江漢遠朝宗慶四海車書會同東夷西旅
北戎南越都入地圖中遐邇暢皇風億萬載時和歲豐
九奏守承平之曲名萬年春風調雨順遍乾坤齊慶
承平時節玉燭調和甘露降遠近桑麻相接偃武修文
報功崇德率土皆臣妾山河磐固萬方黎庶歡悅長
想創業艱難君臣曾共掃四方豪傑露宿宵征鞍馬上
歷盡風霜冰雪朝野如今清寧無事任用湏賢哲躬勤
節儉萬年同守王業(以上九奏前三奏和緩中四奏壯烈後二奏舒長其曲皆按月律)
十二月按律樂歌
正月太簇本宫黃鍾商俗名大石曲名萬年春奉天
承運秉黃麾志在安民除慝曾覩中天騰王氣五色虹
霓千尺龍繞兜鍪神迎艘艦嘉應非人力鳳凰山上慶
雲長繞峯石天助神武成功人心效順所至皆無敵
手握乾符開寶祚略定山河南北飲馬江淮列營河漢
四海風波息師雄將猛萬方齊仰威德
二月夾鍾本宫夾鍾宫俗名中吕曲名玉街行山林
豺虎中原狐兔四海英雄無數大明真主起臨濠震於
赫戎衣一怒星羅玉壘雲屯鐵騎一掃乾坤烟霧黎
民重覩太平年慶萬里山河磐固
三月姑洗本宫太簇商俗名大石曲名賀聖朝雲氣
朝生芒碭間虹光夜起鳳凰山江淮一日真主出華夏
千年正統還瞻日角覩天顔雲龍風虎競追攀君臣
勤苦成王業王業汪洋被百蠻
四月仲呂本宫無射徵俗名黃鍾正徵曲名喜昇平
風雲密濠梁千載真龍出真龍出鯨鯢豺虎掃除無迹
江河從此波濤息乾坤同慶承平日承平日華夷萬
里地圖歸一
五月蕤賓本宫姑洗商俗名中管雙調曲名樂清朝
中原鹿走英雄起回首四郊多壘英主倡兵淮水將士
皆雄偉百靈護助人心喜一呼萬人風靡談笑掃除
蝼蟻王業從兹始
六月林鍾本宫夾鍾角俗名中呂角曲名慶皇都王
氣呈祥飛紫鳳虎嘯龍興千里旌旗動四海歡呼師旅
衆天戈一指風雲從將士爭先民樂用駕馭英雄聖
德皆天縱率土華夷歸職貢詞臣拜獻河清頌
七月夷則本宫南吕商俗名中管商角曲名永太平
鳳凰佳氣好王師起義乾坤初曉淮水西邊五色慶雲
繚繞三尺龍泉似水更百萬貔貅熊豹軍令悄魚麗鵝
鸛風雲蛇鳥糾糾電掣鷹揚在伐罪安民去殘除暴
天與人歸豪傑削平多少萬里煙塵淨洗正紅日一輪
高照膺大寶王業萬年相保
八月南吕本宫南吕宫俗名中管仙吕曲名鳳凰吟
紫微翠蓋擁蓬菜聖天子帝圖開歴數應江淮看五色
雲生上台櫛風沐雨攻堅擊銳將士總英才躍馬定
塵埃創萬古山河壯哉
九月無射本宫無射宫俗名黃鍾曲名飛龍引詞同前
起臨濠之曲
十月應鍾本宫姑洗徵俗名中呂正徵曲名龍池宴
大明英主承天運倡義擁天戈星辰旋繞風雲圍護龍
虎麾訶旌旗所指羌夷納欵江海停波從今平定萬
年疆宇百二山河
十一月黃鍾本宫夷則角俗名仙呂角曲名金門樂
慶皇都聖主開寶祚起臨濠正汝潁塵飛江淮浪捲赤
子呼號天戈奮然倡義擁神兵百萬總英豪貔虎朝屯
壁壘虹霓夜繞弓刀鳳凰山勢聳層霄佳氣五雲高
愛士伍同心君臣協力不憚勤勞風雲一時相會看魚
龍飛舞出波濤靜掃八方氛祲咸聽九奏簫韶
十二月大吕本宫大呂宫俗名高宫曲名風雲會天
眷顧淮西真人起布衣正乾剛九五龍飛駕馭英雄收
俊傑承永命布皇威一劍立鴻基三軍擁義旗望雲
霓四海人歸整頓乾坤除暴虐歌聖德慶雍熙
武舞曲名清海宇拔劍起淮土策馬定寰區王氣開
天統寶歷慶乾符武略文謨龍虎風雲創業初將軍星
繞弁勇士月彎弧選騎平南楚結陣下東吳跨蜀驅胡
萬里山河壯帝居
文武曲名泰階平乾坤清寧治功告成武定禍亂文
致太平郊則致其禮廟則盡其誠卿雲在天甘露零風
雨時若百穀登禮樂雍和政刑肅清儲嗣既立封建乃
行讒侫屏四海賢俊立朝廷玉帛鐘鼓陳兩楹君臣賡
歌揚頌聲
四夷舞曲其一小將軍大明君定宇寰聖恩寬掌江
山東虜西戎北狄南蠻手高擎寶貝盤其二殿前歡
五雲宫闕連霄漢金光明照眼玉溝金水深潺潺頫𩕄
觀趨蹌看儀鑾嚴肅百千般威人心膽寒其三慶新
年虎豹關文武班五綵間慶雲朝霞燦黃金殿喜氣增
丹墀内仰聖顔翠繞紅圍錦繡班高樓十二欄笙簫趁
紫壇仙音韻瑤&KR0793;按拜舞齊歌謠讚吾皇萬壽安其
四過門子定宇寰定宇寰掌江山撫百蠻謳歌拜舞仰
祝讚萬萬年帝業安
洪武十五年重定宴饗九奏樂章
一奏炎精開運之曲炎精開運篤生聖皇大明御極
遠紹虞唐河清海宴物阜民康威加夷獠德被戎羌八
珍有薦九鼎馨香鼓鐘鐄鐄宫徵洋洋怡神養壽理隂
順陽保兹遐福地久天長
二奏皇風之曲皇風被八表熙熙聲教宣時和景象
明紫宸開繡筵龍袞曜朝日金爐裊祥烟濟濟公與侯
被服麗且鮮列坐侍丹扆磬折在周旋羔豚升華俎玉
饌充方圓初筵奏南風繼歌賡載篇瑤觴欣再舉拜俯
禮無愆同樂及斯辰於皇千萬年
奏平定天下之舞曲名清海宇(同前)
三奏眷皇明之曲赫赫上帝眷我皇明大命既集本
固支榮厥本伊何育德春宫厥支伊何藩邦以寧慶延
百世澤被羣生及時為樂天禄是膺千秋萬歲永觀厥
成
奏舞安四夷之舞曲名小將軍殿前歡慶新年過門子
(俱同前)
四奏天道傳之曲馬負圖兮天道傳龜載書兮人文
宣羲畫卦兮禹疇叙皇極建兮合自然綿綿歷數歸明
主祥麟在郊威鳳舞九夷入貢康衢謠聖子神孫繼祖
武垂拱無為邁前古
奏車書會同之舞曲名泰階平(同前)
五奏振皇綱之曲周南詠麟趾卷阿歌鳳凰藹藹稱
多士為楨振皇綱赫赫我大明德尊踰漢唐百揆修庶
績公輔理陰陽峩冠正襟佩都俞在高堂坐令八紘内
熙熙民樂康氣和風雨時田内見豐穰獻禮過三爵歡
娛良未央
六奏金陵之曲鍾山蟠蒼龍石城踞金虎千年王氣
都於今歸聖主六代繁華經幾秋江流東去無時休誰
言天塹分南北英雄豈但嗤曹劉我皇昔住濠梁屋神
遊天錫真人服提兵乘勢渡江來時臣早獻金陵曲歌
金陵進珍饌諧八音繼三歎請觀漢祖用兵時為嘗馮
異滹沱飯
七奏長楊之曲長楊曳綠黃鳥和鳴菡萏呈鮮紫燕
輕盈千花浥露日麗風清及時為樂芳尊在庭管音嘒
嘒絲韻泠泠玉振金聲各奏爾能皤皤國老載勸載懲
明德惟馨垂之聖經唐風示戒永保嘉名無已太康哲
人是聽
八奏芳醴之曲夏王厭芳醴商湯遠色聲聖人示深
戒千春垂令名惟皇登九五玉食保尊榮日昃不遑餐
布德延羣生天庖具豐膳鼎鼐事調烹豈但資肥甘亦
足養遐齡達人悟兹理恒令五氣平隨時知有節昭哉
天道行
九奏駕六龍之曲日麗中天漏下遲公卿侍宴多令儀簫韶九奏觴九獻爐烟細逐祥風吹羣臣舞蹈天顔喜歲熟民康常若此六龍迴駕鳳樓深寶扇齊開扶玉几景星呈瑞慶雲多兩曜增暉四序和聖人道大如天地歲歲年年奈樂何
進膳曲水龍吟寶殿祥雲紫氣濛聖明君龍德宫氤氳霧靄檜栢間青松龍樓鳳閣雕梁畫棟此是蓬萊洞太平清樂曲太清歌萬國來朝進貢仰賀聖明主一統華夷普天下八分四海南北東西託聖德勝堯王保護家國太平天下都歸一將兵器銷為農器旌旗不動酒旗招仰荷天地上清歌一願四時風調雨順民心喜攝外國將寶貝攝外國將寶貝見君王來朝寳殿裏珊瑚瑪瑙玻璃進在丹墀開天門託長生日月光天德萬萬歲永固皇基公卿文武來朝會開玳筵捧金杯
迎膳奏水龍吟曲與進膳同陞座還宫百官行禮奏萬歲樂朝天子二曲與朝賀同
大祀慶成大宴用萬國來朝隊舞纓鞭得勝隊舞萬壽聖節大宴用九夷進寶隊舞壽星隊舞
冬至大宴用讚聖喜隊舞百花聖朝隊舞
正旦大宴用百戲蓮花盆隊舞勝鼓采蓮隊舞永樂十八年定宴饗樂舞
一奏上萬壽之曲龍飛定萬方受天命振紀綱彝倫攸叙四海康普天率土盡來王臣民舞蹈嵩呼載揚稱觴奉吾皇聖壽天長
平定天下舞曲其一四邊靜威伏千邦四夷來賓納表章顯禎祥承乾象皇基永昌萬載山河壯其二刮地風聖主過堯舜禹湯立五常三綱八蠻進貢朝今上頓首誠惶朝中宰相燮理隂陽五糓收成萬民歡暢賀吾皇齊讚揚萬國來降
二奏仰天恩之曲皇天眷聖明五辰順四海寧風調雨順百糓登臣民鼓舞樂太平賢良在位邦家永禎吾
皇仰洪恩夙夜存誠
黃童白叟鼓腹謳歌承應曲曰豆葉黃雨順風調五
穀收成倉廩豐盈大利民生託賴著皇恩四海清鼓腹
謳歌白叟黃童共樂咸寧
四夷舞曲其一小將軍順天心聖德誠化番邦盡朝
京四夷歸伏舞於龍廷貢皇明寶貝擎其二殿前歡
四夷率土歸王命都來仰大眀萬邦千國皆歸正現帝
庭朝仁聖天階班列衆公卿齊聲歌太平其三慶豐
年和氣增鸞鳳鳴紫霧生祥雲朝霞映爇金爐香味馨
列丹墀御駕盈絃管簫韶五音應龍笛間鳳笙其四
渤海令金杯中酒滿盛御案前列羣英君德成皇圖慶
嵩呼萬歲聲其五過門子聖主興聖主興顯威靈蠻
夷靜至仁至德至聖明萬萬年帝業成
三奏感地德之曲皇心感地靈順天時德厚生含宏
光大品物亨鍾竒毓秀產俊英河清海宴麟來鳳鳴隂
陽永和平相我文明
車書會同舞曲其一新水令錦衣花帽設丹墀俱公
服百司同會麟至舞鳳來儀文武班齊朝賀聖明帝
其二水仙子八方四面錦華夷天下蒼生仰聖德風調
雨順昇平世遍乾坤皆讚禮託君恩民樂雍熙萬萬年
皇基堅固萬萬載江山定體萬萬歲洪福天齊
四奏民樂生之曲世間的萬民荷天地感聖恩乾坤
定位四海春君臣父子正大倫皇風浩蕩人心載醇熙
熙樂天真永戴明君
表正萬邦舞曲其一慶太平奸邪濁亂朝綱構禍難
煽動戈斨赫怒吾皇親征灞上指天戈敵皆降其二
武士歎白溝戰場旌旗雲合迷日光令嚴氣張三軍踴
躍齊奮揚掃除殘甲如風蕩凱歌傳四方仁聖不殺降
望河南失欃槍其三滾綉毬肆旅拒恃力強一心構
殃築滄洲百尺城隍騁蠆毒恣虎狼孰能禦當順天心
有德隆昌倒戈歛甲齊歸降撫將生還達故鄉自此仁
聞愈彰其四陣陣贏不數孫吳兵法良神謀睿算合
隂陽八陣堂堂行天上虎略龍韜孰敢當俘囚十萬皆
疎放感荷仁恩戴上蒼其五得勝回兩傍四方展鳥
翼風雲雁行出竒兵敵難量士強馬強遍百里眠旌卧
鎗勝兵回樂洋洋其六小梁州敵兵戰敗神魂喪擁
貔貅直渡長江開市門肆不移宣聖恩如天曠綸音頒
降普天下仰吾皇
五奏感皇恩之曲當今四海寧頌聲作禮樂興君臣
慶會躋太平衣冠濟濟宴彤庭文臣武將共荷恩榮忠
心盡微誠仰答皇明
天命有德舞曲其一慶宣和雨順風調萬物熙一統
華夷四海嘉禾感和氣一榦百穗一榦百穗其二窄
甎兒梯航萬國來丹陛太平年永固洪基正東西南北
來朝會洽寰宇布春暉四夷咸賓聲教美自古明王在
慎德不須威武服戎狄祥瑞集鳳來儀佳期萬萬歲聖
明君主華夷
六奏慶豐年之曲萬方仰聖君大一統撫萬民豐年
時序雨露均穰穣五糓貨財殷酣歌擊壌風清俗淳四
夷悉來賓正統皇仁
七奏集禎應之曲皇天眷大明五星聚兆太平騶虞
出現甘露零野蠶成繭嘉禾生醴泉湧地河水清乾坤
萬萬年四海永寧
八奏永皇圖之曲天心眷聖皇正大位撫萬邦仁風
宣布禮樂張戎夷稽首朝明堂皇圖鞏固賢臣贊襄太
平日月光地久天長
九奏樂太平之曲皇恩被八絃三光明四海清人康
物阜歲屢登含哺鼓腹皆歡聲民歌帝力唐堯至仁乾
坤永清共樂太平
導膳迎膳進膳及陞坐還宫百官行禮諸曲俱與洪武
間同
大祀慶成用纓鞭得勝蠻夷隊舞萬壽聖節九夷進寶
隊舞冬至節讚聖喜隊舞正旦節百戲蓮盆隊舞
嘉靖間續定慶成宴樂章
陞座樂曲萬歲樂五百昌期嘉慶會啟聖皇龍飛天
位九州四海重華日大明朝萬萬世
百官行禮樂曲朝天子滿前瑞烟香繞蓬萊殿風回
韶律鼓淵淵列陛上旌旗絢日至朱躔陽生赤甸氣和
融徹上元歷年萬千長慶天宫宴
上護衣上花樂曲水龍吟寶殿金爐瑞靄浮陳王案
列珍羞天花炫彩照曜翠雲裘鸞歌鳳舞虞廷樂奏萬
歲君王壽
一奏上萬歲之曲聖主垂衣裳興禮樂邁虞唐簫韶
九成儀鳳凰日月中天照八荒民安物阜時和歲康上
奉萬年觴允祚無彊
奏平定天下舞曲其一四邊靜天啟嘉祥聖主中興
振紀綱頌洋洋功蕩蕩國運隆昌萬歲皇圖壯其二
鳳鸞吟維皇上天佑聖明景命宣五雲輝三台潤七緯
光懸協氣生嘉祥見正萬民用羣賢垂衮御經筵宵衣
勤政殿禮圜丘大祀精虔明水潔蒼壁圓秉周文承殷
薦眷皇家億萬斯年
二奏仰天恩之曲皇穹啟聖神欽乾運祗郊禋一陽
初動靄先春萬福來同仰至神祥開日月瑞見星辰禮
樂恊神人宇宙咸新
迎膳曲水龍吟春滿雕盤獻玉桃葭管動日輪高熹
微霽色遙映袞龍袍千官舞蹈鈞韶迭奏曲度昇平調
進膳曲水龍吟紫禁瓊筵暖應冬驂八螭乘六龍玉
巵瓊斝黼座獻重瞳堯天廣運舜雲飛動喜聽賡歌頌
進湯曲其一太清歌長至日開黃道喜乾坤佳氣陽
長隂消奏鈞韶音調鳳軫律協鸞簫仰龍顔天日表如
舜如堯金爐烟煖御香飄玉墀晴霽祥光繞宫梅苑柳
迎春好燕樂蓬萊島其二上清歌雲捧宸居五星光
映三台麗仰日月層霄霽仰日月層霄霽中興重見唐
虞際太和元氣自陽回兆姓歡愉其三開天門九重
霄日月皇州曉宴天家共歌魚藻龍麟雉尾高祝聖壽
慶清朝
奏黃童白叟鼓腹謳歌承應曲御鑾歌雅奏樂昇平
瞻絳闕集瑤京黃童白叟喜氣盈謳歌鼓舞四海寧金
枝結秀玉樹含英聽康衢擊壌聲帝力難名
三奏感昊德之曲帝德運光明一陽動萬物生升中
大報蒼璧陳禮崇樂暢歆太清星懸紫極日麗璇庭乾
坤瑞氣盈海宇安寧
奏撫安四夷舞曲其一賀聖朝華夷一統萬國來同
獻方物修庭貢遠慕皇風自南自北自西自東望天宫
佳氣鬱重重四靈畢至麟鳳龜龍其二殿前歡瑞雲
晴靄浮宫殿一脈陽和轉禮成交泰開周宴鳳笙調龍
幄展天心感格人歡忭四海謳歌徧其三慶豐年頼
皇天錫豐年勤禹稼力舜田喜慰三農願嘉禾秀瑞麥
鮮賦九州貢八埏神倉御廩咸充滿養民以飬賢其
四新水令聖德精禋格昊穹大一統四夷來貢玉帛捧
文軌同世際昌隆共聽輿人頌其五太平令誕明禋
天鑒元后光四表惠澤周流來四夷趨前擁後獻萬寶
充庭滿囿稽首頓首天高地厚祝聖人多男福壽
四奏民樂生之曲大報禮初成象乾德運皇誠神州
赤縣永清寧靈雨和風樂太平隂陽交暢品物咸亨元
化自流行允殖羣生
迎膳曲水龍吟五色祥雲捧玉皇開閶闔坐明光鈞
天樂奏冬日御筵張文恬武熙太平氣象人在唐虞上
進膳曲水龍吟玉律陽回景運新燕鎬京藹皇仁光
昭雲漢一氣沸韶韺錦瑟和聲瑤琴清韻瞻仰天顔近
進湯曲太清歌工萬方民樂時雍鼓舞荷天雷行風
動喜今逢南蠻北貊東夷西戎來朝貢大明宫星羅斗
拱九重天上六飛龍五色雲間雙彩鳳普天率土效華
封允協河清頌
奏車書會同舞曲其一新水令五雲深護九重城感
洪恩一人有慶陽初長禮方行帝德文明表率邦家正
其二水仙子萬方安堵樂康寧九域同仁荷聖明千
年撫運承天命露垂甘河獻清見雙岐秀麥連莖喜靈
雪隨冬應覩祥雲拂曙生神與化並運同行
五奏感皇恩之曲雙闕五星光霓星樹紫蓋張璇臺
玉歷轉新陽鈞天廣樂諧宫商恩深露湛喜溢霞觴日
月煥龍章地久天長
奏表正萬邦舞曲其一慶太平維天眷我聖明禮圜
丘至德精誠乾元永清洪膺景命休徵應泰階平其
二千秋歲聖主乘龍御萬邦慶雲翔化日重光羣臣拜
舞稱壽觴載歌天保章其三滾繡毬五雲車度九重
利見飛龍耀袞章火藻華蟲擊虎敔考鳬鐘鼉鼓逢逢
八珍列九鼎豐隆堯眉揚彩舜重瞳萬國咸熙四海雍
齊歌頌聖德神功其四殿前歡萬年禮樂中興日大
化覩重熙河清海宴臻祥瑞五行順七政齊超三邁五
貞元會既醉頌鳬鷖其五天下樂萬靈朝拱接清都
享南郊欽天法祖願聖人承乾納祜中和位育龜獻範
馬陳圖其六醉太平禮樂萬年規謳歌四海熙衣冠
蹈舞九龍墀麗正仰南離紫雲高捧唐虞帝垂衣天下
文明治鎬烏岐鳳呈嘉瑞真個是人在成周世
六奏慶豐年之曲聖人懋承乾綏萬國屢豐年神倉
御廩登天田明粢鬱鬯祀孔虔輿情咸豫協氣用宣萬
古帝圖傳璧合珠聯
七奏集禎應之曲天保泰階平寶露降渾河清嘉禾
秀麥集休禎遐陬絶域喜氣盈一人有慶百度惟貞萬
國頌咸寧麗正重明
八奏永皇圖之曲鎬燕集天京頌魚藻歌鹿鳴邊陲
安堵萬國寧重譯來庭四海清咸池日曙昧谷雲征帝
座仰前星豫大豐亨
九奏樂太平之曲皇極永登祥乾符啟泰運昌玉管
回春動一陽金鑾錫燕歌九章虞庭獸舞岐山鳳翔日
麗袞龍裳主聖臣良
迎膳曲水龍吟香霧氤氲紫閣重仰天德瞻帝容星
輝海潤甘雨間和風樂比鴛魚瑞呈麟鳳永獻卷阿頌
進膳曲其一水龍吟萬戶千門啟建章台階峻帝座
張三垣九道北斗玉衡光元氣調和雅韻鏗鏘昭代慶
明良其二太清歌萬方國盡來庭稽首歌帝仁仰荷
生成振乾綱隂陽順序民物樂生逢明聖萬年春永膺
休命華夷蠻獠咸歸正蒼生至老不知兵鼓腹含哺囿
太平九有享清寧
奏天命有德舞曲其一萬歲樂太平天子興隆日履
初長陽回元吉醴泉芝草休徵集曾聞道五星聚室
其二賀聖朝一人元良百度維新握赤符凝元應享太
清大禮方行祀事孔感天心億載恒承應明主慎德
四夷咸賓
奏纓鞭得勝蠻夷隊舞承應曲其一醉太平星華紫
殿高雲氣彤樓遶九夷重譯梯航到皇圖光八表玉宇
無塵明月皎銀河自轉扶桑曉平平蕩蕩歸王道百獸
舞鳳鳴簫韶其二看花會普天下都賴吾皇至聖看
玉關頻欵天山已定四夷效順歸王命天保歌羣黎百
姓其三天下樂九重樂奏萬花開望龍樓雲蒸霧靄
仰天工雍熙帝載臣民歡戴溥仁恩徧九垓其四清
江引黃鍾既奏陽和長德盛天心貺人文日月明國勢
山河壯衢室民謠頻擊壌
奏致詞曲其一清江引鈞天畢奏日方中既奏歡聲
動雲章傍袞龍颷勢翔威鳳萬方安樂興嘉頌其二
千秋歲上下交歡燕禮成一陽奮萬彙咸亨風雲會合
開明運紫極轉璇衡
宴畢百官行禮曲朝天子文班武班歡動承明殿禮
成樂備頌聲喧真咫尺仰天顔日照龍筵風回雉扇翠
蕤旋奉仙鑾雲間斗間五色金章燦
還宫曲萬歲樂天回北極雲成瑞望層層重華日麗
九垓八極樂雍熙祝聖壽萬萬歲
永樂間小宴樂章
一奏本太初之曲朝天子混兮沌兮水土成元氣不
分南北與東西未辨天和地萬象包涵其中祕密難窮
造化機是隂陽本體乃為之太極兩儀因而立
二奏仰太平之曲歸朝歡太極分混然方始見儀形
清浮濁偃乾坤定日月齊興昭青霄萬象明陽須動隂
須靜隂與陽皆相應流行二氣萬物俱生
三奏明初生之曲其一沽美酒乾坤清宇宙寧六合
淨四維正萬象原來一氣生定三才五行民與物共成
羣其二太平令為一類不分人品竟生食豈曉庖烹
避寒暑巢居穴遁披樹葉相尋趁如何是愛親世情治
生雖混然各安其性
四奏品物亨之曲醉太平黎民生世間萬物長塵寰
隂陽交運轉循環久遠時庶繁相傳氣候應無間品物
交錯憑誰鑒望聖人出世整江山主萬民得安
五奏御六龍之曲其一清江引人心久仰生聖君天
使人生聖聖人受天機體天居中正御六龍聖明登九
重其二碧玉簫君坐神京海嶽共從新民仰君恩聖
治有人倫人品分萬物增聖承乾百福臻垂法明尊天
命興後朝皆從正
六奏泰階平之曲十二月聖乃有言天天是無言聖
聖人臨正萬物亨通恩威盛社稷安仁德盛江山定選
用賢英興王政分善惡賞罰均平三公九卿左右股肱
庶事康寧
七奏君德成之曲其一十二月皇基以興聖帝修身
奉天體道聖德愈明敬天地勤勞萬民立法度上下咸
寧其二堯民歌風俗禮樂厚彝倫爰興學校進儒經
賢臣良將保朝廷四野人民頌歡聲用的是賢英賢英
定太平寰海皆歸正
八奏聖道行之曲其一金殿萬年歡三綱既定九疇
復興聖道如天嘉禾齊秀寒暑和平聖威無邊皇基穩
勝磐石慶雲生景星長現三光輝耀百穀收成萬姓安
寧其二得勝令聖德感皇乾甘露降山川萬邦來朝
貢竒珍擺布全玉階下鳴鞭仰聖主升金殿丹墀列英
賢讚吾皇豐稔年
九奏樂清寧之曲其一普天樂萬邦寧皇圖正父君
母后天下咸欽君治外永聖明后治内長安靜後聖承
乾皆從正德相傳聖子神孫天威浩蕩江山永固洪福
無窮其二沽美酒和氣生滿玉京祥烟起映皇宫明
聖開基整萬民風雲會帝庭奏簫韶九韻成其三太
平令紫霧隱金鑾彩鳳祥光罩良將賢臣玉案列珍羞
美醖寶鼎爇龍涎香噴至尊永寧儲嗣守成賀萬萬歲
一人有慶
右二奏至八奏俱奏百戲承應第九奏魚躍于淵承應
奉天門宴百官止用本太初仰大明民初生三奏曲其
進酒進膳樂同惟百官叩頭禮用朝天子曲宴畢導駕
還宫用御鑾歌
嘉靖間仁壽宫落成宴饗樂章
一奏本太初之曲朝天子帝皇帝明寶位基昌命仙
苑開筵歌鹿鳴亭殿天章映我有嘉賓鼓瑟吹笙示周
行昭德音日升月恒萬載皇圖正
二奏仰大明之曲殿前歡天保定聖人多壽多男慶
修和禮樂協中興麗正重明如山阜如岡陵如川方至
莫不增協氣生禎祥應百神受命萬國來庭
三奏民初生之曲其一沽美酒黃河清寶露凝瑞麥
呈靈鵲鳴諸福來同仰聖明喜萬寶告成占景緯泰階
平其二太平令念農桑衣食之本仰君德獨厚民生
事耕鑿羣黎百姓歌鹿鳴神人胥慶明主宴嘉賓承筐
鼓瑟吹笙繼自今福增天定
四奏品物亨之曲醉太平瑤宫怡聖顔閬苑隔人寰
吹笙鼓瑟賓旨酒天開宴鹿鳴歌舞黃金殿賴吾皇錫
福萬民安醉歌天保歡
五奏御六龍之曲其一清江引聖主有道樂昇平宴
會延休慶務本珍民生宏化寧天命欣落成萬載開鴻
運其二碧玉簫帝重農桑法駕起明光麟遊鳳翔宴
陳天保章開玳筵薦瑤觴既醉頌洋洋聖德巍皇恩蕩
世際唐虞上
進膳曲其一水龍吟寶瑟瑤笙鼓吹喧聖天子御華
筵南山萬夀瑞日正中天百穀豐年八方珍膳人樂昇
平宴其二太清歌祥麥嘉瓜臻瑞仰荷堯舜主愛育
羣黎感天意五風十雨秋報春祈徧爾德勸農桑日用
飲食嘉賓和樂開筵地紅雲捧雕盤珍味山呼萬歲福
無疆日升川至其三上清歌仰賴吾皇參天兩地凝
和氣四三王六五帝國家興賢才為上瑞養萬民九域
熙百祿咸宜其四開天門寶殿輝龍虎風雲會瞻丹
陛覲紫微周詩歌既醉螽斯麟趾開祥瑞仰飛龍在天
位
豳風亭宴講官樂章
一奏本太初之曲朝天子九重詔傳殿閣開秋宴授
衣時節肅霜天禾稼登場徧鼓瑟吹笙昇平重見工歌
七月篇春酒當筵獻願吾皇萬年歲歲臨西苑
二奏仰大明之曲殿前歡鳳苑御筵開黃花映玉階
鹿鳴天保歌三代古調新裁奉君王萬壽杯日月明乾
坤大看年年秋報賽太平有象元首明哉
三奏民初生之曲其一沽美酒熙春陽化日長執懿
筐采柔桑拾繭繰絲有萬箱染紅黃孔陽為公子製衣
裳其二太平令勤樹藝歲年足穰九十月禾黍登場
為春秋甕浮新釀村田樂齊歌齊唱饗公堂殺羊舉觴
繼進著兕觥祝聖壽萬靈扶相
四奏品物亨之曲醉太平納嘉禾滿場釀御酒盈缸
公桑三績製元黃服龍衣袞裳螽斯蟋蟀諧清唱水光
山色明仙仗豳風亭殿進霞觴祝聖壽無疆
五奏御六龍之曲其一清江引九月風光何處有鳳
苑在龍池右農夫稼已登公子衣方授萬歲君王頻進
酒其二碧玉簫凡我生民農桑最苦辛終歲經營氣
候變冬春田畯欣婦子勤詠豳詩仰化鈞場圃新風雨
順宴御墀龍顔近
進膳曲其一水龍吟養老休農敞御筵瀉春酒介耆
年刲羊剪韭社鼓正闐闐香粳米顆升堂拜獻此樂真
堪羡其二太清歌九月天開西苑宸居無逸殿講幄
張筵集儒流雲蒸星炫璧緯珠躔睹御製煥天章昭回
雲漢堯天舜日民安宴御廩神倉百榖登金輝玉燦休
徵見大有豐年其三上清歌鳳苑宸居公桑帝耤今
方舉躬耕蠶勸士女獻羊羔升堂奏樂舞葵菽棗壺上
珍厨萬壽山呼其四開天門豳風亭共仰吾皇聖百
穀登萬國咸寧民康物阜禎祥應仰乾運俯坤靈
隆慶三年大閱禮成回鑾樂章
武成之曲吾皇閱武成簡戎旅壯帝京龍旗照耀虎
豹營六師擁甲胄明威靈廣播蠻夷震驚稽首拜頌昇
平四海澄清
嘉靖間皇后親蠶宴内外命婦樂章
陞坐奏天香鳳韶之曲春雲繚繞芳郊曙喜乾坤萬
象咸舒蘭皋蕙圃迎仙馭采桑條攀荗樹蠶宫繭館親
臨御璧月珠星照太虚開筵還駐翠旓旟萬載垂貞譽
進膳曲沽美酒蠶禮成鳳輦停薦霞觴列雲屏宫妃
世婦仰坤寧祥雲映紫冥同頌耀前星
回宫御鑾歌惟天啟聖皇君耕耤后躬桑身先田織
率萬邦天清地寧民阜康百穀用成四夷來王治化登
虞唐世發禎祥
永樂間定東宫饗樂章
一奏喜千春之曲賀聖朝開國承天聖感極多總一
統封疆闊百姓快活萬物榮光共沐恩波仙音韻合讚
昇平詠歌齊朝拜千千歲東宫滿國春和
二奏永南山之曲水仙子洪基永固海波清盛世明
時禮樂興華夷一統江山靜民通和樂太平讚東宫仁
孝賢明秉鈞衡端正順乾坤泰亨坐中華萬世昌寧
三奏桂枝香之曲蟾宫曲曉光融晏饗春宫日朗風
和嘉氣蔥蔥鎮領台樞規宏綱憲禮節至公事聖上柔
聲婉容問安寧勤孝虔恭果斷寬洪剛健文明聖德合同
四奏初春曉之曲小梁州端拱嚴宸事紫微秉運璇
璣四時百物總相宜仰賴明君德大業勝磐石皇儲仁
孝明忠義美遐方順化朝儀孝能歡慈愛心敬篤上尊
卑意禮上和下睦民鼓舞樂雍熙
五奏乾坤泰之曲滿庭芳春和玳筵安邦興國欽聖
尊賢文英武烈於民便禮樂成全享大業中庸不偏順
天常節儉為先達文獻嚴儀訓典孝敬億千年
六奏昌運頌之曲喜秋風文武安軍民樂宴文華會
班僚五雲齊動鈞天樂賀春宫讃皇朝
右二奏至六奏俱奏百戲承應
七奏泰道開之曲沽美酒布春風滿畫樓對嘉景鳳
凰洲高捧金波碧玉甌設威儀左右分品從列公侯
其二太平令效聖上誠心勤厚主宗器嚴偹春秋諧律
呂仙音齊奏欽王政皇天保佑拜舞頓首讚祝進酒千
千歲康寧福夀
迎膳曲水龍吟壽方饗笙&KR0793;鼓樂喧排寶器門開玳筵
鑾儀旌節錦繡景相連簪纓趨進皆來朝見春滿文華
殿
陞座還宮百官行禮奏千秋歲曲堯年舜日勝禹周
慶雲生繚繞鳳樓風調雨順五穀收萬民暢歌謳(朔望朝參
同)
明史卷六十三
