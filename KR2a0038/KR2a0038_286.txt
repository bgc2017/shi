欽定四庫全書
明史卷二百一考證
陶琰傳世宗嗣位起故官(臣)章宗瀛按明實錄世宗
嗣位御史周宣首疏薦琰旋命總督漕運兼巡撫鳳
陽傳未晰載謹附識
陶琰傳其冬改南京兵部(臣)章宗瀛按琰在南都時
值歲饑乃飭諸曹盡出所積以賑之仍預給軍糧數
月皆已行而後聞又裁抑内官貢船之半見獻徵錄
謹附識
王縝傳乾清宫災(臣)章宗瀛按乾清宫灾縝上陳四
事曰正大本省内臣覈驛遞廣延納見明實錄傳未
詳載謹附識
王縝傳陳正本十事(臣)章宗瀛按縝所陳十事曰正
大本法祖德廣延訪重詔令禁奢侈求賢才恤民瘼
正風俗復舊制重人命見明實錄謹附識
李充嗣傳擢陜西僉事歷雲南按察使正德九年舉治
行卓異累遷右副都御史(臣)章宗瀛按充嗣官陜
西時嘗疏刻中官某劉瑾怒之偵其事無所得時充
嗣方除父服侍母養瑾乃摭其服制違限免官瑾誅
起為江西僉事七年由山東副使擢雲南按察使八
年遷本省布政使九年擢順天府尹未至以都御史
王懋中疏薦遂有副都御史之擢見識大錄傳未詳
載謹附識
李充嗣傳寧王宸濠反(臣)章宗瀛按充嗣聞宸濠增
置護衛屢疏指陳反状請急為捍禦不報見獻徵錄
謹附識
李充嗣傳有建議修蘇松水利者進充嗣工部尚書兼
領水利事未幾世宗嗣位遣工部郎林文霈顔如瓌
佐之(臣)章宗瀛按世宗嗣位充嗣言正德間内府
供用庫新添火者數至五千加𣲖糧米十三萬石宜
悉裁省又陳三事一恤民窮言常賦外宜盡免一均
田則言江南田糧宜畫一一繩監收言各處輸納苦
内臣需索宜令科道監覈帝皆從之見明實錄謹附識
吴廷舉傳發總鎮中官潘忠二十罪(臣)章宗瀛按廷
舉為副使時劉瑾索括省帑解京廷舉請留備軍瑾
怒之會為潘忠所訐乃矯詔罪之見雷禮列卿記謹
附識
吴廷舉傳寧王宸濠有逆謀疏陳江西軍政六事(臣)
章宗瀛按宸濠嘗致書陸完曰都御史孫燧宜急易
慎毋以吴廷舉代也見雷禮列卿記謹附識
吴廷舉傳且引白居易張詠詩語多詼諧(臣)章宗瀛
按廷舉所引居易詩月俸百千官二品朝廷雇我作
閑人詠詩獨幸太平無一事江南閑殺老尚書所謂
語多詼諧即此見識大錄謹附識
吴廷舉傳隆慶中追諡清惠(臣)章宗瀛按賜諡時並
贈太子少保見明實錄傳未載謹附識
方良永傳刑部郎中周敏力持乃不坐(臣)章宗瀛按
周敏考識大錄及他書皆作周時敏與此互異謹附
考
方良永傳起湖廣副使(臣)章宗瀛按良永為湖廣副
使時藍鄢諸賊寇蜀總制洪鐘檄良永赴蜀贊畫賊
平乃還見獻徵錄謹附識
方良永傳中外交薦拜右副都御史(臣)章宗瀛按是
時如御史朱節沈灼皆奏起良永左都御史胡世寕
復薦良永自代見明實錄謹附考
王爌傳屢遷刑科給事中(臣)章宗瀛按爌遷刑科時
有請勤政務惜老成專委任三事疏見獻徵錄謹附
識
徐問傳疏陳武備八事(臣)章宗瀛按問所陳武備八
事識大錄獻徵錄諸書均無考謹識
韓邦竒傳起山東副使遷大理丞(臣)章宗瀛按明實
錄邦竒由山東副使歷河南副使乃有大理之擢傳
未詳載謹附考
明史卷二百一考證
