欽定四庫全書
明史卷二百二十六
大學士張廷玉等奉敕修
列傳第一百十四
海瑞(何以尚)邱橓
吕坤郭正域
海瑞字汝賢瓊山人舉鄉試入都即伏闕上平黎策欲
開道置縣以靖鄉土識者壯之署南平教諭御史詣學
宫屬吏咸伏謁瑞獨長揖曰臺謁當以屬禮此堂師長
教士地不當屈遷淳安知縣布袍脱粟令老僕藝蔬自
給總督胡宗憲嘗語人曰昨聞海令為母夀市肉二斤
矣宗憲子過淳安怒驛吏倒懸之瑞曰曩胡公按部令
所過毋供張今其行裝盛必非胡公子發槖金數千納
之庫馳告宗憲宗憲無以罪都御史鄢懋卿行部過供
具甚薄抗言邑小不足容車馬懋卿恚甚然素聞瑞名
為斂威去而屬巡鹽御史袁淳論瑞及慈谿知縣霍與
瑕與瑕尚書韜子亦抗直不諂懋卿者也時瑞已擢嘉
興通判坐謫興國州判官久之陸光祖為文選擢瑞戸
部主事時世宗享國日久不視朝深居西苑專意齋醮
督撫大吏争上符瑞禮官輒表賀廷臣自楊最楊爵得
罪後無敢言時政者四十五年二月瑞獨上疏曰臣聞
君者天下臣民萬物之主也其任至重欲稱其任亦惟
以責寄臣工使盡言而已臣請披&KR0377;肝膽為陛下陳之
昔漢文帝賢主也賈誼猶痛哭流涕而言非苛責也以
文帝性仁而近柔雖有及民之美將不免於怠廢此誼
所大慮也陛下天資英斷過漢文遠甚然文帝能充其
仁恕之性節用愛人使天下貫朽粟陳幾致刑措陛下
則銳精未久妄念牽之而去反剛明之質而誤用之至
謂遐舉可得一意修真竭民脂膏濫興土木二十餘年
不視朝法紀弛矣數年推廣事例名器濫矣二王不相
見人以為薄於父子以猜疑誹謗戮辱臣下人以為薄
於君臣樂西苑而不返人以為薄於夫婦吏貪官横民
不聊生水旱無時盜賊滋熾陛下試思今日天下為何
如乎邇者嚴嵩罷相世蕃極刑一時差快人意然嵩罷
之後猶嵩未相之前而已世非甚清明也不及漢文帝
遠甚蓋天下之人不直陛下久矣古者人君有過賴臣
工匡弼今乃修齋建醮相率進香仙桃天藥同辭表賀
建宫築室則將作竭力經營購香市寶則度支差求四
出陛下誤舉之而諸臣誤順之無一人肯為陛下正言
者䛕之甚也然愧心餒氣退有後言欺君之罪何如夫
天下者陛下之家人未有不顧其家者内外臣工皆所
以奠陛下之家而磐石之者也一意修真是陛下之心
惑過於苛斷是陛下之情偏而謂陛下不顧其家人情
乎諸臣徇私廢公得一官多以欺敗多以不事事敗實
有不足當陛下意者其不然者君心臣心偶不相值也
而遂謂陛下厭薄臣工是以拒諫執一二之不當疑千
百之皆然陷陛下於過舉而恬不知怪諸臣之罪大矣
記曰上人疑則百姓惑下難知則君長勞此之謂也且
陛下之誤多矣其大端在於齋醮齋醮所以求長生也
自古聖賢垂訓修身立命曰順受其正矣未聞有所謂
長生之說堯舜禹湯文武聖之盛也未能久世下之亦
未見方外士自漢唐宋至今存者陛下受術於陶仲文
以師稱之仲文則既死矣彼不長生而陛下何獨求之
至於仙桃天藥怪妄尤甚昔宋真宗得天書於乾祐山
孫奭曰天何言哉豈有書也桃必採而後得藥必製而
後成今無故獲此二物是有足而行耶曰天賜者有手
執而付之耶此左右奸人造為妄誕以欺陛下而陛下
誤信之以為實然過矣陛下又將謂懸刑賞以督責臣
下則分理有人天下無不可治而修真為無害己乎太
甲曰有言逆於汝心必求諸道有言遜於汝志必求諸
非道用人而必欲其唯言莫違此陛下之計左也即觀
嚴嵩有一不順陛下者乎昔為同心今為戮首矣梁材
守道守官陛下以為逆者也歷任有聲官戶部者至今
首稱之然諸臣寧為嵩之順不為材之逆得非有以窺
陛下之微而潜為趨避乎即陛下亦何利於是陛下誠
知齋醮無益一旦翻然悔悟日御正朝與宰相侍從言
官講求天下利害洗數十年之積誤置身於堯舜禹湯
文武之間使諸臣亦得自洗數十年阿君之恥置其身
於臯䕫伊傳之列天下何憂不治萬事何憂不理此在
陛下一振作間而已釋此不為而切切於輕舉度世敝
精勞神以求之於繋風捕影茫然不可知之域臣見勞
苦終身而終於無所成也今大臣持禄而好䛕小臣畏
罪而結舌臣不勝憤恨是以冒死願盡區區惟陛下垂
聽焉帝得疏大怒抵之地顧左右曰趣執之無使得遁
宦官黃錦在側曰此人素有癡名聞其上疏時自知觸
忤當死市一棺訣妻子待罪於朝僮僕亦奔散無留者
是不遁也帝默然少頃復取讀之日再三為感動太息
留中者數月嘗曰此人可方比干第朕非紂耳會帝有
疾煩懣不樂召閣臣徐階議内禪因曰海瑞言俱是朕
今病久安能視事又曰朕不自謹惜致此疾困使朕能
出御便殿豈受此人詬詈耶遂逮瑞下詔獄究主使者
尋移刑部論死獄上仍留中戶部司務何以尚者揣帝
無殺瑞意疏請釋之帝怒命錦衣衛杖之百錮詔獄晝
夜搒訊越二月帝崩穆宗立兩人並獲釋帝初崩外庭
多未知提牢主事聞狀以瑞且見用設酒饌欵之瑞自
疑當赴西市恣飲噉不顧主事因附耳語宫車適晏駕
先生今即出大用矣瑞曰信然乎即大慟盡嘔出所飲
食隕絶於地終夜哭不絶聲既釋復故官俄改兵部擢
尚書丞調大理隆慶元年徐階為御史齊康所劾瑞言
階事先帝無能救於神仙土木之誤畏威保位誠亦有
之然自執政以来憂勤國事休休有容有足多者康乃
甘心鷹犬摶噬善類其罪又浮於高拱人韙其言歷兩
京左右通政三年夏以右僉都御史巡撫應天十府屬
吏憚其威墨者多自免去有勢家朱丹其門聞瑞至黝
之中人監織造者為減輿從瑞銳意興革請濬吳淞白
茒通流八海民賴其利素疾大戶兼并力摧豪強撫窮
弱貧民田入於富室者率奪還之徐階罷相里居按問
其家無少貸下令飇發凌厲所司惴惴奉行豪有力者
至竄他郡以避而奸民多乘機告訐故家大姓時有被
誣負屈者又裁節郵傳冗費士大夫出其境率不得供
頓由是怨頗興都給事中舒化論瑞迂滯不達政體宜
以南京清秩處之帝猶優詔奬瑞己而給事中戴鳳翔
劾瑞庇奸民魚肉搢紳沽名亂政遂改督南京糧儲瑞
撫吳甫半歲小民聞當去號泣載道家繪像祀之將履
新任會高拱掌吏部素銜瑞并其職於南京戸部瑞遂
謝病歸萬歷初張居正當國亦不樂瑞令巡按御史廉
察之御史至山中視瑞設雞黍相對食居舍蕭然御史
歎息去居正憚瑞峭直中外交薦卒不召十二年冬居
正己卒吏部擬用左通政帝雅重瑞名畀以前職明年
正月召為南京右僉都御史道改南京吏部右侍郎瑞
年已七十二矣疏言衰老垂死願比古人尸諫之義大
略謂陛下勵精圖治而治化不臻者貪吏之刑輕也諸
臣莫能言其故反借待士有禮之說交口而文其非夫
待士有禮而民則何辜哉因舉太祖法剝皮囊草及洪
武三十年定律枉法八十貫論絞謂今當用此懲貪其
他規切時政語極剴切獨勸帝虐刑時議以為非御史
梅鵾祚劾之帝雖以瑞言為過然察其忠誠為奪鵾祚
俸帝屢欲召用瑞執政隂沮之乃以為南京右都御史
諸司素媮惰瑞以身矯之有御史偶陳戲樂欲遵太祖
法予之杖百司惴恐多患苦之提學御史房寰恐見糾
擿欲先發給事中鍾宇淳復慫惠寰再上疏醜詆瑞亦
屢疏乞休慰留不允十五年卒官瑞無子卒時僉都御
史王用汲入視葛幃敝籯有寒士所不堪者因泣下醵
金為斂小民罷市喪出江上白衣冠送者夾岸酹而哭
者百里不絶贈太子太保諡忠介瑞生平為學以剛為
主因自號剛峰天下稱剛峰先生嘗言欲天下治安必
行井田不得已而限田又不得已而均税尚可存古人
遺意故自為縣以至巡撫所至力行清丈頒一條鞭法
意主於利民而行事不能無偏云始救瑞者何以尚廣
西興業人起家鄉舉出獄擢光禄丞又以劾高拱坐謫
拱罷起雷州推官終南京鴻臚卿
邱橓字茂實諸城人嘉靖二十九年進士由行人擢刑
科給事中三十四年七月倭六七十人失道流劫自太
平直逼南京兵部尚書張時徹等閉城不敢出閱二日
引去給事御史劾時徹及守備諸臣罪時徹亦上其事
詞多隱護橓劾其欺㒺時徹及侍郎陳洙皆罷帝久不
視朝嚴嵩專國柄橓言權臣不宜獨任朝綱不宜久弛
嚴嵩深憾之己劾嵩黨寧夏巡撫謝淮應天府尹孟淮
貪黷謝淮坐免未幾嵩敗橓劾由嵩進者順天巡撫徐
紳等五人帝為黜其三遷兵科都給事中劾南京兵部
尚書李遂鎮守兩廣平江伯陳王謨錦衣指揮魏大經
咸以賄進大經下吏王謨革任己又劾罷浙江總兵官
盧鏜寇犯通州總督楊選被逮及寇退橓偕其僚陳善
後事宜指切邊弊帝以橓不早劾選杖六十斥為民餘
謫邊方雜職橓歸敝衣一箧圖書一束而已隆慶初起
任禮科不至尋擢南京太常少卿進大理少卿病免神
宗立言官交薦張居正惡之不召萬歷十一年秋起右
通政未上擢左副都御史以一柴車就道既入朝陳吏
治積弊八事言臣去國十餘年士風漸靡吏治轉迂遠
近蕭條日甚一日此非世運適然由風紀不振故也如
京官考滿河南道例書稱職外吏給由撫按官概與保
留以朝廷甄别之典為人臣交市之資敢徇私而不敢
盡法惡無所懲賢亦安勸此考績之積弊一也御史巡
方未離國門而密屬之姓名已盈私牘甫臨所部而請
事之干牘又滿行臺以豸冠持斧之威束手俯眉聽人
頤指此請托之積弊二也撫按定監司考語必託之有
司有司則不顧是非侈加善考監司德且畏之彼此結
納上下之分蕩然其考守令也亦如是此訪察之積弊
三也貪墨成風生民塗炭而所劾罷者大都單寒輭弱
之流苟百足之蟲傅翼之虎即贓穢狼籍還登薦剡嚴
小吏而寬大吏詳去任而略見任此舉劾之積弊四也
懲貪之法在提問乃豺狼見遺狐狸是問徒有其名或
隂縱之使去或累逮而不行或批駁以相延或朦朧以
幸免即或終竟其事亦必博長厚之名而以盡法自嫌
苞苴或累萬金而贓止坐之銖黍草菅或數十命而罰
不傷其毫釐此提問之積弊五也薦舉糾劾所以勸儆
有司也今薦則先進士而舉監非有憑籍者不與焉劾
則先舉監而進士縱有訾議者罕及焉晉接差委專計
出身之途於是同一官也不敢接席而坐比肩而行諸
人自分低昂吏民觀瞻頓異坐成驕縱之風大喪賢豪
之氣此資格之積弊六也州縣佐貳雖卑亦臨民官也
必待以禮然後可責以法令也役使譴訶無殊輿隸獨
任其汚黷害民不屑禁治禮與法兩失之矣學校之職
賢才所關今不問職業而一聽其所為及至考課則曰
此寒官也概與上考若輩知上官不我重也則因而自
棄知上官必我憐也又從而日偷此處佐貳教職之積
弊七也科場取士故有門生座主之稱若巡按舉劾其
職也乃劾者不任其怨舉者獨冒為恩尊之為舉主而
以門生自居筐篚問遺終身不廢假明揚之典開賄賂
之門無惑乎清白之吏不概見於天下也方今國與民
俱貧而官獨富既以官而得富還以富而市官此餽遺
之積弊八也要此八者敗壊之源不在於外從而轉移
亦不在於下也昔齊威王烹一阿大夫封一即墨大夫
而齊國大治陛下誠大奮乾剛痛懲吏弊則風行草偃
天下可立治矣疏奏帝稱善敕所司下撫按奉行不如
詔者罪頃之言故給事中魏時亮周世選御史張檟李
復聘以忤高拱見黜文選即胡汝桂以忤尚書被傾宜
賜甄錄御史于應昌搆陷劉臺與王宗載同罪宗載遣
戍而應昌止罷官勞堪巡撫福建殺侍郎洪朝選御史
張一鯤監應天鄉試王篆子之鼎夤緣中式錢岱監湖
廣鄉試先期請居正少子還就試會居正卒不果遂私
中篆子之衡曹一䕫身居風憲盛稱馮保為顧命大臣
朱璉則結馮保為父游七為兄此數人者得罪名教而
亦止罷官此綱紀所以不振人心所以不服臣初入臺
誓掃除積弊今待罪三月而大吏恣肆小吏貪殘小民
怨咨四方賂遺如故臣不職可見請罷斥以儆有位時
已遷刑部右侍郎帝優詔報之召時亮世選檟復聘汝
桂還削應昌堪一鯤一䕫璉籍貶岱三秩未幾偕中官
張誠往籍張居正家還轉左侍郎增俸一秩尋拜南京
吏部尚書卒官贈太子太保謚簡肅橓彊直好搏擊其
清節為時所稱云
吕坤字叔簡寧陵人萬歷二年進士為襄垣知縣有異
政調大同徵授戸部主事歷郎中遷山東參政山西按
察使陕西右布政使擢右僉都御史巡撫山西居三年
召為左僉都御史歷刑部左右侍郎二十五年五月疏
陳天下安危其略曰竊見元旦以来天氣昏黃日光黯
淡占者以為亂徵今天下之勢亂象已形而亂勢未動
天下之人亂心已萌而亂人未倡今日之政皆播亂機
使之動助亂人使之倡者也臣敢以救時要務為陛下
陳之自古幸亂之民有四一曰無聊之民飽温無由身
家俱困因懷逞亂之心冀緩須臾之死二曰無行之民
氣高性悍玩法輕生居常愛玉帛子女而不得及有變
則淫掠是圖三曰邪說之民白蓮結社徧及四方教主
傳頭所在成聚倘有招呼之首此其歸附之人四曰不
軌之民乘釁蹈機妄思雄長惟冀目前有變不樂天下
太平陛下約己愛人損上益下則四民皆赤子否則悉
為寇讐今天下之蒼生貧困可知矣自萬歷十年以来
無歲不災催科如故臣久為外吏見陛下赤子凍骨無
兼衣饑腸不再食垣舍弗蔽苫藳未完流移日衆棄地
猥多留者輸去者之糧生者承死者之役君門萬里孰
能仰訴今國家之財用耗竭可知矣數年以来夀宫之
費幾百萬織造之費幾百萬寧夏之變幾百萬黃河之
潰幾百萬今大工採木費又各幾百萬矣土不加廣民
不加多非有雨菽湧金安能為計今國家之防禦疎略
可知矣三大營之兵以衛京師也乃馬半羸敝人半老
弱九邊之兵以禦外寇也皆勇於挟上怯於臨戎外衛
之兵以備征調資守禦也伍缺於役占家累於需求皮
骨僅存折衝奚賴設有千騎横行兵不足用必選民丁
以怨民鬭怨民誰與合戰人心者國家之命脈也今日
之人心惟望陛下收之而已關隴氣寒土薄民生實艱
自造花絨比戸困趣逼提花染色日夜無休千手經年
不成一匹他若山西之紬蘇松之錦綺歲額既盈加造
不已至饒州磁器西域回青不急之須徒累小民敲骨
陛下誠一切停罷而江南陕西之人心收矣以採木言
之丈八之圍非百年之物深山窮谷蛇虎雜居毒霧常
多人烟絶少寒暑飢渴瘴厲死者無論矣乃一木初卧
千夫難移倘遇阻艱必成傷殞蜀民語曰入山一千出
山五百哀可知也至若海木官價雖一株千兩比来都
下為費何止萬金臣見楚蜀之人談及採木莫不哽咽
苟損其數增其直多其歲月減其尺寸而川貴湖廣之
人心收矣以採礦言之南陽諸府比歲饑荒生氣方蘇
菜色未變自責報殷戸而半已驚逃自供應礦夫工食
官兵口糧而多至累死自都御史李盛春嚴旨切責而
撫按畏罪不敢言今礦砂無利責民納銀而奸人仲春
復為攘奪侵漁之計朝廷得一金郡縣費千倍誠敕戒
使者毋散砂責銀有侵奪小民若仲春者誅無赦而四
方之人心收矣官店租銀收解自趙承勛造四千之說
而皇店開自朝廷有内官之遣而事權重夫市井之地
貧民求升合絲毫以活身家者也陛下享萬方之富何
賴於彼且馮保八店為屋幾何而歲有四千金之課課
既四千徵收何止數倍不奪市民將安取之今豪家遣
僕設肆居民尚受其殃况特遣中官賜之敕書以壓卵
之威行竭澤之計民困豈顧問哉陛下撤還内臣責有
司輸課而畿甸之人心收矣天下宗室皆九廟子孫王
守仁王錦襲蓋世神奸籍隔數千里而冒認王弼子孫
事隔三百年而妄稱受寄財産中間偽造絲綸假傳詔
旨明欺聖主暗陷親王有如楚王銜恨自殺陛下何辭
以謝高皇帝之靈乎此兩賊者罪應殊殛乃止令回籍
臣恐萬姓驚疑誠急斬二賊以謝楚王而天下宗藩之
心收矣崇信伯費甲金之貧十廂珠寶之誣皆通國所
知也始誤於科道之風聞嚴追猶未為過今真知其枉
又加禁錮實害無辜請還甲金革去之禄復五城厰衛
降斥之官而勲戚之人心收矣法者所以平天下之情
其輕其重太祖既定為律列聖又增為例如輕重可以
就喜怒之情則例不得為一定之法臣待罪刑部三年
矣每見詔獄一下持平者多拂上意從重者皆當聖心
如往年陳恕王正甄常照等獄臣等欺天㒺人已自廢
法陛下猶以為輕俱加大辟然則律例又安用乎誠俯
從司寇之平勉就祖宗之法而囹圄之人心收矣自古
聖明之君豈樂誹謗之語然而務求言賞諫者知天下
存亡係言路通塞也比来驅逐既多選補皆罷天閽邃
密法座崇嚴若不廣達四聰何由明照萬里今陛下所
聞皆衆人之所敢言也其不敢言者陛下不得聞矣一
人孤立萬乘之上舉朝無犯顔逆耳之人快在一時憂
貽他日陛下誠釋曹學程之繋還吳文梓等官凡建言
得罪者悉分别召用而士大夫之心收矣朝鮮密邇東
陲近吾肘腋平壤西鄰鴨綠晉州直對登莱倘倭夷取
而有之籍衆為兵就地資食進則斷我漕運退則窺我
遼東不及一年京城坐困此國家大憂也乃彼請兵而
二三其說許兵而延緩其期力窮勢屈不折入為倭不
止陛下誠早決大計并力東征而屬國之人心收矣四
方輸解之物營辦既苦轉運尤艱及入内庫率至朽爛
萬姓脂膏化為塵土倘歲一稽核苦窳者嚴監收之刑
朽腐者重典守之罪一整頓間而一年可備三年之用
歲省不下百萬而輸解之人心收矣自抄沒法重株連
數多坐以轉寄則並籍家資誣以多贓則互連親識宅
一封而雞豚大半餓死人一出則親戚不敢藏留加以
官吏法嚴兵番搜苦少年婦女亦令解衣臣曾見之掩
目酸鼻此豈盡正犯之家重罪之人哉一字相牽百口
難解奸人又乘機恐嚇挟取資財不足不止半年之内
擾徧京師陛下知之否乎願慎抄沒之舉釋無辜之繋
而都下之人心收矣列聖在御之時豈少宦官宫妾然
死於箠楚者未之多聞也陛下數年以来疑深怒盛廣
廷之中狼籍血肉宫禁之内慘戚啼號厲氣冤魂乃聚
福祥之地今環門守戸之衆皆傷心側目之人外表忠
勤中藏憸毒既朝暮不能自保即九死何愛一身陛下
卧榻之側同心者幾人暮夜之際防患者幾人臣竊憂
之願少霽威嚴慎用鞭扑而左右之人心收矣祖宗以
来有一日三朝者有一日一朝者陛下不視朝久人心
懈弛已極奸邪窺伺已深守衛官軍祇應故事今乾清
修造逼近御前軍夫往来誰識面貌萬一不測何以應
之臣望發宫鑰於質明放軍夫於日昃自非軍國急務
慎無昏夜傳宣章奏不答先朝未有至於今日強半留
中設令有國家大事邀截實封揚言於外曰留中矣人
知之乎願自今章疏未及批答者日於御前發一紙下
會極門轉付諸司照察庶君臣雖不面談而上下猶無
欺蔽臣觀陛下昔時勵精為治今當春秋鼎盛曾無夙
夜憂勤之意惟孜孜以患貧為事不知天下之財止有
此數君欲富則天下貧天下貧而君豈獨富今民生憔
悴極矣乃採辦日增誅求益廣斂萬姓之怨於一言結
九重之讐於四海臣竊痛之使六合一家千年如故即
宫中虚無所有誰忍使陛下獨貧今禁城之内不樂有
君天下之民不樂有生怨讟愁歎難堪入聽陛下聞之
必有食不能咽寢不能安者矣臣老且衰恐不得復見
太平籲天叩地宿齋七日敬獻憂危之誠惟陛下密行
臣言翻然若出聖心警悟者則人心自悦天意自回苟
不然者陛下他日雖悔將何及耶疏入不報坤遂稱疾
乞休中旨許之於是給事中戴士衡劾坤機深志險謂
石星大誤東事孫鑛濫殺不辜坤顧不言曲為附會無
大臣節給事中劉道亨言往年孫丕揚劾張位位疑疏
出坤手故使士衡劾坤位奏辨帝以坤既罷悉置不問
初坤按察山西時嘗撰閨範圖說内侍購入禁中鄭貴
妃因加十二人且為製序屬其伯父承恩重刊之士衡
遂劾坤因承恩進書結納宫掖包藏禍心坤持疏力辨
未幾有妄人為閨範圖說跋名曰憂危竑議略言坤撰
閨範獨取漢明德后者后由貴人進中宫坤以媚鄭貴
妃也坤疏陳天下憂危無事不言獨不及建儲意自可
見其言絶狂誕將以害坤帝歸罪於士衡等其事遂寢
坤剛介峭直留意正學居家之日與後進講習所著述
多出新意初在朝與吏部尚書孫丕揚善後丕揚復為
吏部屢推坤左都御史未得命言臣以八十老臣保坤
冀臣得親見用坤之效不效甘坐失舉之罪死且無憾
己又薦天下三大賢沈鯉郭正域其一即坤丕揚前後
推薦疏至二十餘上帝終不納福王封國河南賜莊田
四萬頃坤在籍上言國初分封親藩二十有四賜田無
至萬頃者河南已封周趙伊徽鄭唐崇潞八王若皆取
盈四萬占兩河郡縣且半幸聖明裁減復移書執政言
之會廷臣亦力争得減半卒天啟初贈刑部尚書
郭正域字美命江夏人萬歷十一年進士選庶吉士授
編修與修撰唐文獻同為皇長子講官皆三遷至庶子
不離講帷每講畢諸内侍出相揖惟二人不交一言出
為南京祭酒諸生納貲許充貢正域奏罷之李成梁孫
以都督就婚魏國徐弘基家騎過文廟門學錄李維極
執而抶之李氏蒼頭數十人蹋邸門弘基亦至正域曰
今天子尚皮弁拜先聖人臣乃走馬廟門外乎且公侯
子弟入學習禮亦國子生耳學錄非抶都督也令交相
謝而罷三十年徵拜詹事復為東宫講官旋擢禮部右
侍郎掌翰林院三十一年三月尚書馮𤦺卒正域還署
部事夏廟饗會日食正域言禮當祭日食牲未殺則廢
朔旦宜專救日詰朝享廟從之方澤陪祀者多託疾正
域謂祀事不虔由上不躬祀所致請下詔飭厲冬至大
祀上必親行帝然之而不能用初正域之入館也沈一
貫為教習師後服闋授編修不執弟子禮一貫不能無
望至是一貫為首輔沈鯉次之正域與鯉善而心薄一
貫會臺官上日食占曰日從上食占為君知佞人用之
以亡其國一貫怒而詈之正域曰宰相憂盛危明顧不
若瞽史邪一貫聞之怒兩淮税監魯保請給關防兼督
江南浙江織造鯉持不可一貫擬予之正域亦力爭秦
王以嫡子未久生請封其庶長子為世子屢詔趣議前
尚書馮𤦺持不上正域亦執不許王復請封其他子為
郡王又不可一貫使大璫以上命脅之正域榜於門曰
秦王以中尉進封庶子當仍中尉不得為郡王妃年未
五十庶子亦不得為世子一貫無以難及建議欲奪黃
光昇許論吕本諡一貫與朱賡皆本郡同鄉也曰我輩
誰敢奪者正域援筆判曰黃光昇當諡是海瑞當殺也
許論當諡是沈鍊當殺也吕本當謚是鄢懋卿趙文華
皆名臣不當削奪也議上舉朝韙之而卒不行正域既
積忤一貫一貫深憾之會楚王華奎與宗人華趆等相
訐正域與一貫異議由此幾得危禍先是楚恭王得
廢疾隆慶五年薨遺腹宫人胡氏孿生子華奎華壁或
云内官郭綸以王妃兄王如言妾尤金梅子為華奎妃
族人如綍奴王玉子為華壁儀賓汪若泉嘗訐奏之事
下撫按王妃持甚堅得寢萬歷八年華奎嗣王華壁亦
封宣化王宗人華趆者素強禦忤王華趆妻如言女也
是年遣人訐華奎異姓子也不當立一貫屬通政使沈
子木格其疏勿上月餘楚王劾華趆疏至乃上之命下
部議未幾華趆入都訴通政司邀截實封及華奎行賄
狀楚宗與名者凡二十九人子木懼召華趆令更易月
日以上旨并下部正域請敕撫按公勘從之初一貫屬
正域毋言通政司匿疏事及華趆疏上正域主行勘一
貫言親王不當勘但當體訪正域曰事關宗室臺諫當
亦言之一貫微笑曰臺諫斷不言也及帝從勘議楚王
懼奉百金為正域夀且屬毋竟楚事當酬萬金正域嚴
拒之己而湖廣巡撫趙可懷巡按應朝卿勘上言詳審
無左驗而王妃持之堅諸郡主縣主則云罔知真偽乞
特遣官再問詔公卿雜議於西闕門日晏乃罷議者三
十七人各具一單言人人殊李廷機以左侍郎代正域
署部事正域欲盡錄諸人議廷機以辭太繁先撮其要
以上一貫遂嗾給事中楊應文御史康丕揚劾禮部壅
閼羣議不以實聞正域疏辨且發子木匿疏一貫阻勘
及楚王餽遺狀一貫益恚謂正域遣家人導華趆上疏
議令楚王避位聽勘私庇華趆當是時正域右宗人大
學士沈鯉右正域尚書趙世卿謝傑祭酒黃汝良則右
楚王給事中錢夢臯遂希一貫指論正域詞連次輔鯉
應文又言正域父懋嘗笞辱于楚恭王故正域因事䧟
之正域疏辨留中不報一貫鯉以楚事皆求去廷機復
請再問帝以王嗣位二十餘年何至今始發且夫訐妻
証不足憑遂罷楚事勿按正域四䟽乞休去楚王既得
安遂奏劾正域大略如應文言且訐其不法數事請禠
正域官詔下部院集議廷機微刺正域而謂其已去可
無苛求給事中張問達則謂藩王欲進退大臣不可訓
乃不罪正域而令巡按御史勘王所訐以聞俄而妖書
事起一貫以鯉與己地相逼而正域新罷因是陷之則
兩人必得重禍乃為帝言臣下有欲相傾者為之蓋微
引其端以動帝意亡何錦衣衛都督王之禎等四人以
妖書有名指其同官周嘉慶為之東厰又捕獲妖人皦
生光巡城御史康丕揚為生光訟冤言妖書楚事同一
根柢請少緩其獄賊兄弟可授首闕下意指正域及其
兄國子監丞正位帝怒為之庇反賊除其名一貫力救
始免丕揚乃先後捕僧人達觀醫者沈令譽等而同知
胡化則告妖書出教官阮明卿手未幾厰衛又捕可疑
者一人曰毛尚文數日間鋃鐺旁午都城人人自危嘉
慶等皆下詔獄嘉慶旋以治無驗令革任回籍令譽故
嘗往来正域家達觀亦時時游貴人門嘗為正域所搒
逐尚文則正域僕也一貫丕揚等欲自數人口引正域
而化所訐阮明卿則錢夢臯壻夢臯大恚上疏顯攻正
域言妖書刊播不先不後適在楚王疏入之時蓋正域
乃沈鯉門徒而沈令譽者正域食客胡化又其同鄉同
年羣奸結為死黨乞窮治根本定正域亂楚首惡之罪
勒鯉閒住帝令正域還籍聽勘急嚴訊諸所捕者達觀
拷死令譽亦幾死皆不承法司廹化引正域及歸德歸
德鯉所居縣也化大呼曰明卿我仇也故訐之正域舉
進士二十年不通問何由同作妖書我亦不知誰為歸
德者帝知化枉釋之都督陳汝忠掠訊尚文遂發卒圍
正域舟於楊村盡捕媪婢及傭書者男女十五人與生
光雜治終無所得汝忠以錦衣告身誘尚文曰能告賊
即得之令引令譽且以乳媪龔氏十歲女為徵比會訊
東厰太監陳矩詰女曰汝見妖書版有幾曰盈屋矩笑
曰妖書僅二三紙版顧盈屋邪詰尚文曰令譽語汝刊
書何日尚文曰十一月十六日戎政尚書王世揚曰汝
書以初十日獲而十六日又刊將有兩妖書邪拷生光
妻妾及十歲兒以鍼刺指爪必欲引正域皆不應生光
仰視夢臯丕揚大罵曰死則死耳奈何教我迎相公指
妄引郭侍郎乎都御史温純等力持之事漸解然猶不
能具獄光宗在東宫數語近侍曰何為欲殺我好講官
諸人聞之皆懼詹事唐文獻偕其僚楊道賓等詣一貫
争之李廷機亦力為之地獄益解刑部尚書蕭大亨具
爰書猶欲坐正域郎中王述古抵藳於地大亨乃止遂
坐生光極刑釋諸汲及者而正域獲免方獄急時邏卒
圍鯉舍及正域舟鈴柝達旦又聲言正域且逮迫使自
裁正域曰大臣有罪當伏尸都市安能自屏野外既而
幸無事乃歸歸三年巡按御史史學遷勘上楚王所訐
事無狀給事顧士𤦺因請召還正域不報正域博通載
籍勇於任事有經濟大略自守介然故人望歸之扼於
權相遂不復起家居十年卒後四年贈禮部尚書光宗
遺詔加恩舊學贈太子少保諡文毅官其子中書舍人
贊曰海瑞秉剛勁之性戇直自遂蓋可希風漢汲黯宋
包拯苦節自厲誠為人所難能邱橓吕坤雖非瑞匹而
指陳時政炳炳鑿鑿鯁亮有足稱者郭正域持楚獄與
執政異趣險難忽發慬而後免危矣哉以妖書事與坤
相首尾故並著焉
明史卷二百二十六
