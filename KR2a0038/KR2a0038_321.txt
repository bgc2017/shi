欽定四庫全書
明史卷二百十九
大學士張廷玉等奉敇修
列傳第一百七
張四維(子泰徵甲徵)馬自強(子怡慥)
許國趙志臯
張位朱賡(子敬循)
張四維字子維蒲州人嘉靖三十二年進士改庶吉士
授編修隆慶初進右中允直經筵尋遷左諭德四維倜
儻有才智明習時事楊博王崇古久歴邊陲善談兵四
維博同里而崇古姊子也以故亦習知邊務高拱深器
之拱掌吏部超擢翰林學士甫兩月拜吏部右侍郎諳
達封貢議起朝右持不決四維為交關於拱款事遂成
拱益才四維四維亦干進不已朝士頗有疾之者御史
郜永春視鹽河東言鹽法之壊由勢要横行大商專利
指四維崇古為勢要四維父崇古弟為大商四維奏辨
因乞去拱力護之温詔慰留焉初趙貞吉去位拱欲援
四維入閣而殷士儋夤緣得之諸人遂相搆及御史趙
應龍劾士儋士儋未去言路復有劾四維者四維已進
左侍郎不得已引去無何士儋亦去東宮出閣召四維
充侍班官給事中曹大埜言四維賄拱得召四維馳疏
辨求罷帝不許趣入朝未至而穆宗崩拱罷政張居正
當國復移疾歸四維家素封歲時餽問居正不絶武清
伯李偉慈聖太后父也故籍山西四維結為援萬歷二
年復召掌詹事府明年三月居正請增置閣臣引薦四
維馮保亦與善遂以禮部尚書兼東閣大學士入贊機
務當是時政事一決居正居正無所推讓視同列蔑如
也四維由居正進謹事之不敢相可否隨其後拜賜進
官而已居正卒四維始當國累加至少師吏部尚書中
極殿大學士初四維曲事居正積不能堪擬旨不盡如
居正意居正亦漸惡之既得政知中外積苦居正欲大
收人心會皇子生頒詔天下疏言今法紀修明海宇寧
謐足稱治平而文武諸臣不達朝廷勵精本意務為促
急煩碎致徵斂無藝政令乖舛中外囂然喪其樂生之
心誠宜及此大慶蕩滌煩苛弘敷惠澤俾四海烝黎咸
戴帝德此固人心培國脉之要術也帝嘉納之自是朝
政稍變言路亦發舒詆居正時事於是居正黨大懼王
篆曾省吾輩厚結申時行以為助而馮保欲因兩宫徽
號封己為伯惡四維持之篆省吾知之厚賄保數短四
維而使所善御史曹一夔劾吏部尚書王國光媚四維
拔其中表弟王謙為吏部主事時行遂擬旨罷國光並
謫謙四維以帝慰留復起視事命甫下御史張問達復
劾四維四維窘求保心腹徐爵張大受賄保保意稍解
時行乃謫問達於外以安四維四維以時行與謀也卒
銜之已而中官張誠譖保眷大衰大四維乃授意門生
李植輩發保奸状保及篆省吾皆逐朝事一大變於是
四維稍汲引海内正人為居正所沉抑者雖未即盡登
用然力反前事時望頗属焉雲南貢金後期帝欲罪守
土官又詔取雲南舊貯礦銀二十萬皆以四維言而止
尋以父喪歸服將闋卒贈太師諡文毅子泰徵甲徵皆
四維柄政時舉進士泰徵累官湖廣參政甲徵工部郎
中
馬自強字體乾同州人嘉靖三十二年進士改庶吉士
授檢討隆慶中歴洗馬直經筵遷國子祭酒振飭學政
請寄不行遷少詹事兼侍讀學士掌翰林院神宗為皇
太子出閣充講官敷陳明切遂受眷及即位自強已遷
詹事教習庶吉士乃擢禮部右侍郎為日講官尋以左
侍郎掌詹事府直講如故丁繼母憂歸服闋詔以故官
協理詹事府至則遷吏部左侍郎仍直經筵甫兩月廷
推禮郎尚書帝遣使詢居正尚書得兼講官否居正言
事繁不得兼乃用為尚書罷日講充經筵講官禮官所
掌宗藩事最多先後條例自相牴牾黠吏得恣為奸利
自強擇其當者俾僚吏遵守諸不可用者悉屏之每藩
府疏至應時裁決榜之部門明示行止吏無所牟利龍
虎山正一真人隆慶時已降為提點奪印敇至是張國
祥求復故號自強寢其奏國祥乃重賄馮保固求復自
強力持不可卒以中旨許之初諳達通貢市賞有定額
後邊臣徇其求額漸溢自強請申故約濫乞者勿與歲
省費不貲世宗實錄成加太子少保六年三月居正將
歸葬父念閣臣在鄉里者高拱與己有深隙殷士儋多
奥援或乘間以出惟徐階老易與擬薦之自代己遣使
報階既念階前輩已還當位其下乃請增置閣臣帝即
令居正推擇遂以人望薦自強及所厚申時行詔加自
強太子太保兼文淵閣大學士與時行並參機務自強
初以救吳中行趙用賢忤居正自分不敢望及制下人
更以是多居正時呂調陽張四維先在閣調陽衰數寢
疾不出小事四維代擬旨大事則馳報居正於江陵聽
其裁決自強雖持正亦不能有為守位而已已居正還
朝調陽謝政自強亦得疾卒詔贈少保諡文莊遣行人
護喪還子怡舉人終參議慥進士尚寳卿關中人入閣
者自自強始其後薛國觀繼之終明世惟二人
許國字維楨歙縣人舉鄉試第一登嘉靖四十四年進
士改庶吉士授檢討神宗為太子出閣兼校書及即位
進右贊善充日講官歴禮部左右侍郎改吏部掌詹事
府十一年四月以禮部尚書兼東閣大學士入參機務
國與首輔申時行善以丁此呂事與言者相攻語侵吳
中行趙用賢由是物議沸然已而御史陳性學復摭前
事劾國時行右國請薄罰性學國再疏求去力攻言者
帝命鴻臚宣諭始起視事南京給事中伍可受復劾國
帝為謫可受官國復三疏乞休語憤激帝不允性學旋
出為廣東僉事先是帝考卜夀宫加國太子太保改文
淵閣以雲南功進太子太傅國以父母未葬乞歸襄事
帝不允命其子代御史馬象乾以劾中官張鯨獲罪國
懇救帝為霽威受之十七年進士薛敷教劾吳時來南
京御史王麟趾黃仁榮疏論臺規辭皆侵國國憤連疏
力詆并及主事饒伸伸方攻大學士王錫爵公議益不
直國國性木強遇事輒發數與言者為難無大臣度以
故士論不附明年秋浩爾齊犯臨洮鞏昌西陲震動帝
召對輔臣暖閣時行言款貢足恃國謂渝盟犯順桀驁
已極宜一大創之不可復羈縻帝心然國言而時行為
政不能奪無何給事中任讓論國庸鄙國疏辨帝奪讓
俸國時行初無嫌而時行適為國門生萬國欽所論讓
則時行門生也故為其師報復云福建守臣報日本結
琉球入寇國因言今四裔交犯而中外小臣爭務攻擊
致大臣紛紛求去誰復為國家任事者請申諭諸臣各
修職業毋恣胸臆帝遂下詔嚴禁國始終忿疾言者如
此廷臣爭請冊立得旨二十年春舉行十九年秋工部
郎張有德以儀注請帝怒奪俸時行適在告國與王家
屏慮事中變欲因而就之引前旨力請帝果不悅責大
臣不當與小臣比國不自安遂求去疏五上乃賜敇馳
傳歸踰一月時行亦罷而冊立竟停人謂時行以論劾
去國以爭執去為二相優劣焉國在閣九年廉慎自守
故累遭攻擊不能被以汙名卒贈太保諡文穆
趙志臯字汝邁蘭谿人隆慶二年進士及第授編修萬
歷初進侍讀張居正奪情將廷杖吳中行趙用賢志臯
偕張位習孔教等疏救格不上則請以中行等疏宣付
史館居正恚會星變考察京朝官遂出志臯為廣東副
使居三年再以京察謫其官居正殁言者交薦起解州
同知旋改南京太僕丞歷國子監司業祭酒再遷吏部
右侍郎並在南京尋召為吏部左侍郎十九年秋申時
行謝政薦志臯及張位自代遂進禮部尚書兼東閣大
學士入參機務明年春王家屏罷王錫爵召未至志臯
暫居首輔會寧夏變起兵事多所咨決主事岳元聲疏
論錫爵中言當事者變亂傾危為主事諸夀賢給事中
許弘綱所駁志臯再辨帝皆不問二十一年錫爵還朝
明年五月遂歸志臯始當國遼東失事詔褫廵撫韓取
善職逮副使馮時泰詔獄而總兵官楊紹勲止下御史
問給事中吴文梓等論其失平志臯亦言封疆被寇武
臣罪也今寬紹勲而深罪文吏武臣益恣文吏益喪氣
帝不從時泰竟謫戍皇太后誕辰帝受賀畢召見輔臣
暖閣志臯論宥御史彭應參言官乞減織造志臯等因
合詞請尋極論章奏留中之弊請盡付諸曹議行帝惡
中官張誠黨霍文炳以言官不舉發貶黜者三十餘人
志臯等連疏諫皆不納累進少傅加太子太傅改建極
殿時兩宫災彗星見日食九分有奇三殿又災連歲間
變異迭出志臯請下罪已詔因累疏陳時政缺失而其
大者定國本罷礦税諸事凡十一條優詔報聞而已皇
長子年十六時志臯嘗請舉冠婚禮帝命禮官具儀及
儀上不果行二十六年三月志臯等復以為言終不允
張居正柄國權震主申時行繼之勢猶盛王錫爵性剛
負氣人亦畏之志臯為首輔年七十餘耄矣柔而懦為
朝士所輕詬誶四起其始為首輔也値西華門災御史
趙文炳論之無何南京御史柳佐給事中章守誠言吏
部郎顧憲成等空司而逐志臯實激帝怒已而給事中
張濤楊洵御史冀體况上進南京評事龍起雷相繼披
詆而廵按御史吳崇禮劾其子兩淮運副鳳威鳳威坐
停俸未幾工部郎中岳元聲極言志臯宜放給事中劉
道亨詆尤力志臯憤言同一閣臣也往日勢重而權有
所歸則相率附之以媒進今日勢輕而權有所分則相
率擊之以博名因求退益切帝慰諭之初日本封貢議
起石星力主之志臯亦冀無事相與應和及封事敗議
者蜂起凡劾星者必及志臯志臯每被言輒疏辨求退
帝悉勉留先嘗譴言者以謝之後言者益衆則多寢不
下而留志臯益堅迨封事大壞星坐欺罔下獄論死位
亦以楊鎬故褫官而志臯終不問然志臯已病不能視
事乞休疏累上御史于永清給事中桂有根復疏論之
志臯身在牀褥於罷礦建儲諸大政數力疾草疏爭帝
歲時恩賜亦如故志臯疾轉篤在告四年疏八十餘上
二十九年秋卒於邸舍贈太傳諡文懿
張位字明成新建人隆慶二年進士改庶吉士授編修
預修世宗實錄萬歷元年位以前代皆有起居注而本
朝獨無疏言臣備員纂修竊見先朝政事自非出於詔
令形諸章疏悉湮沒無攷鴻猷荗烈鬱而未章徒使野
史流傳用偽亂真今史官充位無以自效宜日分數人
入直凡詔旨起居朝端政務皆據見聞書之待内閣裁
定為他年實錄之助張居正善其議奏行焉後以救吳
中行趙用賢忤居正意時已遷侍講抑授南京司業未
行復以京察謫徐州同知居正卒之明年用給事中馮
景隆御史孫惟成薦擢南京尚寳丞俄召為左中允管
司業事進祭酒疏陳六事多議行以禮部右侍郎教習
庶吉士引疾歸詔起故官協理詹事府辭不赴久之以
申時行薦拜吏部左侍郎兼東閣大學士與趙志臯並
命王錫爵還朝帝適降諭三王並封以待嫡為辭而志
臯位遽請帝篤修交泰早兆高禖議者竊哂之趙南星
以考察事褫官朝士詆錫爵者多及位錫爵去志臯為
首輔位與志臯相厚善志臯衰位精悍敢任政事多所
裁決時黜陟權盡還吏部政府不得侵撓位深憾之事
多掣其肘以故孫鑨陳有年孫丕揚蔡國珍皆不安其
位而去二十四年兩宫災礦稅議起位等不能沮及奸
人請稅煤炭開臨清皇店位與沈一貫乃執奏不可不
報明年春偕一貫陳經理朝鮮事宜請於開城平壤建
置重鎮練兵屯田通商惠工省中國輸輓且擇人為長
帥分署朝鮮八道為持久計事下朝鮮議其國君臣慮
中國遂并其土疏陳非便乃寢頃之日本封事壊位力
薦參政楊鎬才請付以朝鮮軍務鎬遭父喪又請奪情
視事且薦邢玠為總督帝皆從之位已進禮部尚書改
文淵閣以甘肅破賊叙功加太子太保復以延鎮功進
少保吏部尚書改武英殿三殿災志臯適在告位偕同
列請面慰不許乃請帝引咎頒赦勤朝講發章奏躬郊
廟建皇儲錄廢棄容狂直宥細過補缺官減織造停礦
使徹稅監釋繫囚帝停詔報之不能盡行位又言臣等
請停礦稅非遽停之也蓋欲責成撫按使上不虧國下
不累民耳於是給事中張正學劾位逢迎遷就宜斥帝
亦不省位初官翰林聲望甚重朝士冀其大用及入政
府招權示威素望漸衰給事中劉道亨劾位奸貪數十
事位憤力辨遂落道亨三官呂坤張養蒙與孫丕揚交
好而沈思孝徐作劉應秋劉楚先戴士衡楊廷蘭則與
位善各有所左右丕揚嘗劾位指道亨為其黨道亨恥
之劾位以自解已而贊畫主事丁應泰劾楊鎬喪師言
位與鎬密書往來朋黨欺罔鎬拔擢由賄位得之帝怒
下廷議位惶恐奏辨帝猶慰留給事中趙完璧徐觀瀾
復交章論位窘亟奏羣言交攻孤忠可憫臣心無纖毫
愧惟上矜察帝怒曰鎬由卿密揭屢薦故奪哀授任今
乃朋欺隱慝辱國損威猶云無媿遂奪職閒住無何有
獲妖書名憂危竑議者御史趙之翰言位實主謀帝亦
疑位怨望有他志詔除名為民遇赦不宥其親故右都
御史徐作侍郎劉楚先祭酒劉應秋給事中楊廷蘭主
事萬建崑皆貶黜有差位有才果於自用任氣好矜其
敗也廷臣莫之救既卒亦無湔雪之者天啟中復官贈
太保諡文莊
朱賡字少欽浙江山隂人父公節泰州知州兄應刑部
主事賡登隆慶二年進士改庶吉士授編修萬歷六年
以侍讀為日講官宮中方興土木治苑囿賡因講宋史
極言花石綱之害帝為悚然歷禮部左右侍郎帝營夀
宮於大峪山命賡往視中官示帝意欲倣永陵制賡言
昭陵在望制過之非所安疏入久不下已竟如其言累
官禮部尚書遭繼母喪去二十九年秋趙志臯卒沈一
貫獨當國請增置閣臣帝素慮大臣植黨欲用林居及
久廢者詔賡以故官兼東閣大學士參預機務遣行人
召之再辭不允明年四月詣闕即捐一歲俸助殿工其
秋極陳礦稅之害帝不能用既而與一貫及沈鯉共獻
守成遣使權宜三論大指為礦稅發賡手筆也賡於己
邸門獲妖書而書辭誣賡動搖國本大懼立以疏聞乞
避位帝慰諭有加一貫倡羣小窮治不已賡在告再貽
書一貫請速具獄無株連事乃得解三十三年大計京
官帝留被察者錢夢臯輩及南京察疏上亦欲有所留
賡力陳不可曰北察之留旨從中出人猶咎臣等今若
出自票擬則二百餘年大典自臣壞之死不敢奉詔言
官劾温純及鯉中使傳帝意欲去純賡言大臣去國必
採公論豈可於劾疏報允帝下南察疏而純竟去其冬
工部請營三殿時方濬河繕城賡力請俟之異日帝皆
納之不果行三十四年一貫鯉去位賡獨當國年七十
有二矣朝政日弛中外解體賡疏揭月數上十不能一
下御史宋燾首諷切賡給事中汪若霖繼之賡緣二人
言力請帝更新庶政於增閣臣補大寮充言路三事語
尤切帝優詔答之而不行賡乃素服詣文華門懇請終
不得命賡以老屢引疾閣中空無人帝諭簡閣臣而廷
臣慮帝出中旨如往年趙志臯張位故事賡力疾請付
廷推乃用于慎行李廷機葉向高而召王錫爵於家以
為首輔給事中王元翰胡忻以廷機之用賡實主之疏
詆廷機並侵賡賡疏辭帝為切責言者既而姜士昌及
燾被謫言路謂出賡意益不平禮部主事鄭振先遂劾
賡十二大罪且言賡與一貫錫爵為過去見在未來三
身帝怒貶振先三秩俄以言官論救再貶二秩先考選
科道吏部擬上七十八人候命踰年不下賡連疏趣之
三十六年秋命始下諸人列言路方欲見風采而給事
中若霖先嘗忤賡及是見黜適當賡病起入直時衆謂
賡修郤攻訐四起先後疏論至五十餘人給事中喻安
性者賡里人為賡上疏言今日政權不由内閣盡移於
司禮言者遂交章劾安性復侵賡是時賡已寢疾乞休
疏二十餘上言者慮其復起攻不已而賡以十一月卒
於官遺疏陳時政語極悲切賡先加少保兼太子太保
進吏部尚書文華殿大學士及卒贈太保諡文懿御史
彭端吾復疏詆賡給事中胡忻請停其贈諡帝不聽賡
醇謹無大過與沈一貫同鄉相比暱給事中陳治則姚
文蔚等以故蒙詬病云子敬循官禮部郎中改稽勲前
此無正郎改吏部者自敬循始終右通政
贊曰四維等當軸處中頗滋物議其時言路勢張恣為
抨擊是非瞀亂賢否混淆群相敵仇罔顧國是詬誶日
積又烏足為定論乎然謂光明磊落有大臣之節則斯
人亦不能無愧辭焉
明史卷二百十九
