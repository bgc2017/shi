欽定四庫全書
明史卷一百十四
大學士張廷玉等奉敕修
列𫝊第二
后妃二
孝忠孝康張皇后
孝宗孝靜夏皇后
世宗孝潔陳皇后張廢后
孝烈方皇后孝恪杜太后
穆宗孝懿李皇后孝安陳太后
孝定李太后
神宗孝端王皇后(劉昭妃)孝靖王太后
鄭貴妃
光宗孝元郭皇后孝和王太后
孝純李太后李康妃
李莊妃趙選侍
熹宗懿安張皇后張裕妃
莊烈帝愍周皇后田貴妃
孝宗孝康皇后張氏興濟人父巒以鄉貢入太學母金
氏夢月入懷而生后成化二十三年選為太子妃是年
孝宗即位冊立為皇后帝頗優禮外家追封巒昌國公
封后弟鶴齡夀寧侯延齡建昌伯為后立家廟於興濟
工作壯麗數年始畢鶴齡延齡竝注籍宫禁縦家人為
奸利中外諸臣多以為言帝以后故不問武宗即位尊
為皇太后五年十二月以寘鐇平上尊號曰慈夀皇太
后世宗入繼稱聖母加上尊號曰昭聖慈夀嘉靖三年
加上昭聖康惠慈夀已改稱伯母十五年復加上昭聖
恭安康惠慈夀二十年八月崩諡曰孝康靖肅莊慈哲
懿翊天贊聖敬皇后合葬泰陵祔廟武宗之崩也江彬
等懷不軌賴后與大學士楊廷和定策禁中迎立世宗
而世宗事后顧日益薄元年大婚初傳昭聖懿旨既復
改夀安太后夀安者憲宗妃興獻帝生母也廷和争之
乃止三年興國太后誕節敕命婦朝賀燕賚倍常及后
誕日敕免賀修撰舒芬疏諫奪俸御史朱淛馬明衡陳
逅季本員外郎林惟聰等先後言皆得罪竟罷朝賀初
興國太后以藩妃入太后猶以故事遇之帝頗不悦及
帝朝太后待之又倨會太后弟延齡為人所告帝坐延
齡謀逆論死太后窘迫無所出哀沖太子生請入賀帝
謝不見使人請不許大學士張孚敬亦為延齡請帝手
敇曰天下者高帝之天下孝宗皇帝守高皇帝之法卿
慮傷伯母心豈不慮傷高孝二廟心耶孚敬復奏曰陛
下嗣位時用臣言稱伯母皇太后朝臣歸過陛下至今
未已兹者大小臣工默無一言誠幸太后不得令終以
重陛下過耳夫謀逆之罪獄成當坐族誅昭聖獨非張
氏乎陛下何以處此冬月慮囚帝又欲殺延齡復以孚
敬言而止亡何奸人劉東山者告變并逮鶴齡下詔獄
太后至衣敝襦席藁為請亦不聽久之鶴齡瘐死及太
后崩帝竟殺延齡事詳外戚𫝊
武宗孝静皇后夏氏上元人正德元年冊立為皇后嘉
靖元年上尊號曰莊肅皇后十四年正月崩合葬康陵
祔廟初禮臣上喪儀帝曰嫂叔無服且兩宫在上朕服
青臣民如母后服禮部尚書夏言曰皇上以嫂叔絶服
則羣臣不敢素服見皇上請暫罷朝參許之已而議諡
大學士張孚敬曰大行皇后上嫂也與累朝元后異宜
用二字或四字李時曰宜用八左都御史王廷相吏部
侍郎霍韜等曰均帝后也何殊言集衆議因奏曰古人
尚質諡法簡稱其行後人增加臣子情也生今世宜行
今制大行皇后宜如列聖元后諡二四及八於禮無據
帝不從命再議羣臣請如孚敬言帝曰用六合隂數焉
於是上諡孝靜莊惠安肅毅皇后十五年帝覺孚警
非是敕曰孝静皇后諡不備不稱配宗乃改諡孝静
莊惠安肅温誠順天偕聖毅皇后
世宗孝潔皇后陳氏元城人嘉靖元年冊立為皇后帝
性嚴厲一日與后同坐張方二妃進茗帝循視其手后
恚投杯起帝大怒后驚怖堕娠崩七年十月也喪禮從
殺帝素服御西角門十日即元冠元裳御奉天門諡曰
悼靈葬襖兒峪葬之日梓宫出王門百官一日臨給侍
中王汝梅諫不聽十五年禮部尚書夏言議請改諡時
帝意久釋矣乃改諡曰孝潔穆宗即位禮臣議孝潔皇
后大行皇帝元配宜合葬祔廟若遵遺制祔孝烈則舍
元配也若同祔則二后也大行皇帝升祔時宜奉孝潔
配遷葬永陵孝烈主宜别祀報可隆慶元年二月上尊
諡曰孝潔恭懿慈睿安莊相天翊聖肅皇后
張氏世宗第二后也初封順妃七年陳皇后崩遂
立為后是時帝方追古禮令后率嬪御親蠶北郊又日
率六宫聽講章聖女訓於宫中十三年正月廢居别宫
十五年薨喪葬儀視宣宗胡廢后
孝烈皇后方氏世宗第三后也江寧人帝即位且十年
未有子大學士張孚敬言古者天子立后並建六宫三
夫人九嬪二十七世婦八十一御妻所以廣嗣也陛下
春秋鼎盛宜博求淑女為子嗣計從之十年三月后與
鄭氏王氏閻氏韋氏沈氏羅氏沈氏杜氏同冊為九嬪
冠九翟冠大采鞠衣圭用次玉榖文冊黃金塗視皇后
殺五分之一至期帝衮冕告太廟還服皮弁御華蓋殿
傳制遣大臣行冊禮既冊從皇后朝奉先殿禮成帝服
皮弁受百官賀蓋創禮也張后廢遂立為后而封沈氏
為宸妃閻氏為麗妃舊制立后謁内廟而已至是下禮
臣議廟見禮於是羣臣以天子立三宫以承宗廟禮經
有廟見之文乃考據禮經參稽大明集禮擬儀注以上
至期帝率后謁太廟及世廟越三日頒詔天下明日受
命婦朝二十一年宫婢楊金英等謀弑逆帝賴后救自
免乃進后父泰和伯銳爵為侯初曹妃有色帝愛之冊
為端妃是夕帝宿端妃宫金英等伺帝熟寢以組縊帝
項誤為死結得不絶同事張金蓮知事不就走告后后
馳至解組帝蘇后命内監張佐等捕宫人雜治言金英
等弑逆王寧嬪首謀又曰曹端妃雖不與亦知謀時帝
病悸不能言后𫝊帝命收端妃寕嬪及金英等悉磔於
市并誅其族屬十餘人然妃實不知也久之帝始知其
冤二十六年十一月乙未后崩詔曰皇后比救朕危奉
天濟難其以元后禮葬預名葬地曰永陵諡孝烈親定
諡禮視昔加隆焉禮成頒詔天下及大祥禮臣請安主奉
先殿東夾室帝曰奉先殿夹室非正也可即祔太廟
於是大學士嚴嵩等請設位於太廟東皇妣睿皇后之
次後寢藏主則設幄於獻廟皇祖妣之右以從祔於祖
姑之義帝曰祔禮至重豈可權就后非帝乃配帝者自
有一定之序安有享從此而主藏彼之禮其祧仁宗祔
以新序即朕位次勿得亂禮嵩曰祔新序非臣下所敢
言且隂不可當陽位乃命姑藏主睿皇后側二十九年
十月帝終欲附后太廟命再議尚書徐階言不可給事
中楊思忠是階議餘無言者帝覘知狀及議疏入謂后
正位中宫禮宜祔享但遽及廟次則臣子之情不唯不
敢實不忍也宜設位奉先殿帝震怒階思忠惶恐言周
建九廟三昭三穆國朝廟制同堂異室與周禮不同今
太廟九室俱滿若以聖躬論仁宗當祧固不待言但此
乃異日聖子神孫之事臣聞夏人之廟五商以七周以
九禮以義起五可七七可九九之外亦可加也請於太
廟及奉先殿各增二室以祔孝烈則仁宗可不必祧孝
烈皇后可速正南面之位陛下亦無預祧以俟之嫌帝
曰臣子之誼當祧當祔力請可也苟禮得其正何避預
為於是階等復會廷臣上言唐虞夏五廟其祀皆止四
世周九廟三昭三穆然而兄弟相及亦不能盡足六世
今仁宗為皇上五世祖以聖躬論仁宗於禮當祧孝烈
皇后於禮當祔請祧仁宗祔孝烈皇后於太廟第九室
因上祧祔儀注已而請忌日祭帝猶銜前議報曰孝烈
繼后所奉者又入繼之君忌不祭亦可階等請益力帝
曰非天子不議禮后當祔廟居朕室次禮官顧謂今日
未宜徒飾說以惑衆聽因諭嚴嵩等曰禮官從朕言勉
強耳即不忍祧仁宗且置后主别廟將來由臣下議處
忌日令奠一巵酒不至傷情於是禮臣不敢復言苐請
如敕行乃許之後二年楊思忠為賀表觸忌予杖削籍
隆慶初與孝潔皇后同日上尊諡曰孝烈端順敏惠恭
誠祗天衛聖皇后移主弘孝殿
孝恪杜太后穆宗生母也大興人嘉靖十年封康嬪十
五年進封妃三十三年正月薨是時穆宗以裕王居邸
禮部尚書歐陽德奏喪禮請輟朝五日裕王主喪事遵
高皇孝慈錄斬衰三年帝曰當避君父之尊大學士
嚴嵩言高帝命周王橚為孫貴妃服慈母服斬衰三年
是年孝慈錄成遂為定制自後久無是事及兹當作則
垂訓於後帝命比賢妃鄭氏故事輟朝二日賜諡榮淑
葬金山穆宗立上諡曰孝恪淵純慈懿恭順贊天開聖
皇太后遷葬永陵祀主神霄殿追封后父林為慶都伯
命其子繼宗嗣
穆宗孝懿皇后李氏昌平人穆宗為裕王遷為妃生憲
懷太子嘉靖三十七年四月薨帝以部疏稱薨非制命
改稱故葬金山穆宗即位諡曰孝懿皇后封后父銘德
平伯神宗即位上尊諡曰孝懿貞惠順哲恭仁儷天襄
聖莊皇后合葬昭陵祔太廟
孝安皇后陳氏通州人嘉靖三十七年九月選為裕王
繼妃隆慶元年冊為皇后后無子多病居别宫神宗即
位上尊號曰仁聖皇太后六年加上貞懿十年加康靜
初神宗在東宫每晨謁奉先殿朝帝及生母畢必至后
所問安后聞履聲輒喜既嗣位孝事兩宫無間二十四
年七月崩諡曰孝安貞懿恭純温惠佐天弘聖皇后祀
奉先殿别室
孝定李太后神宗生母也漷縣人侍穆宗於裕邸隆慶
元年三月封貴妃生神宗即位上尊號曰慈聖皇太后
舊制天子立尊皇后為皇太后若有生母稱太后者則
加徽號以别之是時太監馮保欲媚貴妃因以並尊風
大學士張居正下廷臣議尊皇后曰仁聖皇太后貴妃
曰慈聖皇太后始無别矣仁聖居慈慶宫慈聖居慈寧
宫居正請太后視帝起居乃徙居乾清宫太后教帝頗
嚴帝或不讀書即召使長跪每御講筵入嘗令效講臣
進講於前遇朝期五更至帝寢所呼曰帝起敕左右掖
帝坐取水為盥面挈之登輦以出帝事太后惟謹而諸
内臣奉太后旨者往往挟持太過帝嘗在西城曲宴被
酒令内侍歌新聲辭不能取劍擊之左右勸止乃戲割
其髮翼日太后聞傳語居正具疏切諫令為帝草罪已
御札又召帝長跪數其過帝涕泣請改乃已六年帝大
婚太后將返慈寧宫敇居正曰吾不能視皇帝朝夕先
生親受先帝付託其朝夕納誨終先帝凴几之誼三月
加尊號曰宣文十年加明肅十二年同仁聖太后謁山
陵二十九年加貞夀端獻三十四年加恭禧四十二年
二月崩上尊諡曰孝定貞純欽仁端肅弼天祚聖皇太
后合葬昭陵别祀崇先殿后性嚴明萬歷初政委任張
居正綜覈名實幾於富強后之力居多光宗之未冊立
也給事中姜應麟等疏請被謫太后聞之弗善一日帝
入侍太后問故帝曰彼都人子也太后大怒曰爾亦都
人子帝惶恐伏地不敢起蓋内廷呼宫人曰都人太后
亦由宫人進故云光宗由是得立羣臣請福王之籓行
有日矣鄭貴妃欲遲之明年以祝太后誕為解太后曰
吾潞王亦可来上夀乎貴妃乃不敢留福王御史曺學
程以建言論死太后憐其母老言于帝釋之后父偉封
武清伯家人嘗有過命中使出數之而抵其家人於法
顧好佛京師内外多置梵刹動費鉅萬帝亦助施無算
居正在日常以為言未能用也
神宗孝端皇后王氏餘姚人生京師萬歷六年冊立為
皇后性端謹事孝定太后得其懽心光宗在東宫危疑
者數矣調護備至鄭貴妃顓寵后不較也正位中宫者
四十二年以慈孝稱四十八年四月崩諡孝端光宗即
位上尊諡曰孝端真恪莊惠仁明嫓天毓聖顯皇后會
帝崩熹宗立始上冊寶合葬定陵主附廟與后同日冊
封者有昭妃劉氏天啟崇禎時嘗居慈寧宫掌太后璽
性謹厚撫愛諸王莊烈帝禮事之如大母嘗以歲朝朝
見帝就便坐俄假寐太后戒勿驚命尚衣謹護之頃之
帝覺攝衣冠起謝曰神祖時海内少事今苦多難兩夜
省文書未嘗交睫在太妃前困不自持如此太妃為之
泣下崇禎十五年薨年八十有六
孝靖皇太后光宗生母也初為慈寕宫宫人年長矣帝
過慈寧私幸之有身故事宫中承寵必有賞賚文書房
内侍記年月及所賜以為驗時帝諱之故左右無言者
一日侍慈聖宴語及之帝不應慈聖命取内起居注示
帝且好語曰吾老矣猶未有孫果男者宗社福也母以
子貴寧分差等耶十年四月封恭妃八月光宗生是為
皇長子既而鄭妃生皇三子進封皇貴妃而而恭妃不
進封二十九年冊立皇長子為皇太子仍不封如故三
十四年元孫生加慈聖徽號始進封皇貴妃四十年病
革光宗請旨得往省宫門猶閉抉鑰而入妃目𤯝手光
宗衣而泣曰兒長大如此我死何恨遂薨大學士葉向
高言皇太子母妃薨禮宜從厚不報復請乃得允謚温
肅端靖純懿皇貴妃葬天夀山光宗即位下詔曰朕嗣
承繼緒撫臨萬方遡厥慶源則我生母温肅端靖純懿
皇貴妃恩莫大焉朕昔在青宫莫親温凊今居禁闥徒
痛桮棬欲伸罔極之深悰惟有肇稱乎殷禮其準皇祖
穆宗皇帝尊生母榮淑康妃故事禮部詳議以聞會崩
熹宗即位上尊諡曰孝凊温懿恭讓貞慈參天允聖皇
太后遷葬定陵祀奉慈殿后父天瑞封永寧伯
恭恪貴妃鄭氏大興人萬歷初入宫封貴妃生皇三子
進皇貴妃帝寵之外廷疑妃有立己子謀羣臣争言立
儲事章奏累數千百皆指斥宫闈攻擊執政帝概置不
問由是門戶之禍大起萬歷二十九年春皇長子移迎
禧宫十月立為皇太子而疑仍未已先是侍郎吕坤
為按察使時嘗集閨範圖說太監陳矩見之持以進帝
帝賜妃妃重刻之坤無與也二十六年秋或撰閨範圖
說跋名曰憂危竑議匿其名盛傳京師謂坤書首載漢
明德馬后由宫人進位中宫意以指妃而妃之刊刻實
藉此為立己子之據其文托朱東吉為問答東吉者東
朝也其名憂危以坤曾有憂危一疏因借其名以諷蓋
言妖也妃兄國泰姪承恩以給事中戴士衡嘗糾坤全
椒知縣樊玉衡並糾貴妃疑出自二人手帝重謫二人
而置妖言不問踰五年續憂危竑議復出是時太子已
立大學士朱賡得是書以聞書託鄭福成為問答鄭福
成者謂鄭之福王當成也大略言帝於東宫不得已而
立他日必易其特用朱賡内閣者寔寓更易之義詞尤
詭妄時皆謂之妖書帝大怒敕錦衣衛搜捕甚急久之
乃得皦生光者坐極刑語詳郭正域沈鯉𫝊四十一年
百戶王曰乾又告變言奸人孔學等為巫蠱將不利於
聖母及太子語亦及妃賴大學士葉向高勸帝以靜處
之而速福王之藩以息羣言事乃寢其後梃擊事起主
事王之宷言張差獄情詞連貴妃宫内侍龐保劉成
等朝議洶洶貴妃聞之對帝泣帝曰外廷語不易解若
須自求太子貴妃向太子號訴貴妃拜太子亦拜帝又
於慈寧宫太后几筵前召見羣臣令太子降諭禁株連
於是張差獄乃定神宗崩遺命封妃皇后禮部侍郎孫
如游爭之乃止及光宗崩有言妃與李選侍同居乾清
宫謀垂簾聽政者久之始息崇禎三年七月薨諡恭恪
惠榮和靖皇貴妃葬銀泉山
光宗孝元皇后郭氏順天人父維城以女貴封博平伯
進侯卒兄振明嗣后於萬歷二十九年冊為皇太子妃
四十一年十一月薨諡恭靖熹宗即位上尊諡曰孝元
昭懿哲惠莊仁合天弼聖貞皇后遷葬慶陵祔廟
孝和王太后熹宗生母也順天人侍光宗東宫為選侍
萬歷二十二年進才人四十七年三月薨熹宗即位上
尊諡曰孝和恭獻温穆徽慈諧天鞠聖皇太后遷葬慶
陵祀奉先殿崇禎十一年三月以加上孝純太后尊諡
於御用監得后及孝靖太后玉冊玉寳始命有司獻於
廟忠賢黨王體乾坐怠玩論死蓋距上諡時十有八年
矣
孝純劉太后莊烈帝生母也海州人後籍宛平初入宫
為淑女萬歷三十八年十二月生莊烈皇帝已失光宗
意被譴薨光宗中悔恐神宗知之戒掖庭勿言葬於西
山及莊烈帝長封信王追進賢妃時莊烈帝居勖勤宫
問近侍曰西山有申懿王墳乎曰有傍有劉娘娘墳乎
曰有每密付金錢往祭及即位上尊諡曰孝純恭懿淑
穆莊静毗天毓聖皇太后遷葬慶陵帝五歲失太后問
左右遺像莫能得傳懿妃者舊與太后同為淑女比宫
居自稱習太后言宫人中狀貌相類者命后母瀛國太
夫人指示畫工可意得也圖成由正陽門具法駕迎入
帝跪迎於午門縣之宫中呼老宫婢視之或曰似或曰
否帝雨泣六宫皆泣故事生母忌日不設祭不服青十
五年六月帝以太后故欲追前代生繼七后同建一廟
以展孝思乃御德政殿召大學士及禮臣入問曰太廟
之制一帝一后祧廟亦然歷朝繼后及生母凡七位皆
不得與即宫中奉先殿亦尚無祭奈何禮部侍郎蒋德
璟曰奉先殿外尚有奉慈殿所以奉繼后及生母者雖
廢可舉也帝曰奉慈殿外尚有弘孝神霄本恩諸殿德
璟曰内廷規制臣等未悉孝宗建奉慈殿嘉靖間廢之
今未知尚有舊基否帝曰奉慈已撤惟奉先尚可拓也
於是别置一殿祀孝純及七后云
康妃李氏光宗選侍也時宫中有二李選侍人稱東西
李康妃者西李也最有寵嘗撫視熹宗及莊烈帝光宗
即位不豫召大臣入帝御煖閣凭几命封選侍為皇貴
妃選侍趣熹宗出曰欲封后帝不應禮部侍郎孫如游
奏曰今兩太后及元妃才人諡號俱未上俟四大禮舉
行後未晩既而帝崩選侍尚居乾清宫外廷恟懼疑選
侍欲聽政大學士劉一燝吏部尚書周嘉謨兵科都給
事中楊漣御史左光斗等上疏力争選侍移居仁夀殿
事詳一燝漣𫝊熹宗即位降敕暴選侍凌毆聖母因致
崩逝及妄覬垂簾狀而御史賈繼春進安選侍揭與周
朝瑞争駁不已帝復降敕曰九月一日皇考賓天大臣
入宫哭臨畢因請朝見選侍阻朕煖閣司禮監官固請
乃得出既許復悔又使李進忠等再三趣回及朕至乾
清丹陛進忠等猶牽朕衣不釋甫至前宫門又數數遣
人令朕還毋御文華殿也此諸臣所目覩察選侍行事
明欲要挾朕躬垂簾聽政朕蒙皇考令選侍撫視飲膳
衣服皆皇祖皇考賜也選侍侮慢凌虐朕晝夜涕泣皇
考自知其誤時加勸慰若避宫不早則爪牙成列朕且
不知若何矣選侍因毆崩聖母自忖有罪每使宫人竊
伺不令朕與聖母舊侍言有輒捕去朕之苦衷外廷豈
能盡悉乃諸臣不念聖母惟黨選侍妄生謗議輕重失
倫理法焉在朕今停選侍封號以慰聖母在天之靈厚
飬選侍及皇八妹以敬遵皇考之意爾諸臣可以仰體
朕心矣已復屢旨詰責繼春繼春遂削籍去是時熹宗
初即位委任司禮太監王安故敕諭如此久之魏忠賢
亂政四年封選侍為康妃五年修三朝要典漣光斗等
皆得罪死復召繼春與前旨大異矣久之始卒
莊妃李氏即所稱東李者也仁慈寡言笑位居西李前
而寵不及莊烈帝幼失母育於西李既而西李生女光
宗改命東李撫視天啟元年二月封莊妃魏忠賢客氏
用事惡妃持正宫中禮數多被裁損憤鬱薨崇禎初詔
賜妃弟成棟田産
選侍趙氏者光宗時未有封號熹宗即位忠賢客氏惡
之矯旨賜選侍以光宗賜物列案上西向禮佛痛
哭自經死
熹宗懿安皇后張氏祥符人父國紀以女貴封太康伯
天啟元年四月冊為皇后性嚴正數於帝前言客氏魏
忠賢過失嘗召客氏至欲繩以法客魏交恨遂誣后非
國紀女幾惑帝聽三年后有娠客魏盡逐宫人異己者
而以其私人承奉竟損元子帝嘗至后宫后方讀書帝
問何書對曰趙高傳也帝默然時宫門有匿名書列忠
賢逆狀者忠賢疑出國紀及被逐諸臣手其黨邵輔忠
孫杰等欲因此興大獄盡殺東林諸臣而借國紀以搖
動中宫冀事成則立魏良卿女為后順天府丞劉志選
偵知之首上疏劾國紀御史梁夢繯繼之會有沮者乃
已及熹宗大漸折忠賢逆謀傳位信王者后力也莊烈
帝上尊號曰懿安皇后十七年三月李自成䧟都城后
自縊順治元年
祖章皇帝命合葬熹宗陵
裕妃張氏熹宗妃也性直烈客魏恚其異己幽于别宫
絶其飲食天雨妃匍匐飲簷溜而死又慧妃范氏者生
悼懷太子不育復失寵李成妃侍寢密為慧妃乞憐客
魏知之怒亦幽成妃於别宫妃預藏食物簷瓦間閉宫
中半月不死斥為宫人崇禎初皆復位號
莊烈帝愍皇后周氏其先蘇州人徙居大興天啟中選
入信邸時神宗劉昭妃攝太后寶宫中之政悉禀成於
熹宗張皇后故事宫中選大婚一后以二貴人陪中選
則皇太后幕以青紗帕取金玉跳脱繋其臂不中即以
年月帖子納淑女袖侑以銀幣遣還懿安疑后弱昭妃
曰今雖弱後必長大因冊為信王妃帝即位立為皇后
后性嚴慎嘗以寇急微言曰吾南中尚有一家居帝問
之遂不語蓋意在南遷也至他政事則未嘗預田貴妃
有寵而驕后裁之以禮歲元日寒甚田妃来朝翟車止
廡下后良久方御坐受其拜拜已遽下無他言而袁貴
妃之朝也相見甚歡語移時田妃聞而大恨向帝泣帝
嘗在交泰殿與后語不合推后仆地后憤不食帝悔使
中使持貂裀賜后且問起居妃尋以過斥居啟祥宫三
月不召一日后侍帝於永和門看花請召妃帝不應后
遽令以車迎之乃相見如初帝以寇亂茹蔬后見帝容
體日瘁具饌將進而瀛國夫人奏適至曰夜夢孝純太
后歸語帝瘁而泣且曰為我語帝食毋過苦帝持奏入
宫后適進饌帝追念孝純且感后意因出奏示后再拜
舉七箸相向而泣淚盈盈沾案崇禎十七年三月十八
日暝都城陷帝泣語后曰大事去矣后頓首曰妾事陛
下十有八年卒不聽一語至有今日乃撫太子二王慟
哭遣之出宫帝令后自裁后入室闔戶宫人出奏猶云
皇后領旨后遂先帝崩帝又命袁貴妃自縊繋絶久之
蘇帝拔劍斫其肩又斫斫御妃嬪數人袁妃卒不殊世
祖章皇帝定鼎諡后曰莊烈愍皇后與帝同葬田貴妃
寢園名曰思陵下所司給袁妃居宅贍養終其身有宫
人魏氏者當賊入宫大呼曰我輩必遭賊汚有志者早
為計遂躍入御河死頃間從死者一二百人宫人費氏
年十六自投眢井中賊鈎出見其姿容爭奪之費氏紿
曰我長公主也羣賊不敢逼擁見李自成自成命中官
審視之非是以賞部校羅某者費氏復紿羅曰我實天
潢義難苟合將軍宜擇吉行禮羅喜置酒極歡費氏懷
利刃俟羅醉斷其喉立死因自詫曰我一弱女子殺一
賊帥足矣遂自刎死自成聞大驚令收葬之
恭淑貴妃田氏陕西人後家揚州父弘遇以女貴官左
都督好佚遊為輕侠妃生而纖妍性寡言多才藝侍莊
烈帝於信邸崇禎元年封禮妃進皇貴妃宫中有夾道
暑月駕行幸御華蓋行日中妃命作蘧篨覆之從者得
休息又易小黃門之舁輿者以宫婢帝聞以為知禮嘗
有過謫别宫省愆所生皇五子薨於别宫妃遂病十五
年七月薨諡恭淑端惠靜懷皇貴妃葬昌平天夀山即
思陵也
贊曰高皇后從太祖備歷艱難贊成大業母儀天下慈
德昭彰繼以文皇后仁孝寬和化行宫壼後世承其遺
範内治肅雍論者稱有明家法遠過漢唐信不誣矣萬
鄭兩貴妃亦非有隂鷙之謀干政奪嫡之事徒以恃寵
溺愛遂滋謗訕易曰閑有家悔亡苟越其閑悔將無及
聖人之垂戒遠矣哉
明史卷一百十四
