欽定四庫全書
明史卷一百六十五
大學士張廷玉等奉敕修
列傳第五十三
陶成(子魯)陳敏
丁瑄王得仁(子一䕫)
葉禎伍驥
毛吉林錦
郭緒姜昂(子龍)
陶成字孔思鬱林人永樂中舉于鄉除交阯鳳山典史
尚書黃福知其賢命署諒江府教授交人化之秩滿遷山
東按察司檢校用薦擢大理評事正統中以劉中敷薦
超擢浙江僉事成有智略遇事敢任倭犯桃渚成密布
釘板海沙中倭至艤舟躍上釘洞足背倭畏之遠去秩
滿進副使處州賊葉宗留陳鑑胡陶得二等寇蘭谿成
擊斬數百人進屯武義立木城以守誘賊黨為内應前
後斬首數百生擒百餘人又自抵賊巢諭降者三千餘
人賊勢漸衰惟得二尚在久之勢復熾擁衆來犯先遣
其黨十餘輩偽為鄉民避賊者以敝緼裹薪闌入城及
成出戰賊持薪縱火焚木城官軍驚潰成與都指揮僉
事崔源戰死時景泰元年五月也事聞贈成左參政錄
其子魯為八品官魯字自強廕授新會丞當是時廣西
猺流劫高廉惠肇諸府破城殺吏無虚月香山順德間
土宼蜂起新會無頼子羣聚應之魯召父老語曰賊氣
吞吾城不早偹且䧟若輩能率子弟捍禦乎皆曰諾乃
築堡砦繕甲兵練技勇以孤城捍賊衝建郭掘濠布鐵
蒺藜刺竹于外城守大固賊來犯輒擊破之天順七年
秩滿廵撫葉盛上其績就遷知縣尋以破賊功進廣州
同知仍知縣事成化二年從總督韓雍征大藤峽雍在
軍嚴重獨于魯未嘗不虚己用其策輒有功雍請擢魯
為僉事專治新會陽江陽春瀧水新興諸縣兵其冬會
參將王瑛破劇賊廖婆保等于欽化二州大獲璽書嘉
勞明年賊首黃公漢等猖獗偕參將夏鑑等連破之思
恩潯州未幾賊䧟石康執知縣羅紳復偕鑑追擊至六
菊山敗之兩廣自韓雍去罷總督不設帥臣觀望相推
諉寇盗滋蔓魯奏請重臣仍開府梧州遂為永制秩滿
課最進副使兵部尚書余子俊奏其撫輯勞賚銀幣魯
治兵久賊剽兩粤大者會剿小者專征所向奏捷賊讐
之次骨刦其欝林故居焚誥命𤼵先塋戕其族黨魯聞
大慟詔徙籍廣東補給封誥慰勞有加益奮志討賊二
十年以征荔浦徭功增俸一級又九載課最進湖廣按
察使治兵兩廣如故鬱林陸川賊黃公定胡公明䓁為
亂與參將歐磐分五路進討大破之毁賊巢一百三十
弘治四年總督秦紘遣平德慶猺進湖廣右布政使魯
言身居兩廣而官以湖廣為名于事體非便乃改湖廣
左布政使兼廣東按察副使領嶺西道事人稱之為三
廣公十一年總督鄧廷瓚請官其子俾統魯所募健卒
備征討乃授其子荆民錦衣百戶是年魯卒荆民復陳
父功遂進副千戶世襲魯善撫士多智計謀定後戰鑿
池公署後為亭其中不置橋夜則召部下計事以版度
一人語畢令退如是凡數人乃擇其長而參伍用之故
常得勝算而機不洩羽書狎至戎裝宿戒聲色不動審
賊可乘潜師出城中夜合圍曉輒奏凱賊善偵終不能
得要領歷官四十五年始終不離兵事大小數十戰凡
斬馘二萬一千四百有奇奪還被掠及撫安復業者十
三萬七千有奇兩廣人倚之如長城然魯將兵不專尚
武嘗言治寇賊以化之為先不得已始殺之耳每平賊
率置縣建學以興教化魯初為丞年纔弱冠知縣王重
勉之學重故老儒魯遂請執弟子禮每晨授經史講解
而後視事後重卒官魯執喪如父禮且資其二子又敬
事名儒陳獻章獻章亦重之宋陸秀夫張世傑盡節崖
山未有廟祀特為建祠請祠額賜名大忠嘉靖初魯歿
三十載矣新會人思其德頌于朝賜祠祀之
陳敏陜西華亭人宣德時有四川茂州知州遭喪去官
所部諸長官司及番民百八十人詣闕奏言州僻處邊
徼萬山中與松潘疊溪諸番鄰歲被其患自敏涖州撫
馭有方民得安業今以憂去職軍民失所依乞矜念遠
方還此良牧帝立報可正統中九載滿軍民復遣留進
成都府同知視茂州事都司徐甫言敏及指揮孫敬在
職公勤羣番信服章下都御史王翺等覈實進敏右參
議仍視州事以監司秩涖州前此未有也黑虎寨番掠
近境為官軍所獲敏從其俗與誓而遣之既復出掠為
廵按御史陳員韜所劾詔貰之提督都御史寇深器其
才言敏往來撫䘏番人贊理軍政乞别除知州俾敏專
戎務吏部以敏涖茂久别除恐未悉番情猝難馴服宜
增設同知一人佐之報可敏既以參議治州其體儷監
司遂劾按察使陳泰無故杖死番人泰亦訐敏帝不問
而泰下獄論罪景泰改元參議滿九載進右參政視州
事如前蒞州二十餘年威信大行番民胥悦秩漸高諸
監司郡守反位其下同事多忌之者為按察使張淑所
劾罷去
丁瑄不知何許人正統間為御史初福建多礦盗命御
史柳華捕之華令村聚皆置望䄛編民為甲擇其豪為
長得自置兵仗督民廵徼沙縣佃人鄧茂七素無頼既
為甲長益以氣役屬鄉民其俗佃人輸租外例餽田主
茂七倡其黨令母餽而田主自往受粟田主訴于縣縣
逮茂七不赴下廵檢追攝茂七殺弓兵數人上官聞遣
軍三百捕之被殺傷幾盡廵檢及知縣並遇害茂七遂
大剽略偽稱剷平王設官屬黨數萬人䧟二十餘縣都
指揮范增指揮彭璽等先後被殺時福建參政交阯人
宋新賄王振得遷左布政使侵漁貪惡民不能堪益相
率從亂東南騷動十三年四月茂七圍延平刷卷御史
張海登城撫諭賊訴乞貰死免三年徭役即解散為良
民海以聞命瑄往招討以都督劉聚僉都御史張楷大
軍繼其後瑄既至先令人齎敕往撫茂七不肯降瑄馳
赴沙縣圖之賊首林宗政等萬餘人攻後坪欲立砦瑄
令通判倪冕等率衆先據要害而身與都指揮雍埜等
邀其歸路斬賊二百餘級獲其渠陳阿巖明年二月瑄
誘賊復攻延平督衆軍分道衝擊賊大敗遁走指揮劉
福追之遂斬茂七招脅從復業未幾復禽其黨林子得
等尤溪賊首鄭永祖率四千人攻延平瑄偕埜等邀擊
禽之斬首五百有奇餘黨潰散楷之監大軍討賊也至
建寧頓不進曰置酒賦詩為樂聞瑄破賊則馳至延平
攘其功瑄被脅依違具奏福不能平愬之詔責瑄具狀
楷等皆獲罪瑄有功不問功亦竟不錄茂七雖死其從
子伯孫等復熾朝廷更遣陳懋等以大軍討瑄乃還朝
景泰初出為廣東副使卒當是時浙閩盜所在剽掠為
民患將帥率玩寇而文吏勵民兵拒賊往往多斬獲閩
則有張瑛王得仁之屬浙江則金華知府石瑁禽遂昌
賊蘇才于蘭谿處州知府張佑擊敗賊衆禽斬千餘人
于是帝降敕數詰讓諸將帥都指揮鄧安等因歸咎于
前御史柳華時王振方欲殺朝士威衆命逮華華已出
為山東副使聞命仰藥死詔籍其家男戍邊婦女沒入
浣衣局而御史汪澄柴文顯亦以是得罪初澄按福建
以茂七亂檄浙江江西會討尋以賊方議降止兵毋進
既知賊無䧏意復趣進兵而賊己不可制浙江廵按御
史黃英恐得罪具白澄止兵狀兵部因劾澄失機福建
三司亦言賊初起按臣柴文顯匿不奏釀成今患遂俱
下吏獄成詔磔文顯籍其家澄棄市而宋新及按察使
方册等十人俱坐斬遇赦謫驛丞天順初復官論者謂
華所建置未為過澄文顯罪不至死武將不能滅賦反
罪文吏華文顯至與叛逆同科失刑實由王振云華吳
縣人文顯浙江建德人澄仁和人
王得仁名仁以字行新建人本謝姓父避讐外家因冒
王氏得仁五歲喪母哀號如成人初為衛吏以才薦授
汀州府經歷廉能勤敏上下愛之秩滿當遷軍民數千
人乞留詔增秩再任居三年推官缺英宗從軍民請就
令遷擢數辯冤獄却饋遺抑鎮守内臣苛索政績益著
沙縣賊陳政景故鄧茂七黨也糾清流賊藍得隆等攻
城得仁與守將及知府劉能擊敗之禽政景等八十四
人餘賊驚潰諸將議窮搜得仁恐濫及百姓下令招撫
辨釋難民三百人都指揮馬雄得通賊者姓名將按藉
行戮得仁力請焚其籍賊復寇寧化率兵往援斬首甚
衆民多自拔歸賊勢益衰賊退屯將樂得仁將追滅之
俄遘疾衆欲輿歸就醫得仁不可曰吾一動賊必長驅
乃起坐帳中諭將吏戮力平賊遂卒時正統十四年夏
也軍民哀慟喪還哭奠者道路相屬多繪像祀之天順
末吏民乞建祠有司為請詔如廣東楊信民故事春秋
致祭子一䕫天順四年舉進士第一授修撰進左諭德
成化七年彗星見應詔陳五事請正宫闈親大臣開言
路慎刑獄戒妄費語極剴摯被旨切責累遷工部尚書
卒贈太保少保正德中謚文莊
葉禎字夢吉高要人舉于鄉授潯州府同知補鳳翔調
慶遠兩廣猺賊蠭起列郡咸被害將吏率縮朒觀望禎
誓不與賊俱生募健兒日訓練峒酋韋父強數敗官軍
禎生縶之其黨忿悉衆攻城旗山守將擁兵不救禎率
健兒出戰賊却去旋躡禎戰相當禎子公榮殱焉頃之
賊圍鷄刺諸村禎率三百人趨赴道遇賊人頭山下鏖
戰禎被數鎗手刃賊一人與從子官慶及三百人皆死
時天順三年正月晦也嶺南素無雪是夜大雷電雪深
尺許賊釋圍去諸村獲全事聞贈朝列大夫廣西參議
守臣為立廟祀之
伍驥字德良安福人景泰五年進士授御史莊重寡言
笑見義敢為天順七年廵按福建先是上杭賊起都指
揮僉事丁泉汶上人善捍禦賊屢攻城皆為所却已而
賊轉熾驥聞立馳入汀州調援兵四集驥單騎詣賊壘
賊不意御史猝至皆擐甲露刃驥從容立馬諭以禍福
賊見其至誠感悟泣下歸附者千七百餘戶給以牛種
俾復故業惟賊首李宗政負固不服遂與泉深入破之
泉立戰為賊所害驥弔死恤傷激以忠義復與賊戰連
破十八砦俘斬八百餘人四境悉平而驥冐瘴癘成疾
班師至上杭卒軍民哀之如父母旦夕臨者數千人争
出財立祠成化中以知縣蕭宏請詔與泉並祀賜祀名
褒忠
毛吉字宗吉餘姚人景泰五年進士除刑部廣東司主
事司轄錦衣衛衛卒伺百官陰事以片紙入奏即獲罪
公卿大夫莫不惴恐公行請屬狎侮官司即以罪下刑
部者亦莫敢捶撻吉獨執法不撓有犯必重懲之其長
門達怙寵肆虐百官道遇率避馬吉獨舉鞭拱手過達
怒甚吉以疾失朝下錦衣獄達大喜簡健卒用巨挺搒
之肉潰見骨不死天順五年擢廣東僉事分廵惠潮二
府痛抑豪右民大悦及期當代相率籲留之程鄉賊楊
輝者故劇賊羅劉寧黨也已撫復叛與其黨曾玉謝瑩
分據寳龍石坑諸洞攻䧟江西安遠剽閩廣間己欲攻
程鄉吉先其未至募壯士合官軍得七百人抵賊巢先
破石坑斬玉次擊瑩馘之復生擒輝諸洞悉破凡俘斬
千四百人捷聞憲宗進吉副使璽書嘉勞移廵高雷廉
三府時民遭賊躪數百里無人烟諸將悉閉城自守或
以賊告反被撻有自賊中逸歸者輒誣以通賊撲殺之
吉不勝憤以平賦為己任按部雷州海康知縣王騏雲
南太和人也日以義激其民賊至輒奮擊吉壯其勇節
奬勵之適報賊掠鄉聚吉與騏各率所部擊敗之薦騏
遷雷州通判未聞命戰死贈同知廕其子為國子生成
化元年二月新會告急吉率指揮閻華掌縣事同知陶
魯合軍萬人至大磴破賊乘勝追至雲岫山去賊營十
餘里時己乙夜召諸將分三哨黎明進兵會陰晦衆失
期及進戰賊棄營走上山吉命潘百戶者據其營衆競
取財物賊馳下殺百戶華亦馬躓為賊所殺諸軍遂潰
吉勒馬大呼止軍吏勸吉避吉曰衆多殺傷我獨生可
乎言未已賊持鎗趨吉吉且罵且戰手劍一人斷一臂
力絀遂被害是日雷雨大作山谷皆震動又八日始得
屍貌如生事聞贈按察使錄其子科入國子監尋登進
士終雲南副使方吉出軍時賫千金犒委驛丞余文司
出入已用十之三吉既死文憫其家貧以所餘金授吉
僕使持歸治喪是夜僕婦忽坐中堂作吉語顧左右曰
請夏憲長來舉家大驚走告按察使夏壎壎至起揖曰
吉受國恩不幸死于賊今余文以所遺官銀付吉家雖
無文簿可考吉負垢地下矣願亟還官母汚我言畢仆
地頃之始甦于是歸金于官吉死時年四十後賜謚忠
襄
林錦字彦章連江人景泰初由鄉貢授合浦訓導猺寇
充斥内外無備錦條具方略悉中機宜廵撫葉盛異之
檄署靈山縣事城毁于賊錦因形便為柵以守廣設戰
具賊不敢逼滿秩去官民曰公去賊復至誰禦者悉逃
入山盛以狀聞詔即以錦為知縣馳驛之官民復來歸
適歲饑諸猺益剽掠無虚日錦單騎詣壘曉以禍福猺
感悟附縣二十五部咸聽命其不服者則討之天順六
年破賊羅禾水再破之黃姜嶺又大破之新莊先後斬
獲千餘級還所掠人口賊悉平乃去柵築土城盛及監
司屢薦其才成化改元會廉州為賊所䧟乃以錦為試
知府歲復大饑賊四出劫掠錦諭散千餘人誅梗化者
而綏輯其流移境内悉平四年上官交薦請改授憲職
令專備欽廉羣盗乃以為按察使僉事益勤于政十年
賜敕旌異久之進副使錦以所部屢有盗警思為經久
計乃設團河營于西設新寮營于南而别設洪崖營以
杜諸寇出沒路易靈山上城更築高墉亘五百丈卒為
巖邑十四年兵部上其撫輯功被賚錦在兵間以教化
為務靈山尚鬼則禁淫祠修學校勸農桑其治廉欽皆
飭學宫振起文教為人誠實洞見肺腑猺蠻莫不愛信
其行軍與士卒同甘苦有功輒推以與人以故士多效
死所在祠祀
郭緒字繼業太康人成化十七年進士使楚府却其饋
授戶部主事督餉二十萬于陜西給軍主者以羡告悉
還之歷遷雲南參議初孟密宣撫司之設也實割木邦
宣慰司地既而孟密思揲復于界外侵木邦地二十七
所屢諭之還不聽乃調孟養宣撫思禄兵脅之思揲始
還所侵地然多殺孟養兵思禄讐之發兵越金沙江奪
木邦故割孟密地十有三所兩酋搆怨不已廵撫陳金
承詔遣緒與副使曹玉往諭之旬餘抵金齒參將盧和
先統軍距所據地二程而舍遣官馳驛往諭皆留不報
和懼還軍至干崖遇緒語故戒勿進緒不可玉以疾辭
緒遂單騎從數人行旬日至南甸峻險不可騎乃斬棘
徒步引繩以登又旬日至一大澤土官以象輿來緒乘
之往行毒霧中泥沙踸踔又旬日至孟頼去金沙江僅
二舍手自為檄使持過江諭以朝廷招徠意蠻人相顧
驚曰中國使竟至此乎發兵率象馬數萬夜渡江持長
槊勁弩環之數重從行者懼請勿進緒拔刀叱曰明日
必渡江敢阻者斬思禄既得檄見譬曉禍福甚偹又聞
至者纔數人乃遣酋長來聽令且致饋緒却之出敕諭
宣示思禄亦繼至緒先叙其勞次白其冤狀然後責其
叛諸酋聞咸俛伏呼萬歲請歸侵地緒詰前所留使人
乃盡出而歸之和及玉聞報馳至則已歸地納欵矣時
弘治十四年五月也越三年擢緒四川督儲參政武宗
即位始以雲南功加俸一級明年致仕歸
姜昂字恒頫太倉人成化八年進士除棗強知縣授御
史偕同官劾方士李孜省杖午門外以母老乞改南尋出
為河南知府吏白事畢退闔門讀書鞭箠懸不用藩府
人有犯立决遣之改知寧波擢福建參政請終養歸服
闋而卒昂在官日市少肉供母而自食菜茹子弟學書
不聽用官紙筆家居室不蔽風雨子龍字夢賓正德三
年進士歷禮部郎中武宗南廵率同官諫罰跪五日杖
幾死出為建寧同知尋遷雲南副使備兵瀾滄姚安
滇故盗藪龍讓土酋曰爾世官縱盗寧非賄乎酋懼撫
諭羣盗悉聽命巨盜方定者既降而貧為妻妾所詬卒
不忍負龍竟仰藥死南安大盜千人御史欲徵兵龍檄
三日散盡四川鹽井剌馬仁雲南曬江和歌仲讐殺數
十年龍撫諭遂解大侯州土官猛國恃險肆暴龍擒之
在滇四年番漢大治鄧川州立三正人祠祀袁州郭紳
莆田林俊及龍
贊曰陶成陳敏諸人以監司守令著征剿功而成及毛
吉葉禎身死王事勞烈顯著亦可以愧戎師之畏懦䠞
蹜者矣林錦威能臨制材足綏懷邊疆皆得斯人何憂
不治郭緒單騎入險諭服兩酋令當洪永間亦何至尚
淹常調哉平世秉國者多抑邊功謂恐生事然大帥倚
内援叙錄又多踰等適足以長武夫玩寇之心而無以
奬勞臣致死之節國家以賞罰馭世曷可不公乎
明史卷一百六十五
