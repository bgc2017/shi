欽定四庫全書
明史卷一百二十八
大學士張廷玉等奉敕修
列傳第十六
劉基(子璉璟)宋濓
葉琛章溢(子存道)
劉基字伯溫青田人曾祖濠仕宋為翰林掌書宋亡邑
子林融倡義旅事敗元遣使簿錄其黨多連染使道宿
濠家濠醉使者而焚其廬籍悉毁使者計無所出乃為
更其籍連染者皆得免基幼穎異其師鄭復初謂其父
爚曰君祖德厚此子必大君之門矣元至順間舉進士
除高安丞有廉直聲行省辟之謝去起為江浙儒學副
提舉論御史失職為臺臣所阻再投劾歸基博通經史
於書無不窺尤精象緯之學西蜀趙天澤論江左人物
首稱基以為諸葛孔明儔也方國珍起海上掠郡縣有
司不能制行省復辟基為元帥府都事基議築慶元諸
城以逼賊國珍氣沮及左丞托里特穆爾招諭國珍基
言方氏兄弟首亂不誅無以懲後國珍懼厚賂基基不
受國珍乃使人浮海至京賄用事者遂詔撫國珍授以
官而責基擅威福羇管紹興方氏遂愈横俄山寇蜂起
行省復辟基𠞰捕與行院判舒穆嚕伊遜守處州經略
使李國鳳上其功執政以方氏故抑之授總管府判不
與兵事基遂棄官還青田著郁離子以見志時避方氏
者争依基基稍為部署寇不敢犯及太祖下金華定括
蒼聞基及宋濓等名以幣聘基未應總制孫炎再致書
固邀之基始出既至陳時務十八策太祖大喜築禮賢
館以處基等寵禮甚至初太祖以韓林兒稱宋後遥奉
之歲首中書省設御座行禮基獨不拜曰牧豎耳奉之
何為因見太祖陳天命所在太祖問征取計基曰士誠
自守虜不足慮友諒劫主脅下名號不正地據上流其
心無日忘我宜先圖之陳氏滅張氏勢孤一舉可定然
後北向中原王業可成也太祖大悦曰先生有至計勿
惜盡言會陳友諒陷太平謀東下勢張甚諸將或議降
或議奔據鍾山基張目不言太祖召入内基奮曰主降
及奔者可斬也太祖曰先生計安出基曰賊驕矣待其
深入伏兵邀取之易耳天道後舉者勝取威制敵以成
王業在此舉矣太祖用其策誘友諒至大破之以克敵
賞賞基基辭友諒兵復陷安慶太祖欲自將討之以問
基基力贊遂出師攻安慶自旦及暮不下基請逕趨江
州擒友諒巢穴遂悉軍西上友諒出不意帥妻子奔武
昌江州降其龍興守將胡美遣子通欵請勿散其部曲
太祖有難色基從後蹋胡牀太祖悟許之美降江西諸
郡皆下基喪母值兵事未敢言至是請還葬會苖軍反
殺金處守將胡大海耿再成等浙東搖動基至衢為守
將夏毅諭安諸屬邑後與平章邵榮等謀復處州亂遂
定國珍素畏基致書唁基答書宣示太祖威德國珍遂
入貢太祖數以書即家訪軍國事基條答悉中機宜尋
赴京太祖方親援安豐基曰漢吳伺隙未可動也不聽
友諒聞之乘間圖洪都太祖曰不聽君言幾失計遂自
將救洪都與友諒大戰鄱陽湖一日數十接太祖坐湖
牀督戰基侍側忽躍起大呼趣太祖更舟太祖倉卒徙
别舸坐未定飛礮擊舊所御舟立碎友諒乘高見之大
喜而太祖舟更進漢軍皆失色時湖中相持三日未決
基請移軍湖口扼之以金木相犯日決勝友諒走死其
後太祖取士誠北伐中原遂成帝業略如基謀吳元年
以基為太史令上戊申大統歷熒惑守心請下詔罪己
大旱請決滯獄即命基平反雨隨注因請立法定制以
止濫殺太祖方欲刑人基請其故太祖語之以夢基曰
此得土得衆之象宜停刑以待後三日海寧降太祖喜
悉以囚付基縱之尋拜御史中丞兼太史令太祖即皇
帝位基奏立軍衛法初定處州税糧視宋制畝加五合
惟青田命毋加曰令伯温鄉里世世為美談也帝辛汴
梁基與左丞相善長居守基謂宋元寬縱失天下今宜
肅紀綱令御史糾劾無所避宿衛宦侍有過者皆啟皇
太子置之法人憚其嚴中書省都事李彬坐貪縱抵罪
善長素暱之請緩其嶽基不聽馳奏報可方祈雨即斬
之由是與善長忤帝歸愬基僇人壇壝下不敬諸怨基
者亦交譖之會以旱求言基奏士卒物故者其妻悉處
别營凡數萬人隂氣鬱結工匠死胔骸暴露吳將吏降
者皆編軍戶足干和氣帝納其言旬日仍不雨帝怒會
基有妻喪遂請告歸時帝方營中都又銳意滅庫庫基
瀕行奏曰鳳陽雖帝鄉非建都地王保保未可輕也已
而定西失利庫庫竟走沙漠迄為邊患其冬帝手詔敘
基勲伐召赴京賜賚甚厚追贈基祖父皆永嘉郡公累
欲進基爵基固辭不受初太祖以事責丞相李善長基
言善長勲舊能調和諸將太祖曰是數欲害君君乃為
之地耶吾行相君矣基頓首曰是如易柱須得大木若
束小木為之且立覆及善長罷帝欲相楊憲憲素善基
基力言不可曰憲有相才無相器夫宰相者持以如水
以義理為權衡而已無與者也憲則不然帝問汪廣洋
曰此褊淺殆甚於憲又問胡惟庸曰譬之駕懼其僨轅
也帝曰吾之相誠無逾先生基曰臣疾惡太甚又不耐
繁劇為之且孤上恩天下何患無才惟明主悉心求之
目前諸人誠未見其可也後憲廣洋惟庸皆敗三年授
弘文館學士十一月大封功臣授基開國翊運守正文
臣資善大夫上護軍封誠意伯禄二百四十石明年賜
歸老於鄉帝嘗手書問天象基條答甚悉而焚其草大
要言霜雪之後必有陽春今國威已立宜少濟以寬大
基佐定天下料事如神性剛嫉惡與物多忤至是還隠
山中惟飲酒奕棋口不言功邑令求見不得微服為野
人謁基基方濯足令從子引入茆舍欵黍飯令令告曰
某青田知縣也基驚起稱民謝去終不復見其韜跡如
此然究為惟庸所中初基言甌括間有隙地曰談洋南
抵閩界為鹽盜藪方氏所由亂請設巡檢司守之奸民
弗便也合茗洋逃軍反吏匿不以聞基令長子璉奏其
事不先白中書省胡惟庸方以左丞掌省事挾前憾使
吏訐基謂談洋地有王氣基圖為墓民弗與則請立巡
檢逐民帝雖不罪基然頗為所動遂奪基禄基懼入謝
乃留京不敢歸未幾惟庸相基大慼曰使吾言不驗蒼
生福也憂憤疾作八年三月帝親製文賜之遣使護歸
抵家疾篤以天文書授子璉曰亟上之毋令後人習也
又謂次子璟曰夫為政寬猛如循還當今之務在修德
省刑祈天永命諸形勝要害之地宜與京師聲勢連絡
我欲為遺表惟庸在無益也惟庸敗後上必思我有所
問以是密奏之居一月而卒年六十五基在京病時惟
庸以醫來飲其藥有物積腹中如拳石其後中丞凃節
首惟庸逆謀并謂其毒基致死云基虬髯貎修偉慷慨
有大節論天下安危義形於色帝察其至誠任以心膂
每召基輒屏人密語移時基亦自謂不世遇知無不言
遇急難勇氣奮發計畫立定人莫能測暇則敷陳王道
帝每恭己以聽常呼為老先生而不名曰吾子房也又
曰數以孔子之言導予顧帷幄語秘莫能詳而世所傳
為神竒多隂陽風角之說非其至也所為文章氣昌而
竒與宋濓並為一代之宗所著有覆瓿集犁眉公集傳
於世子璉璟璉字孟藻有文行洪武十年授考功監丞
試監察御史出為江西參政太祖常欲大用之為惟庸
黨所脅墮井死璉子廌字士端洪武二十四年三月嗣
伯食禄五百石初基爵止及身至是帝追念基功又憫
基父子皆為惟庸所厄命增其禄予世襲明年坐事貶
秩歸里洪武末坐事戍甘肅尋赦還建文帝及成祖皆
欲用之以奉親守墓力辭永樂間卒子法停世襲景泰三
年命錄基後授法曾孫禄世襲五經博士弘治十三年
以給事中吳士偉言乃命禄孫瑜為處州衛指揮使正
德九年加贈基太師諡文成嘉靖十年刑部郎中李瑜
言基宜侑享高廟封世爵如中山王達下廷臣議僉言
高帝收攬賢豪一時佐命功臣並軌宣猷而帷幄竒謀
中原大計往往屬基故在軍有子房之稱剖符發諸葛
之喻基亡之後孫廌實嗣太祖召諭再三鐡劵丹書誓
言世禄廌嗣未幾旋即隕世禠圭裳於末裔委帶礪於
空言或謂後嗣孤貧弗克負荷或謂長陵紹統遂至猜
嫌雖一辱泥塗傳聞多謬而載書盟府績效具存昔武
玉興滅天下歸心成季無後君子所歎基宜侑享太廟
其九世孫瑜宜嗣伯爵與世襲制曰可瑜卒孫世延嗣
嘉靖末南京振武營兵變世延掌右軍都督撫事撫定
之數上封事不報忿而恣横萬歷三十四年坐罪論死
卒適孫萊臣年幼庶兄藎臣借襲藎臣卒萊臣當襲藎
臣子孔昭復據之崇禎時出督南京操江福王之立與
馬士英阮大鋮比後航海不知所終璟字仲璟基次子
弱冠通諸經太祖念基每歲召璟同章溢子允載葉琛
子永道胡琛子伯機入見便殿燕語如家人洪武二十
三年命襲父爵璟言有長兄子廌在帝大喜命廌襲封
以璟為閤門使且諭之曰考宋制閤門使即儀禮司朕
欲汝日夕左右以宣達為職不特禮儀也帝臨朝出侍
班百官奏事有闕遺者隨時糾正都御史袁泰奏車牛
事失實帝宥之泰忘引謝璟糾之服罪帝因諭璟凡似
此者即面糾朕雖不之罪要令知朝廷綱紀已復令同
法司錄獄囚冤滯谷王就封擢為左長史璟論說英侃
喜談兵初溫州賊葉丁香叛延安侯唐勝宗討之決策
於璟破賊還稱璟才略帝喜曰璟真伯溫皃矣嘗與成
祖奕成祖曰卿不少讓耶璟正色曰可讓處則讓不可
讓者不敢讓也成祖默然北平兵起璟隨谷王歸京師
獻十六策不聽令參李景隆軍事景隆敗璟夜渡盧溝
河冰裂馬陷冒雪行三十里子貊自大同赴難遇之良
鄉與俱歸上聞見錄不省遂歸里成祖即位召璟稱疾
不至逮入京猶稱殿下且云殿下百世後逃不得一簒
字下獄自經死法官希旨緣坐其家成祖以基故不許
宣德二年授貊刑部照磨
宋濓字景濓其先金華之潛溪人至濓乃遷浦江幼英
敏強記就學於聞人夢吉通五經復往從吳萊學已遊
柳貫黃潛之門兩人皆亟遜濓自謂弗如元至正中薦
授翰林編修以親老辭不行入龍門山著書踰十餘年
太祖取婺州召見濓時已改寧越府命知府王顯宗開
郡學因以濓及葉儀為五經師明年三月以李善長薦
與劉基章溢葉琛並徵至應天除江南儒學提舉命授
太子經尋改起居注濓長基一歲皆起東南負重名基
雄邁有竒氣而濓自命儒者基佐軍中謀議濓亦首用
文學受知恒侍左右備顧問嘗召講春秋左氏傳濓進
曰春秋乃孔子褒善貶惡之書苟能遵行則賞罰適中
天下可定也太祖御端門口釋黃石公三略濓曰尚書
二典三謨帝王大經大法畢具願留意講明之已論賞
賚復曰得天下以人心為本人心不固雖金帛充牣將
焉用之太祖悉稱善乙巳三月乞歸省太祖與太子並
加勞賜濓上箋謝并奉書太子勉以孝友敬恭進德修
業太祖覽書大悦召太子為語書意賜札褒答并令太
子致書報焉尋丁父憂服除召還洪武二年詔修元史
命充總裁官是年八月史成除翰林院學士明年二月
儒士歐陽佑等採故元元統以後事蹟還朝仍命濓等
續修六越月再成賜金帛是月以失朝參降編修四年
遷國子司業坐考祀孔子禮不以時奏謫安遠知縣旋
召為禮部主事明年遷贊善大夫是時帝留意文治徵
召四方儒士張唯等數十人擇其年少俊異者皆擢編
修令入禁中文華堂肄業命濓為之師濓傳太子先後
十餘年凡一言動皆以禮法諷勸使歸於道至有關政
教及前代興亡事必拱手曰當如是不當如彼皇太子
每歛容嘉納言必稱師父云帝剖符封功臣召濓議五
等封爵宿大本堂討論達旦歷據漢唐故實量其中而
奏之甘露屢降帝問災祥之故對曰受命不於天於其
人休符不於祥於其仁春秋書異不書祥為是故也皇
從子文正得罪濓曰文正固當死陛下體親親之誼置
諸遠地則善矣車駕祀方丘患心不寧濓從容言曰養
心莫善於寡欲審能行之則心清而身泰矣帝稱善者
良久嘗問以帝王之學何書為要濓舉大學衍義乃命
大書揭之殿兩廡壁頃之御西廡諸大臣皆在帝指衍
義中司馬遷論黃老事命濓講析講畢因曰漢武溺方
技謬悠之學改文景恭儉之風民力既敝然後嚴刑督
之人主誠以禮義治心則邪說不入以學校治民則禍
亂不興刑罰非所先也問三代歷數及封疆廣狹既備
陳之復曰三代治天下以仁義故多歷年所又問三代
以上所讀何書對曰上古載籍未立人不專講誦君人
者兼治教之責率以躬行則衆自化嘗奉制詠鷹令七
舉足即成有自古戒禽荒之言帝忻然曰卿可謂善陳
矣濓之隨事納忠皆此類也六年七月遷侍講學士知
制誥同修國史兼贊善大夫命與詹同樂韶鳳修日歷
又與吳伯宗等修寳訓九月定散官資階給濓中順大
夫欲任以政事辭曰臣無他長待罪禁近足矣帝益重
之八年九月從太子及秦晉楚靖江四王講武中都帝
得輿圖濠梁古蹟一卷遣使賜太子題其外令濓詢訪
隨處言之太子以示濓因歷歷舉陳隨事進說甚有規
益濓性誠謹官内庭久未嘗訐人過所居室署曰溫樹
客問禁中語即指示之嘗與客飲帝密使人偵視翼日
問濓昨飲酒否坐客為誰饌何物濓具以實對笑曰誠
然卿不朕欺間召問羣臣臧否濓惟舉其善者曰善者
與臣友臣知之其不善者不能知也主事茹太素上書
萬餘言帝怒問廷臣或指其書曰此不敬此誹謗非法
問濓對曰彼盡忠於陛下耳陛下方開言路惡可深罪
既而帝覽其書有足採者悉召廷臣詰責因呼濓字曰
微景濓幾誤罪言者於是帝廷譽之曰朕聞太上為聖
其次為賢其次為君子宋景濓事朕十九年未嘗有一
言之偽誚一人之短始終無二非止君子抑可謂賢矣
每燕見必設坐命茶每旦必令侍膳往復咨詢常夜分
乃罷濓不能飲帝嘗強之至三觴行不成步帝大懽樂
御製楚辭一章命詞臣賦醉學士詩又嘗調甘露於湯
手酌以飲濓曰此能愈疾延年願與卿共之又詔太子
賜濓良馬復為製良馬歌一章亦命侍臣和焉其寵待
如此九年進學士承旨知制誥兼贊善如故其明年致
仕賜御製文集及綺帛問濓年幾何曰六十有八帝乃
曰藏此綺三十二年作百歲衣可也濓頓首謝又明年
來朝十三年長孫慎坐胡惟庸黨帝欲置濓死皇后太
子力救乃安置茂州濓狀貌豐偉美鬚髯視近而明一
黍上能作數字自少至老未嘗一日去書卷於學無所
不通為文醇深演迄與古作者並在朝郊社宗廟山川
百神之典朝會宴享律歷衣冠之制四裔貢賦賞勞之
儀旁及元勲巨卿碑記刻石之辭咸以委濓屢推為開
國文臣之首士大夫造門乞文者後先相踵外國首使
亦知其名數問宋先生起居無恙否高麗安南曰本至
出兼金購文集四方學者悉稱為太史公不以姓氏雖
白首待從其勲業爵位不逮基而一代禮樂制作濓所
裁定者居多其明年卒於䕫年七十二知事葉以從葬
之蓮花山下蜀獻王慕濓名復移塋華陽城東弘治九
年四川巡撫馬俊奏濓真儒翊運述作可師黼黻多功
輔導著績久死遠戍幽壌沉淪乞加卹錄下禮部議復
其官春秋祭葬所正德中追諡文憲仲子璲最知名字
伯珩善詩尤工書法洪武九年以濓故召為中書舍人
其兄子慎亦為儀禮序班帝數試璲與慎并教誠之笑
語濓曰卿為朕教太子諸王朕亦教卿子孫矣濓行步
艱帝必命璲慎扶掖之祖孫父子共官内庭衆以為榮
慎坐罪璲亦連坐並死家屬悉徙茂州建文帝即位追
念濓興宗舊學召璲子懌官翰林永樂十年濓孫坐姦
黨鄭公智外親詔特宥之
葉琛字景淵麗水人博學有才藻元末從舒穆嚕伊遜
守處州為畫策捕誅山寇授行省元帥王師下處州琛
避建寧以薦徵至應天授營田司僉事尋遷洪都知府
佐鄧愈鎮守祝宗康泰叛愈脱走琛被執不屈大罵死
之追封南陽郡侯塑像耿再成祠後祀功臣廟
章溢字三益龍泉人始生聲如鐘弱冠與胡深同師王
毅毅字叔剛許濓門人也教授鄉里講解經義聞者多
感悟溢從之遊同志聖賢學天性孝友嘗遊金華元憲
使圖卜戩布哈禮之改官秦中要與俱至虎林心動辭
歸歸八日而父殁未葬火焚其廬溢搏顙籲天火至柩
所而滅蘄黃寇犯龍泉溢從子存仁被執溢挺身告賊
曰吾兄止一子寧我代賊素聞其名欲降之縛於柱溢
不為屈至夜紿守者脱歸集里民為義兵擊破賊俄府
官以兵來欲盡誅詿誤者溢走說舒穆嚕伊遜曰貧民
廹凍餒誅之何為伊遜然之檄止兵留溢幕下從平慶
元浦城盜授龍泉主簿不受歸伊遜守台州為賊所圍
溢以鄉兵赴援却賊已而賊陷龍泉監縣布呼丹遁去
溢與其師王毅帥壯士擊走賊布呼丹還内慚殺毅以
反溢時在伊遜幕府聞之馳歸偕胡深執戮首惡因引
兵平松陽麗水諸寇長槍軍攻婺聞溢兵至解去論功
累授浙東都元帥府僉事溢曰吾所將皆鄉里子弟肝
腦塗地而吾獨取功名弗忍也辭不受以義兵屬其子
存道退隠匡山明兵克處州避入閩太祖聘之與劉基
葉琛宋濓同至應天太祖勞基等曰我為天下屈四先
生今天下紛紛何時定乎溢對曰天道無常惟德是輔
惟不嗜殺人者能一之耳太祖韙其言授僉營田司事
巡行江東兩淮田分籍定税民甚便之以病久在告太
祖知其念母也厚賜遣歸省而留其子存厚於京師浙
東設提刑按察使命溢為僉事胡深出師溫州令溢守
處州饋餉供億民不知勞山賊來寇敗走之遷湖廣按
察僉事時荆襄初平多廢地議分兵屯田且以控制北
方從之會河南浙東按察使宋思顔孔克仁等以事被
逮詞連溢太祖遣太史令劉基諭曰素知溢守法毋疑
也會胡深入閩陷没處州動搖命溢為浙東按察副使
往鎮之溢以𫉬罪蒙宥不應遷秩辭副使仍為僉事既
至宣布詔旨誅首叛者餘黨悉定召舊部義兵分布要
害賊寇慶元龍泉溢列木柵為屯賊不敢犯浦城戍卒
乏食李文忠欲運處州糧餉之溢以舟車不通而軍中
所掠糧多請入官均給之食遂足溫州茗洋賊為患溢
命子存道捕斬之朱亮祖取温州軍中頗掠子女溢悉
籍還其家吳平詔存道守處而召溢入朝太祖論羣臣
曰溢雖儒臣父子宣力一方寇盜盡平功不在諸將後
復問溢征閩諸將如何對曰湯和由海道胡美由江西
必勝然閩中尤服李文忠威信若令文忠從浦城取建
寧此萬全計也太祖立詔文忠出師如溢策處州糧舊
額一萬三千石軍興加至十倍溢言之丞相奏復其舊
浙東造海舶徵巨材於處溢曰處婺之交山巖峻險縱
有木從何道出白行省罷之洪武元年與劉基並拜御
史中丞兼贊善大夫時廷臣伺帝意多嚴苛溢獨持大
體或以為言溢曰憲臺百司儀表當養人廉恥豈恃搏
擊為能哉帝親祀社稷會大風雨還坐外朝怒儀禮不
合致天變溢委曲明其無罪乃貰之文忠之征閩也存
道以所部鄉兵萬五千人從閩平詔存道以所部從海
道北征溢持不可曰鄉兵皆農民許以事平歸農今復
調之是不信也帝不懌既而奏曰兵已入閩者俾還鄉
里昔嘗叛逆之民宜籍為軍使北上一舉而恩威著矣
帝喜曰孰謂儒者迂闊哉然非先生一行無能辦者溢
行至處州遭母喪乞守制不許鄉兵既集命存道由永
嘉浮海而北再上章乞終制詔可溢悲戚過度營葬親
負土石感疾卒年六十五帝痛悼親撰文即其家祭之
存道溢長子溢應太祖聘存道帥義兵歸總管孫炎炎
令守上游屢却陳友定兵及以功授處州翼元帥副使
戍浦城總制胡深死命代領其衆為遊擊溢即處州坐
鎮之溢謂父子相統於律不宜奏罷存道官不允旋分
兵征閩而招存道守處復部鄉兵從李文忠入閩及還
浮海至京師帝褒諭之命從馮勝北征積功授處州衛
指揮副使洪武三年從徐達西征留守興元敗蜀將吳
友仁再守平陽轉左衛指揮同知五年從湯和出塞征
陽和遇敵於斷頭山力戰死焉
贊曰太祖既下集慶所至收攬豪雋微聘名賢一時韜
光韞德之士幡然就道若四先生者尤為傑出基濓學
術醇深文章古茂同為一代宗工而基則運籌帷幄濓
則從容輔導於開國之初敷陳王道忠誠恪慎卓哉佐
命臣也至溢之宣力封疆琛之致命遂志宏才大節建
豎偉然洵不負弓旌之德意矣基以儒者有用之學輔
翊□平而好事者多以䜟緯術數妄為𫝊會其語近誕
非深知基者故不錄云
明史卷一百二十八
