欽定四庫全書
明史卷三百十五考證
緬甸傳後卓吉為思真婿猛乃頭目别混所殺(臣)章
宗瀛按思真孟養長官也是時為緬所擄見孟養土
司本傳謹附識
緬甸傳既覘知有備(臣)章宗瀛按是時朝議用沐朝
弼請于蠻哈設兵備緬見蠻司合誌所謂有備者指
此謹附識
緬甸傳罕拔又為緬招干崖土舍刀怕文許代其兄職
(臣)章宗瀛按怕文兄怕舉妻罕拔妹也拔使據干
崖以臣緬許以其嫂妻之並代其兄職怕文怒挾二
子詣同知薛衛守備李騰霄訴之與俱戰見明紀事
本末謹附識
緬甸傳岳鳳嗾應裏殺罕拔盡俘其衆(臣)章宗瀛按
是時罕拔子進忠守木邦應裏遣弟應龍襲之追進
忠於喳哩江進忠挈妻子内奔見明紀事本末謹附
識
緬甸傳且窺騰衝永安大理蒙化景東鎮沅諸郡(臣)
章宗瀛按是時應裏西會孟養孟密蠻莫隴川兵于
猛邜東會車里八百孟艮木邦兵于孟炎見蠻司合誌
所謂會兵入犯者指此謹附識
緬甸傳岳鳳及其子皆伏誅(臣)章宗瀛按是時諸部
蠻多視岳鳳為向背綎等欲借以招諸蠻處之金沙
江上游故諸部俱殺緬使來歸而中朝不察日索獻
俘十二年冬岳鳳父子伏誅諸部旋復解散隂附于
緬而應裏復披猖矣見蠻司合誌謹附識
緬甸傳緬帥思仁寇蠻莫敗之(臣)章宗瀛按思仁即
孟密土舍思忠從弟也歸於緬緬偽署之于孟密二
十一年思仁率衆三十萬象百據蠻莫思化敗走二
十二年陳用賓遣參將王一麟等復之至是復入寇
又大敗之見識大錄謹附識
南甸傳乞置四巡檢司鎮之(臣)章宗瀛按南甸四巡
檢司設於木縳雷傍哈丘壠磨孟倫等處見一統志
謹附識
茶山長官司傳(臣)章宗瀛按茶山長官司傳未詳其
置自何時考地理志稱永樂五年析孟養地置屬金
齒軍民司一統志稱土酋早姓舊屬孟養永樂三年
孟養叛蠻目早章憤其不忠遂不附五年詣闕賜印
綬為長官其建置年代與志合謹附考
里麻長官司傳(臣)章宗瀛按里麻地理志作麻里互
異考明實錄及通志諸書皆作里麻則地理志之誤
也謹附考
木邦傳罕落法襲父職族人搆難落法避于孟更(臣)
章宗瀛按是時落法部族罕掯法者欲推落法叔罕
逆襲乃挾頭目刀板放等聚衆謀殺落法落法遂奔
見蠻司合誌謹附識
木邦傳孟都蠻者(臣)章宗瀛按一統志木邦本名孟
都則是孟都即木邦地此别之曰孟都蠻未識何據
謹附考
木邦傳曩罕弄驕蹇不服(臣)章宗瀛按成化初南寧
伯毛勝貪猛密寳石許得自貢不關木邦而太監錢
能直就徵其地自是曩罕弄益縱恣無忌見蠻司合
誌謹附識
木邦傳遂命宗巡撫雲南(臣)章宗瀛按宗乘傳至滇
即大言孟密宜開設巡撫吳誠有難色宗叱之曰爾
敢與内廷抗耶遂率鎮守及三思會勘杖木邦訴民
而犒孟密使踰南牙山就見曩罕弄弄曲徇所請見
明紀事本末謹附識
木邦傳於是巡撫張誥等會奏(臣)章宗瀛按是時誥
遣參政毛科副使荆茂詣孟密撫諭見識大錄謹附
考
木邦傳忠齎偽印來歸命(臣)章宗瀛按思忠等之歸
命也朝命以思忠為孟密宣撫思化為猛哈同知思
順為蠻莫安撫比信符至而思忠等已復投緬矣見
明實錄謹附識
孟養傳成祖即位改雲遠府為孟養府(臣)章宗瀛按
地理志稱洪武十五年改雲遠路為府十七年改為
孟養府後廢洪武三十五年十二月復置此以改稱
孟養屬之成祖即位時互異謹附考
孟養傳十四年復設孟養宣慰司(臣)章宗瀛按永樂
九年五月孟養宣慰刀玉養來朝貢馬賜賚如例見
明實錄謹未載謹附識
孟養傳思陸發者(臣)章宗瀛按明紀事本末及識大
錄諸書法者蠻酋自大之稱内地遂訛法為發故傳
中或稱發或僅稱思陸他傳以此者甚多謹仍其舊
而附識於此
孟養傳因得入貢稱孟養金沙江思陸發(臣)章宗瀛
按弘治改元年頒徼外土酋金牌信符時孟養宣慰
已廢而兵部誤以舊號頒給思陸思陸遂誑諸蠻曰
天朝復我官矣諸蠻信之勢遂日盛見明紀事本末
謹附識
孟養傳官軍糧絶遽引退(臣)章宗瀛按是時誥遣兵
備副使趙炯分守參議黃東山左參政毛科調官民
兵萬二千人防護科炯會騰衝東山先之隴川儲糧
科會炯發孟養兵又增發隴川南甸干崖三宣撫兵
欲借此挾撫以成功科營戛勒河西烱營其東東山
因與緬議不合留止干崖戒各倉毋與軍士糧而科
復以失火燬營喪軍器千數引兵駐南牙山與孟養
兵會比思英堅守不出復遣人諭之乃與約降是時
軍無糧採芭蕉心以食迨引退皆飢疲且聞蠻莫追
者在後自相蹂踐死者無算見明實錄𫝊所載未詳
謹附識
孟養傳孟養思倫等各願貢象牙土錦金銀器(臣)章
宗瀛按思倫即思陸子也見蠻司合志謹附識
車里傳改置車里軍民府(臣)章宗瀛按車里軍民宣
慰使司之置地理志作洪武十九年與此異明實錄
仍作十七年與此合謹附考
老撾傳既而帝以刀線歹潛通安南黎季犛遣詰責
(臣)章宗瀛按永樂二年安南故王陳日煃弟陳天平
為黎季犛所迫竄走老撾老撾遣送至闕見明實錄
謹附識
明史卷三百十五考證
