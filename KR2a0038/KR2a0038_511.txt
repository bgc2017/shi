欽定四庫全書
明史卷三百十四考證
姚安傳元立統矢千戸(臣)章宗瀛按元史地理志統
矢千戸之立在憲宗七年至元十二年罷統矢立姚
州隸大理路至天歷初乃陞為路𫝊所載未詳謹附
識
姚安傳土舍鳳文作亂(臣)章宗瀛按是時適因安銓
之亂巡撫𫝊習調朝文兵千餘守厰江朝文遂據厰
江還攻武定殺同知袁俸知州秦鍵等十三人見明
紀事本末謹附識
尋甸𫝊巡撫傳習檄守巡官討之(臣)章宗瀛按是時
習檄參政黃昭道副使周奎統官軍討之敗績見識
大錄謹附識
麗江傳宋時麽些蠻蒙醋據之(臣)章宗瀛按蒙醋明
統志作蒙醋醋與此小異謹附考
麗江傳三十年改為麗江軍民府(臣)章宗瀛按永樂
九年九月麗江軍民府知府木初遣人貢馬賜鈔幣
見明實錄謹附識
元江傳後為麽些徒蠻阿𤏡諸部所據元時内附(臣)
章宗瀛按阿𤏡諸部以憲宗四年内附七年復叛至
元十三年遙立元江府以羈縻之二十五年命雲南
王討平其地乃更置元江路此所載未晰謹附考
永昌傳洪武十五年定雲南立金齒衛(臣)章宗瀛按
明實錄永昌洪武十五年三月己未仍為府屬布政
司地理志所載同傳未詳謹附識
永昌傳其長官司二(臣)章宗瀛按地理志稱永昌所屬
長官司三曰施甸曰鳳谿曰茶山茶山為永樂五
年析孟養地置屬金齒軍民司嘉靖元年屬府此所
載獨遺茶山謹畫一增
鎮康府十七年改為州(臣)章宗瀛按鎮康降為州後
尋廢以其地屬灣甸州永樂七年七月復置見明實
錄傳未載謹附識
鎮康傳以中官徐亮使西南蠻(臣)章宗瀛按徐亮使
西南時曩光阻道並劫奪賜物至是遣頭目刀怕愣
等來朝乞貸罪復遣給事中周讓行人方濬往戒諭
之見明實錄謹附識
大侯傳六年長官刀奉偶遣弟不納狂來貢(臣)章宗
瀛按永樂九年六月刀奉偶遣弟混三等貢馬及方
物賜鈔及文綺襲衣見明實錄傳未載謹附識
瀾滄傳福建布政李韶以前任雲南參政知土俗事宜
上疏言四事(臣)章宗瀛按明實錄李韶是疏在弘
治十二年九月乙丑此作十一年又韶前任雲南右
參政此作參議均誤謹據改
麓川傳任發方修貢冀緩師(臣)章宗瀛按思任未叛
時孟養宣慰司刀賓玉嘗遣思任質晟府晟兒子畜
之至是晟遣指揮車琳等諭降思任佯諾晟遂信之
見明紀事本末謹附識
麓川傳政追至空泥(臣)章宗瀛按政是時與其子瑛
部將顧勇等乘勝深入比至空泥知無援乃遣瑛還
而身與顧勇等陷陣死見識大錄謹附識
麓川傳仍勅晟豫籌糧糒(臣)章宗瀛按正統四年五
月以沐昂為征南將軍充總兵官討賊明年五月昂
抵隴把以糧乏引歸參將張榮敗績于芒市下詔切
責見明實錄謹附識
麓川傳百道環攻復縱火焚其營(臣)章宗瀛按是時
都督同知李安駐潞江護餉道既而賊破安恥已功
不與聞賊有屯於高黎貢山者往攻之不利為賊所
躡都指揮趙斌等傷者千八百餘人明年六月論斬
下獄見明實錄謹附識
麓川傳於是復命王驥蔣貴等統大軍再征麓川(臣)
章宗瀛按驥等再征麓川之命在正統七年九月見
明實錄本紀作八月誤謹附考
麓川傳大軍遣木邦罕欽擒多俺殺(臣)章宗瀛按多
俺就戮之後旋築平麓城於猛夘以興屯田見一統
志謹附識
明史卷三百十四考證
