欽定四庫全書
明史卷二百二十六
海瑞傳坐謫興國州判官(臣)章宗瀛按瑞謫興國時
民苦浮糧瑞為七事上之御史臺躬自清文以均其
賦見王弘誨所撰傳謹附識
海瑞傳遂逮瑞下詔獄(臣)章宗瀛按瑞下詔獄時穆
宗在藩邸私命錦衣毋死之以是得免見識大錄謹
附識
海瑞傳清濬吳淞白茒通流入海(臣)章宗瀛按隆慶
四年瑞遣松江同知黃成樂上海令張嵿開浚王渡
至宋家港共長一萬餘文其歲大飢畚鍤雲集不兩
月而告成見明紀事本末謹附識
海瑞傳提學御史房寰恐見糾擿欲先發(臣)章宗瀛
按是時進士顧允成諸夀賢劾寰納賄狼籍乃敢強
面嗤瑞寰遂坐黜見識大錄謹附識
邱橓傳三十四年七月倭六七十人失道流劫(臣)章
宗瀛按是時倭自杭突至徽寧諸縣流劫至蕪湖太
平逼南京城下以倭破杭州逮巡撫都御史李天寵
與張經湯克寬皆論死繋獄見明實錄謹附識
邱橓傳帝優詔報之(臣)章宗瀛按是時帝並削篆籍
為民見明實錄謹附識
邱橓傳偕中官張誠往籍張居正家(臣)章宗瀛按是
時御史羊可立追論居正搆遼庶人憲㸅獄庶人妃
因上疏辨冤帝遂命橓等往籍之並勘搆憲㸅狀見
明實錄謹附識
吕坤傳有妄人為閨範圖說䟦名曰憂危竑議(臣)章
宗瀛按憂危竑議引歷代嫡庶廢立之事内刺坤與
張養蒙劉道亨魏允貞鄭承恩鄧光祚洪其道程紹
白所知薛亨等見明紀事本末謹附識
吕坤傳帝歸罪於士衡等(臣)章宗瀛按是時士衡與
全椒知縣樊玉衡並削籍謫戍以玉衡前請冊立疏
中有指斥狂誕語也見明實錄謹附識
吕坤傳天啟初贈刑部尚書(臣)章宗瀛按贈坤官時
並廕一子入監見明實錄謹附識
郭正域傳出為南京祭酒(臣)章宗瀛按正域為祭酒
時條上監規七事請倣司馬光十科胡瑗二齊以羅
真才見明實錄謹附識
郭正域傳應文又言正域父懋嘗笞辱於楚恭王故正
域因事䧟之(臣)章宗瀛按是時給事中姚文蔚疏
訐正域故王護衞中人修怨䧟王都御史温純因奏
劾文蔚并刺及一貫見明實錄謹附識
郭正域傳正域疏辨(臣)章宗瀛按正域疏言恭王卒
於隆慶時臣父方以舉人任知州何由被笞見明實
錄謹附識
郭正域傳俄而妖書事起(臣)章宗瀛按三十一年十
一月有蜚語曰續憂危竑議凡三百餘言為東宮作
危語而波及一貫遂大䦕告密鯉語人曰此事何必
張皇也一貫大不懌鯉又嘗供天啟聖聰牌於閣入
則禮之因有訐為詛咒者上意幾為動而一貫益思
䧟之矣見明紀事本末謹附識
郭正域傳廵城御史康丕揚為生光訟冤言妖書楚事
同一根柢請少緩其獄賊兄弟可援首闕下意指正
域及其兄國子監氶正位(臣)章宗瀛按丕揚時將
外轉中官賈忠貞教之乘妖書可免丕揚遂與錢夢
臯直攻正域見明紀事本末謹附識
郭正域傳嘉慶旋以治無驗令革任回籍(臣)章宗瀛
按嘉慶赴鞫時闔門被掠吏部尚書李戴為嘉慶外
父拷訊時不忍視起入中堂上惡之罷戴歸見明紀
事本末謹附識
郭正域傳而沈令譽者正域食客(臣)章宗瀛按是時
與令譽處得刑部主事於玉立所致吏部郎中王士
騏書丕揚以玉立起官士騏與正域嘗左右之遂削
玉立士騏籍見明紀事本末謹附識
郭正域傳詹事唐文獻偕其僚楊道賓等詣一貫争之
(臣)章宗瀛按是時與文獻道賓同争於一貫第者
為陶望齡周應賓見明紀事本末謹附識
明史卷二百二十六考證
