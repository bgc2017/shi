欽定四庫全書
明史卷二百八十五
大學士張廷玉等奉敕修
列傳第一百七十三
文苑
明初文學之士承元季虞柳黃吳之後師友講貫學有
本原宋濂王褘方孝孺以文雄高楊張徐劉基袁凱以
詩著其他勝代遺逸風流標映不可指數蓋蔚然稱盛
已永宣以還作者逓興皆沖融演迤不事鉤棘而氣體
漸弱弘正之間李東陽出入宋元溯流唐代擅聲館閣
而李夢陽何景明倡言復古文自西京詩自中唐而下
一切吐棄操觚談藝之士翕然宗之明之詩文於斯一
變迨嘉靖時王慎中唐順之輩文宗歐曾詩倣初唐李
攀龍王世貞輩文主秦漢詩規盛唐王李之持論大率
與夢陽景明相倡和也歸有光頗後出以司馬歐陽自
命力排李何王李而徐渭湯顯祖袁宏道鍾惺之屬亦
各爭鳴一時於是宗李何王李者稍衰至啟禎時錢謙
益艾南英準北宋之矩矱張溥陳子龍擷東漢之芳華
又一變矣有明一代文士卓卓表見者其源流大抵如
此今博考諸家之集參以衆論錄其著者作文苑傳
楊維楨(陸居仁錢惟善)胡翰
蘇伯衡王冕(郭奎鎦炳)
戴良(王逢丁鶴年)危素
張以寧(石光霽秦裕伯)趙壎(宋僖等)
徐一夔趙撝謙(樂良等)
陶宗儀(顧德輝等)袁凱
高啟(楊基等)王行(唐肅宋克等)
孫蕡(王佐等)王蒙(郭傳)
楊維楨字廉夫山隂人母李夢月中金錢墜懷而生維
楨少時日記書數千言父宏築樓鐵崖山中繞樓植梅
百株聚書數萬卷去其梯俾誦讀樓上者五年因自號
鐵崖元泰定四年成進士署天台尹改錢清場鹽司令
狷直忤物十年不調會修遼金宋三史成維楨著正統
辯千餘言總裁官歐陽元功讀且嘆曰百年後公論定
於此矣將薦之而不果轉建德路總管府推官擢江西
儒學提舉未上會兵亂避地富春山徙錢塘張士誠累
招之不赴遣其弟士信咨訪之因撰五論具書復士誠
反覆告以順逆成敗之說士誠不能用也又忤達實丞
相徙居松江之上海内薦紳大夫與東南才俊之士造
門納履無虚日酒酣以往筆墨橫飛或戴華陽巾披羽
衣坐船屋上吹鐵笛作梅花弄或呼侍兒歌白雪之辭
自倚鳳琶和之賓客皆蹁躚起舞以為神仙中人洪武
二年太祖召諸儒纂禮樂書以維楨前朝老文學遣翰
林詹同奉幣詣門維楨謝曰豈有老婦將就木而再理
嫁者邪明年復遣有司敦促賦老客婦謠一章進御曰
皇帝竭吾之能不強吾所不能則可否則有蹈海死耳
帝許之賜安車詣闕廷留百有一十日所纂敘例略定
即乞骸骨帝成其志仍給安車還山史館胄監之士祖
帳西門外宋濂贈之詩曰不受君王五色詔白衣宣至
白衣還蓋高之也抵家卒年七十五維楨詩名擅一時
號鐵崖體與永嘉李孝光茅山張羽錫山倪瓚崑山顧
瑛為詩文友碧桃叟釋臻知歸叟釋現清容叟釋信為
方外友張雨稱其古樂府出入少陵二李間有曠世金
石聲宋濂稱其論撰如覩商敦周彝雲雷成文而寒芒
横逸詩震蕩陵厲鬼設神施尤號名家云維楨徙松江
時與華亭陸居仁及僑居錢惟善相倡和惟善字思復
錢塘人至正元年省試羅刹江賦時鎖院三千人獨惟
善据枚乘七發辨錢塘江為曲江由是得名號曲江居
士官副提舉張士誠據吳遂不仕居仁字宅之中泰定
三年鄉試隠居教授自號雲松野衲兩人既殁與維楨
同葬干山
胡翰字仲申金華人幼聰穎異常兒七歲時道拾遺金
坐守待其人還之長從蘭谿吳師道浦江吳萊學古文
復登同邑許謙之門同郡黃溍柳貫以文章名天下見
翰文稱之不容口游元都公卿交譽之與武威余闕宣
城貢師泰尤善或勸之仕不應既歸遭天下大亂避地
南華山著書自適文章與宋濂王褘相上下太祖下金
華召見命與許元等會食中書省後侍臣復有薦翰者
召至金陵時方籍金華民為兵翰從容進曰金華人多
業儒鮮習兵籍之徒糜餉耳太祖即罷之授衢州教授
洪武初聘修元史書成受賚歸愛北山泉石卜築其下
徜徉十數年而終年七十有五所著有春秋集義文曰
胡仲子集詩曰長山先生集
蘇伯衡字平仲金華人宋門下侍郎轍之裔也父友龍
受業許謙之門官蕭山令行省都事明師下浙東坐長
子仕閩謫徙滁州李善長奏官之力辭歸伯衡警敏絶
倫博洽群籍為古文有聲元末貢於鄉太祖置禮賢館
伯衡與焉歲丙午用為國子學錄遷學正被薦召見擢
翰林編修力辭乞省覲歸洪武十年學士宋濂致仕太
祖問誰可代者濂對曰伯衡臣鄉人學博行修文詞蔚
贍有法太祖即徵之入見復以疾辭賜衣鈔而還二十
一年聘主會試事竣復辭還尋為處州教授坐表箋誤
下吏死二子恬怡救父并被刑
王冕字元章諸暨人幼貧父使牧牛竊入學舍聽諸生
誦書暮乃返亡其牛父怒撻之已而復然母曰兒癡如
此曷不聽其所為冕因去依僧寺夜坐佛膝上映長明
燈讀書會稽韓性聞而異之錄為弟子遂稱通儒性卒
門人事冕如事性屢應舉不中棄去北游燕客祕書卿
台哈布哈家擬以館職薦力辭不就既歸每大言天下
將亂攜妻孥隠九里山樹梅千株桃杏半之自號梅花
屋主善畫梅求者踵至以幅長短為得米之差嘗倣周
官著書一卷曰持此遇明主伊吕事業不難致也太祖
下婺州物色得之置幕府授諮議參軍一夕病卒同時
郭奎鎦炳皆早參戎幕以詩名奎字子章巢縣人從余
闕學治經闕亟稱之太祖為吳國公來歸從事幕府朱
文正開大都督府於南昌命奎參其軍事文正得罪奎
坐誅炳字彦昺鄱陽人至正中從軍於浙太祖起淮南
獻書言事用為中書典籖洪武初從事大都督府出為
知縣閱兩考以病告歸久之卒
戴良字叔能浦江人通經史百家暨醫卜釋老之說學
古文於黃溍柳貫吳萊貫卒經紀其家太祖初定金華
命與胡翰等十二人會食省中日二人更番講經史陳
治道明年用良為學正與宋濂葉儀輩訓諸生太祖既
旋師良忽棄官逸去辛丑元順帝用薦者言授良江北
行省儒學提舉良見時事不可為避地吳中依張士誠
久之見士誠將敗挈家泛海抵登萊欲間行歸庫庫軍
道梗寓昌樂數年洪武六年始南還變姓名隠四明山
太祖物色得之十五年召至京師試以文命居會同館
日給大官膳欲官之以老疾固辭忤旨明年四月暴卒
蓋自裁也元亡後惟良與王逢不忘故主每形於歌詩
故卒不獲其死云良世居金華九靈山下自號九靈山
人逢字原吉江隂人至正中作河清頌臺臣薦之稱疾
辭張士誠據吳其弟士德用逢策北降於元以拒明太
祖滅士誠欲辟用之堅臥不起隠上海之烏涇歌咏自
適洪武十五年以文學徵有司敦迫上道時子掖為通
事司令以父年高叩頭泣請乃命吏部符止之又六年卒
年七十有梧溪詩集七卷逢自稱席帽山人時又有丁
鶴年者回回人曾祖阿喇卜丹與弟烏瑪爾皆巨商元
世祖征西域乏饟阿喇卜丹杖策軍門盡以貲獻論功
賜田宅京師奉朝請烏瑪爾累官甘肅行省左丞父智
默羅丹以世廕為武昌縣達嚕噶齊有惠政解官留葬
其地至正壬辰武昌被兵鶴年年十八奉母走鎮江母
殁鹽酪不入口者五年避地四明方國珍據浙東最忌
色目人鶴年轉徙逃匿為童子師或寄僧舍賣漿自給
及海内大定牒請還武昌而生母已道阻前死瘞東村
廢宅中鶴年痛哭行求母告以夢乃囓血沁骨斂而葬
焉烏斯道為作丁孝子傳鶴年自以家世仕元不忘故
國順帝北遁後飲泣賦詩情詞悽惻晩學浮屠法廬居
父墓以永樂中卒鶴年好學洽聞精詩律楚昭莊二王
咸禮敬之正統中憲王刻其遺文行世
危素字太樸金谿人唐撫州刺史全諷之後少通五經
遊吳澄范梈門至正元年用大臣薦授經筵檢討修宋
遼金三史及注爾雅成賜金及宫人不受由國子助教
遷翰林編修纂后妃等傳事逸無據素買餳餅饋宦寺
叩之得實乃筆諸書卒為全史遷太常博士兵部員外
郎監察御史工部侍郎轉大司農丞禮部尚書時亂將
亟素每抗論得失十八年參中書省事請專任平章鼎
珠總西方兵毋迎帝師悞軍事用布延布哈為參政經
略江南立兵農宣撫使司以安畿内任賢守令以撫流
竄之民且曰今日之事宜臥薪嘗膽力圖中興尋進御
史臺治書侍御史二十年拜參知政事俄除翰林學士
承旨出為嶺北行省左丞言事不報棄官居房山素為
人侃直數有建白敢任事上都宫殿火敕重建大安睿
思二閣素諫止之請親祀南郊築北郊以斥合祭之失
因進講陳民間疾苦詔為發錢粟振河南永平民淮南
兵亂素往廉問假便宜發楮幣振維揚京口饑居房山
者四年明師將抵燕淮王特穆爾布哈監國起為承旨
如故素甫至而師入乃趨所居報恩寺入井寺僧大梓
力挽起之曰國史非公莫知公死是死國史也素遂止
兵迫史庫往告鎮撫吳勉輩出之元實錄得無失洪武
二年授翰林侍講學士數訪以元興亡之故且詔撰皇
陵碑文皆稱旨頃之坐失朝被劾罷居一歲復故官兼
弘文館學士賜小車免朝謁嘗偕諸學士賜宴屢遣内
官勸之酒御製詩一章以示恩寵命各以詩進素詩最
後成帝獨覽而善之曰素老成有先憂之意時素已七
十餘矣御史王著等論素亡國之臣不宜列侍從詔謫
居和州守余闕廟歲餘卒先是至元間西僧嗣古妙高
欲燬宋會稽諸陵夏人嘉木揚喇勒智為江南總攝悉
掘徽宗以下諸陵攫取金寶裒帝后遺骨瘞杭之故宫
築浮屠其上名曰鎮南以示厭勝又截理宗顱骨為飲
器及敗其資皆籍於官顱骨亦入宣政院以賜所謂帝
師者素在翰林時宴見備言始末帝歎息良久命北平
守將購得顱骨於西僧儒克鼐所諭有司厝於高坐寺
西北其明年紹興以永穆陵圖來獻遂敕葬故陵實自
素發之云
張以寧字志道古田人父一清元福建江西行省參知
政事以寧年八歲或訟其伯父於縣繫獄以寧詣縣伸
理尹異之命賦琴堂詩立就伯父得釋以寧用是知名
泰定中以春秋舉進士由黃巖判官進六合尹坐事免
官滯留江淮者十年順帝徵為國子助教累至翰林侍
讀學士知制誥在朝宿儒虞集歐陽元揭傒斯黃溍之
屬相繼物故以寧有俊才博學強記擅名於時人呼小
張學士明師取元都與危素等皆赴京奏對稱旨復授
侍講學士特被寵遇帝嘗登鍾山以寧與朱升秦裕伯
等扈從擁翠亭給筆札賦詩洪武二年秋奉使安南封
其主陳日煃為國王御製詩一章遣之甫抵境而日煃
卒國人乞以印詔授其世子以寧不聽留居洱江上諭
世子告哀於朝且請襲爵既得命俟後使者林唐臣至
然後入境將事事竣教世子服三年喪令其國人效中
國行頓首稽首禮天子聞而嘉之賜璽書比諸陸賈馬
援再賜御製詩八章及還道卒詔有司歸其柩所在致
祭以寧為人潔清不營財産奉使往還襆被外無他物
本以春秋致高第故所學尤專春秋多所自得譔胡傳
辨疑最辨博惟春王正月考未就寓安南踰半歲始卒
業元故官來京者素及以寧名尤重素長於史以寧長
於經素宋元史藳俱失傳而以寧春秋學遂行門人石
光霽字仲濂泰州人讀書五行俱下洪武十三年以明
經舉授國子學正進博士作春秋鈎元能傳以寧之學
裕伯字景容大名人仕元累官至福建行省郎中遭世
亂棄官客揚州久之復避地上海居母喪盡禮張士誠
據姑蘇遣人招之拒不納吳元年太祖命中書省檄起
之裕伯對使者曰食元祿二十餘年而背之不忠也母
喪未終忘哀而出不孝也乃上中書省固辭洪武元年
復徵稱病不出帝乃手書諭之曰海濱民好鬭裕伯智
謀之士而居此地堅守不起恐有後悔裕伯拜書涕泗
横流不得已偕使者入朝授侍讀學士固辭不允與張
以寧等扈從登鍾山擁翠亭給筆札賦詩甚見寵待二
年改待制旋為治書侍御史三年始詔設科取士以裕
伯與御史中丞劉基為京畿主考官裕伯博辨善論說
占奏悉當帝意帝數稱之出知隴州卒於官
趙壎字伯友新喻人好學工屬文元至正中舉於鄉為
上猶教諭洪武二年太祖詔修元史命左丞相李善長
為監修官前起居注宋濂漳州府通判王褘為總裁官
徵山林遺逸之士汪克寬胡翰宋僖陶凱陳基曾魯高
啟趙汸張文海徐尊生黃篪傅恕王錡傅著謝徽為纂
修官而壎與焉以是年二月開局天界寺取元經世大
典諸書用資參考至八月成諸儒並賜賚遣歸而順帝
一朝史猶未備乃命儒士歐陽佑等往北平采遺事明
年二月還朝重開史局仍以宋濂王褘為總裁徵四方
文學士朱右貝瓊朱廉王彝張孟兼高遜志李懋李汶
張宣張簡杜寅殷弼俞寅及壎為纂修官先後纂修三
十人兩局並與者壎一人而已閱六月書成諸儒多授
官惟壎及朱右朱濂不受歸尋召修日歷授翰林編修
高麗遣使朝貢賜宴樂作使者以國喪辭壎進曰小國
之喪不廢大國之禮太祖甚悦命與宋濂同職史館濂
兄事之嘗奉詔撰甘露頌太祖稱善出為靖江王府長
史卒始與壎同纂修者汪克寬陶凱曾魯高啟趙汸貝
瓊高遜志並有傳今自宋僖以下可考者附著於篇宋
僖字無逸餘姚人元繁昌教諭遭亂歸史事竣命典福
建鄉試陳基字敬初臨海人少與兄聚受業於義烏黃
溍從溍游京師授經筵檢討嘗為人草諫章力陳順帝
並后之失順帝欲罪之引避歸里已奉母入吳參太尉
張士誠軍事士誠稱王基獨諫止欲殺之不果吳平召
修元史賜金而還洪武三年冬卒初士誠與太祖相持
基在其幕府書檄多指斥及吳亡吳臣多見誅基獨免
世所傳夷白集其指斥之文猶備列云張文海鄞人與
同里傅恕並入史館徐尊生字大年淳安人元史成受
賜歸復同修日歷後以宋濂薦授翰林應奉文字草制
悉稱旨尋以老疾辭還傅恕字如心鄞人學通經史與
同郡烏斯道鄭真皆有文名洪武二年詣闕陳治道十
二策曰正朝廷重守令馭外蕃增祿秩均民田更法役
黜異端易服制興學校慎選舉罷榷鹽停榷茶太祖嘉
納之遂命修元史事竣授博野知縣後坐累死斯道字
繼善慈谿人與兄本良俱有學行洪武中斯道被薦授
石龍知縣調永新坐事謫役定遠放還卒斯道工古文
兼精書法子緝亦善詩文洪武四年舉鄉試第一授臨
淮教諭入見賜之宴賦詩稱旨除廣信教授自號榮陽
外史傅著字則明長洲人史成歸為常熟教諭魏觀行
鄉飲酒禮長洲教諭周敏侍其父南老著侍其父玉皆
降而北面立觀禮者以為盛事焉歷官知府卒謝徽字
元懿長洲人史成授翰林國史院編修尋擢吏部郎中
力辭不拜歸復起國子助教卒徽博學工詩文與同邑
高啟齊名弟恭字元功亦能詩朱右字伯賢臨海人史
成辭歸已徵修日歷寶訓授翰林編修遷晉府右長史
九年卒官朱廉字伯清義烏人幼力學從黃溍學古文
知府王宗顯辟教郡學李文忠鎮嚴州延為釣臺書院
山長洪武初元史成不受官歸尋徵修日歷除翰林編
修八年扈駕中都進詩十章太祖稱善為和六章賜之
已而授楚王經遷楚府右長史久之辭疾歸廉好程朱
之學嘗取朱子語類摘其精義名曰理學纂言王彝字
常宗其先蜀人父為崑山教授遂卜居嘉定少孤貧讀
書天台山中師事王貞文得蘭谿金履祥之傳學有端
緒嘗著論力詆楊維楨目為文妖元史成賜銀幣還又
以薦入翰林母老乞歸坐知府魏觀事與高啟俱被殺
張孟兼浦江人名丁以字行史成授國子學錄歴禮部
主事太常司丞劉基嘗為太祖言今天下文章宋濂第
一其次即臣基又次即孟兼太祖頷之孟兼性傲嘗坐
累謫輸作已復官太祖顧孟兼謂濂曰卿門人邪濂對
非門人乃邑子也其為文有才臣劉基嘗稱之太祖熟
視孟兼曰生骨相薄仕宦徐徐乃可耳未幾用為山西
僉事廉勁疾惡糾摘奸猾令相牽引每事輒株連數十
人吏民聞張僉事行部凛然墮膽聲聞於朝擢山東副
使布政使吳印者僧也太祖驟貴之寵眷甚孟兼易之
印謁孟兼由中門入孟兼杖守門卒已又以他事與相
拄太祖先入印言逮笞孟兼孟兼憤捕為印書奏者欲
論以罪印復上書言狀太祖大怒曰豎儒與我抗邪械
至闕下命棄市李汶字宗茂當塗人博學多才史成除
巴東知縣移南和晚年歸里以經學訓後進張宣字藻
重江隂人洪武初以考禮徵尋預修元史太祖親書其
名召對殿廷即日授翰林編修呼為小秀才奉詔歸娶
年已三十矣六年坐事謫徙濠梁道卒張簡字仲簡吳
縣人初師張雨為道士隠居鴻山元季兵亂以母老歸
養遂返儒服洪武三年薦修元史當元季浙東西士大
夫以文墨相尚每歲必聯詩社聘一二文章鉅公主之
四方名士畢至讌賞窮日夜詩勝者輒有厚贈臨川饒
介為元淮南行省參政豪於詩自號醉樵嘗大集諸名
士賦醉樵歌簡詩第一贈黃金一餅高啟次之得白金
三斤楊基又次之猶贈一鎰杜寅字彦正吳縣人史成
官岐寧衛知事洪武八年番賊既降復叛寅與經歷熊
鼎俱被害
徐一夔字大章天台人工文與義烏王褘善洪武二年
八月詔纂修禮書一夔及儒士梁寅劉于曾魯周子諒
胡行簡劉宗弼董彝蔡深勝公琰並與焉明年書成將
續修元史褘方為總裁官以一夔薦一䕫遺書曰邇者
縣令傳命言朝廷以續修元史見徵且云執事謂僕善
敘事薦之當路私心竊怪執事何惓惓於不材多病之
人也僕素謂執事知我今自審終不能副執事之望何
也近世論史者莫過於日歷日歷者史之根抵也自唐
長夀中史官姚璹奏請撰時政記元和中韋執誼又奏
撰日歷日歷以事繫日以日繫月以月繫時以時繫年
猶有春秋遺意至於起居注之說亦專以甲子起例蓋
紀事之法無踰此也往宋極重史事日歷之修諸司必
關白如詔誥則三省必書兵機邊務則樞司必報百官
之進退刑賞之予奪臺諫之論列給舍之繳駁經筵之
論答臣僚之轉對侍從之直前啟事中外之囊封匭奏
下至錢榖甲兵獄訟造作凡有關政體者無不隨日以
錄猶患其出於吏牘或有訛失故歐陽修奏請宰相監
修者於歲終檢點修撰官日所錄事有失職者罰之如
此則日歷不至訛失他時會要之修取於此實錄之修
取於此百年之後紀志列傳取於此此宋氏之史所以
為精確也元朝則不然不置日歷不置起居注獨中書
置時政科遣一文學掾掌之以事付史館及一帝崩則
國史院據所付修實錄而已其於史事固甚疎略幸而
天歷間虞集倣六典法纂經世大典一代典章文物粗
備是以前局之史既有十三朝實錄又有此書可以參
稽而一時纂修諸公如胡仲申陶中立趙伯友趙子常
徐大年輩皆有史才史學厪而成書至若順帝三十六
年之事既無實錄可據又無參稽之書惟憑采訪以足
成之竊恐事未必覈也言未必馴也首尾未必穿貫也
而向之數公或受官或還山復各散去乃欲以不材多
病如僕者承之於後僕雖欲仰副執事之望曷以哉謹
奉狀左右乞賜矜察一夔遂不至未幾用薦署杭州教
授召修大明日歷書成將授翰林院官以足疾辭賜文
綺遣還
趙撝謙名古則更名謙餘姚人幼孤貧寄食山寺與朱
右謝肅徐一夔輩定文字交天台鄭四表善易則從之
受易定海樂良鄞鄭真明春秋山隂趙俶長於說詩迮
雨善樂府廣陵張昱工歌詩無為吳志淳華亭朱芾工
草書篆隷撝謙悉與為友博究六經百氏之學尤精六
書作六書本義復作聲音文字通時目為考古先生洪
武十二年命詞臣修正韻撝謙年二十有八應聘入京
師授中都國子監典簿久之以薦召為瓊山縣學教諭
二十八年卒於番禺其後門人柴欽字廣敬以庶吉士
與修永樂大典進言其師所撰聲音文字通當采錄遂
奉命馳傳即其家取之樂良字季本迮雨字士霖趙俶
字本初洪武中官國子監博士以年老乞歸加翰林待
制張昱字光弼廬陵人仕元為江浙行省左右司員外
郎行樞密院判官留居西湖夀安坊貧無以葺廬酒間
為瞿佑誦所作詩笑曰我死埋骨湖上題曰詩人張員
外墓足矣太祖徵至京憫其老曰可閒矣厚賜遣還乃
自號可閒老人年八十三卒吳志淳字主一元末知靖
安都昌二縣奏除待制翰林為權倖所阻避兵於鄞朱
芾字孟辨洪武初官編修改中書舍人
陶宗儀字九成黃巖人父煜元福建江西行樞密院都
事宗儀少試有司一不中即棄去務古學無所不窺出
遊浙東西師事張翥李孝光杜本為詩文咸有程度尤
刻志字學習舅氏趙雍篆法浙帥台哈布哈南臺御史
綽羅舉為行人又辟為教官皆不就張士誠據吳署為
軍諮亦不赴洪武四年詔徵天下儒士六年命有司舉
人才皆及宗儀引疾不赴晚歲有司聘為教官非其志
也二十九年率諸生赴禮部試讀大誥賜鈔歸久之卒
所著有輟耕錄三十卷又葺說郛書史會要四書備遺
並傳於世顧德輝字仲瑛崑山人家世素封輕財結客
豪宕自喜年三十始折節讀書購古書名畫彝鼎祕翫
築别業於茜涇西曰玉山佳處晨夕與客置酒賦詩其
中四方文學士河東張翥會稽楊維楨天台柯九思永
嘉李孝光方外士張雨于彦成琦元璞輩咸主其家園
池亭榭之盛圖史之富暨餼館聲伎並冠絶一時而德
輝才情妙麗與諸名士亦略相當嘗舉茂才授會稽教
諭辟行省屬官皆不就張士誠據吳欲強以官去隠於
嘉興之合溪尋以子元臣為元水軍副都萬戶封德輝
武略將軍飛騎尉錢塘縣男母喪歸綽溪士誠再辟之
遂斷髮廬墓自號金粟道人及吳平父子並徙濠梁洪
武二年卒士誠之據吳也頗收召知名士東南士避兵
於吳者依焉孫作字大雅江隂人為文醇正典雅動有
據依嘗著書十二篇號東家子宋濂為作東家子傳元
季挈家避兵於吳盡棄他物獨載書兩簏士誠廩祿之
旋以母病謝去客松江衆為買田築室居焉洪武六年
聘修大明日歷授翰林編修乞改太平府教授召為國
子助教尋分教中都踰年還國學擢授司業歸卒於家
元末文人最盛其以詞學知名者又有張憲周砥高明
藍仁之屬張憲字思廉山隂人學詩於楊維楨最為所
許負才不羈嘗走京師恣言天下事衆駭其狂還入富
春山混緇流以自放一日升高呼所親語曰禍至矣亟
去三日而寇至死者五百家後仕張士誠為樞密院都
事吳平變姓名寄食杭州報國寺以歿周砥字履道吳
人僑無錫博學工文詞與宜興馬治善遭亂客治家治
為具舟車盡窮陽羡山溪之勝其鄉多富人與治善者
咸置酒招砥砥心厭之一日貽書别治夜半遁去游會
稽歿於兵治字孝常亦能詩洪武時為内邱知縣終建
昌知府高明字則誠永嘉人至正五年進士授處州錄
事辟行省掾方國珍叛省臣以明諳海濱事擇以自從
與論事不合及國珍就撫欲留置幕下即日解官旅寓
鄞之櫟社太祖聞其名召之以老疾辭還卒於家藍仁
字靜之弟智字明之崇安人元時清江杜本隠武夷崇
尚古學仁兄弟俱往師之授以四明任士林詩法遂謝
科舉一意為詩後辟武夷書院山長遷邵武尉不赴内
附後例徙濠梁數月放歸卒智洪武十年被薦起家廣
西僉事著廉聲
袁凱字景文松江華亭人元末為府吏博學有才辨議
論飇發往往屈坐人洪武三年薦授御史武臣恃功驕
恣得罪者漸衆凱上言諸將習兵事恐未悉君臣禮請
於都督府延通經學古之士令諸武臣赴都堂聽講庶
得保族全身之道帝敕臺省延名士直午門為諸將說
書後帝慮囚畢命凱送皇太子覆訊多所矜減凱還報
帝問朕與太子孰是凱頓首言陛下法之正東宫心之
慈帝以凱老猾持兩端惡之凱懼佯狂免告歸久之以
夀終凱工詩有盛名性恢諧自號海叟背戴烏巾倒騎
黑牛游行九峰間好事者至繪為圖初在楊維楨座客
出所賦白燕詩凱微笑别作一篇以獻維楨大驚賞徧
示座客人遂呼袁白燕云
高啟字季迪長洲人博學工詩張士誠據吳啟依外家
居吳淞江之青邱洪武初被薦偕同縣謝徽召修元史
授翰林院國史編修官復命教授諸王三年秋帝御闕
樓啟徽俱入對擢啟戶部右侍郎徽吏部郎中啟自陳
年少不敢當重任徽亦固辭乃見許已竝賜白金放還
啟嘗賦詩有所諷刺帝嗛之未發也及歸居青邱授書
自給知府魏觀為移其家郡中旦夕延見甚歡觀以改
修府治獲譴帝見啟所作上梁文因發怒腰斬於市年
三十有九明初吳下多詩人啟與楊基張羽徐賁稱四
傑以配唐王楊盧駱云基字孟載其先蜀嘉州人祖宦
吳中生基遂家焉九歲背誦六經及長著書十萬餘言
名曰論鑒遭亂隠吳之赤山張士誠辟為丞相府記室
未幾辭去客饒介所明師下平江基以饒氏客安置臨
濠旋徙河南洪武二年放歸尋起為滎陽知縣謫居鍾
離被薦為江西行省幕官以省臣得罪落職六年起官
奉使湖廣召還授兵部員外郎遷山西副使進按察使
被讒奪官謫輸作竟卒於工所初會稽楊維楨客吳中
以詩自豪基於座上賦鐵笛歌維楨驚喜與俱東語從
游者曰吾在吳又得一鐵矣若曹就之學優於老鐵學
也張羽字來儀後以字行本潯陽人從父宦江浙兵阻
不獲歸與友徐賁約卜居吳興領鄉薦為安定書院山
長再徙於吳洪武四年徵至京師應對不稱旨放還再
徵授太常司丞太祖重其文十六年自述滁陽王事命
羽撰廟碑尋坐事竄嶺南未半道召還羽自知不免投
龍江以死羽文章精潔有法尤長於詩作畫師小米徐
賁字幼文其先蜀人徙常州再徙平江工詩善畫山水
張士誠辟為屬已謝去吳平謫徙臨濠洪武七年被薦
至京九年春奉使晉冀有所廉訪曁還檢其槖惟紀行
詩數首太祖悦授給事中改御史巡按廣東又改刑部
主事遷廣西參議以政績卓異擢河南左布政使大軍
征洮岷道其境坐犒勞不時下獄瘐死
王行字止仲吳縣人幼隨父依賣藥徐翁家徐媪好聽
稗官小說行日記數本為媪誦之媪喜言於翁授以論
語明日悉成誦翁大異之俾盡讀家所有書遂淹貫經
史百家言未弱冠謝去授徒齊門名士咸與交富人沈
萬三延之家塾每文成酬白金鎰計行輒麾去曰使富
而可守則然臍之慘不及矣洪武初有司延為學校師
已謝去隠於石湖其二子役於京行往視之凉國公藍
玉館於家數薦之太祖得召見後玉誅行父子亦坐死
始吳中用兵所在多列礟石自固行私語所知曰兵法
柔能制剛若植大竹於地繫布其端礟石至布隨之低
昂則人不能害而礮石無所用矣後常遇春取平江果
如其法行亦自負知兵以及於禍云初高啟家北郭與
行比隣徐賁高遜志唐肅宋克余堯臣張羽吕敏陳則
皆卜居相近號北郭十友又稱十才子啟賁遜志羽自
有傳唐肅字處敬越州山隂人通經史兼習隂陽醫卜
書數少與上虞謝肅齊名稱會稽二肅至正壬寅舉鄉
試張士誠時為杭州黃岡書院山長遷嘉興路儒學正
士誠敗例赴京尋以父喪還洪武三年用薦召修禮樂
書擢應奉翰林文字其秋科舉行為分考官免歸六年
謫佃濠梁卒子之淳字愚士宋濂亟稱之建文二年用
方孝孺薦擢翰林侍讀與孝孺共領修書事卒於官謝
肅官至福建僉事坐事死宋克字仲温長洲人偉軀幹
博涉書史少任俠好學劍走馬家素饒結客飲博迨壯
謝酒徒學兵法周流無所遇益以氣自豪張士誠欲羅
致之不就性抗直與人議論期必勝援古切今人莫能
難也杜門染翰日費十紙遂以善書名天下時有宋廣
字昌裔亦善草書稱二宋洪武初克任鳳翔同知卒堯
臣字唐卿永嘉人入吳為士誠客城破例徙濠梁洪武
二年放還授新鄭丞吕敏字志學無錫人元時為道士
洪武初官無錫教諭十三年舉人才不知其官所終陳
則字文度崑山人洪武六年舉秀才授應天府治中俄
擢戸部侍郎以閱實戶口出為大同府同知進知府
孫蕡字仲衍廣東順德人性警敏書無所不窺詩文援
筆立就詞采爛然負節槩不妄交遊何真據嶺南開府
辟士與王佐趙介李德黃哲竝受禮遇稱五先生廖永
忠南征蕡為真草降表永忠辟典教事洪武三年始行
科舉蕡與其選授工部織染局使遷虹縣主簿兵燹後
蕡勞徠安輯民多復業居一年召為翰林典籍與修洪
武正韻九年遣監祀四川居久之出為平原主簿坐累
逮繫俾築京師望都門城垣蕡謳唫為粤聲主者以奏
召見命誦所歌詩語皆忠愛乃釋之十五年起為蘇州
經歷復坐累戍遼東已大治藍玉黨蕡嘗為玉題畫遂
論死臨刑作詩長謳而逝時門生黎貞亦戍遼東蕡屍
乃得收斂貞字彦晦新會人工詩文嘗為本邑訓導以
事被誣戍遼陽十八年從游者甚衆放還卒蕡所著有
通鑑前編綱目孝經集善理學訓蒙及西菴集和陶集
多佚不傳番禺趙純稱其究極天人性命之理為一時
儒宗云王佐字彦舉先河東人元末侍父官南雄經亂
不能歸遂占籍南海與蕡結詩社搆辭敏捷佐不如蕡
句意沉著蕡亦不如佐何真使佐掌書記參謀議真歸
朝佐亦還里洪武六年被薦徵為給事中太祖賜宋濂
黃馬復為歌命侍臣屬和佐立成性不樂樞要將告歸
時告者多獲重譴或尼之曰君少忍獨不虞性命邪佐
乃遲徊二年卒乞骸歸趙介字伯貞番禺人博通六籍
及釋老書氣豪邁無仕進意行以囊自隨遇景賦詩投
其中日往來西樵泉石間有司累薦皆辭免洪武二十
二年坐累逮赴京卒於南昌舟次四子潔絢繹純皆善
詩文工篆隸絢隠居不出有父風純仕御史李德字仲
修番禺人洪武三年以明經薦授洛陽典史歷南陽西
安二府幕官竝能其職以年衰乞改漢陽教諭秩滿調
義寧義寧在粤西荒陋甚德為振舉文教漸興解官歸
卒德初好為詩晚究洛閩之學謂誠意為古聖喆心要
故嶺南人稱理學必曰李仲修云黃哲亦番禺人歷仕
州郡以治行稱
王蒙字叔明湖州人趙孟頫之甥也敏於文不尚矩度
工畫山水兼善人物少時賦宫詞仁和俞友仁見之曰
此唐人佳句也遂以妹妻焉元末官理問遇亂隠居黃
鶴山自稱黃鶴山樵洪武初知泰安州事蒙嘗謁胡惟
庸於私第與會稽郭傳僧知聰觀畫惟庸伏法蒙坐事
被逮瘐死獄中郭傳一名正傳字文遠洪武七年帝御
武樓賜學士宋濂坐謂曰天下既定朕方垂意宿學之
士卿知其人乎對曰會稽有郭傳者學有淵源其文雄
贍新麗其議論根據六經異才也既而濂持其文以進
帝召見於謹身殿授翰林應奉直起居注遷兵部主事
再遷考功監丞進監令出署湖廣布政司參政
明史卷二百八十五
