欽定四庫全書
明史卷一百七十五
大學士張廷玉等奉敕修
列傳六十三
衛青(子穎)重興
河洪劉玉
仇鉞神英(子周)
曹雄(子謙)馮禎
張俊(李鋐)楊銳(崔文)
衛青字明德松江華亭人以蘇州百戶降成祖積功至
都指揮僉事莅中都留守司事改山東備倭永樂十八
年二月蒲臺妖婦林三妻唐賽兒作亂自言得石函中
寳書神劍役鬼神剪紙作人馬相戰鬭徒衆數千據益
都卸石柵塞指揮高鳳敗殁勢遂熾其黨董彦昇等攻
下莒即墨圍安邱總兵官安遠矦柳升帥都指揮劉忠
圍賽兒寨賽兒夜劫官軍軍亂忠戰死賽兒遁去比明
升始覺不及追獲賊黨劉俊等及男女百餘人而賊攻
安邱益急知縣張旟丞馬撝死戰賊不能下合莒即墨
衆萬餘人以攻青方屯海上聞之率千騎晝夜馳至城
下再戰大敗之城中亦鼔譟出殺賊二千生禽四千餘
悉斬之時城中旦夕不能支青救稍遲城必陷比賊敗
升始至青迎謁升怒其不待已捽之出是日鰲山衛指
揮王真亦以兵百五十人殲賊諸城賊遂平而賽兒卒
不獲帝賜書勞青切責升尚書吴中等劾升且言升媢
青功于是下升獄而擢青山東都指揮使真都指揮同
知旟撝左右參議賞賚有差青還備倭海上尋坐事繋
獄宣德元年帝念其功釋之俾復職時京師營繕役繁
調及防海士卒青以為言得番代英宗立進都督僉事
尋卒青有孝行善撫士卒居海上十餘年海濱人思之
請于朝立祠以祀次子穎正統初襲濟南衛指揮使景
帝立奉詔入衛再遷至都指揮同知以石亨薦擢署都
督僉事管五軍營右哨論黃花鎮白羊口及西直門禦
寇功累進都督同知景泰三年協鎮宣府逾年召還天
順元年以奪門功封宣城伯予世劵出鎮甘肅保喇入
犯不能禦為有司所劾詔不問亨敗穎以守邊故得無
奪憲宗即位廷議以穎不勝任乃召還會盡革奪門世爵
穎以天順間征西番瑪吉思棟沙克諸族功自愬詔如
故成化二年為遼東總兵官尋引疾罷級事中陳鉞等
劾之下獄尋宥之弘治中卒贈侯諡壮勇傳子至孫錞
嘉靖時督神機營屢加太保兼太子太師四傳至時春
崇禎時掌後府京師陷懷鐡券闔門十七人皆赴井死
董興長垣人初為燕山右衛指揮使累遷署都指揮同
知正統中新建伯李玉等舉興將才進署都指揮使京
營管操復用薦擢署都督僉事充右參將從寧陽侯陳
懋討鄧茂七破餘黨于建寧進都督同知南海賊黃蕭
養圍廣州安鄉伯張安都指揮王清戰死賊衆攻城益
急詔拜興左副總兵調江西兩廣軍往討而以侍郎孟
鑑贊理軍務興用天文生馬軾自随興果銳不能戢下
軾戒之景泰元年二月師至廣州賊舟千餘艘勢甚熾
而徵兵未至諸將請濟師軾曰廣民延頸久矣即以狼
兵往擊猶拉朽耳興從之既而兵大集進至大洲擊賊
殺溺死者萬餘人餘多就撫蕭養中流矢死函首以獻
俘其父及子等餘黨皆伏誅論功進右都督留鎮廣東
給事中黃士儁劾興寬縱降其官明年復職久之召還
分督京營與曹吉祥結姻冒奪門功封海寧伯未幾充
總兵官鎮遼東予世券議革奪門者爵興以守邊得免
吉祥誅乃奪興爵仍右都督發廣西立功以錦衣李貴
薦復爵總兵宣府再予世劵憲宗嗣位罷還已停世襲
家居十餘年卒
何洪全椒人嗣世職為成都前衛指揮使正統中從征
麓川景泰末從征天柱銅鼓皆有功屢遷都指揮使掌
四川都司事與平東苖憲宗即位論功擢都督僉事巡
撫汪浩乞留洪四川許之德陽人趙鐸反自稱趙王漢
州諸賊皆歸之連番衆數陷城殺將吏遣其黨何文讓
及僧悟昇掠安岳諸縣洪斬悟昇生禽文讓鐸將逼成
都官軍分三路討洪偕都指揮寧用趋彰明賊引去追
至梓潼朱家河力戰賊少却洪乘勝陷陣後軍不繼為
賊所圍左右跳盪殺賊甚衆力竭而死洪勇敢善撫士
號令嚴蜀將無及之者既死官軍奪氣而四川都指揮
僉事臨淮劉雄亦戰死雄剛勁遇敵輒前嘗捕賊漢州
生禽七十餘人及鐸亂追之羅江大水河手馘數人賊
連敗千戶周鼎傷雄前救之徑奔賊陣叢刺死詔贈洪
都督同知予祭葬子襲廕都指揮僉事雄贈都指揮同
知賜祭命子襲職超二官洪雖死綿竹典史蕭讓帥鄉
兵擊鐸破之官兵頻進擊其黨稍散去鐸勢孤帥餘賊
趨彰明千戶田義等設伏梓潼而參將周貴直搗其巢
賊大敗夜奔石子嶺儀亟進斬鐸賊盡平成化元年正
月也
劉玉字仲璽磁州人生有膂力給事曹吉祥家從征麓
川授副千戶積功至都指揮僉事天順元年以奪門功
進都督僉事尋充右參將守備潯州慶遠蠻剽博白及
廣東之寧川玉偕左參將范信邀擊敗俄命分守貴
州從方瑛討貴東苖殱千把豬討西堡苖縶其魁楚得先
後斬首千級毁其巢而還旋改右副總兵鎮守貴州吉
祥誅玉下吏當斬以道遠不與謀免死謫海南副千戶
六年帝將以谷登為甘肅副總兵李賢言登不任玉老
成乃復以為都督僉事右副總兵鎮守涼州矩咱族叛
會兵平之進都督同知成化四年滿俊亂固原白圭舉
玉為總兵官統左右參將夏正劉清討之兵分為七玉
與總督項忠抵石城賊已數敗會毛中死玉亦被圍中
流矢力戰得出相持兩月大小百十戰竟平之進左都
督掌右府事自愬前西堡功命增俸百石掌耀武營六
年充左副總兵從朱永出延綏五月河套部入犯玉帥
衆禦却之逾年卒贈固原伯縊毅敏玉雖起僕隸勇決
過人善撫士所至未嘗衂滿俊之叛據石城險屢敗官
軍玉戰最力及論功祗賜秩一級時惜其薄子文襲指
揮使
仇鉞字廷威鎮原人初以傭卒給事寧夏總兵府大見
信愛會都指揮僉事仇理卒無嗣遂令鉞襲其世職為
寧夏前衛指揮同知理江都人故鉞自稱江都仇氏再
以破賊功進都指揮僉事正德二年用總制楊一清薦
擢寧夏遊擊將軍五年安化王寘鐇及都指揮何錦周
昂指揮丁廣反鉞時駐城外玉泉營聞變欲遁去顧念
妻子在城中恐為所屠滅遂引兵入城解甲覲寘鐇歸
卧家稱病以所將兵分隸賊營錦等信之時時就問計
鉞亦謬輸心腹而隂結壮士遣人潜出城令還報官軍
旦夕至鉞因紿錦廣宜急出兵守渡口遏東岸兵勿使
渡河錦廣果傾營出而昂獨守城寘鐇以禡牙召鉞鉞
稱病亟昂來視鉞方堅卧呻吟伏卒猝起捶殺昂鉞乃
被甲横刀提其首躍馬大呼壮士皆集徑馳詣寘鐇第
縛之傳寘鐇令召錦廣還而密諭其部曲以禽寘鐇状
衆遂大潰錦廣單騎走賀蘭山為邏卒所獲舉事凡十
八日而敗先是中朝聞變議以神英為總兵官而命鉞
為副俄傳鉞降賊欲追敕還大學士楊廷和曰鉞必不
從賊令知朝廷擢用志當益堅不然棄良將資敵人耳
乃不追事果定而劉瑾暱陕西總兵官曹雄盡以鉞功
歸之鉞竟無殊擢巡按御史閻睿訟其功詔奪俸三月
瑾誅始進署都督僉事充寕夏總兵官尋論功封咸寧
伯禄千石予世劵明年冬召還掌三千營七年二月拜
平賊將軍偕都御史彭澤討河南盗劉惠趙燧以中官
陸誾監其軍未至而參將馮禎戰死洛南賊勢益熾已
聞官軍將至遂奔汝州又聞官軍扼要害乃走寳豐復
由舞陽遂平轉掠汝州東南敗奔固始抵潁州屯朱臯
鎮永順宣慰彭明輔等擊之賊倉猝渡河溺死者三千
人餘衆走光山鉞追及之命諸將神周姚信時源金輔
左右夾擊賊大敗斬首千四百有竒湖廣軍亦破其别
部賈勉兒于羅田賊沿途潰散自六安陷舒城復還光
山至商城官軍追之急賊復南攻六安將陷時源等涉
河進敗之七里岡賊趋廬州至定遠西又敗還至六安
分其衆為二劉惠與趙鐩二弟鐇鎬帥萬餘人北走商
城而鐩道遇其徒張通及楊虎遺黨數千人勢復振掠
鳳陽陷泗宿睢寧定遠于是澤與鉞計使神周追鐩時
源金輔追惠姚信追勉兒勉兒鐩復合周信連敗之宿
州追奔至應山其衆略盡鐩薙髮懷度牒潛至江夏飯
村店軍士趙成執送京師伏誅源輔追劉惠連戰皆捷
惠窘走南召指揮王謹追及于土地嶺射中惠左目自
縊死勉兒數為都指揮朱忠夏廣所敗獲之項城丁村
餘黨邢本道劉資及楊寡婦等先後皆被禽凡出師四
月而河南賊悉平趙鐩一名風子文安諸生也劉七等
亂起鐩挈家匿渚中賊驅之登陸將圬其妻女鐩素驍
健有膐力手格殺二賊賊聚執之遂入其黨為之魁賊
專事淫掠鐩稍有智計定為部伍勸其黨無妄殺移檄
府縣約官吏師儒毋走避迎者安堵由是横行中原勢
出劉六等上嘗攻鈞州五日以馬文升方家居舍之去
有司遣人齎招撫榜至鐩具疏附奏言今羣奸在朝舞
弄神器濁亂海内誅戮諫臣屏棄元老舉動若此未有
不亡國者乞陛下睿謀獨斷梟羣奸之首以謝天下即
梟臣之首以謝羣奸其桀黠如此鉞既平河南賊移師
會陸完共滅劉七等于江北論功進世侯增禄百石仍
督三千營八年大同有警命充總兵官統京軍禦之鉞
上五事中請遣還京操邊軍停京軍出征以省公私之
擾尤切時弊時不能用鉞既至值寇犯萬全沙河擊之
斬首三級而軍士亡者二十餘人寇亦引去奏捷蒙賚
朝論恥之帝詔諸邊將入侍豹房鉞嘗一入後輒力辭
十年冬稱疾解營務詔給軍三十人役其家世宗立再
起督三千營掌前府事未上卒年五十七諡武襄子昌
以病廢孫鸞嗣侯世宗時怙寵通邊磔死爵除
神英字景賢夀州人天順初襲父職為延安衛指揮使
守備寧塞營屢將騎兵從都督張欽等征討有功成化
元年尚書王復行邊薦英有謀勇進都指揮僉事以從
征滿四功遷都指揮使充延綏右參將屢敗伽嘉色凌
兵進署都督僉事巡撫余子俊築邊牆命英董役工成
受賚久之充總兵官鎮守寧夏移延綏復移宣府弘治
改元移大同十一年馬市開英違禁貿易寇掠蔚州又
不救言官連劾召還閒住尋起督果勇營嘗充右參將
從朱暉禦寇延綏武宗立寇犯宣府舉李俊並充左參
將帥京軍以援尋以都督同知僉書左府剿近畿劇賊
進右都督正德五年給事中叚豸劾英老命致仕當是
時劉瑾竊政總兵官曹雄等以附瑾得重權英素習瑾
厚賄之因自陳邊功乞敘錄特詔予伯爵吏兵二部持
之下廷議而廷臣希瑾指無不言當封者遂封涇陽伯
禄八百石未幾寘鐇反命充總兵官討之未至賊已滅
其秋瑾敗為言官所劾詔奪爵以右都督致仕越二年
卒子周輸粟為指揮僉事累官都指揮使充延綏右參
將正德六年命以所部兵討河南流賊數有功再進都
督同知賊平遂以副總兵鎮山西九年秋寇大入寧武
關躙忻定襄寧化周擁兵不戰軍民死者數千詔巡撫
官執歸京師周潜結貴近行至易州偽稱病自陳戰功
帝乃宥周罪盡削其秩為總旗而輸粟指揮如故已夤
緣江彬入豹房驟復都督賜國姓典兵禁中遂與彬相
倚為聲勢納賄不貲彬敗周亦下獄伏誅
曹雄西安左衛人弘治末歷官都指揮僉事為延綏副
總兵武宗即位用總督楊一清薦擢署都督僉事充總
兵官鎮固原以瑾同鄉自附于瑾瑾欲廣樹黨日相親
重正德四年雄上言故事布按二司及兵備道臣文移
達總兵官者率由都司轉達今邊務亟徵調不時都司
遠在會城往返千里恐悮軍机乞如廵撫大同例徑呈
總兵官便兵部尚書曹元希瑾意覆如其言既復受瑾
屬奏雄鎮守未佩印宜如各邊例特賜印以重其權乃
進雄署都督同知以延綏總兵官吴江所佩征西將軍
印佩之而别置靖虜將軍印予江及總督才寬禦寇沙
窩為所殺雄擁兵不救佯引罪乞解兵柄令子謐齎奏
詣京師瑾異謐貌妻以從女而優詔褒雄令居職如故
糾者反被責寘鐇反寧夏雄聞變即統兵壓境上令都
指揮黃正以兵三千入靈州固士卒心約鄰境刻期討
密焚大小二壩積草與守備史鏞等奪河西船盡泊東
岸賊黨何錦懼急帥兵出守大壩以防決河雄乃令鏞
潜通書仇鉞俾從中舉事賊遂成禽是役也功雖成于
鉞而居外布置賊不内顧雄有勞焉捷聞瑾以平賊功
歸之進左都督謐亦官千戶雄不安引咎自劾推功諸
將降旨慰勞未幾瑾敗言官交劾降指揮僉事尋徵下
獄以黨逆論死籍其家詔宥之與家屬永戍海南遇赦
不原雄長子謙讀書能文有機略好施予故參政李崙
主事孔琦家貧甚雄請周䘏其妻子以勸廉吏謙意也
御史高蔭先被逮無行貲謙為治装並䘏其家受業楊
一清聞一清將起用貽書止之曰近日關中人材連茹
而起實山川不幸獨不留三五軰為後日地耶時陜人
率附瑾以進故謙云然雄下獄謙亦被繋為怨家箠死
馮禎綏德衛人起家卒伍累功為本衛指揮僉事弘治
末擢署都指揮僉事守備偏頭關尋充參將分守寧夏
西路以勇敢聞寘鐇反馳奏告變事平進署都指揮同
知已擢副總兵協守延綏正德六年七月盗起中原詔
以所部千五百人入討至阜城遇賊禎令軍中毋顧首
級貪虜獲遂大敗賊逐北數十里俘斬八百六十有竒
進解曹州圍執其魁朱諒錄功進都督僉事明年春劉
惠趙鐩亂河南連陷鹿邑上蔡西平遂平舞陽葉縦掠
南頓新蔡商水襄城復還駐西平禎偕副總兵時源參
將神周金輔擊敗之賊奔入城官軍塞其門乘夜焚死
千餘人斬首稱是餘賊潰而西廵撫鄧璋等朝崇王于
汝寧宴飲連日賊招散亡勢復振陷鄢陵滎陽汜水鞏
圍河南府三日諸軍始集賊屯洛南覘官軍飢疲迎戰
右哨金輔不敢渡洛禎及源周方陣而後哨參將姚信
所部京軍先馳失利遽遁陣亂賊乘之禎下馬殊死鬭
援絶死焉贈洛南伯賜祭葬授其子大金都督僉事後
賊平論功復廕一子世百戶明年是日禎死所風霾大
作又明年亦如之伊王奏聞敇有司建祠歲以死日致
祭尋用給事中李鐸言歲給米二石帛二疋贍其家
張俊宣府前衛人嗣世職為本衛指揮使累擢大同遊
擊將軍弘治十二年以功進都指揮同知和碩入大同
左衛大掠八日俊遣兵三百邀其前復分兵三百為策
應而親禦之荆東莊依河結營擊却三萬餘騎帝大喜
立擢都督僉事未幾總兵官王璽失事被徵即命俊代
之其冬以寇入戴罪尋移鎮宣府中官苖逵督師延綏
檄大同宣府卒為探騎俊持不追逵遂劾俊帝宥俊而
命發卒如逵言武宗初立寇乘喪大入連營二十餘里
俊遣諸將李稽白玉張宏王鎮穆榮各帥三千人分扼
要害俄寇由新開口毁垣入稽遽前迎敵玉雄鎮榮各
帥所部拒于虞臺嶺俊急帥三千人赴援道傷足重以兵
屬都指揮曹泰泰至鹿角山被圍俊力疾益調兵五千
人持三日糧馳解泰圍復援出鎮又分兵救稽玉稽玉
亦潰圍出獨雄榮阻山澗援絶死諸軍已大困收兵還
寇追之行且戰僅得入萬全右衛城士馬死亡無算俊
及中官劉清巡撫李進皆徵還御史郭東山言俊扶病
馳援勸懲不宜偏廢乃許贖罪正德五年起署都督同
知典神威營操練明年六月賊楊虎等自山西十八盤
還破武安掠威曲周武城清河故城景州轉入文安與
劉六等合都指揮柔玉屢敗僉事許承芳請濟師乃命
俊充副總兵與參將王琮統京軍千人討之往來近畿
數月不能創賊已朝議調邊軍協守賊遂連敗明年三
月劉六劉七齊彦名龐文宣等敗奔登萊海套陸完檄
俊軍萊州合諸將李鋐等邀之賊遂北走轉掠寳坻香
河玉田俊急偕許泰郤永遏之帝喜勞以白金賊由武
清西去未幾得疾召還後賊平實授都督同知久之卒
俊為邊將持廉有謀勇其歿也家無餘資李鋐大同右
衛人世指揮同知累功進都指揮僉事充參將協守大
同山東盗起詔改遊擊將軍尋充副總兵與俊等邀賊
復與劉暉部將傅鎧張椿等數立功賊平進都指揮同
知充總兵官鎮鳳陽諸府尋以江西盗猖獗擢署都督
僉事與都御史俞諫同提督軍務賊王浩八據裴源山
憑高發矢石官軍幾不支鋐下馬持刀督將士殊死戰
賊乃走追數十里擒之復以次討平劉昌三胡浩三等
移駐餘干將擊遺賊之未下者疽𤼵背卒于軍詔贈右
都督廕子都指揮僉事
楊銳字進之蕭縣人嗣世職為南京羽林前衛指揮使
正德初以才擢掌龍江右衛事督造漕船于淮安寧王
宸濠有異謀王瓊以安慶居要害宜置戍乃進銳署都
指揮僉事守備其地銳與知府張文錦治戰艦日督士
肄水戰十四年六月丙子宸濠反東下焚鼓澤湖口望
江己丑奄至安慶城下舟五十餘艘銳文錦與指揮崔
文同知林有禄通判何景暘懷寧知縣王誥等禦之江
滸已收兵入城被圍銳文軍城西文錦有禄軍城北景
暘誥軍東南城西尤要衝銳晝夜拒戰殺傷賊二百餘
斬其間諜乃稍郤七月丁酉賊悉兵至號十萬舳艫相
銜六十餘里宸濠乘黃艦泊黃石磯身自督戰江西僉
事潘鵬在賊軍安慶人也宸濠令諭降呼銳及文錦語
衆心頗搖吏黃洲者以大義責數之鵬慚而退既復持
偽檄至其家僮見遥呼之銳腰斬以徇將射鵬鵬遁去
衆心乃定賊怒圍城數周攻益急銳等殊死戰賊雲樓
數十瞰城中城中亦造飛樓射賊夜縋人焚賊樓賊置
天梯廣二丈高于城坂蔽之前後有門伏兵其中輪轉
以薄城城上束葦沃膏燃其端梯稍近即投之湏臾盡
焚賊多死時軍衛卒不滿百乘城皆民兵老弱婦女饋
餉人運石一二數日積如山賊攻城城上或投石或沸
湯沃之賊輙傷銳等射書賊營諭令解散有亡去者乃
募死士夜劫賊營賊大驚擾比曉稍定宸濠慙憤謂其
下曰安慶且不克安望南都會聞伍文定等破南昌遂
解圍去文出城追擊又破之旬有八日而圍解事聞武
宗大喜擢銳參將分守安徽池太寧國及九江饒黃銳
薦鄭岳胡世寧帝即召用世宗立論功擢都督僉事廕
子世千戶再遷僉書左府改南京右府充總兵官鎮遼
東改督漕運鎮淮安嘉靖十年為巡按御史李循義劾
罷踰年卒崔文世為安慶衛指揮使守城勞亞于銳世
宗錄其功超三階為都指揮使廕子世百戶江淮多盗
廷議設總兵官督上下江防擢文都督僉事任之改蒞
南京前府專督操江久之卒
贊曰衛青等當承平時不逞竊發列城擾攘賴其戡定
雖所敵非堅然勇敢力戰功多可紀或遂身膏原野若
何洪劉雄馮禎軰壮節有足惜者鉞以心計定亂銳以
城守摧逆干城之寄克稱廟謨神英曹雄亦有勞績而
以附閹損名且獲罪為將者其以跅弛為戒哉
明史卷一百七十五
