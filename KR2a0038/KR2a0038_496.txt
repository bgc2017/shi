欽定四庫全書
明史卷三百七
大學士張廷玉等奉敕修
列傳
佞倖
漢史所載佞倖如籍孺閎孺鄧通韓嫣李延年董賢張
放之屬皆以宦寺弄臣貽譏千古未聞以武夫健兒貪
人酷吏方技雜流任親䁥承寵渥於不衰者也明興創
設錦衣衛典親軍暱居肘腋成祖即位知人不附已欲
以威讋天下特任紀綱為錦衣寄耳目綱刺廷臣隂事
以希上指帝以為忠被殘殺者不可勝數英宗時門達
逯杲之徒並見親信至其後厰衛遂相表裏清流之禍
酷焉憲宗之世李孜省僧繼曉以祈禱被寵任萬安尹
直彭華等至因之以得高位武宗日事般遊不恤國事
一時宵人並起錢寧以錦衣幸臧賢以伶人幸江彬許
泰以邊將幸馬昂以女弟幸禍流中外宗社幾墟世宗
入繼大統宜矯前軌乃任陸炳於從龍寵郭勛於議禮
而一時方士如陶仲文邵元節藍道行之輩紛然並進
玉杯牛帛詐妄滋興凡此諸人口銜天憲威福在手天
下士大夫靡然從風雖以成祖世宗之英武聰察而嬖
倖釀亂幾與昏庸失道之主同其蒙蔽彼苐以親已為
可信而孰知其害之至于此也至顧可學盛端明朱隆
禧之屬皆起家甲科致位通顯乃以秘術干榮為世戮
笑此亦佞倖之尤者附之篇末用以示戒云
紀綱門達(逯杲)
李孜省繼曉
江彬(許泰)錢寧
陸炳邵元節
陶仲文顧可學(盛端明等)
紀綱臨邑人為諸生燕王起兵過其縣綱叩馬請自效
王與語說之綱善騎射便詭黠善以鈎人意嚮王大愛
幸授忠義衛千戶既即帝位擢錦衣衛指揮使令典親
軍司詔獄都御史陳瑛滅建文朝忠臣數十族親屬被
戮者數萬人綱覘帝旨廣布校尉日摘臣民隂事帝悉
下綱治深文誣詆帝以為忠親之若肺腑擢都指揮僉
事仍掌錦衣衛用指揮莊敬袁江千戶王謙李春等為
羽翼誣逮浙江按察使周新致之死帝所怒内侍及武
臣下綱論死輒將至家洗沭好飲食之陽為言見上必
請赦若罪誘取金帛且盡忽刑于市數使家人偽為詔
下諸方鹽場勒鹽四百餘萬還復稱詔奪官船二十牛
車四百輛載入私第弗予直搆陷大賈數十百家罄其
貲乃已詐取交阯使珍竒奪吏民田宅籍故晉王吳王
乾沒金寳無算得王冠服服之上坐署酒命優童奏樂
奉觴呼萬歲器物僭乘輿欲買一女道士為妾都督薛
禄先得之遇祿大内撾其首腦裂幾死恚都指揮伊實
特穆爾不避道誣以冒賞事捶殺之腐良家人數百人充
左右詔選妃嬪試可令暫出待年綱私納其尤者吳中
故大豪沈萬三洪武時籍沒所漏貲尚富其子文度蒲
伏見綱進黃金及龍角龍文被竒寳異錦願得為門下
歲時供奉綱乃令文度求索吳中好女文度因挾綱勢
什五而中分之綱又多蓄亡命造刀甲弓弩萬計端午
帝射柳綱屬鎮撫龐瑛曰我故射不中若折柳鼓譟以
覘衆意瑛如其言無敢糾者綱喜曰是無能難我矣遂
謀不軌十四年七月内侍讐綱者發其罪命給事御史
廷劾下都察院按治具有狀即日磔綱於市家屬無少
長皆戍邊列罪狀頒示天下其黨敬江謙春瑛等誅譴
有差
門達豐潤人襲父職為錦衣衛百戸性機警沈鷙正統
未進千戶理鎮撫司刑久之遷指揮簽事坐累解職景
泰七年復故官佐理衛事兼鎮撫理刑天順改元與奪
門功進指揮同知旋進指揮使專任理刑千戶謝通者
浙江人也佐達理司事用法仁恕達倚信之重獄多平
反有罪者以下禁獄為幸故朝士翕然稱達賢然是時英
宗慮廷臣黨比欲知外事倚錦衣官校為耳目由是逯
杲得大幸達反為之用逯杲者安平人也以錦衣衛校
尉為達及指揮劉敬腹心從奪門帝大治奸黨杲縛錦
衣百戶楊瑛指為張永親屬又執千戶劉勤於朝奏其
訕上兩人並坐誅用楊善薦授本衛百戶以捕妖賊功
進副千戶又用曹吉祥薦擢指揮僉事帝以杲強鷙委
任之杲乃摭羣臣細故以稱帝旨英國公張懋太平侯
張瑾外戚會昌侯孫繼宗兄弟並侵官田杲劾奏還其
田於官懋等皆服罪乃已石亨恃寵不法帝漸惡之杲
即伺其隂事亨從子彪有罪下獄命杲赴大同械其黨
都指揮朱諒等七十六人杲因發彪弟慶他罪連及者
皆坐杲進指揮同知明年復奏亨怨望懷不軌亨下獄
死有詔盡革奪門功達杲言臣等俱特恩非以亨故帝
優詔留任以杲發亨奸益加倚重杲益發舒勢出達上
白遣校尉偵事四方文武大吏富家高門多進伎樂貨
賄以祈免親藩郡王亦然無賄者輒執送達鍛鍊成獄
天下朝覲官大半被譴逮一人數大家立破四方奸民
詐稱校尉乘𫝊縱横無所忌彭城伯張瑾以葬妻稱疾
不朝而與諸公侯飲私第杲劾奏幾得重罪杲所遣校
尉誣寧府弋陽王奠壏母子亂帝遣官往勘事已白靖
王奠培等亦言無左騐帝怒責杲杲執如初帝竟賜奠
壏母子死方舁尸出大雷雨平地水數尺人咸以為冤
指揮使李斌嘗搆殺弘農衛千戶陳安為安家所訴下
巡按御史邢宥覆讞石亨囑宥薄斌罪至是校尉言斌
素蔵妖書謂其弟健當有大位欲隂結外藩為石亨報
讐杲以聞下錦衣獄達坐斌謀反帝兩命廷臣會訊畏
杲不敢平反斌兄弟&KR0034;極刑坐死者二十八人杲本由
石亨曹吉祥進訐亨致死復奏吉祥及其從子欽隂事
吉祥欽大恨五年七月欽反入杲第斬之取其首以去
事平贈杲指揮使給其子指揮僉事俸時達已掌衛事
仍兼理刑杲被殺達以守衛功進都指揮僉事初杲給
事達左右及得志恣甚達怒力逐之杲旋復官欲傾達
達惴惴不敢縱杲死達勢遂張欲踵杲所為益布旗校
於四方告訐者日盛中外重足立帝益以為能外戚都
指揮孫紹宗及軍士六十七人冒討曹欽功達發其事
紹宗被責讓餘悉下獄盜竊戶部山西司庫金巡城御
史徐茂劾即中趙昌主事王珪徐源疎縱達治其事皆
下獄謫官達以因多獄舍少不能容請城西武邑庫隙
地增置之報可御史樊英主事鄭瑛犯贓罪給事中趙
忠等報不以實達劾其徇私亦下獄謫官給事中程萬
里等五人直登聞鼓有軍士妻愬冤會齋戒不為奏達
劾諸人蒙蔽詔下達治已劾南京戶部侍即馬諒左都
御史石璞掌前府忻城伯趙榮都督同知范雄張斌老
瞶皆罷去裕州民奏知州秦永昌衣黃衣閱兵帝怒命
達遣官覈籍其貲戮永昌榜示天下并逮布政使侯臣
按察使吳中以下及先後巡按御史吳琬等四人下獄
臣等停俸琬等謫縣丞御史李蕃按宣府或告蕃擅撻
軍職用軍容迎送御史楊璡按遼東韓琪按山西校尉
言其妄作威福皆下達治蕃琪並荷校死陕西督儲參
政妻良湖廣參議李孟芳陜西按察使錢博福建僉事
包瑛陜西僉事李觀四川巡按田斌雲南巡按張祚清
軍御史程萬鍾及刑部即中馮維孫瓊員外即貝鈿給
事中黃甄皆為校尉所發下獄瑛守官無玷不勝憤自
縊死其他多遣戍湖廣諸生馬雲罪黜詐稱錦衣鎮撫
奉命葬親布政使孫毓等八人咸賻祭事覺法司請逮
問卒不罪雲達初欲行督責之術其同列吕貴曰武臣
不易犯曹欽可鑒也獨文吏易裁耳達以為然故文史
禍尤酷都指揮袁彬恃帝舊恩不為達下達深銜之廉
知彬妾父千戶王欽誆人財奏請下彬獄論贖徒還職
有趙安者初為錦衣力士役於彬後謫戍鐵嶺衛赦還
改府軍前衛有罪下詔獄達坐安改補府軍由彬請託
故乃復捕彬榜掠誣彬受石亨曹欽賄用官木為私第
索内官督工者甎瓦奪人子女為妾諸罪名軍匠楊塤
不平擊登聞鼓為彬訟冤語侵達詔并下達治當是時
達害大學士李賢寵又數規已嘗譖於帝言賢受陸瑜
金酬以尚書帝疑之不下詔者半載至是拷掠塤教以
引賢塤即謬曰此李學士導我也達大喜立奏聞請法
司會鞫塤午門外帝遣中官裴當監視達欲執賢并訊
當曰大臣不可辱乃已及訊塤曰吾小人何由見李學
士此門錦衣教我達色沮不能言彬亦歷數達納賄狀
法司畏達不敢聞坐彬絞輸贖塤斬帝命彬贖畢調南
京錦衣而禁錮塤明年帝篤疾達知東宫局丞王綸必
柄用預為結納無何憲宗嗣位綸敗進坐調貴州都勻
衛帶俸差操甫行言官交章論其罪命逮治論斬繫獄
沒其貲鉅萬指揮張山同謀殺人罪如之子序班升從
子千戶清壻指揮楊觀及其黨都指揮牛循等九人謫
戍降調有差後當審錄命貸達發廣西南丹衛充軍死
李孜省南昌人以布政司吏待選京職贓事發匿不歸
時憲宗好方術孜省乃學五雷法厚結中官梁芳錢義
以符錄進成化十五年特旨授太常丞御史楊守隨給
事中李俊等劾孜省贓吏不宜典祭祀乃改上林苑監
丞日寵幸賜金冠法創及印章二許密封奏請益獻滛
邪方術與芳等表裏為奸漸干預政事十七年擢右通
政寄俸本司仍掌監事同官王㫤輕之不加禮孜省譖
㫤左遷太僕少卿故事寄俸官不得預郊壇分獻帝特
以命孜省廷臣懲㫤事無敢執奏者初帝踐位甫踰月
即命中官傳旨用工人為文思院副使自後相繼不絶
一傳旨姓名至百十人時謂之傳奉官文武僧道濫恩
澤者數千鄧常恩趙玉芝凌中顧玒及奸僧繼曉輩皆
尊顯與孜省相倚為奸然權寵皆出孜省下居二年進
左通政給事中王瑞御史張稷等交納之乃貶二秩為
本司左參議他貶黜者又十二人盖特借以塞中外之
望孜省寵固未嘗替也頃之復遷左通政二十一年正
月星變求言九卿大臣給事御史皆極論𫝊奉官之弊
首及孜省常恩等帝頗感悟貶孜省上林監丞令吏部
錄冗濫者名凡五百餘人帝為留六十七人餘皆斥罷
中外大說孜省緣是恨廷臣甚搆逐主事張吉員外即
彭綱而益以左道持帝意其年十月再復左通政益作
威福搆罪禮部尚書尹旻及其子侍講龍又假扶鸞術
言江西人赤心報國於是致仕副都御史劉敷禮部郎
中黃景南京兵部侍即尹直工部尚書李裕禮部侍郎
謝一䕫皆因之以進間採時望若學士楊守陳倪岳少
詹事劉健都御史余子俊李敏諸名臣悉密封推薦搢
紳進退多出其口執政大臣萬安劉吉彭華從而附麗
之通政邊鏞為僉都御史李和為南京戶部侍郎皆其
力也所排擠江西巡撫閔珪洗馬羅璟兵部尚書馬文
升順天府丞楊守隨皆被譴朝野側目吏部奏通政使
缺即以命孜省而右通政陳政以下五人遞進一官時
張文質方以尚書掌司事通政故未嘗缺使也已復擢
禮部右侍即掌通政如故常恩臨江人因中官陳喜進
玉芝番禺人因中官高諒進並以曉方術累擢太常卿
玉芝丁母憂特賜祭葬大治塋域制度踰等玒中不知
何許人玒以扶鸞術累官太常少卿喪母賜祭且給贈
誥故事四品未三載無給誥賜祭者憲宗特予之吏部
尚書尹旻因請并贈其父未幾進本寺卿其二子經綸
亦官太常少卿中以善書供事文華殿不數年為太常
卿踰月以諫官言降寺丞孜省以星變貶常恩亦貶本
寺丞而玉芝玒中並如故孜省復通政常恩亦復太常
卿有李文昌者試術不效杖五十斥還岳州通判沈政
以繪事夤緣至太常少卿請斂天下貸財充内府帝怒
下獄杖謫廣西慶遠通判人頗以為快然羣奸中外蟠
結士大夫附者日益多進士郭宗由刑部主事以篆刻
為中人所引擢尚寳少卿日與市井工技伍趨走闕廷
兵科左給事中張善言謫官因秘術干中官高英得名
見因自陳乞復給事中士論以為羞大學士萬安亦獻
房中術以固寵而諸雜流加侍即通政太常太僕尚寳
者不可悉數憲宗崩孝宗嗣位始用科道言盡汰𫝊奉
官謫孜省常恩玉芝玒中經戍邊衛又以中官蔣宗言
逮孜省常恩玉芝等下詔獄坐交結近侍律斬妻子流
二千里詔免死仍戍邊孜省不勝搒掠瘐死
繼曉江夏僧也憲宗時以秘術因梁芳進授僧錄司左
覺義進右善世命為通元翊教廣善國師日誘帝為佛
事建大永昌寺于西市逼徙民居數百家費帑數十萬
員外即林俊請斬芳繼曉以謝天下幾得重譴繼曉虞
禍及乞歸養母并乞空名度牒五百道悉從之帝初即
位即以道士孫道玉為真人其後西番僧扎巴罝勒木
燦封萬行莊嚴功德最勝智慧圓明能仁感應顯國光
教弘妙大悟法王西天至善金剛普濟大智慧佛其徒
扎實巴勒索諾木嘉勒燦敦珠伊實皆為國師錫誥命
服食器用僭擬王者出入乘㯶輿衛卒執金吾仗前導
錦衣玉食幾千人取荒塜頂骨為數珠髑髏為法盌給
事中魏元等切諫不納尋進扎實巴勒為法王班珠爾
蔵布為國師又封凌戩珠為萬行清修真如自在廣善
普慧弘度妙應掌教翊國王覺大濟法王西天圓智大
慈悲佛又封西天佛子扎實蔵布扎實嘉勒燦日諾爾
巴勒丹索諾木嘉勒燦巴凌戩五人為法王其他授西
天佛子大國師國師禪師者不可勝計羽流加號真人
高士者亦盈都下大國師以上金印真人玉冠玉帶玉
珪銀章繼曉尤奸黠竊權所奏請立從成化二十一年
星變言官極論其罪始勒為民而諸番僧如故孝宗初
詔禮官議汰禮官言諸寺法王至禪師四百三十七人
喇嘛諸僧七百八十九人華人為禪師及善世覺義諸
僧官一百二十人道士自真人高士及正一演法諸道
官一百二十三人請俱貶黜詔法王佛子遞降國師禪
師都綱餘悉落職為僧遣還本土追奪誥敕印章儀仗
諸法物真人降左正一高士降左演法亦追奪印章及
諸玉器僧錄司止留善世等九員道錄司留正一等八
員餘皆廢黜而繼曉以科臣林廷玉言逮治棄市
江彬宣府人初為蔚州衛指揮僉事正德六年畿内賊
起京軍不能制調邊兵彬以大同遊擊隸總兵官張俊
起調過薊州殺一家二十餘人誣為賊得賞後與賊戰
淮上被三矢其一著面鏃出於耳拔之更戰武宗聞而
壯之七年賊漸平遣邊兵還鎮大同宣府軍過京師犒
之遂并宣府守將許泰皆留不遣彬因錢寧得召見帝
見其矢痕呼曰彬健能爾耶彬狡黠強狠貌魁碩有力
善騎射談兵帝前帝大說擢都指揮僉事出入豹房同
卧起嘗與帝奕不遜千戶周騏叱之彬陷騏搒死左右
皆畏彬彬導帝微行數至教坊司進鋪花氈幄百六十
一間制與離宫等帝出行幸皆御之寧見彬驟進意不
平一日帝捕虎召寧寧縮不前虎迫帝彬趨撲乃解帝
戲曰吾自足辦安用爾然心德彬而嗛寧寧他日短彬
帝不應彬知寧不相容顧左右皆寧黨欲籍邊兵自固
因盛稱邊軍驍悍勝京軍請互調操練言官交諫大學
士李東陽疏稱十不便皆不聽于是調遼東宣府大同
延綏四鎮軍入京師號外四家縱横都市每團練大内
間以角觝戲帝戎服臨之與彬聯騎出鎧甲相錯幾不
可辨八年命許泰領敢勇營彬領神威營改太平倉為
鎮國府處邊兵建西官廳於奮武營賜彬泰國姓越二
年遷都督僉事彬薦萬全都指揮李琮陜西都指揮神
周勇略並召侍豹房同賜姓為義兒毁積慶鳴玉二坊
民居造皇店酒肆建義子府四鎮軍彬兼統之帝自領
羣閹善射者為一營號中軍晨夕馳逐甲光照宫苑呼
譟聲達九門帝時臨閱名過錦諸營悉衣黃罩甲泰琮
周等冠遮陽帽帽植天鵝翎貴者三翎次二翎兵部尚
書王瓊得賜一翎自喜甚彬既心忌寧欲導帝巡幸遠
寧因數言宣府樂工多美婦人且可觀邊釁瞬息馳千
里何鬱鬱居大内為廷臣所制帝然之十二年八月急
&KR0724;微服出幸昌平至居庸關為御史張欽所遮乃還數
日復夜出先令太監谷大用代欽止廷臣追諫者因度
居庸幸宣府彬為建鎮國府第悉輦豹房珍玩女御實
其中彬從帝數夜入人家索婦女帝大樂之忘歸稱曰
家裏未幾幸陽和迤北五萬騎入寇諸將王勛等力戰
至應州寇引去斬首十六級官軍死數百人以捷聞京
師帝自稱威武大將軍朱夀又自稱鎮國公所駐蹕稱
軍門中外事無大小白彬乃奏或壅格至二三歲廷臣
前後切諫悉置不省十三年正月還京師念宣府彬復
導帝往因幸大同聞太皇太后崩乃還京發喪將葬如
昌平祭告諸陵遂幸黃花密雲彬等掠良家女數十車
日載以隨有死者永平知府毛思義忤彬下獄謫官典
膳李恭疏請回鑾指斥彬罪未及上彬逮恭死詔獄帝
駐大喜峯口欲令朵顔三衛和通巴爾斯等納質宴勞
御史劉士元陳四不可不報帝既還下詔稱總督軍務
威武大將軍總兵官朱夀統率六軍而命彬為威武副
將軍錄應州功封彬平虜伯子三人錦衣衛指揮泰安
邊伯琮周俱都督陞賞内外官九千五百五十餘人賞
賜億萬計彬又導帝由大同渡黃河次榆林至綏德幸
總兵官戴欽第納其女還由西安歷偏頭關抵太原大
徵女樂納晉府樂工楊騰妻劉氏以歸彬與諸近幸皆
母事之稱曰劉娘娘初延綏總兵官馬昂罷免有女弟
善歌能騎射解外國語嫁指揮畢春有娠矣昂因彬奪
歸進於帝召入豹房大寵𫝊陞昂右都督弟炅㫤並賜
蟒衣大璫皆呼為舅賜第太平倉給事御史諫不應嘗
幸昂第召其妾昂不聽帝怒而起昂復結太監張忠進
其妾杜氏遂𫝊陞炅都指揮㫤儀真守備昂喜過望又
進美女四人謝恩及是納欽女皆彬所導也十四年正
月自太原還至宣府命彬提督十二團營帝東西遊幸
歷數千里乘馬腰弓矢涉險阻冒風雪從者多道病帝
無倦容及還京復欲南幸刑部主事汪金疏陳九不可
且極言酣酒當戒帝不省廷臣百餘人伏闕諫彬故激
帝怒悉下獄多杖死者彬亦意沮議得寢會寧王宸濠
反彬復贊帝親征下令諫者處極刑命彬提督贊畫機
密軍務並督東厰錦衣官校辦事是時張銳治東厰錢
寧治錦衣彬兼兩人之任權勢莫與比遂扈帝以行尋
止寧令董皇店役不得從八月發京師彬在途矯旨輒
縳長吏通判胡琮懼自縊死十二月至揚州即民居為
都督府遍刷處女寡婦導帝漁獵以劉姬諫稍止至南
京又欲導帝幸蘇州下浙江抵湖湘諸臣極諫會其黨
亦勸沮乃止當是時彬率邊兵數萬跋扈甚成國公朱
輔為長跪魏國公徐鵬舉及公卿大臣皆側足事之惟
參贊尚書喬宇應天府丞寇天叙挺身與抗彬氣稍折
十五年六月幸牛首山諸軍夜驚言彬欲為逆久之乃
定時宸濠已就擒繋江上舟中民間數訛𫝊將為變帝
心疑欲歸閏八月發南京至清江浦漁積水池帝舟覆
被溺遂得疾十月帝至通州彬尚欲勸帝幸宣府矯旨
召勲戚大臣議宸濠獄又上言賴鎮國公朱夀指授方
略禽宸濠逆黨申宗遠等十五人乞明正其罪乃下詔
褒賜鎮國公歲加彬禄米百石廕一子錦衣千戶會帝
體憊甚左右力請乃還京彬猶矯旨改團練營為威武
團練營自提督軍馬令泰周琮等提督教埸操練及帝
崩大學士楊廷和用遺命分遣邊兵罷威武團練營彬
内疑稱疾不出隂布腹心衷甲觀變令泰詣内閣探意
廷和以温語慰之彬稍安乃出成服廷和密與司禮中
官魏彬計因中官温祥入白太后請除彬會坤寧宫安
獸吻即命彬與工部尚書李鐩入祭彬禮服入家人不
得從事竟將出中官張永留彬鐩飯太后遽下詔收彬
彬覺亟走西安門門閉尋走北安門門者曰有旨留提
督彬曰今日安所得旨排門者門者執之拔其鬚且盡
收者至縛之有頃周琮並縛至罵彬曰奴早聽我豈為
人禽世宗即位磔彬于市周琮與彬子勲杰鰲熙俱斬
繪處決圖榜示天下幼子然及妻女俱發功臣家為奴
時京師久旱遂大雨籍彬家得黃金七十櫃白金二千
二百櫃他珍瑶不可數計許泰江都人都督寧子襲職
為羽林前衛指揮使中武會舉第一擢署都指揮同知
尋充副總兵協守宣府正德六年與郤永江彬俱調勦
流賊敗賊霸州追敗之東光半壁店未幾復敗賊棗強
劉六寇曹州泰與馮楨郤永擊却之乘勝禽斬千八百
人賊犯蠡縣臨城泰等不敢擊被劾停俸既而賊奔衛
輝泰為所敗調赴菜陽逗遛不進詔革署都督僉事新
銜仍以都指揮同知辦賊賊平進署都督同知留京師
與彬日侍左右賜國姓歷遷左都督冒應州功封安邊
伯震濠及帝以泰為威武副將軍偕中官張忠率禁軍
先往宸濠已為王守仁所禽泰欲攘其功疾馳至南昌
窮搜逆黨士民被誣諂者不可勝計誅求刑戮甚於宸
濠之亂嫉守仁功排擠之百方執伍文定窘辱備至居
久之始旋師世宗即位廷臣交劾文定亦備以虐民妒
功狀上聞下獄論死夤緣貴近減死徙邊馬昂亦罷炅
等戍邊
錢寧不知所出或云鎮安人幼鬻太監錢能家為奴能
嬖之冒錢姓能死推恩家人得為錦衣百戶正德初曲
事劉瑾得幸於帝性獧狡善射拓左右弓帝喜賜國姓
為義子𫝊陞錦衣千戶瑾敗以計免歷指揮使掌南鎮
撫司累遷左都督掌錦衣衛事典詔獄言無不聽其名
刺自稱皇庶子引樂工臧賢回回人于永及諸番僧以
秘戲進請於禁内建豹房新寺恣聲伎為樂復誘帝微
行帝在豹房常醉枕寧卧百官候朝至晡莫得帝起居
密伺寧寧來則知駕將出矣太監張銳領東厰緝事横
甚而寧典詔獄勢最熾中外稱曰厰衛司務林華評事
沈光大皆以杖繋校尉為寧所奏逮下錦衣獄黜光大
貶華一級錦衣千戶王注與寧暱撻人至死員外即劉
秉鑑持其獄急寧匿注於家而屬東厰發刑部他事尚
書張子麟亟造謝寧立釋注乃已厰衛校卒至部院白
事稱尚書子麟輩曰老尊長太僕少卿趙經初以工部
即督乾清宫工乾沒帑金數十萬經死寧佯遣校尉治
喪廹經妻子扶櫬出姬妾帑蔵悉據有之中官廖堂鎮
河南其弟錦衣指揮鵬肆惡為巡撫鄧庠所劾詔降級
安置鵬懼使其嬖妾私事寧得留任寧子永安六歲為
都督養子錢傑錢靖等俱冒國姓授錦衣衛官念富貴
已極帝無子思結強藩自全為寧王宸濠營復護衛又
遣人往宸濠所有異謀又令宸濠數進金銀玩好於帝
謀召其世子司香太廟為入嗣地又以玉帶綵紵附其
典寳萬銳歸詐稱上賜凡宸濠所遣私人行賄京師皆
主伶人臧賢家由寧以達帝左右宸濠反帝心疑寧寧
懼白帝收宸濠所遣盧孔章而歸罪賢謫戍邊使校尉
殺之途以滅口又致孔章瘐死冀得自全然卒中江彬
計使董皇店役彬在道盡白其通逆狀帝曰黠奴我固
疑之乃羈之臨清馳收其妻子家屬帝還京裸縛寧籍
其家得玉帶二千五百束黃金十餘萬兩白金三千箱
胡椒數千石世宗即位磔寧於市養子傑等十一人皆
斬子永安幼免死妻妾發功臣家為奴
陸炳其先平湖人祖墀以軍籍隸錦衣衛為總旗父松
襲職從興獻王之國安陸選為儀衛司典仗世宗入承
大統松以從龍恩遷錦衣副千戶累官後府都督僉事
協理錦衣事世宗始生松妻為乳媪炳幼從母入宫中
稍長日侍左右炳武健沈鷙長身火色行步類鶴舉嘉
靖八年武會試授錦衣副千戶松卒襲指揮僉事尋追
署指揮使掌南鎮撫事十八年從帝南幸次衛輝夜四
更行宫火從官倉猝不知帝所在炳排闥負帝出帝自
是愛幸炳屢擢都揮同知掌錦衣事帝初嗣位掌錦
衣者朱宸未久罷代者駱安繼而王佐陳寅皆以興邸
舊人掌錦衣衛佐嘗保持張鶴齡兄弟獄有賢聲寅亦
謹厚不為惡及炳代寅權勢遠出諸人上未幾擢署都
督僉事又以緝捕功擢都督同知炳驟貴同列多父行
炳陽敬事之徐以計去其易已者又能得閣臣夏言嚴
嵩歡以故日重嘗捶殺兵馬指揮為御史所糾詔不
問言故暱炳一日御史劾炳諸不法事言即擬旨逮治
炳窘行三千金求解不得長跪泣謝罪乃已炳自是嫉
言次骨及嵩與言搆炳助嵩發言與邊將關節書言罪
死嵩德炳恣其所為引與籌畫通賕賂後仇鸞得寵陵
嵩出其上獨憚炳炳曲奉之不敢與鈞禮而私出金錢
結其所親愛得鸞隂私及鸞病亟炳盡發其不軌狀帝
大驚立收鸞敕印鸞憂懼死至剖棺戮屍炳先進左都
督錄禽哈舟兒功加太子太保以發鸞密謀加少保兼
太子太傅歲給伯禄三十三年命入直西苑與嚴嵩朱
希忠等侍修元三十五年三月賜進士恩榮宴故事錦
衣列於西帝以炳故特命上坐班二品之末明年疏劾
司禮中官李彬侵盜工所物料營墳墓僣擬山陵與其
黨杜泰三人論斬籍其貲銀四十餘萬金珠珍寳無算
尋加炳太保兼少傅掌錦衣如故三公無兼三孤者僅
於炳見之炳任豪惡吏為瓜牙悉知民間銖兩奸富人
有小過軌收捕没其家積貲數百萬營别宅十餘所莊
園遍四方勢傾天下時嚴嵩父子盡攬六曹事炳無所
不關說文武大吏爭走其門歲入不貲結權要周旋善
類亦無所吝帝數起大獄炳多所保全折節士大夫未
嘗搆陷一人以故朝士多稱之者三十九年卒官贈忠
誠伯諡武惠祭葬有加官其子繹為本衛指揮僉事隆
慶初用御史言追論炳罪削秩籍其産奪繹及弟太常
少卿煒官坐贓數十萬繋繹等追償久之貲盡萬歷三
年繹上章乞免張居正等言炳救駕有功且律非謀反
叛逆奸黨無籍沒者况籍沒追贓二罪並坐非律意帝
憫之遂獲免
邵元節貴溪人龍虎山上清宫道士也師事范文泰李
伯芳黃太初咸盡其術寧王宸濠召之辭不往世宗嗣
位惑内侍崔文等言求鬼神事日事齋醮諫官屢以為
言不納嘉靖三年徵元節入京見於便殿大加寵信俾
居顯靈宫專司禱祀雨雪愆期禱有騐封為清微妙濟
守静修真凝元衍範志默秉誠致一真人統轄朝天顯
應靈濟三宫總領道教錫金玉銀象牙印各一六年乞
還山詔許馳𫝊未幾趨朝有事南郊命分獻風雲雷雨
壇預宴奉天殿班二品贈其父太常丞毋安人并贈文
泰真人賜元節紫衣玉帶給事中高金論之帝下金詔
獄敕建真人府於城西以其孫啓南為太常丞曾孫時
雍為太常博士歲給元節禄百石以校尉四十人供灑
掃賜莊田三十頃蠲其租又遣中使建道院於貴溪賜
名仙源宫既成乞假還山中途上奏言為大學士李時
弟員外旼所侮時上章引罪旼下獄獲譴比還朝舟至
潞河命中官迎入賜蟒服及闡教輔國玉印先是以皇
嗣未建數命元節建醮以夏言為監禮使文武大臣日
再上香越三年皇子疊生帝大喜數加恩元節拜禮部
尚書賜一品服孫啓南徒陳善道等咸進秩贈伯芳太
初為真人帝幸承天元節病不能從無何死帝為出涕
贈少師賜祭十壇遣中官錦衣護喪還有司營葬用伯
爵禮禮官擬諡榮靖不稱旨再擬文康帝兼用之曰文
康榮靖啓南官至太常少卿善道亦封清微闡教崇真
衛道高士隆慶初削元節秩諡
陶仲文初名典真黃岡人嘗受符水訣於羅田萬玉山
與卲元節善嘉靖中由黃梅縣吏為遼東庫大使秩滿
需次京師寓元節邸舍元節年老宫中黑眚見治不效
因薦仲文于帝以符水噀劍絶宫中妖莊敬太子患痘
禱之而瘥帝深寵異十八年南巡元節病以仲文代次
衛輝有旋風繞駕帝問此何祥也對曰主火是夕行宫
果火宫人死者甚衆帝益異之授神霄保國宣教高士
尋封神霄保國弘烈宣教振法通真忠孝秉一真人明
年八月欲令太子監國專事静攝太僕卿楊最疏諫杖
死廷臣震懾大臣爭諂媚取容神仙禱祀日亟以仲文
子世同為太常丞子壻吳濬從孫良輔為太常博士帝
有疾既而瘳喜仲文祈禱功特授少保禮部尚書久之
加少傅仍兼少保仲文起筦庫不二歲登三孤恩寵出
元節上乃請建雷壇於鄉縣祝聖夀以其徒臧宗仁為
左至靈馳驛往督黃州同知郭顯文監之工稍稽謫顯
文典史遣工部即何成代督趨甚急公私騷然御史楊
爵即中劉魁言及之給事中周怡陳時事有日事禱祠
語帝大怒悉下詔獄拷掠長繋吏部尚書熊浹諫乩仙
即命削籍自是中外争獻符瑞焚修齋醮之事無敢指
及之者矣帝自二十年遭宫婢變移居西内日求長生
郊廟不親朝講盡廢君臣不相接獨仲文得時見見輒
賜坐稱之為師而不名心知臣下必議已每下詔旨多
憤疾之辭廷臣莫知所指小人顧可學盛端明朱隆禧
輩皆緣以進其後夏言以不冠香葉冠積他釁至死而
嚴嵩以虔奉焚修蒙異眷者二十年大同獲諜者王三
帝歸功上元加仲文少師仍兼少傅少保一人兼領三
孤終明世惟仲文而已久之授特進光禄大夫柱國兼
支大學士俸廕子世恩為尚寳丞復以聖誕加恩給伯
爵俸授其徒郭弘經王永寧為高士時都御史胡纘宗
下獄株連數十人二十九年春京師災異頻見帝以咨
仲文對言慮有冤獄得雨方解俄法司上纘宗等爰書
帝悉從輕典果得雨乃以平獄功封仲文恭誠伯歲禄
千二百石弘經永寧封真人仇鸞之追戮也下詔稱仲
文功增禄百石廕子世昌國子生三十二年仲文言齊
河縣道士張演昇建大清橋濬河得龍骨一重千斤又
突出石沙一脉長數丈類有神相帝即發帑銀助之時
建元嶽湖廣太和山既成遣英國公張溶往行安神禮
仲文偕顧可學建醮祈福明年聖誕加恩廕子錦衣百
戶帝益求長生日夜禱祠簡文武大臣及詞臣入直西
苑供俸青詞四方好人段朝用龔可佩藍道行王金胡
大順藍田玉之屬咸以燒煉符咒熒惑天子然不久皆
敗獨仲文恩寵日隆久而不替士大夫或緣以進又創
二龍不相見之說青宫虛位者二十年三十五年上皇
考道號為三天金闕無上玉堂都仙法主玄元道德哲
慧聖尊開真仁化大帝皇妣號為三天金闕無上玉堂
總仙法主元元道德哲慧聖母天后掌仙妙化元君帝
自號靈霄上清統雷元陽妙一飛元真君後加號九天
弘教普濟生靈掌隂陽功過大道思仁紫極仙翁一陽
真人元虚圓應開化伏魔忠孝帝君再號太上大羅天
仙紫極長生聖智昭靈統元證應玉虚總掌五雷大真
人元都境萬夀帝君明年仲文有疾乞還山獻上歷年
所賜蟒玉金寳法冠及白金萬兩既歸帝念之不置遣
錦衣官存問命有司以時加禮改其子尚寳少卿世恩
為太常丞兼道錄司右演法供事真人府仲文得寵二
十年位極人臣然小心慎密不敢恣肆三十九年卒年
八十餘帝聞痛悼葬祭視邵元節特諡榮康惠肅世恩
後至太常卿隆慶元年坐與王金偽製藥物下獄論死
仲文秩諡亦追削段朝元合肥人以燒煉干郭勛言所
化銀皆仙物用為飲食器當不死勛進之帝帝大悦仲
文亦薦之獻萬金助雷壇工費帝嘉其忠授紫府宣忠
高士朝用請歲進數萬金以資國用帝益喜已而術不
騐其徒王子巖攻發其詐帝執子巖朝用付鎮撫拷訊
朝用所獻銀故出勛資事既敗帝亦寢疎勛明年勛亦
下獄朝用乃脅勛賄捶死其家人復上疏凟奏帝怒遂
論死龔可佩嘉定人出家崑山為道士通曉道家神名
由仲文進諸大臣撰青詞者時從可佩問道家故事俱
愛之得為太常博士帝命入西宫教宮人習法事累遷
太常少卿為中官所惡誣其嗜酒使使偵之報可佩醉
員外郎邵畯所執下詔獄并逮畯俱杖六十可佩杖死
屍暴露潞河為羣犬所食畯亦奪官畯與可佩故無交
敢白其冤者藍道行以扶鸞術得幸有所問輒密封遣
中官詣壇焚之所答多不如旨帝咎中官穢䙝中官懼
交通道行啟視而後焚答始稱旨帝大喜問今天下何
以不治道行故惡嚴嵩假乩仙言嵩奸罪帝問果爾上
仙何不殛之答曰留待皇帝自殛帝心動會御史鄒應
龍劾嵩疏上帝即放嵩還已嵩詗知道行所為厚賂帝
左右發其怙寵招權諸不法事下詔獄坐斬死獄中胡
大順者仲文同縣人也緣仲文進供事靈濟宫仲文死
大順以奸欺事發斥回籍後覬復用偽撰萬夀金書一
帙詭稱吕祖所作且言吕祖授三元大丹可却疾不老
遣其子元玉從妖人何廷玉齎入京因左演法藍田玉
左正一羅萬象以通内官趙楹獻之帝田玉者鐵柱觀
道士嚴嵩罷歸至南昌值聖誕田玉為帝建醮會御史
姜儆訪秘法至嵩索田玉諸符籙進獻田玉亦自以召
鶴術託儆附奏得召為演法與萬象並以扶鸞術供奉
西内因交歡楹時帝方幸此三人故大順書由三人進
帝覽書問既云乩書扶乩者何不來田玉遂詐為聖諭
徵之至則屢上書求見帝語徐階曰自藍道行下獄遂
百孽擾宫今大順來可復用乎對曰扶乩之術惟中外
交通間有騐者否則茫然不知今宫孽已久似非道行
所致且用此輩孽未必消小人無賴宜治以法帝悟報
曰田玉無狀去冬代廷玉進水銀藥遂詐𫝊密旨徵取
大順不治無以儆將來階對水銀不可服食詐𫝊詔旨
罪尤重倘置不問羣小互相朋結恐釀大患乃命執大
順田玉萬象等下錦衣獄不知其奸由楹也錦衣上獄
詞帝有意寬之以問階階力言不可不重治乃下諸人
法司令重擬楹伺間具密奏為諸人申理帝大怒付司
禮拷訊具得其交通狀遂與大順田玉萬象廷玉元玉
並論死楹瘐死帝以逆囚當顯戮怒所司不如法詔停
刑部司官俸嘉靖四十四年也世宗朝奏章有前朝後
朝之說前朝所奏者諸司章奏也他方士雜流有所陳
請則從後朝入前朝官不與聞故無人摘發賴帝晩年
漸悟其妄而政府力為執奏諸奸獲正法云王金者鄠
縣人也為國子生殺人當死知縣隂應麟雅好黃白術
聞金有秘方為之解得末減金遂逃京師匿通政使趙
文華所以仙酒獻文華文華獻之帝及文華視師江南
金落魄無所遇一日帝於秘殿扶乩言服芝可延年使
使採芝天下四方來獻者皆積苑中中使竊出市人復
進之以邀賞金厚結中使得芝萬本聚為一山號萬歲
芝山又偽為五色龜欲因禮部以獻尚書吳山不為進
山罷金自進之帝大喜遣官告太廟禮部袁煒率廷臣
表賀而授金太醫院御醫先是總督胡宗憲獻白鹿者
再帝喜告謝元極寳殿及太廟進宗憲秩百官表賀已
宗憲獻靈芝五白龜二帝益喜賜金幣鶴衣告廟表賀
如初不數日龜死帝曰天降靈物朕固疑處塵寰不久
也淮王獻白雁二帝曰天降祥羽其告廟嚴嵩孫鵠獻
玉兔一靈芝六十四藍道行獻瑞龜俱遣中官獻太廟
廷臣表賀未幾兔生二子禮官請謝元告廟是月兔又
生二子帝以為延生之祥特建謝典告廟已又生數子
皆稱賀其他西苑嘉禾顯陵甘露無不告廟稱賀者當
是時陶仲文已死嚴嵩亦罷政藍道行又以詐偽誅宫
中數見妖孽帝春秋高意邑邑不樂中官因詐飾以娱
之四十三年五月帝夜坐庭中獲一桃御幄後左右言
自空中下帝大喜曰天賜也修迎恩醮五日明日復降
一桃其夜白兔生二子帝益喜謝元告廟未幾夀鹿亦
生二子廷臣表賀帝以竒祥三錫天眷非常手詔褒答
時遣官求方士于四方至者日衆豐城人熊顯進仙書
六十六册方士趙添夀進秘法三十二種醫士申世文
亦進三種帝知其多妄無殊錫金思所以動帝乃與世
文及陶世恩陶倣劉文彬高守忠偽造諸品仙方養老
新書七元天禽護國兵策與所製金石藥並進其方詭
秘不可辨性燥非服食所宜帝御之稍稍火發不能愈
世恩竟得遷太常卿倣太醫院使文彬太常博士未幾
帝大漸遺詔歸罪金等命悉正典刑五人並論死繋獄
隆慶四年十月高拱柄國盡反徐階之政乃宥金等死
編口外為民
顧可學無錫人舉進士歷官浙江參議言官劾其在部
時盜官帑斥歸家居二十餘年矙世宗好長生而同年
生嚴嵩方柄國乃厚賄嵩自言能煉童男女溲為秋石
服之延年嵩為言於帝遣使齎金幣就其家賜之可學
詣闕謝遂命為右通政嘉靖二十四年超拜工部尚書
尋改禮部再加至太子太保時盛端明亦以方術承帝
眷可學獨揚揚自喜請屬公事人咸畏而惡之帝惑乩
仙言手詔問禮部古用芝入藥今産何所尚書吳山博
引本草黃帝内經漢舊儀王充論衡瑞命記言歷代皆
以芝為瑞然服食之法未有𫝊所産地亦未敢預擬乃
詔有司採之五嶽及太和龍虎三茅齊雲鶴鳴諸山無
何宛平民獻芝五本帝悦賚銀幣自是來獻者接踵時
又採銀礦龍涎香中使四出論者咸咎可學可學尋以
年老乞休卒賜祭葬諡榮僖端明饒平人舉進士歷官
右副都御史督南京糧儲劾罷家居十年自言通曉藥
石服之可長生由陶仲文以進嚴嵩亦左右之遂召為
禮部右侍即尋拜工部尚書改禮部加太子少保皆與
可學並命二人但食禄不治事供奉藥物而已端明頗
負才名晩由他途進士論恥之端明内不自安引去卒
於家賜祭葬諡榮簡隆慶初二人皆褫官奪諡朱隆禧
者昆山人由進士歷順天府丞坐大計黜二十七年陶
仲文赴太和山隆禧邀至其家以所𫝊長生秘術及所
製香衲祈代進仲文還朝奏之帝悦即其家賜白金飛
魚服隆禧入朝謝恩帝以大計罷閒官例不復起加太
常卿致仕居二年加禮部右侍即會有邊警仲文乘間
薦隆禧知兵帝曰祖宗法不可廢卒不用既卒其妻請
䘏典所司執不予帝特諭予之隆慶初褫官帝晚年求
方術益急仲文可學輩皆前死四十一年冬命御史姜
儆王大任分行天下訪求方士及符籙秘書儆江南山
東浙江江西福建廣東廣西大任畿輔河南湖廣四川
山西陜西雲南貴州至四十三年十月還朝上所得法
秘數千册方士唐秩劉文彬等數人儆大任擢侍講學
士秩等賜第京師儆不自安尋引退大任入翰林不為
同官所齒隆慶元年正月言官劾兩人所進劉文彬等
已正刑章宜并罪遂奪職
明史卷三百七
