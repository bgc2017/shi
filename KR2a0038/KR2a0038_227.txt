欽定四庫全書
明史卷一百七十二
大學士張廷玉等奉敕修
列傳第六十
羅亨信侯璡
楊寧王來
孫原貞(孫需張憲)朱鑑
楊信民張驥(竺淵耿定王晟鄧顒)
馬謹程信
白圭(子鉞)張瓚(謝士元)
孔鏞(李時敏)鄧廷瓚
王軾劉丙
羅亨信字用實東莞人永樂二年進士改庶吉士授工
科給事中出視浙江水災奏蠲三縣租進吏科右給事
中坐累謫交阯為吏居九年仁宗嗣位始召入為御史
覈通州倉儲巡按畿内清軍山西皆有聲宣德中有薦
其堪方面者命食按察僉事俸待遷英宗即位之三月
擢右僉都御史練兵平涼西寧正統二年蔣貴討阿勒
台多爾濟巴勒亨信參軍務至漁兒海貴以芻餉不繼
留十日引還亨信讓之曰公等受國恩厚敢臨敵退縮
耶死法孰與死敵貴不從亨信上章言貴逗遛狀帝以
其章示監督尚書王驥等明年進兵大破之亨信以參
贊功進秩一等父喪歸葬還朝改命巡撫宣府大同參
將石亨請簡大同民三之一為軍亨信奏止之十年進
右副都御史巡撫如故時遣官度二鎮軍田一軍八十
畆外悉徵税五升亨信言文皇帝時詔邊軍盡力墾田
毋徵税陛下復申命之今奈何忽為此舉塞上諸軍防
邊勞苦無他生業惟事田作每歲自冬徂春迎送衛拉
特使臣三月始得就田七月復刈草八月以後修治關
塞計一歲中曾無休暇况邊地磽瘠霜早收薄若更徵
税則民不復耕必致竄逸計臣但務積粟不知人心不
固雖有粟將誰與守帝納其言而止初亨信嘗奏言額
森專候釁端以圖入寇宜預於直北要害增置城衛為
備不然恐貽大患兵部議寢不行及土木之變人情洶
懼有議棄宣府城者官吏軍民紛然爭出亨信仗劍坐
城下令曰出城者斬又誓諸將為朝廷死守人心始定
額森挾上皇至城南傳命啟門亨信登城語曰奉命守
城不敢擅啟額森逡巡引去赤城鵬鶚懷来永寧保安
諸守將棄城遁並按其罪當是時車駕既北寇騎日薄
城下關門左右皆戰場守信與總兵楊洪以孤城當其
衝外禦強寇内屏京師洪既入衛又與朱謙共守勞績
甚著著兜鍪處顛髮盡禿景帝即位進左副都御史明
年年七十有四矣乞致仕許之歸八年卒於家
侯璡字廷玉澤州人少慷慨有志節登宣德二年進士
授行人烏撒烏蒙土官以爭地相仇殺詔遣璡及同官
章聰諭解之正其疆理而還副侍郎章敞使交阯關門
卑前驅傴而入璡叱曰此狗竇耳奈何辱天使交人為
毁關乃入及歸餽遺無所受遷兵部主事正統初從尚
書柴車等出鐵門關禦阿勒台有功進郎中從王驥征
麓門至金齒驥自統大軍擊思任𤼵遣璡援大侯州賊
衆三萬至督都指揮馬讓盧鉞擊走之遂由高黎貢山
兼程夜行會大軍壓其巢麓川平拜禮部右侍郎參贊
雲南軍務詔與楊寧二年更代驥再征麓川璡以功遷
左九年代還母憂起復尋調兵部十一年復代寧鎮雲
南思機發竄孟飬驥復南征璡與都督張軏分兵進抵
金沙江破之鬼哭山璽書褒賚景泰初貴州苗韋同烈
叛圍新添平越清平興隆諸衛命璡總督貴州軍務討
之時副總兵田禮已解新添平越圍璡遂遣兵攻敗都
盧水西諸賊貴州道始通又調雲南兵由烏撒會師開
畢節諸路檄普安土兵援安南衛而自率師攻紫塘彌
勒等十餘寨會賊復圍平越回師擊退之遂分哨七盤
坡羊腸河楊老堡解清平圍東至重安江與驥兵會興
隆抵鎮遠道皆通捷聞晉兵部尚書進克賞改苖禽其
渠王阿同等三十四人别賊阿趙偽稱趙王率衆掠清
平璡復討禽之水西苖阿忽等六族皆自乞歸化詔璡
隨方處置景泰元年八月以勞瘁卒於普定年五十三
賜祭葬廕其子錦衣衛世襲千戶
楊寧字彦謐歙人宣德五年進士授刑部主事機警多
才能時負譽正統初從尚書魏源巡視宣大四年與都
督吳亮征麓川賊欵軍門約降寧曰兵未加而先降誘
我也宜嚴兵待之不聽令寧督運金齒已而賊果大至
官兵敗績諸將獲罪寧擢郎中復從王驥至騰衝破賊
寧與太僕少卿李蕡督戰並有功師還寧超拜刑部右
侍郎遭母憂奪情九年代侯璡參贊雲南軍務時麓川
甫平寧以騰衝地要害與都督沐昂築城置衛設戍兵
控諸蠻邊方遂定居二年召還閩浙盜起命寧鎮江西
賊至輒擊敗之暇則詢民疾苦境内嚮服景泰初召拜
禮部尚書偕胡濙理部事迤北汗遣使入貢寧言宜留
使人數日宴勞賜予視額森使倍厚彼性多猜二人必
内搆邊患可緩帝務誠信不許其冬以足疾調南刑部
七年為御史莊昇所劾遣覈未報寧力詆言官都察院
再劾寧脅制言路詔免其罪錄狀示之英宗復辟命致
仕踰年卒寧有才而善交權貴嘗自叙前後戰功乞世
廕子堣方一歲遂得新安衛副千總
王来字原之慈谿人宣德二年以會試乙榜授新建教
諭寧王府以諸生充樂舞來請易以道士諸王府設樂
舞生始此六年以薦擢御史出按蘇松常鎮四府命偕
巡按周忱考察屬吏敕有請自上裁語来言賊民吏去
之惟恐不逮必請而後行民困多矣帝為改敕賜之中
官陳武以太后命使江南横甚来數抑之武還愬於帝
帝問都御史顧佐巡按誰也佐以来對帝嘆息稱其賢
曰識之及報命奬諭甚至英宗即位以楊士奇薦擢山
西左參政言流民所在成家及招還故土每以失産復
逃去乞請隨在附籍便又言郡縣官不以農業為務致
民多游惰催徵輒致已命朝廷憫其失業下詔蠲除而
田日荒閒租税無出累及良民宜擇守長賢者以課農
為職其荒田令附近之家通力合作供租之外聽其均
分原主復業則還之蠶桑可禆本業者聽其規畫仍令
提學風憲官督之庶人知務本從之来居官廉練達政
事侍郎于謙撫山西亟稱其才可置近侍而来執法嚴
疾惡尤甚以公事杖死縣令不職者十人逮下獄當徒
遇赦以原官調補廣東来自此始折節為和平而政亦
修舉正統十三年遷河南左布政使明年改左副都御
史巡撫河南及湖廣襄陽諸府額森逼京師来督兵勤
王渡河聞宼退乃引還景泰元年貴州苖叛總督湖廣
貴州軍務侯璡卒扵軍進来右都御史代之與保定伯
梁珤都督毛勝方瑛會兵進討至靖州賊掠長沙寳慶
武岡来等分道邀擊俘斬三千餘人賊遁去已復出掠
官軍連戰皆捷賊魁偉同烈據興隆劫平越清平諸衞
来與方瑛擊敗之賊退保香爐山山陡絶勝瑛與都督
陳友三道進来與瑤大軍繼之先後破三百餘寨會師
香爐山下發礟轟崖石聲動地賊懼縛同烈并賊將五
十八人降餘悉解散遂移軍清平且檄四川兵共勦都
勻草塘諸賊賊望風具牛酒迎降賊平班師詔留来珤
鎮撫尋命来兼巡撫貴州奏言近因黔楚用兵暫行鬻
爵之例今寇賊稍寧惟平越都勻等四衛之餉宜召商
中鹽罷納米例從之三年十月召還加兼大理寺卿珤
以来功大乞加旌異都給事中蘇霖駁之乃止来還在
道以貴州苖復反敕回師進討明年事平召為南京工
部尚書英宗復辟六尚書悉罷来歸成化六年卒於家
孫原貞名瑀以字行德興人永樂十三年進士授禮部
主事歷郎中英宗初用薦擢河南右參政居官清慎有
吏才正統八年大臣會薦遷浙江左布政使久之盜大
起閔浙間赦而再叛景帝即位𤼵兵討之原貞嘗策賊
必叛上方略請為備至是即命原貞參議軍事深入禽
其魁而温州餘賊猶未滅命都指揮李信為都督僉事
調軍討之遂拜原貞兵部左侍郎參信軍務鎮守浙江
丁母憂當去副都御史軒輗請留之報可景泰元年原
貞進兵搗賊巢俘斬首賊陶得二等招撫三千六百餘
人追還被掠男女捷聞璽書奬勵請奔喪踰月還鎮復
分兵勦平餘寇奏析瑞安地增置泰順析麗水青田二
縣地置雲和宣平景平三邑建官置戍盜患遂息論功
進秩一等浙官田賦重右布政使楊瓚請均於民田輕
額者詔原貞督之田賦以平三年請褒贈禦賊死事武
臣指揮同知脱綱王瑛都指揮僉事沈鱗崔源皆得贈
䘏六月進兵部尚書鎮守如故未幾命考察福建庶官
因留鎮焉福州建寧二府舊有銀冶因寇亂罷朝議復
開原貞執不可乃寢五年冬疏言四方屯軍率以營繕
轉輸諸役妨耕作宜簡精銳實伍餘悉歸之農苟增萬
人屯即歲省文倉糧十二萬石且積餘糧六萬石兵食
豈有不足哉今歲漕數百萬石道路費不貲如浙江糧
軍兑運米石加耗米七斗民自運米石加八斗其餘計
水程遠近加耗是田不加多而賦歛實倍欲民無困不
可得也况今太倉無十數年之積脱遇水旱其何以濟
宜量入為出汰冗食浮費俟倉儲既裕漸減歲漕數而
民困可蘇也臣昔官河南稽諸逃民籍凡二十餘萬戶
悉轉徙南陽唐鄧襄樊間羣聚謀生安保其不為盜宜
及今年豐遣近臣循行督有司籍為編戶給田業課農
桑立社學鄉約義倉使敦本務業生計既定徐議賦役
庶無他日患時不能盡用後劉千斤之亂果如原貞所
料已復鎮浙江英宗復位罷歸成化十年卒年八十七
原貞所至有勞績在浙江尤著名孫需字孚吉成化八
年進士為常州府推官疑獄立剖擢南京御史劾僧繼
曉忤旨予杖出為四川副使弘治中累官右副都御史
巡撫河南歲凶募民築汴河堤堤成而饑者亦濟鎮守
中官劉瑯貪横奸民赴瑯訟者需以法論之遣戍瑯為
跪請執不聽瑯恨次骨大臣子横于鄉需抑之瑯與謀
改需撫陜西尋改撫鄖陽安輯流民占籍者九萬餘戶
正德元年召為南京兵部右侍郎四年就拜禮部尚書
未兩月劉瑾惡之追論撫河南時事罰米輸邊廷推需
刑部尚書中旨令致仕瑾誅起南京工部尚書就改刑
部再改吏部十三年乞休去嘉靖初卒諡清簡張憲字
廷式與需同里同舉進士相代為尚書嘗為浙江左布
政使後以工部右侍郎督易州山厰公帑無毫髮私歷
南京禮部尚書劉瑾勒致仕謹誅起工部卒
朱鑑字用明晉江人童時刲股療父疾舉鄉試授蒲圻
教諭宣德二年與廬陵知縣孔文英等四十三人以顧
佐薦召於各道觀政三月遂擢御史巡按湖廣諭降梅
花峒賊蕭啓寧等請復舊制同副使僉事按行所部問
民疾苦湖湘俗男女婚嫁多踰三十鑑申明禮制其俗
遂變三載代歸正統五年復按廣東奏設欽州守備都
指揮奉命錄囚多所平反招撫逋叛甚衆還朝請天下
按察司增僉事一人專理屯田遂為定制七年用薦擢
山西左參政奏減平陽採薪供邊夫役景帝監國進布
政使尋擢右副都御史巡撫其地上言額森奸詭百端
殺掠無已復假和親遣使覘伺以送駕為名覬得開關
延接稍示抗拒彼即有辭其謀既深我慮宜遠宜暫罷
中貴監軍之制假總兵以生殺權使志無所撓計有所
施整散兵募勇士重懸賞格鼓勸義旅徵勤王兵數道
並進戮力復讐庶大駕可還敵兵自退昔者江南寇𤼵
皆以誅王振為名夫事歸朝廷則治歸宦者則亂昔高
皇帝與羣臣議事必屏去左右恐泄事機乞杜權倖之
門凡軍國重事屬任大臣必當有濟景帝嘉納之時衛
拉特窺塞鑑日夜為守禦計景泰元年敵數萬騎攻雁
門都指揮李端擊却之尋犯河曲及義井堡殺二指揮
圍忻代諸州石亨等不能禦長驅抵太原城北山西大
震命鑑移鎮雁門而别遣都督僉事王良鎮太原援兵
漸集敵亦饜乃引去時山西仍遘兵荒鑑外飭戎備内
撫災民勞瘁備至二年十月鎮守山西都御史羅通召
還命鑑兼領其事明年詔遣大臣行天下黜陟有司禮
部侍郎鄒幹至山西多所論劾鑑請召幹還幹因極論
鑑徇護帝是幹言其年十月召鑑佐院事至京致仕去
初景帝易儲鑑貽大學士陳循書言不可且曰陛下於
上皇當避位以全大義循大駭英宗復位鑑詣闕上表
賀帝曰鑑老疾何妄来其速令還家居二十餘年卒
楊信民名誠以字行浙江新昌人鄉舉入國學宣德時
除工科給事中母憂歸營葬土石必躬舁數百步曰吾
葬吾母而專役他人吾不安也服闋改刑科正統中清
軍江西還奏民隠五事多議行尋以王直薦擢廣東左
參議清操絶俗嘗行田野訪利弊為更置性剛負氣按
察使郭智不法信民劾之下獄黃翰代智信民復𤼵其
奸已又劾僉事韋廣廣遂訐信民因與翰俱被逮軍民
譁然詣闕下乞留信民詔復信民官而翰廣鞫寔除名
景帝監國于謙薦之命守備白羊口會廣東賊黃蕭飬
圍廣州急嶺南人乞信民乃以為右僉都御史巡撫其
地士民聞而相慶曰楊公來矣時廣東被圍久將士戰
輒敗禁民出入樵採絶而鄉民避賊来者拒不納多為
賊所害民益愁苦歸賊信民至開城門𤼵倉廪刻木鍥
給民得出入賊見木楔曰此楊公所給也不敢傷避賊
者悉收保民若更生信民益厲甲兵多方招撫降者日
至乃使使持檄入賊營諭以恩信蕭養曰得楊公一言
死不恨尅日請見信民單車詣之隔濠與語賊黨望見
讙曰果楊公也爭羅拜有泣下者賊以大魚獻信民受
之不疑蕭飬且降而都督董興大軍至賊忽中變夜有
大星隕城外七日而信民暴疾卒時景泰元年三月乙
邜也軍民聚哭城中皆縞素賊聞之亦泣曰楊公死吾
屬無歸路矣未幾興平賊所過村聚多殺掠民仰天號
曰楊公在豈使吾曹至是訃聞賜葬祭錄其子玖為國
子生廣東民赴京請建祠許之成化中賜諡恭惠久之
從選人廬從愿請命有司歲以其忌日祭焉
張驥字仲德安化人永樂中舉於鄉入國學宣德初授
御史出按江西慮囚福建有仁廉聲正統八年吏部尚
書王直等應詔博舉廷臣公廉有學行者驥與焉遷大
理右寺丞巡撫山東先是濟南設撫民官專撫流民後
反為民擾驥奏罷之俗遇旱輒伐新葬塜墓殘其肢體
以為旱所由致名曰打旱骨椿以驥言禁絶還朝進右
少卿已命巡視濟寧至淮揚飢民驥立法捕蝗停不急
務蠲逋發廪民賴以濟十三年冬廵撫浙江初慶元人
葉宗留與麗水陳鑑胡濟衆盜福建寳豊諸銀礦已而
羣盜自相殺遂為亂九年七月福建參議竺淵往捕被
執死宗留僭稱王時福建鄧茂七亦聚衆反勢甚張宗
留鑑胡府之流剽浙江江西福建境上參議耿定僉事
王晟及都督僉事陳榮指揮劉真都指揮吳剛龔禮永
豐知縣鄧顒前後敗殁遂昌賊蘇牙俞伯通剽蘭溪又
與相應遠近震動驥至遣金華知府石瑁擊斬牙等撫
定其餘黨而鑑胡方以爭忿殺宗留專其衆自稱大王
國號太平建元泰定偽署將帥圍處州分掠武義松楊
龍泉永康義烏東陽浦江諸縣未幾茂七死鑑胡勢孤
驥命麗水丞丁寧率老人王世昌等齎榜入賊巢招之
鑑胡遂偕其黨出降惟陶得二不就撫殺使者入山為
亂如故時十四年四月也驥既招降鑑胡而别賊蘇記
養等掠金華亦為官軍所獲賊勢乃益衰其秋景帝嗣
位召驥還卒扵道驥所至咸有建樹山東兩浙民久而
思之鑑胡至京帝宥不誅更遇赦釋免留守衛軍額森
入犯鑑胡乘間亾被逮伏誅竺淵奉化人耿定和州人
王鄆鄆城人鄧顒樂昌人俱進士顒兵潰被執不屈死
詔為營葬淵等贈官錄一子
馬謹字守禮新樂人宣德二年進士事父母孝遭喪親
負土以葬正統中以御史按浙江時修備倭海船徵材
于嚴衢諸郡謹恐軍士藉勢肆斬伐請禁飭之報可所
至貪猾屏跡疏振台處寧紹四府饑吏部驗封郎中缺
人久帝令推擇會謹九載滿尚書郭璡薦謹廉直遂用
之十年薦擢湖廣右布政使正統末湖廣叛苖掠靖州
命謹同御史侯爵撫諭參將張善率兵繼之謹等至招
數千人復業其出掠者擊敗之尋與善破淇溪諸寨景
泰初復與善大破臘婆諸洞已同參將李震擊破青龍
渡馬楊山諸賊追奔至雞心嶺先後斬首千四百有竒
師還靖州賊復出掠搗其巢斬獲如前武岡城溪諸賊
結廣西蠻據青肺山復與震攻破之獲賊楊光拳等五
百六十人斬首倍之扶城諸砦聞風欵附謹出入行間
三歲衝冒鋒鏑與諸將同而運夀轉餉功尤多轉左布
政使錄功進秩一等六年五月遷右副都御史仍支二
品俸巡撫河南撫流民三萬一千餘戶天順初廢巡撫
官謹亦罷歸久之卒謹性廉介楊士奇嘗稱為冰霜鐵
石
程信字彦實其先休寧人洪武中戍河間因家焉信舉
正統七年進士授吏科給事中景帝即位薦起薛瑄等
三人額森犯京師信督軍守西城上言五事都督孫鏜
擊額森失利欲入城信不納督軍從城上發箭礟助之
鏜戰益力額森遂却景泰元年請振畿輔饑民復河間
學官生徒因用兵罷遣者皆報可進左給事中以天變
上中興固本十事其言敬天則請帝敦孝友之實以答
天心帝嘉納之明年二月出為山東右參政督餉遼東
巡撫宼深奏盜糧一石以上者死又置新斛視舊加大
屬信鈎考信立碎之曰奈何納人於死深由是不悦信
尋以憂去服闋起四川參政理松潘餉偕侍郎羅綺破
黑虎諸寨天順元年信入賀時方錄景泰間進言者特
擢信太僕卿京衛馬舊多耗信定期征之三營大將石
亨孫鏜曹欽並以奪門有功寵庇諸武臣為言太僕苛
急請改隸兵部信言高皇帝令太僕馬數勿使人知若
隸兵部馬登耗太僕不得聞脱有警馬不給誰任其咎
帝是之乃隸太僕如故明年改左僉都御史巡撫遼東
都指揮夏霖恣不法僉事胡鼎發其四十罪信以聞下
霖錦衣獄門達言信不當代奏帝責令陳狀時寇深方
掌都察院修前郤劾信徵下詔獄降南京太僕少卿五
年詔為刑部右侍郎母憂歸成化元年起兵部尋轉左
四川戎縣山都掌蠻敷叛陷合江等九縣廷議𤼵大軍
討之以襄城伯李瑾充總兵官太學劉仁為監督進信
尚書提督軍務至永寧分遣進都督芮成由戎縣巡撫
貴州都御史陳宜參將吳經由芒部都指揮崔旻由普
市冰腦南寧伯毛榮由寧子關巡撫四川都御史汪浩
參將宰用由渡船鋪左右遊擊將軍羅秉忠穆義由金
鵝池而信與瑾居中節制轉戰六日破龍背豹尾諸寨
七百五十餘明年至大壩焚寨千四百五十前後斬首
四千五百有竒俘獲無算按諸九姓不奉化者還瀘州
衛扵渡船鋪增至關堡改大壩為太平川長官司分山
都掌地設官建治控制之帝降璽書嘉勞錄功進兼大
理寺卿與白圭同涖兵部言官劾信上首功不實信四
疏乞休不許信欲有為而阻於圭不自得數稱疾六年
春旱應詔言兵事宜更張者四兵弊宜申理者五大略
言延綏兩廣歲遭劫掠宜擇大臣總制四方流民多聚
荆襄宜早區畫京軍操練無法功次陞賞未當語多侵
圭圭奏寢之改南京兵部參贊機務明年致仕踰年卒
贈太子少保諡襄毅信有才力識大體征南蠻時制許
便宜從事迄班師未嘗擅賞戮一人曰刑賞人主大柄
也不得已而假之人幸而事集輒自專非人臣所宜在
南京守備臣欲預錢榖訟獄事信曰守備重臣所以謹
非常也若此乃有司職耳論者韙之子敏政見文苑傳
白圭字宗玉南宫人正統七年進士除御史監朱勇軍
討烏梁海有功巡按山西辨疑獄百餘從車駕北征陷
土木脱還景帝命往澤州募兵尋以陜西按察副使擢
浙江右布政使福建賊鄭懷冒流剽處州恊諸將平之
天順二年貴州東苖干把豬等僭號攻劫都勻諸處詔
進右副都御史贊南和侯方瑛軍往討圭以谷種諸夷
為東苗羽翼先勦破百四十七砦遂會兵青崖復破四
百七十餘砦乘勝攻六美山干把豬就擒諸苖震讋湖
廣災就命圭巡撫四年召為兵部右侍郎明年保喇寇
莊浪圭與都御史王竑贊都督馮宗軍務分兵巡邊圭
敗之固原州七年進工部尚書成化元年荆襄賊劉千
斤等作亂敕撫寧伯朱永為總兵官都督喜信鮑政為
左右參將中官唐慎林貴奉監之而以圭提督軍務𤼵
京軍及諸道兵會討千斤名通河南西華人縣門石狻
猊重千斤通隻手舉之因以為號正統中流民聚荆襄
間通竄入為妖言潛謀倡亂石龍者號石和尚聚衆剽
掠通與共起兵偽稱漢王建元德勝流民從者四萬人
圭等至南京賊迎戰敗之乘勝逼其巢通奔夀陽謀定
陕西圭遣兵扼其道通乃退保大市與苖龍合官軍又
破之雁坪斬通子聰及其黨苖虎等賊退保後崖山據
險下木石如雨諸軍四面攻圭往来督戰士皆蟻附登
賊大敗擒通及其衆三千五百餘人獲賊子女萬一千
有奇焚其廬舍夷險阻而還石龍與其黨劉長子等逸
去轉掠四川連陷巫山大昌圭等分兵蹙之長子縛龍
以降餘寇悉平錄功加太子少保增俸一級遭父憂葬
畢視事三年改兵部尚書兼督十二團營六年阿勒楚
爾等駐牧河套陜西數被寇圭言鎮巡官偷肆宜治延
綏巡撫王銳鎮守太監秦剛總兵官房能俱獲罪去圭
乃議大舉搜河套𤼵京兵及他鎮兵十萬屯延綏而以
輸餉責河南山西陜西民不給則預徵明年賊於是内
地騷然而前後所遣三大將朱永趙輔劉聚皆畏怯不
任戰卒以無功十年卒官年五十六贈少傅諡恭敏圭
性簡重公退即閉閣卧請謁皆不得通在貴州時有憤
中官虐而欲刺之者悞入圭所圭擁衾問之其人驚曰
乃吾公耶即自刎不殊仆於地圭呼燭起視傅以善樂
遣之人服其量次子鉞字秉德進士及第授編修累官
太子少保禮部尚書習典故以詞翰稱卒贈太子太保
諡文裕
張瓚字宗器孝感人正統十三年進士授工部主事遷
郎中歷知太原寕波二府有善政成化初市舶中官福
住貪恣瓚禁戢其下住誣瓚扵朝瓚遂列住罪住被責
其党多抵法大臣會薦遷廣東參政轉浙江左布政使
十年冬以右副都御史巡撫四川播州致仕宣慰楊輝
言所屬天壩干灣溪諸寨及重安長官司為生苗竊據
請王師進討詔瓚諭還侵地不服則征之瓚率兵討定
請設安寧宣撫司即授輝子友為宣撫以鎮詔可賜敕
奬勞以母老乞歸母已卒會松茂番寇邊詔起復視事
先是僉事林璧言松茂昔為大鎮都御史寇深侍郎羅
綺嘗假便宜專制其地故有功今唯設兩參將以副使
居中調度事權輕臨敵禀令制府千里請戰謀洩機緩
未有能獲利者宜别置重臣彈壓或即命瓚兼領專其
責成十二年七月命瓚兼督松茂安綿建昌軍務瓚至
軍審度形勢改大壩舊設副使扵安綿而令副總兵堯
彧軍松潘參將孫暠軍威疊為夾攻計乘間修河西舊
路作浮梁治月城避偏橋棧道軍獲安行輸餉無阻十
四年六月攻白草埧西坡禪定數大砦斬獲亡算徇茂
州疊溪所過降附抵曲山三砦攻破之再討平白草壩
餘寇先後破滅五十二砦賊魁撒哈等皆殲他一百五
砦悉獻馬納欵諸番盡平留兵戍要害增置墩堡乃班
師帝嘉其功徵拜戶部左侍郎辭歸終制十五年起左
副都御史總督漕運兼巡撫江北諸府十八年歲大祲
疏請振濟發銀五萬兩復敕瓚移淮安倉糧分振而瓚
已卒瓚功名著西蜀其後撫蜀者如謝士元輩雖有名
不及瓚惟天壩干之役或言楊輝溺愛庶長子友欲官
之詐言生苗為亂瓚信而興師其功不無矯飾云謝士
元字仲仁長樂人景泰五年進士授戶部主事督通州
倉陳四弊屢與監倉宦者忤天順七年擢建昌知府地
多盜為軍將所庇士元以他事持軍將奸發輒得民懷
劵訟田宅士元叱曰偽也劵今式而所訟乃二十年事
民驚服訟為衰止考滿進從三品俸治府事如故以憂
去服闋起知廣信永豐有銀礦處州民盜發之聚數千
人將士憚其驍彍不敢勦士元勒兵趨之賊遮刺士元
傷左股裏創力戰獲其魁塞礦穴而還入覲改永平遭
喪不赴服闋擢四川右參政進右布政使弘治元年就
擢右副都御史巡撫其地土番大小娃者將煽亂士元
託行邊地詣其地賊恐羅拜道左徐慰遣之歲大祲流
民趨就食士元振恤有方全活者數萬明年坐事下獄
事白遂致仕
孔鏞字韶文長洲人景泰五年進士知都昌縣分戸九
等以定役設倉水次便收歛民甚賴之以弟銘尚寧府
郡主改知連山猺獞出沒鄰境縣民悉竄鏞往招之民
驚走鏞炊飯民舍留錢償其民以去民乃漸知親鏞相
率還鏞慰勞振恤俾復故業教以戰守道路漸通縣治
遂復都御史葉盛征廣西以鏞從諸將妄殺者鏞輒力
爭所全活甚衆成化元年用葉盛等薦擢高州試知府
前知府劉海以猺警閉城門自護鄉民避猺至者輒不
納還為猺所戕又疑民隂附賊輒戮之賊緣是激衆怒
為内應城遂陷鏞至開門納來者流亡日歸城不能容
别築城東北居之附郭多暴骸民以疫死復為義塜瘞
焉時賊屯境内者凡十餘部而其魁馮曉屯化州鄧公
長屯茅峒屢招不就鏞一日单騎從二人直抵茅峒峒
去城十里許道遇賊徒令還告曰我新太守也公長驟
聞新守至亟呼其黨擐甲迎及見鏞坦易無騶從氣大
沮鏞徐下馬入坐庭中公長率其徒弛甲羅拜鏞諭曰
汝曹故良民迫凍餒耳前守欲兵汝吾今奉命為汝父
母汝我子也信我則送我歸賚汝粟帛不信則殺我即
大軍至無遺種矣公長猶豫其黨皆感悟泣下鏞曰餒
矣當食我公長為跪上酒饌既食曰日且暮當止宿夜
解衣酣寢賊相顧駭服再宿而返見道旁裸而懸樹上
者纍纍詢之皆諸生也命盡釋之公長遣數十騎擁還
城中人望見皆大驚謂知府被執来紿降也盡登陴鏞
止騎城外獨與嬴卒入取榖帛使載歸公長益感激遂
焚其巢率黨數千人来降公長既降諸賊次第納欵惟
曉恃險不服鏞選壯士二百人乘夜抵化州曉倉皇走
匿獲其妻子以歸撫恤甚厚曉亦以五百人降已與僉
事陶魯敗賊廖婆堡他賊先後来犯多敗去境内大定
上官交薦擢按察副使分巡高雷二府益招劇賊梁定
侯大六鄧辛酉等給田産分處内地為官備他盜廣西
賊犯信宜岑溪皆擊敗之治績聞賜誥命旌異遭喪服
除改廣西猺聞鏞至悉遠遁十四年兵部上其其功賚
銀幣尋進按察使荔浦賊来寇總督朱英以兵屬鏞擊
平之進食二品祿已遷左布政使旋以右副都御史巡
撫貴州清平部苖阿溪者桀驁多智其養子阿賴尤有
力横行諸部中守臣皆納溪賂驕不可制鏞行部至清
平詢得溪所眤者二人遂以計擒溪磔之并討平雞背
苖羣蠻震懾鏞居官廉歴仕三十餘年皆在邊陲觸瘴
成疾乞骸骨不許弘治二年召為工部右侍郎道卒年
六十三平樂李時敏為信宜知縣嘗與鏞共討平猺亂
有功遷知化州粤人以孔李竝稱
鄧廷瓚字宗器巴陵人景泰五年進士知淳安縣有惠
政丁母憂服降遷太僕寺丞貴州新設程番府地在萬
山中蠻獠雜居吏部難其人特擢廷瓚為知府至則悉
心規畫城郭衢巷學校壇廟廨舍以次興建榜諭諸獠
受約束政平令和巡撫陳儼上其治行帝令久任九載
秩滿始遷山東左參政尋進右布政使弘治二年以右
副都御史巡撫貴州廷瓚自令至守淹常調者踰三十
年至是去知府止三歲遂得開府以生母憂歸服闋還
原任都勻苖乜富架長脚等作亂敕廷瓚提督軍務同
湖廣總兵官顧溥貴州總兵官王通等討之副使吳倬
遣熟苖詐降富架誘令入寇伏兵擒其父子官軍乘勝
連破百餘寨生擊長脚以歸羣蠻震慴廷瓚言都勻清
平舊設二衛九長官司其人皆世祿自用其法恣虐激
變苖民亂四十餘年今元兇就除非大更張不可請改
為府縣設流官與土官兼治庶可久安因上善後十一
事帝悉從之遂設府一曰都勻州二曰獨山麻哈縣一
曰清平苖患自此漸戢論功進右都御史八年召掌南
京都察院事甫數月命提督兩廣軍務兼巡撫越二年
進左廷瓚治尚簡易於吏事但總大綱結羣蠻以恩信
不輕用兵而兵出必成功鬱林雲罏大桂諸蠻及四會
饑民作亂以次討平兩廣遂無事十三年復召掌南院
未行卒贈太子少保諡襄敏廷瓚有雅量待人不疑時
多稱其長者至所設施動中機宜其在貴州平苖功為
尤偉云
王軾字用敬公安人天順八年進士授大理右評事遷
右寺正錄囚四川平反百餘人擢四川副使歲凶請官
銀十萬兩為糴費以按嘉定同知盛崇仁贓罪被訐下
吏事白還職改陜西弘治初擢四川按察使三年遷南
京右僉都御史提督操江八年進右副都御史總理南
京糧儲旋命巡撫貴州明年入為大理卿詔與刑部裁
定條例頒天下十三年拜南京戶部尚書尋命兼左副
都御史督貴州軍務討普安賊婦米魯時鎮守中官楊
友總兵官曹愷巡撫錢鉞共𤼵兵討魯大敗於阿馬坡
都指揮吳遠被執普安幾陷友等請濟師乃以命軾軾
未至而友等遣人招賊賊揚言欲降益擁衆攻圍普安
安南衛城斷盤江道勢愈熾又乘間劫執友右布政使
閭鉦按察使劉福都指揮李宗武郭仁史韜李雄吳達
等死焉軾至以便宜調廣西湖廣雲南四川官軍土兵
八萬人合貴州兵分八道進使致仕都督王通將一軍
十五年正月參將趙晟破六墜砦賊遁過盤江都指揮
張泰等渡江追擊指揮劉懷等遂進解安南衛圍而愷
通及都指揮李政亦各破賊砦賊還攻平夷衛及大河
扼勒諸堡都御史陳金以雲南兵禦之賊遁歸馬尾籠
寨官軍聚攻益急土官鳳英等格殺米魯餘黨遂平用
兵凡五月破賊砦千餘斬首四千八百有奇俘獲一千
二百捷聞帝大喜嘉勞召還京賜賚有加錄功加太子
少保已改南京兵部參贊機務連乞致仕不允武宗立
遇疾復請詔加太子太保賜敕乘傳歸卒贈太保諡襄
簡
劉丙字文煥南雄知府實孫也成化末登進士選庶吉
士改御史巡按雲南雲南諸司吏舊不得給由父滿子
代丙請如例考入官流戍僉發必經兵部多淹延致死
丙請屬之撫按土官無後者請錄其弟姪勿令妻妾冒
冠服俱著為例後督兩淮鹽課中官請引二萬為織造
費部議許之丙執不可得減四之三歷福建四川副使
俱督學校三遷四川左布政使正德六年以右副都御
史巡撫湖廣所部鎮溪千戶所筸子坪長官司與貴州
銅仁四川酉陽梅桐諸土司犬牙相錯弘治中錯溪苖
龍麻陽與銅仁苖龍童保聚衆攻剽土官李椿等實縱
之而筸子百夫長龍真與通謀後遂四出劫掠遠近騷
然先後守臣莫能制丙將討之賊入連山深箐為拒守
計丙率師破其數寨賊走據天生崖及六龍山貴州巡
撫沈林兵繼至連攻破之前後擒童保等二百人斬首
八百九十餘級都指揮潘勛又破鎮筸諸寨及麻陽等
百六十人斬首級如前餘賊遠遁璽書奬勵丙操履清
介敢任事所至嚴明法令修舉遷工部右侍郎採木入
山越二載犯風痺得疾卒詔贈尚書諡恭襄
贊曰英景間衛拉特逼西陲邊圉孔棘而黃蕭養葉宗
留等劫掠嶺南浙閩境上其後荆襄流民嘯聚則以劉
通石龍為之魁他若都勻松茂黔楚諸苖猺叛者數起
羅亨信侯璡諸人保固封圻誅虓禁亂討則有功撫則
信著宣力封疆無沗厥任矣孔鏞以知府服叛猺其才
力有過人者韓愈言柳中丞行事適機宜風采可畏愛
不如是惡能以有為哉
明史卷一百七十二
