分隸偶存卷上
翰林院編修萬經撰
作書法
一生筆純毫為心軟而復健二生紙新出箧笥滑潤
易書即受其墨若久露風日枯燥難用三生硯用
則貯水畢則乾之司馬云硯石不可浸潤四生水
義在新汲不可久停停不堪用五生墨隨要旋研
凌利墨光為上研多則泥鈍也六生手適携執勞
腕則無凖七生神凝神静思不可煩躁八生目
寝息適寤光朗分明九生景天氣清朗人心舒悅
乃可言書也(唐李陽冰翰林禁經九生法)
筆要取崇山絶仞中兔毛八九月收之其筆頭長一寸
管長五寸鋒齊腰強者其硯取煎涸新石潤澀相兼
浮津耀墨者其墨取廬山之松烟代郡之鹿膠十年
以上強如石者為之紙取東陽魚卵虚柔滑淨者(晉衛)
(夫人筆陣圖)
筆字一寸蹲七釐提五釐畫一分以是為率清勁遞減
三釐初學提活蹲輕則肉圓老成提緊蹲重則肉䟐
&KR0146;(如萬歲枯藤䟐&KR0146;也季海筆在畫中力出字外用此也)紙強弱有分筆力臨
時斟酌之水太漬則肉散太燥則肉枯乾研墨則濕
點筆濕研墨則乾點筆墨太濃則肉滯太淡則肉薄
麤則多累積則不勻磨墨之法重按輕推遠行近
折硯池寬面細每夕一洗則水墨調勻血肉得所
端石惟取細潤停水歙石惟取縝澀發墨兼之斯為
寳矣凡磨墨不得用硯池水令墨滯筆沍須以水
滴汲新水臨時斟酌之凡書不得自磨墨令手顫
筋骨木強是大忌也初學須用佳紙令後不怯須
用惡筆令後不擇筆(元陳繹曾翰林要訣)
古人晨起必濃磨墨汁滿硯池以供一日之用用不盡
則棄去來早再作故硯池必大而深真草篆隷皆用
濃墨至行草過筆處雖如絲髮其墨亦濃(宋趙希鵠論用墨)
夫欲書者先研乾墨凝神静思預想字形大小偃仰平
直振動令筋脈相連意在筆前然後作字(晉王羲之題筆陣圖)
(後)
書者散也欲書先散懷抱任情恣性然後書之若迫於
事雖中山兔毫不能佳也夫書先默坐静思隨意所
適言不出口氣不盈息沉密神彩如對至尊則無不
善矣(後漢蔡邕筆論)
夫欲書之時當收視反聽絶慮凝神心正氣和則契於
元妙心神不正字則欹斜志氣不和書必顛覆其道
同魯廟之器虚則欹滿則覆中則正正者沖和之謂
也大抵腕䜿則鋒正鋒正則四面勢全次實指指
實則筋力均平次虚掌掌虚則運用便易(唐太宗筆法訣)
第一執筆法擫擫大指骨上節下端用力欲直如提
千鈞捺捺食指著中節旁(此上二指主力)鈎鈎中指著
指尖鈎筆令向下揭揭名指著指外爪肉際揭筆
令向上抵名指揭筆中指抵住拒中指鈎筆名
指拒定(此上二指主轉運)導小指引名指過右送小指
送名指過左(此上二指主來往)
右名撥鐙法撥者筆管著中指名指尖圓活易轉
動也鐙即馬鐙筆管直則虎口開如馬鐙也足踏
馬鐙淺則易出入手執筆管淺則易轉動也
第二血法蹲七分三折管直心圓駐七分力到水
聚提三分大指下節骨竦水下捺九分力滿
過十分疾過搶各有分數圓蹲直搶偏蹲倒搶出
鋒空搶䘐三分三搖筆殺力
字生於墨墨生於水水者字之血也筆尖受水一
點已枯矣水墨皆藏於副毫之内蹲之則水下駐
之則水聚提之則水皆入紙矣捺以勻之搶以殺
之補之䘐以圓之過貴乎疾如飛鳥驚蛇力到自
然不可少凝滯仍不得重改(按前第四條蹲提捺即此意陳繹曾翰)
(林要訣)
凡執管須識淺(去紙淺)深(去紙深)長(筆頭長以去紙深也)短(筆頭短以去紙淺也)
真書之管其長不過四寸有竒須以三寸居於指掌
之上只留一寸一二分著紙盖去紙遠則浮泛虚薄
去紙近則揾鋒(是好處)勢重若中品書把筆略起大書
更起草訣云須執管去紙三寸一分當明字之大小
為淺深也
執管之法須置管於大指中節之前不得當節以得其
運動須要居於動静之際(書法所云招大指者大約當以筆在指端運動適意)
(則騰躍頓挫生意出焉若當節則掌如握樞每每不得自由轉動必碍凡迴旋處多成稜角筆死矣安望)
(字之生動乎)略略以食指實其中指兼助為力指自然實
(世俗多以單指苞之單鈎則肘臂著紙力不足而無神氣便有拘局而不放浪的意自必以雙指苞管盖)
(撮中指而斂食指以助之者也雖云要齊又不必十分牽之使齊亦要有自在意思方得正所謂雙苞而)
(實指者夫雙苞則堅堅則掣打勁利齊指則實實則筋力均平)又有名指拒前三指
所執之管更以小指拒前名指(雖用大中食三指著力亦須五指共執)
令掌心虚如握卵(拳指塞掌便能絶其力勢拳須虚則運用便易轉側圓順)把腕
來平平挺起凡下筆點畫波撆屈曲須皆盡一身之
力而送之(古人貴懸腕者以可盡力耳大小字皆用此法若以掌貼桌上則指便黏著于紙終)
(無氣力輕重便當失凖盖腕能挺起則覺其䜿䜿則鋒必正鋒正則四面勢全也)執之雖䜿
又不可令其太緊使我轉運不得自由(大凡執緊必滯今既居大)
(指節前微緊而側向於前矣又須執之使寬急得宜不可一味緊執盖執之愈緊則愈滯于用故耳)大
要執之雖緊運之須活不可以指運筆當以腕運筆
故執之在手手不主運運之在腕腕不主執執雖期
於重稳用必在於輕便然而輕則須沉便則須澀其
道以藏鋒為主若不澀則險勁之氣無由而生至于
太輕不沉則成浮滑浮滑則俗(明徐渭論執管法方按此實本之唐韓)
(明授筆要訣)
執筆之法謂之執使者執謂執筆使謂運用故孫過庭
有執使轉用之法姜堯章云執謂淺深長短使謂縱
横牽掣轉謂鈎環盤紆用謂點畫向背(明張紳論執筆法)
夫書肇於自然自然既立隂陽生焉隂陽既生形勢出
矣藏頭護尾力在字中下筆用力肌膚之麗故曰勢
來不可止勢去不可遏惟筆軟則竒怪生焉凡落
筆結字上皆覆下下以承上使其形勢遞相映帶無
使勢背轉筆宜左右回顧無使節目孤露藏鋒
點畫出入之迹欲左先右至回左亦爾藏頭圓筆
屬紙令筆心常在點畫中行護尾畫點勢盡用力
收之疾勢出於啄&KR0008;之中又在䜿筆緊趯之内
掠筆在於䟎鋒峻趯用之澀勢在於緊駃戰行之
法横鱗䜿勒之規(蔡邕九勢)
若書弱紙用強筆若書強紙用弱筆強弱不等則蹉跌
不入凡書貴乎沉静令意在筆前字居心後未作
之始結思成矣仍下筆不欲急故須遲何也筆是將
軍故須遲重心欲急不宜遲何也心是箭鋒箭不欲
遲遲則中物不入每書欲十遲五急十曲五直十
藏五出十起五伏方可謂書若直筆急牽褁此暫視
似書久味無力仍須用筆著墨不過三分不得深浸
毫弱無力墨用松節同研久久不動彌佳矣(王羲之筆論)
先識此字書則得之素與相忌必難描摹臨書最有功
以其可得精神也字形在紙筆法在手筆意在心筆
筆生意分間布白小心布置大膽落筆(翰林粹言)
捉筆在手便須運意不可妄落一筆一筆纔落便想第
二筆合作如何下(同上)
欲作署書先想一字體裁得所然後拈筆落中筆時即
作全體想落左筆意在右落右筆意在左上下同之
(明趙宦光論書)
法成之後字體各有管束一字管兩字兩字管三字如
此管一行一行管兩行兩行管三行如此管一紙凡
此皆學書者所當知也(唐張敬元論書)
初學先大書不得從小善筆力者多骨不善筆力者多
肉多骨微肉者謂之筋書多肉微骨者謂之墨豬多
力豐筋者聖無力無筋者病(衛夫人筆陣圖)
用筆當如印印泥如錐畫沙使其藏鋒書乃沉著當其
用鋒常欲透過紙背(唐褚遂良論書)
書必有神氣骨肉血五者闕一不為成書也(宋蘇軾論書)
字要骨格肉須裹筋筋須藏肉秀潤乃生布置稳不俗
險不怪老不枯潤不肥變態貴形不貴苦苦生怒怒
生怪貴形不貴作作入畫畫入俗皆字病也(宋米芾論書)
學書有二一曰筆法二曰字形筆法弗精雖善猶惡字
形弗妙雖熟猶生學者能解此始可以語書也已(趙孟)
(頫論書)
心能轉腕手能轉筆書字便如人意古人工書無他異
但能用筆耳(宋黃庭堅論書)
張長史謂大字促令小小字展令大董内直論大字貴
結密不結密則嫩散而無精神偏旁宜字字相照應
一字之美皆偏旁凑成分拆看時各自成一美始為
大字之盡善者矣小字貴開闊字内間架宜明整開
闊一如大字體段諸美皆具也(明王賓叙字)
凡書要拙多於巧近世少年作字如新婦粧梳百種點
綴終無烈婦態也(黃庭堅論書)
學書須要胷中有道義又廣之以聖哲之學書乃可貴
若其靈府無程政使筆墨不減元常逸少只是俗人
耳余嘗言士大夫處世可以百為惟不可俗俗便不
可醫也(同上)
字畫小技耳然而不精研則心與法不相入何由通微
不積習則手與心不相應何由造妙師法須高骨力
須重巳識其源雖師心而暗合強摹其迹雖肖貌而
實乖(明婁堅論字畫)
一時而書有乖有合合則流媚乖則凋疎略言其由各
有其五神怡務閒一合也感惠徇知二合也時和氣
潤三合也紙墨相發四合也偶然欲書五合也心遽
體留一乖也意違勢屈二乖也風燥日炎三乖也紙
墨不稱四乖也情怠手闌五乖也乖合之際優劣互
差得時不如得器得器不如得志若五乖同萃思遏
手蒙五合交臻神融筆暢(唐孫過庭書譜)
作分隸書法
後漢蔡琰述石室神授筆勢臣父造八分時神授筆
法曰書有二法一曰疾二曰澀得疾澀二法書妙盡
矣
晉衛夫人筆陣圖凶險可畏如八分
晉王羲之題筆陣圖後八分更有一波謂之隼尾波
即鍾公泰山銘及魏文帝受禪碑中已有此體夫書
先須引八分章草入隸字(即全真書)中發人意氣若直取
俗字則不能先發予少學衛夫人將謂大能及渡江
北游名山見李斯曺喜等書又之許下見鍾繇梁鵠
書又之洛下見蔡邕石經三體書又於從兄洽處見
張昶華岳碑始知學衛夫人書徒費年月耳遂改本
師仍於衆碑學習焉
唐張懷瓘六體書論八分者點畫發動體骨雄異作
威投戟騰氣揚波貴逸尚竒探靈索妙可謂蔡邕為
祖張昶皇象為子鍾繇索靖為孫
張懷瓘評書藥石論含識之物皆欲骨肉相稱神貌
洒然若筋骨不任其脂肉在馬為駑胎在人為肉疾
在書為墨豬推其病状未即已也非醫不能為之惟
題署及八分則肥密可也
元吾衍三十五舉隸書人謂宜匾殊不知妙在不匾
挑拔平硬如折刀頭方是漢隸書體括云方勁古拙
斬釘截鐡備矣隸法頗深具其大略
元劉有定論書篆直分側直筆圓側筆方用法有異
而執筆初無異也其所以異者不過遣筆用鋒之差
變耳盖用筆直下則鋒常在中欲側筆則微倒其鋒
而書體自然方矣古人學書皆用直筆王次仲等造
八分始側法也
眀豐道生學書法學書須先楷法作字必先大字八
歲即學大字以顔為法十餘歲乃習中楷以歐為法
中楷既熟然後歛為小楷以鍾王為法楷書既成乃
縱為行書行書既成乃縱為草書學草書者先習章
草知偏旁來歴然後變化為草聖凡行草必先小而
後大欲其專法二王不可遽放也學篆者亦必由楷
書正鋒既熟則易為力學八分者先學篆篆既熟方
學八分乃有古意童子至廿四廿五歲當學八分
其法先大而後小當法唐明皇泰山碑銘(書本不古可法初學)
(故錄之)北海相景君碑洪都石經堂邑令費鳳碑隂
論分隸
唐張懷瓘十體書斷八分者秦羽人上谷王次仲所
作也贊曰僊客遺範靈姿秀出奮斫揚波金相玉質
龍騰虎踞兮勢非一交戟横戈兮氣雄逸楷之為妙
兮備華實
宋范成大論書漢人作隸雖不為工拙然皆有筆勢
腕力其法嚴於後世真行之書精彩意度粲然可以
想見筆墨畦徑也
元郝經論書漢之隸法蔡中郎不可得而見矣存者
惟魏太傅繇繇沉鷙威重人也故其書勁利方重如
畫劔累鼎斬絶深險又變而為楷後世亦不可及
宋黃伯思論書篆法之壊肇李監草法之弊肇張長
史八分之俗肇韓擇木此諸人書非不工也而闕古
人之淵源教俗士之升木於書家為患最深夫篆之
方稳草之顛放八分之纖麗學便可至而天(一作大)勢
失矣彼觀鐘彝文識漢世之碑王索遺跡寧不少損
乎此可為知者道
論隸分楷所繇起
許慎說文序云秦書八體大篆小篆刻符虫書摹印署
書殳書隸書漢書藝文志云漢書六體古文竒字篆書
隸書繆書虫書後漢儒林傳云古文篆隸三體是漢以
前並無楷與八分之名也晉衛恒四體書勢乃云隸書
者篆之捷上谷王次仲始作楷法楷法始見於此是即
指隸為楷後魏江式書表云蔡邕採李斯曹喜之法為
古今雜形詔於太學立石碑刊載五經題書楷法多是
邕書又不别云作隸而後世所傳蔡邕石經俱是隸字
非即指隸為楷乎八分則始見於蔡文姬石室書勢唐
元度唐人十體書論亦云王次仲始作八分楷法謂有
楷法也是又指八分為楷盖楷者法也式也模也禮儒
行云今世行之後世以為楷次仲分隸可以為後世楷
式故或以名隸或以名分非如今世别有楷一種也至
後則直以楷名隸然隸之與今楷書實屬同原余嘗謂
李斯小篆如所傳嶧山碑整齊莊重筆畫調勻與今楷
固自迥絶程邈減省為隸圖為便捷約略如今楷書而
無波偃挑剔等勢吾衍謂若漢欵識字是也觀淳化法
帖中載邈數十字雖出王著臨摹然太宗雅志摉羅所
傳邈書必係歴代内府留貽非著以意為之者自古推
邈為隸書之祖並不言其作楷而止存此數十字足見
楷與隸原無分别也至漢始有波偃挑剔今所傳石刻
班班可見然如北海景君衡方魯峻張遷武榮等碑微
作挑法而方板遲重猶存古意韓勑孔宙孔彪孔褒曺
全等則姿媚横逸巨細長短惟意所適直開今楷書法
門矣流傳既久漸失其本自魏及晉鍾王以降專務姿
媚以悅人妍巧萬状見者無不愛于是楷法興而所謂
古隸者乃若自成一體矣間有作碑刻者猶循其舊作
隸而時無真書楷書之名仍總名之曰隸而已(衛恒云始作楷)
(法原指隸言趙明誠云東魏大覺寺碑韓毅自題為隸書盖今楷書也)至唐則直以隸為
楷而别以八分為隸貞觀元年詔五品以上子弟隸館
習書(出唐書百官志)唐五體書古文大篆小篆八分隸書(出唐六典)
張懷瓘十體書斷古文大篆籀文小篆八分隸書(懷瓘六體)
(書論云隸書者字皆真正曰真書)行書章草飛白草書唐元度十體書
古文大篆八分小篆飛白倒薤散隸懸針鳥書垂露俱
分八分與隸為二是皆以隸為楷而以八分為古隸也
懷瓘又云八分小篆之捷隸亦八分之捷漢陳遵善隸
書與人尺牘皆以為寳爾後元常逸少各造其極夫許
昌二碑相傳為元常書乃是隸體餘所傳宣示賀捷力
命諸表皆楷書逸少則并無隸體一字可見而云各造
其極非隸即楷之明驗乎宋周越鄭昂八體俱同懷瓘
而去籀文章草范度則約以篆八分真行草五體而云
其體雖五其流惟三篆則統科斗玉筯垂露薤葉大小
之屬隸則統乎羲獻鍾庾歐虞顔柳真草之輩八分則
酌乎篆隸之間是宋亦以隸名楷也觀夢英篆千文袁
正巳以楷注其下而自題為隸書可證已要而論之唐
以前隸楷合為一唐以後隸(即今楷書)與八分(即古隸書)分為二
宋亦因之故趙眀誠有歐陽公誤以八分為隸之譏也
余謂凡後漢魏晉間碑不妨仍其名為隸而唐以後之
碑斷宜名為八分而不得仍名為隸近顧寧人金石文
字記并漢碑無不名為八分而以楷為正書以别之正
恐仍蹈歐陽公之失耳
論漢唐分隸同異
八分之說不一割隸八分取二分割篆二分取八分此
世傳蔡琰之語也然不見琰本傳及他記載恐不足據
王愔云王次仲始以古文方廣少波勢以隸字作楷法
字方八分言有楷模張懷瓘駁之曰若驗方廣則篆籀
有之變古為方不知其謂郭忠恕云書有八體蔡邕以
隸作八分體盖八體之後又生此法謂之八分更屬牽
強張懷瓘云楷隸初制大範幾同盖其歲深漸若八字
分散又名八分而忠恕亦有皆似八字勢有偃波之說
余謂此為近是至八分二字秦漢言書法者俱未之及
亦惟世傳蔡琰述石室神授筆勢有云臣父造八分時
神授筆法八分始見於此繼此晉成公綏(武帝泰始時人)隸書
體云八分璽法殊好異制劉劭(成帝咸康時人)飛白書勢云鳥
魚龍蛇龜獸仙人蛟脚偃波楷隸八分而衛夫人筆陣
圖則云凶險可畏如八分王逸少題筆陣圖後亦云八
分更有一波謂之隼尾波又云先須引八分章草入隸
字(此即指楷)中發人意思又云或如散隸或近八分或横畫
似八分而發如篆籀自後言八分者紛紛而卒未有以
隸碑為八分者盖其時隸初變而為楷未曾以楷書别
之故總名之為隸至唐則歐虞褚薛書特盛於是名楷
書為隸書古隸為八分且以八分為五體之一而隸與
八分截然分而為二矣於是目漢碑者則仍曰漢隸目
唐碑者則仍曰八分又似漢唐邈不相襲矣其實漢隸
即唐八分唐八分即漢隸初無二也今觀唐所傳明皇
泰山孝經與梁(昇卿)史(惟則)蔡(有隣)韓(擇木)諸石刻何嘗去漢碑
逕庭乎特漢多拙樸唐則日趨光潤漢多錯雜唐則專
取整齊漢多簡便如真書唐則偏增筆畫為變體神情
氣韵之間迥不相同耳至其面貌體格固優孟衣冠也
乃後人妄生議論必欲分而為二宣和書譜謂唐變方
廣作波勢夫唐何嘗不方廣漢何嘗無波勢耶郭忠恕
謂蔡邕以隸作八分體是以隸在八分先矣乃又云小
篆散而八分生八分破而隸書出是又以隸在八分後
豈不自相矛盾乎洪适則謂東漢時分隸已兼有之今
漢碑具在試問何碑為隸何碑為分适將何從措詞也
吾衍字源七辨則分秦隸八分漢隸為三且云秦隸八
分乃未有挑法之隸夫秦隸無可見何從而知且既云
皆未有挑法何從别其為秦隸為八分至以石經及漢
人諸碑為漢隸是己又云與秦隸同名其實則異又謂
之八分支離遷就毫無定見矣陶宗儀謂建初中以隸
為楷本一書而二名鍾王變體楷隸始别是已乃譏隋
唐以降古法盡廢指八分為隸者之非夫指八分為隸
猶從其本言之耳何可非乎(歐陽公集古錄只漢碑皆目為漢隸)又云漢
有隸分唐有分楷不知何所見而逞此臆說也
漢魏碑考
前代金石遺文每足補史家之闕昔人歐陽公趙明
誠洪景伯楊用修都元敬趙子函王元美辨之詳矣
未有論及書法者余頗嗜分隸以少所涉歴摉羅狹
陋祗就時時觀覽者稍為評隲示之同好或有取焉
其但經目覩而不為我有概不及云
漢北海相景君碑(并隂)順帝漢安二年八月
碑今在濟寧州儒學余所存漢碑始於此額題篆漢故
益州太守北海相景君銘十二字分二行文十七行行
三十二字中有孔在第八字下孔處三行各廢兩字第
一明府及亂曰俱另起字體頗長䜿筆微近今柳葉篆
不盡作鈎趯隸釋本文闕二十七字余本又闕三十二
字然頗有丈義可讀趙子函謂殘闕不成文何耶獨額
曰銘辭曰誄弇州譏其未妥良是
碑隂凡三列第三列姓名下又云行三年服者凡八十
七人末兩行四言詞十八句叙立碑意字視碑丈差小
更遒勁有致碑文□梟□字即鴟字觀下文低佪低
字作&KR0034;可見隸釋作鴞非又孝子憉&KR0008;&KR0008;字字書無宜
參鼎&KR0008;&KR0008;字隸釋謂借作拂取輔拂(弼)義字書亦無俱
應補入漢碑多有孔文字記論之甚詳不復贅
漢置孔廟卒史孔龢碑桓帝永興元年六月
碑今在孔廟無額文十八行行四十字第八行制曰高
出一字下空數字書司徒公河南十二字第九行雒陽
宮下空數字書司空公蜀郡十二字文俱與上不屬劉
太乙云因有空故勒於此是也楊用修都元敬錄全文
而俱遺此豈未見搨本耶考史元嘉三年五月改元永
興文兩書元嘉三年三月一書永興元年六月實一年
事也字特雄偉如冠裳佩玉令人起敬近鄭簠每喜臨
之
漢韓勑造孔廟禮器碑(并隂)桓帝永壽二年
碑今在孔廟無額文十三行行三十六字第八行皇字
高出一字隸辨作第三行誤末記韓君名字下接率錢
姓氏八人文有云復顔氏并官氏邑中繇發以尊孔心
繇與徭同繇發連讀隸辨以發屬下句亦非字趯處極
豐而筆畫頗細與卒史迥殊子函謂其無二宜太乙之
譏之也隸釋云碑隂一六十有二人今俱全
漢郎中鄭固碑桓帝延熹元年
碑今在濟寧州儒學額題篆漢故郎中鄭君之碑八字
分二行中有孔文十五行行二十九字碑已中斷今所
存上截十九字闕下截十字太乙謂上截十八字誤筆
法堅勁遒緊惜剥蝕已甚此碑諸家不見有隂太乙誤
以北海景君碑移之於此惜不及致書令弟嘯雲一正
之也
漢泰山都尉孔宙碑桓帝延熹七年
碑今在孔廟額題篆有漢泰山都尉孔君之碑十字文
十四行行二十八字首行題云有漢泰山都尉孔君之
銘隸釋云凡漢碑有額者首行即入詞無額者或題其
前已篆其上復標其端惟此碑爾字較諸碑特巨規矩
整齊一筆不苟而姿態却自横溢有卒史之雄健而去
其板重化韓勅之方幅而有其清真實超前絶後第一
手也厥後曹全孔靇俱從此脱胎耳碑隂全無之
漢衛尉卿衡方碑靈帝建寧元年九月
碑今在汶上縣額題八分漢故衛尉卿衡府君之碑十
字分二行字凸起額下有孔文二十三行行三十六字
字巨如孔宙而筆畫麤硬轉掉重濁則石理太粗刻手
不工之故耳細玩之其遒勁靈秀之致固在也至修階
貢名等字䜿皆連上他碑所無㿖鴈㾾癀俱從疒亦無
謂
漢執金吾丞武榮碑
碑今在濟寧州儒學額題八分漢故執金吾丞武君之
碑十字分二行凸起字極秀逸可愛文十行行三十一
字漶漫殊甚隸釋已闕十九字今本又闕八十字故文
義多不可讀字亦拘迫不甚工遜額遠甚文不載年
月中有云遭孝桓憂悲&KR1720;疾隕當在建寧之初故列于
此
漢史晨饗孔廟前後兩碑靈帝建寧二年
碑今俱在孔廟無額前碑文十七行行三十六字兩尚
書及朝廷並别起時副言云云在尚書下隔三字昔在
仲尼又别起後碑十四行行三十五字時長史及史
君饗後史君念孔瀆又勅瀆井假夫子冡五處皆别起
自史君饗後至末字較前差巨盖補垣通溝立市種梓
置守吏乃次第舉行非一時事故前後不同然皆一人
手也兩碑字修飭緊密矩度森然如程不識之師步伍
整齊凜不可犯其品格當在卒史韓勑之右
漢淳于長夏承碑靈帝建寧三年
此碑據都元敬所得雙鈎舊本已闕四十五字則真本
不傳久矣余所收文字頗全勤約作勤紹其為重刻無
疑但不知即元敬所疑後人偽作者耶抑并非此本而
為嘉靖時重刻漳川書院者耶文十三行行三十字每
字週圍約寸七八分雖傳刻失真然氣體雄偉不落佻
巧家數其轉灣處作住筆另起如也先已之類實剙見
也
漢博陵太守孔彪碑靈帝建寧四年
碑今在曲阜縣額題篆漢故博陵太守孔府君碑十字
分二行文十八行行四十五字格式稀疎字特小秀潤
清逸楚楚可愛且純以楷法運用微作波磔所謂劔拔
弩張者一切無之矣余閱孔宙及宙子褒并此三碑俱
精妙殊絶意當時崇重闕里子姓非能手不輕下筆即
竹垞亦謂絶類曹全筆法信然彪名字今尚可見歐公
先今六百餘年乃云磨滅不可得或後人因糢糊太甚
略加修治耳
漢李翕析里橋郙閣頌靈帝建寧五年
碑今在漢中略陽縣據隸釋云李君治武都橋道前後
三處磨崖此析里橋郙閣頌隸額别有數行刻書撰人
及石師姓名余所存無額及後數行止存文十九行行
二十七字太守及頌與詩别起自第九行上截衡官椽
衡字斜缺至末或二三四五六字不等洪本原闕四十
二字今更闕一十字矣字樣彷彿夏承而險怪特甚相
其下筆麤鈍酷似村學堂五六歲小兒描硃所作而仔
細把玩一種古樸不求討好之致自在行間盖磨崖則
書刻俱倍難於上石耳丙戌官都門從孫樹峯前輩借
觀乃宛平北海孫氏藏本同年劉太乙以為不足法余
謂茅茨土階固不若雕墻峻宇之奪目久矣
漢司隸校尉魯峻碑靈帝熹平二年
碑今在濟寧州儒學額題八分漢故司隸校尉忠惠父
魯君碑十二字額下有孔文十七行行三十二字字體
方整勻净凡勒筆磔筆趯筆挑起處極豐肥開元諸家
似傚其體
漢聞喜長韓仁碑靈帝熹平四年
碑今在滎陽縣額題篆漢循吏故聞喜長韓仁銘十字
太乙云碑止載當時下書䜿石原文不贅一詞甚為古
雅以世知之者少故備錄之但以余本相較更多數字
豈太乙偶未細檢邪字體肥重絶類魯峻但微匾耳
漢豫州從事尹宙碑靈帝熹平六年
碑今在鄢陵縣碑首有孔居中其右横篆從銘二字文
十四行行二十七字太乙云以近出故完好方整渾穆
信漢碑之尤者余按額從銘二字無解文中有州辟從
事語意二字上尚有二字或四字叙其官位今斷蝕耳
且從銘字與孔平上止餘寸許不應寸許下便鑿如許
孔也
漢白石神君碑靈帝光和二年
碑今在元氏縣額題篆白石神君碑五字凸起文十四
行行三十五字隸釋以其字不類漢人疑為重刻但碑
末有燕元璽三年題名元璽去光和百七十餘年中間
未必重刻若元璽以後人又必不肯并題名字摹之也
余統閱前後諸碑如此類頗多不必苛求耳碑末列
石師王明與郙閣頌同即後世載刊石姓氏例也何太
乙云不曉石師所謂耶
漢郃陽令曹全碑(并隂)靈帝中平二年
碑今在郃陽縣萬&KR0851;中掘地得之無額文十九行行四
十五字書法秀美飛動不束縳不馳驟洵神品也且出
土不久用筆起止鋒鋩纖毫畢露虚心諦觀漸漬久之
一切癡肥方板之病自可盡去矣何患字學之不日進
哉文叙次詳贍清朗可誦較諸碑亦為傑出太乙以夷
齊史魚等語不倫譏之過矣碑隂字差小亦可愛每一
繙閱實不厭字眼之重複也惜此本末一行為装潢家
失去竹垞康熙庚戌䟦此碑美其完好謂漢碑之存
於今者莫或過焉後二年從京師購之碑已中斷完好
者且漶漫矣今又去竹垞時甲子一週宜漶漫之日甚
也
漢蕩隂令張遷碑(并隂)靈帝中平三年
碑今在東平州儒學額題篆漢故榖城長蕩隂令張君
表頌十二字分二行文十三行行四十二字碑亦出近
代故歐趙洪俱不載余玩其字頗佳惜摹手不工全無
筆法隂尤不堪亭林以賓傍加歹為無理南原据鄭康
成曾子問注駁之不知奠而後辭于殯原不必改作賓
先儒多言之者不足以折亭林也暨分既且更屬難解
宜亭林疑為好事者模刻遂訛謬至此至并訾其書法
不佳愚不謂然南原隸辨未見碑隂余本有之凡三
列第一列十九人第二列同第三列三人共四十一人
末行正書付禮二字不解
漢孔褒碑
碑今在孔廟額題八分漢故口(缺一字)州從事孔君之碑
十字殘闕特甚約廿行每行約三十字其中有字者廿
四行餘四五行無一字首云君諱褒字文禮孔子廿世
之孫泰山都尉之元子及繼德前葉清和純懿二十餘
字尚可讀後俱不能成文矣今拾其筆畫稍清者五十
餘字存之無年月可考此碑不特歐趙洪諸家所無
近日亭林南原摉羅頗廣而俱未之及余得之行笥中
并不知何自來也雖糢糊已甚然實僅有之物可不寳
諸
魏公卿上尊號碑獻帝延康元年
碑今在許州額題篆魏公卿將軍上尊號奏九字碑式
云文二十二行行四十九字先王及高陵兩武王三陛
下皆平闕自陛下即位後十行刻於碑隂兩陛下亦平
闕隸釋謂自造于華裔之後石理皴剥字迹晻昧今世
所傳多是前一叚爾合之碑式所云知以刻于碑隂故
前後明滅不同也余所存即前叚較隸釋原文已闕三
分之一後叚更不可得矣
魏受禪碑文帝黃初元年
碑亦在許州額題篆魏受禪表四字文二十二行行四
十八字先皇及陛下五皇帝皆平闕余本較隸釋原文
約闕八十字
魏封孔羡碑文帝黃初元年
碑今在孔廟額題篆魯孔子廟之碑六字文二十三行
行四十二字制詔皇上聖皇及煌煌大魏皆别起曹丕
四碑大饗余未之見隸釋謂繁昌兩碑自是一家良是
乃獨盛誇此碑而以為四碑之冠未必然也魏勸進受
禪兩碑匪特大小體式毫髮不爽而氣味蒼古絶無低
昂自出一手無疑特受禪筆鋒差瘦耳右軍云之許下
觀梁鵠鍾繇書顔平原以受禪為鍾今雖未能定為誰
氏要知非鍾梁不能矣孔羡碑畫肥重而䜿作意鈎處
尤無收拾如乃可哉等字殊不耐看直開史惟則粗俗
一派與前二碑迥别即果如後題陳思王詞梁鵠書亦
鵠書最下者太乙乃云勸進蒼勁而受禪方整與孔羡
碑酷肖其為兩人無疑吾不知何所見也
從來論八分者俱分漢唐余以為八分自漢止矣孔褒
曹全乃東漢末年全碑秀潤挺拔固自獨步且出自近
年鋒鍜俱存尤為可愛褒碑已極糢糊余祗存其百十
字而秀逸之至實不減曹其時去黃初不過二十餘年
今黃初三碑具在氣味體格判若兩途究而論之固不
獨孔羡碑也即勸進受禪亦何嘗非唐人先聲乎此固
其時與運為之也否則宜官繇鵠輩林立一時追蹤往
哲詎遂不能耶故愚謂魏適以開唐斷不可以繼漢洪
景伯之隸釋婁彦發之字源雖末收魏晉一二家而止
以漢石非無見也
分隸偶存卷上
