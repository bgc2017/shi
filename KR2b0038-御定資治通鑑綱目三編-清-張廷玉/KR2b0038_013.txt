御定資治通鑑綱目三編卷八
(起丙午明宣宗宣德元年盡卒亥明宣宗宣德六年)凡六年
(丙午)宣宗章皇帝宣德元年春正月赦死罪以下運糧宣
府自贖
(勅輸刑部都察院大理寺曰歲事肇新春生伊始見問罪囚宜從寬典除情重者不宥外餘皆宥罪俾運)
(糧赴宣府其雜犯死罪自備糧十五石運納文職官吏除用武職調衛徙流遷徙罪運官糧十石武官復)
(職文職官吏調用枤罪運官糧五石各還職役軍民人等應運納者皆復役寧家)
命吏部侍郎黃宗載等清理天下軍伍
(時軍伍頗缺衛所勾軍州縣多不以實無丁之家誅求不已有丁之戸行賄得免興州軍士范濟詣闕言)
(乃命宗載等十五人分往直省清理之其後定清軍例二十四條遣京卿給事中御史以為常)質實
(黃宗載一名垕字厚夫豐城人官至吏部尚書)
二月悉除開荒田逋稅
(巡按山西監察御史張政言民人先有逃徙荒廢田土逋負稅糧近詔赦宥令其復業所有積逋悉為蠲)
(免歡騰遠邇莫不來歸臣見山西民人多復愁沮蓋初逃時有司懼罪未申戸部負租不淮開豁緣其舊)
(棄久棄今歸生計尚無若復追徵恐又逃徙帝謂夏原吉曰大赦之後何逋不除豈可謂初未申聞便要)
(徵納其即下有司悉與蠲免)質實(張政廣德人)
耕耤田
南京地震
(正月甲辰震至是戊寅又震)
三月榮昌伯陳智都督方政討黎利敗績
(先是黎利攻圍茶籠乂安知府琴彭署州事拒守閱七月糧盡卒疲無援者巡按御史以聞奏至而仁宗)
(崩帝初即位敕責智及三司官智等不為意洪熙元年冬茶籠陷琴彭死之尚書陳洽以聞帝敕智等責)
(以來春平賊召楊士竒楊榮於文華殿帝曰昨諭榮昌伯等敕已行矣朕有一言獨與卿二人知之昔在)
(南京皇考曾與朕言太祖定天下安南最先歸化黎氏簒陳所必當討求陳氏之後不得故郡縣其地若)
(陳氏尚有後立之猶是太祖之心而一方亦得安静此語藏在朕心未嘗㤀士竒榮對曰永樂三年初征)
(黎賊凡誥敕皆臣等親承面命聖志惓惓在于興滅繼絶帝曰其時朕雖髫年尚記一二聖語亦如卿等)
(所言卿二人但識朕意三二年内朕必行之至是智與政敗績于茶籠州智懦而多忌政勇而寡謀不相)
(能而山夀擁兵乂安不救是以屢敗)質實(琴彭交阯人贈交阯左布政使)
以禮部左侍郎張瑛兼華蓋殿大學士直文淵閣
(初帝為皇太孫瑛以給事中與陳山俱侍講讀至是以舊恩遂有是命瑛善承風旨雖参機務委蛇受成)
(而已帝亦弗重也)質實(張瑛邢臺人陳山沙縣人)
夏四月遣成山侯王通征黎利
(時渠魁未平小寇蜂起宣化賊周臧太原賊黃菴芙蒥賊潘可利雲南寧遠州紅衣賊長擎俱叛附利帝)
(降旨切責智政以通為征夷大將軍充總兵官馬瑛為𠫭將帥師討利尚書陳洽参贊軍務智政俱削爵)
(充為事官聽通節制通既出師一日帝御文華殿蹇義夏原吉楊士竒楊榮侍帝曰交阯自建郡縣以來)
(用兵無寧歲昨遣將出師朕反覆思之欲如洪武中使自為一國歲奉常貢以全一方民命卿等以為何)
(如義原吉對曰太宗皇帝平定此方勞費多矣二十年之功棄于一旦臣等以為非是帝顧士竒榮曰卿)
(两人云何對曰交阯唐虞三代俱在荒服之外漢唐以來雖為郡縣叛服不常漢元帝時以賈捐之議罷)
(珠崖郡前史稱之元帝中主猶能布行仁義况陛下父母天下與此豺豕較得失耶帝頷之五月下詔大)
(赦交阯罪人黎利潘僚降亦授職停採辦金銀香貨欲以弭賊而賊無悛心)質實(寧遠州元至治)
(三年置直隷雲南行省明洪武十五年屬臨安府宣德元年與安南按明宣宗實錄交阯太原宣化二府)
(屬縣隣近雲南寧遠州其人皆紅衣黑胸故號紅衣賊土官知州刀吉罕縱令劫掠命沐晟討之)
頒外戚事鑑及歷代臣鑑
(御製外戚事鑑及歷代臣鑑成頒賜外戚及羣臣帝曰治天下之道必自親親始文武之臣欲同歸于善)
(前事之不忘後事之師也故于暇日采輯前代近戚及羣臣善惡吉凶之跡類為此書用示法戒其擇善)
(而從以保福祿二書皆帝手序之)
五月錄囚
(諭三法司曰古者孟夏斷薄刑出輕繫仲夏拔重囚益其食所以順時令重人命也祖宗時遇隆寒盛暑)
(必命法司錄囚今天氣嚮炎不分輕重悉繫之非欽恤之道卿等當體此心即量輕重區别之務存平恕)
(母致深刻)
詔毁身療親疾者不得旌表
(初洪武中禮部定議凡人子卧冰刲股者不在旌表例至是總旗衛整女母病篤刲肝煮液母飲之而愈)
(禮部特為請旌帝曰孝親有道剖腹刲肝豈可為孝若因此傷生其罪益大女子無知不必加罪所請不)
(允)
六月免南京囚解行在
(行在刑部都察院奏南京輕重罪囚俱解赴行在道中亡故者多其囚已經大理寺審允又赴行在則複)
(矣宜令南京刑部都察院除軍民職官命婦犯輕重罪及旗軍校尉力士餘丁犯徒流死罪皆監候奏請)
(其餘皆就彼依律决遣從之)
秋七月京師地震
始立内書堂
(洪武中設内官監典簿掌文籍以通書算小内史為之又設尚寳監掌御寳圖書皆僅識字不明其義及)
(永樂時始令聽選教官入内教習至是開書堂于内府改刑部主事劉翀為翰林修撰專授小内使書其)
(後大學士陳山修撰朱祚俱專是職選内使年十歲上下者二三百人讀書其中後增至四五百人翰林)
(官四人教習以為常于是内官始通文墨掌章奏照閣票批硃與外庭交結往來矣)質實(洪武十七)
(年更定内官諸監庫局品職内官監設令一人正六品丞二人從六品典籍一人正九品尚寳監凡用御)
(寳則奏請然後付尚寳司官用之畢則捧入設令一人正七品丞一人從七品明史宦官傳太祖鍳前代)
(失宦者不過百人末年須祖訓乃定為十有二監及各司局稱備員十有二監曰神宫曰尚寳曰孝陵神)
(宫曰尚膳曰尚衣曰司設曰内官曰司禮曰御馬曰印綬曰直殿曰都知劉翀濟寧洲人)
均薊州軍戸畜馬
(初以薊州之東地廣草肥宜畜牧令永平衛軍人牧牝馬一免他役後軍士調發既多畜者皆老幼殘疾)
(之人一人有畜至二三十匹者两載責納一駒人愈窮困馬亦耗巡按御史李驥奏請變通帝命兵部視)
(薊州諸衛馬少者分給均養)
京師地生毛
(長尺餘)
免山東夏稅
(山東旱無麥詔免今年夏稅)
詔中官傳旨必覆奏始行
(時中官傳旨輒令徑行帝聞之即下法司治屢申諭部科覆奏而内官内使之擅傳旨者終不能禁部科)
(亦不能違也)
罷湖廣採木
(時湖廣發民運糧調軍征討遇旱災人皆艱食工部勘合採杉松大材七萬株巡按御史劉鼎貫奏請罷)
(役從之尚書吳中請罷其半帝命悉罷之)
河南霖雨河溢
(六月至七月雨黃汝二河溢開封南陽河南)質實(汝水源出河南汝州天息山東流過郊縣又東)
(南與&KR1591;水合沙河入之過襄城縣又東南過郾城縣北又東南入汝寧府境逕汝陽上蔡又東南逕新蔡)
(東流入于淮河南漢郡唐府元路明洪武初復為府今因之)
八月漢王高煦反帝親征
(高煦身長七尺餘輕趫善騎射自負其雄武潛蓄異志永樂中成祖嘗命同仁宗謁孝陵仁宗體肥重且)
(足疾兩中使掖之行恒失足高煦從後言曰前人蹉跌後人知警時帝為皇太孫在後應聲曰更有後人)
(知警也高煦回顧失色既徙封樂安益怨望仁宗崩帝自南京奔喪高煦謀伏兵邀于路倉卒不果帝即)
(位賜高煦及趙王視他府特厚益自肆與其黨日夜造軍器籍丁壯為兵破獄出死囚厚養之集旁近無)
(賴子弟及逋逃賜銀幣編隊甲奪府州縣官民畜馬立五軍四哨部署已定偽授指揮王斌知州朱恒長)
(史錢巽千戸盛堅典仗侯海教授錢常等為太師尚書都督侍郎等官其餘各以差授職遣人約山東都)
(指揮靳榮為助期先取濟南然後犯闕御史樂安李濬家居變姓名詣京白其事山東文武軍民真定等)
(衛所告變者亦踵至高煦遣親信枚青入京約英國公張輔為内應輔立縶以聞帝遣中官侯泰賜高煦)
(書泰至高煦盛兵見泰曰靖難時非我出死力不得至是太宗輕聽讒言削我護衛徙我樂安仁宗徒以)
(金帛餌我今上舉口談祖制吾安能鬱鬱久居此乎因命泰觀其軍馬兵器曰以此横行天下可也爾歸)
(報爾主速執送奸臣然後議我所欲耳泰懼不敢言歸亦不以實對帝曰泰二心錦衣官從泰往者具陳)
(其事帝怒已而高煦所遣百戸陳剛賫奏至多所指斥索誅奸臣以夏原吉為罪首帝遣陽武侯薛禄往)
(討之夜召諸大臣入議原吉免冠謝死罪帝曰卿何為是言彼借卿為兵端耳休戚與卿共之命諸大臣)
(坐屏左右密語楊榮首勸帝親征帝難之張輔曰願假臣兵二萬擒獻闕下不足煩至尊榮曰彼謂陛下)
(新立必不自行故敢爾以天威臨之事無不濟臣請先驅原吉曰獨不見李景隆已事耶臣昨見所遣將)
(命下即色變退語臣等泣臨事可知且兵貴神速卷甲趨之所謂先人有奪人之心也榮言是議遂决命)
(鄭王瞻埈襄王瞻墡居守薛祿等率兵二萬為先鋒車駕發京師過楊村馬上顧從臣曰度高煦計安出)
(或對曰必先取濟南為巢穴或曰彼曩不肯離南京今必引兵南下帝曰不然濟南雖近未易攻聞大軍)
(至亦不暇攻護衛軍家樂安肯棄之南走乎高煦外強中怯敢反者輕朕年少新立衆心未附不能親征)
(耳他將來以甘言厚利誘之僥倖成事今朕來已膽落敢出戰乎至即擒矣)質實(五軍指揮王斌)
(將前軍韋達左軍千戸盛堅右軍知州朱恒後軍諸子各監一軍高煦自將中軍四哨指揮韋宏韋興千)
(戸王玉李智領之真定衛在真定府治東南明洪武三年建今裁楊村在武清縣東南五十里朱恒應天)
(人李濬由太學生官監察御史時丁父憂家居至是擢左僉都御史)
帝至樂安高煦降遂班師
(高煦初約靳榮取濟南山東布按二司覺之防榮不得發既聞薛祿將喜曰易與耳及聞帝親征始懼朱)
(恒力言宜引精兵取南京大事成矣衆不從曰爾願赴家柰我輩何其黨有自拔來歸者帝厚賞之令還)
(諭其衆復遺高煦書曰張敖失國本之貫高淮南受誅成于伍被今六師壓境王即出倡謀者朕與王除)
(過恩禮如初不然一戰成擒或縛王來獻朕雖欲保全不可得矣前鋒至樂安高煦約詰朝出戰帝聞令)
(大軍蓐食兼行駐蹕樂安城北諸將壁其四門王斌等乘城舉礮大軍發神機銃擊之聲如雷震諸將請)
(即攻城帝不許復再敕諭高煦又以勅矢射城中諭遂黨禍福城中多欲執高煦獻者高煦大懼密遣人)
(請降願假今夕訣妻子明日出歸罪帝許之其夜高煦焚兵器及通逆文書火通夕不息昧爽帝移蹕城)
(南高煦將出城王斌固止之曰寧一戰死無為人所擒高煦紿斌等復入宫潜從間道出為官軍所執羣)
(臣請正典刑帝不允以劾章示之高煦頓首言臣罪萬萬死惟陛下命帝令高煦為書召諸子同歸京師)
(餘黨悉就擒赦城中罪脇從者不問命薛祿及兵部尚書張本鎮撫樂安改曰武定州遂班師)
九月帝還京師遣使諭趙王高燧
(師還次單橋陳山迎謁請乘勝襲彰德執趙王楊榮以帝意令楊士竒草勅士竒曰太宗皇帝惟三子今)
(上惟两叔父有罪者不可赦無罪者宜厚待之疑則嚴防之使無虞而已何遽加兵傷皇祖在天意乎時)
(惟楊溥與士竒合請皆入以死諍二人入閽者不納帝召蹇義義以士竒言白帝移兵事遂罷至京師高)
(煦亦言嘗遣人與趙通謀帝語士竒曰議者喋喋多言趙王事柰何士竒曰趙王與陛下最親陛下當保)
(全之無惑羣言帝曰吾亦思之今欲封羣臣章示王令王自處何如士竒曰得一璽書更善帝從之明年)
(遣駙馬都尉廣平侯袁容等奉書及羣臣所上章至趙趙王大喜已泣曰吾生矣即上表謝且獻常山中)
(護衛及羣牧所儀衛司官校言者頓息)質實(單橋即單家橋在河間府獻縣南袁容壽州人尚成)
(祖女永安公主)
廢高煦為庶人
(築室西安門内謂之逍遥城并其諸子錮之王斌朱恒等皆伏誅長史李默以嘗諫免死謫口北為民天)
(津山東諸都督指揮以預謀誅死者六百四十餘人戍邊者千五百餘人帝親製東征記備書其事後數)
(年寧王權上書請赦高煦不從一日帝往視之高煦伸足勾帝仆于地帝命舁銅缸覆之缸重三百觔高)
(煦頂負之輒動乃命積炭于其上燃之逾時火熾銅鎔高煦死諸子亦死)質實(春明夢餘錄西安門)
(明制皇城外門凡六曰大明門曰長安左門曰長安元右門曰東安門曰西安門曰北安門俗呼厚載門仍)
(舊也天津宋金為清滄二州地元因之明永樂初置隸天津左右二衛為河間府地本朝雍正三年改直)
(州九年升府)
冬十月釋李時勉于獄復以為翰林侍讀
(初仁宗大漸謂夏原吉曰時勉廷辱我言已勃然怒原吉慰解之其夕帝崩時勉既下獄至是或言其得)
(罪先帝狀帝震怒命校尉縛以來親鞠必殺之已又令王指揮即斬西市毋入見指揮出端西旁門而前)
(校尉已縛時勉從端東旁門入不相值帝遥見罵曰爾小臣敢觸先帝疏何語趣言之時勉叩頭曰臣言)
(諒闇中不宜近妃嬪皇太子不宜遠左右帝聞言色稍霽徐數至六事止帝令盡陳之對曰臣惶懼不能)
(悉記帝意益解曰是苐難言耳草安在對曰焚之矣帝乃太息稱時勉忠立赦之復其官比指揮詣獄還)
(則時勉已襲冠帶立階前矣)質實(端東西旁門蕪史入端門内為六科東曰闕左門西曰闕右門)
(按闕左右門即端東西旁門也)
大雷電雨
(是月己卯夜也)
十一月王通兵至交阯遇賊于應平敗績参贊尚書陳
洽死之
(先是陳智遣都指揮袁亮擊黎利弟善於廣威州亮遣指揮陶森錢輔等渡河中伏並死亮被執善遂分)
(兵三道攻交州府一攻下關都督陳濬擊却之攻邊江小門者為李安所敗善夜走參將馬瑛破賊清威)
(至石室會通兵至遂與之合進次應平之寧橋諸將言地險惡恐有伏宜且駐師覘賊通不聽麾兵徑渡)
(人馬行泥淖中不能成列伏四起軍大潰死者二三萬人通中脇走尚書陳洽躍馬入賊陣創甚墜馬左)
(右欲扶還洽張目叱曰吾為國大臣食祿四十年報國在今日揮刀殺賊數人自剄死黎利在清化州聞)
(之自將精卒鼓行至清潭進圍東關通本無將略以父真死事封朝廷不知其庸劣誤用之一戰而敗心)
(膽皆喪隂遣人許為利乞封不奉朝命擅割清化以南地畀賊令官吏軍民盡還東關檄至清化知州羅)
(通不從與指揮打忠攖城拒守利移兵攻之不下賊萬餘人攻隘留關百戸黃彪等遇害百戸萬琮登城)
(大呼出南門擊走之明年春利犯交州通出兵擊之賊大敗斬其偽官以下萬餘級利惶懼欲走諸將請)
(乘勝急擊通猶豫數日賊得樹栅掘濠塹四出攻掠遂分兵陷昌江都指揮李任前後三十戰力竭自剄)
(死復攻邱温都指揮孫聚力拒之邱温去廣西憑祥止二宿總兵官顧興祖擁兵不救城遂陷指揮使徐)
(麒千戸蔡顒死之)質實(寧橋臨沙河昌江城在故諒山府北憑祥宋為憑祥峒明為鎮後為縣今)
(州屬廣西大平府羅通字學古吉水人官御史以言事出為清化州知州通許利請封檄清化以南歸黎)
(氏羅通曰非君命而欲賣城義不可連戰敗走之初都督蔡福守乂安被圍福不戰率都指揮朱廣薛聚)
(于瓆指揮魯貴千戸李忠降賊至是福馳馬清化城下大呼守城者宜見幾全首領羅通大罵乃去李任)
(金華永康人利以賊八萬餘攻昌江城任與指揮顧福等竭力拒賊皆自到死中官馮智大哭誓不從賊)
(與指揮劉順諒江知府劉子輔及其一子一妾俱死城中軍校及男女同死者數千人賊縱火焚燒劫掠)
(一空子輔廬陵人徐麒桂林中衛指揮使蔡顒南寧千戸邱温被圍麒顒率疲卒固守城陷皆死無一降)
(者)
諭御史勿窮治高煦餘黨
(左都御史劉觀等言高煦之黨同謀者皆伏法其護衛軍丁居他州者尚多當罪之帝曰凡先調衛及商)
(販在外者皆不預逆謀其釋之不必窮治)質實(劉觀雄縣人)
十二月免六師所過秋糧
錄囚
(命行在刑部都察院錦衣衛三日内悉上所鞫獄囚罪狀帝親覽決真犯死罪依律連坐以下免死謫戌)
(追贓流徒以下運甎贖罪及罰鈔釋免有差凡宥免三千餘人)
遣安遠侯柳升征黎利黔國公沐晟自雲南引兵會之
(帝聞王通敗大駭乃命升充總兵官保定伯梁銘副之都督崔聚為右参將尚書李慶参贊軍務帥師由)
(廣西赴討又命沭晟及興安伯徐亨新寧伯譚忠從雲南進兵敕通固守以俟又以黃福仍兼交阯布按)
(二司事與升等同行)質實(梁銘汝陽人崔聚懷遠人李慶字德孚順義人徐亨興安伯祥之孫)
(丁未)二年春正月申明屯田法
(帝命戸部申明屯田之法謂侍臣曰海内無事軍士量留守備餘悉屯種所收足以給衣食則國家可省)
(養兵之費然朕以為立法固善尤在任用得人其令兵部移文所司選老成軍官提督屯田仍命風憲官)
(以時巡察)
南京地震
(是年凡卜有一震)
二月以戸部左侍郎陳山為尚書兼謹身殿大學士直
文淵閣
(先是山與張瑛俱侍帝講讀瑛既為大學士山亦有是命)
夏四月晉王濟熿有罪廢為庶人
(初濟熿既搆陷濟熺幽其父子空室中蔬食不給恭王宫中老媪走訴成祖乃即獄中召晉府故承奉左)
(微問之盡得濟熿搆濟熺狀立命微馳召濟熺父子濟熺幽已十年左微者故因濟熺牽連繋獄或傳微)
(死已久及至一府大驚微入空室釋濟熺父子相持大慟時成祖北征謁行在所帝見濟熺病惻然封美)
(圭平陽王使奉父居平陽畀以恭王故田會帝崩濟熿靳不與仁宗連以書諭卒不聽又聞朝廷賜濟熺)
(王者冠服及他賚予益怨望成祖仁宗之崩不為服使寺人代臨幕中廣致妖巫為詛咒不輟帝即位齊)
(熿密遣人結高煦謀不軌寧化王濟焕告變比擒高煦又得濟熿交通書帝未之問而濟熿所遣使高煦)
(人懼罪走京師自首内使劉信等告濟熿擅取屯糧欲應高煦并發宫中詛咒事濟焕亦始知謫母被弑)
(馳奏帝遣人察之皆實乃免為庶人幽之鳳陽同謀官屬及諸巫皆論死)質實(恭王故田在連伯灘)
(成祖與美圭濟熿久不與仁宗諭之不從美圭言連伯灘地隸平陽不隸太原仁宗遣人視灘果隸平陽)
(又書諭濟熿卒不與)
王通許黎利和介其使上表
(利圍交州久通閉城不敢出利益易之致書請和上表謝罪通欲許之集衆議按察使楊時習曰奉命討)
(賊與之和而擅退師何以逃罪通怒厲聲叱之衆莫敢言遂遣人偕利使至京進表及方物)
五月薛禄督餉開平
(命陽武侯薛禄佩鎮朔大將軍印充總兵官率師防護糧餉赴開平時開平備禦都指揮唐銘等屢奏寇)
(出沒邊境故也銘等又云孤城荒遠薪芻並難猝遇寇至别無應援請添官軍神銃守備下其事於英國)
(公張輔及羣臣議皆以為添官軍愈難餽給宜准陽武侯薛祿初奏於獨石築城立開平衛以開平備禦)
(官軍家屬移于新城且耕且守而以開平及所調他衛官軍選其精壯分作二班每班一千餘人更代于)
(開平舊城備哨新城守禦官軍不足者暫于宣府及附近衛分酌量添撥候發罪囚充軍代還仍敕薛禄)
(于防護糧餉之餘相宜區晝築城安恤畢事而歸帝命俟秋成後為之)質實(獨石在赤城縣東北)
(一百里在宣化府東北三百十里其南為獨石城明宣德五年自故開平城移置開平衛于此景泰三年)
(設上北路參將防本朝康熙三十二年併衛入赤城縣仍設𠫭將駐曰獨石路雍正十三年設副將十)
(二年增設同知)
秋七月松潘番叛遣都督同知陳懷等討之
(松潘衛當發軍戍交阯將士憚行千戸錢宏與衆謀詭言番叛冀免調都司果罷其役而發軍討番宏潛)
(至番寨脅以大軍將致討逼取牛馬財物番本不反忽聞大軍且至衆遂驚走約生番為亂殺指揮陳傑)
(衆至五萬人合攻松潘城焚上下四關及諸屯堡又圍威茂疉溪諸衛所官軍屢戰皆敗帝以懷充總兵)
(官與指揮蔣貴合兵討之而梟宏于松潘以徇明年正月官軍連敗賊復疉溪招撫諸番三十餘寨松潘)
(平命懷鎮其地)質實(疉溪在松潘衛南二百三十里唐翼州宋元皆為羌據洪武時平西羌以古翼)
(州置疉溪千戸所今疉溪營屬松潘鎮陳懷合肥人蒋貴字大富江都人)
發明(時松潘番固未反也錢宏冀免征調乃詭言番叛且勒索激變致生番果反撓敗官軍于)
(是令陳懷等合討而梟宏以徇宏之滋事一方誅戮固由自取而其時都司誤聽宏言發軍致討尤)
(不得為無罪夫以千戸狡黠自私之詞為將備者果察其情偽不肯遽爾興兵雖有宏之逼脅番衆)
(尚不至挺而為亂然則斯役也都司實為禍階而懷貴等竟置不問豈非漏綱哉)
薛禄敗敵于開平
(時鞬靼數為邊患祿至開平寇先已逼城下而退禄遂率精兵往襲之晝伏夜行踰三夕)(所得見敵)
(營縱輕騎徑薄之殺數十人生擒鎮撫百戸等十二人獲其男婦六十四人馬八百餘匹牛羊四千餘頭)
(既還衆躡其後祿縱兵奮擊又大敗之遂遠遁)
令官吏軍民入米贖罪
(自死罪至笞四十分十等納米百石至二石有差納者贓罪得不死徒流以下皆復用不能納者雖笞杖)
(久繫不釋往往至死御史張純言貧人罪輕者始免追繫)質實(張純江陵人)
命都督僉事山雲鎮廣西
(柳慶蠻韋萬黃等糾合猺獞為亂鎮遠侯顧興祖以不救交阯被逮公侯大臣舉雲廉勇有智略命雲佩)
(征蠻將軍印充總兵官率官軍討之時賊方劫掠臨桂諸縣聚衆保山巔山峻險挂木于藤壘石其上官)
(軍至輒斷藤下木石無敢近者雲夜半束火牛羊角以金鼔驅向賊賊謂官軍至亟斷藤比明木石且盡)
(衆譟而登斬首萬餘級賊降雲乃築四城九堡傳舍九十餘區以鎮要害初土官饋獻帥率受之然卒為)
(所持雲閒府吏鄭牢剛直召問曰饋可受乎牢曰潔衣被體一汚不可復湔將軍新潔衣也寧可汚乎雲)
(曰彼且疑柰何牢曰黷貨法當死將軍不畏天子法乃畏土夷耶雲曰善盡却之由是土官畏服調發無)
(敢後者雲所至撫善良察誣枉土人皆愛之)質實(柳慶柳州百粤地唐置柳州元路明為柳州府)
(慶遠百粤地宋置慶遠府元路明為為府臨桂縣唐置明為桂林府治今皆因之山雲徐州人鄭牢帥府)
(老吏嘗逮事韓觀觀醉輒殺人牢輒留之醒乃以白性剛直為士大夫所重以吏終)
發明(山雲鎮廣西凡柳潯平樂桂林宜山思恩諸蠻先後討平猺獞屏跡其功亦卓卓矣方其)
(議代興祖時衆薦為廉勇有智略則土官饋獻之陋習豈有不立斥其非者乃猶待取決于府吏而)
(始却而不受哉或當時嫉雲者欲汚其潔白之操故曲為傳聞之說以形其所守未堅見利而心動)
(耳乃史家轉稱道之其亦未之加察矣)
八月黃淮罷
(帝親征樂安命淮居守至是以疾乞休許之賜錢萬貫)
免两京山西河南州縣被災稅糧
九月柳升進軍倒馬坡遇伏死諸軍盡殁
(升奉命久俟諸軍集至是始抵隘留關黎利與王通已有成言乃詭稱陳氏有後率大小頭目具書詣升)
(軍乞罷兵立陳氏裔升不啓封遣使奏聞趣進兵連破關隘數十直抵鎮夷關升以賊屢敗易之郎中史)
(安主事陳鏞恐賊示弱以誘官軍亟言于李慶曰柳將軍辭色皆驕驕者兵家所忌防賊設伏宜力言之)
(時慶及梁銘皆病甚強起告升都事潘禋亦勸升持重廣偵探引寧橋事為戒升不為意進薄倒馬坡與)
(百餘騎先馳度橋橋遽壊後隊不得進升䧟泥淖中伏發升中鏢死從者皆殁其夕銘病卒明日慶亦卒)
(崔聚整軍至昌江遇賊殊死鬪賊驅象大至陣亂聚為賊所獲誘之降不屈遂被殺官軍或走或死無一)
(人降者安鏞禋及主事李宗昉皆死時黃福再撫交阯比至升已敗奔還至鎮夷關為守者所執欲自殺)
(守關者力阻之曰公我父母也公不歸我曹豈敢至此黎利聞饋白金餱糧以負與送出境福至龍州盡)
(以賊所遺歸之官)質實(黎利等書略曰太宗皇帝興師弔伐詔求陳氏子孫以繼陳祀是時陳族)
(罹季犛之毒奔竄遠徒無從訪求今陳氏遺嗣冇暠者竄身老撾二十年本國人民不忘陳氏先王之澤)
(已求暠于羈次欲得暠繼宗祀倘蒙天恩循太宗皇帝繼絶明詔使陳氏滅而復續實一國之人戴天恩)
(於無窮也倒馬坡在鷄陵關南鎮夷關即鷄陵關史安字志静豐城人陳鏞字叔振錢塘人潘禋鄞人官)
(後軍都事李宗昉里系無考)
冬十月王通棄交阯與黎利盟而還
(通聞柳升敗殁益懼更㗖利和教利立陳暠為陳氏後詭言實先陳王暊三世孫今訪得之交人欲奉以)
(為後輒立壇集軍民官吏與利盟誓退師因宴利遺利錦綺利以重寳賂通為馳上表即引兵還沭晟領)
(軍至水尾聞已議和遂引退賊乘之晟大敗)
十一月詔赦黎利罷交阯兵悉召文武吏士北還
(鴻臚寺進黎利與柳升書王通使以利所奉陳暠表亦至詞略相同帝覽之心知其詐然欲藉此息兵乃)
(以表示廷臣命集議張輔曰此詐也請益發兵討之臣期一年以擒賊蹇義夏原吉亦以為不可許而楊)
(士竒楊榮知帝厭兵且前有欲棄交阯語因力言許利便帝意遂决廷臣不敢復争于是遣禮部左侍郎)
(李琦工部右侍郎羅汝敬等齎詔諭交阯赦除其罪并諭利興滅繼絶意令具陳氏後人之實以聞勅召)
(王通馬瑛及三司衛所府州縣官吏盡撤軍民北還詔未至王通已由陸路還廣西陳智及中官馬騏山)
(壽由水路還欽州官吏軍民得還者八萬六千餘人為賊所獲及拘留者不可勝計)質實(利所奉陳)
(暠表略曰安南國先臣陳日烓三世嫡孫臣陳暠煌恐頓首上言曩被賊臣黎季犛父子簒國殺戮臣族)
(殆盡臣暠奔竄老撾以延殘息今二十年國人聞臣尚存逼臣還國欲臣陳情請命臣仰恃天地生成大)
(恩謹奉表上請欽州隋置明初為欽州府後改州屬廉州府今因之李琦元氏人)
皇子生赦
(帝年三十胡皇后未有子又善病而孫貴妃有寵乃隂取宫人子為已子帝以長子生大喜寵貴妃有加)
(詔大赦天下免明年稅糧三分之一)質實(孫貴妃鄒平人幼育宫中有美色永城縣主簿孫忠之女)
(帝即位立為貴妃故事皇后金寳金册貴妃以下有册無寳宣德元年五月帝請于太后製金寳賜焉貴)
(妃有寳自此始)
十二月振陕西饑
(帝語戸部尚書夏原吉曰非聞關中旱饑已命有司發廩又命卿出京庫布帛往振之此皆朝政闕失所)
(致因作詩志愧卿亦當與朕同憂也)
(戊申)三年春二月立子祁鎮為皇太子
(皇子生八日羣臣即上表請立為太子皇后亦屢表請早定國本貴妃佯驚曰后病痊自有子吾子敢先)
(后子耶帝不允貴妃子遂立)
作帝訓成
(御製帝訓凡二十五篇曰君德奉天法祖正宗睦親仁民經國勤政恭儉微戒用賢知人去邪防微求言)
(祭祀重農興學賞罸黜陟恤刑文治武備馭夷藥餌以教子孫修身齊家治國平天下之道大要備具帝)
(自為之序復題其後以致意焉)
三月廢皇后胡氏立貴妃孫氏為皇后
(太子既立帝以春秋母以子貴將廢后而立貴妃召諸大臣言之楊士竒以為不可帝乃獨召士竒至武)
(英殿密諭之士竒曰皇后今有疾惟以疾辭位遜居别宫則進退有禮帝諭之乃令后上表辭位退居長)
(安宫賜號静慈仙師而册貴妃為皇后胡后既廢張太后常召居清寧宫内廷朝宴命居孫后上孫后常)
(怏怏至正七年十月太后崩后痛哭不已踰年亦崩用嬪御禮葬金山天順七年七月追謚恭讓皇后修)
(陵寢不祔廟)質實(金山在順天府宛平縣西北二十里其南曰甕山)
阿嚕台入貢
(遣使臣四百六十人來朝貢馬及方物)
宴大臣于西苑
(帝命蹇義夏原吉楊士竒楊榮等十有八人從遊萬歲山復賜登御舟泛太液池帝指御舟曰治天下猶)
(此舟矣利涉大川卿等之力也是時帝方勵精求治諸大臣亦同心輔政海内漸臻治平帝乃倣古君臣)
(豫遊事每歲首百官旬休選勝宴樂帝亦時遊西苑諸學士皆從問民間疾苦賦詩賡唱朝野稱盛事云)
(云)質實(明彭時賜遊西苑記西苑在宫垣西中有太液池周十餘里池中駕虹梁以通往來橋東)
(為圓臺臺上為圓殿殿前有古松其北即萬歲山上有殿亭六七所最高處廣寒殿也池西南又有一山)
(最高處為鏡殿乃金元時所作其西南曰南臺則宣帝常幸處也按西苑在今西華門之西入苑門即太)
(液池南北亘四里東西二百餘步其上源自玉泉山合西北諸水至北安門水門流入滙為太池元時亦)
(名西華潭夾岸多槐柳池中蒲藻紛敷禽魚翔泳望如仙洲勝境池上跨長橋坊楔對峙東玉蝀西金鼇)
(橋北稱北海橋南稱中海灜臺以南稱南海其中海之東岸有蕉園舊址稍南為萬善殿殿西有亭為太)
(液秋風即燕京八景之一又按萬歲山金名瓊華島元中統三年修之至元八年名萬歲山其山皆叠玲)
(瓏石為之明宣宗廣寒殿記萬歲山石即宋之艮嶽也金徙于此今為白塔山又按明廣寒殿鏡殿今皆)
(無其南臺即今瀛臺舊一名趯臺在太液池中由西苑門入度板橋有門曰德昌中建殿五楹殿之南石)
(堤數十步過堤歷級而登為翔鸞閣涵元殿香扆殿迎薰亭而統名之曰瀛臺臺二面臨水竒石森列花)
(樹芬欝天然林壑之致)
夏四月詔自今官民建言尚書都御史給事中會議以
聞
(帝曰致治之道莫先于廣言路天下之大吏治得失民生休戚人不言朝廷何由悉知古人謂明主視天)
(下猶一堂滿堂飲酒一人對隅而泣則一座不樂若令天下有匹夫匹婦不得其所實為君德之累凡有)
(建言民瘼者卿等勿諱)
閏月免山西旱災租遣使撫輯流民
(山西布政司言平陽府屬八州三十三縣旱詔免其租仍振恤之工部郎中李新自河南還言山西饑民)
(流徒南陽諸郡不下十餘萬官司遣人捕逐民愈窮困死亡日多帝即命遣官撫輯發廪振之)
王通陳智等及布政使弋謙内官馬騏山壽俱以棄交
阯罪下獄論死
(通等至京文武諸臣廷鞫俱論死下獄籍其家時議以通棄地擅和騏恣虐激變罪尤重然帝皆不誅長)
(繫待决而已顧興租先被逮亦下獄廷臣劾沭晟徐亨譚忠等逗遛不進違命喪師罪帝不問初交阯右)
(布政戚遜以貪滛黜命謙往代通棄交阯謙非其罪亦論死)
發明(王通等與賊議和擅棄交阯山壽庇護叛寇馬騏激變一方皆罪之尤者當時惟長繫不)
(誅沐晟及徐亨譚志等總兵助勦其始不救柳升䧟又不進援引兵退回致賊勢猖獗亦復置之不)
(問盖宣宗早定棄珠崖之見故遂不行子玉之誅耳而史獨謂弋謙論死非罪謙官布政守土是其)
(專責乃竟聽其議和棄地無一言救正視彼通智騏壽輩或可量從末减然又烏得云無罪哉)
五月復遣羅汝敬等諭黎利立陳氏後
(李琦還自交阯利遣使奉表謝恩詭言暠于正月物故陳氏子孫絶國人推利守其國謹俟朝命帝亦知)
(其詐不欲遽封復遣汝敬等諭利及其下令訪陳氏後并盡還官吏人民及其眷屬)
贈恤交阯死事諸臣
(先是交阯布政使弋謙以都指揮同知李任等死節事聞帝惻然曰大丈夫為國固當殺身成仁舍生取)
(義任等可謂無愧矣至是贈李任為都督同知燕山前衛指揮使顧福昌江衛指揮使劉順廣西桂林中)
(衛指揮使徐騏俱為都指揮同知交阯前衛指揮僉事周安為指揮同知南寧衛正千戸蔡顒為指揮僉)
(事燕山左衛副千戸桂勝為正千戸諒江府知府劉子輔諒山府知府易先俱為左布政司參政政平州)
(知州何忠為府同知内官馮智為内官監太監召任等子孫承襲惟指揮陳麟嘗與朱廣開門納賊死不)
(掩過思不及)質實(何忠字廷臣江陵人與桂勝俱被拘罵不屈並忠子皆受害易先湘隂人自縊)
(死周安守又安陷賊與陳麟奪賊刀殺數人皆自刎死所部九千餘人悉被殺)
免北京被災夏稅
(真定順德廣平所屬州縣奏自去年十月至今年夏不雨麥無收帝命免徵夏稅)
免汝南王有㷲新安王有熺為庶人
(初汝南王有㷲新安王有熺祥符王有爝皆周王有燉弟有㷲數許有燉帝既書諭之有㷲又與有熺詐)
(為有爝與趙王高燧書内外皆有祥符王印識繫箭上置彰德城外詞甚悖都指揮王友得書以聞帝逮)
(友訊無迹召有爝至曰必有㷲所為訊之具服有㷲少與高煦善建文中嘗誣定王反成祖即位後定王)
(請誅之成祖不忍徙之大理定王老始歸有熺喜食人肝腦薄暮伺人于門掠而殺之其邸前日未晡行)
(跡為斷至是并免為庶人)質實(有燉有㷲有熺有爝皆周定王橚子)
蔡福等六人伏誅
(福為都督與都指揮朱廣薛聚于瓚指揮魯貴千戸李忠守乂安為賊所圍福不與戰而率廣等降賊且)
(教賊造攻具以攻東關時有官軍九千餘人欲焚賊營福告賊賊盡殺九千餘人遂攻昌江等城福歷說)
(各城人出降至昌江清化為李任羅通罵而去黎利送福等歸京師鞫之伏罪命皆棄市籍其家)
六月免陕西被災夏稅
(自正月至五月不雨命勘實除稅是月又振山西饑)
秋七月以顧佐為右都御史
(帝召楊士竒楊榮諭曰祖宗時朝臣謹飭年來貪濁成風何也士竒曰永樂末已有之今為甚耳榮曰永)
(樂末無踰方賓帝問今日誰最甚者榮對曰劉觀問誰可代者士竒榮薦通政使顧佐右都御史為京尹)
(政清弊革帝乃出觀巡視河道擢佐右都御史賜敕奬勉命察諸御史不稱職者黜之佐視事即奏御史)
(不法及老疾者三十二人朝綱肅然于是御史交章劾觀並其子輻諸贓汚不法事遂逮觀父子下獄將)
(置重典特貸其死乃謫輻戌遼東而命觀偕往佐性嚴毅每旦趋朝小憩外廬立雙籐戸側百僚過者皆)
(旋折避之入内直廬獨處小夾室非議政不與諸司羣坐人稱為顧獨坐云都察院吏訐佐受隸金私遣)
(隷歸帝密示士竒曰爾不嘗舉佐廉乎對曰有之朝官俸薄僕馬薪芻資之隷不得不遣半歸使出資免)
(役官得資費隷得歸耕永樂以來朝臣皆然即臣亦然帝歎曰朝臣貪乃如此因怒訴者曰朕方用佐小)
(人輙敢誣之必下法司治士竒對曰細事不足干上怒帝乃以吏狀付佐曰汝自冶之佐召吏吏恐甚佐)
(曰上命我治汝汝改行吾當貸汝帝聞謂佐得大體益喜)質實(顧佐字禮卿太康人)
八月皇子祁鈺生
(宣宗次子賢妃吴氏生)
罷北京行後軍都督府及行部
(初仁宗將還都南京設行後軍都督府及行部凡五府六部文移申達必經行府行部多重複稽誤至是)
(帝命公候伯尚書都御史翰林學士議于是張輔蹇義等言北京既有府部行府行部宜罷從之其諸司)
(行在字至正統六年始去)
帝自將巡邊敗烏梁海濟勒默特之衆于寬河
(帝次石門驛聞烏梁海濟勒默特萬餘人已入塞乃留大軍於遵化而自率精騎三千人人二騎持十日)
(糧出喜峰口遇敵於寬河帝親射其前峰殪三人分鐡騎為两翼夾擊之飛矢如雨神機礟並發烏梁海)
(人馬死者過半帝親率百餘騎追奔其衆望見黃龍旂悉下馬羅拜請降遂生縛之斬其驍渠命諸將搜)
(山谷獲軍器馬駝不可勝計)質實(寬河在今喀爾沁左翼南源出寬山東流會額類河入盛京)
(寧遠州東石門驛在遵化州西有鎮)
九月帝還京師
(帝親製詩歌勞將士至京師謁告於廟)
冬十月命中官郭敬鎮守大同
(武安侯鄭亨久鎮大同治軍嚴肅撫士卒有恩常云大同我國家後門我死後來者何人幸勿壞我家事)
(也當時凡中官鎮邊者總兵官往往畏之敬至大同亨與議事無所撓亨卒敬始縱恣)
發明(明代以宦官監軍分鎮實自永樂始王安涖譚青營馬靖鎮卄肅馬騏鎮交阯至則擅用)
(威福生事激變冇濫觴之勢矣宣宗於閹豎尤加親信巡邊之使四出邊將皆為所脅制鄭亨鎮大)
(同最久治軍嚴肅即敬至亦無所撓然則中官之滋擾邊庭者固由朝庭之偏任奸璫之弄權亦由)
(為將者不能秉正持公整軍飭武致若軰無所忌惮得乘間而撓敗之此監軍誠為弊政而總兵又)
(何可無略哉)
十一月錦衣指揮鍾法保請採珠廣東下獄
(帝曰此小人欲生事擾民以圖已利也即收繫於獄)質實(按明實錄錦衣指揮鍾法保言廣州有珠)
(池産大珠請同内官往采時宣宗斥之下獄以其請采珠恐擾民也大政記作采硃砂誤今以明實錄為)
(正鍾法保廣州東莞縣人)
十二月廣西總兵官山雲討擒忻城蠻
(忻城蠻譚團作亂雲討擒之斬首千五百餘級歸所掠軍民三百八十五人)質實(忻城縣唐置明)
(屬慶遠府今因之)
(己酉)四年春正月兩京地震
(北京是年震者三南京震者七)
夏四月山雲討平柳潯蠻
(雲討平柳潯諸蠻冬雒容蠻出掠遣指揮王綸破之)質實(雒容縣唐置屬柳州明屬柳州府今因之)
命工部尚書黃福平江伯陳瑄經略漕運
(帝即位後命瑄守淮安督漕運至是瑄言濟寧以北水道淤塞計用十二萬人䟽濬半月可成帝念瑄久)
(勞命尚書黃福同經理大臣督漕自此始)
五月勅授交阯人不從賊者職
(工部右侍郎羅汝敬奏交阯廣源州人閔顔岑斗烈譚忠謹初以龍州地歸附授顔本貫知州斗烈判官)
(忠謹吏目黎利叛三人義不從利咸歸龍州烈臨終屬其子元成曰受天朝官不可貳心從賊今顔已死)
(乞憫其忠量與元成等職事而處之善地帝命元成仍為知州判官吏目職如舊俱於廣西布政司支俸)
(有司常加撫恤)
六月詔贓吏不得贖罪
(御史王翺言官吏害民蠹政贓犯為甚今官吏罪無輕重運轉復職是貪黷者幸免廉潔者鮮勸非為治)
(之道也請自今贓吏坐死但許贖罪不許復官從之未幾文職有贓罪納米者吏部請降一級用帝曰納)
(米乃一時之權宜懲貪為立國之大法自今文吏官吏犯贓者悉依律治)質實(王翺字九皋鹽山人)
初設鈔關
(洪武定制有商稅而無船稅至是戸部尚書郭資言鈔法不行由商居貨不稅請行納鈔例御史羅亨信)
(李竒耿定相繼言之乃沿兩京水道設關收鈔於是置漷縣濟寧徐州淮安楊州上新河滸墅九江金沙)
(洲臨清北新諸鈔關量舟大小修廣而差其額謂之船料不稅其貨惟臨清北新則兼收貨稅各差御史)
(及戸部主事監收鈔關之設自此始)質實(漷縣在通州南四十五里遼漷隂縣元漷州明漷縣屬通)
(州今併入通州上新河在今江寧縣江東門外稍南五里滸墅在長洲縣西北本名虎疁唐諱虎錢氏諱)
(疁改為滸墅金沙洲在江夏縣西南大江中北新在仁和縣北武林門外十里羅亨信字用實東莞人)
秋七月幸文淵閣
(駕幸文淵閣與少傅楊士竒太子少傅楊榮論經史咨政務悉召諸學士及史官諭之曰國史貴詳實卿)
(等宜盡心賜鈔有差以後數臨幸置庖設饌并製詩賜士竒等)質實(帝製詩在是年十月再幸同侍)
(者士竒榮外有金幼孜楊溥曾棨王直王英李時勉錢習禮陳循等)
九月放免南北監生
(南北京國子監生年五十以上學無成效及老疾者二百五十三人令還鄉為民)
令天下學校生員兼習書算
(北京國子監助教王仙言學校教養人材固當講習經史至於書數之學亦當用心近年生員止記誦文)
(字以備科貢其於字學算法略不曉習乞令天下學校生員兼習書算從提調正官按察司巡按御史考)
(試庶幾生徒才可致用從之)
發明(明大祖洪武三年京師及行省開鄉試三場中式後書算曾與騎射律並試然亦祗場後)
(及之非取士之正則也二十五年又曾令儒學生員兼習書算然不久即罷良以通經致用為重習)
(書習算祗為游藝小道耳宣宗聽王仙言令天下下生員兼習書算而又重以考校令之所在趨如)
(流水德成藝成漸致無分本末豈造就人才之良法哉)
冬十月帝製猗蘭操賜大臣
(帝作猗蘭操示大臣曰孔子自衛反魯而操猗蘭傷不遇也朕慮谷中之賢有不仕者輒擬斯篇夫以人)
(事君大臣之道也卿等宜勉副朕懷)質實(猗蘭操詞蘭生幽谷兮曄曄其芳賢人在野兮其道則光)
(嗟蘭之茂兮與衆草為伍於乎賢人兮汝其予輔)
張瑛陳山罷
(瑛與山先後俱為大學士直文淵閣帝以舊恩除之而瑛與山雖参機務無所建白帝浸厭薄之是月朔)
(帝御門遥見山趨朝問楊士竒曰陳山何如人對曰山寡學昧大體帝曰然往者趙王事幾為誤遂命山)
(輟機務專授小内使書瑛亦出為南京禮部尚書)
閱武近郊
(召豐城侯李賢等命之曰朕以農務既畢閱武近郊命卿等居守遇機密重務計議即行仍馳奏)質
實(李賢豐城侯彬之子彬卒嗣侯)
十一月陽武侯薛祿帥師巡邊
(祿充總兵官恭順侯吳克忠副之都督譚廣武安侯鄭亨各選士馬聽調)質實(吳克忠蒙古人恭順)
(伯允誠之子允誠舊名巴圖特穆爾永樂三年來歸因賜姓名克忠初名達蘭允誠卒成祖更其名曰克)
(忠世襲父爵洪熙元年進侯譚廣字仲宏丹徒人俱巴圖特穆爾舊作把都帖木兒達蘭舊作答蘭今)
(改)
(庚戌)五年春正月少保兼太子少傅戸部尚書夏原吉卒
(原吉與蹇義皆起家太祖時義秉銓政原吉筦度支皆二十七年時稱蹇夏名位先於三楊仁宣之世外)
(兼臺省内参館閣與三楊同心輔政義善謀榮善斷而原吉與士竒尤持大體有古大臣風烈及是原吉)
(卒贈太師謚忠靖小原吉有雅量嘗言處有事當如無事處大事當如事若先自張皇則此中無主何)
(能應事同列有善即采納之有小過必掩覆之吕震嘗傾原吉震為子乞官原吉以震有守城功為之請)
(陳瑄初亦惡原吉顧時時稱瑄才或問原吉量可學乎曰吾幼時有犯未嘗不怒始忍於色中忍于心久)
(則無可忍矣嘗與同列飲他所夜歸值嘗過禁門有欲不下者原吉曰君子不以冥冥堕行其敬慎如此)
二月罷工部採木
(帝諭侍臣曰為國之道農事最急今國家無大營繕當東作時而工部採運木植未已豈不妨農事凡已)
(採之木随處堆積軍夫悉罷遣歸農)
下詔寬䘏
(帝以春和將下詔寬䘏先諭楊士竒欲蠲免灾糧寬民間追償畜馬士竒對曰聖念及此真民生之幸但)
(今當寬䘏者尚不止此因請免積欠薪芻量减官田租額部符采買當按土宜法司理刑務敦平恕工匠)
(在京者宜分戸丁之半還家帝悉嘉納命士竒即草敕行之)
帝奉皇太后謁長陵獻陵
(帝親櫜鞬騎導太后輦至清河橋下馬扶輦畿民夾道拜觀陵旁老穉皆山呼迎拜太后顧曰百姓戴君)
(以能安之耳皇帝宜重念帝奉太后過農家召老婦問所業賜鈔幣有進蔬食酒漿者太后取嘗之以與)
(帝曰此田家味也皇帝宜知之扈從臣張輔蹇義楊士竒楊榮金幼孜楊溥見太后于行殿太后慰勞之)
(帝還見道中耕者取其耒三推顧侍臣曰朕三推已不勝勞况常事此乎賜之鈔凡所過農家皆賜之)
質實(清河在宛平縣西北二十里上有廣濟橋永樂中建)
夏四月薛禄帥師築赤城等處城堡
(命禄帥師築赤城鵰鶚雲州獨石團山城堡敕大同宣府總兵官及府州各發兵夫赴役仍令以精騎防)
(護皆聽祿節制并賜之詩有出車命南仲城齊維山甫句禄稽首受賜退問楊士竒南仲山甫何如士竒)
(具以告曰上以古賢人待爾也禄拊心曰禄武夫敢望前賢然上所命不敢不勉)質實(赤城堡以)
(元赤城站置水經注沽水逕赤城東即此本朝康熙三十二年改置赤城縣屬宣化府團山堡在明故永)
(寧縣西北十五里今延慶州東)
五月以郎中況鍾等九人為知府賜勅遣之
(帝以知府多循資格不稱職會雄劇地九郡缺守命大臣舉京官廉能者用之乃擢鍾及郎中趙豫莫愚)
(羅以禮員外郎陳本深邵旻馬儀御史何文淵陳鼎等皆賜勅俾馳騎之任其冬復用薛廣等二十九人)
(亦如之諸人俱有治績有居官至一二十年者吏稱其職民安其業一時烝烝稱盛而其間尤著聲者况)
(鍾趙豫鍾在蘇州務鋤豪強植良弱興利除&KR0675;不遺餘力奏免重賦七十餘萬石民有況太守民父母之)
(歌豫在松江一意拊循與民休息在職十五年尤以愷悌稱及去老穉攀轅留一履以誌遺愛時論謂鍾)
(為能吏而豫為循吏云)質實(况鍾字伯律靖安人初以吏而尚書吕震竒其才薦授儀制司主事)
(遷郎中趙豫字定素安肅人以兵部郎中知松江莫愚臨桂人知常州請減宜興進茶數禁公差官凌虐)
(有司嚴核上官薦劾之實羅以禮桂陽人初知西安尋移紹興建昌所至多惠愛凡二十七年乃致仕陳)
(本深字有源酆人知吉安除豪強破賊盜為政舉大綱不苛細邵旻知武昌性忠直為政公平治三載事)
(舉弊除馬儀知杭州有惠政民戴之邵旻馬儀史失傳里系何文淵字巨川江西廣昌人知溫州減陸田)
(稅革軍倉弊利興害絶政聲大振陳鼎新興人知建昌懲桀驁民畏法更布教條施德意一時官校歛袵)
(四境晏然)
六月遷開平衛于獨石
(洪武初李文忠克元上都設關平衛守之置八驛東接大寧古北口西接獨石永樂間大寧既棄開平勢)
(孤至是遂徙開平衛于獨石棄地三百里盡失龍岡灤河之險邊備益虚)質實(八驛東曰凉亭泥河)
(賽峰黃崖四驛接大寧古北口西曰桓州盛鹵明安隰寧四驛接獨石龍岡在故開平衛北一名卧龍山)
(形勢雄險元上都北枕龍岡即此山也灤河源自口北開平東南流經遷安縣界至盧龍縣合灤河又南)
(至樂亭縣入于海)
發明(明初設衛開平與大寧古北口獨石相接為北邊之要鎮成祖初藉三衛以脅寧王迨事)
(成即以大寧地全畀三衛以償前勞不思大寧既棄開平之勢遂孤宣宗君臣又無深謀遠慮無端)
(移鎮獨石以為聊固吾圍竟至蹙國三百餘里夫祖宗之成業縱不能使闢地有加而式廓之版圖)
(忽然而自我侵削繼序其皇之謂何宣宗猶為明代令辟何計不及此而為此弗克負荷之舉耶)
遣使捕畿内蝗
(永平河間蝗諭戶部曰往年捕蝗之使害民不減于蝗宜知此弊因作捕蝗詩示之)
秋八月己巳朔日有食之
(隂雨不見禮部請表賀不許)
命工部尚書黃福總理畿南山東河南淮北屯田尋罷
(福上言永樂間雖營建北京南討交阯北征沙漠資用未嘗乏比國無大費而歲用僅給即不幸有水旱)
(征調將何以濟請役操備營繕軍士十萬人於濟寧以北衛輝真定以東緣河屯種初年自食次年人收)
(五石三年收倍之既省京食口糧六十萬石又省本衛月糧百二十萬石歲可得二百八十萬石帝善之)
(下行在戸兵二部議郭資張本言緣河屯田實便請先以五萬頃為率發附近居民五萬人墾之但山東)
(近年旱饑流徙初復衛率多力役宜先遣官行視田以俟開墾帝從之命吏部郎中趙新等經理屯田福)
(總其事既而有言軍民各有常業若復分營田役益勞擾本等以聞事遂不行)
九月更定在外罪囚贖罪例
(除真犯外文職官吏犯贓者送京師如律處治軍職犯死罪者令納米贖罪畢日送京師調衛非贓罪則)
(不分輕重俱令納米畢日送職役)
以周忱為工部侍郎巡撫南畿
(帝以天下財賦多不理而江南為甚思得才力重臣往釐之乃用大學士楊榮薦擢忱工部右侍郎巡撫)
(江南諸府兼督稅糧許便宜行事忱至召父老問逋稅故皆言豪戸不肯加耗並徵之細民民貧逃亡而)
(稅額益缺忱乃創為平米法令出耗必均又請敕工部頒鐵斛下諸縣凖式革糧長之大入小出者舊例)
(糧長正副三人皆科歛充之忱止設正副各一人民大便又於收糧設轄收總收法於運糧設撥運法運)
(法以次就理時蘇州逋賦最多一郡積至八百萬石而賦額亦較他府獨重官民田租共二百七十七萬)
(石而官田之租乃至二百六十二萬石民不能堪帝屢詔減之忱乃與知府况鍾曲算累月減至七十二)
(萬餘石他府以次减民因獲甦先是大理卿胡概為巡撫用法嚴忱一切治以簡易凡告訐者輙不省或)
(面訐忱公不及胡公忱笑曰胡卿勅旨在袪除民害朝廷命我但云安撫軍民委寄正不同耳忱與吏民)
(相習若家人父子每行村落屏去騶從從農夫餉婦相對從容問疾苦為之商略處置其馭下雖卑官冗)
(吏悉開心訪納遇長吏有能者則推誠咨畫務盡其長故事無不舉嘗相視水利督濬崑山嘉定諸浦時)
(以匹馬往來江上見者不知為巡撫也是時與忱同命者北畿山東曹宏湖廣吳政由員外郎江西趙新)
(浙江趙倫由郎中河南山西于謙由御史皆擢陞侍郎為巡撫而忱與謙任最久政績亦最著)質實
(轄收總收忱本傳忱見諸縣收糧無團局糧長即家貯之曰此致逋之由也遂令諸縣於水次置囤囤設)
(糧頭囤戸各一人名轄收至六七萬石以上始立糧長一人總之名總收民持帖赴囤官為監納糧長但)
(奉期會而已撥運綱運忱置二薄撥運記支撥起運之數預計所運京師通州諸倉耗以次定支綱運聽)
(其填註剥淺諸費歸以償之又支撥義餘存貯在倉曰餘米次年餘多則加六徵又次年加五徵曲算漠)
(徐岳數術記遺了筭之法一位為一了字其了有三曲其下股之末内主一外主九下次第一曲内主二)
(外主八當第二曲内主三外主七其第三曲内主四外主六當了字之首則主五故首惟秉五腹背两兼)
(濬嘉定崑山諸浦忱詣松江相視水利見嘉定上海間沿江生茂草多淤塞乃濬其上流使崑山顧浦諸)
(積水迅流駛下壅遂盡滌崑山縣梁置元升州明洪武二年降縣屬蘇州府今因之曹宏益陽人吳政麗)
(水人趙新字日新富陽人趙倫邠州人于謙字廷益錢塘人宣德初授御史繼超遷兵部右侍郎巡撫河)
(南山西)
帝巡近郊
(乙卯巡近郊命李賢張本顧佐等居守己未駕還京師)
帝巡邊至洗馬林閱武而還
(丙子帝發京師丙戌至洗馬林遍閱城堡兵備召見諸將咸加賜勞乃還)
十二月兩京地震
(北京震者一南京震者四)
(辛亥)六年春正月罷湖廣採木
(先是工部奏往湖廣採辦材木并發民運舊所採木赴南京至是帝聞湖廣旱災軍民艱苦遂罷其役)
大雨雷電
(是月十有五日庚辰也)
二月工部侍郎羅汝敬督陕西屯田
(寧夏甘肅膏腴地時為鎮守官及各衛豪横官旗所占俱不報官輸租其卑下瘠地則分與屯軍致屯糧)
(虧欠兵士饑困陕西參政陳琰言乞遣官行視帝命汝敬往同三司經理)
三月命考察外官自布政按察二司始
(時巡撫江西侍郎趙新奏今方面官雖出身不同皆由資格陞擢有臨政略無施設者有貪虐為非者名)
(與實異行與言違近吏部勘合令其考察郡縣官吏已不能正焉能正人是以好惡不公去取多謬乞令)
(吏部先察布政司按察司賢否賢者留否者黜然後可以責令考察帝是其言命自今考察外官必自二)
(司始)
夏四月兵部侍郎柴車經理山西屯田
(巡按御史張勖言大同地雖寒平原矌野種粟麥有收其地多為軍官占據民無地可種日以貧困請遣)
(官往視占多者分與軍民便帝命車往視之)質實(柴車字叔輿錢塘人)
六月命黎利權署安南國事
(四年春羅汝敬等還利復言陳氏無遺種請别命因貢方物及代身金人又言臣九歲女遭亂離散後知)
(馬騏擕歸充宫婢臣不勝兒女私冒昧以請帝心知陳氏即有後利必不言然以封利無名復命李琦汝)
(敬齎勅諭再訪且以利女病死告之五年春琦等還利遣使貢金銀器方物復飾詞具奏并具頭目耆老)
(奏請令利攝國政帝復以訪陳氏裔還中國遺民二事諭之詞不甚堅至是利遣使謝罪以二事飾辭對)
(復進頭目耆老奏仍為利乞封帝乃許之命禮部侍郎章敞右通政徐琦齎勅印命利權署安南國事利)
(雖受敕命居國僭稱帝紀元順天建東西二都東都在交州府西都在清華府分十三道曰山南京北山)
(西海陽安拜諒山太原明光諒化清華乂安順化廣南各設承政司憲察司總兵使司置百官設學校以)
(經義詩賦二科取士其制度多擬中國云)質實(徐琦字良玉錢塘人寧夏衛籍)
秋七月朵顔三衛市易
(遣錦衣衛指揮齎勅諭三衛聽其來朝及往來市易但嚴飭部屬恪遵法度母輒侵犯邊境)
帝微行
(漏下十二刻帝從四騎幸楊士竒宅士竒倉皇出迎頓首曰陛下柰何以宗廟社稷之身自輕帝曰朕思)
(卿一言故來耳越數日帝遣内官問士竒微行有何不可對曰陛下尊居九重幽隠豈能遍洽萬一冤夫)
(怨卒窺間竊發誠不可不慮後旬餘獲二盜如士竒言帝語士竒曰今而後知卿之愛朕也)質實
(獲二盜盜嘗殺人官捕之急遂私結約侯車駕之玉泉山挾弓矢伏道旁林莾中作亂時有捕盜校尉亦)
(變服如盜入盗羣中真盜不疑以其謀告之遂為所獲)
冬十一月令官軍兊運民糧
(北京初建水陸轉漕惟海運用官軍其餘皆用民運自開會通河後平江伯陳瑄改用官軍支運造淺船)
(三千餘艘時淮徐臨清德州各有倉江西湖廣浙江民運至淮安倉分遣官軍就近輓運自淮安至徐以)
(浙直軍自徐至德以京衛軍自德至通以山東河南軍以次遞運歲凡四次可三百萬餘石名曰支運既)
(而官軍多所調遣仍用民運道遠𢾗愆期宣德四年瑄及尚書黃福董理漕事建議復支運法乃令江西)
(湖廣浙江民運百五十萬石於淮安倉蘇松寧池廬安廣德民運二百七十四萬石於徐州倉應天常鎮)
(淮楊鳳太滁和徐民運二百二十萬石於臨清倉令官車接運至京至是瑄上言民運糧諸倉往返經年)
(失悞農業若令民兊與附近衛所官車運載至路給與路費耗米則軍民兩便是為兊運帝命羣臣會議)
(吏部蹇義等上言官軍兊運民糧加耗則例以地遠近為差每石湖廣八斗江西浙江七斗江以南六斗)
(江以北五斗民有運至淮安兊與軍運者止以四斗如有兊運不盡仍令民自運赴倉其不願兊者聽其)
(自便兊運與支運参行軍既加耗又給輕齎銀為洪閘盤撥之費且得附載他物皆樂從而民亦多以遠)
(運為艱由是兊運者多而支運者少矣)質實(洪閘謂徐吕二洪及會通河諸閘)
十二月中官袁琦有罪伏誅
(琦自幼侍帝恃恩縱肆擅遣内官内侍假採辦名虐取官民財物事覺下錦衣衛獄籍其家金寳千萬計)
(服用僭侈非法遂磔琦并戮其黨十餘人仍命都察院榜琦罪示天下)質實(按明實錄六年十一)
(月内官袁琦事覺下獄上以其所遣在外者尚多於是遣太監劉寧御史張駿李灝等往籍其贓及執其)
(從人寧駿灝往直隷蘇松諸郡御史蔣彦廣往福建胡智往湖廣施信往江西高超往廣東劉禎往廣西)
(胡敬往河南于奎往南京郭原往河間唐慎往直沽梁軫往四川雲南内裴可烈在蘇松諸郡貪暴尤甚)
(特命械繫至京時内使馬俊公差還京至良鄉聞袁琦事自經有司以聞上曰此正與袁琦同惡害民者)
(命戮其屍梟首于市又中官唐受以公差南京縱恣貪酷事聞捕至具服械赴南京磔梟于市十二月命)
(磔琦而斬阮巨隊阮誥武莾武路阮可陳友趙維王貴楊四保陳海等十人裴可烈亦下錦衣衛獄死)
發明(袁琦一使令之宦者耳恃恩欺妄遂假采辦為名内官内使紛然四出虐取金銀動累萬)
(計天下含冤無愬怨及朝廷其時風憲之官受其脅制無可如何流毒幾遍天下至是宣宗覺之遣)
(御史分捕伏罪然官吏軍民受害已非一日誅之晚矣始不慎其幾而後復不絶其本宦䜿之祸遂)
(與明代相終始其為厲階者豈一朝夕之故哉)
太子少保武英殿大學士金幼孜卒
(幼孜簡易静默寬裕有容眷遇雖隆而自處益謙疾革家人屬請身後恩幼孜曰此君子所耻也及卒贈)
(少保諡忠靖)
御定資治通鑑綱目三編卷八
