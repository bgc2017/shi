御定資治通鑑綱目三編卷三十三
(起甲子明熹宗天啟四年盡丁夘明熹宗天啟七年)凡四年
(甲子)四年春正月何宗彦卒
(宗彦清修有執攜尚書事六年遇事侃侃數奏時望甚隆會推閣臣廷臣多首宗彦獨吏科給事中張延)
(發不署名遂不獲預宗彦旋乞假去神宗末齊黨勢盛非同類即排去之宗彦獨無所附麗故終不安其)
(位光宗立即家拜禮部尚書兼東閣大學士天啟元年夏巡朝屢加吏部尚書建極殿大學士及是卒於)
(官)
日赤無光有黑
(是日癸未日赤無光有黑子二三蕩于旁漸多至百許)
二月京師地震
(宫殿動搖有聲銅缸之水騰波震盪帝遂不豫至三月始愈地復屢震)
夏六月左副都御史楊漣劾魏忠賢二十四大罪中旨
切責漣
(忠賢肆惡日甚漣抗疏列其大罪二十有四其略曰高皇帝定令内官不許干預外事違者法無赦乃有)
(肆無忌憚濁亂朝常如東厰太監魏忠賢者敢列其罪狀言之忠賢本市井無頼中年淨身夤入内地初)
(猶謬為小忠小信以倖恩繼乃敢為大奸大惡以亂政祖制以擬旨專責閣臣自忠賢擅權多出傳奉或)
(徑自内批壊祖宗二百餘年之政體大罪一劉一燝周嘉模顧命大臣也忠賢令孫杰論去急于翦己之)
(忌不容陛下不改父之臣大罪二先帝賓天實有隠恨孫慎行鄒元標以公義發憤忠賢悉排去之顧于)
(黨護選侍之沈㴶曲意綢謬終加蟒玉親亂賊而讎忠義大罪三王紀鍾羽正先年功在國本及紀為司)
(寇執法如山羽正為司空清修如鶴忠賢搆黨斥逐必不容盛時有正色立朝之直臣大罪四國家最重)
(無如枚卜忠賢一手握定力阻首推之孫慎行盛以宏更為他辭以錮其出豈真欲門生宰相乎大罪五)
(爵人于朝莫重廷推去歲南太宰北少宰皆用陪推致一時名賢不安其位顛倒銓政掉弄機權大罪六)
(聖政初新正資忠直乃滿朝薦文震孟熊德陽江秉謙徐大相毛士龍侯震暘等抗論稍忤立行貶黜屢)
(經恩典竟阻賜環長安謂天子之怒易觧忠賢之怒難調大罪七然猶曰外廷臣子也去歲南郊之日傳)
(聞宫中有一貴人以德性貞静荷上寵注忠賢恐其露己驕横托言急病置之死地是陛下不能保其貴)
(倖矣大罪八猶曰無名封也裕妃以有娠傳封中外方為慶幸忠賢惡其不附己矯旨勒令自盡是陛下)
(不能保其妃嬪矣大罪九猶曰在妃嬪也中宫有慶已經成男乃忽焉告隕傳聞忠賢與奉聖夫人實有)
(謀馬是陛下且不能保其子矣大罪十先帝青宫四十年所與護持孤危者惟王安耳即陛下倉卒受命)
(擁衛防維安亦不可謂無勞忠賢以私忿矯旨殺于南苑是不但仇王安而實敢仇先帝之老奴况其他)
(内臣無罪而擅殺擅逐者又不知幾千百也大罪十一今日奬賞明日祠額要挾無窮王言屢褻近又于)
(河間毁人居室起建牌坊鏤鳳雕龍干雲插漢又不止塋地僭擬陵寢而已大罪十二今日廕中書明日)
(廕錦衣金吾之堂口皆乳臭誥敕之館目不識丁如魏良弼魏良材魏良卿魏希孔及其甥傅應星等濫)
(襲恩廕褻越朝常大罪十三用立枷之法戚畹家人駢首畢命意欲誣䧟國戚動搖中宫若非閣臣力持)
(言官糾正椒房之戚又興大獄矣大罪十四良鄉生員章士魁以争煤窰傷忠賢墳脉託言開礦而致之)
(死趙高鹿可為馬忠賢煤可為礦大罪十五王思敬等牧地細事責在有司忠賢乃幽置檻阱恣意搒掠)
(視士命如草管大罪十六給事中周士樸執糾織監忠賢竟停其陞遷使吏部不得專銓除言官不敢施)
(封駁大罪十七北鎮撫劉僑不肯殺人媚人忠賢以賢不善鍜鍊遂致削籍示大明之律令可以不守而忠)
(之律令不敢不遵大罪十八給事中魏大中遵旨莅任忽傳旨詰責及大中回奏臺省交章又再䙝王言)
(毋論玩言官于股掌而煌煌天語朝夕紛更大罪十九東厰之設原以緝奸自忠賢受事日以快私讐行)
(傾䧟為事投匭設阱日夜未己片語稍違駕帖立下勢必興同文館獄而後已大罪二十邊警未息京師)
(内外戒嚴東厰緝訪何事前奸細韓宗功潛入長安偵探虚實實主忠賢司房之邸事露始去假令天不)
(悔禍宗功事成未知九廟生靈安頓何地大罪二十一祖制不蓄内兵原有深意忠賢與奸相沈㴶創立)
(内操藪匿奸宄安知無大盗刺客潛入其中一旦變生肘腋可為深慮大罪二十二忠賢進香涿州警蹕)
(傳呼清塵墊道人以為大駕出幸及其歸也改駕駟馬羽幢青蓋夾護環遮則儼然乘輿矣其間入幕效)
(誅叩馬獻策者實繁有徒忠賢自視為何如人哉大罪二十三夫寵極則驕恩多成怨聞今春忠賢走馬)
(御前陛下射殺其馬貸以不死忠賢不自伏罪進有傲色退有怨言朝夕隄防介介不釋從來亂臣賊子)
(只争一念放肆遂至不可收拾奈何養虎兕於肘腋間乎此又寸臠忠賢不足蔽其辜者大罪二十四凡)
(此逆跡昭然在人耳目乃内廷畏禍而不敢言外廷縫結舌而莫敢奏間或奸狀敗露又有奉聖夫人為彌)
(更相表裏迭為呼應㐲望陛下大奮雷霆集文武勲戚敕刑部嚴訊以正國法幷出奉聖夫人于外用消)
(隠憂臣死且不朽疏上忠賢懼甚求觧于韓爌爌不應遂趨帝前泣訴且辭東厰而客氏從旁為之剖析)
(王體乾等贊之帝懵然不辨也遂温諭留忠賢而于次日下漣疏嚴旨切責先是漣疏就欲早朝面奏值)
(次日免朝恐再宿洩機遂于會極門上之忠賢乃得為計漣愈憤擬對仗復劾之忠賢詗知遏帝不御朝)
(者三日及帝出羣閹數百人衷甲夾陛立敕左班官不得奏事漣乃止當時中書舍人吳懷賢讀漣疏)
(擊節稱嘆注其旁曰宜如韓魏公治任守忠故事即時遣戍其奴告之忠賢即逮懷賢下獄拷掠死籍其)
(家)質實(吳懷賢休寧籍吳縣人)
大雨雹
(是日為丙申)
秋七月杖殺工部郎中萬燝
(自楊漣上疏被責廷臣益憤交章論忠賢不法給事中則魏大中許譽卿等御史則劉葉楊玉珂等京卿)
(則太常卿胡世賞祭酒蔡毅中等勲戚則撫寧侯朱國弼南京列卿則兵部尚書陳道亨侍郎岳元聲等)
(凡七十餘人先後申奏或專或合無不危悚激切大學士葉向高及禮部尚書翁正春請遣忠賢歸私第)
(以塞謗帝不許燝憤抗章極論略言人主冇政權有利權不可委臣下况刑餘寺人哉忠賢性狡而貪胆)
(粗而大口銜天憲手握王爵所好生羽毛所惡成瘡痏廕子弟則一世再世賚厮飬則千金萬金毒痡士)
(庶威加縉紳一切生殺予奪之權盡為忠賢所竊且忠賢固供事先帝者也陛下寵忠賢亦以此乃于先)
(帝陵工略不厝念間過香山碧雲寺見忠賢自營墳墓規制宏敞擬于陵寢前列生祠又建佛宇璇題耀)
(日珠網懸星費金錢幾百萬為己墳墓如此為先帝陵寢則如彼可勝誅哉忠賢竊陛下權内外止知有)
(忠賢不知有陛下豈可一日尚留左右疏入忠賢大怒當是時忠賢方惡廷臣交章劾已無所發憤思借)
(燝立威乃矯旨廷杖一百令羣閹先至燝邸捽而毆之比至闕下氣息纔屬杖已絶而復甦羣閹更肆蹴)
(踏越四日即卒御史黃尊素上言律例非叛逆十惡無死法今以批肝瀝膽之忠臣竟殞于磨牙礪齒之)
(凶䜿千載下史筆書之豈不上累聖德乞復其故官破格賜恤時禁中方失火李應昇復言部郎之杖血)
(方腥祝融之烈燄旋作天譴甚明㐲冀矜恤俱不報是年檢討丁乾學興江西鄉試發策刺忠賢忠賢怒)
(矯旨除其名使人詐為校尉往逮挫辱之乾學憤鬱而卒揚州知府劉鐸憤忠賢亂政書扇贈游僧有隂)
(霾國是非句實歐陽暉詩也邏者得之遂逮治事既白會鐸家人夜醮都督張體乾誣以咒詛竟斬西市)
(他若御史夏之令以劾毛文龍御史吳裕中以熊廷弼婣考功郎蘇繼歐以楊漣黨後軍都督府經歴張)
(汶以被酒詆忠賢或下獄或杖死皆繼燝被害)質實(萬燝字闇夫南昌人兵部侍郎恭之孫崇禎初)
(贈光禄卿官一子許譽卿松江華亭人蔡毅中字宏甫光山人陳道亨字孟起新建人丁乾學字天行浙)
(江山隂人寄籍京師劉鐸廬陵人夏之令光山人吳裕中江夏人蘇繼歐許州人張汶邯鄲人尚書國彦)
(曾孫)
葉向高罷
(楊漣劾忠賢疏既上向高謂事且决裂廷臣相繼抗章至數十上或勸向高下其事可决勝也向高念忠)
(賢未易除閣臣從中挽回猶冀無大禍乃具奏稱忠賢勤勞朝廷待厚盛滿難居宜觧事權聽歸私第保)
(全終始忠賢不悅矯帝旨叙己功累百餘言向高駭曰此非閹人所能必有代為草者探之則徐大化也)
(忠賢雖憤猶以外廷勢盛未敢加害有導以興大獄者忠賢意乃决萬燝廷杖向高力救不從無何御史)
(林汝翥向高甥也方廵城有二竪争奪人財物闘于塗汝翥笞之忠賢怒矯旨命杖汝翥如燝汝翥懼逃)
(之城外羣閹疑匿向高第聚而圍之大肆詬辱向高上言國家二百年來無中使圍閣臣第者臣今不去)
(何面目見士大夫帝優旨慰留盡收回中使汝翥尋出受杖幸不死向高以時事不可為乞歸已二十餘)
(疏至是請益力命行人護歸向高既去韓爌朱國楨相繼為首輔未久亦罷忠賢恣意戮辱清流朝中善)
(類一空云相向高為人光明忠厚有德量好扶植善類自再入輔沖主閹人逞煬竈計時事日非向高)
(亦利方為圖然數有匡救老成持重為清流所倚頼帷庇門生王化貞不能决議致壊封疆事為時所咎)
(焉)
河決徐州
(決魁山隄城中水深丈餘遷州治于雲龍山而治河事無言及者)質實(魁山即奎山在銅山縣東)
(南雲龍山在銅山縣南常有雲氣蜿蜒如龍故名)
封光宗選侍李氏為康妃
(初帝即位降敕暴選侍凌毆聖母及妄覬垂簾狀且云停選侍封號以慰聖母之靈厚養選侍以敬遵皇)
(考之意至是忠賢亂政請加選侍封號帝從之旨與前移宮諭相背時謂前諭出自王安後旨出自忠賢)
(故彼此牴牾帝實不辨也)
發明(奸閹為選侍請封非專欲尊崇選侍也徒以當日請即位請移宮皆出自楊左主張王安)
(調護今安已殺矣而楊左諸人忠賢又將興大獄以置之死地故先以請封選侍為反案之始奸邪)
(隂騺其伎倆固無所不至而熹宗懵焉不察以前此明諭中外之事一任奸閹之顛倒播弄致使前)
(後詔旨互相悖馳又何怪他日之駢戮諸臣而置若罔聞耶)
冬十月罷吏部尚書趙南星左都御史高攀龍
(御史崔呈秀按淮揚贜私狼籍霍邱知縣鄭延祚貪將劾之以千金賄免延祚知其易與再行千金即薦)
(之其行事類如此比還朝攀龍循故事考察盡發其貪汚狀南星議戍之詔革職候勘呈秀窘夜走魏忠)
(賢所叩頭乞哀言攀龍南星皆東林挾私排䧟復叩頭涕泣願為飬子當是時忠賢憤廷臣交攻方思得)
(外廷助涿州人馮銓者少年官侍從家居與熊廷弼有隙遺書魏良卿勸興大獄忠賢冀假事端傾䧟諸)
(害己者得呈秀相見恨晚呈秀又言不去南星攀龍等吾軰未知死所忠賢大以為然遂與定謀會山西)
(缺巡撫南星以太常卿謝應詳有清望首列以請既得旨而御史陳九疇受魏廣微旨言應祥嘗知嘉善)
(魏大中出其門大中以師故謀於選郎夏嘉遇而用之徇私當斥大中嘉遇疏辨南星攀龍極言應祥以)
(人望推舉大中嘉遇無私九疇妄言不可聽忠賢大怒矯旨黜大中嘉遇并黜九疇而責南星等朋謀結)
(黨南星遽引罪去忠賢復矯旨切責放之歸明日攀龍亦引去南星里居時名日高海内仰慕與顧憲成)
(鄒元標並稱三君及召起為吏部忤忠賢忠賢與其黨恨不已每矯敕諭必目為元凶云)質實(崔呈)
(秀薊州人謝應祥安福人陳九疇歴城人)
十一月削吏部侍郎陳于廷副都御史楊漣僉都御史
左光斗籍
(先是萬燝杖死黃尊素語漣曰可以去矣漣曰苟濟國死生以之卒不去至是廷推吏部尚書漣注籍不)
(預于廷等推喬允升馮從吾汪應蛟上之中旨謂此次會推仍是趙南星私人顯是于廷漣光斗冇意徇)
(私更責漣怙惡不悛注籍躱閃前者勘陳九疇事俱屬漣等主張朋比不公著並削籍且追漣光斗誥命)
質實(喬允升字吉甫洛陽人汪應蛟字潛夫婺源人)
以徐兆魁為吏部侍郎喬應甲為副都御吏王紹徽為
僉都御史
(兆魁應甲紹徽皆素為南星所擯而紹徽尤黨于忠賢善類既斥三人擢用由是天下大權一歸忠賢矣)
韓爌罷
(初葉向高當國爌次之及楊漣劾忠賢二十四大罪忠賢頗懼求援於爌不應忠賢深銜之既向高罷爌)
(為首輔每事持正為善類所倚然向高有智術籠絡羣奄爌惟廉直自持勢不能敵而同官魏廣微又深)
(結忠賢偏引邪黨忠賢假會推事逐趙南星高攀龍爌急率朱國楨等上言陛下一日去兩大臣臣民失望)
(且中旨徑宣不復到閣而攀龍一疏經臣等擬上者又復更易大駭聽聞有傷國體忠賢益不悦傳旨切)
(責未幾又逐楊漣左光斗陳于廷朝政大變忠賢勢益張故事閣中乘筆止首輔一人廣微欲分其柄囑)
(忠賢傳旨諭爌同寅協恭而責次輔無伴食爌惶懼即抗疏乞休略言臣備位綸扉咎愆日積如詰戎宜)
(先營衛而觀兵禁掖無能紓宵旰憂忠直尚稽召還而搒掠朝堂無能回震霆怒後先諸臣之罷斥諭旨)
(中出之紛更不能先時深念有調劑之方又不能臨事執持為封還之戅皆臣罪之大者皇上釋此不問)
(責臣以協恭責同官以協贊同官奉詔以從事臣欲補過無由矣乞急禠臣官為佐理溺職之戒中旨責)
(爌歸非于上悻悻求去聽還籍諸輔臣請如故事加以體貌不報爌罷時上疏謝有左右前後務近端)
(良重綸綍以重仕途肅紀綱以肅朝宁語忠賢及其黨益恨爌五年七月逆黨李魯生劾爌削籍除名又)
(假他事坐贜二千斃其家人于獄爌鬻田宅貸親故以償而棲止于先墓)質實(李魯生霑化人)
起崔景榮為吏部尚書
(初景榮為兵部尚書數為言官所論御史方震孺請罷景榮以孫承宗代之遂引疾歸至是特起為吏部)
(尚書時忠賢盗國柄羣小相倚附逐尚書趙南星欲起景榮為助比至忠賢餙大宅以待景榮不赴錦衣帥)
(田爾耕來謁又辭不見帝幸太學忠賢欲先一日聽祭酒講議裁諸聽講大臣賜坐賜茶禮又議減考選)
(員額汏京堂添注官景榮皆力持不可浸忤忠賢指而不安其位矣)質實(崔景榮字自強長垣人忤)
(忠賢尋削籍崇禎改元復原官)
十二月逮内閣中書汪文言下鎮撫司獄
(文言初以布衣任俠有智術神宗末遊京師輸貲為監生用計破齊楚浙三黨先是三黨諸魁交甚密後)
(齊與浙漸相貳文言習知本末多方設竒間之諸人果相疑而浙黨鄒之麟以求吏部不得見惡齊黨亦)
(交闘其間于是齊浙之黨大離文言又交結東宫伴讀王安與談當時流品安悅之光宗初立外廷倚劉)
(一燝而安居中以次行諸善政文言交關力為多及魏忠賢殺安文言亦下吏得末減益遊公卿間葉向)
(高用為内閣中書韓爌趙南星楊漣左光斗魏大中俱與往來會給事中阮大鋮與光斗大中有隙囑其)
(同官傅櫆劾文言與光斗大中交通為奸利旨下文言詔獄葉向高以舉用文言引罪求去忠賢終憚向)
(高舊臣不深究而御史黃尊素語鎮撫劉僑曰文言不足惜不可使禍延縉紳僑頷之獄上止坐文言廷)
(杖除名無株及者方忠賢得櫆疏喜甚欲借是羅織東林而獄遽解志不逞乃以劉僑不任事削其籍而)
(用許顯純代欲再伺釁而動至是御史梁夢環知忠賢恨未己復劾文言詔立逮之下北鎮撫司獄即命)
(顯純鞫治而大理丞徐大化亦希忠賢指劾漣光斗黨同伐異招權納賄于是東林之禍遂作)質實
(汪文言歙人阮大鋮懷寧人居桐城梁夢環廣東順德人)
朱國楨罷
(葉向高罷韓爌為首輔韓爌罷國楨繼為首輔魏廣微與忠賢表裏為奸視之蔑如給事中李蕃三疏劾)
(國楨遂引疾求去忠賢語其黨曰此老亦邪人但不作惡可令善去乃加少傅賜銀幣廕子中書舍人遣)
(行人護歸)
南京地震
(是日癸邜震聲如雷)
(乙丑)五年春正月我
大清兵取旅順
(大兵攻旅順破之守將朱國昌等戰死)質實(旅順有關在寧海縣南一百二十里明時海運舟逹金州)
(衛者至此登岸)
復聽勘御史崔呈秀官
(魏忠賢既得呈秀恨相見晚遂用為腹心日與計畫至是給事中李恒茂為呈秀訟冤忠賢即以中旨復)
(其官尋督三殿工忠賢以閱工故日至外朝呈秀必屏人密語移時先是顧秉謙魏廣微以己意點縉紳)
(便覽一册若葉向高韓爌趙南星高攀龍楊漣左光斗等百餘人目為邪黨而以黃克纘王永光徐大化)
(賈繼春霍維華等為正人進之忠賢俾據是為黜陟已而王紹徽編東林一百八人繋以宋時淮南盗宋)
(江等諸名目為點將錄令忠賢按名除退及是呈秀復進同志諸銀皆東林黨人又進天鑒錄皆不附東)
(林者由是羣小無不登用善類一空云執時中旨頻出朝端以為憂給事中李魯生獨上言中者帝用)
(中者王旨不中出而誰出舉朝大駭呈秀既比忠賢不二歲晉兵部尚書兼左都御史出入烜赫勢傾朝)
(野于時忠賢門下文臣則呈秀田吉吴淳夫李夔龍倪文焕主謀議號五虎武臣則田爾耕許顯純孫雲)
(鶴楊寰崔應元主殺戮號五彪他若尚書周應秋太僕少卿曹欽程等號十狗此外又有十孩兒四十孫)
(之號而呈秀尤為之魁暮夜乞憐者莫不緣之以進蠅集蟻附其門如市或不附己及勢位相抗者輙令)
(其黨排去諸所傾䧟不可悉數雖其黨亦畏之也)質實(李恒茂邢臺人王永光長垣人田吉故城)
(人吳淳夫晉江人李夔龍福建南安人倪文焕江都人孫雲鶴霸州人楊寰吳縣人崔應元大興人周應)
(秋金壇人曹欽程江西德化人)
三月我
大清建都瀋陽
(太祖高先是既得遼陽集貝勒諸臣議曰皇帝)
(天既眷我授以遼陽今將移居此城耶抑仍還我國耶衆俱以還國對)
(太祖曰國之所重在土地人民今還師則遼陽一城敵且復至據守舍已得之疆土而還後必復煩征討非計之)
(天既與得也且此地乃明及朝鮮蒙古接壤要區天命七年我即宜居之衆皆曰善遂定議遷都乃于)
(三月築城于遼陽城東五里太子河邊創建宫室名曰東京至是閱三年為天命十年三月)
(太祖欲自東京遷都瀋陽與貝勒諸臣議皆曰邇者築城東京宫室既建而民之廬舍尚未完繕今復遷移又興)
(大祖諭大役恐頻勞我國西征明路直且近北征蒙古二三日瀋陽形勝之地)
(日可至南征朝鮮可由清河路以進汝等寧不計及耶于是自東京至瀋陽定宫殿廟社之制是為)
(盛京)
發明(臣等謹按自古建都立國皆以形勝為先而非常之原必由聖人定斷瀋陽之境東盡挹)
(婁北接扶餘南近沃海實為神臯臭區而撫定征討則明及蒙古朝鮮悉指顧可及)
(天眷與宅為我闢宇之始大清肇基)
(太祖高皇帝力排羣議定以獨斷規度形勢築宫闕定廟社鞏基于億萬世古稱高山天作何以過焉)
以朱燮元總督雲貴川湖廣西軍務
(先是貴州官軍屢為安邦彦所敗自王三善被害後賊勢益熾廷議以川師不協助宜令一人統之乃晉)
(燮元兵部尚書總五省軍駐遵義明年賂賊黨誘殺奢寅崇明年老無能為邦彦亦乞撫燮元聞于朝許)
(之未幾以父喪去賊又熾崇禎初起故官合諸道兵蹙之崇明邦彦俱授首)
夏四月太白晝見
(是月癸未日也)
重修光宗實錄
(御史楊維垣首翻三案給事中霍維華繼之痛詆劉一燝韓爌孫慎行張問達周嘉模王之寀楊漣左光)
(斗而譽范濟世王志道等請改光宗實錄中旨允之免李可灼戍擢濟世廵撫志道等京卿時魏忠賢特)
(恨東林諸人數論其罪實於三案及京察封疆事無與也羣小欲借忠賢力為報仇凡異己者概指為東)
(林黨而去之清流之禍遂不可觧)質實(給事中霍維華疏略曰梃擊紅丸移宫三案迄無定論臣)
(吕為選侍之請封也請封妃也妃尚未封而况于后請之不得而况于自后不妃不后而况于垂簾前此)
(宫不難移也王安等故難之也難之者所以重選侍之罪而張翊戴之功也神祖册立東宫稍遲而篤愛)
(先帝始終不渝果有廢立之謀則九閽邃密乃藉一風癲之張差乎神祖升遐先帝哀毁遽發夙疾而悠)
(悠之口致疑宫掖豈臣子所忍言孫慎行借題紅丸誣先帝為受鴆加從哲以弑逆鄒元標鍾羽正從而)
(和之兩人立名非真晚節不振委身門戶敗壞平生伏乞嚴諭纂修諸臣以存信史楊維垣文登人范濟)
(世濟源人王志道漳浦人)
六月朱延禧罷
(中旨令閣票稱魏忠賢為元臣延禧執不可御史田新阿忠賢意攻去之)
逮前副都御史楊漣僉都御史左光斗給事中魏大中
御史袁化中太僕少卿周朝瑞陜西副使顧大章下詔
獄尋斃之削前吏部尚書趙南星等籍
(先是讞汪文言獄詞連趙南星李三才及漣光斗等二十餘人許顯純坐漣等以移宫罪徐大化獻策于)
(魏忠賢曰但坐移宫則無贜可指若坐納楊鎬熊廷弼賄則封疆事重殺之更有名忠賢以為然乃令許)
(顯純復鞫文言五毒偹至使引漣等納廷弼賄文言仰天大呼曰世豈有貪贜楊大洪哉至死不承大洪)
(者漣别字也顯純乃手作文言供狀文言復張目謂曰爾莫妄書異時吾當與面質顯純遂即斃之而具)
(獄辭以上漣光斗各作二萬大中三千化中六千朝瑞一萬大章四萬餘復多所牽引中旨漣光斗六人)
(逮下詔獄南星三才等俱削籍下所在撫按追贓漣光斗等先後逮至顯純非法拷掠血肉狼籍贜不肯)
(承光斗私計曰彼殺我有二法因我不承而酷刑以斃之一也夜半令獄卒潛殺之二也承則當下法司)
(庶有見天之日諸人然其言俱自誣服忠賢乃矯旨仍令顯純五日一追比下下法司諸人始悔失計至)
(七月漣光斗大中同夕為獄卒所斃漣之死土囊壓身鐵釘貫耳最為慘毒光斗大中亦皆體無完膚越)
(數日始報三人死屍俱已潰敗不可識又踰月化中朝瑞亦斃惟大章未死羣小謂請人潛斃無以厭人心)
(宜移付法司定罪明詔天下乃移大章刑部獄比對簿大章詞氣不撓而刑部一如鎮撫原詞以移宫事)
(牽合封疆坐六人大辟爰書既上忠賢大喜矯詔布告四方仍移大章鎮撫司大章曰吾安可再入此獄)
(呼酒與其弟大韶訣趣和藥飲之不死乃投繯而卒初漣等被逮秘獄中忽生黃芝光彩遠映及六人畢)
(入適成六瓣或以為祥大章嘆曰芝瑞物也而辱于此吾軰庸有幸乎已而果然時以六人為六君子)
(初汪文言之再下詔獄也鍜鍊兩月餘不屈有旨杖之百其甥哭失聲文言叱曰孺子真不才死豈負我)
(哉而效兒女子相泣耶迨慘酷備加最後不能堪始仰視許顯純曰吾口終不似汝心任汝巧為之我承)
(焉可也顯純誣楊左魏周諸人以贜文言蹶起曰天乎冤哉以此衊清廉之士有死不承楊漣之被逮也)
(士民數萬擁道攀號所歴邨市悉焚香建醮祈祐生還既死産入官不及千金母妻止宿譙樓二子至乞)
(食以養微贜令急鄉人競出貲助之至賣菜傭亦為輸助光斗前興畿輔水利尋督學政士民德之容城)
(孫竒逢者節俠士也與定興鹿正倡義醵金諸生争應之得金數千謀代輸緩獄而光斗已前斃正即善繼)
(父世所謂鹿太公者也光斗死而贜未竟撫按嚴追兄光霽坐累死母以哭子死都御史周應秋猶以所)
(司承追不力疏趣之由是家族盡破後忠賢定三朝典要移宫一案以漣光斗為罪魁議開棺戮屍有觧)
(之者乃免大中長子學洢以父被逮號慟欲隨行大中止之乃微服間行探刺起居既抵都邏卒四布變)
(姓名匿旅舍晝伏夜出稱貸以完父贜未竟而火中斃學洢慟哭幾絶扶櫬歸晨夕號泣水漿不入口遂)
(死化中前佐高攀龍發崔呈秀贜私呈秀恨之又繼漣疏效忠賢有忠賢鋌而走險其横逞之毒將不在)
(縉紳而即在陛下等語忠賢益大恨因竄名獄中朝瑞嘗請宥廷弼戴罪令守山海徐大化與之相訐大)
(章在刑部時讞廷弼獄援議能議勞例從寬遣戍楊維垣劾其受賄故二人並坐而大章贜尤多也)
秋七月削李三才顧憲成籍
(三才才大而好用機權撫淮十三年結交遍天下若顧憲成鄒元標趙南星劉宗周皆推轂三才官加至)
(戶部尚書以謗議故落職天啟初遼陽失欲起用不果後起南京戸部尚書未赴卒至是御史石三畏追)
(論京察事詔削籍憲成官吏部郎亦以京察事忤神宗意黜去憲成既廢益講學研究名益高中外推薦無)
(慮百十疏乃起南京光禄少卿力辭不就未幾卒天啟初贈太常卿亦以三畏追論與三才並削奪)質
實(石三畏交河人忠賢門下十孩兒之一也)
八月毁天下書院
(御史張訥上疏力詆鄒元標孫慎行馮從吾余懋衡等請毁其講學書院于是元標慎行從善懋衡俱削)
(奪東林關中江右徽州及天下一切書院皆毁訥為忠賢鷹犬最效力忠賢深德之書院既毁未幾逆祠)
(建矣)質實(時元標已前卒追論奪官崇禎初贈尚書謚忠介慎行尋以紅丸事遣戍從吾以病卒崇)
(禎初復官謚恭定懋衡字國持婺源人亦于崇禎初復官張訥閬中人)
以周如磐丁紹軾黃立極為禮部尚書馮銓為禮部侍
郎並兼東閣大學士預機務
(輔臣缺詔推老成幹濟者禮部尚書周如磐以年老推用侍郎黃立極與忠賢同鄉故援之熊廷弼之獄)
(紹軾與銓謀居多紹軾素憾廷弼以御史吳裕中為廷弼姻言于忠賢而杖殺之銓亦與廷弼有隙家居)
(時曾遺書魏良卿勸興大獄及侍講筵出市刊遼東傳譖于帝曰此廷弼所作希脱罪耳帝大怒於是廷)
(弼死遂决至是推閣臣銓資淺年未及四十忠賢黨李魯生上言成即為老而非必老乎年幹乃稱濟而)
(即有濟于國銓遂柄用如磐閱三月即罷歸紹軾未踰年亦卒)質實(周如磐莆田人丁紹軾貴池人)
(黃立極字中五元成人馮銓涿州人)
魏廣微罷
(楊左之獄廣微實預謀顧秉謙調嚴旨五日一追比吏部尚書崔景榮懼其立斃杖下亟請廣微諫止廣)
(微不自安疏言漣等在今日誠為有罪之人在前日實為卿寺之佐縱使贜私果真亦當轉付法司據律)
(論罪豈可逐日嚴刑令鎮撫追贜乎身非木石重刑在之下就死直須臾耳以理刑之職使之追贓官守安)
(勿論傷好生之仁抑且違祖宗之制疏入大忤忠賢意廣微懼急出景榮手書自明而忠賢怒已不可解)
(乃具疏乞休不許居兩月廣微丏秉謙為觧忠賢意少釋然卒不自安復三疏乞休許之既而景榮亦罷)
殺前遼東經略熊廷弼傳首九邊
(先是法司論廷弼獄與王化貞俱論死已而楊左諸人俱坐贜斃獄會邏者獲市人蔣應暘謂與廷弼子)
(出入禁獄隂謀叵測忠賢遂欲速殺廷弼其黨門克新石三畏等復希旨趣之及是遂棄市傳首九邊化)
(貞竟不誅御史梁夢環謂廷弼侵盜軍資十七萬御史劉徽謂廷弼家資百萬宜籍以佐軍中旨從之罄)
(資不足償姻族家俱破江夏知縣王爾玉責廷弼子貂裘珍玩不獲將撻之其長子兆珪自刎死珪母稱)
(冤爾玉去其兩婢衣撻之四十遠近莫不嗟憤時太倉人孫文豸顧同寅作詩誄廷弼為邏者所得二人)
(坐誹謗俱斬連及其同郡編修陳仁錫修撰文震孟並削籍)質實(陳仁錫字明卿長州人門克新)
(汝陽人劉徽清苑人)
九月賜魏忠賢及客氏印
(賜忠賢印文曰顧命元臣客氏印文曰欽賜奉聖夫人)
發明(明代如蹇夏三楊輩曾各授印章許其密封言事故其文多有用繩愆糾繆者為一時優)
(異之典顧朝廷之上所言公公言之嘉謨入告雖以責望老臣而賜印秘陳苟非其人即不免開告)
(訐之漸而况可施之婦寺乎且是時逆閹窺竊大權中外爵位黜陟一任焬竈者之主持更有何人)
(壅遏之而不使上聞者其不欲上聞之事固未嘗不可矯旨從中出而又何待乎賜印不過習見前)
(朝最異之數欲畢致于其身而後快又安顧其名義之不可居也哉)
冬十月罷孫承宗以高第代為經略
(初魏忠賢以承宗功高欲親附之會帝遣内官王應坤犒邊賜承宗蟒玉忠賢即令應坤申意承宗不與)
(交一言忠賢由是大憾會忠賢逐趙南星高攀龍等承宗方西巡薊遼念抗疏帝弗省往在講筵每奏對)
(間有入乃請以賀聖夀入朝面奏機宜欲因是論其罪魏廣微聞之奔告忠賢曰承宗擁兵數萬將清君)
(側公立虀粉矣忠賢悸甚繞御牀哭帝亦為心動令内閣擬旨顧秉謙奮筆曰無旨離迅地非祖宗之法)
(違者不宥夜啟禁門召兵部尚書入令發三道飛騎止之又矯旨諭九門守閹承宗若至齊化門反接以)
(入承宗抵通州聞命而返忠賢遣人偵之一襆被置輿中後車鹿善繼而已忠賢意漸觧而其黨李蕃崔)
(呈秀徐大化等連疏詆之至比之王敦李懷光承宗遂累疏求罷不許給事中郭興治請令廷臣議去留)
(論冐餉者復踵至遂下廷臣雜議吏部尚書崔景榮持之乃下詔勉留而以簡將汰兵清餉三事責承宗)
(會馬世龍有柳河之敗死者四百餘人于是臺省劾世龍并及承宗章疏數十上承宗求去益力遂許之)
(以兵部尚書高第代為經略第素恇怯以關外必不可守欲盡撤錦右諸城守禦移關内袁崇焕力争謂)
(兵法有進無退錦右搖動則寧前震驚關内亦失保障第慝堅且欲并撤寧前二城崇焕曰我寧前道也)
(官此當死此我必不去第不能奪乃撤錦州右屯大小凌河及松山杏山塔山守具盡驅入關委棄米粟)
(十餘萬軍民死亡載塗哭聲震野民怨而軍益不振)質實(馬世龍柳河之敗世龍以孫承宗荐為山)
(海總兵領中部俾南北二部俱受節制世龍定計守城頗盡力至是有降人劉伯漒自耀州來言城内虚)
(可襲世龍從之遣副將魯之甲等率師往檄水軍游擊金冠以舟濟師冠違令不至師次柳河不得渡軍)
(䧟泥淖中逐敗殁柳河亦曰楊柳河在海城縣南一故里西北流入三岔河錦右錦即錦州右即廣寧右衛)
(屯也塔山堡名在錦縣西南高第字登之灤州人魯之甲里系無考本朝乾隆四十一年追謚烈愍)
十二月榜東林黨人姓名示天下
(御史盧承欽上言東林自顧憲成李三才趙南星而外如王圖高攀龍等謂之副帥曹于汴湯兆京史記)
(事魏大中袁化中等謂之先鋒丁元荐沈正宗李朴賀烺等謂之敢死軍人孫丕揚鄒元標等謂之土木)
(魔神宜一切榜示海内俾奸慝無所容忠賢大喜悉刊黨人名示天下)質實(盧承欽餘姚人)
(丙寅)六年春正月作三朝要典
(先是給事中楊所修請集梃擊紅丸移宫三案章疏倣明倫大典編輯為書頒示天下霍維華亦以為言)
(至是作三朝要典以顧秉謙黃立極馮銓為總裁施鳳來楊景辰孟紹虞曾楚卿副之極意詆諆東林暴)
(揚罪惡其論挺擊以王之寀開釁骨月為誣皇祖負先帝論紅丸以孫慎行創不嘗藥之說妄疑先帝不)
(得正其終更附不討賊之論輕詆皇上不得正其始為罔上不道論移宫以楊漣等内結王安故重選侍)
(之罪以張翊戴之功于是遂以之寀慎行漣為三案罪首時方修光宗實錄凡事關三案命即據要典以)
(改及書成忠賢令顧秉謙擬御製序文冠其首刊布中外)質實(楊所修商城人施鳳來平湖人楊景)
(辰晉江人)
二月高第罷以王之臣代為經略袁崇煥廵撫遼東
(大先是我寧遠高第與總兵楊麒擁兵不救寧前參政清兵圍)
(袁崇焕集將士誓死守盡焚城外民居擕守具入城檄前屯及山海關凡將士逃至者悉斬人心始固)
(大軍戴楯穴城矢石不能退崇焕令閩卒羅立發西洋巨礟圍遂觧時督屯通判金啟倧以燃礟死事聞擢崇)
(煥僉都御史削高第楊麒職以之臣代第以前屯總兵趙率教代麒鎮關門尋命崇煥廵撫遼東駐寧遠)
質實(王之臣潼關衛人金啟倧起小吏時為督屯通判死贈光禄少卿世廕錦衣試百戶)
逮前左都御史高攀龍吏部員外郎周順昌蘇松廵撫
周起元諭德繆昌期御史李應昇周宗建黃尊素攀龍
自沉于池順昌等俱下獄死
(攀龍雖削籍崔呈秀恨不已亟言于魏忠賢必欲殺之順昌家居魏大中被逮過吳順昌出餞與同起卧)
(者三日許以女聘大中孫旗尉屢趣行順昌瞋目曰若不知世間有不畏死男子周順昌耶因戟手呼忠)
(賢名罵不絶口旗尉歸以告忠賢大怒倪文煥即希指劾順昌與罪人婚削籍昌期典湖廣鄉試程文論)
(中引趙高仇士良寓規諷忠賢嗛之楊漣劾忠賢二十四罪疏或言昌期代草而高趙諸人去國昌期率)
(送之郊外執手太息忠賢益大恨昌期知勢不可留具疏乞假有小璫至閣曰此人尚可留之送客耶遂)
(傳旨落職宗建首劾忠賢目不識丁應昇尊素皆繼漣抗疏力攻忠賢應昇疏有云忠賢之罪千真萬真)
(無可復辨千罪萬罪又不勝辨臣為陛下計莫若聽忠賢急自引退以全旦夕之命為忠賢計又莫若早)
(自引決以乞帷蓋之恩不然惡稔貫盈欲保首領而不可得末又切責閣臣謂君側不清焉用彼相一時)
(寵利有盡千秋青史難欺不欲為劉健謝遷者恐并不能為李東陽倘投策求歡不幾與焦芳同傳耶時)
(魏廣微方深結忠賢知應昇譏已調旨切責而尊素尤有智慮為羣小所深忌曹欽程希指劾宗建應昇)
(尊素皆東林護法皆削籍會吳中訛言尊素欲效楊一清誅劉瑾用蘇杭織造李實為張永授以祕計忠)
(賢大懼遣刺事者至吳凡數輩侍郎烏程沈演家居記忠賢日事有迹矣于是忠賢益遣使譙訶實知實)
(與前廵撫起元素有隙蓋起元撫吳時公廉爱民絲粟無所取實素貪横妄增定額恣誅求又惡同知楊)
(姜不屈已具疏誣劾起元為姜辨冤並劾實不法數事實以此歛威而銜起元不置至是忠賢乃索取實)
(空印白疏令李永貞偽為實奏誣劾起元為廵撫時乾没帑金十餘萬日與攀龍軰往來講學因竄入順)
(昌等名矯旨並逮之攀龍聞旗尉將至謁道南祠為文以告歸與二門生一弟飲後園池上及暮書遺表)
(訖具衣冠自沈于池表云臣雖削奪舊為大臣大臣受辱則辱國謹向北叩頭從屈平之遺則遠近聞其)
(死莫不傷之順昌故有德于鄉士民聞其被逮憤怒號冤開讀日不期而集者數萬咸執香為周吏部請)
(命旗尉厲聲罵曰東厰逮人衆軰敢爾大呼囚安在手擲鋃鐺于地聲琅然衆益憤曰吾始以為天子命)
(乃東厰魏太監耶遂蠭擁上勢如山崩旗尉東西竄衆縱横毆擊立斃一人餘負重傷踰垣走廵撫毛一)
(鷺不能發一語知府寇慎吳縣知縣陳文瑞素得民曲為觧諭衆始散順昌乃自詣吏是日旗尉往浙江)
(逮尊素者泊舟胥門外市人知城中有變擊其舟而沈之旗校泅水以遁失駕帖不敢往尊素聞即囚服)
(自投詔獄順昌既就逮一鷺飛章告變東厰刺事者言吳人謀斷水道劫漕舟忠賢大懼已而一鷺言縳)
(得倡亂者顔佩韋楊念如周文元馬傑沈揚亂已定忠賢乃安然自是緹騎不敢復出國門矣方諸臣之)
(被逮也顧秉謙忽持正請付法司論罪忠賢不從已而昌期先至慷慨對簿詞氣不撓坐贜三千偹受五)
(毒不勝酷刑時四月晦日槖饘中傳出片紙自此遂斃至五月二日獄卒以死報終莫知為何日其殮也)
(十指墮落掬置兩袖中蓋以其為漣代草故云順昌宗建應昇尊素繼至許顯純各坐贜數千宗建至一)
(萬三千五日一酷掠順昌輒大罵忠賢顯純椎落其齒順昌噀血唾顯純面罵益厲遂于夜中潛斃之時)
(六月十七日及領埋已越三日皮肉皆腐僅存鬚髮宗建為顯純酷訊偃卧不能出聲顯純罵日尚能詈)
(魏公一丁不識否以沙囊壓之而死時六月十八日尊素知獄卒將害己叩首謝君父賦詩一章時獨應)
(昇尚在尊素隔墻呼之曰仲逹我先行矣遂死時為閏六月朔日明日應昇亦死起元道遠至則順昌等)
(已俱死顯純酷加搒掠竟如疏懸贓十萬罄貲不足親故多為破家及九月亦斃之獄中時以順昌等慘)
(死詔獄與前楊左諸人先後略同遂與高攀龍並稱為後七君子以配楊左等共十有三人為逆閹時死)
(節之最著者云攀龍學本濓洛操履篤實涵養邃密粹然為一代大儒既死呈秀憾猶未釋矯旨下其子)
(世儒吏刑部坐世儒不能防閑其父謫為徒順昌就逮時諸生朱文祖間行詣都為納饘粥湯藥及徵贜)
(令急奔走稱貸諸公間順昌櫬歸文祖哀慟發病死其所捕顔佩韋等五人比臨刑語知府寇慎曰公好)
(官知我等好義非為亂也延頸就刃而死後吳人合葬之虎邱傍題曰五人之墓昌期應昇至常州開讀)
(知府曾櫻咸助之貲應昇師吳鍾巒詣府署與應昇語竟日謂應昇曰昔蔡元定竄道州晦翁餞之蕭寺)
(微視元定不異平時何圖今日親見此景真一夕千古已而忽聞署外有數千人閧聲皆言忠臣何故被)
(逮櫻素有惠政得民力為勸諭始觧散而諸校方怖蘇州事有越垣而仆者適賣蔗童子過之曰我恨極)
(惜不能殺汝即取削蔗刀割片肉而去宗建死後所親蔣英代為輸贓亦坐削籍尊素家尤貧坐贓雖不)
(及三千同年門舊及鄉人咸助之始得完趙元方撫吳罷歸順昌為文送之指斥無所諱議者謂起元順)
(昌之禍已伏于此及兩人死吳中士民無不垂涕者)質實(道南祠即楊龜山祠周茂蘭字子佩順昌)
(長子曾櫻字仲含峽江人進本朝乾隆四十一年追謚忠節吳鍾巒字巒稚武人蔣英嘉善人沈演即)
(㴶之弟)
兵科給事中羅尚忠疏陳漏餉剝軍弊
(尚忠言各邊觧銀往領銀回者或各衛鑽求情分委放軍粮或將領轉委偏俾遽相抽扣而將官遇有司)
(餉之權者雖品位過之亦甘卑禮厚幣甚至星相游人當事荐往者亦𣲖扣各軍禮而歸之又甚有將官)
(放債倍扣利息者及管庫司官以情面淺深幣交厚薄為各邊發糧之先後乞飭各督撫委各邊道將查)
(明軍數軍若干餉若干刻成冊各送計部計部總計九邊額兵若干歲餉若干彙册進覽一送該部一送)
(各司俾奸書無所去其籍得旨所言給餉情弊甚悉其應裁應禁速議尋不果行)
三月設各邊鎮監軍内官
(時各邊鎮增設内臣監軍太監劉應坤鎮守山海關大學士丁紹軾兵部尚書王永光等屢諫不聽)
發明(熹宗之時邊事已不可為經撫不和疆場日蹙朝廷即力加整飭尚恐不能有濟而乃復)
(設内官監軍以益其弊是猶抱薪而救火也往時内官典兵如曹吉祥郭敬輩覆轍俱在惟嘉靖力)
(抑宦侍其鋒稍挫神宗時雖監税肆出而典兵者尚少至是魏閹亂政一切魁柄皆欲歸其同類始)
(則借犒軍以刺事關庭供役士卒愁苦繼乃各設監軍牽制邊將稍一拂逆戮辱隨之疆事如此國)
(事又如此岌岌殆哉其能久乎)
夏四月搜括應天各府貯庫銀
(命南京守偹内臣搜應天各府貯庫銀充殿工及兵餉)
五月王恭厰災
(王恭厰火藥局也是日雷震火藥自焚地中霹靂聲不絶煙塵障空白晝晦冥軍民昏仆死者無算未幾)
(朝天宫又災)
六月地震
(先是五月薊州密雲連震三日及是京師天津宣大山東河南皆震)
閏月建魏忠賢生祠
(忠賢生祠之建始于潘汝楨汝楨廵撫浙江疏請建忠賢生祠于西湖織造太監李實請令杭州衛百戶)
(守祠詔賜祠額曰普德勒石記功德閣臣撰文書丹自是諸方效尤幾遍天下薊遼總兵閻鳴泰部内建)
(祠七所費數十萬其頌忠賢有民心依歸即天心向順語開封毁民舍二千餘間創宫殿九楹儀如帝者)
(廵撫朱童蒙建祠延綏用琉璃瓦劉詔建祠薊州金像冕旈其諸祠務極工作之巧像皆以沈香木為之)
(眼耳口鼻宛轉如生人腹中腸肺俱以金玉珠寳為之髻空穴其一以胥四時香花一祠木像頭梢大小)
(豎上冠不能容匠人恐急削而小之以稱冠小豎抱頭痛哭責匠人凡疏辭揄揚一如頌聖稱以堯天舜)
(德至聖至神閣臣輒用駢語褒答督餉尚書黃運泰迎忠賢像五拜五稽首稱九千歲都城内外祠宇相)
(望有建于東華門外者工部郎中葉憲祖曰此天子臨辟雍道也土偶能起立乎忠賢聞之即削其籍初)
(汝楨請建祠廵按御史劉之待會稿遲一日即削籍而薊州道胡士容以不具建祠文遵化道耿如杞以)
(入祠不拜皆下獄論死時海内望風獻媚自督撫巡按而外宗室若楚王華烓勲戚若武清侯李誠銘保)
(定侯梁世勲等廷臣若尚書邵輔忠詞臣若庶吉士李若琳部郎若郎中魯國楨諸司若通政司經歴孫)
(如冽上林監丞張永祚等亦皆建祠恐後下及武夫賈豎諸無頼子莫不攘臂爭先洶洶若不及最後廵)
(撫楊邦憲建祠南昌至毁周程三賢祠益其地鬻澹臺滅明祠曳其像碎之比疏至熹宗已崩莊烈帝且)
(閱且笑忠賢覺其意具疏偽辭輒報允無何忠賢誅諸祠悉廢凡建祠者概入逆案云)質實(潘汝)
(楨桐城人劉詔杞縣人黃運泰永城人葉憲祖字美度餘姚人劉之待興國州人胡士容黃州廣濟人耿)
(如杞字楚材館陶人李誠銘慈聖太后姪梁世勲珤之後邵輔忠定海人李若琳大興人魯國楨臨川人)
馮銓罷
(銓以媚事魏忠賢登宰輔素與崔呈秀暱呈秀欲入閣其黨孫杰霍維華嗾贓方郎中吳淳夫力攻罷銓)
(又慮王紹徽為吏部不肯推呈秀令御史袁鯨攻罷紹徽而杰等慮忠賢意變復以計沮之自是羣小携)
(貳)質實(袁鯨湖廣龍陽人)
京師大水江北山東旱蝗
秋七月以施鳳來張瑞圖李國&KR1376;俱為禮部尚書兼東
閣大學士預機務
(鳳來素無節概及在閣惟以和柔自媚于世瑞圖于諸事迎合魏忠賢意忠賢建祠碑文多出其手書詔)
(旨褒美忠賢詞極駢麗皆瑞圖筆也國&KR1376;去釋褐纔十四年忠賢以同鄉故援之)質實(張瑞圖晉)
(江人李國&KR1376;高陽人)
九月庚午朔我
太宗文皇帝嗣位以明年為天聰元年
(太祖高八月我大貝勒代善于諸子中為最長而我皇帝崩)
(太宗文皇帝時稱為衆望所屬代善因作議書言紹承大統四貝勒功德隆茂)
(得聖君始能戡亂致治以成一統自顧德薄願共推戴)
(四貝勒嗣位入朝遍示諸貝勒大臣衆皆喜冬遣使遺袁崇太宗辭讓再三代善意益懇切乃從之是年)
(煥書曰爾停息干戈遣李喇嘛等來弔喪並賀新君即位爾循聘問之常我亦豈有他意既以禮來當以)
(皇考往禮往故遣官致謝至兩國和好之事前尚未回答汝寧遠時曾致璽書與爾令爾轉逹至今)
(主如答前書欲兩國和好我當覽書詞以復之兩國通好誠信為先爾須實吐衷情勿事文飾也)
顧秉謙罷
(自秉謙為首輔凡魏忠賢傾害忠良皆屬其票擬三朝要典之作秉謙為總裁是非舛謬特甚及是羣小)
(各有所左右同黨中如魏廣微馮銓軰日夜交軌秉謙不自安遂乞歸秉謙于崇禎初削籍尋入逆案)
(論徒家居又為鄉黨所惡聚衆僇辱之屋室貲財焚掠殆盡秉謙竄漁舟得免久之寄居他縣以死)
冬十月進魏忠賢爵上公從子良卿寧國公
(先是皇極殿成帝御殿受賀忽有聲如怒濤自殿中出羣臣班亂至是三殿告成太監李永楨奏魏忠賢)
(功吏部尚書周應秋亦奏如永楨言忠賢遂進上公加恩三等良卿前已封肅寧伯進侯至是復進封公)
(已而諸邊築隘口成南京孝陵工竣甘肅奏捷法司捕盗並言忠賢區畫方略詔書褒美閣臣皆擬九錫)
(文半歲中廕錦衣指揮使十七人同知三人僉事一人擢其族孫希孟希孔等世襲都督同知甥傅之琮)
(馮繼先俱都督僉事章奏無巨細輒頌忠賢稱厰臣不名山東奏産麒麟大學士黃立極等票旨言厰臣)
(修德故仁獸至其誣㒺若此故事内官為司禮秉筆非公事不得出忠賢每歲必數歴畿甸坐文軒駕四)
(馬笙鼓鐃吹之聲轟𨼆黃埃中錦衣玉帶鞾袴而握刀者夾車左右而馳自厨傳優伶蹴踘輿皂隨者動)
(以萬數嘗自琉璃河祭水還歴西山碧雲寺士大夫皆遮道拜伏凡有章奏其黨遣急足馳請然後下客)
(氏既朝夕侍帝所而每數日必出至私第輿過乾清宫前竟不下客氏盛服倩粧儼同妃后侍衛赫奕照)
(耀衢路至宅則老祖太太千歲之聲喧呼震地犒賚銀幣無算或數日不返忠賢促之始入凡忠賢濁亂)
(朝政毒痡海内皆客氏為内主也)
十二月南京地震
(先是寕夏地大震至是南京地亦震)
(丁邜)七年春正月以太監崔文昇總督漕運河道
(文昇先侍光宗藥為廷臣所論已放南京魏忠賢作三朝要典遂召還至是命兼督河漕文昇之任即多)
(参劾忠賢矯旨稱其能力挽漕運盡心國儲深體厰臣籌邊至意嘉之被參者削籍治罪)
二月召王之臣還
(光是袁崇焕與滿桂不協請移之他鎮乃召桂還王之臣代高第為經略又奏留桂崇焕又與不協中朝)
(慮僨事命之臣專督關内以關外屬崇煥畫關而守崇焕慮廷臣忌已上言陛下以關内外分責二臣用)
(遼人守遼土且守且戰且築且屯屯種所入可漸減海運其大要堅壁清野以為體乘間抵隙以為用戰)
(雖不足守則有餘守既有餘戰無不足顧奮迅立功衆人必忌任勞則必召怨蒙罪始可有功怨不深則)
(勞不著罪不大則功不成謗書盈篋毁言日至從古已然惟聖朝與廷臣始終之朝議以崇焕之臣不相)
(能召之臣還罷經略不設以關内外盡屬崇焕并便宜從事)
大清兵征朝鮮
(崇焕與趙率教巡歴錦州大小凌河議大興屯田漸復高第所棄舊土會)
(大清兵方討朝鮮渡鴨綠江崇焕乘間遣將繕錦州中左大凌三城未畢朝鮮及毛文龍同告急朝命崇焕)
(發兵往援崇焕以水師援文龍又遣率教等九將將精卒逼三岔河為牽制之勢而朝鮮已為)
(大清所服諸將遂引還)
勒太康伯張國紀回籍
(國紀皇后父也后性嚴明見魏忠賢及客氏亂政數于上前言之客魏交恨一日帝至后宫后方讀書帝)
(問何書對曰趙高傳也帝嘿然而出忠賢聞之益恨曾有張匿名榜于厚載門者列忠賢反狀及其黨七)
(十餘人忠賢疑國紀為之邵輔忠孫杰欲因此興大獄借國紀以搖中宫事成則立魏良卿女為后草一)
(疏募人上之諸人慮禍不敢承順天府丞劉志選年老而嗜進無厭惑家人言謂己老必先忠賢死也竟)
(上之疏中極論國紀罪末言毌令人訾及丹山之穴藍田之種蓋忠賢嘗誣后非國紀女故云疏上事叵)
(測帝無所問但令國紀自新而已忠賢意大沮梁夢環偵知之復深論志選疏且故詰丹山藍田二語忠)
(賢將從中究其事大學士李國&KR1376;及王体乾交沮之事乃止而國紀竟勒歸故郡)
遣瑞王常浩及惠王常潤桂王常瀛之藩
(三王皆帝叔父魏忠賢潛蓄逆謀不利其在内御史張訥希旨即疏趣之藩于是三王以次就國儀物禮)
(數刻意貶損羣小反盛稱忠賢節費為國帝即下詔褒美)質實(瑞王常浩神宗第五子初太子未立)
(有三王並封之旨謂光宗福王及常浩也尋以羣臣争遂寢二十九年東宫立與福惠桂三王同日封常)
(洵以長先之藩至是常浩之藩漢中惠王常潤神宗第六子至是之藩荆州桂王常瀛神宗第七子至是)
(之藩衡州)
夏四月逮前刑部侍郎王之寀下獄死
(劉志選疏頌要典言命德討罪無微不彰即堯舜之放四凶舉元愷何以加焉且云慷慨憂時力障狂瀾)
(于既倒者魏廣微也當還之揆席以繼五臣之盛事赤忠報國弼成巨典于不刊者厰臣也當增入簡端)
(以揚一德之休風又言王之寀宜正典刑孫慎行宜加遣戍忠賢矯旨逮之寀下詔獄坐以贓八千竟瘦)
(死慎行亦遣戍寧夏知府曾櫻故緩之未行而忠賢敗王之寀于天啟初上復仇疏中言梃擊之謀變而)
(為用藥之術蓋梃不中而藥促之是文昇之藥惨于張差之梃孫慎行辨析紅丸有曰由前則過信可灼)
(有輕進之罪由後則曲庇可灼有不討賊之罪兩者皆無可逃其言峻直故羣小俱恨之刺骨)
發明(逆閹亂政流毒縉紳一時呈身献媚之徒借其力以翻三案遂至顛倒是非刊為要典而)
(劉志選者乃復劾逮之寀瘐死圍扉煽燄推波莫兹為甚顧志選耄惽嗜進揣風燭之將殘冀冰山)
(之可恃卒之十罪朝彈元凶暮竄曾不踰年而身膺顯僇為逆案之罪魁所謂孽不可逭者其志選)
(之流乎)
五月監生陸萬齡請祠魏忠賢于國子監
(萬齡請以忠賢配孔子忠賢父配啟聖公其疏曰孔子作春秋厰臣作要典孔子誅少正邜厰臣誅東林)
(黨人禮宜并尊持疏詣司業林釪釪援筆塗抹即夕挂冠櫺星門去司業朱之俊為奏請從之釬坐削籍)
(孔同時又有一張生者欲上疏以忠賢與子並尊入國學自稱見子路擊之遽殂)質實(林釬字實)
(甫同安人)
秋七月遣魏良卿享南北郊祭太廟
(上不豫以錦州之捷遣良卿告南郊北郊及大廟代行禮于是天下皆知忠賢欲竊神器矣)
發明(國家郊廟重典必躬必親昭其敬也嘉靖時祈榖明堂嘗遣武定侯郭勛恭代識者已譏)
(其非禮乃良卿以魏忠賢之孽儼然攝行大祀對越于兩郊九廟之間其僭妄孰甚焉且寧遠錦州)
(之役滿桂僅以身免盈庭藉藉方爭劾袁崇焕之不能救援顧在督師則明斥為罪在内豎則詭冒)
(為功甚至晉秩太師良卿倍邀優叙馬鹿混淆謬以捷告豈果謂天祖之可欺耶蓋是時忠賢懷奸)
(莫測特欲假托邊功令其兄子得因代祭以干帝制逆志之萌于前具見又何待傳呼呈秀私語密)
(謀而後覺其有覬覦神器之心耶)
罷袁崇焕以王之臣代之
(太宗文時我親督兵至大凌河守城士卒皆遁遂進圍錦州皇帝)
(大太監紀用總督趙率教遣使請和我精兵四千繞出清遺書責之袁崇焕令祖大夀等綂)
(大清兵後别遣水師東出相牽制大壽等未至營濠内大清已分兵抵寧遠城下崇焕督將士登陴列)
(大用礟拒擊而滿桂亦率尤世威以兵來赴我滿尋觧兵疾馳進擊大敗之追至城下尸填壕塹皆)
(寧遠圍復益兵攻錦州以溽署不能克毁大小凌河二城而還魏忠賢使其黨劾崇焕不救錦州崇焕乞)
(休去以王之臣代之及論守寧錦功文武冒濫增秩賜廕者數百人崇焕止增一秩先是尚書霍維華嘗)
(進仙方靈露飲于帝帝飲而甘之已漸厭及得疾體腫忠賢以咎維華維華懼甚慮帝不測有後患欲先)
(自貳于忠賢會寧錦叙廕維華請以讓崇焕魏忠賢覺其意降旨頗厲)
封魏忠賢從孫鵬翼為安平伯加少師從子良棟安東
侯加太子太保良卿加太師
(良棟鵬翼尚在襁褓鵬翼以寧錦奏捷封良棟以殿工封從吏部尚書周應秋請也)
八月帝崩遺詔皇五弟信王嗣位
(帝疾大漸召閣部科道諸臣于乾清宫諭以魏忠賢王體乾皆恪謹忠貞可計大事黃立極對曰陛下任)
(賢勿貳諸臣敢不仰體及崩遺詔以弟信王嗣位王即夕入居宫中羣臣于比明始至方入臨内使十餘)
(人轉呼崔尚書甚急呈秀入與忠賢密謀久之語秘不得聞或云忠賢欲簒位呈秀以時未可止之也)
質實(信王諱由檢光宗第五子天啟二年封信王)
信王由檢即位赦
(是為莊烈帝以明年為崇禎元年)
九月追諡母賢妃劉氏為孝純皇太后
(初入宫為淑女萬歴三十八年十二月生莊烈帝已失光宗意被譴薨光宗中悔恐神宗知之戒掖庭勿)
(言葬于西山及莊烈帝長封信王追進賢妃往者莊烈帝問近侍曰西山有劉娘娘墳乎曰有每密付金)
(錢往祭及即位上尊諡曰孝純皇太后)質實(劉大后海州人後籍宛平)
立皇后周氏
(天啟中后選入信邸時神宗劉昭妃攝太后實宫中之政悉禀成于熹宗張皇后故事宫中選大婚一后)
(以二貴人陪中選則皇太后幕以青紗帕取金五跳脱繋其臂不中即以年日帖子納淑女袖侑以銀弊)
(遣還張后疑后弱昭妃曰今雖弱後必長大因册為信王妃帝即位立為皇后)質實(周皇后蘇州人)
(徙居大興生員奎之女奎後封嘉定伯)
賜李莊妃弟成棟田
(莊妃李氏即所稱東李者也仁慈寡言笑位居西李前而寵不及莊烈帝幼失母育于西李既而西李生)
(女光宗改命東李撫視天啟元年二月封莊妃客魏用事惡妃持正宫中禮數多被裁損憤鬱而覺至是)
(帝立詔賜妃弟成棟田産念撫育恩也)
冬十月南京地震
(震自西北迄東南隆隆有聲)
十一月放魏忠賢于鳳陽道死詔磔其屍
(帝素稔忠賢惡深自儆備及即位其黨自危楊所修揚維垣先劾崔呈秀用以嘗帝時呈秀丁母憂奪情)
(視事不用縗纆所修請令呈秀守制維垣繼攻之呈秀罷歸于是主事錢元愨遂劾忠賢上言忠賢本梟)
(獍之資先帝假以事權羣小蟻附稱功頌德布滿天下如王莽之妄引符命列爵三等畀及乳臭如梁冀之)
(一門五侯徧植奸黨分置要津如王衍之狡兔三窟輿珍輦實藏聚肅寧如董卓之郿塢自固廣開告訐)
(誅鋤士類如曹節王甫之鉤黨株連陳養死士陳兵自衛如桓温之壁後置人皇上待以不死宜勒歸私)
(第魏良卿等有玷茅土並宜禠革員外史躬盛主事陸澄源亦交章諭之而嘉興貢生錢嘉徵更劾忠賢)
(十大罪一曰並帝内外封章必先關白稱功頌德上配先帝及奏俞旨必曰朕與厰臣自古未聞有此奏)
(體二曰蔑后皇親張國紀于御前面折逆奸遂遭羅織欲置之死頼先帝神明祇膺薄懲不然皇親危則)
(中宮危矣三曰弄兵祖宗朝不聞内操忠賢外脅臣工内逼宫闈操兵禁中深可寒心四曰無二祖列宗)
(高皇帝垂訓中涓不許干預朝政乃忠賢一手障天流毒縉紳凡邊腹重地漕運咽喉多置腹心意欲何)
(為五曰尅削藩封三王之國莊田賜賚甚薄也而忠賢封公侯伯之土田膏腴萬頃六曰無聖先師為萬)
(世名教主忠賢何人敢祠太學之側七曰濫爵古制上非軍功不侯忠賢竭天下之物力佐成三殿居然襲)
(公之爵靦不知省八曰掩邊功遼左用兵以來墮名城殺大將而冒侯封伯九曰傷民財郡縣請祠遍天)
(下一祠所費不下五萬金敲骨剝髓孰非國家之脂膏十曰褻名器崔呈秀之子鐸目不識丁賢書遂登)
(前列疏上帝召忠賢使内侍讀之忠賢震恐喪魄急以重寳㗖信邸太監徐應元求觧應元故忠賢博徒)
(也帝知之斥應元安置忠賢于鳳陽榜其罪示天下尋諭曰逆惡魏忠賢擅竊國柄誣䧟忠良罪當死姑)
(從輕發鳳陽乃不思自懲素蓄亡命之徒環擁隨護黨勢若叛然令錦衣衛逮治忠賢行至阜城聞之與其)
(李朝欽偕縊死乃磔其屍懸首河間呈秀聞忠賢死亦自縊明年追戮其屍時言者劾呈秀為五虎之)
(首宜肆市朝有詔逮治籍其家呈秀聞之列姬妾羅珍實呼酒痛飲盡一巵即擲壊之飲已自縊詔開棺)
(追戮其屍其子鐸覆試僅得二義削籍)質實(錢元慤歸安人史躬戒烏程人陸澄源平湖人戍邊)
罷諸邊鎮守中官
(天啟六年三月各邊俱增設内官鎮守至是帝諭兵部先朝于宣大薊遼東江之地分遣内臣協鎮一柄)
(兩操甚為無謂且宦官觀兵自古有戒其槩罷之)
免天啟時逮死諸臣贓釋其家屬
黃立極罷
(山隂監生胡焕猷上疏論黃立極施鳳來張瑞圖李國&KR1376;等身居揆席一意媚閹並宜斥罷立極等疏辨)
(帝猶優詔報之及是立極終不自安乞休去時楊維垣等交章論焕猷疑東林指使請按問乃詔除焕猷)
(名)
發明(黃立極等以逆閹黨人夤緣政府逄奸肆惡靡所不為逆閹既誅其黨自應罷斥乃大臣)
(不為舉發言官不聞論奏而紏劾之疏且出自一山隂監生則諸臣平日封章交論相與水火者徒)
(知争門戶之私而于國家進賢退不肖之義曾不涉其胸臆也莊烈帝深知立極軰之附奸特不欲)
(驟斥衆臣故為除焕猷召以安其意而楊維垣等案乃疑其為東林指使疏請按問是時逆閹雖誅逆)
(未定故猶以東林為罪惡之歸小人變亂黑白何所不至乃鼎象已昭而魑魅猶不自覺亦可哀也)
(夫)
十二月以錢龍錫李標來宗道楊景辰黃道登劉鴻訓
並為禮部尚書兼東閣大學士預機務
(帝以施鳳來軰皆忠賢所用不足倚詔廷推閣臣倣古枚卜典召九卿科道入乾清宫貯名金甌焚香肅)
(拜以次探之得龍錫標宗道景辰輔臣以天下多故請益一二人復得道登鴻訓並命入閣)質實
(錢龍錫字稚文松江華亭人李標字汝立高邑人來宗道蕭山人黃道登吳江人劉鴻訓字默成長山人)
追復熹宗成妃李氏裕妃張氏封號
(客魏肆惡日幽成妃别宫不死斥為宫人裕妃幽别宮絶飲食而死至是俱追復封號)
客氏及魏良卿侯國興等伏誅
(先是熹宗崩客氏將出外宅氏于五更赴梓宫前出一小函用黃色龍袱包裹皆熹宗胎髮痘痂及累年)
(落齒剃髮痛哭焚化而去及是詔赴浣衣局掠死籍其家良卿國興與客光先等皆棄市家屬無少長皆)
(斬嬰孩赴市有盹睡未醒者人以為慘毒之報莫不快之方客氏之籍也于其家得宮女姙身者八人蓋)
(將效吕不韋所為帝大怒命悉笞殺之)
御定資治通鑑綱目三編卷三十三
