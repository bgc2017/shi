遂初堂書目後序
予生晚不及拜遂初先生聞儲書之盛又恨不能如劉
道原所以假舘於春明者寳慶初元冬得罪南遷過錫
山訪前廣德使君則書厄於火者累月矣為之徬徨不
忍去因惟國朝以來藏書之盛鮮有久而弗厄者孫長
孺自唐僖宗為榜書樓三字國朝之藏書者莫先焉三
百年間再燬於火江元叔合江南吳越之藏凡數萬卷
為臧僕竊去市人裂之以籍物其入於安陸張氏者傳
之未幾一篋之富僅供一炊王文康季文正廬山鎦壯
輿南陽井氏皆以藏書名凡未久而失之宋宣獻兼有
畢文簡楊文莊二家之書不减中秘而元符中蕩為烟
埃晁文元累世所藏自中原無事時已有火厄至政和
甲午之災尺素不存斯理也殆不可曉聖賢不過托之
憲言以垂世示後所以共天命而植民彛也兼收並蓄
博覽精索以淑其身以待後之人此何辜於天而厄之
爾極也使子孫不能守如江張王李諸家是固可恨若
孫宋晁氏則子孫知守之矣而火攻其外矧如尤氏子
孫克世厥家滋莫可曉雖然是穮是蓘雖有饑饉亦有
豐年吾知有穮蓘耳豐凶非我知也尤氏子孫其尚思
所以弗替先志云臨卭魏了翁跋
李太史燾云延之於書靡不觀觀書靡不記每公退則
閉戸謝客日記手抄若干古書其子弟及諸女亦抄書
一日謂子曰吾所抄書今若干卷將彙而目之饑讀之
以當肉寒讀之以當裘孤寂而讀之以當朋友憂而讀
之以當金石琴瑟也
右遂初堂書目一卷按直齋陳氏書錄觧題曰錫山尤
氏尚書袤延之淳熙名臣藏書至多法書尤富常燼於
火今其存無幾矣吳郡陸友仁書
遂初堂書目後序
