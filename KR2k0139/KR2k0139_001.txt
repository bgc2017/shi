諸蕃志卷上宋趙汝适撰
志國
交趾國
交趾古交州東南薄海接占城西通白衣蠻北抵欽州
歷代置守不絶賦入至薄守禦甚勞皇朝重武愛人不
欲宿兵瘴癘之區以守無用之土因其獻款從而羈縻
之王係唐姓服色飲食略與中國同但男女皆跣足差
異耳每歲正月四日椎牛饗其屬以七月十五日為大
節家相問遺官寮以生口獻其酋十六日開宴酬之歲
時供佛不祭先病不服藥夜不燃燈樂以蚺蛇皮為前
列(案此句未詳疑有誤字)不能造紙筆求之省地(案省地二字亦未詳)土産
沉香蓬莱香生金銀鐡朱砂珠貝犀象翠羽車渠鹽&KR0238;
木綿吉貝之屬歲有進貢其國不通商以此首題言自
近者始也舟行約十餘程抵占城國
占城國
占城東海路通廣州西接雲南南至真臘北抵交趾通
邕州自泉州至本國順風舟行二十餘程其地東西七
百里南北三千里國都號新州有縣鎮之名甃塼為城
護以石塔王出入乘象或乘軟布兜四人舁之(案宋史外國列)
(傳云王出近則乘軟布兜遠則乘象或乘一木杠四人舁之據此則布兜下當脱或乘一木杠五字)頭戴
金帽身披瓔路王每出朝坐輪使女三十人持劔盾或
捧㯽榔從官屬謁見膜拜一而止白事畢膜拜一而退
婦人拜揖與男子同男女犯姦皆殺盗有斬指斷趾之
刑戰則五人結甲走則同甲皆坐以死唐人被土人殺
害追殺償死國人好潔日三五浴以腦麝合香塗體又
以諸香和焚薰衣四時融暖無寒暑候每歲元日牽象
周行所居之地然後驅逐出郭謂之逐邪四月有遊&KR0657;
之戲陳魚而觀之定十一月望日為冬至州縣以土産
物帛獻於王民間耕種率用两牛五榖無麥有秔粟麻
豆不産茶亦不識醖釀之法止飲椰子酒菓實有蓮蔗
蕉椰之屬土地所出象牙箋沉速香黃蠟烏樠木白藤
吉貝花布絲絞布白㲲簟孔雀犀角紅鸚鵡等物官監
民入山斫香輸官謂之身丁香如中國身丁鹽稅之類
納足聽民貿易不以錢為貨惟博米酒及諸食物以此
充歲計若民入山為虎所噬或水行被鰐魚之厄其家
指其狀詣王王命國師作法誦呪書符投民死所虎鰐
即自投赴請命殺之若有欺詐誣害之訟官不能眀令
競主同過鰐魚潭其負理者魚即出食之理直者雖過
十餘次鰐自避去買人為奴婢每一男子鬻金三兩凖
香貨酬之商舶到其國即差官摺黑皮為策書白字抄
物數監盤上岸十取其二外聽交易如有隐瞞籍沒入
官番商興販用腦麝檀香草席凉傘絹扇&KR0238;噐甆噐鉛
錫酒糖等博易舊州烏麗日麗越裏微芮賓瞳龍烏馬
拔弄容蒲羅甘兀亮寳毗齊皆其屬國也其國前代罕
與中國通周顯德中始遣使入貢皇朝建隆乾德間各
貢方物太平興國六年交趾黎桓上言欲以其國俘九
十三人獻於京師太宗令廣州止其俘存撫之自是貢
獻不絶輙以噐幣優賜嘉其嚮慕聖化也國南五七日
程至真臘國
賓瞳龍國
賓瞳龍國地主手飾衣服與占城同以葵蓋屋木作柵
護歲貢方物於占城今羅漢中有賓頭盧尊者蓋指此
地言之賓瞳龍音訛也或云目連舍基尚存雍熙四年
同大食國來貢方物
真臘國
真臘接占城之南東至海西至蒲甘南至加羅希自泉
州舟行順風月餘日可到其地約方七千餘里國都號
禄兀天氣無寒其王粧束大概與占城同出入儀從則
過之間乘輦駕以两馬或用牛其縣鎮亦與占城無異
官民悉編竹覆茅為屋惟國王鐫石為室有青石蓮花
池沼之勝跨以金橋約三十餘丈殿宇雄壯侈麗特甚
王坐五香七寳床施寳帳以紋木為竿象牙為壁群臣
入朝先至階下三稽首升階則跪以两手抱膊遶王環
坐議政事訖跪伏而退西南隅銅臺上列銅塔二十有
四鎮以八銅象各重四千斤戰象幾二十萬馬多而小
奉佛謹嚴日用番女三百餘人舞獻佛飯謂之阿南即
妓弟也其俗淫姦則不問犯盗則有斬于斷足燒火印
胷之刑其僧道呪法靈甚僧衣黃者有室家衣紅者寺
居戒律精嚴道士以木葉為衣有神曰婆多利祠祭甚
謹以右手為淨左手為穢取雜肉羹與飯相和用右手
掬而食之厥土沃壤田無畛域視力所及而耕種之米
榖廉平每兩烏鉛可博米二㪷土産象牙暫速細香粗
熟香黃蠟翠毛(此國最多)篤耨腦篤耨瓢番油姜皮金顔香
蘇木生絲綿布等物番商興販用金銀甆噐假錦凉傘
皮鼓酒糖醯醢之屬博易登流眉波斯蘭羅斛三濼真
里冨麻羅間綠洋吞里冨蒲甘窊裏西棚杜懷潯番皆
其屬國也本國舊與占城鄰好歲貢金兩因淳熙四年
五月望日占城主以舟師襲其國都請和不許殺之遂
為大讐誓必復怨慶元己未大舉入占城俘其主戮其
臣僕勦殺幾無噍類更立真臘人為主占城今亦為真
臘屬國矣唐武德中始通中國國朝宣和二年遣使入
貢其國南接三佛齊屬國之加羅希
登流眉國(案登流眉宋史作丹流眉)
登流眉國在真臘之西地主椎髻簮花肩紅蔽白朝日
登場初無殿宇飲食以葵葉為椀不施匕筯掬而食之
有山曰無弄釋迦涅槃示化銅像在焉産白荳䓻箋沉
速香黃蠟紫礦之屬
蒲甘國
蒲甘國官民皆撮髻於額以色帛繫之但地主别以金
冠其國多馬不鞍而騎其俗奉佛尤謹僧皆衣黃地主
早朝官僚各持花来獻僧作梵語祝夀以花戴王首餘
花歸寺供佛國有諸葛武侯廟皇朝景德元年遣使同
三佛齊大食國来貢獲預上元觀燈崇寧五年又入貢
三佛齊國
三佛齊間於真臘闍婆之間管州十有五在泉之正南
冬月順風月餘方至凌牙門經商三分之一始入其國
國人多姓蒲累甓為城周數十里國王出入乘船身纏
縵布蓋以絹傘衛以金鏢其人民散居城外或作牌水
居鋪板覆茅不輸租賦習水陸戰有所征伐隨時調發
立酋長率領皆自偹兵噐糗糧臨敵敢死伯於諸國無
緡錢止鑿白金貿易四時之氣多熱少寒豢畜頗類中
國有花酒椰子酒㯽榔蜜酒皆非麯糵所醖飲之亦醉
國中文字用番書以其王指環為印亦有中國文字上
章表則用焉國法嚴犯姦男女悉寘極刑國王死國人
削髮成服其侍人各願徇死積薪烈焰躍入其中名曰
同生死有佛名金銀山佛像以金鑄每國王立先鑄金
形以代其軀用金為噐皿供奉甚嚴其金像噐皿各䥴
誌示後人勿毁國人如有病劇以銀如其身之重施國
之窮乏者云可緩死俗號其王為龍精不敢榖食惟以
沙糊食之否則歲旱而榖貴浴以薔薇露用水則有巨
浸之患有百寳金冠重甚每大朝會惟王能冠之他人
莫勝也傳禪則集諸子以冠授之能勝之者則嗣舊傳
其國地面忽裂成穴出牛數萬成群奔突入山人競取
食之後以竹木窒其穴遂絶土地所産瑇瑁腦子沉速
暫香粗熟香䧏真香丁香檀香荳䓻外有真珠乳香薔
薇水梔子花腽肭臍沒藥蘆薈阿魏木香蘇合油象牙
珊瑚樹猫兒睛琥珀番布番劔等皆大食諸番所産萃
於本國番商興販用金銀甆噐錦綾纈絹糖鐡酒米乾
良薑大黃樟腦等物慱易其國在海中扼諸番舟車往
来之咽喉古用鐡䌇為限以備他盗操縱有機若商舶
至則縱之比年寧謐撤而不用堆積水次土人敬之如
佛舶至則祠焉沃以油則光焰如新鰐魚不敢踰為患
若商舶過不入即出船合戰期以必死故國之舟輻凑
焉蓬豊登牙儂凌牙斯加吉蘭舟佛羅安日羅亭潜邁
拔沓單馬令加羅希巴林馮新拖監篦藍無里細蘭皆
其屬國也其國自唐天祐始通中國皇朝建隆間凡三
遣貢淳化三年告為闍婆所侵乞降詔諭本國從之咸
平六年上言本國建佛寺以祝聖夀願賜名及鐘上嘉
其意詔以承天萬夀為額併以鐘賜焉至景德祥符天
禧元祐元豐貢使絡繹輙優詔奬慰之其國東接戎牙
路(或作重迦盧)
單馬令國
單馬令國地主呼為相公以木作柵為城廣六七尺高
二丈餘上堪征戰國人乘午打鬃跣足屋舍官場用木
民居用竹障以葉繫以藤土産黃蠟降真香速香烏樠
木腦子象牙犀角番商用絹傘雨傘荷池纈絹酒米鹽
糖甆噐盆鉢麄重等物及用金銀為盤盂博易日囉亭
潜邁拔沓加囉希類此本國以所得金銀噐糾集日囉
亭等國類聚獻入三佛齊國
凌牙斯國
凌牙斯國自單馬令風帆六晝夜可到亦有陸程地主
纏縵跣足國人剪髮亦纏縵地産象牙犀角速暫香生
香腦子番商興販用酒米荷池纈絹甆噐等為貨各先
以此等物凖金銀然後打博如酒壹墱凖銀一兩凖金
二錢米二墱凖銀一兩十墱凖金一兩之類歲貢三佛
齊國
佛囉安國
佛囉安國自凌牙斯加四日可到亦可遵陸其國有飛
来佛二尊一有六臂一有四臂賊舟欲入其境必為風
挽回俗謂佛之靈也佛殿以銅為瓦飾之以金每年以
六月望日為佛生日動樂鐃鈸迎導甚都番商亦預焉
土産速暫香䧏真香檀香象牙等番商以金銀甆鐡漆
噐酒米糖麥博易歲貢三佛齊其鄰蓬豊登牙儂加吉
蘭丹類此
新拖國
新拖國有港水深六丈舟車出入兩岸皆民居亦務耕
種架造屋宇悉用木植覆以㯶櫚皮籍以本板障以藤
篾男女祼體以布纏腰剪髮僅留半寸山産胡椒粒小
而重勝於打板地産東瓜甘蔗匏豆茄菜但地無正官
好行剽掠番商罕至興販
監篦國
監篦國其國當路口舶船多泊此從三佛齊國風帆半
月可到舊屬三佛齊後因争戰遂自立為王土産白錫
象牙真珠國人好弓箭殺人多者帶符標榜互相誇詫
五日水路到藍無里國
藍無里國
藍無里國土産蘇木象牙白藤國人好鬭多用藥箭北
風二十餘日到南毗管下細蘭國自藍無里風帆將至
其國必有電光閃爍知是細蘭也其王黑身而逆毛露
頂不衣止纏五色布躡金線紅皮履出騎象或用軟兜
日啖㯽榔煉真珠為灰屋宇悉用猫兒睛及青紅寳珠
瑪瑙雜寳粧飾仍用藉地以行東西有二殿各植金樹
柯莖皆用金花實并葉則以猫兒睛青紅寳珠等為之
其下置金椅以琉璃為壁王出朝早升東殿晩升西殿
坐處常有寳光蓋日影照射琉璃與寳樹相映如霞光
閃爍然二人常捧金盤從承王所啖㯽榔滓從人月輸
金一鎰於官庫以所承㯽榔滓内有梅花腦并諸寳物
也王握寳珠徑五寸火燒不煖夜有光如炬王日用以
拭面年九十餘顔如童國人肌膚甚黑以縵纏身露頂
跣足以手掬飯噐皿用銅有山名細輪疊頂有巨人跡
長七尺餘其一在水内去山三百餘里其山林水低昂
周環朝拱産猫兒睛紅玻瓈腦青紅寳珠地産白荳䓻
木蘭皮麄細香番商轉易用檀香丁香腦子金銀甆噐
馬象絲帛等為貨歲進貢於三佛齊
闍婆國
闍婆國又名莆家龍於泉州為丙巳方率以冬月發船
蓋藉北風之便順風晝夜行月餘可到東至海水勢漸
低女人國在焉愈東則尾閭之所泄非復人世泛海半
月至崑崙國南至海三日程泛海五日至大食國西至
海四十五日程北至海四日程西北泛海十五日至渤
泥國又十日至三佛齊國又七日至古邏國又七日至
柴歷亭抵交趾逹廣州國有寺二一名聖佛一名捨身
有山出鸚鵡名鸚鵡山其王椎髻戴金鈴衣錦袍躡革
履坐方牀官吏日謁三拜而退出入乘象或腰輿壯士
五七百軰執兵以從國人見王皆坐俟其過乃起以王
子三人為副王官有司馬傑落佶連共治國事如中國
宰相無月俸隨時量給土産諸物次有文吏三百餘員
分主城池帑廪及軍卒其領兵者歲給金二十兩勝兵
三萬歲亦給金有差土俗婚聘無媒妁(案聘字原脱今依宋史補入)
但納黃金於女家以取之不設刑禁犯罪者隨輕重出
黃金以贖惟寇盗則寘諸死五月遊船十月遊山或跨
山馬或乘軟兜樂有横笛鼓板亦能舞山中多猴不畏
人呼以霄霄之聲即出投以果實則有大猴先至土人
謂之猴王先食畢群猴食其餘國中有竹園有鬭雞鬭
猪之戲屋宇壯麗飾以金碧賈人至者舘之賓舍飲食
豐潔土人被髮其衣装纏胷下至於膝疾病不服藥但
禱求神佛民有名而無姓尚氣好鬭與三佛齊有讐互
相攻擊宋元嘉十二年嘗通中國後絶皇朝淳化三年
復修朝貢之禮其地坦平宜種植産稻蔴粟豆無麥耕
田用牛民輸十一之租(案十一二字原本誤作土今依宋史改正)煮海為鹽
多魚鼈雞鴨山羊兼椎馬牛以食果實有大瓜椰子蕉
子甘蔗芋出象牙犀角真珠龍腦瑇瑁檀香茴香丁香
荳蔲蓽澄茄䧏真香花簟番劔胡椒㯽榔硫黃紅花蘇
木白鸚鵡亦務蠶織有雜色綉絲吉貝綾布地不産茶
酒出於椰子及蝦猱丹樹之中此樹華人未曾見或以
桄榔㯽榔釀成亦自清香蔗糖其色紅白味極甘美以
銅銀鍮錫雜鑄為錢錢六十凖金一兩三十二凖金半
兩番商興販用夾雜金銀及金銀噐皿五色纈絹皂綾
川芎白芷硃砂綠礬白礬鵬砂砒霜漆噐鐡鼎青白甆
噐交易此番胡椒萃聚商舶利倍蓰之獲往往冐禁潜
載銅錢博換朝廷屡行禁止興販番商詭計易其名曰
蘇吉丹
蘇吉丹
蘇吉丹即闍婆之支國而接新拖東連打板有山峻極
名保老岸番舶未到先見此山頂聳五峰時有雲覆其
上其王以五色布纏頭跣足路行蔽以凉傘或皂或白
從者五百餘人各持鎗劔鏢刀之屬頭戴帽子其狀不
一有如虎頭者如鹿頭者又有如牛頭羊頭雞頭象頭
獅頭猴頭者旁插小旂以五色纈絹為之土人男剪髮
女打鬃皆祼體跣足以布纏腰民間貿易用雜白銀鑿
為幣狀如骰子上&KR0866;番官印記六十四隻凖貨金一兩
每隻博米三十升或四十升至百升其他貿易悉用是
名曰闍婆金可見此國即闍婆也架造屋宇與新拖同
地多米穀巨冨之家倉儲萬餘石有樹名波羅蜜其實
如東瓜皮如栗殼肉如柑瓣味極甘美亦有荔支芭蕉
甘蔗與中國同荔支曬乾可療痢疾蕉長一尺蔗長一
丈此為異耳蔗汁入藥醖釀成酒勝如椰子地之所産
大率與闍婆無異胡椒最多時和歲豐貨銀二十五兩
可博十包至二十包每包五十升設有凶歉寇攘但易
其半採椒之人為辛氣薰廹多患頭痛餌川芎可愈蠻
婦搽抹及婦人染指甲衣帛之屬多用朱砂故番商興
販率以二物為貨厚遇商賈無宿泊飲食之費其地連
百花園麻東打板禧寧戎牙路東峙打綱黃麻駐麻篱
牛論丹戎武囉底勿平牙夷勿奴孤皆闍婆之屬國也
打板國東連大闍婆號戎牙路(或作重迦盧)居民架造屋宇
與中國同其地平坦有港通舟車往來産青鹽綿羊鸚
鵡之屬番官勇猛與東邊賊國為姻彼以省親為名番
舶多遭劫掠之患甚至俘人以為竒貨每人換金二兩
或三兩以此商貨遂絶(賊國丹重布囉琶離孫他故論是也)打綱黃麻駐
麻篱牛論丹戎武囉底平牙夷勿奴孤等國在海島中
各有地主用船往来地罕耕種國多老樹内産沙糊狀
如麥麵土人用水為圓大如綠荳曬乾入包儲蓄為糧
或用魚及肉雜以為羹多嗜甘蔗芭蕉搗蔗入藥醖釀
為酒又有尾巴樹剖其心取其汁亦可為酒土人壯健
凶惡色黑而紅祼體文身剪髮跣足飲食不用噐皿鍼
樹葉以從事食巳則棄之民間博易止用沙糊凖以升
㪷不識書計植木為棚高二丈餘架屋其上障蓋與新
拖同土産檀香丁香荳蔲花簟番布鐡劔噐械等物内
丹戎麻篱武囉尤廣袤多蓄兵馬稍知書計土産䧏真
黃蠟細香瑇瑁等物丹戎武囉亦有之率不事生業相
尚出海以舟劫掠故番商罕至焉
南毗國
南毗國在西南之極自三佛齊便風月餘可到國都號
篾阿抹唐語曰禮司其主祼體跣足縳頭纏腰皆用白
布或著白布窄䄂衫出則騎象戴金帽以真珠珍寳雜
拖其上臂繫金纏足圈金鋉儀仗有纛用孔雀羽為飾
柄拖銀朱凡二十餘人左右翊衛從以番婦擇貎壯竒
偉者前後約五百餘人前者舞導皆祼體跣足止用布
纏腰後者騎馬無鞍纏腰束髮以真珠為纓絡以真金
為纏鋉用腦麝雜藥塗體蔽以孔雀毛傘其餘從行官
屬以白番布為袋坐其上名曰布袋轎以扛舁之扛包
以金銀在舞婦之前國多沙地王出先差官一員及兵
卒百餘人持水灑地以防颶風播揚飲食精細鼎以百
計日一易之有官名翰林供王飲食視其食之多寡每
裁約之無使過度或因而致疾則嘗糞之甘苦以療治
之國人紫色耳輪垂肩習弓箭善刀矟喜戰鬭征伐皆
乘象臨敵以綵纈纏頭事佛尤謹地暖無寒米穀麻豆
麥粟芋菜食用皆足價亦廉平鑿雜白銀為錢鏤官印
記民用以貿易土産真珠諸色番布兜羅綿國有淡水
江乃諸流凑匯之處江極廣袤旁有山突兀常有星現
其上秀氣鍾結産為小石如猫兒睛其色眀透埋於山
坎中不時山發淜洪推流官時差人乘小舸採取國人
珍之故臨胡茶辣甘琶逸弼離沙麻囉華馮牙囉麻哩
抹都奴何啞哩喏嗷囉囉哩皆其屬國也其國最遠番
舶罕到時羅巴智力干父子其種類也今居泉之城南
土産之物本國運至吉羅逹弄三佛齊用荷池纈絹甆
噐樟腦大黃黃連丁香腦子檀香荳䓻沉香為貨商人
就博易焉
故臨國
故臨國自南毗舟行順風五日可到泉舶四十餘日到
藍里住冬至次年再發一月始逹土俗大率與南毗無
異土産椰子蘇木酒用蜜糖和椰子花汁醖成好事弓
箭戰鬭臨敵以綵纈纏髻交易用金銀錢以銀錢十二
凖金錢之一地暖無寒每歲自三佛齊監篦吉陀等國
發船博易用貨亦與南毗同大食人多寓其國中每浴
畢用鬱金塗體蓋欲仿佛之金身(案仿佛原作彷彿今改正)
胡茶辣國
胡茶辣國管百餘州城有四重國人白淨男女皆穴耳
墜重環着窄衣纏縵布戴白煖耳躡紅皮鞋人禁葷食
有佛宇四千區内約二萬餘妓每日兩次歌獻佛飯及
獻花獻花用吉貝線結縛為毬日約用三百斤有戰象
四百餘隻兵馬約十萬王出入乘象頂戴金冠從者各
乘馬持劔土産青碇至多紫礦苛子諸色番布每歲轉
運就大食貨賣
麻囉華國
麻囉華國與胡茶辣連接其國管六十餘州有陸路衣
服風俗與胡茶辣國同産白布甚多每歲約發牛二千
餘隻駞布就陸路往他國博易
注輦國
注輦國西天南印度也東距海五里西至西天竺千五
百里南至羅蘭二千五百里北至頓田三千里自古不
通商水行至泉州約四十一萬一千四百餘里欲往其
國當自故臨易舟而行或云蒲甘國亦可往其國有城
七重高七尺南北十二里東西七里每城相去百步四
城用磚二城用土最中城以木為之皆植花菓雜木第
一第二城皆民居環以小濠第三第四城侍郎居之第
五城王之四子居之第六城為佛寺百僧居之第七城
即王之所居屋四百餘區所統有三十一部落其西十
二曰只都尼施亞盧尼羅琶離鼈琶移布林琶布尼古
檀布林蒲登故里婆輪岑本蹄揭蹄閻黎池离那部尼
遮古林亞里者林其南八曰無雅加黎麻藍眉古黎苦
低舍里尼蜜多羅摩伽藍蒲登蒙伽林加藍琶里琶离
遊亞林池蒙伽藍其北十二曰撥羅耶無沒离江林加
里蒙伽藍漆結麻藍握折蒙伽藍皮林伽藍蒲稜和藍
堡琶来田注离盧娑囉迷蒙伽藍(案三十一部落之名原本訛脫不一今皆)
(依宋史改正)民有罪命侍郎一員處治之輕者縶於木格笞
五七十至一百重者即斬或以象踐殺之其宴則王與
四侍郎膜拜於階遂共作樂歌舞不飲酒而食肉俗衣
布亦有餅餌掌饌執事用妓近萬餘家日輪三千軰祗
役其嫁娶先用金銀指環使媒婦至女家後三日會男
家親族約以田土生畜㯽榔酒等稱其有無為禮女家
復以金銀指環越諾布及女所服錦衣遺婿若男欲離
女則不敢取聘財女欲却男則倍償之其國賦稅繁重
客旅罕到與西天諸國鬭戰官有戰象六萬皆高七八
尺戰時象背立屋載勇士遠則用箭近則用槊戰勝者
象亦賜號以旌其功國人尚氣輕生或有當王前用短
兵格鬭死而無悔父子兄弟不同釡而爨不共噐而食
然甚重義地産真珠象牙珊瑚玻璃㯽榔豆䓻琉璃色
絲布吉貝布獸有山羊黃牛禽有山雞鸚鵡菓有餘甘
藤蘿千年棗椰子甘羅崑崙梅波羅蜜之類花有白茉
莉散絲蛇臍桑麗秋青黃碧婆羅瑶蓮蟬紫水蕉之類
五榖有綠黑豆麥稻地宜竹自昔未嘗朝貢大中祥符
八年其主遣使貢真珠等譯者導其言曰願以表遠人
慕化之意詔閤門祗候史祐之舘伴宴錫恩例同龜兹
使適值承天節其使獲預啓聖院祝夀至熙寧十年又
貢方物神宗遣内侍勞問之其餘南尼華囉等國不啻
百餘悉冠以西天之名又有所謂王舍城者俗傳自交
趾之北至大理大理西至王舍城不過四十程按賈耽
皇華西逹記云自安南通天竺是有陸可通其國然逹
麽之来浮海至番禺豈陸程迂廽不如海道之迅便歟
西天鵬茄囉國
西天鵬茄囉國都號茶那咭城圍一百二十里民物好
勝專事剽奪以白砑螺殼磨治為錢土産寳劔兜羅綿
等布或謂佛教始於此國唐三藏元奘取經曾到
西天南尼華囉國
西天南尼華囉國城有三重人早晩浴以鬱金塗體效
佛金色多稱婆羅門以為佛真子孫屋壁坐席悉塗牛
糞相尚以此為潔家置壇崇三尺三級而升每晨焚香
獻花名為供佛大食番商至其國則坐之門外舘之别
室具供帳噐皿婦人犯奸輙殺之官不問土産上等木
香細白花蘂布人多食酥酪飯豆菜少食魚肉道通西
域西域忽有輕騎来劫但閉門距之數日乏糧自退
大秦國
大秦國(一名犂靬)西天諸國之都會大食番商所萃之地也
其王號麻囉弗理安都城以帛織出金字纏頭所坐之
物則織以絲罽有城市里巷王所居舍以水精為柱以
石灰代瓦多設簾幃四圍開七門置守者各三十人有
他國進貢者拜於階戺之下祝夀而退其人長大美晳
頗類中國故謂之大秦有官曹簿領而文字習北人皆
髦頭而衣文繡亦有白蓋小車旌旗之屬及十里一亭
三十里一堠地多獅子遮害行旅不百人持兵噐偕行
易為所食宫室下鑿地道通禮拜堂一里許王少出惟
誦經禮佛遇七日即由地道往禮拜堂拜佛從者五十
餘人國人罕識王面若出遊則騎馬用傘馬之頭頂皆
飾以金玉珠寳逓年大食國王有號素丹者遣人進貢
如國内有警即令大食措置兵甲撫定所食之物多飯
餅肉不飲酒用金銀噐以匙挑之食已即以金盤貯水
濯手土産琉璃珊瑚生金花錦縵布紅瑪瑙真珠又出
駭雞犀駭雞犀即通天犀也漢延嘉初其國主遣使自
日南徼外来獻犀象瑇瑁始通中國所供無他珍異或
疑使人隠之晉大康中又来貢或云其國西有弱水流
沙近西王母所處幾於日所入也按杜還經行記云拂
桑國在苫國西亦名大秦其人顔色紅白男子悉著素
衣婦人皆服珠錦好飲酒尚乾餅多工巧善織絡地方
千里勝兵萬餘與大食相禦西海中有市客主同和我
往則彼去彼来則我歸賣者陳之於前買者酬之於後
皆以其直置諸物旁待領直然後收物名曰鬼市
天竺國
天竺國隸大秦國所立國主悉由大秦選擇俗皆辮髮
垂下兩鬢及頂以帛纏頭所居以石灰代瓦有城郭居
民王服錦罽為螺髻於頂餘髮剪之使短晨出坐㲪皮
(㲪乃獸名)用朱蠟飾之畫雜物於上群下皆禮拜祝夀出則
騎馬鞍轡皆以烏金銀閙装從者三百人執矛劔之屬
妃衣大袖鏤金紅衣歲一出多所賑施國有聖水能止
風濤番商用琉璃缾盛貯猝遇海敡波以水灑之則止
後魏宣武時嘗遣使獻駿馬云其國出獅子貂豹槖駞
犀象瑇瑁金銅鐡鉛錫金縷織成金罽白疊[翕毛]㲪有石
如雲母而色紫裂之則薄如蟬翼積之則如紗縠有金
剛石似紫石英百鍊不銷可以切玉又有旃檀等香甘
蔗石蜜諸果歲與大秦扶南貿易以齒貝為貨俗工幻
化有弓箭甲矟飛梯地道及木牛流馬之法而怯於戰
鬭善天文筭歷之術皆學悉曇草書(案新舊唐書皆作悉曇章)以貝
多樹葉為紙唐貞觀天授中嘗遣使入貢雍熙間有僧
囉護哪航海而至自言天竺國人番商以其西僧競持
金繒珍寳以施僧一不有買隙地建佛刹於泉之城南
今寳林院是也
大食國
大食在泉之西北去泉州最遠番舶艱於直逹自泉發
船四十餘日至藍里博易住冬次年再發順風六十餘
日方至其國本國所産多運載與三佛齊貿易商賈轉
販以至中國其國雄壯其地廣袤民俗侈麗甲於諸番
天氣多寒雪厚二三尺故貴氊毯國都號蜜徐篱(或作麻囉)
(拔)據諸番衝要王頭纏織錦番布朔望則戴八面純金
平頂冠極天下珍寳皆施其上衣錦衣繫玉帶躡間金
履其居以瑪瑙為柱以綠甘(石之透眀如水晶者)為壁以水晶為
瓦以碌石為塼以活石為灰帷幕之屬悉用百花錦其
錦以真金線夾五色絲織成檯榻飾以珠寳階砌包以
純金噐皿鼎竈雜用金銀結真珠為簾每出朝坐於簾
後官有丞相披金甲戴兜鍪持寳劔擁衛左右餘官曰
太尉各領兵馬二萬餘人馬高七尺用鐡為鞋士卒驍
勇武藝冠倫街闊五丈餘就中鑿二丈深四尺以備駱
駞馬牛䭾負物貨左右鋪砌青黑石板尤極精緻以便
来往民居屋宇與中國同但瓦則以薄石為之民食專
仰米穀好嗜細麫蒸羊貧者食魚菜菓實皆甜無酸取
蒲萄汁為酒或用糖煮香藥為思酥酒又用蜜和香藥
作眉思打華酒其酒大煖巨富之家博易金銀以量為
秤市肆諠譁金銀綾錦之類種種萃聚工匠技術咸精
其能王與官民皆事天有佛名麻霞勿七日一削髮翦
甲歲首清齋念經一月每日五次拜天農民耕種無水
旱之憂有溪澗之水足以灌溉其源不知從出當農隙
時其水止平兩岸及農務將興漸漸汎溢日增一日差
官一員視水候至廣行勸集齊時耕種足用之後水退
如初國有大港深二十餘丈東南瀕海支流逹於諸路
港之兩岸皆民居日為墟市舟車輻凑麻麥粟豆糖麫
油柴雞羊鵝鴨魚蝦棗圈蒲萄雜菓皆萃焉土地所出
真珠象牙犀角乳香龍涎木香丁香肉荳䓻安息香蘆
薈沒藥血碣阿魏腽肭臍鵬砂琉璃玻瓈硨磲珊瑚樹
猫兒睛梔子花薔薇水沒石子黃蠟織金軟錦駞毛布
兜羅錦異縀等番商興販係就三佛齊佛囉安等國轉
易麻囉抹施曷奴發啞四包閑囉施美木俱蘭伽力吉
毗喏耶伊禄白逹思蓮白蓮積吉甘眉蒲花羅層拔弼
琶囉勿拔甕篱記施麻嘉弼斯羅吉甆尼勿斯离皆其
屬國也其國本波斯之别種隋大業中有波斯之桀黠
者探穴得文石以為瑞乃紏合其衆剽略資貨聚徒浸
盛遂自立為王據有波斯國之西境唐永徽以後屢来
朝貢其王盆尼末換之前謂之白衣大食阿婆羅拔之
後(案阿婆羅拔宋史作阿蒲羅拔)謂之黑衣大食皇朝乾德四年僧行
勤游西域因賜其王書以招懷之開寳元年遣使来朝
貢四年同占城闍婆致禮物於江南李煜煜不敢受遣
使上其狀因詔自今勿以為獻淳化四年遣副使李亞
勿来貢引對於崇政殿稱其國與大秦國為鄰土出象
牙犀角太宗問取犀象何法對曰象用象媒誘至漸近
以大䋲羈縻之耳犀則使人升大樹操弓矢伺其至射
而殺之其小者不用弓矢亦可捕獲賜以襲衣冠帶仍
賜黃金凖其所貢之直雍熙三年同賓瞳龍國来朝咸
平六年又遣麻尼等貢真珠乞不給回賜真宗不欲違
其意竢其還優加恩禮景德元年其使與三佛齊蒲甘
使同在京師留上元觀燈皆賜錢縱飲四年偕占城来
貢優加館餼許覽寺觀苑囿大中祥符車駕東封其主
陁婆離上言願執方物赴泰山從之四年祀汾隂又来
詔令陪位舊傳廣州言大食國人無西忽盧華百三十
歲耳有重輪貎甚偉異自言遠慕皇化附古邏國舶船
而来詔賜錦袍銀帶加束帛元祐開禧間各遣使入貢
有番商曰施那幃大食人也僑寓泉南輕財樂施有西
土氣習作叢塚於城外之東南隅以掩舶賈之遺骸提
舶林之竒記其實
麻嘉國
麻嘉國自麻囉拔國西去陸行八十餘程方到乃佛麻
霞勿所生之處佛居用五色玉甃成每歲遇佛忌辰大
食諸國皆至瞻禮爭持金銀珍寳以施仍用錦綺覆其
居後有佛墓書夜常有霞光人莫能近過則合眼若人
臨命終時摸取墓上土塗胷云可乘佛力超生
層拔國
層拔國在胡茶辣國南海島中西接大山其人民皆大
食種落遵大食教度纏青番布躡紅皮鞋日食飯麫燒
餅羊肉鄉村山林多障岫層疊地氣暖無寒産象牙生
金龍涎黃檀香每歲胡茶辣國及大食邊海等處發船
販易以白布甆噐赤銅紅吉貝為貨
弼琶囉國
弼琶囉國有四州餘皆村落各以豪強相尚事天不事
佛土多駱駞綿羊以駱駞肉并乳及燒餅為常饌産龍
涎大象牙及大犀角象牙有重百餘斤犀角重十餘斤
亦多木香蘇合香油沒藥瑇瑁至厚他國悉就販焉又
産物名駱駞鶴身頂長六七尺有翼能飛但不甚高獸
名狙蠟狀如駱駝而大如牛色黃前脚高五尺後低三
尺頭高向上皮厚一寸又有騾子紅白黑三色相間紋
如經帶皆山野之獸往往駱駞之别種也國人好獵時
以藥箭取之
勿拔國
勿拔國邊海有陸道可到大食王紫棠色纏頭衣衫遵
大食教度為事
中理國
中理國人露頭跣足纏布不敢着衫惟宰相及王之左
右乃着衫纏頭以别王居用磚甓甃砌民屋用葵茒苫
蓋日食燒麫餅羊乳駱駞乳牛羊駱駞甚多大食惟此
國出乳香人多妖術能變身作禽獸或水族形驚眩愚
俗番舶轉販或有怨隙作法詛之其船進退不可知與
勸解方為釋放其國禁之甚嚴每歲有飛禽泊郊外不
計其數日出則絶不見其影國人張羅取食之其味極
佳惟暮春有之交夏而絶至来歲復然國人死棺殮畢
欲殯凢遠近親戚慰問各舞劔而入噉問孝主死故若
人殺死我等當刃殺之報仇孝主答以非人殺之自係
天命乃投劔慟哭每歲常有大魚死飄近岸身長十餘
丈徑高二丈餘國人不食其肉惟刳取腦髓及眼睛為
油多者至三百餘墱和灰修舶船或用點燈民之貧者
取其肋骨作屋桁脊骨作門扇截其骨節為臼國有山
與弼琶囉國隔界周圍四千里大半無人烟山出血碣
蘆薈水出瑇瑁龍涎其龍涎不知所出忽見成塊或三
五斤或十斤飄泊岸下土人競分之或船在海中驀見
採得
甕蠻國
甕蠻國人物如勿拔國地主纏頭繳縵不衣跣足奴僕
則露首跣足繳縵蔽體食燒麫餅羊肉并乳魚菜土産
千年棗甚多沿海出真珠山畜牧馬極蕃庶他國貿易
惟買馬與真珠及千年棗用丁香荳䓻腦子等為貨
記施國
記施國在海嶼中望見大食半日可到管州不多王出
入騎馬張皂傘從者百餘人國人白淨身長八尺披髮
打纏纏長八尺半纏於頭半垂於背衣番衫繳縵布躡
紅皮鞋用金銀錢食麫餅羊魚千年棗不食米飯土産
真珠好馬大食歲遣駱駞負薔薇水梔子花水銀白銅
生銀朱砂紫草細布等下船至本國販於他國
白逹國
白逹國係大食諸國之一都會自麻囉拔國約陸行一
百三十餘程過五十餘州乃到國極強大軍馬噐甲甚
盛王乃佛麻霞勿直下子孫相襲傳位至今二十九代
經六七百年大食諸國或用兵相侵皆不敢犯其境王
出張皂蓋金柄其頂有玉獅子背負一大金月閃耀如
星雖遠可見城市衢陌居民豪侈多寳物珍叚少米魚
菜人食餅肉酥酪産金銀碾花上等琉璃白越諾布蘇
合油國人相尚以好雪布纏頭及為衣服七日一次削
髮剪爪甲一日五次禮拜天遵大食教度以佛之子孫
故諸國歸敬焉
弼斯囉國
弼斯囉國地主出入騎從千餘人盡帶鐡甲將官帶連
環鎻子甲聽白逹節制人食燒麫餅羊肉天時寒暑稍
正但無朔望産駱駞綿羊千年棗每歲記施甕蠻國常
至其國般販
吉慈尼國
吉慈尼國自麻羅拔國約一百二十程可到地近西北
極寒冬雪至春不消國有大山圍遶鑿山為城方二百
餘里外環以水有禮拜堂二百餘官民皆赴堂禮拜謂
之厨(或作除)幭民多豪冨居樓閣至有五七層者多畜牧
駞馬人食餅肉乳酪少魚米或欲飲飯以牛湩拌水飲
之王手臂過膝有戰馬百匹各高六尺餘騾數十匹亦
高三尺出則更迭乘之所射弓數石五七人力不能挽
馬上使鐡鎚重五十餘斤大食及西天諸國皆畏焉土
産金銀越諾布金絲綿五色駞毛叚碾花琉璃蘇合油
無名異摩娑石
勿厮離國
勿厮離國其地多石山秋露沆瀣日曬即凝状如糖霜
採而食之清凉甘腴蓋真甘露也山有天生樹一歲生
栗名蒲蘆次歲生沒石子地産火浣布珊瑚
蘆眉國
蘆眉國自麻囉拔西陸行三百餘程始到亦名眉路骨
國其城屈曲七重用黑光大石甃就每城相去千步有
番塔三百餘内一塔高八十丈容四馬並驅而上内有
三百六十房人皆纏頭塌項以色毛叚為衣以肉麫為
食以金銀為錢有四萬戸織錦為業地産絞綃金字越
諾布間金間絲織錦綺摩娑石無名異薔薇水梔子花
蘇合油鵬砂及上等碾花琉璃人家好畜駞馬犬
木蘭皮國
木蘭皮國大食國西有巨海海之西有國不可勝數大
食巨艦所可至者木蘭皮國爾自大食之陁盤地國發
舟正西涉海百餘日方至其國一舟可容數千人舟中
有酒食肆機杼之屬言舟之大者莫木蘭皮若也國之
所産極異麥粒長三寸瓜圍六尺可食二三十人榴重
五斤桃重二斤香圓重二十餘斤萵苣菜每莖可重十
餘斤其葉長三四尺米麥開地窖藏之數十年不壊産
胡羊高數尺尾大如扇春剖腹取脂數十斤再縫合而
活不取則發臕脹死陸行二百程日晷長三時秋月西
風忽起人獸速就水飲乃生稍遲則渴死
勿斯里國
勿斯里國屬白逹國節制國王白晳打纏頭着番衫穿
皂靴出入乘馬前有看馬三百匹鞍轡盡飾以金寳有
虎十頭縻以鐡索伏虎者百人弄鐡索者五十人持擂
棒者一百人臂鷹者三十人又千騎圍護有親奴三百
各帶甲持劔二人持御噐械導王前其後有百騎鳴鼓
儀從甚都國人惟食餅肉不食飯其國多旱管下一十
六州周回六十餘程有雨則人民耕種反為之漂壊有
江水極清甘莫知水源所出歲旱諸國江水皆消减惟
此水如常田疇充足農民藉以耕種歲率如此人至有
七八十歲不識雨者舊傳蒲囉吽第三代孫名千宿曾
據此國為其無雨恐有旱乾之患遂於近江擇地置三
百六十鄉村村皆種麥逓年供國人日食每村供一日
三百六十村可足一年之食又有州名憩野傍近此江
兩年或三年必有一老人自江水中出頭髮黑短鬚鬢
皓白坐於水中石上惟現半身掬水洗面剔甲國人見
之知其為異近前拜問今歲人民吉凶如何其人不語
若笑則其年豐稔民無札瘥若蹙額則是年或次年必
有凶歉疾疫坐良久復沒不見江中有水駱駞水馬時
登岸齧草見人則沒入水
遏根陀國
遏根陀國勿斯里之屬也相傳古有異人徂葛尼於瀕
海建大塔下鑿地為兩屋塼結甚密一窖糧食一儲噐
械塔高二百丈可通四馬齊驅而上至三分之二塔心
開大井結渠透大江以防他國兵侵則舉國據塔以拒
敵上下可容二萬人内居守而外出戰其頂上有鏡極
大他國或有兵船侵犯鏡先照見即預備守禦之計近
年為外國人投塔下執役掃洒數年人不疑之忽一日
得便盗鏡抛沉海中而去
海上雜國
晏陀蠻國自藍無里去細蘭國如風不順飄至一所地
名晏陀蠻海中有一大嶼内有兩山一大一小其小山
全無人煙其大山周圍七十里山中之人身如黑漆能
生食人船人不敢艤岸山内無寸鐡皆以硨磲蚌殼磨
銛為刃上有聖跡渾金床承一死人經代不朽常有巨
蛇衛護蛇身毛長二尺人不敢近有井每歲兩次水溢
流入於海所過砂石經此水浸皆成金闔山人常祭此
井如銅鉛鐡錫用火燒紅取此水沃之輙變成金舊傳
曾有商舶壊船人扶竹木隨流飄至此山知有聖水潜
以竹筒盛滿乘木筏隨浪飄漾至南毗國以水獻南毗
國王試之果驗南毗王遂興兵謀奄有其山船未至間
遭惡風飄回船人漂至山盡為山蠻所食蓋此山有金
床異人密有神護不令人近也
崑崙層期國在西南海上連接大海島常有大鵬飛蔽
日移晷有野駱駞大鵬遇則吞之或拾鵬翅截其管可
作水桶土産大象牙犀角西有海島多野人身如黑漆
蚪髮誘以食而擒之轉賣與大食國為奴獲價甚厚託
以管鑰謂其無親屬之戀也
沙華公國其人多出大海劫奪得人縛而賣之闍婆
又東南有野島蠻賊居之號麻囉奴商舶飄至其國羣
起擒人以巨竹夾燒而食之其賊首鑚齒皆以黃金装
飾取人腦盖為飲食器其島愈深其賊愈甚
又東南有女人國水常東流數年水一泛漲或流出蓮
肉長尺餘桃核長二尺人得之則以獻於女王昔常有
舶舟飄落其國羣女擕以歸數日無不死有一智者夜
盗船亡命得去遂傳其事其國女人遇南風盛發裸而
感風即生女也
西海亦有女國其地五男三女以女為國王婦人為吏
職男子為軍士女子貴則多有侍男男子不得有侍女
生子從母姓氣候多寒以射獵為業出鍮石朱砂麝香
犛牛駿馬尤多鹽與大秦天竺博易其利數倍
波斯國在西南海上其人肌理甚黑鬢髮皆蚪以青花
布纏身以兩金串鈐手無城郭其王早朝以虎皮蒙杌
疊足坐羣下膜拜而退出則乘軟兜或騎象從者百餘
人執劍呵護食餅肉飯盛以甆器掬而啗之
茶弼沙國城方一千餘里王着戰袍縳金帶頂金冠穿
皂靴婦女着真珠衫土産金寳極多人民住屋有七層
每一層乃一人家其國光明係太陽沒入之地至晩日
入其聲極震洪於雷霆每於城門用千人吹角鳴鑼擊
鼓雜混日聲不然則孕婦及小兒聞日聲皆驚死
斯加里野國近蘆眉國界海嶼闊一千里衣服風俗語
音與蘆眉同本國有山穴至深四季出火遠望則朝煙
暮火近觀則火勢烈甚國人相與扛舁大石重五百斤
或一千斤抛擲穴中湏臾爆出碎如浮石每五年一次
火從穴出流轉至海邊復回所過林木皆不燃燒遇石
則焚爇如灰
默伽獵國王逐日誦經拜天打纏頭着毛段番衫穿紅
皮鞋教度與大食國一同王每出入乘馬以大食佛經
用一函乘在駱駞背前行管下五百餘州各有城市有
兵百萬出入皆乘馬人民食餅肉有麥無米牛羊駱駞
菓實之屬甚多海水深二十丈産珊瑚樹
渤泥國
渤泥在泉之東南去闍婆四十五日程去三佛齊四十
日程去占城與麻逸各三十日程(案麻宋史作摩)皆以順風為
則其國以板為城城中居民萬餘人所統十四州王居
覆以貝多葉民舍覆以草王之服色略倣中國若裸體
跣足則臂佩金圈手帶金綀以布纏身坐繩床出則施
大布單坐其上衆舁之名曰阮囊從者五百餘人前持
刀劍器械後捧金盤貯香腦㯽榔等從以戰船百餘隻
為衛戰鬭則持刀被甲甲以銅鑄状若大筒穿之於身
護其腹背器皿多用金地無麥有麻稻以沙糊為糧(沙糊)
(詳見黃麻駐)又有羊及雞魚無絲蠶用吉貝花織成布有尾
巴樹加蒙樹椰子樹以樹心取汁為酒富室之婦女皆
以花錦銷金色帛纏腰婚聘先以酒㯽榔次之指環又
次之然後以吉貝布或量出金銀成禮喪葬有棺斂以
竹為轝載棄山中二月始耕則祀之凡七年則不復祀
矣以十二月七日為歲節地多熱國人宴會鳴鼓吹笛
擊鉢歌舞為樂無器皿以竹編貝多葉為器食畢則棄
之其國鄰於底門國有藥樹取其根煎為膏服之仍塗
其體兵刃所傷皆不死土地所出梅花腦速腦金脚腦
米腦黃蠟降真香瑇瑁番商興販用貨金貨銀假錦建
陽錦五色絹五色茸琉璃珠琉璃瓶子白錫烏鉛網墜
牙臂環臙脂漆椀楪青甆器等博易番舶抵岸三日其
王與眷屬率大人(王之左右號曰大人)到船問勞船人用錦藉跳
扳迎肅欵以酒醴用金銀器皿禒蓆凉傘等分獻有差
既泊舟登岸皆未及博易之事商賈日以中國飲食獻
其王故舟往佛泥必挟善庖者一二輩與俱朔望並講
賀禮幾月餘方請其王與大人論定物價價定然後鳴
鼓以召遠近之人聽其貿易價未定而私貿易者罰俗
重商賈有罪抵死者罰而不殺船回日其王亦釃酒椎
牛祖席酢以腦子番布等稱其所施舶舟雖貿易迄事
必候六月望日排辨佛節然後出港否則有風濤之厄
佛無他像茅舍數層規制如塔下置小龕罩珠二顆是
謂聖佛土人云二珠其初猶小今漸大如拇指矣遇佛
節其王親供花菓者三日國中男女皆至太平興國二
年遣使蒲亞利等貢腦子瑇瑁象牙檀香其表緘封數
重紙類木皮而薄瑩滑色微綠長數尺博寸餘卷之僅
可盈握其字細小横讀之譯以華言云渤泥國王向打
稽首拜皇帝萬歲萬歲萬萬歲又言每年脩貢易飄泊
占城乞詔占城今後勿留館其使於禮賓院優遣之元
豐五年又遣使来貢其西龍宫什廟日麗胡蘆蔓頭蘇
勿里馬膽逾馬喏居海島中用小船来往服色飲食與
渤泥同出生香降真香黃蠟瑇瑁商人以白甆器酒米
麤鹽白絹貨金易之
麻逸
麻逸國在渤泥之北團聚千餘家夾溪而居土人披布
如被或腰布蔽體有銅佛像散布草野不知所自盗少
至其境商舶入港駐於官場前官場者其國闤闠之所
也登舟與之雜處酋長日用白傘故商人必賫以為贐
交易之例蠻賈叢至隨□篱搬取物貨而去初若不可
曉徐辨認搬貨之人亦無遺失蠻賈乃以其貨轉入他
島嶼貿易率至八九月始歸以其所得凖償舶商亦有
過期不歸者故貶麻逸舶回最晩三嶼白蒲延蒲里嚕
里銀東流新里漢等皆其屬也土産黃蠟吉貝真珠瑇
瑁藥㯽榔于逹布商人用甆器貨金鐡鼎烏鉛五色琉
璃珠鐡針等博易
三嶼
三嶼乃麻逸之屬曰加麻延巴姥酉巴吉弄等各有種
落散居島嶼舶舟至則出而貿易總謂之三嶼其風俗
大略與麻逸同每聚落各約千餘家地多崇岡疊嶂峭
拔如壁憑高依險編茅為屋山無水源婦女以首絫擎
二三罋取水於溪登陟如履平地窮谷别有種落號海
膽人形而小眼圓而黃虬髮露齒巢於木顛或三五為
羣跧伏榛莽以暗箭射人多罹其害投以甆椀則俯拾
忻然跳呼而去番商每抵一聚落未敢登岸先駐舟中
流鳴鼓以招之蠻賈争棹小舟持吉貝黃蠟番布椰心
簟等至與之貿易如議價未决必賈豪自至說諭餽以
絹傘甆器籐籠仍留一二輩為質然後登岸互市交易
畢則返其質停舟不過三四日又轉而之他諸蠻之居
環繞三嶼不相統屬其山倚東北隅南風時至激水衝
山波濤迅駛不可泊舟故販三嶼者率四五月間即理
歸棹博易用甆器皂綾纈絹五色燒珠鉛網墜白錫為
貨蒲哩嚕與三嶼聯屬聚落差盛人多猛悍好攻劫海
多鹵股之石槎牙如枯木芒刃銛於劍戟舟過其側預
曲折以避之産青琅玕珊瑚樹然絶難得風俗博易與
三嶼同
流求國
流求國當泉州之東舟行約五六日程王姓歡斯土人
呼為可老王所居曰波羅檀洞塹栅三重環以流水植
棘為藩殿宇多雕刻禽獸男女皆以白紵繩纏髮從頭
後盤繞及以雜紵雜毛為衣製裁不一織藤為笠飾以
羽毛兵有刀稍弓箭劍鼓之屬編熊豹皮為甲所乘之
車刻獸為像導從僅數十人無賦斂有事則均税不知
節朔眎月盈虧以紀時父子同床而寝曝海水為鹽釀
米麴為酒遇異味先進尊者肉有熊羆豺狼尤多猪雞
無牛羊驢馬厥土沃壤先用火燒然後引水灌注持鍤
僅數寸而墾之無他竒貨尤好剽掠故商賈不通土人
間以所産黃蠟土金氂尾豹脯往售扵三嶼旁有毗舍
耶談馬顔等國
毗舍耶
毗舍耶語言不通商販不及袒裸盱睢殆畜類也泉有
海島曰彭湖隸晉江縣取其國密邇煙火相望時至寇
掠其来不測多罹生噉之&KR0675;居民苦之淳熙間國之酋
豪常率數百輩猝至泉之水澚圍頭等村恣行兇暴戕
人無數淫其婦女已而殺之喜鐡器及匙筯人閉戸則
免但刓其門圈而去擲以匙筯則俯拾之可緩數步官
軍擒捕見鐡騎則競刓其甲駢首就戮而不知悔臨敵
用標鎗繫繩十餘丈為操縱盖愛其鐵不忍棄也不駕
舟楫惟以竹筏從事可摺疊如屏風急則羣舁之泅水
而遁
新羅國
新羅國弁韓遺種也其國與泉之海門對峙俗忌隂陽
家子午之說故興販必先至四明而後再發或曰泉之
水勢漸低故必經由四明有大族曰金氏朴氏唐武德
中封真金為樂浪郡王其後常為君長開耀中遣使乞
唐禮及他文從之屋宇器用服飾官屬略倣中國其治
峻法以繩下故少犯道不拾遺婚娶不用幣人知書喜
學厮役之家亦相矜勉里有庠扁曰局堂處子弟之未
婚者習書射於其中三歲一試舉人有進士算學諸科
故號君子國地宜粳□有槖駞水牛不用錢第以米博
易民家器皿悉銅為之樂有二品曰庫樂曰鄉樂開元
中嘗遣邢璹為弔使五代同光長興中各遣使修朝貢
禮皇朝建隆二年遣使来貢興國二年又貢其國信隂
陽鬼神之事多拘忌中國使至必涓吉而後具禮受詔
每受詔亦為謝表粗有文采地出人参水銀麝香松子
榛子石决明松塔子防風白附子茯苓大小布毛施布
銅磬甆器草蓆鼠毛筆等商舶用五色纈絹及建本文
字博易
倭國
倭國在泉之東北今號日本國以其國近日出故名或
曰惡舊名改之國方數千里西南至海東北限以大山
山外即毛人國凡五畿七道三島三千七百七十二鄉
四百一十四驛八十八萬三千餘丁地多山林無良田
嗜海錯俗多文身自謂泰伯之後又言上古使至中國
皆自稱大夫昔夏少康之子封於會稽斷髮文身以避
蛟龍之&KR0675;今倭人沈沒取魚亦文身以厭水族計其道
里在會稽之正東寒暑大類中國王以王為姓歴七十
餘世不易文武皆世官男子衣横幅結束相連不施縫
綴婦人衣如單被穿其中以貫頭一衣率用二三縑皆
被髮跣足亦有中國典籍如五經白樂天文集之類皆
自中國得之土宜五榖而少麥交易用銅錢以乾文大
寳為文有水牛驢羊犀象之屬亦有金銀細絹花布多
産杉木羅木長至十四五丈徑四尺餘土人解為枋板
以巨艦搬運至吾泉貿易泉人罕至其國樂有中國高
麗二部刀楯弓矢以鐡為鏃挽射矢不能遠詰其故以
其國中不習戰鬭有屋宇父母兄弟卧息異處飲食用
爼豆嫁娶不持錢帛死有棺無椁封土為塚初喪哭泣
不食肉已葬舉家入水潔浴以祓不祥舉大事則灼骨
以占吉凶不知正歲四時但計秋收之時以為年紀人
多夀率八九十歲婦女不淫不妬無争訟或罹於罪重
者族滅輕者沒其妻孥以金銀為貢賦即其地之東粤
州及别島所産也其國自後漢嘗通中國歴魏晉宋隋
唐並遣使修朝貢國朝雍熙元年國僧奝然與其徒五
六人浮海至以銅器十餘事獻極精緻太宗召見館於
太平興國寺賜紫衣方袍撫之甚厚聞其王一姓傳繼
臣下皆世官因歎息謂宰臣宋琪李昉曰此島夷爾乃
世祚遐久其臣亦繼襲不絶此古之道也夫以一島夷
而動太宗之歎息豈泰伯用夏變夷之遺風猶有存者
歟
