諸蕃志卷下宋趙汝适撰
志物
腦子
腦子出渤泥國(一作佛尼)又出賓窣國世謂三佛齊亦有之
非也但其國據諸蕃来往之要津遂截斷諸國之物聚
扵其國以竢蕃舶貿易耳腦之樹如杉生扵深山窮谷
中經千百年支幹不曾損動則賸有之否則腦随氣泄
土人入山採腦須數十為羣以木皮為衣賫沙糊為糧
分路而去遇腦樹則以斧斫記至十餘株然後截叚均
分各以所得解作板叚随其板傍横裂而成縫腦出扵
縫中劈而取之其成片者謂之梅花腦以状似梅花也
次謂之金脚腦其碎者謂之米腦碎與木屑相雜者謂
之蒼腦取腦已淨其杉片謂之腦札今人碎之與鋸屑
相和置瓷器中以器覆之封固其縫煨以熱灰氣蒸結
而成塊謂之聚腦可作婦人花環等用又有一種如油
者謂之腦油其氣勁而烈秪可浸香合香用
乳香
乳香一名薰陸香出大食之麻囉拔施曷奴發三國深
山窮谷中其樹大槩類榕以斧斫株脂溢扵外結而成
香聚而為塊以象輦之至扵大食大食以舟載易他貨
扵三佛齊故香常聚扵三佛齊番商貿易至舶司視香
之多少為殿最而香之為品十有三其最上者為揀香
圓大如指頭俗所謂滴乳是也次曰缾乳其色亞扵揀
香又次曰缾香言收時貴重之置扵缾中缾香之中又
有上中下三等之别又次曰袋香言收時止置袋中其
品亦有三如瓶香焉又次曰乳榻盖香之雜扵砂石者
也又次曰黑榻盖香色之黑者也又次曰水濕黑榻盖
香在舟中為水所浸漬而氣變色敗者也品雜而碎者
曰斫削簸揚為塵者曰纏末此乳香之别也
沒藥
沒藥出大食麻囉抺國其樹高大如中國之松皮厚一
二寸採時先掘樹下為坎用斧伐其皮脂溢扵坎中旬
餘方取之
血碣
血碣亦出大食國其樹略與沒藥同但葉差大耳採取
亦如之有瑩如鏡面者乃樹老脂自流溢不犯斧鑿此
為上品其夾插柴屑香乃降真香之脂俗號假血碣
金顔香
金顔香正出真臘大食次之所謂三佛齊有此香者特
自大食販運至三佛齊而商人又自三佛齊轉販入中
國耳其香乃木之脂有淡黃色者有黑色者拗開雪白
為佳有砂石為下其氣勁工扵聚衆香今之為龍涎軟
香佩帶者多用之蕃人亦以和香而塗其身
篤耨香
篤耨香出真臘國其香樹脂也其樹状如杉檜之類而
香藏扵皮樹老而自然流溢者色白而瑩故其香雖盛
暑不融名曰篤耨至夏月以火環其株而炙之令其脂
液再溢冬月因其凝而取之故其香夏融而冬凝名黑
篤耨土人盛之以瓢舟人易之以瓷器香之味清而長
黑者易融渗漉扵瓢碎瓢而爇之亦得其髣髴今所謂
篤耨瓢是也
蘇合香油
蘇合香油出大食國氣味大抵類篤耨以濃而無滓者
為上蕃人多用以塗身閩人患大風者亦倣之可合軟
香及入醫用
安息香
安息香出三佛齊國其香廼樹之脂也其形色類核桃
瓤而不宜扵燒然能發衆香故人取之以和香焉通典
叙西戎有安息國後周天和隋大業中曾朝貢恐以此
得名而轉貨扵三佛齊
梔子花
梔子花出大食啞巴閑囉施美二國狀如中國之紅花
其色淺紫其香清越而有醖藉土人採花曬乾藏之琉
璃缾中花亦希有即佛書所謂薝蔔是也
薔薇水
薔薇水大食國花露也五代時蕃使蒲訶散以十五缾
效貢厥後罕有至者今多採花浸水蒸取其液以代焉
其水多偽雜以琉璃缾試之飜搖數四其泡周上下者
為真其花與中國薔薇不同
沉香
沉香所出非一真臘為上占城次之三佛齊闍婆等為
下俗分諸國為上下岸以真臘占城為上岸大食三佛
齊闍婆為下岸香之大槩生結者為上熟脱者次之堅
黑者為上黃者次之然諸沉之形多異而名亦不一有
如犀角者謂之犀角沉如燕口者謂燕口沉如附子者
謂之附子沉如梭者謂之梭沉文堅而理緻者謂之横
隔沉大抵以所産氣味為高下不以形體為優劣世謂
渤泥亦産非也一說其香生結成以刀修出者為生結
沉自然脱落者為熟沉産扵下岸者謂之番沉氣哽味
辣而烈能治冷氣故亦謂之藥沉海南亦産沉香其氣
清而長謂之蓬莱沉
箋香
箋香乃沉香之次者氣味與沉香相類然帶木而不甚
堅實故其品次扵沉香而優扵熟速
速暫香
生速出扵真臘占城而熟速所出非一真臘為上占城
次之闍婆為下伐樹去木而取者謂之生速樹仆扵地
木腐而香存者謂之熟速生速氣味長熟速氣味易焦
故生者為上熟者次之熟速之次者謂之暫香其所産
之高下與熟速同但脱者謂之熟速而木之半存者謂
之暫香半生熟商人以刀刳其木而出其香擇其上者
雜扵熟速而貨之市者亦莫之辨
黃熟香
黃熟香諸番皆出而真臘為上其香黃而熟故名若皮
堅而中腐者其形如桶謂之黃熟桶其夾箋而通黑者
其氣尤勝謂之夾箋黃熟夾箋者廼其香之上品
生香
生香出占城真臘海南諸處皆有之其直下扵烏里乃
是斫倒香株之未老者若香已生在木内則謂之生香
結皮三分為暫香五分為速香七八分為箋香十分即
為沉香也
檀香
檀香出闍婆之打綱底勿二國三佛齊亦有之其樹如
中國之荔支其葉亦然土人斫而隂乾氣清勁而易泄
爇之能奪衆香色黃者謂之黃檀紫者謂之紫檀輕而
脆者謂之沙檀氣味大率相類樹之老者其皮薄其香
滿此上品也次則有七八分香者其下者謂之點星香
為雨滴漏者謂之破漏香其根謂之香頭
丁香
丁香出大食闍婆諸國其状似丁字因以名之能辟口
氣郎官咀以奏事其大者謂之丁香母丁香母即雞舌
香也或曰雞舌香千年棗實也
肉荳䓻
肉荳䓻出黃麻駐牛崘等深番樹如中國之栢高至十
丈枝幹條枚蕃衍敷廣蔽四五十人春季花開採而曬
乾今荳䓻花是也其實如榧子去其殼取其肉以灰藏
之可以耐久按本草其性温
降真香
降真香出三佛齊闍婆蓬豐廣東西諸郡亦有之氣勁
而遠能辟邪氣泉人歲除家無貧富皆爇之如燔柴然
其直甚廉以三佛齊者為上以其氣味清遠也一名曰
紫藤香
麝香木
麝香木出占城真臘樹老仆湮沒扵土而腐以熟脱者
為上其氣依稀似麝故謂之麝香若伐生木取之則氣
勁而惡是為下品泉人多以為器用如花梨木之類
波羅蜜
波羅蜜大如冬瓜外膚礧砢如佛髻生青熟黃削其膚
食之味極甘其樹如榕其花業生花褪結子惟一成實
餘各蘸死出蘇吉丹廣州南海廟亦有之
㯽榔
㯽榔産諸蕃國及海南四州交趾亦有之木如棕櫚結
子葉間如柳條顆顆叢綴其上春取之為軟㯽榔俗號
㯽榔鮮極可口夏秋採而乾之為米㯽榔漬之以鹽為
鹽㯽榔小而尖者為雞心㯽榔大而匾者為大腹子食
之可以下氣三佛齊取其汁為酒商舶興販泉廣税務
歲收數萬緡惟海南最多鮮㯽榔鹽㯽榔皆出海南雞
心大腹子多出麻逸
椰子
椰子木身葉悉類棕櫚㯽榔之屬子生葉間一穗數枚
大如五升器菓之大者惟此與波羅蜜耳初採皮甚青
嫩已而變黃久則枯乾皮中子殼可為器子中穰白如
玉味美如牛乳穰中酒新者極清芳久則渾濁不堪飲南
毗諸國取其樹花汁用蜜糖和之為酒
沒石子
沒石子出大食勿厮離其樹如樟歲一開花結實如中
國之茅栗名曰沙沒律亦名蒲蘆可採食之次年再生
名曰麻茶麻茶沒石子也明年又生沙沒律間歲方生
沒石子所以貴售一根而異産亦可怪也
烏樠木
烏樠木似棕櫚青綠聳直高十餘丈蔭綠荗盛其木堅
實如鐡可為器用光澤如漆世以為珍木
蘇木
蘇木出真臘國樹如松栢葉如冬青山谷郊野在在有
之聽民採取去皮曬乾其色紅赤可染緋紫俗號曰窊
木
吉貝
吉貝樹類小桑萼類芙蓉絮長半寸許宛如鵝毳有子
數十南人取其茸絮以鐡筯碾去其子即以手握茸就
紡不煩緝績以之為布最堅厚者謂之兜羅綿次曰番
布次曰木棉布又次曰吉布或染以雜色異紋炳然幅
有闊至五六尺者
椰心簟
椰心簟出丹戎武囉蕃商運至三佛齊凌牙門及闍婆
貿易又出三嶼蒲嘿嚕山産草其状似藤長丈餘紋縷
端膩無節目名曰椰心草蕃之婦女採而絲破織以為
簟或用色染紅黑相間者曰花簟冬温而夏凉便扵出
入以三佛齊者為上三嶼者最為下
木香
木香出大食麻囉抹國施曷奴發亦有之樹如中國絲
瓜冬月取其根剉長一二寸曬乾以狀如雞骨者為上
白荳䓻
白荳䓻出真臘闍婆等蕃惟真臘最多樹如絲瓜實如
蒲萄蔓衍山谷春花夏實聽民從便採取
胡椒
胡椒出闍婆之蘇吉丹打板白花園麻東戎牙路以新
柂者為上打板者次之胡椒生扵郊野村落間亦有界
(缺)中國之蒲萄土人以竹木為棚(缺)開花四月結實花
如鳳尾其色青紫五月收採曬乾藏之倉廪次歲方發
出以牛車運載博易其實不禁日而耐雨旱則所入者
寡潦則所入倍常(或曰南毗無離拔國至多蕃商之販扵闍婆来自無離拔也)
蓽澄茄
蓽澄茄樹藤蔓衍春花夏實類牽牛子花白而實黑曬
乾入包出闍婆之蘇吉丹
阿魏
阿魏出大食木俱蘭國其樹不甚高大脂多流溢土人
以繩束其梢去其尾納以竹筒脂滿其中冬月破筒取
脂以皮袋收之或曰其脂最毒人不敢近每採魏時繫
羊扵樹下自遠射之脂之毒着扵羊羊斃即以羊之腐
為阿魏未知孰是姑兩存之
蘆薈
蘆薈出大食奴發國草屬也其状如鱟尾土人採而以
玉器搗研之&KR1582;而成膏置諸皮袋中名曰蘆薈
珊瑚樹
珊瑚樹出大食毗喏耶國樹生扵海之至深處初生色
白漸漸長苖拆甲歴一歲許色間變黃支格交錯高極
三四尺大者圍尺土人以絲繩繫五爪鐡猫兒用烏鉊
為墜抛擲海中發其根以索繫扵舟上絞車搭起不能
常有驀得一枝肌理敷膩見風則乾硬變為乾紅色以
最高者為貴若失時不舉則致蠧敗
琉璃
琉璃出大食諸國燒煉之法與中國同其法用鉛硝石
膏燒成大食則添入南鵬砂故滋潤不烈最耐寒暑宿
水不壊以此貴重扵中國
猫兒睛
猫兒睛狀如母指大即小石也瑩潔明透如猫兒眼故
名出南毗國國有江曰淡水江諸流匜匯深山碎石為
暴雨淜流悉萃扵此官以小舸漉取其圓瑩者即猫兒
睛也或曰有星照其地秀氣鍾結而成
珠子
真珠出大食國之海島上又出西難監篦二國廣西湖
北亦有之但不若大食監篦之明淨耳每採珠用船三
四十隻船數十人其採珠人以麻繩繫身以黃蠟塞耳
鼻入水約二三十餘丈繩纏扵船上繩搖動則引而上
先煑毳納極熱出水則急覆之不然寒慄致死或遇大
魚蛟鼉諸海怪鬐鬛所觸往往潰腹折支人見血一縷
浮水面則知已葬魚腹嘗有採珠者繩動而引之不上
衆極力舉之足巳為蛟鼉所斷矣所採者曰珠母番有
官監視随其所採籍其名掘地為坎置諸坎中月餘珠
母殼腐取珠淘淨與採珠者均之珠大率以圓潔明淨
者為上圓者置諸盤中終日不停蕃商多置夾𥜗内及
傘柄中規免抽解
硨磲
硨磲出交趾國状似大蚌沿海人磨治其殼因其形為
荷葉杯膚理瑩潔如珂玉其最大者琢其根柢為杯有
厚三寸者脱落碎𤨏猶為環珮諸玩物按佛書以此為
至寳今乃海錯耳未審是古硨磲否
象牙
象牙出大食諸國及真臘占城二國以大食者為上真
臘占城者為下大食諸國惟麻囉抹最多象生扵深山
窮谷中時出野外蹂踐人莫敢近獵者用神勁弓以藥
箭射之象負箭而遁未及一二里許藥發即斃獵者随
斃取其牙埋諸土中積至十餘株方搬至大食以舟運
載與三佛齊日囉亭交易大者重五十斤至百斤其株
端直其色潔白其紋細籀者大食出也真臘占城所産
株小色紅重不過十數斤至二三十斤又有牙尖止可
作小香叠用或曰象媒誘致恐此乃馴象也
犀角
犀状如黃牛只有一角皮黑毛稀舌如栗殼其性鷙悍
其走如飛專食竹木等刺人不敢近獵人以硬箭自遠
射之遂取其角謂之生角或有自斃者謂之倒山角角
之紋如泡以白多黑少者為上
腽肭臍
腽肭臍出大食伽力吉國其形如猾脚高如犬其色或
紅或黑其走如飛獵者張網扵海濱捕之取其腎而漬
以油名腽肭臍蕃惟渤泥最多
翠毛
翠毛真臘最多産扵深山澤間巢扵水次一壑之水止
一雌雄外有一焉必出而死鬭人用其機飼媒擎諸左
手以行巢中者見之就手格鬭不復知有人也右手即
以羅掩之無能脱者邕州右江亦産一種茸翠其背毛
悉是翠茸窮侈者多以撚織如毛叚然比年官雖厲禁
貴人家服用不廢故蕃商冐法販鬻多寘布𥜗袴中
鸚鵡
鸚鵡産占城有五色唐太宗時環王所獻是也案傳謂
能訴寒有詔還之環王國即占城也欽州有白鸚鵡紅
鸚鵡大如小鵝羽毛有粉如蝴蝶翅謂之白鸚鵡其色
正紅尾如烏鳶之尾謂之紅鸚鵡
龍涎
龍涎大食西海多龍枕石一睡涎沫浮水積而能堅鮫
人採之以為至寳新者色白稍久則紫甚久則黑不薰
不蕕似浮石而輕也人云龍涎有異香或云龍涎氣腥
能發衆香皆非也龍涎扵香本無損益但能聚煙耳和
香而真用龍涎焚之一縷翠煙浮空結而不散座客可
用一剪分煙縷此其所以然者蜃氣樓臺之餘烈也
瑇瑁
瑇瑁形似龜黿背甲十三片黑白班紋間錯邊襴缺齧
如鋸無足而有四鬛前長後短以鬛掉水而行鬛與首
班文如甲老者甲厚而黑白分明少者甲薄而花字模
糊世傳鞭血成斑妄也漁者以秋間月夜採捕肉亦可
喫出渤泥三嶼蒲嘿嚕闍婆諸國
黃蠟
黃蠟出三嶼麻逸真臘三佛齊等國蜂生扵深山窮谷
中或窠老樹或窠芭蕉樹或窠巖穴較諸中國之蜜差
大而黑蕃民以皮鞔軀先用惡草作煙廹逐羣蜂飛散
随取其窠擠去蜜其滓即蠟也鎔範成□或雜灰粉鹽
石以三佛齊者為上真臘次之三嶼麻逸蒲嘿嚕為下
海南
海南漢朱崖儋耳也武帝平南粤遣使自徐聞(今雷州徐聞縣)
渡海略地置朱崖儋耳二郡昭帝省儋耳併為朱崖郡
元帝從賈捐之議罷朱崖至梁隋復置唐貞觀元年析
為崖儋振三州隸嶺南道五年分崖之瓊山置郡陞萬
安縣為州今萬安軍是也儋振則今之吉陽昌化軍是
也貞元五年以瓊為督府今因之徐聞有遞角場與瓊
對峙相去約三百六十餘里順風半日可濟中流號三
合溜涉此無風濤則舟人舉手相賀至吉陽廼海之極
亡復陸塗外有洲曰烏里曰蘇吉浪南對占城西望真
臘東則千里長沙萬里石床渺茫無際天水一色舟舶
来往惟以指南針為則晝夜守視唯謹毫釐之差生死
繫焉四郡凡十一縣悉隸廣南西路環拱黎母山黎獠
蟠踞其中有生黎熟黎之别地多荒田所種秔稌不足
扵食乃以&KR1538;(時諸切)芋雜米作粥糜以取飽故俗以貿香
為業土産沉香蓬莱香鷓鴣斑香箋香生香丁香㯽榔
椰子吉貝苧麻楮皮赤白藤花縵黎幕青桂木花梨木
海梅脂瓊枝菜海漆蓽撥高良薑魚鰾黃蠟石蠏之屬
其貨多出扵黎峒省民以鹽鐡魚米轉博與商賈貿易
泉舶以酒米麵粉紗絹漆器瓷器等為貨歲杪或正月
發舟五六月間回舶若載鮮㯽榔攙先則四月至
瓊州在黎母山之東北郡治即古崖州也政和間陞為
節鎮以靖海軍為額瀕海少山秋霖春旱夏不極熱冬
不甚寒多颶風常以五六月發有暈如虹者謂之颶母
按隋志謂人性輕悍椎髻卉裳刻木為符力穡朴野父
子别業豪黠共鑄銅為大鼓初成懸扵庭鳴鼓以招同
類至者如雲羣情趨服者號為都老人着紬緶以土為
釡瓠匏為器無麯蘖以安石榴花醖釀為酒今之上衣
無異中土惟下裳男子用布縵女子用裙以紡貝為生
土釡至今用之瓠瓢間以&KR1893;水酒用薯粮以變色雖無
富民而俗尚儉約故無惸獨凶年不見匄者丁晉公嘗
貶為州司戶教民讀書著文慶歴間宋侯貫之創郡庠
嘉定庚午趙侯汝厦新之祠東坡蘇公澹庵胡公扵講
堂之東西偏扁其堂曰明道海口有漢兩伏波廟路博
德馬援祠也過海者必禱扵是得環珓之吉而後敢濟
屬邑五瓊山澄邁臨高文昌樂會皆有市舶扵舶舟之
中分三等上等為舶中等名包頭下等名蜑船至則津
務申州差官打量丈尺有經册以格税錢本州官吏兵
卒仰此以贍西二百三十六里抵昌化軍治
昌化在黎母山之西北即古儋州也子城高一丈四尺
周廻二百二十步舊經以為儋耳夫人驅鬼工供畚鍤
一夕而就或謂土人耳長至肩故有儋耳之號今昌化
即無大耳兒盖黎俗慕佛以大鐶墜耳俾下垂至肩故
也地無煙瘴水潦之患氣候與中州異羣花皆早發至
春時已盡獨荷花自四五月開至窮臘與梅菊相接俗
尚淳朴儉約婦人不曳羅綺不施粉黛婚姻喪祭皆循
典禮無饑寒之民學在東南隅後遷扵西紹興間復遷
扵城東參政李公光為之記去州十五里地名蜑場忠
簡趙公鼎謫吉陽嘗過斯地盛暑苦旱井泉枯竭鑿井
不數尺得泉至今不涸號曰相泉又有白馬井泉味甘
美商舶回日汲載以供日用靈濟廟在鎮安門内即儋
耳夫人祠也紹興間封顯應夫人海外黎峒多竊發惟
儋獨全夫人之力也城西五十餘里一石峯在海洲巨
浸之間形類獅子俗呼獅子神實貞利侯廟商舶祈風
扵是屬邑三曰宜倫曰昌化曰感恩南三百四十里抵
吉陽軍界
吉陽軍在黎母山之西南郡治振州吉陽縣基也瓊管
雖有陸路可通然隔越生黎峒必再涉海而後至胡澹
庵謂再涉鯨波險是也郡治之南有海口驛商人艤舟
其下前有小亭為迎送之所地狹民稀氣侯不正春常
苦旱涉夏方雨耕種不糞不耘樵牧漁獵與黎獠錯雜
出入必持弓矢婦人不事蠶桑惟織吉貝花被縵布黎
幕男子不喜營運家無宿儲俗尚鬼不事醫藥病則宰
牲牷動鼓樂以祀謂之作福禁人造門喪祭亦皆用樂
地多崇崗峻嶺峯巒秀拔故郡之士人間有能自立者
學在郡城之東北去城十三里有石面平如掌非磨琢
之工所能為周圍數丈可坐十客林木茂密澗水甘冽
周侯創結茅亭其上扁曰清賞熟黎峒落稀少距城五
七里許外即生黎所居不啻數百峒時有侵擾之害周
侯遣熟黎峒首諭之約定寅酉二日為虛市率皆肩擔
背負或乘桴而来與民貿易黎人和悦民獲安息領吉
陽寧遠二縣政和間併為寧遠一縣東一百二十里抵
萬安軍界
萬安軍在黎母山之東南唐貞觀五年置萬安州領縣
三曰萬安富雲博遼天寳初更州為郡至德二載更為
萬全乾元初復為州皇朝省冨雲博遼二縣更萬安縣
曰萬寧熙寧六年更為軍析萬寧為陵水今萬寧陵水
是也民與黎蜑雜居其俗質野而畏法不喜為盗牛羊
被野無敢冐認居多茅竹瓦屋絶少婦媪以織貝為業
不事文繡病不服藥信尚巫鬼殺牲而祭以祈福佑黃
侯申首創藥局人稍知服藥之利城東有舶主都綱廟
土人敬信禱卜立應舶舟往来祭而後行三郡士子當
歲大比皆附試扵瓊管
黎海南四郡島上蠻也島有黎母山因祥光夜見旁照
四郡按晉書分野屬婺女分謂黎牛婺女星降現故名
曰黎婺音訛為黎母諸蠻環處其山峻極常在霧靄中
黎人自鮮識之秋朗氣清時見翠尖浮插半空山有水
泉湧流𣲖而為五一入昌化一入吉陽一入萬安一入
瓊州一流為大溪有灘三十六至長寮村屬澄邁縣一
流為小溪有灘二十四至碌運村屬樂會縣二水合流
為三合水屬瓊山縣去省地遠者為生黎近者為熟黎
各以所邇隸扵四軍州黎之峒落日以繁滋不知其幾
千百也咸無統屬峒自為雄長止扵王符張李數姓同
姓為婚省民之負罪者多逋逃歸之其人椎髻跣足插
銀銅錫釵婦人加銅環耳墜垂肩女及筓即黥頰為細
花紋謂之繡面女既黥集親客相賀慶惟婢獲則不繡
面女工紡織得中土綺綵拆取色絲加木棉挑織為單
幕又純織木棉吉貝為布祭神以牛犬雞彘多至百牲
無鹽鐡魚蝦以沉香縵布木棉麻皮等就省地博易得
錢無所用也屋宇以竹為棚下居牧畜人處其上男子
常帶長靶刀長弰刀弓跬步不離喜讐殺謂之捉拗其
親為人所殺後見仇家人及其峒中種類即擒取而械
之械用荔枝木長六尺許其狀如碓要牛酒銀缾乃釋
謂之贖命議婚姻折箭為質聚會椎鼓舞歌死必殺牛
以祭土産沉水蓬莱諸香為香譜第一漫山悉㯽榔椰
子樹小馬翠羽黃蠟之屬閩商值風飄蕩貲貨䧟没多
入黎地耕種不歸官吏及省民經由村峒必舍其家恃
以為安熟黎之外海南四州軍鎮其四隅地方千里路
如連環欲歴其地非一月不可遍馬伏波之平海南也
命陶者作缶器大者盛水數石小者盛五斗至二三斗
者招到深峒歸降人即以遺之任意選擇以測其巢穴
之險夷黎人止取二三斗之小者詰之云来時皆懸崖
緣木而下不取大者恐將歸不得以是知其峒穴深而
險峻不可入四郡之人多黎姓盖其裔族而今黎人乃
多姓王淳熙元年五指山生黎峒首王仲期率其傍八
十峒丁口千八百二十歸化仲期與諸峒首王仲文等
八十一人詣瓊管公參就顯應廟研石歃血約誓改過
不復抄掠犒賜遣歸瓊守圖其形狀衣裘上經略司髻
露者以綘帛約髻根或以彩帛包髻或戴小花笠皆簮
二銀篦亦有着短織花裙者惟王仲期青巾紅錦袍束
帶自云祖父宣和中嘗納土補官賜錦袍云
物貨
海南土産諸蕃皆有之顧有優劣耳箋沉等香味清且
長夐出諸蕃之右雖占城真臘亦居其次黃蠟則迥不
及三佛齊較之三嶼抑又劣焉其餘物貨多與諸蕃同
惟㯽榔吉貝獨盛泉商興販大率仰此
