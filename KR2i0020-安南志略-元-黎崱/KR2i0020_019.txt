安南志略卷十九
元黎崱撰
安南名人詩
陳太王送天使張顯卿(張兩使其國)
顧無瓊報自懷慙極目江臯意不堪馬首秋風吹劍鐵
犀梁落月照書菴幕空難住燕歸北地暖愁聞鴈别南
此去未知傾蓋日篇詩聊贈當高談
内附安南國公善樂老人(五首)
山國
當年扶義出南邦耿耿丹忠對彼蒼不是文公逃晉難
庶幾微子慨殷亡箕裘未冺先君烈簡策應留後世芳
寰海車書會同日故家延祀越山長
大明殿侍宴
班陪玉笋侍紅雲日表熙熙瑞氣温萬派朝宗滄海闊
衆星遠拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
萬歲山宴是日值雪
碧漢鳴鸞不動塵玉京縹繞會星辰舞回鼇背三山雪
酒上龍顔萬國春物被仁風榮御苑水涵聖澤溢天津
越南羈旅陪班列咫尺光昭日月新
還國
幾年出國杳雲沙身寄狨鞍暫到家簇簇樓臺空日影
盈盈珠翠各天涯真成東海歸遼鶴敢望南門入鄭蛇
人物凄凉何處問江風吹老荔枝花
贈天使張顯卿使還
西風吹夢到龍編回首相逢又隔年馬退輕塵還日下
鴈隨瘦影出雲邊四方專對詩三百五嶺歸來路八千
盡道朝廷用文士尚書志氣杳秋天
三世陳聖王挽宋臣陳仲徽(宋亡入安南卒)
痛哭江南老鉅卿春風收淚為傷情無端天上編年月
不管人間有死生萬叠白雲遮故國一堆黃壤蓋香名
回天力量隨流水流水灘頭共太平
四世陳仁王竹林道士(四首)
饋天使張顯卿春餅
柘枝舞罷試春衫况値今朝三月三紅雪雕盤春菜餅
從來風俗舊安南
送天使李仲實蕭方崖
靈液吹香暖餞筵春風無計駐歸鞭不知兩點軺星福
幾夜光芒照越天
送天使瑪哈穆特喬元朗
軺星兩點落天南光引台躔夜繞三上國恩深情易感
小邦俗薄禮多慙節依瘴霧身無恙鞭挂春風馬有驂
鼎語願温中統詔免教憂國每如惔
和喬元朗韻
飄飄行李嶺雲南春入梅花只兩三視一同仁天子德
生無𥙷世丈夫慙馬頭風雪重回首眼底江山小駐驂
明日瀘東烟水闊蒲萄嫩綠洗心惔
五世陳英王送天使阿魯威李景山
躔聚軺光射海涯拂開淚眼(光世子近沒)覩飛騎料知炎徼
聞名遠敢恨春風照校遲五嶺山高人未渡三湘水闊
鴈先歸太平有象煩君語喜溢洋洋入兩眉
六世陳太子虚(四首)
贈天使森濟烏克文子房
至治改元新初頒到海濱傾心效葵藿扶病聽絲綸光
照嵐溪夜温回草木春歸當再前席幸不外斯民
謝天使瑪哈穆特楊庭鎮
馬蹄萬里涉溪山玉節搖搖瘴霧寒忽覩十行開鳳尾
宛如咫尺對龍顔漢元初紀時方泰舜歷新頒德又寬
更得三公成一欵却添春色上眉間
再用韻呈天使
九鼎尊安若泰山時暘時雨瘴烟寒溥天玉帛歸堯舜
比屋絃歌學孔顔銅柱不煩勞馬援蒲鞭誰復美劉寬
聖恩浩蕩慈雲闊化作甘霖滿世間
送天使森濟烏克趙子期
驛騎行行瘴霧深海邊光照使星臨四方專對男兒志
一視同仁天子心越國山河供傑句周家雨露播綸音
明朝相隔雲南路今日休辭酒滿斟
老國叔昭明王樂道先生(二首)
贈天使柴莊卿李振等
一封鳳詔下天庭咫尺皇華萬里行北闕衣冠争祖道
南州草木盡知名口銜威福君褒貶身佩安危國重輕
敢囑四賢均泛愛好為翼卵越蒼生
送柴莊卿
送君歸去獨徬徨馬首駸駸指帝鄉南北心旌懸返旆
主賓道味泛離觴一嗟談笑須分袂共唱驪駒惜對牀
未審何時重覩面殷懃握手叙凄凉
内附封輔義公陳粹山(二首)
登嶽陽樓
高樓百尺倚雲端扶病登臨試一看望眼憂窮燕塞遠
吟腸頻貯洞庭寬烏沉谷口千林暝龍戰波心六月寒
多少羈懷無處話平蕪漠漠水漫漫
朝京還欒城遇雪
風霰嚴凝透袖寒階前咫尺對龍顔一言讓國聲名遠
萬里朝天富貴還守土職居南海外傳家心拱北辰間
馬蹄奮迅歸期好直到冬深望粹山
内附安撫使頼益巋(二首)
元日朝會
聖日垂光被越南驛亭官柳許停驂車書今混四方一
冠佩咸呼萬歲三香吐翠雲龍闕潤酒翻金海鳳簫酣
羣臣舞蹈天顔近眷顧恩深雨露涵
賡參議許公詠東山飄然樓詩
秋興亭前月去時滿樓山色索新詩心如柳絮沾泥早
身似蓮花出水遲經卷已輸居士樂酒樽宜與可人期
倚闌看遍郎湖景塵俗紛紛總不知
崱(十五首)
内附(至元甲申官軍入境世子遣兄子新慮侯率崱等拒之力弱遂降)
十丈樓船下粤瀧將軍繫組列城降中朝一統有今日
南國小臣如此江自入羽毛州賦後須忘鱗介土(闕)
當年百歲秦佗老何事詩書滯一邦
朝會
萬國衣冠擁建章黃金滿袖帶天香祥開黃道乾坤闊
瑞拱紅雲日月光聖壽松椿元不老臣心葵藿自難忘
只今舉似封人祝歴世堯仁寶運長
喜詔
黃雞催唱曉&KR0785;瓏尺五飛來紫禁中遂使堯言布天下
始知漢詔感山東金甌已付經綸手玉燭均調鼎鼐功
人頌太平無事日村村秔稻颭香風
侍宴(皇慶初元)
玉階仙仗曉班催日上彤章寶扇開雷動乾坤三祝壽
春生雨露九霞杯元年新記黃龍瑞重譯今傳白雉來
從此南荒深感德不勞銅柱立崔嵬
都城
天象分明散曉霞故人騎馬入京華雲開閶闔三千丈
霧暗樓臺百萬家寒盡宫花初著蕊春深官柳已藏鴉
太平氣象今如此始信皇圖福未涯
重九懷張憲侯
久廢登臨不賦詩却來重九看花枝猶思馬上西門哭
不記螯邊左手持雙鬢豈堪頻換色一樽當及未衰時
紛紛蜂蝶知春事明日秋風好付誰
贈尚書森濟烏克使安南還
安穏梅花道尚書向此還人烟兩邊樹客思萬重山陸
賈通南越張騫度玉關皇華君善事維喜近天顏
送郎中趙子期
下國瞻辰極交州有使星梅花南北景篁竹短長青殊
俗詩難寫荒村酒易醒翩翩趙公子終不愧朝廷
送侍郎智子元使安南
桂林南去接交州椰葉㯽榔暗驛樓使者持書行絶域
侍郎鞭馬照清秋元年詔下黃龍漢九譯人歸白鯉周
便化文身作章甫歸來陸賈說前旒
送文史傅與礪佐天使安南
尚書文史濟時才匹馬仍隨使客來滄海龍飛天子詔
青溟鶴下趙王臺諸溪篁竹參差動五嶺梅花準擬開
政使風烟殊百粤未應佳句不能裁
壽安南國王(七月三日)
明河秋露照華篸天雨仙花優鉢曇恩重鵬程轉溟北
丹成雞犬在安南長生籍内千秋八善樂堂中七月三
白髮門徒珍重意流霞拍手借春酣
用載道韻晚遊郎中湖
疎葦長堤接短籬日來湖上欠支離鷗邊人立城隂晚
柳外花明水淨時世事紛紛驚倦眼客懷草草說新詩
荒詞為喜文翁笑好酹南羌一片碑
贈傅與礪使安南還
竹裏鶯啼嶺嘯猿安南使者下龍船詔頒鳶阯傾心拜
詩致雞林好事傳絳節司存新雨露青春來往倦風烟
江頭客髮垂垂白猶見南來陸賈年
大别山詠禹柏
今古朝昏意自閒人傳禹柏未曾刊神功四載殷周上
元氣一枝江漢間骨峻銅龍天飲海根沈石虎雪連山
摩挲擬問腁胝事遺廟朝烏去不還
輓安南國王
當時侍坐談玄客今日到門燈照靈重對畫屏魂或返
每看遺稿淚交零西門舊路花應白南國新阡草易青
無限越吟招不得紙錢風急樹冥冥
安南進奉使題桂林驛(五首)
楊柳長亭又短亭春風吹旆著江城無人相識客對客
有事可知情度情千里鄉心蝴蝶夢一船行色鷓鴣聲
不知擁節明朝去又是烟波幾日程
夏日江城氣藴隆使華期限苦悤悤萬程去路馬嘶外
一掬歸心蝶夢中在我有懷深感慨彼天無語問窮通
平生不作錐囊計慚愧尋常五尺童
逆旅蕭蕭夜籟沈芭蕉葉上動秋心一鞭馬影隨風遠
故國梅花入夢深客裏月明偏識面天涯雁斷少知音
凌雲未遂平生志擊節不勝時朗吟
十日蒸雲似桂林薰風何處不披襟樹蟬爭響客懷苦
庭菊未開秋夢深醉裏乾坤新使節吟邊山水舊知音
無端夜半空階雨滴碎鄉關萬里心
踏盡崔嵬路幾千停車逆旅自年年安危非我所能及
語默隨人深可憐澆破鄉心桑落酒吟消客恨草堂篇
自慚補國無絲髮兩度春風馬一鞭
尹恩府入貢别弟之作
一分北去一南還雙影茫然寄馬鞍塞外雲深鴻雁斷
原頭風急&KR1799;鴒寒幾聲夜雨連牀話萬斛鄉心借酒寬
我守節旌君扇枕從來忠孝兩全難
安南使人應潮廣省命賦詩
獵獵風吹拂面沙潭潭官府建高衙貪看百二關河闊
不顧八千途路賖樽柱盤開(闕)衣冠禮樂愧皇華
人生聚散如南北同樂清朝厚德嘉
大夫阮固夫應省府命席上賦詩
遠邦慕化來旬宣春温盎盎董職筵聖朝元首至明聖
股肱承弼俱良賢寬洪博大等天地包荒納汙育元元
微生何幸覩盛世誠欲述職來朝天盈盈金樽沐恩渥
薰陶涵泳隨恭謙台光咫尺奉德意滿堂酬酢相周旋
洪鈞一立轉天地八方四海登陶甄豈惟我輩受其賜
遐荒億兆樂業長綿綿
安南使别伴送官詩
欲别情懷意黯然暮雲春樹兩堪憐昔非命(闕)
今識荆州亦是天對酒豈同徐孺榻論文共載李膺船
要知别後相思近長在光風霽月前
安南志略卷十九
