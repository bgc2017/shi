安南志略卷一
元黎崱撰
郡邑
古南交周號越裳秦名象郡秦末南海尉趙佗擊併
之自立國僣號西漢初高帝封為南越王歴數世其
相吕嘉叛殺其王及漢使者孝武遣伏波將軍路博
德平南越滅其國置九郡設官守任今安南居九郡
之内曰交阯九真日南是也後歴朝沿革郡縣不一
五季間愛州人吳權領交阯後丁黎李陳相繼篡奪
宋因封王爵官制刑政稍效中州其郡邑或仍或革
姑槩存之
大羅城路古交阯漢仍之唐置安南都護府其城在瀘
江西岸唐張伯義始築張舟高駢繼增修之真宗時李
公藴在此建國陳繼李以其屬增龍興天長長安
龍興府舊多岡鄉陳祖微時夜過溪橋既渡四顧橋不
見矣未幾陳氏有國人號其水曰龍溪改多岡為龍
興
天長府舊多塞鄉陳祖所生地及其有國建行宫於此
歲一至示不忘本更名曰天長府潮水繞城岸邊花
木香氣襲人畫船往來𩔖仙境也
長安府本華閭峒丁部領所生地五季末丁氏立國於
此
歸化江路接西南界宣化江路接特麻道
陀江路接金齒界諒州江路接左右兩界
北江路在羅城東岸瀘江分通于海江有十橋皆傑麗
如月江路南柵江路
大黃江路烘路
快路
州(皆接廣西雲南界雖名州縣其實洞也)
國威州在羅城南古州在江北
仙州古龍編富良州
思農州一云楊舍定邊州一云眉州
萬崖州一云明黃文州一云門州
七源州思浪州
太原州一云黃源通農州
渭龍州一云乙舍光州
羅順州一云來臣道黃州(即平林場)
古州名
峯州吳曰新昌長州
武峩州唐林州
縣
武寧縣萬載縣丘温縣新立縣
恍縣紙縣歴縣闌橋縣
追延縣古勇縣供縣窟縣
上坡縣門縣
古縣名
龍編西漢交州刺史所治舊名龍源後有蛟龍盤編於
木改曰龍編羸&KR1454;(羸音蓮&KR1454;音簍)
朱鳶漢縣唐改鳶州置高凌安定縣
麊泠曲昜(昜古陽字)
苟屚(屚與漏同)安順唐順州
崇平唐安平海平唐寧海
古都安定
清化府路西漢九真郡隋唐愛州其屬邑今曰江曰場
曰甲曰社
梁江波籠江荼江貢江
采舍江安暹場文場古藤甲
支明甲古弘甲古戰甲緣甲
典臾甲結帨甲
古縣名
都龐(龐顔師古音聾)居風馬援擒徵側餘黨處
無功漢九真都尉治越裳一云九德
乂安府路西漢日南郡隋唐為驩州
幼津江明道江偈江尚路社
唐家社張舍社
演州路本西漢日南郡唐演州縣曰扶演安人
巨賴江池袁江孝江多璧場
巨藍社高家社班剥社
布政府路本西漢日南郡象林縣漢末邑人殺令自立
國曰林邑唐元和初復隸安南府今名布政地山林重
複柳子厚詩林邑東南山似戟
闍黎江接占城界
山
佛跡山石上有足跡故名
繖圓山山形如傘
仙遊山有盤石隠然有枰紋昔傳仙奕於此樵女野合
其上石覆且裂
武寧山俗傳下有趙越王墳
普賴山至元丁未官兵築木柵儲糧於此
萬劫山前控大江後山萬重有茂林脩竹小橋流水之勝
興道王隠其中
傑特山入山徑路花木繁茂玉泉潄石幽谷迎人翛然
世境外
鞍子山一名安山或名象山高出雲雨之上
崱山有煙蘿洞千巖俱勝絶善樂王常置弟子其間
地覲山尤嶮峻有古松俗傳龍蟠其上陳太王建行宫
於此
天養山秀且險潮汐始通舟楫王族構第其中以避國
難
武林洞昔安南四世國主陳仁王棄位隠其中以成道
號曰竹林道士有香海印詩集傳於世
神投山羅城清化二郡界山也山連兩岸海潮中流昔
人徑鑿兩岸三峯來往初李聖王攻占城欲濟海煙
浪不能渡禱于山神遂濟軍還即立祀此後諸山皆
隸清化
龍岱巖一云寶臺鬱然獨秀巖内事佛外懸閣宇清江
横前紅荷繞後松數里山萬重昔傳有大形鼠居洞
中俗名蝙蝠巖
文場山巖石淨白堪為水晶珠
卞山在海洋昔有立化者蜕骨貫石竅尚存
安穫山出碑硯石舊志載豫章太守范甯遣使九真採
石磬為學中用
東山臨支明江高且秀山洞上有竅登而遠望水天一
色真嘉景也崱父中年休官自號思惟居士常隠其
中
驅儺山高曠多山鬼每出焚舍有僧名奉符日夜誦大
悲呪鬼畏遠避免其害山多雜果人至任噉之挾歸
者則迷其歸路
立石山孤石特起昔傳有神人擎巨石為愛演二州界
陀伎山有地園遠在海濱出墨石棋子色可愛余嘗遊
之逢老者云此山百餘里又有出白石棋子俗傳仙
人嘗奕於此
香象山極高廣産名香犀象
崇山唐沈佺期流驩州從崇山向越裳詩朝登崇山下
暮至越裳隂西從杉谷度北出竹溪深竹溪通明水
杉谷古崇岑差池將不合繚繞復相尋桂葉藏金嶼
藤花閉石林天窗虛的的雲竇下沈沈造化功偏厚
真仙跡累臨豈徒探怪異聊復緩歸心
分山一云裂山安南占城以山為兩國界俗傳草木亦
分南北而俯
金牛山古載石赤色其中有金夜光如螢
都隆嶺有劉方敗林邑王所
水
古載淹水瀘渝水漏水西隨水自越巂東南流至交
阯龍門揚雄曰交阯荒裔水與天際
瀘江水曰三帶江至羅城白瀘又通于海
歴江瀘江分為繞羅城江有五橋皆傑麗至元丙子宋亡
參政曾子淵歸安南遊歴江橋詩白首蘇郎天一涯
武皇仙去雁南來歴江橋上望天北今見秋風第幾
迴
三帶江歸化江水自雲南宣化江水自特磨道陀江水
自撞龍因名焉
富良江宋郭逵敗交阯處
大黃江至元甲申官軍破安南處
大惡江一云大安
㜑吕淵水深多水怪
慈廉水九域志慈廉水在交阯者李仁祖居水邊兄弟
十人並慈孝因得名焉
龍門水古載交阯封谿縣有龍門水深百尋大魚登此
化為龍不得則暴腮點額
越裳苑扶南記山溪瀨中曰苑
九得苑一云捕苑
古跡
越王城俗名可縷城有古池國王每歲採珠用此水洗
珠色鮮麗在交阯外城記昔未有郡縣時雒田隨潮
水上下墾其田者為雒民綂其民者為雒王副者為
雒將皆銅印青綬蜀王嘗遣子將兵三萬降諸雒因
據其地自稱安陽王而王趙佗舉兵襲之有神人名
㫤通下為安陽王輔佐治神弩一發殺萬人趙佗知
不可敵因住武寧縣遣太子始詐降以為圖後㫤通
去語王曰能持予弩則興否則亡安陽王有女名媚
珠見太子始悦之遂與相通媚珠取弩視之隂易弩
機趙佗進兵安陽王敗持避水犀入海趙佗奄有其
地今平地縣有安陽王宫城跡猶存劉昭云交阯安
陽國漢馬伏波平交阯立銅柱為漢界唐馬總為安
南都護又建二銅柱以總為伏波之裔昔傳欽州古
森洞有馬援銅柱誓云銅柱折交阯滅交人每過其
下以瓦石擲之遂成丘杜詩云雨來銅柱北應洗伏
波軍占城界亦有銅柱
九域志云交州井非人所鑿
馬援平交阯擊牛釃酒勞饗軍士從容謂官屬曰吾從
弟少游常哀吾慷慨有大志曰士生一世但取衣食
裁足乘下澤車御欵段馬為郡掾吏守墳墓鄉里稱善
人斯足矣至求贏餘但自苦耳吾在浪泊西里間賊
未滅時下潦上霧毒氣薰蒸仰視飛鳶跕跕墮水中
念少游平生時語何可得也
威武廟東坡記漢兩伏波皆有功於嶺南之民前伏波
邳離路侯後伏波新息馬侯南越自三代不能平秦
雖通道置吏旋復為夷邳離始滅其國開九郡然至
東漢女子徵側反震動六十餘城時世祖初平民勞
厭兵方下玉關謝西域況國荒何足以辱王師非新
息苦戰則九郡左袵至今矣由此論之兩伏波廟食
嶺南均矣海上有伏波祠元豐中詔封忠顯王凡濟
海必卜焉謂可濟則濟否則止使人信之如度量衡
必不吾欺者嗚呼非盛德其孰能如此某以罪謫儋
耳三年今乃復還海北往返皆順風無以答神貺乃
碑而銘之至險莫測海與風至幽不仁魚與龍至信
可恃惟二公寄命一葉萬仞中自此而南洗心胷撫
循良民必清通自此而北端汝躬屈伸窮達常正忠
生為人英死愈雄神雖無言我意同
冲天廟在扶董鄉境内亂忽見一人有威德民皆歸之
遂領衆平其亂已而騰空去號為冲天王民乃立祠
祀之
古州佛春驟雨山之巨木流至州津回旋不去民異而
觀之内有石𩔖佛民禱神驗即雕木為佛遇旱祈雨
輒應故曰法雲法雨
報天寺塔昔李聖王攻占城得能造者令甃十三層號
天資萬壽塔銅鑄塔頂曰忉利天為雷擊去莫知墮
處後田夫得之復立雷又擊去
九重臺昔李仁王構臺於水晶池上將成雷擊之再構
再擊後雷聲發王以紅帕頭佩劍登臺焚香祝曰天
不誘其衷當加誅我臺何與焉有頃清霽臺成迨三
葉孫李高王聞雷畏之幾死左右以計白雷興則以
手抱佛背庶免從畏息焉
粉驛亭俗以暑熱多構一亭於通衢以憩行旅陳祖微
時嘗憩此驛有僧謂曰少年後當大貴言訖失僧所
在及陳氏有國命國中有驛亭之處皆塑佛一尊以
答之
金牌州有老父宅江濱其子得一卵歸父畜之乃生一
蛇尤加愛養後蛇大入水夜常饋魚庭中老父殁遇
祭時蛇來盤結庭下而去後江邊聚沙成洲子孫得
利人謂蛇報德云
宋寧宗開禧間朝請郎直寶章閣致仕賜諡文憲張洽
纂歴朝郡縣地理書三十卷唐安南大都護府元隸
州郡後更革不一姑錄以備參考
安南路
宋平太平交阯朱鳶龍編
武平
峯州
嘉寧新昌承化高山珠綠
瀼州
瀼江波零鵠山弘遠
巖州
常樂思封高城石巖
田州
都救惠佳武龍横山如賴
愛州
九真安順崇平日南軍寧
長林
驩州
九德浦陽越裳懷驩
陸州
烏雷華清寧海
福禄州
柔遠唐林福禄
長州
文陽銅蔡長山其常
湯州
湯泉綠水羅韶
演州
忠義龍池
林州
金龍海界
景州
北景朱吾由文
山州
龍池盆山
古州
樂山樂興古書
籠州
武勒武禮羅龍扶南龍額
武觀武江
環州
正平福零龍源饒勉思恩
武石歌良都蒙
武峩州
武峩武勞武緣梁山
粤州
龍水崖山東璽天河
平琴州
容山懷義福陽古符
德化州
德化歸義
武寧州
武安
郎茫州
郎茫古勇
龍武州
龍丘福武
風俗
安南古交阯地唐虞三代中國聲教所暨西漢以
來為内郡男耕賈女蠶績言善見寡遠人漂至
其國數相存問此其常性交愛人倜儻有謀驩
演人淳秀好學餘皆愚樸民文身效吳越之俗
柳詩云共來百越文身地暑熱好浴於江故便
舟善水平居不冠立义手席坐盤雙足謁尊者
跪膝三拜待客以㯽榔嗜鹹酸海味飲過度多
羸弱五十歲免役年節前二日王乘輿從官章
服導前禮帝釋奠除日王坐端拱門臣僚行禮
畢觀伶人呈百戲晚如洞仁宫宿先是夕僧道入
内驅儺民間門首鳴爆竹杯盤祀祖貧家男女無
媒婚禮者則自相配正旦五更王坐永壽殿宗子近
侍官先賀次入長春宫拜祖陵晨坐天安殿嬪妃列
坐内官錯立殿奏樂於大庭宗子臣僚分班拜賀三
進觴宗子登殿侍宴内官僚坐西傍小殿外官僚坐
西廡飲燕晡時出匠者即殿前構衆仙臺兩層頃刻
成之金碧炫燿王坐燕其上前後九拜九觴而散二
日臣僚各行家禮三日王坐大興閣上看宗子内侍
官抛接繡團毬接而不落者為勝團毬以錦製之如
小兒拳綴綵帛帶二十條五日開閣宴罷縱吏民參
禮寺觀遊賞名園元宵立燈樹於廣庭名廣照燈萬
點交輝光徹上下僧繞諷經羣僚羅拜謂之朝燈二
月起春臺伶人糚十二神歌舞其上王觀衆鬭於庭
觀勇夫與兒孺搏勝者賞之公侯馬上擊毬吏士博
奕樗蒲蹴踘角鬭三呼侯等戲寒食以捲餅相饋四
月四日宗子内侍官會山神廟誓無異志八日磨沈
檀水浴佛以團餅供獻端陽節江中構閣王坐觀競
渡中元結盂蘭盆會超薦亡者廣費無惜仲秋重九
貴族賞之良月朔具饌祭先曰薦新縱臣僚視田收
稻捕獵為樂臘月祀祖如上家禮立春命其宗長鞭
土牛畢臣僚簪花入内宴會婚娶禮春月媒氏奉㯽
榔匣詣女家通問成財物以百至千庶民以至百為
數好禮家不論多寡喪制宫室器用與中國略同樂
有飯士鼓本占城體圓長研器飯粘鼓面中拍之清
亮合篳篥小管小鈸大鼓名為大樂惟國主用之宗
室貴官非祭醮不得用琴箏琵琶七絃雙絃笙笛簫
管名小樂貴賤通用曲有南天樂玉樓春踏青遊夢
遊仙更漏長不能殫紀或用土語為詩賦樂譜便於
歌吟觀樂愁怨一寓其情此其國俗云
邊境服役
占城立國於海濱中國商舟泛海往來謂番者皆聚
於此以積新水為南方第一馬頭
占臘王琴
蒲茄道覽
□淮稔婆羅
獠子獠子者蠻子異名也多隸湖廣雲南有服役於
交阯又有雕題鑿齒者種𩔖頗多古載有頭形獠子
赤裩獠子鼻飲獠子皆居巖窟或橧巢飲蘆酒好戰
敵擊銅鼔以高大者為貴鼔初成置庭中設酒招同
𩔖來者盈門豪富女子以金銀釵擊鼔叩畢留與主
人或云銅鼔乃諸葛亮征蠻鉦也
測景
宋文帝元嘉中南征林邑五月立表望之日在表北九
寸一分交州影在表南二寸三分交州去洛陽水路
七千餘里蓋山川回折使之然也以表取其絃直當
下千里唐開元十二年測交州夏至影在表南三寸
二分與元嘉所測略同王充論衡曰日南郡去洛且
萬里為日南李筌曰安南府至長安七千二百五十
里孟錧云以四方揆之安南通當中國末地耳今自
羅城至京師約一百一十五驛計七千七百餘里
安南志略卷一
