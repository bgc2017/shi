安南志略卷十七
元黎崱撰
至元以來名賢奉使安南詩
侍郎李思衍兩山世子燕席索詩
乾坤氣運會貞元皓月騰空息瘴烟北闕星馳新誥命
南交春轉舊山川存誠乃可以事帝保國無如是畏天
光覲紫宸歸化近山河帶礪保千年
世子和前韻有自顧不才慙錫土只緣多病
欠朝天之句即席次韻
雨露汪洋普漢恩鳳銜丹詔出紅雲拓開地角皆和氣
淨挟天河洗戰塵盡道璽書十行下勝如琴殿五絃薰
乾坤兼愛無南北何患雲雷復有屯
行贐有禮辭之世子舉陸賈事亹亹勉受謝
紀以詩
絲轡南來奉玉音九重惻怛為民深蜀人爰命相如檄
越使何求陸賈金冰雪孤忠臣子事乾坤生物帝王心
從今但得天從欲航海梯山歲獻琛
觀棋
地席跏趺午坐凉棋邊袖手看人忙㯽榔椰葉又春綠
送到誰家橘柚香(安南柚花甚香如茉莉嶺北所無)
儒學提舉徐明善佐兩山使交春夜觀棋贈世
子
綠沉庭院月娟娟人在壺中小有天身共一枰紅燭底
心遊萬仞碧霄邊誰能喚醒迷魂者頼有旁觀䄂手仙
戰勝將驕兵所忌從新局面恐妨眠
尚書張顯卿
迢逓蠻烟鎻暮霞市朝人遠隔諠譁孤虚庭院無多所
盛茂園林只一家南注雄津天漢水東開高樹木棉花
安南雖小文章在未可輕談井底蛙
尚書梁貢父荔枝花
一日二日香色異千里萬里馹程逓皇朝本為責包茅
不作漢唐無益事
郎中陳剛中
老母越南垂白髮病妻燕北待黃昏蠻烟瘴雨交州客
三處相思一夢魂
離交州與丁少保
一雨隨車瘴海烟大鵬何止水三千南來未了維摩病
北度空思達磨禪使節尋常銅柱外天威咫尺玉階前
臨岐握手無他囑留取丹心照萬年
侍郎李仲賓和洞妙自真世子韻
筍芽先自稱龍種文彩斑斑出土新一日朝天便成竹
此君百倍越精神
郎中蕭方崖即席和世子韻
春風花雨落賓筵送子歸期看著鞭從此安南成樂土
小心長與戴堯天
侍郎李景山
來從日下到天涯九萬扶搖快一飛率土皇風初浩浩
去程春日正遲遲人心天意誰能問歷數謳歌自有歸
明代保民如赤子不須憂國重顰眉
郎中杜希望
天詔飛來彩鳳銜繡衣持節使安南翺翔幸得從龍便
矍鑠元知上馬堪異域江山歸傑句小邦臣子聽高談
還朝不辱君王命茅屋青山分亦甘
郎中文子方
至治龍形帝澤新海邦萬里使華臨中天日月頒王正
下土風雷聳德音敬慎不言藩國禮邇遐無外聖人心
猶知物物關人意不在梯航遠貢琛
贈世子太虚子
文章世子玉為神冠服雍容古佩紳仙苑露葵初向日
海州瓊樹獨留春歴階再拜欽明詔式燕多儀禮上賓
從此君臣保民社主恩長畀越南人
郎中楊廷鎮答太子世子韻
奉旨遄驅海上山朔風初作瘴烟寒關河動色先春意
倪旄歸心盡歡顔詩咏白狼周德廣書馳丹鳳楚天寬
好乘奕世攄忠藎獨勵丹忱對兩間
郎中張子期和太子世子韻
三山瀛海雪濤深稅駕塵寰一降臨鳴鶴在隂元有子
閒雲出岫夲無心國中調燮多餘暇筆底經綸自好音
昨日離筵相接近情懷戀戀酒頻斟
郎中智子元
嗣聖敷皇極深恩惠遠臣九重頒正朔萬里聽絲綸日
月中天曙風烟絶域春仁恩同一視珍重愛斯民
安南喜雨
丹鳳銜言下九霄遐荒氛氣已潜消乾坤雨露通元氣
海岳風雲逐使軺楊僕樓船何用入馬援銅柱不須標
欲知恩澤涵濡遠看取村村滿綠苖
廣州教授傅若金佐尚書鐵柱等使安南
冬入安南國雲迎使者軺郡聞秦日置柱念漢時標江
路篁猶籜山田稲半苖恩波涵遠近行役豈辭迢
志喜
元統三年頒正朔詔書遠到極南開使旌踰嶺青雲動
仙盖臨江白日迴諭俗豈勞司馬檄朝周終見越裳來
還家耆舊應相問文化如今遍九垓
安南志略卷十七
