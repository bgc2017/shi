安南志略卷十四
元黎崱撰
學校
趙佗王南越稍以詩禮化其民西漢末錫光治交阯任
延治九真建立學校遵仁以義漢唐時嘗貢進士明經
者李琴張重姜公輔是也至宋安南立國李氏設科舉
法三歲一選狀元榜眼探花即為典故給章服騶從以
榮其歸
官判
丁氏以來始受宋封王爵其國則竊稱號名倣趙佗故
事自封其國有王侯設官有正有接者𩔖品從也
王嗣王
上侯侯
按侯内明字(近侍官加内字)
明字接明字
内大僚班大僚班
大僚親王班(國親爵名)
内寄班寄班
内諸衛諸衛(以上文武相參)
文内員外郎員外郎
武内郎將郎將
文内令書家令書家
武内上班上班
武内上制上制
武内供奉供奉
武内侍禁侍禁
文校書郎權冕恭侯書舍(舍一作家)
武内殿直殿直
文恭侯舍人書舍
文舍人師翁
武借職借職官
文都曹兵曹
僣宰執
太師太尉平章事
太傅太保
輔國少師
少保少傅
左右僕參知政事
武帥
都元帥節度使
大將軍副元帥
副節度副將軍(以上族宗為之)
内殿前指揮校招討使
偏將禆將
文職
御史臺官翰林院官
檢法官安撫使
尚書東上閣門使
安撫副使三司院官(一宣清二肅憲所三刑政乃問訟)
安撫司官人
近侍官
入内判首侯(管近侍官)上品侯
上品明字上品大僚官班
上品奉御中品奉御
下品奉御侍衛人化頭
侍衛人勇首侍衛人
分權官太師太尉衙都官(乃其輔也明字)
(為之)王侯衙行遣(决衙内侍)
王侯衙管甲(行遣𩔖也又一文一武各有所管)
方鎮
上路寨主(侯明字為之)副寨主(俗呼行遣又呼尚書明字大僚為之)
知州觀察
察海押獄官
鎮遏
世襲鄉邑官
管甲(上中下三等大僚諸衛郎將為之)
大撮小撮
主都泮官(學官用下第舉子主之教養生員)
僧官
國師僧統
僧錄僧正
大賢官
道官
道錄威儀
都官
章服(黻黼粉米華蟲組綬垂佩方心曲領冕旒稍𩔖中州)
國王之冠曰平天冠卷雲冠芙蓉冠服袞衣全龍𢃄領
掛白羅蹙錦嵌金珠方心曲領手執圭凢節禮受臣拜
賀王冠三級侯冠二級明字冠一級名拱宸冠上綴金
蜂蝶大小疎密有差親王著銷金紫服侯明字著鳳魚
誘服大僚班而下衮冕各有級等(文班加金魚)員外郎郎將
戴金銀問道冕令書舍至校書郎上制侍禁皆戴銀冕
冕大禮則用之常禮止幞頭紫服如恭侯書舍翁𩔖也
帶或犀或金各依品等象牙笏同職官借職等幞頭紫
服角帶無笏义手拜國主平居戴唐巾常服貴白國人
著白者為僣制惟婦女不禁其装飾王侯及庶民常著
團領元裳白羅紈絝鞋尚革王侯私謁國主不巾示其
親貴庶民並不得侍近内官上品戴揚棠冠綴金蜂蝶
疎密不同著服中品冠服製色稍减下品素揚棠冠紫
服皆叉手拜無笏上品常戴之巾以紫絨間碧為六鬚
綴巾後横帶示其貴也中品紫鬚下品皂鬚環以紫磨
金玳瑁為之異矣
刑政
法謀反者戮親族殺人者償命捕奸者得自專殺近代
始令奸夫以錢三百貫贖死罪滛婦斷歸其夫為婢許
自典賣殺有官者騐高卑償錢贖罪仍杖皆八十重者
杖六十殺與奸同例詈有官者量輕重令犯人出錢拜
牛酒為謝杖如之前同𩔖鬭傷罪先毆者偽造非法者
以罪名黥其面杖而遠徙強盗者斬竊盗者絞犯皆杖
八十黥犯盗二字元盗之物一償九分不能償者沒其
妻孥再犯者刖其手足三犯殺之誣告者反罪公田則
以歲入民歲例納身役錢及賀正月七月節料魚米参
用
農商不徵税糧(地狹人衆前世建此法以寬民賦)
官吏廉明能决訟者考功遷官
度量權衡與中國同惟金銀段疋絲枲藥物諸貨(闕)計
而已交易用唐宋時錢七十文為一伯七伯文為一貫
逋負者得自禁錮盡歸夲息始釋窮民不能自給者許
典贖於人
兵制
軍無定籍選民丁壮者為之五人為伍十五為都又推
健役者二掌習武藝調則出暇則歸農
親軍
聖翊都神翊都
龍翊都虎翊都(並文其項)
奉衛官職都(職主捕錄同罪以上皆有左右)
游軍
鐵林都鐵艦都
雄虎都武安都
王侯家□
全侯都躍童都
山獠都(餘不載)
歴世遣使
趙氏遣使
漢高帝時南越趙佗使其内史潘中尉高御史平軰上
書謝罪皆不返佗乃僣號子孫仍之
元鼎中南越為内地署官府任歴朝弗變(五代亂變交阯丁部)
(領即據其地)
丁氏遣使
宋初丁部領遣貢太祖封部領為交阯郡王宋開寳年
丁璉襲父位遣鄭琇王紹祚江巨瑝貢金帛犀象
黎氏遣使
宋太平興國五年黎桓簒丁氏遣趙子愛張紹憑貢方
物太宗封桓為交阯郡王
宋景德元年黎桓遣子黎明提入貢召至便殿勞問之
授明提爵三年三月桓卒子龍庭立遣弟黎明㫤與
掌書記黃成雅來貢召升殿撫問久之封龍庭以王
爵賜名至忠授明㫤等職名
李氏遣使
宋大中祥符三年李公藴簒黎氏真宗封為交阯郡王
公藴遣陪臣梁文任黎再嚴來貢授任文等爵命五
年遣李仁美陶慶文陶碩吳懷嗣來貢俱授以官天
禧三年公藴遣弟李鶴入貢乾興元年又遣李寬泰
阮守強來貢賀仁宗即位天聖二年優詔回賜公藴
錢物示懷遠也
陳氏遣使
大元丁巳冬大師烏蘭哈達兵至南安陳太王遣使陪
臣院李士表貢方物中統二年己酉陳太王遣大夫
阮深阮演來貢四年癸亥遣殿前范巨地陳喬來貢
象優詔令安南三歲貢
至元三年丙寅遣大夫楊安養武桓貢
至元戊辰歲遣大夫范崖周覧貢
至元庚午遣大夫黎佗丁拱垣貢
至元辛未遣大夫馮莊阮元貢
至元壬申遣大夫童子野杜木貢
至元乙亥遣大夫黎克復黎文梓貢會大兵平宋明年
克復等由湖廣還國
至元十四年丁丑陳太王薨子立遣大夫周仲彦吳德
劭來貢明年世祖皇帝命禮部尚書柴椿召世子入
見以疾不行遣其大夫鄭廷瓉杜國計入貢留廷瓉
於京師
至元庚辰再命柴尚書引杜國計還諭旨世子懼遣其
從叔陳遺愛代入覲黎仲佗副之十九年壬午世子
遣大夫黎努鄧右點來貢
至元癸未遣大夫阮道學來貢
至元壬午間右丞索多征占城甲申冬朝廷遣使諭世
子假道進兵俾助兵輸糧世子懼遣大夫陳謙甫陳
均赴荆湖占城行省求緩師不允復遣段晏黎貴入
貢大兵既發留晏等於京師繼遣阮文翰乞止師是
冬鎮南王大兵臨境以文翰導前破内傍開喜釋文
翰還諭其主早附弗聽久乃誘宗子文義侯陳秀峻
挈家歸順明年朝廷授文翰中順大夫遥授歸化江
路宣撫使至元乙酉正月官兵下羅城世子遣宗人
忠憲侯陳湯大夫阮銳副之來請和即留軍中五月
鎮南王以暑潦班師將銳北歸銳逃伏草澤卒伍獲
斬之
至元丙戌遣大夫阮義全阮德榮貢朝廷以世子不朝
留義全於京師
至元丁亥遣大夫阮文彦白舍來貢會王師再舉留文
彦等數年放還國
至元戊子春鎮南王班師世子遣近侍官朱修改可容
貢方物謝罪
至元己丑遣大夫譚衆來貢明年世子歿
至元辛夘世子遣大夫嚴仲維陳子長貢
至元壬辰世子遣令公阮代之中散何維嚴來貢
至元癸巳遣其相陶子竒大夫梁文藻來貢朝廷以被
召不朝留子竒於江陵立南行省討之明年成宗皇
帝即位赦世子罪釋子竒還國
元貞元年乙未遣大夫阮孟憲陳克用貢
大德元年丁酉遣大夫阮文籍范葛貢
大德戊辰遣大夫鄧不文武不軌貢
大德庚子遣大夫鄧汝霖阮必來貢
大德壬寅遣其相黎克復大夫陶永貢
大德甲辰遣大夫阮若拙蘇欣貢
大德丙午遣大夫費木鐸黎元宗貢
至大元年戊申遣大夫阮克遵范敬資貢賀成宗即位
俊薨子立
至大乙酉世子遣大夫童應詔謝大董來貢
至大乙亥遣大夫黎仁傑武子班貢
皇慶二年遣大夫阮文琰黎時髦貢賀仁宗皇帝即位
延祐元年甲寅遣大夫鄧國用吳元老貢
延祐丁巳遣大夫尹世村丁觀貢
延祐庚申薨世子遣陪臣鄧恭□杜士遜來貢
泰定二年乙酉遣大夫黎老吾阮維翰貢
至治元年辛酉陳遣大夫莫節夫頼惟舊貢
天歷元年戊辰遣大夫阮處樂譚吾少貢
至順元年庚午遣大夫段子來黎克遜貢
至順壬申遣大夫鄧世延貢賀文宗皇帝即位
元統三年甲戌改至元元年遣大夫童和卿阮固夫貢
賀今上皇帝即位
至元丁丑遣大夫潘公直阮必炤貢
至元己邜遣大夫陳國寳貢
安南志略卷十四
