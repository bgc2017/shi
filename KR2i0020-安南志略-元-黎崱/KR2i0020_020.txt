安南志略卷二十
元黎崱撰
圖志歌
安南版圖數千里少是居民多山水東鄰合浦北宜邕
南抵占城西大理古來嶺南號蠻夷肇自陶唐有交阯
其在成周為越裳重譯曾來貢白雉秦名象郡漢交州
九真日南接其地漢初趙佗總雄據乃命為王免誅徙
繼因高后禁關市佗復怙強隨僣偽即稱帝與中國忤
戕害邊民嚴武備漢家自是起兵戈每戰無功罷力士
漢文修德不事武釋罪不誅封趙氏佗因感德稱藩臣
遂使嬰齊來入侍方物珍竒歲貢輸𫝊襲子孫給五世
吕嘉謀叛暗興兵故殺其王並漢使武皇一怒奮天戈
千里精兵掃兇穢路侯博德勇有謀破越如同破竹勢
分為九郡置官守南越從兹國乃廢中華教化遍九州
漸教遠人通禮義光武初除新室難未遑選擢南方使
麊泠二女逞奸雄姊名徵側妹徵貳招呼要黨據南交
威服百蠻無與比侵邊寇滅六十城一立為王一立帥
堂堂漢將馬伏波苦戰三年常切齒分軍驅逐到金溪
賊酋授首悉平治廣開漢界極天南銅柱高標𫝊漢史
命官遣將鎮其民德政清新多惠施至於士燮善撫綏
貴重一方人所思國政紛紛吳蜀在事為壁壘陳交界
境入漢制守齊梁興誅相承如一執悠悠閱世迨隋唐
始號安南今乃是張舟始作都護將修築羅城制軍器
高駢威信行在彼北邦人人多慢易咸通末歲中國亂
轉運遐方肆驕恣吳權曲顥矯與楊簒奪相争民力匱
宋初丁氏始封王下紀轉封黎與李李𫝊九世一百年
嗣有陳王來襲位太平日久重儒風禮樂衣冠略初似
皇元一統自古無德服萬邦恩澤被陳王納欵三十年
後嗣不道違上旨甲申假道征占城令助軍器共餉饋
居然逆命相抗衡拒捍王師心懷異陳王子姪二三人
慕義來歸沐恩賜興師伐罪出有名千里鷹揚耀旗幟
進兵數道會於交勢若雷電馳萬騎其王逃海匿山林
旁及無辜遭罪戾師還伏罪進表章犀象璽珠常踵至
聖心蕩蕩念斯民罷戰休兵合天意南陲從此悉安然
億萬生靈蒙其庇遠人懷德自心歸天下為家當盛際
小臣居沔拜皇恩竊禄素餐心自愧乘閒綴緝舊所聞
寫作安南風土志
叙事
崱安南人東晉交州刺史阮敷後也世居愛州曾祖坤
李氏用為東上閣門使祖徵陳初徵為外郎父遠望科
為令書舍娶諸衛許收孫女生崱義與外祖舅諸衛黎
琫為子教習書九歲試童科陳太王(闕)能記留左右
誦詩長娶諸衛張燦女仕至侍郎遷佐静海軍節使彰
憲上侯幕安南自中統前納欵臣附天朝貢獻方物積
有年矣至元癸未有占城之役上遣使諭假道給軍輸
以助右丞索多征役世子不聽甲申冬鎮南王偕平章
阿里哈雅奉命進兵十二月臨境世子拒敵大敗乙亥
春正月上復遣諭索多自占城進兵其後世子勢蹇遣
兄子彰憲侯陳鍵率崱等數萬衆拒索多於清化戰不
利彰憲曰小不敵大弱不敵強微子歸周良有以也余
乃國孫其忍國覆身亡乎遂與崱等率衆降附鎮南王
嘉賞四月遣明望昔班師彰憲等入見驛馬至支凌寨
彼兵攻急官軍夜戰突出伴使遇彰憲鏖戰勢逼戕馬
上崱抱屍馳數十里出丘温瘞之屬吏被殺幾半崱隨
班望闕會同館使引大明殿宴總賜伍千緡分賜伍百
緡丙戌春上憫其忠特封國弟陳益稷為安南國王同
降官受符有差崱祗受勅從侍郎遥授紙縣令尹丁亥
歲安南國王等屬官月奉賜弓矢鞍轡馬匹令送還國
上命鎮南王暨平章鄂囉齊率師進討九月三日自鄂
起師十一月至安南世子迎敵潰走崱時以疾留思明
隨後軍省都事十二月二十八日破内牙關進安南平
江背水陣焚廬室亂射藥箭五更潰省都事侯都等數
千人俱陷獨崱引還萬戶名諱未詳焦千戶僉事院領
府判黎晏馬上抱安南王九歲男大叔侯共六十餘騎
殺其守關卒而北晏馬力乏而殿幾為所獲崱以自乘
壮馬換與晏等騎後鞭晏馬前驅逸去前途又為被害
衆夹攻間關萬死日馳數百里夜半至黎明詣州詔闕
拜賀戊子歲旦已而萬戶千戶具酒饌以燕崱各執銀
帛謝曰君主出關使我軰存是更生我也黎晏引大叔
侯執璽頂嵌碧尼石細藤帽致謝崱曰吾屬䧟死而獲
生天也皆辭而弗受晏長崱七歲拜崱為父以黃泥石
壹顆高麗布貳段謝又却之俱還思明聽候軍役宣慰
趙脩作詩而稱焉每領兵廵邊邀崱同行宣力三月鎮
南王以安南炎瘴班師崱衆還居漢陽閩中士友朱凱
初偕宋臣曾淵子投安南從彰憲侯歸順朝廷授爵秩
賜錢帛從軍出力還與崱處數年卒崱哀無所歸買鳳
栖山地殯之時至今矣蒙安南王念崱軍前效力薦之
壬辰歲祗受勅牒奉事郎遥授同知安暹州事初夲國
亂父母家屬離散崱來中州十歲始娶前國宗女李氏
李隨義父彰懷侯陳宣慰内附官支飲膳給時服後罷
衣糧賜田二頃養膳癸巳歲朝廷立安南行省有征本
國平章劉二巴圖遣崱與省郎胡祖廣漢卿萬戶胡繼
殷馳驛江浙計會軍務又由杭歴(闕)
安南志略卷二十
