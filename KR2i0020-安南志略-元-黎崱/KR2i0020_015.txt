安南志略卷十五
元黎崱撰
人物
受中國爵命者
吕嘉越人也為趙佗相輔政三世嘉年已老男尚王女
女嫁王子兄弟居國中甚重越人多信之得衆心愈於
王上書求内屬比内諸侯三歲一朝除邊關天子許
之賜嘉銀印及内史中尉太傅印餘得自置除其黥
劓刑用漢法使者皆留鎮撫之王太后欲入朝嘉諫
止王弗聽遂有叛心數稱疾不見漢使者皆注意嘉
勢未能誅王太后亦恐嘉先事發置酒介漢使者
(介因也)權謀誅嘉乃會宴宫中坐間酒行太后謂嘉曰
南越内屬是國之利而相君苦不便者何也以激怒
使者嘉覺而避太后怒欲鏦嘉以矛王止太后嘉遂
出介其弟兵就舍稱疾隂與大臣作亂王素無意殺
嘉以是數月不發太后獨欲誅嘉力又不能天子聞
嘉不聽王王太后孤弱不能制使者怯弱無决又以
王已附漢獨嘉為亂不足以舉兵故遣終軍安國少
季往諭使者嘉遂反下令曰王年少太后中國人也
又與使亂專欲内屬盡持先王寳器入獻天子以自
媚取悅一時之利無顧趙氏社稷乃與其弟將卒攻
殺王太后及漢使者而立越妃之子建德是時韓千
秋兵未至番禺四十里嘉擊千秋遂滅之使人函封
漢使節置塞上(大度嶺也)發兵守要害處帝聞之命伏波
將軍路博德統師進討攻敗越人嘉等亡入海遣其
故校尉司馬蘇弘追獲建德封為海常侯越郎都稽
得嘉封為臨蔡侯(越郎南越郎官也都稽表曰孫都)
李琴交州人漢獻帝初平中宿衛在臺遂鄉人卜龍等
以夲郡所舉孝廉數寡正旦詣殿下稱曰皇恩不平
上問状琴曰南越偏不為皇天所覆厚地所載乃以
茂材一人為瀘江六合令琴終司隸校尉
張重日南人舉計入洛正旦大會晉明帝曰日南北視
日耶重曰今郡有雲中者不必有其實日亦在東井
耳至於風氣暄暖日影仰於民之上重為金城太守
杜弘文慧度子也宋文帝命為鎮遠將軍交州刺史以
寬和得衆襲爵龍編侯元嘉四年以廷尉王徽代之
弘文有疾被徵肩輿就路或勸待疾愈行弘文曰吾
仗節三世常欲投軀帝庭况被徵乎行至廣州卒
杜英策溪峒豪也唐德宗時為安南副都護
仕中國者
杜瑗字道言朱鳶人(或云夲屬京兆祖元守合浦因居交阯)東晉末為日
南九真太守斬前守李遜州境獲寧帝拜龍驤將軍
交州刺史盧循據廣州遣使通好瑗斬其使
杜慧度瑗第五子也晉安帝義熙七年除交州刺史詔
書未到其年春盧循破合浦徑趨龍編慧度拒循於石
碕循衆敗走時李遜子李弈等奔竄石碕盤結俚獠循
知弈與杜氏有隙遣使招之弈等受循節度六月庚
子循晨造南津令三軍入城慧度悉出宗族私財賞
軍士自登高艦擲雉尾焚其艦以步兵夾岸射之遂
潰循赴水死斬循父嘏并二子𫝊首建業封慧度龍
編侯進號輔國將軍宋武帝永初二年拜交州刺史
慧度布衣蔬食儉約素質禁淫祠修學校歲饑以私
賑給為政纖密吏民畏愛之卒贈左將軍
杜慧期慧度弟也為交州太守
黎回愛州人為洛陽尉
姜神翊愛州人為舒州刺史
姜公輔神翊孫挺子也唐德宗朝第進士補校書郎以
制策異等授右拾遺翰林學士歲滿當遷以母頼禄
養求兼京兆戶曹參軍公輔高材每見敷奏詳亮德
宗器之朱泚還京師公輔諫曰陛下不能坦懷待之
不如誅之養虎無自遺害帝不從俄而涇師亂帝自
苑門出公輔叩馬諫曰泚嘗帥涇原得士心向以朱滔
叛奪其兵權居嘗怫欝請馳捕以從無令羣兇得之
帝倉卒不及聽既行欲駐鳳翔倚張鎰公輔曰鎰雖
信臣然文吏也所領皆朱泚部曲漁陽突騎泚若立
涇原為變非萬全策也帝遂之奉天有言泚變者請
為備守盧杞曰泚忠正篤實奈何言其叛傷大臣心
臣以百口保之帝知羣臣勸泚奉迎乘輿者乃詔諸
道兵距城一舍而止公輔曰王者不嚴羽衛無以重
威靈今禁旅單寡而士馬處外為陛下危之帝曰善
悉内之泚兵果至如所言乃擢公輔諫議大夫同中
書門下平章事帝徙梁長女唐安公主道薨上欲造
塔厚葬之公輔表諫以為山南非久居之地且宜儉
以濟軍中之急上謂陸贄曰公輔正欲指朕過失自
求名耳贄曰公輔官諫議職宰相獻替是其夲務立
輔臣朝夕納諫違而弼之乃其所也帝曰不然以公
輔才不足以相而自求說朕既許之内知且罷故賣
直售名遂遷太子左庶子以母喪解復為右庶子久
不遷陸贄相公輔數求官贄密謂曰丞相竇參嘗為
公擬官屢矣上不悅公輔懼請為道士帝問故公輔
不敢泄贄語以參言為對帝怒貶泉州别駕遣使責
參順宗立拜吉州刺史未就官卒姜公復公輔弟也
終比部郎中
名人
廖有方交州人柳子厚送詩人廖有方序交州多産金
銀珠璣玳瑁象犀其産皆竒怪至草木亦殊異吾嘗
怪陽德之炳燿獨發於紛葩瓌麗而罕鍾乎人今廖
生剛健重厚孝悌信讓質内而文乎外其餘詩有大
雅之道夫固鍾於陽德者耶是世之所罕也今之世
多恒人其餘紛葩瓌麗則已知貴之矣其亦有貴生
者耶果能如是則吾不謂之恒人實亦世之所罕也
安忠王李氏宗室也好學寬仁著聞士名末下詼諧滑
稽每牴牾之不以為介安忠舟行夜泊橋下聞歌者
曰西風冷冷(闕)衣著無常耿耿時光迅速老催人百
事無成誰復省乃豁然頓悟棄家修學成道
威明王李宗子也隨李聖王攻占城道過布政威明以
楯鼻戲揚沙磧倏爾成山又以劍截甕之中斷而水
不泄觀者驚異兵還卒于布政郡人哀之立祠祭禱
輙應郡有攘竊者即立死民謂威明殛之其俗至今
道不拾遺
黎曉愛州水山鄉人少雄勇昔古碑譚舍二鄙争地界
以兵相尚曉謂古碑人曰我獨能擊衆父老驚訝具
酒饌食之曉一飯數斗飲且過量既而挑譚舍戰曉
聳身拔樹横擊損傷者衆譚舍大懼還古碑田李王
聞召用為將有外敵巨舶至海口將圖其國曉治舟
百艘載銛首巨木賊進曉駕木撞破賊舟敵人溺死
王嘉賞之曉曰爵不欲願得立水山上還擲大刀騐
刀墮官地内賜以作業王從之曉登山頂一擲遠數
十里刀墮多糜鄉即以賜之曉斫久枯木二倒植為
界木生枝成大樹高約十丈輪囷皆然夏熱行者休
其下百餘人木開白花勝木綿鄉人採之以作寒服
曉沒鄉立祠祀之禱輙靈國或將難祠中夜聞戈甲
聲果應
陳覽李聖王近侍官也王構閣江中聽草堂國師𫝊法
覽藏身筏下竊聽王覺欲以槍捘鏦之師止曰彼亦
有緣毋庸殺也即授覽以水法王遊海道命覽掌膳
以食器投空中凡至泊所器即湧舟側取供膳王又
託令具巨木覽一夕至百株乃命匠斷木流血入水
去
陳遂陳太王甥國封威文王聰明好學自號岑樓有文
集𫝊世詩云古來何物不成土死後惟詩可勝金挽
姪文憲侯云山豈忍埋成氣玉月空自照少年魂遂
年三十四卒國人惜之
陳普太王用為左藏遷翰長嘗作越志
黎秦愛州人温恭博學太王用為翰長丁巳冬隨王拒
烏蘭哈達兵敗與王并馬馳至獲具反樹有范具隻
領兵救王官兵殺具隻太王走免至冷美津纔登舟
騎兵追至亂射王秦以舟板翼之僅免以功封秦為
保文侯入内判首
黎休才行俱備為昭明王傅遷檢法官修越志
節婦
金節婦安南賊師陶齋亮母也常以忠義誨齋亮頑狠又
不受遂絶之自田而食績而衣州里為請唐大歷初
詔賜兩丁侍養令本道四時撫問
萬春妃姓名未詳父母居萬春里因名焉少清淑長將
嫁同里文士蕭雅國主聞其美納入宫中寵幸為次
妃十載餘而萬春獨念蕭之聘雖居寵貴非志願也
嘗托疾求出宫醫療國王許之俾還故里時雅已出
仕有政績擢清化府路安撫使任解歸偶喪由是妃
與雅復為夫婦如初僅十年雅卒停柩於家每以吉
葬無期日夜撫棺號泣三年氣絶而死國人哀之
方外
梅圓照禪師嘗作参徒顯該略云一日堂前坐次忽有
僧問佛之與聖其義云何曰籬下重陽菊枝頭淑氣
鸎多𩔖此
空路覺海二師嘗入大國化銅鑄鐘歸得神人擁舟一
夕抵故山遂鑄大小二鐘於普頼山寺撞之聲聞他
境傳知中國未幾其大者入排灘漢漲雨湧水上僧
恐小者亦去乃以鐵釘之尚存(俗傳空路能騰空覺海善屏水)
草堂隨師父客占城昔李聖王攻占城獲之與僧錄為奴
僧錄作語錄置几而出師竊改之僧錄異其妙聞於
王遂拜為國師
徐道行儒生好吹簫日與友登臨幽賞夜讀書達旦一
日入佛跡山見石有右足跡乃引足履其上如一歸
别其母入山中結庵修道李王乏嗣命名僧祈之有
一僧者不與有厭術國王聞捕境内僧師亦下獄宗
子力救師免宗子曰我亦無嗣請師為我禱乃語宗
子遣夫人入浴室師過室外夫人感而有孕及産宗
子召師已坐化夫人乃生一子
竒偉李王以為嗣師肉身今尚存
戒珠成行精嚴祈雨輙應陳太王嘗置甕庭中師致雨
盈甕内外無涓滴王加禮之
還元儒人學佛又歸俗尚國姑瑞姿陳太王封為列侯
常律瑞姿以正由是反目尋為道士工詩賦愛浙泉
石王命為道錄(俗呼道錄侯)
叛逆
徵側交阯麊泠縣雒將女也其夫詩索朱鳶縣雒將男
也後漢太守蘇定以法繩之側怒與妹徵貳反攻略
六十五城自主為王馬援斬之
趙嫗九真軍寧縣女子少不嫁乳長三尺置於背外著
金搨齒履乘象頭與敵戰居山中聚黨為盜交州刺
史陸裔誅之
李賁交州土豪梁大同初侯諧為刺史嚴刻失和賁反
諧奔廣州賁僣號置官建萬春臺居之武帝命刺史
揚□司馬陳霸先討平之
楊清交州人唐開元間為驩州刺史都護李象右忌之
召為牙將鬱鬱思亂會黃家同叛象右授清兵助討
清與男志烈還襲象右尋為杜仲武斬之
儂智高廣源州人其先全福知儻猶州弟全禄知萬崖
州俱服役交阯一日全福殺全禄而并之李太王怒
舉兵擄全福及子智聰以歸其妻阿儂嫁交阯商人
生智高年十二殺其父曰天下豈有二父耶因冒儂姓
久之復與其母出據儻猶州建國曰大歷交阯拔之
釋罪使知廣源州居四年内怨交阯襲據安德州宋
仁宗皇祐元年智高僣稱南天國改年景瑞四年夏
五月陷邕横等州偽建大國南僣號仁惠皇帝改年
啟歷赦境内其黨黃師宓稱中國官名於是進圖廣
州五十餘日不克復還邕州秋九月命狄青討之五
年春正月青大軍至賓州以一晝夜絶崑崙出賊不
意陣歸仁鋪智高列陣以拒青擊破之智高復趨邕
是夕燒城走入大理國遲明青按兵入城梟師宓等
首收金帛牛馬鉅萬獲其母阿儂氏弟智光子繼宗
繼封檻至京後智高死乃悉棄市(初謠曰儂家種)
物產
田土
(任延云田種白穀五月作十月登赤穀十二月作四月登所謂國税兩熟之稻鄉貢八蠶之綿麻粟地狹)
(種秈二麥無之)
蠶桑
(劉欣期交州記一歲八蠶蠶出日南桑則大小二種小桑孟春培之枝葉繁茂自三月至八月皆養蠶)
鹽
(煮海取鹽其白如雪邊民服役安南者皆鹽鐵利也)
黃白金
(富良廣源等州雖産金銀而採金戶苦其役納不足則買諸他州輸之)
明珠
(蚌生東海監採官禱其神輒獲大珠海賈云中秋有月是年藏珠多孟嘗守合浦先時太守多貪檅採求)
(無厭珠漸徙於交阯嘗到官易前弊求民利病去珠復還民稱為神明陶弼還珠亭詩合浦還珠政有聲)
(使君方似古人情胎中蚌蛤珠常滿澤下魚龍睡不驚唐貞觀四年林邑獻火珠有司以來表詞不頥請)
(討之太宗曰好戰者亡如煬帝頡利皆所親見小國勝之不武况未可也)
珊瑚
(赤黑二種在海直而軟見日曲而堅漢初趙佗獻赤珊瑚號火樹)
丹砂
(晉葛洪欲煉丹求為勾漏令杜詩云交阯丹砂重韶州白葛輕)
玳瑁
(状𩔖龜而兩殼稍長其足有六後兩足無爪)
香
(古載日南有千畆林産名香南越志交州有香不欲取先斫待終年皮爛取木心及節堅黑沉水者為沉)
(香浮水者為雞骨一名半水粗者為毛香)
金顔
(一名甘麻然俗燒辟邪)
排香
(以根合臺佳)
香附子
(一云雞頭海岸者佳)
降真香
(久年者勝)
安息
桂
(皮薄肉厚)
紫草
(中州載麒麟紫草乃蟻之所造如蜂作蜜紫草色赤面黃似松枝交州志紫草與血竭俱出於交而非一)
(物明矣夲草云二物主五臟邪氣止痛破血愈金瘡)
訶黎勒
(中州載出交愛花白子似梔皮肉相著味無毒主治氣腹脹滿)
常山
(二種俗名黃刀白刀)
蒲黃
(刀傷以末乾敷即愈)
阿魏
茶
(古載出諒州古都縣味苦難為飲)
薏苡
(馬援征交阯載歸能化五溪餘毒坡詩云伏波飲薏苡禦瘴傳神良能除五溪毒不救讒言傷)
風薑
(切片貼額左右止頭痛)
火薑
(色稍紫俗獨用為酒麫絶美)
高凉薑
(夲州高凉交州亦有之雷州産者佳江左曰杜若味大温治積冷腹痛剉末微炒米飲調服霍亂吐瀉用)
(五兩重煨熟擊碎净洗入酒一升煮三五沸服之立效益聲氣好顔色豪家煎湯飲之)
黃薑
(夲草海南生者蓬术味辛苦大寒無毒主心腹結積除風熱消臃腫生噉治氣千金方治瘡癬始生積痒)
(以一兩重入桂釀三兩作末醋湯調下)
鬱金
(味辛苦寒主血積冷下氣生肌止血劉禹錫云單用治女人宿血心氣痛冷氣結聚温醋磨服病後為末)
(調粥服)
通天犀
(劉欣期交州記犀毛如豕頭有三角鼻上角短額上角長異物志角中時有光耀白理如線自末達夲為)
(通天犀)
辟水犀
(舊傳安陽王有七寸文犀戰敗投犀於海水開王入水免禍)
辟寒犀
(唐開元二年冬至交阯進犀角一株色黃如金使者請以金盤置殿中暖氣襲人上問其故使者對曰此)
(辟寒犀也隋文帝時嘗進一株至今日上悦厚贈之)
象
(林邑出象其出還於占城俗以象駝載今有布政郡乃古日角象裕縣也土豪殺令立國曰林邑宋理宗)
(時安南貢象公卿上表賀太學生獻詩三象都來八尺高江潮萬里幾民勞公卿盡上昇平表惟有鯫生)
(誦旅獒至元丙子朝廷平宋驛桂始近安南屢貢焉雄者兩牙雌無之力辛丁鼻王命人物以鬭勝負取)
(象者以驅其雌入山後以甘蔗誘其雄至設穽以陷初甚咆哮收教之漸解人意過節禮儀奴以錦覆象)
(背令跪拜國主喪則被錦鞍流淚成旬性極靈居山林每雄擁雌四五十以為強好飲酒以鼻穿山民壁)
(飲盡而氣不損若二者行得一物而均分之喜浴於江月夜戲浮水及歸林民從後擊鑼鼓喊閃驚之羣)
(象争走徑路狭處陷溝壑中不能起民刺殺之其牙紋色淨麗自死及退落之牙不以為貴林邑人殺象)
(象怒布陣以圈人人斫樹取衣掛𣗳枝緣他樹而走象見衣以為人有以鼻汲水灌𣗳其枝倒不見人怒)
(路碎其衣而去象病首必向南而死肉粗連皮煮易熟牙笋足掌肉稍佳)
兕
(交州記出九德生一角長二尺漢靈時九真獻竒獸至元間安南嘗貢焉)
白鹿
(晉元康初白鹿見交阯武寧縣宋文帝元嘉末交阯獻白鹿)
潜水牛
(交州記勾漏縣有潜水牛上岸則角軟入水則復堅)
猩猩
(南中志狗形人面在山谷中行無常路百輩為羣人以酒並草屨數十相連結置於路間猩猩見之即知)
(其人先祖姓名呼而罵曰奴故張我亟捨去已而復還相呼嘗酒著草屨進一二升大醉屨輒絆倒即擒)
(之昔人餉封谿令令問有何物猩猩曰斗酒并僕耳)
狒狒
(郭璞云出交州山中状如人面長背黑身有毛及踵也被髮迅走食人見人則笑左思云彿彿笑而被格者)
蟻子鹽醢
(古載交州溪洞酋長多收蟻鹽以醬非官及親族不得交接郊特牲稱腶脩用蟻鹽祭統云陸産之醢謂)
(蟻蝝之屬也周禮醢人饋食之豆有蚳蟻子也范蔚云中國失求之四夷非夷詔也)
蜜
蠟
鉛
鐵
錫
安南志略卷十五
