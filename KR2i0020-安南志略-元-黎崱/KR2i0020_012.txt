安南志略卷十二
元黎崱撰
李氏世家
李公藴交州人(或謂閩人非也)有韜略黎至忠用為大將親信
之大中祥符三年庚戌至忠薨子幼弟明昶争立公
藴逐而殺之自領交州事稱安南静海軍權留後廣
西轉運使何亮言公藴移文言見率方物貢等請降
制宋真宗曰至忠不義而得公藴尤而效之益可惡
也即詔亮安撫邊民察軍機以聞十月制授權静海
軍留護李公藴特進檢校太傅安南都護節度觀察
處置等使交阯郡王食邑三千戶實封一千戶兼御
史大夫上柱國特賜推誠順化功臣仍賜襲衣金器
幣十二月公藴遣使賀祀汾隂后土又表乞大藏經
及御札八體書法從之仍賜大藏經太宗御書一百
軸降詔書奬諭四年正月授安南進奉使梁任文等
以爵詔從汾隂成禮而還五月以汾隂恩制加公藴
同中書門下平章事五年四月公藴遣李仁美貢金
銀紗羅犀角象牙等物對於崇政殿仁美乞赴諸寺
觀燒香瞻禮及觀天竺國所進獅子仍遣使臣館伴
五月授仁美爵十一月制加公藴開府儀同三司翊
載功臣賜器幣鞍勒馬七年二月已奉祀制封又加
保節守正臣七月十日詔書交阯占城大食閣㜑三
佛齊等諸國遣使進奉所在差使臣接伴越闕郵𫝊
供給務令豐備時交阯入貢沿路𫝊舍供給鹵莽四
年七月十日公藴上言鶴柘蠻三萬衆於夲州界至
寨圖夲道臣發人騎與戰於茅林賊衆大敗擒其主
軍楊兵會及蠻獠人馬遣使詣闕貢馬六十疋獻捷
召見崇德殿賜其使人冠帶器幣有差八月公藴貢
方物仍求賜介胄及大藏經從之十二月廣西轉運
使高惠連上言交州寇欽州如洪寨鈔人畜甚衆詔
惠連移牒交州遣追索之先是獠戶張㜑者避罪來
奔知欽州穆重穎召之中路復拒焉都巡檢臧嗣遂令
如洪寨犒以牛酒交州憤其事因捕獠故來寇鈔遂
詔諸州自今不得誘召蠻獠及行宴犒以致生事天
禧元年二月以上金號畢封公藴為南平王加食邑
一千戶二年五月賜公藴道藏經從其請也三年遣
弟鶴來貢十二月加公藴檢校太尉乾興元年制加
公藴太師崇仁功臣因以仁宗即位遂及之公藴遣
李寬泰來賀厚賜遣還天聖二年十二月加公藴食
邑功臣(闕)
三司言作坊物料庫估交州人使進納香藥價錢二
千八百六十貫詔回賜五千貫示懷遠也五月廣南
西路轉運言公藴擅令子弟與女壻申承貴等領衆
人夲道摽掠邊民累行根尋並不放還劫去人口慮
久後轉為邊患今欲量添差夲路教閱兵士與部巡
檢部領會合請溪峒壮丁以取索劫去人口為名接
便檢去惡黨直下夲路更劫勘會承貴等若委實拒
抗占留劫去人口不還即與邕州同其體量如須合
剪除取劫去人口仰預先密切探候彼不作支吾即
依所奏施行六年三月三日公藴薨子德政遣使來
告哀自領留後事
李德政舊名開天既襲父位其時廣西轉運使奏開天
弟開國潜畜兵甲勢必争立乞於邕欽廣惠稍益兵
戍以備非常詔夲司暫勾桂宜等州巡檢張斌領所
部兵士就近防之候伊寧静即依舊天聖七年四月
安南静海軍留後事李德政言父既沒合管參佐將
士耆壽諸臣權領州鎮遣使入貢詔廣西轉運使章頻
充弔祭使贈公藴侍中追封南越王授德政官如公藴
初景祐三年交阯寇思陵等州掠馬牛焚廬舍而去
詔遣問令捕首領正其罪寳元元年冬十二月封德
政為南平王皇祐元年秋九月嶺南蠻儂智高寇邊
交阯請出兵取討初余靖以為便宜許請於朝及狄
青為大將遂奏曰假兵於外以除内寇非我利也以
智高横殘而力不能制乃假外境兵其或因而起亂
何以禦之願罷交阯助兵五年正月詔止交阯援兵
從狄青之請也至和二年德政薨子日尊立(德政在位三十)
(年薨謚大王)
日尊立仁宗就降封静海軍節度交阯郡王嘉祐三年
貢異獸白麟英宗即位加同平章事神宗進封南平
郡王加開府儀同三司熙寧四年曰尊薨子乾德遣
使告哀
乾德立宋加封用為交阯郡王熙寧八年冬十一月交
阯寇邊䧟欽廉等州命趙卨及内侍李憲討之
先是知桂州沈起劉彛相繼遣官入海峒集土兵為
里保甲繼命於海濱集舟師預教水戰禁止州縣與
交人貿易交人疑之遂舉衆分道入寇衆號八萬圍
邕州十月陷欽州王自陷廉州所破城邑必為露布
揭之擢路言所部叛入中國者官吏庇匿訴於桂管
不報故我帥兵追捕叛者又言桂管點閱溪峒丁言
欲見代又言中國作青苗助役之法窮困生民我
今出兵欲相急救安石怒發趙卨為安南招討使
總九將進討李憲燕逵為副仍自草制諭之制詞
有云天示助順既兆布新之祥人知悔亡咸懷敵
愾之氣安石最不信洪範災異之說彗星乃推交
阯云正月陷邕州廣西都監張守節率兵救邕州
敗於崑崙關死之州被圍四十日知州蘇緘日夜
行勞士卒緘以神臂弓躬殺交人不可勝計交人
欲引去會有教賊囊土附城而登者遂陷緘曰吾
義不死賊手乃還廨命其家三十六人皆先死藏
屍於坎縱火自焚賊至求緘不得殺吏卒民丁五
萬餘人並欽廉死者十萬人並毁其城初州受圍
久儲糧既竭井泉皆涸飢渴飲水多病死相枕而
民無叛志尋贈緘奉國軍節度諡忠勇賜京城甲
第一區上田十頃官其親族七人以其子元為閤
門祗候特召服募舟師副將賜對便殿上撫慰甚
至且言邕州若非卿父守禦如廉欽二州賊至必
破乘勝奔走則象郡桂林皆不得保矣昔張巡許
遠以睢陽蔽捍江淮較之卿父誠不遠矣初安石
秉政欲立邊功於是有獻言者謂交阯已為占城
所敗衆不滿萬亦可計日取安石乃以沈起知桂
州起於南方妄擅招納以罪罷之安石又用劉彛
代之彛至復生事於是交人舉寇乃竄起郢州彛
隨州九月二日以郭逵為安南招討使趙卨副之
冬十一月交阯納欵元豐元年秋九月交阯入貢
哲宗即位加平章事元祐中進南平王乾德在神宗
朝犯邊復歴哲徽兩朝方不犯順徽宗宣和九年加
封司空靖康初乾德尚無恙高宗紹興元年乾德薨
(居位五十九年諡仁王)
陽煥仁王子也立紹興二年春三月封交阯郡王七年陽
煥薨(居位七年諡神王)
天祚神王子也立紹興八年春三月封交阯郡王二十
五年秋七月加封南平王賜衣二襲六事御化花金
帶銀匣塗金銀金器二百兩衣著二百疋鞍轡一副
馬二匹天祚遣貢故有是命二十六年天祚遣子來
貢秋八月加封檢校太師三十年冬十二月獻馴象
高宗謂大臣曰朕不欲以異獸勞遠人可令帥臣詳
諭今後不必以入貢孝宗隆興二年秋八月交阯入
貢賜安南國名(自此始)加封南平王三年是歲天祚薨
(在位三十九年諡英王)
龍&KR2538;立(&KR2538;音幹)英王子也淳熙六年冬十月封安南國王
光宗紹熙五年秋八月乙夘加封恩忠功臣是冬十
二月甲子復加濟美功臣後李氏威聲不振寇盗蜂
起合圍羅城龍&KR2538;走歸化江倚何高家外戚陳昆弟
集鄉兵平其亂迎王還宫宋寧宗嘉定五年夏五月
癸酉龍&KR2538;薨宋遣使弔(居位三十年諡高王子昊旵嗣立)
昊旵(五成切)時國威州賊沅年號金天大王與烘路人段
摩雷叛陳與弟建國擊之既克乃說摩雷和親併力
攻年反為所敗年死亂平以功為子求尚其王女昭
聖從之昊旵無後立昭聖為嗣退居真教寺學佛薨
昭聖立一年庚寅歲以國政授子天陳凡李氏宗族與
齊氏姓李者令更為阮以絶民望(李氏傳至三世宋王稱作東都事略)
(交阯附錄云黎桓劫丁氏三世而國亡公藴篡黎氏數世而未殞豈非幸歟今李𫝊八世共二百二十餘)
(年無子國歸其壻迨今祠祀不絶又其幸哉)
安南志略卷十二
