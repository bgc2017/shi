唐會要卷五十九
宋王溥撰
尚書省諸司下
度支使
乾元元年第五琦除度支郎中河南五道度支使二年
十二月吕諲除兵部侍郎同中書門下平章事充勾當
度支使上元元年五月除劉晏戶部侍郎勾當度支使
元年建子日元載除戶部侍郎勾當度支使貞元二年
二月韓滉加度支使五年二月竇參中書門下平章事
度支使八年三月停
建中元年五月十七日度支奏諸色錢物及鹽井利等
伏緣財賦新有釐革支計闕供在臣職司夙夜憂負今
後望指揮諸州若不承度支文牒輒有借使及擅租賃
迴換本州府錄事參軍本縣令專知官並請同入已枉
法贓科罪庶物無蔽隱事有條流其應合徵收諸色錢
物所由官有違程限致闕軍需請停給禄料勅旨依奏
其年八月宰臣楊炎奏曰夫財賦邦國之大本生人之
喉命天下治亂輕重皆由焉是以前代歴選重臣主之
猶懼不集往往覆敗大計一失則天下搖矣先朝權制
中臣領其職以五尺宦豎操邦國之本豐儉盈虚雖大
臣不得知無以計天下利害臣愚待罪宰輔陛下至德
惟人是恤參校蠧弊無斯之甚請出之以歸有司然後
可以議政上然之詔今後財賦皆歸左藏庫一用舊式
每歲量進二三十萬入太盈而度支先以全數聞奏初
國家舊制天下財賦皆納于左庫藏而太府四時以聞
尚書比部覆其出入上下相轄無甚欺誤及第五琦為
度支鹽鐵使時京師多豪將求取無節琦不能禁乃悉
以租賦進入太盈内庫以中人主之意天子以取給為
便故不復出是以天下公賦為人君私積有司不得窺
其多少國用不能計其贏縮迨二十年中官以冗名持
簿書領其事者三百人皆奉給其間連結根固不可動
及炎作相片言復之中外稱美焉
貞元初度支杜佑讓錢穀之務引李巽自代先是度支
以制用惜費漸權百司之職廣置吏員繁而難理佑始
奏營繕歸之將作木炭歸之司農染練歸之少府綱條
頗整公議多之二年十二月度支奏請於京城及畿
縣行𣙜酒法每予𣙜一百五十文其酒戶並蠲免雜役
從之
永貞元年八月度支使奏當司别貯庫往年裴延齡領
使務始奏置之只將正庫物減充别貯唯是虚言更無
實益又創置官典守人等不免加彼料糧伏請併入正
庫庶事且費省從之
長慶二年三月以鴻臚卿判度支張平叔為戶部侍郎
依前判度支時幽鎮行營諸軍已出境仰給度支者十
五餘萬人魏博滄景之師皆壓賊境而壘亦藉兵數徵
計司所給自河北置供軍院其布帛衣賜往往不至供
軍院遽為諸軍強奪懸師前鬭者反無支給其饋餉主
吏由此得罪者前後相次平叔知國用空乏遂以邪計
得司邦賦至是又寵之地卿然竟無術以救其闕驟塵
顯級人皆罪之尋又上言度支所管𣙜鹽舊法為弊年
深臣令官中自糶鹽法可以富國強兵勸農積貨疏其
利害十八件詔下其奏令公卿議之中書舍人韋處厚
抗論不可以平叔條制不周經畫未盡以為利者反害
以為簡者至煩乃即其條目隨以設難事多不載末云
臣竊以古人云利不百不變法功不十不易器改更之
事自古所難臣於平叔無讎所陳者非挾情所議者歸
利害唯聖主獨斷歸于至公然強人之所不能事必不
立禁人之所必犯法必不行臣嘗為開州刺史當時被
鹽監吏人横擾官政亦欲鹽歸州縣總領其權常試研
求事有不可蓋設法施行須徇風俗或東州便即西州
害欲南州易即北州難且據山南一道明之興元巡管
不用見錢山谷貧人隨土交易布帛既少食物隨時市
鹽者或一斤麻或一兩絲或蠟或漆或魚或雞瑣細叢
雜皆因所便今逼之布帛則俗且不堪其弊官中貨之
以易絹勞而無功伏惟聖慮裁擇時平叔輕巧恃恩自
謂言無不允及處厚駁奏上覽之稱善令示平叔詞屈
其法遂罷
元和十四年六月判度支皇甫鏄奏諸道州府監院每
年送上都兩稅𣙜酒鹽吏料支米價等縀疋價估定數
從之給事崔直抗論以為用兵歲久百姓凋弊往者雖
估逾其實不可復追疏奏不從
會昌六年十一月刑部尚書判度支崔元式奏諸道所
出縀疋綾絹紗等宜禁斷其舊織並不得行使仍令所
在官中收納如更織造買賣同罪
咸通八年十月戶部判度支崔彦昭奏當司應收管江
淮諸道州府今年已前兩𣙜酒諸色屬省錢准舊例逐
年商人投收便換自南蠻用兵以來置供軍使當司在
諸州府場院有商人便換齎省司便換文牒至本州府
請領皆被州府稱准供軍使指揮占留以此商人疑惑
乃致當司支用不充乞下諸道州府場監依限送納及
給還商人不得託示占留從之
别官判度支
開元二十二年九月蕭炅除太府少卿知度支事二十
三年八月李元祐除太府少卿知度支事天寶七載楊
釗除給事中兼御史中丞權判度支貞元八年三月戶
部尚書班宏專判度支其年七月司農少卿裴延齡加
權判度支十二年三月改為戶部尚書判度支其年九
月蘇弁除度支郎中兼御史中丞副知度支貞元已前
他官來判者甚衆自後多以尚書侍郎主之别官兼者
稀矣故事度支按郎中判入員外判出侍郎總統押案
而已官行不言專判度支開元以後時事多故遂有他
官來判者或尚書侍郎專判乃曰度支使或曰判度支
或曰知度支事或曰勾當度支使雖名稱不同其事一
也建中初欲使天下錢穀皆歸金部倉部終亦不行
戶部郎中
隋為民部郎中貞觀改戶部郎中自後改復名號與侍
郎同天寶八載郎中張𫝊濟廢帳房為戶部員外郎廳
次北為戶部郎中廳皆至宏麗又於省街東奏取都水
監地以諸州籍帳錢造考常制度又過於省中移都水
監於省西北割右武衞園地置之乾元以後毁拆並盡
今為戶部園
戶部員外郎(改復並與郎中冃)
開元四年五月二十九日敕蠲符每年令當州取緊厚
紙背上皆書某州某年及紙次第長官勾當同署印記
京兆河南六百張上州四百張中州三百張下州二百
張南安道桂廣容等五府准下州數管内州同蠲此紙
不别書題州名並赴朝集使送戸部本判官掌納依次
用之
二十九年七月十七日每鄉置鄉望天下諸州上縣不
得過二十人中縣不得過十五人下縣不得過十人其
長年萬年每縣以五十人為限太原上黨晉陽三縣各
以三十人為限並取耆年宿望諳識事宜灼然有景行
者充
天寶十二載七月十三日勅諸郡父老宜改為耆夀會
昌元年二月中書門下奏伏以南省六曺皆有職分若
各守官業即不因循比來戶部度支兩司尚書侍郎多
奏請諸行郎官判錢穀文案遂令本司郎吏束手閒居
至於廳事皆為他官所處臣等商量請自今已後其度
支戶部錢穀文案望悉令本行郎官分判不在更請行
郎官限仍委尚書侍郎同諸司例自於行内選擇差判
不必更一一聞奏其戶部行郎官仍望委中書門下皆
選擇與公務相當除授如本行員數欠少任于諸行稍
閒司中選其才識資序相當者奏請專授所冀蒞事有
常分官無曠庶或可久以革從權勅旨依奏
度支郎中
隋為度支郎武德初加中字龍朔二年改為司度大夫
咸亨元年復為度支郎中
度支員外郎(改復與郎中同)
開元二十四年三月六月戶部尚書同中書門下三品
李林甫奏租庸丁防和糴雜支春綵稅戶稅草諸色旨
符承前每年一造據州府及諸司計紙當五十餘萬張
仍差百司抄寫事甚勞煩條目既多詳檢難徧緣無定
凖支稅不恒因此涉情兼長奸偽臣今與採訪使朝集
使商量有不穩便於人非當土所出者隨事沿革務從
允便即望人知定凖政必有恒編成五卷以為常行旨
符省司每年但據應支物數進書領行每州不過一兩
紙仍附驛送勅旨依
開元十二年九月以倉庫郎中判度支案蘇弁授度支
郎中副知度支事仍命立于正郎之首有副知之號自
弁始也
元和三年十月度支使鄭元奏當司判案郎官先有六
員今請用四員為定從之四年十一月加度支判案郎
官一員
長慶三年十二月度支奏主客員外郎判度支案白行
簡當司判案郎官刑部郎中韋詞近差使西京勾當和
糴遂請白行簡判案今韋詞却回其白行簡合歸本司
伏以判案郎官比有六人近或止四員伏請更置郎官
一員判案留白行簡充敕旨依奏
金部郎中
隋為金部郎武德三年加中字龍朔二年改為司珍大
夫咸亨元年復舊天寶十一年三月七日改為司金郎
中至德二年十二月十五日復舊
金部員外郎(改復與郎中同)
倉部郎中
隋為倉部郎武德三年加中字龍朔二年改為司庾大
夫咸亨元年復舊天寶十一載三月七日改為司儲郎
中至德二載十二月十五日復舊
倉部員外郎(改復與郎中同)
天寶三載七月二十三日金倉令史不許轉選及充使典
建中二年正月詔天下錢穀皆歸金部倉部中書門下
簡兩司郎官准格式條理
鑄錢使
開元二十五年二月監察御史羅文信充諸道鑄錢使
天寶三載九月楊慎矜除御史中丞充鑄錢使六載十
一月度支郎中楊釗充諸道鑄錢使上元元年五月劉
晏除戶部侍郎充勾當鑄錢使其年五月二十五日殿
中監李輔國加京畿鑄錢使寶應元年六月二十八日
劉晏又除戶部侍郎充勾當鑄錢使廣德二年正月第
五琦除戶部侍郎充諸道鑄錢使其年六月三日禮部
尚書除兼御史大夫充江南西道勾當鑄錢使永泰元
年正月十三日劉晏充東都淮南浙東西湖南山南東
道鑄錢使第五琦充京圻關内河東劍南山南西道鑄
錢使大歷四年三月劉晏除吏部尚書充東都河南淮
南山南東道鑄錢使五年三月二十六日停
延資庫使
會昌五年九月敕置備邊庫收納度支戶部鹽鐵三司
錢物至大中三年十月敕改延資庫初以度支郎中判
至四年八月勅以宰相判右僕射平章事白敏中崔鉉
相繼判其錢三司率送初年戶部每年二十萬貫疋度
支鹽鐵每年三十萬貫疋次年以軍用足三分減其一
諸道進奉助軍錢物則收納焉
咸通五年七月延資庫使夏侯孜奏鹽鐵戶部先積欠
當使咸通四年已前延資錢絹三百六十九萬餘貫疋
從大中十二年至咸通四年九月已前除納收外欠一
百五十萬五千七百一十四貫疋當使錄戶部積欠數
多先具奏請於諸道州府場監院合納戶部所收八十
文除陌錢内應割十五文属當使自收管敕命雖行所
送稽緩今得戶部牒稱所收管除陌錢除錢絹外更有
諸雜物貨延資庫稱收不便請起今年令納延資庫錢
物一時便足其已前積欠候物力稍充積漸填塞其所
割十五文錢即當司仍舊收管又緣累歲已來嶺南用
兵多支戶部錢物當使不欲堅論舊欠請依戶部商量
合納今年額色錢絹須足明年即依舊制三月九日兩
限送納畢其已前積欠仍令戶部自立項納期限者敇
旨依之
八年九月延資庫使曹確奏戶部每年合送當使三月
九日兩限絹二十一萬四千一百疋錢五萬貫自大中
八年已後至咸通四年積欠一百五十萬五千七百餘
貫疋前使杜悰申奏起請咸通二年正月以後於諸道
州府場監院合送戶部八十文除陌錢内割十五文當
使收管以填積欠續據戶部牒稱州除陌錢有折色零
碎請起咸通五年所合送延資庫錢絹逐年兩限須足
其除陌十五文當司仍舊收管前使夏侯孜具事由申
奏且請依戶部論請期限其咸通五年錢絹戶部已送
納自六年至八年其錢絹依前不全送又積欠三十六
萬五百七貫文者伏以所置延資庫初以備邊為名至
大中三年始改今號若財貨不充則名額虚設當置之
時所令三司逐分減送當使收管元敕只有錢數但令
本司減割送庫不定目色以此因循漸隳舊制年月既
久積欠轉多既無計以徵收乃指色以取濟稍待備邊
名號得遵元敕指揮乃割戶部除陌八十文内十五文
收管及戶部請逐年送庫須且稟從今既積欠又多終
慮不及期限臣今酌量請諸道州府場監院合送戶部
錢絹内分配今勒留不合送延資庫數目令本處别為
綱運與戶部直納延資庫則戶部免有逋懸不至累年
積欠從之
出納使
開元二十六年九月侍御史楊眘充太府出納使天寶
二年六月殿中侍御史張瑄充太府出納使四載八月
殿中侍御史楊釗充司農出納錢物使六載三月楊眘
改戶部侍郎充兩京合嘉倉出納使其載楊釗替充兩京
合嘉倉出納使乾元元年度支郎中第五琦充兩京司
農太府出納使
禮部尚書
龍朔二年改為司禮太常伯咸亨元年復舊光宅元年
改為春官尚書神龍元年復為禮部尚書
太和七年八月敕每年試帖經官以國子監學官充禮
部不得别更奏請其弘文崇文兩館生齋郎並依令試
經仍差都省郎官兩人覆試
禮部侍郎(改復與尚書同)
開元十二年三月十二日以考功員外郎李昂為舉人
所訟乃下詔曰每歲舉人頃年以來惟考功郎所職位
輕務重名實不倫欲盡委長官又銓選委積但六官之
列體國是問况宗伯掌禮宜主賓薦自今以後每年諸
色舉人及齋郎等簡試並于禮部集既衆務煩雜仍委
侍郎專知
貞元十五年十月高郢為禮部侍郎時應進士多務朋
遊以取聲名唯務謙柔罕理其業郢性專介尤疾其風
既領職拒絶請託雖同列通熟無敢言者志在經義專
考試凡三歲掌貢士進幽獨抑聲名浮濫之風一變
元和九年二月韋貫之為禮部侍郎選士皆抑浮華先
行實由是趨競息焉
禮部郎中
隋號儀曹郎武德初因隋舊號不改三年二月改為禮
部郎中龍朔二年改為司禮大夫咸亨三年復為禮部
郎中光宅元年改為春官郎中神龍元年復為禮部郎
中
禮部員外郎(改復與郎中同)
貞元十二年二月授許孟容禮部員外郎有公主之子
請補兩館生孟容舉令式不許主訴于上命中使問狀
孟容執奏竟不可奪遷本曹郎中元和二年少府監金
忠義以機巧進請蔭其子為兩館生禮部員外郎韋貫
之上疏論奏曰工商之子不當仕忠義以藝通權倖不
宜汚辱朝廷竟罷去之
太廟齋郎
開元二十四年三月十二日敕齋郎簡試並於禮部集
至二十五年正月七日敕諸陵廟並宜隷宗正寺其齋
郎命司封補奏至天寶十二載五月十一日陵廟依舊
隷太常寺齋郎遂属禮部至大歷二年八月二十五日
敕陵廟宜令宗正寺檢校其齋郎司封又收補聞奏至
貞元三年九月二十六日禮部尚書蕭昕奏太廟齋郎
准式禮部補大歷三年後被司封官稱管陵廟便補奏
齋郎亦無格敕文准建中元年正月五日制每事並歸
有司其前件齋郎合于禮部補奏敕旨依付所司准格
式處分至今禮部員外郎補
貞元十二年十月朝廷欲以太學生令於郊廟攝事將
去齋郎以從省便太常博士裴堪因奏議曰嚴奉宗廟
時享月祭帝王展孝之重典也故致齋清宮設郎執事
使夫習肄虔恪肅恭神人内盡其敬也太學置生徒服
勤儒業宏闡教化發明德義用嚴師以訓之懸美禄以
待之限其課第考其否臧外奬其學也夫如是齋郎官
員焉可廢也太學生徒焉可亂也若慮不素潔則無以
觀其敬矣志不宿著則無以成其業矣故提其名而目
之表其從事也績其勤而禄之使其服志也罷齋郎則
失重祭之義用學生則撓敬業之道將何以見促數之
節肅敬之容強立之成待問之奥知必不能至矣况國
家有典崇儒有制豈以齋郎凟易是病而思去之學生
冗惰無取而思役之誠宜名分有殊課第自别使俎豆
有楚冶弓知訓供職有賞勤之利敦學得樂羣之至禮
舉舊典人知向方庶乎簡牘無能代之煩監寺絶往來
之弊矣將敦要本在别司存俾不相參庶合事體從之
元和六年十一月禮部奏准今年九月吏部所奏敕應
補太廟齋郎用蔭官並五品已上子六品常參官子補
者今詳節文所用五品六品蔭者惟許子並不該孫又
節文其應補太廟齋郎郊社齋郎孫用祖蔭子用父蔭
即孫之與子並許收補恐前後文字有所差錯今格限
已及須守敕文其孫用祖五品以上蔭者恐須准舊例
收補敕旨宜令准格收補
寶歷元年九月禮部奏准今年四月制當司合釐革條
流兩館生齋郎資蔭年限等據舊敕應補兩館生所用
蔭第皆門地清華勲賢胄胤近者時有源流或屬全疎
罔冒門資變易昭穆今請如有此色自本司磨勘得實
坐其家長所用蔭告身用本司印印官押署更不在行
用之限保官具事由申上中書門下請諸司官典撿報
不實並請准法科處分其太廟郊社齋郎亦並准此處
分若用蔭曾經流貶未復本資或便身亡不曾申雪即
用舊蔭竊恐非宜請更駁放其太廟齋郎亦准此處分
伏緣兩館生員闕不多請補者衆今請一家不得用兩
蔭許隔二年收補每用蔭補人請明置簿歷具注所補
人年名日月用本司印郎官押署至補人數足後給其
告身不在用限太廟齋郎准開元六年九月敕取五品
已上子孫六品清資常參官子補充郊社齋郎用祖蔭
官階並須五品以上用父蔭須六品以上常參官及兩
府司錄判司詹事府丞大理司直并有五品階者所補
齋郎皆用互保其保請以六品已上清資官充其一家
不得周年保兩人仍不得頻年用蔭並請准兩館生例
處分敕旨依奏
祠部郎中
隋為祠部郎武德三年加中字龍朔二年改為司禋大
夫咸亨元年復為祠部郎中
祠部員外郎(改復與郎中同)
延載元年五月十一日敕天下僧尼道士隷祠部不須
属司省開元十年正月二十三日敕祠部天下寺觀田
宜准法據僧尼道士合給數外一切管收給貧下欠田
丁其寺觀常住田聽以僧尼道士女冠退田充一百人
以上不得過十頃五十人已上不得過七頃五十人以
下不得過五頃
二十五年正月七日道士女道士割隷宗正寺僧尼令
祠部檢校
膳部郎中
隋為膳部郎武德三年加中字龍朔二年改為司膳大
夫咸亨元年復為膳部郎中
膳部員外郎(改復與郎中冃)
主客郎中
隋為司蕃郎皇朝為主客郎中龍朔二年改為司蕃大
夫咸亨元年復為主客郎中
主客員外郎(改復與郎中同)
景龍二年九月三日敕應差敕册立諸國使並須選擇
漢官不得差蕃官去
祠祭使
天寶六載十一月度支郎中楊釗充祠祭使至德三載
五月二十四日中書侍郎王璵兼知祠祭使
兵部尚書
龍朔二年改為司戎太常伯咸亨元年復為兵部尚書
光宅元年改為夏官尚書神龍元年復為兵部尚書天
寶十一載二月二十八日改為武部尚書至德二年二
月五日復為兵部尚書
舊制凡武舉每歲孟冬亦與計偕有二科一曰平射(試射)
(長垜三十發不出第三院為第)二曰武舉(其試有七一射長垜二騎射三馬槍四步射草人五材貎)
(六言語七舉重翹關其勲官五品以上并三衛執仗乘若品子年考已滿者並放選勲官六品以下并應宿衛)
(人及品子五考以上者並授散官餘並帖仗然後授散官)
開元十七年正月二十日敕兵部兩銓令史各與一第
一人簿帳共與一人並准吏部銓史第一人官員注擬
十九年四月二十六日敕兵部選人請武選者宜取強
壯身材六尺以上籍年四十以下堪統領者其吏部選
人請文選者宜取材堪理人工于書判並無負犯十二
日内定品奏聞一送以後並不在却關之限
廣明元年正月敕入仕之門兵部最濫全無根本頗壞
紀綱近者武官多轉入文官依資除授宜懲僭倖以辨
品流今後武官不得輒入文官選改内司不在此限
兵部侍郎(改復與尚書同)
總章二年四月二日加一員以李處繹為之長夀二年
正月二十四日又加一員以侯知一為之通前三員長
安四年十二月三日減一員
長安二年正月十七日敕天下諸州宜教武藝每年准
明經進士貢舉例送開元二十六年十一月十四日敕
所設武舉以求材實仕進之漸期為根本取舍之間尤
宜審慎比來所試但委郎官品位既卑焉稱其事自今
已後試武舉人等宜令侍郎專知
天寶元年十月十三日敕自今已後應試選舉人長垜
宜以十隻箭為限並入第一院與兩單上八隻入第一
院兩隻入第二院與一單上次上十隻不出第三院與
單上十隻不出苐四院與次上餘依恒式
三載閏二月八日敕習武入官已經精簡隨番更試事
頗為煩其武官自今已後因番試及過中門下宜停
建中元年四月十七日敕兵部闕送吏部武官自今已
後宜停
貞元十四年九月敕鄉貢武舉并應百隻箭人等今年
宜權停時諫議大夫田敦因蒙召對奏言兵部武舉每
年常數百人挾持弓矢出入皇城間恐非所宜上聞而
矍然故命停之其實武舉每歲不過數十人時議惡敦
虚辭輒亂舊章以圖稱旨自是訖于貞元更不復
元和三年五月兵部奏伏准貞元十四年九月敕鄕貢
舉人權停者伏以取士之方文武並用舉選之制國朝
舊章參調者既積資勞入仕者必先貢舉自經停廢今
已十年别趨倖門漸絶根本典彝具在可舉而行其鄉
貢舉恐須准武選處置敕旨依奏
六年八月中書門下奏得兵部侍郎許孟容等狀當司
准六月二日减省官員及釐革三衞等應管京官及外
官共三千三百二十九員京官七百六員武官員數不
多俸錢比文官較少又任中書門下兩省御史臺左右
神策及諸軍諸使挾勅驅使員闕至少難議停省並請
仍舊外官二十六萬二十三員所管諸府自折衝以下
總無料錢例多闕乏空有府額其鎮戍官等或有任者
不過數員縱使停減並無損益伏請存舊例六番三衞
都四千九百六十三人縱使分番當上配役處多移牒
勘會須得詳請續商量聞奏勅旨依奏十年六月盜殺
宰相武元衡并傷議臣裴度時淮夷逆命凶威方熾王
師問罪未有成功言事者繼上章䟽請罷及盗賊竊發
人情愈惑兵部侍郎許孟容詣中書流涕而言曰昔漢
廷有一汲黯耳奸臣尚為寢謀今主上英聖朝廷未有
過失而狂賊敢爾無狀寧謂國有人乎然轉禍為福此
其時也莫若上聞起裴中丞為相令主兵柄大索賊黨
窮其奸源後數日度果為相而下詔行誅時謂孟容議
論有大臣風采
太和五年三月兵部奏准四年五月起請節文伏以三
衞出入禁署子弟期于恪恭近日頑弊皆非正身諸司
公言納資訪聞亦不顧召士庶假蔭混雜縉紳此隙一
開奸濫紛入其資三衛並請停廢勅旨宜依其他釐革
三衞事條至多故不具載
大中五年十月中書門下兩省奏應赴兵部武選門官
驅使官等今年新格令守選二年得驅使官盧華等狀
稱各在省驅使實緣長官辛苦事力不濟所以假此武
官若廢舊格貧寒不逮即須漸請停解公事交見廢闕
勅旨兩省御史臺人吏前例不選數許赴集宜令依舊
例放選
兵部郎中
隋為兵部郎武德三年加中字龍朔二年改為司戎大
夫咸亨元年復為兵部郎中
員外郎(改復與郎中同)
本兩員大定元年更加一員以趙履温為之
職方郎中
隋為職方郎武德初加中字龍朔二年改為司城大夫
咸亨元年復為職方郎中
員外郎(改復與郎中同)
建中元年十一月二十九日請州圖每三年一送職方
今改至五年一造送如州縣有創造及山河改移即不
在五年之限後復故
駕部郎中
隋為駕部郎武德初加中字龍朔中改司輿大夫咸亨
元年復為駕部郎中
員外郎(改復與郎中同)
庫部郎中
隋為庫部郎武德初加中字龍朔中改為司庫大夫咸
亨元年復為庫部郎中
員外郎(改復與郎中同)
開元十八年十月四日勅衙内甲仗經行從者三年一
換不經行從者四年一換非理欠損者勒陪
刑部尚書
龍朔二年改為司刑太常伯咸亨元年復為刑部尚書
光宅元年改為秋官尚書神龍元年復為刑部尚書天
寳十一載改為憲部尚書至德二載復為刑部尚書
刑部侍郎(改復與尚書同)
垂拱四年四月十一日加一員以魏尚德為之長安四
年十二月減一員
元和十年以御史中丞裴度兼刑部侍郎時度宣慰淮
西廻所言軍機多合上旨故以兼官寵之自徵兵討淮
西凡十餘鎮之兵皆環于申蔡未立戰功裴度使還且
令與諸朝賢詳議行人奏曰臣觀諸將唯李光顔見義
能勇必能立功果首敗賊于時曲上尤賞之
寳歷元年四月宣中書以諫議大夫劉栖楚為刑部侍
郎丞郎宣授自栖楚始也
刑部郎中
隋為憲部郎唐因之武德三年改刑部加中字龍朔二
年改為司刑大夫咸亨元年復為刑部郎中
員外郎(改復與郎中同)
元和十年五月信州刺史姚冀舉奏員外司馬盧南史
贓犯鞫按南史准例配得直典一人每月請紙錢一千
文南史以官閒冗無職事放典令歸納其紙筆直前後
五年計贓六十萬貫又云南史私買鉛燒黃丹是日令
監察御史鄭楚相刑部員外郎裴澥大理寺評事陳正
誼充三司同往覆按之將行並召於延英上謂曰卿等
必須詳審推按無令漏罪銜冤三人將退澥獨留奏曰
臣仔細詳覽姚冀奏狀只如所按南史取直典紙筆計
贓六十餘萬貫文雖公法有違既非巨蠧或可矜恕上
曰此事亦應甚有但未知燒鉛事如何澥曰燒鉛為黃
丹格令不禁姚冀所奏准天寶十三載勅鉛銅錫並不
許私家買賣貨易盖防私鑄錢本文亦不言不許黃丹
然南史違勅買鉛不得無罪伏以陛下自登寳位及天
寳大歷以來未曾降三司使至江南今忽緣此小事差
三司使損耗州縣亦恐遠方聞之各懷憂懼臣聞開元
中張九齡為五嶺按察使有錄事參軍告其非法朝廷
唯令大理評事往按近大歷中鄂岳觀察使吳仲儒與
轉運使判官劉長卿紛競仲儒奏長卿犯贓二十萬貫
時監察御史留丕就推今所奏姚冀事既無多臣若堪
任此行即請獨往恐不要令三司盡行上曰卿言是也
可召楚相等兩人來及入並賜坐上謂曰朕懵于理道
處事未精適裴澥所奏深協事宜亦不用三人總去著
一人往按問即得卿可宣付宰臣
太和五年四月敕鹽鐵判官守尚書刑部郎中李石宜
守本官自今已後刑部郎中諸司諸使更不得奏請充職
都官郎中
隋為都官郎置二人皇朝因之置一人武德三年加中
字龍朔二年改為司僕大夫咸亨元年復為都官郎中
都官員外郎(改復與郎中同)
比部郎中
隋為比部郎唐因之武德三年加中字龍朔二年改為
司計大夫咸亨元年復為比部郎中
比部員外郎(改復與郎中同)
建中元年四月比部狀稱天下諸州及軍府赴勾帳等
格每年諸色勾徵令所由長官錄事參軍本判官據案狀
子細勾會其一年勾獲數及勾當名品申比部一千里
已下正月到二千里已下二月到餘盡三月到盡省司
撿勘續下州知都至六月内結數關度支便入其年支
用旨下之後限當年十二月三日内納足者諸軍支使
亦准此又准大歷十二年六月十五日敕諸州府請委
當道觀察判官一人每年專按覆訖准限比部者自去
年以來諸州多有不到今請其不到州府委黜陟使同
觀察使計會勾當發遣申省庶皆齊一法得必行敕旨
依奏
貞元八年閏十二月十七日尚書右丞盧邁奏伏詳比
部所勾諸州不更勾諸縣唯京兆府河南府既勾府并
勾縣伏以縣司文案既己申府府縣并勾事恐重煩其
京兆府河南府請同諸州不勾縣案敕旨依奏
十一年正月制令比部復舊敕勾京兆留府税租
長慶元年六月比部奏准制諸道年終勾帳宜依承前
敕例如聞近日刺史留州數内妄有減削非理破使者
委觀察使風聞按舉必重加科貶以誡刻減者其諸州
府仍請各委錄事參軍每年據留州定額錢物數破使
去處及支使外餘剩見在錢物各具色目分明造帳依
格眼申比部准常限每限五月三十日都給奏旨下之
後更送戶部若違限及隱漏不申錄事參軍及本判官
並牒吏部科罪敕旨宜從
太和四年九月比部奏准太和三年十一月十八日赦
文天下州府兩稅占留支用有定額其殘欠羡餘錢物
並合明立條件散下諸州府者伏以德澤弘深優裕羣
國申明舊敕曉示新規使其政有凖繩法無差繆實天
下幸甚又諸州應有城郭及公𪠘屋宇器械舟車什物
等合建立修理須創制添換又當州或属將校所由有
巡檢非違追捕盗賊須行賞勸合給程糧者又當州或
百姓貧窮納稅不逮須矜放要添貨額者又當州遇年
穀豐熟要收糴貯備以防災歉者敕旨宜依
司門郎中
隋為司門郎武德三年加中字龍朔二年改司門大夫
咸亨元年復為司門郎中
司門員外郎(改復與郎中司)
開元二年閏二月十日敕諸司進狀奏事並長官封題
仍令本司牒所進衙門并差一官送進諸司使奏事亦
准此除有告謀反大逆者任自封進
工部尚書
隋為起部尚書武德元年因而不改三月改為工部尚
書龍朔二年改為司平太常伯咸亨元年復為工部尚
書光宅元年改為冬官尚書神龍元年復為工部尚書
大歷六年十二月十一日敕京城内諸坊市宅舍輒不
得毁拆有犯聞奏十四年六月一日敕諸坊市邸店樓
屋皆不得起樓閣臨市人家勒百日内毁拆至九月二
十日京兆尹嚴郢奏坊市邸店舊樓請不毁從之
工部侍郎(改復與尚書同)
工部郎中
隋為起部郎武德三年改工部郎加中字龍朔二年改司
平大夫咸亨元年復為工部郎中
工部員外郎(改復與郎中同)
屯田郎中
隋為屯田郎武德三年加中字龍朔二年改司田大夫
咸亨元年復為屯田郎中
屯田員外郎(改復與郎中同)
長春宫使
開元八年六月同州刺史姜師度兼營田長春宫使二
十年三月左衞郎將皇甫惟明攝侍御史充長春宫使
天寶六載三月御史中丞王鉷兼長春宮使上元元年
六月四日殿中監李輔國充長春宫使寶應元年殿中
監樂子昂充長春宫使至大歷九年宋誨除同州刺史
充長春宮使自後遂令同州刺史充長春宫使至開元
九年十二月十七日敕同蒲絳河東西并沙苑内無問
新舊注田蒲藺並宜收入長春宮使檢校
二十九年十一月十七日敕新豐朝邑屯田令長春宫
使檢校(朝邑屯田開元八年十月七日同州刺史姜師度開置)
虞部郎中
隋為虞部郎武德三年加中字龍朔二年改司虞大夫
咸亨元年復為虞部郎中
虞部員外郎(改復與郎中同)
大歷十四年八月虞部奏准式山澤之利公私共之者
比來除長春宫所收私占甚多望令關内州府審勘頃
畆先均給貧下百姓據厚薄節給輕稅五分之一徵納
訖市輕貨送上都如所由輒有隱漏及收管不盡並請
准條科罪敕旨依奏
水部郎中
隋為水部郎武德三年加中字龍朔二年改司川大夫
咸亨元年復為水部郎中
水部員外郎(改復與郎中同)
開元十一年正月二十一日改丹水為懷水
天寶五載正月七日詔天下山水名稱或同義且不經
多因于里諺事若仍舊何成區别宜令所司各據圖籍
改定訖聞奏
十一載五月潼關口河壖上有樹五株雖水暴長亦不
漂沒時人謂之女媧墓是日因大風遂失所在至乾元
二年六月十八日虢州刺史刺史王奇光奏所部閿鄕
縣界女媧墓天寳間失所在今月一日夜河上側近忽聞
雷聲曉見其墓湧出上有雙柳樹下有巨石其柳各高
丈餘
貞元元年十二月九日敕立春日内外兩井納冰總二
千五百段每段長一尺厚一尺五寸宜令府縣勾當澄
濾淨潔供進
開成五年七月河南尹奏皇城内伊洛等四水伏以伊
洛四水載在典墳今人所呼其名甚著其第三水字御
名同東周之人所以請更其名者臣遂牒所府官司錄
以下參議其名今得司錄參軍韋瓊等狀謹按尚書周
公將營洛邑卜澗水東瀍水西惟洛食孔安國𫝊云初
卜黎水上不吉迨卜此二水之間吉伏請改第三水字
為吉水者臣竊以周居洛宅卜年惟永今改此水雅叶
祥符謹具如前敕旨宜依
唐會要卷五十九
