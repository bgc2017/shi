唐會要卷六十五
宋王溥撰
秘書省
龍朔二年二月四日改為蘭臺其監為蘭臺太史少監
蘭臺侍郎丞為蘭臺大夫咸亨元年十月二十三日各
復舊額光宅元年九月五日改為麟臺監餘並隨名改
神龍元年二月五日復改為秘書監如舊
少監武德初因隋舊制號秘書少令七年省貞觀四
年十一月復置一員以虞世南為之太極元年二月加
一員以崔琳為之
秘書郎本四員開元二十八年減一員
校書郎本八員開元二十六年正月二十八日省四
員天寳十三年正月十三日却置
正字本二員開元二十六年減一員天寳十三年却
置貞元八年六月割校書四員正字兩員屬集賢院
著作局龍朔二年改為司文局著作郎咸亨元年却
依舊
著作郎本四員開元二十六年正月二十八日減兩
員掌修史貞觀二十三年閏十二月置史館於門下省
宰臣監史自是著作罷史任
貞觀六年三月上幸九成宫宫人還京憩於湋川縣官
舍俄有右僕射李靖侍中王珪復至官属移宫人别所
而舍靖等唯參謁靖等又不敬宫人上聞之怒曰威福
之柄豈由靖等何為禮靖而輕我宫人即令按問秘書
監魏徵諫曰靖等陛下心膂大臣宫人皇后掃除之隸
論其委付事理不同又靖等出外官吏訪聞朝廷法式
歸來陛下問疾苦靖等自當與官吏相見官吏亦不可
不謁至于宫人供食之外不合參承若以此罪責縣官
恐不益德音徒駭天下耳目
七年九月二十三日上謂侍臣曰朕因暇日每與秘書
監虞世南商量今古朕一言之善虞世南未嘗不悦有
一言之失未嘗不悵恨嘗戲作豔詩世南進表諫曰聖
作雖工體制非雅上之所好下必隨之此文一行恐致
風靡輕薄成俗非為國之利賜令繼和輒申狂簡而今
之後更有斯文繼之以死請不奉詔旨羣臣皆若世南
天下何憂不理因顧謂世南曰朕更有此詩卿能死否
世南曰臣聞詩者動天地感鬼神上以風化下下以風
應上故季札聽詩而知國之興廢盛衰之道實繼于兹
臣雖愚誠願不奉詔
大歷十四年九月二十七日勅秘書省書閣内書自今
後不得輒供諸司及官人等每月兩衙及兩府委秘書
郎典書等同檢校逓相搜出仍舊封閉貞元二年七月
秘書監劉太真上言請擇儒者詳校九經于秘書省令
所司陳設及使食物宰臣錄其課效從之(議者謂秘書省有校書正)
(字員十六員職在校理今授非其人乃别求儒者詳定費於供應煩于官寮太真之請失之甚矣尋阻衆議果)
(寝不行)
三年八月秘書監劉太真奏准貞元元年八月二日勅
當司權宜停减諸色糧外紙數内停減四萬六千張續
准去年八月十四日勅修寫經書令諸道供寫書功粮
錢已有到日見欲就功伏請於停減四萬六千張内却
供麻紙及書狀藤紙一萬張添寫經籍其紙寫書足日
即請停又當司准格楷書八年誠優今所補召皆不情
願又准今年正月十八日勅諸道供送當省寫經書及
校勘五經學士等糧食錢今緣召補楷書未得解書人
元寫經書其歴代史所有欠闕寫經書畢日餘錢請添
寫史書從之
元和三年三月詔秘書省弘文館崇文館左春坊司經
局校書正字宜委吏部自今以後於平留選人中加功
訪擇取志行貞潔藝學精通者注擬綜覈才實惟在得
人不須限以登科及判入等第其校書正字限考入畿
縣尉簿任依常格
長慶三年四月秘書少監李隨奏當省請置秘書閣圖
書印一面伏以當省御書正本開元天寳以來前並有
小印印縫自兵難以來書印失墜今所寫經史都無記
騐伏請鑄造勅旨依奏
開成元年七月分察使奏秘書省四庫見在雜舊書籍
共五萬六千四百七十六卷並無文案及新寫書文歷
自今以後所填補舊書及别寫新書并隨日校勘並勒
創立案别置納歷隨月申臺并申分察使每歲末課
數並具狀聞奏勅旨宜依
九月勅秘書省集賢院應欠書四萬五千二百六十一
卷配諸道繕寫
殿中省
武德初因隋舊制為殿内省三年改殿中省龍朔二年
改為中御府監為中御大監咸亨元年復舊
少監本二員上元元年八月加一員以唐修睦為之
殿中丞龍朔二年改為中御大夫咸亨元年復舊
尚醫局奉御二員龍朔二年改為奉醫局奉御為大
夫諸局准此咸亨元年並復舊天寳元年惟留一員
尚膳局准上改為奉膳局
尚衣局准上改為奉冕局
尚舍局准上改為奉扆局
尚輦局准上改為奉轝局
尚乘局准上改為奉駕局至開元二年始以尚乘局
隸閑廏使設奉御二員高宗命加至四員分掌六閑一
曰飛黃閑二曰吉良閑三曰龍媒閑四曰騊駼閑五曰
駃騠閑六曰大宛閑
神龍元年八月二十三日勅内宴王公日尚食局進供
客食於閣門付品官將入其局官等非别勅喚不得輒
自下飲食
開元五年十月二日勅尚藥局醫官王公已下不得輒
奏請將外醫療
十年五月九日勅尚藥局御藥庫每月支監門二人守
當
二十八年四月十三日殿中監奏尚食局無品直司六
人並是巧兒曹司要籍一任直司主食十年考滿同流
外授官仍補額内直驅使比來有闕多被諸色人請射
此輩遂無進路今復有闕望請先授妄來請射不在補
限勅旨從之
貞元十五年四月勅殿中省尚藥局司醫宜更置一員
醫佐加置兩員仍並留授翰林醫官所司不得注擬
十二月殿中省初置郎御尚醫四員每月各給料錢二
十五貫文資品同詹事府丞
元和三年五月殿中省奏勅當司尚膳尚衣尚舍尚藥
尚輦等共五局伎術直官聽在外州府官來直本司伏
以五局所置官不請課料若不授伎術官即多逃散伏
請宣付吏部准舊例處分勅旨依奏
長慶三年三月詔每日供御及供宫内食料等一物已
上各委本司商量節減仍具所費用數速分析聞奏當
付度支管計添充經費
開成三年八月殿中省奏尚藥局舊額主膳八百四十
人充三番每月役使二百八十人今請條流量閒劇分
為四番每月勅二百一十人當上即每日有主膳七十
人糧請迴給正額未請糧色巧兒添主膳驅使不得别
申請度支糧伏乞聖慈許臣當司自圓融冀得均濟又
免占破府縣人戶色役勅旨依奏
進馬天寳八載七月二十五日勅自今以後南衙立
仗馬宜停其進馬官亦省十二年楊國忠又奏置立仗
馬及進馬官貞元七年兵部奏進馬所用蔭同千牛仍
兼取侍御史中丞給事中中書舍人遷除條例及簡試
並用千牛例
太和八年三月殿中省奏千牛元額四十八員左右仗
各二十四員准每仗各減一十四員訖又進馬元額一
十八員當司六員今准勅減一員僕寺准減一員勅旨
宜依
閑廐使
萬歲通天元年五月置仗内閑廐令殿中丞袁懷哲檢
校未置使至聖歷三年二月改殿中少監充閑廐使懷
哲改名忠臣後遂設閑廏使袁忠臣再任田歸道翟無
言又宗晉卿武崇訓賀蘭爽張涉虢王邕孫佺平王隆
基宋王成器新興王晉崔日知王毛仲皇甫忠姜皎王
暐楊崇慶來曜牛仙客李元祐韋章仇兼瓊安祿山吕
崇賁李輔國彭盈藥子昂常謙光常休明崔宣張獻恭
李齊運大歷十四年七月十日閑廐奏馬當使准例每
日于月華門立馬兩疋仗下歸廐去廣德元年蕃宼後
使司典使頻申論飛龍不支自後未置臣忝職司不敢
不奏勅旨宜付飛龍使依舊支置
元和十二年十月勅閑廐使所理岐陽馬舊地方三百
四十七頃據監察御史范𫝊式奏岐陽馬坊地既不妨
百姓租佃又不闕官中賦税宜據數交付閑廐使收管
開元中以國馬尚多自長安至隴右置七馬坊為計會
所都領岐下岐隴間善水草及膏腴田皆属七馬坊至
德已後監牧使與七馬坊名額盡廢其地利因歸於閑
廐使寳應中鳳翔節度請監牧廢田給貧人及軍吏已
上者相承數十年矣又别有勅賜諸寺觀凡千餘頃至
是閑廐使張茂宗恃藩邸之舊舉故事盡收之
太和九年十一月閑廐宮苑等使奏京兆府合供當使
諸門中當三衛八十人准舊例京兆府取諸縣百姓供
前件三衛充門仗諸雜役每月交替者伏以百姓往來
費損至多非惟煩與追呼實亦難虞寇盜伏請從今年
十二月起首停供臣於當司召至子弟一百人每人每
月使於當司方圓與糧六斗亦不要府縣資陪取其情
願永絶擾人伏乞允臣管見勅旨依奏
開成四年正月閑廐宫苑使柳正元奏當使東都留後
知院官鄭鎰每月院司給料錢三十四貫文兼請本官
房州司馬料錢今請於使計所給料錢數尅減十千添
給所由二十人糧課巡官二人請勒全停郢州舊因御
馬配給苜蓿丁三十人每月納資錢二貫文都計七百
七百九十二貫文其州司先以百姓凋殘闕本額量選
三百九十六貫文今請全放當管修武為坊田地去太
和二年河陽節度使楊元卿奏請權借耕佃充給閑用
今緣安利一軍伏請永配主管伏以當司應属東都宫
苑閑廐事務管係舊額名數尚多苟存影占之門是啓
非道之路但係務繁地遠訪察尤難况推禁罪人動經
旬月因緣流滯移牒用情事務委留守主管曹司煩職
官吏冗名俾無尸素之員又去申報之滯其東都院每
年合送宫苑使加給錢一百二十千文亦請停送當司
方員羨餘自備課料伏乞聖慈允臣所奏勅旨正元條
陳利病實謂推公所請割属留守及停廢職員並收糧
並宜依其新差知院鄭鎰亦是冗員宜勒赴任仍委留
守於見在職事人中差補勾當郢州每年送苜蓿丁資
錢並請全放實于疲甿有濟其修武馬坊田地河陽節
度近年權借依前勒閑廐宫苑使勘存借名收管
内侍省
龍朔二年改為内侍監咸亨元年改為内侍省光宅元
年改為司宫臺神龍元年復為内侍省天寳十三年十
一月二十八日置内侍監二員三品貞元四年二月四
日内侍省内給事加二員謁者監加四員内侍伯加置
四員
内坊開元二十七年四月二十八日勅義方之訓固
在親承太子既絶外朝中官自通禁省有何殊異别立
主司其内坊宜復内侍省為局
護軍中尉貞元十二年六月六日置以監司當左右
神策軍竇文場霍仙鳴為之
中護軍同前日月置以監右神威軍張常進焦希望
為之
監軍自垂拱三年十二月停御史監軍事在御史臺
卷神龍元年以後始用中官為之
唐制内侍省其官員内侍四人内常侍六人内謁者監
六人内給事十八人謁者十二人典引十八人内寺伯
二人寺人六人别有五局掖廷局掌宫人簿籍宫闈局
掌内官門禁其屬有掌扇給使等員奚官局掌宫人疾
病死喪内僕局掌宫中輿輦導從内府局掌宫中供帳燈
燭五局有令丞皆内官為之貞觀中太宗定制内侍省不
置三品官内侍是長官階四品其職但在閤門守禦黃
衣廩食而已則天稱制二十年差增員數神龍中宫官
三千人超授七品官以上員外官者千餘人玄宗朝中
官稍稍稱旨者即授三品左右監門將軍得門施戟及
李輔國從幸靈武程元振翼衛代宗遂至守三公封王
爵干預國政郭子儀北伐遂立觀軍容宣慰使命魚朝
恩為之然自有統帥亦監領而已貞元之後天子爪牙
之士悉命統之於是畜飬假子𫝊襲爵土跋扈之兆萌
于兹矣而中外黨錮恣為不法雖朝廷之令漸不能制
文宗即位以仇士良等威福在已思將除之卒有李訓
之敗公卿輔相赤族受禍暨武宣之際閹人軰嘗切齒
于南衙官属光化中昭宗方授政柄於宰相崔胤尤忌
宦官于是左右軍容使劉季述王仲先深不自安幽帝
于東内冊皇太子裕監國崔胤乃外協朱氏密圖匡復
潛搆護駕監州雄毅軍使孫德昭誅季述等昭宗返政
改元天復至三年大懲其弊收中官第五可範已下七
百餘人于内侍省同日誅之諸道監軍使亦令勦戮炎
炎之勢因斯息矣
貞觀十四年司門員外郎韋元方不過所給使見左右
僕射而去給使奏之上大怒出元方為華陰令特進魏
徵言曰帝王之怒動若雷霆何可妄發為前給使一言
夜出勅書事似軍機外人誰不驚駭但宦省之徒古來
難近輕為言語易生患害遽行黜陟深非事宜漸不可
長所宜深慎上納之遂停貶黜
萬歲登封元年二月十九日勅諸道逆人給使配役送
内侍省者不得于州縣附貫亦不得共中官給使結義
往來
景龍元年酸棗縣袁楚客奏記于中書令魏元忠曰内
䜿者給宫掖之事供掃除之役上古皆備此職但以僕
隸畜之豈及於官次中古以來大道乖喪不重賢哲惟
親近習或委之以軍或授之以權遂使豎刁亂齊伊戾
敗宋君側之人衆所畏懼葛洪所謂鷹頭之蠅廟垣之
鼠無拳無勇職為亂階者也洎乎後漢用事尤甚時君
既不知其失大臣又畏罪不言是以害及生靈毒流天
下洎于晩節竟亂中朝各相朋黨屠害良善當此時也忠
臣義士覩斯慷慨不得不權行殺戮至以無鬚而横死
者不可勝言豈非結祻之深自危之速易曰小人用壮
斯之謂也自大君受命中興成務獨有閹豎坐升班秩
既無正闕多授員外舉其全數向滿千人苟綰青紫蠶
食府藏既非致理之道誠謂長亂之階此則朝廷之失
君侯不正誰正之哉
景雲二年四月二日勅内侍省令史資勞宜同殿中省
令史其五局令史同殿中省諸局開元三年四月二十
二日勅内侍省内坊單身給使有品無品並免其准戸
例差科五年七月二十二日勅内侍省内坊給使遭憂
者准百日滿勒上七年十一月二十三日勅内侍省將
軍中郎内侍内給事五品已上官宜准宿衛官例給與
酒料十四年八月二十四日勅内侍省品官遭憂宜待
終服還官勒上如有灼然要籍者臨時奏
寳應元年五月十九日勅諸道州府所承上命須憑正
勅然後施行不得懸信中使宣言勅即便遵行又開元
七年二月十三日勅内侍省五品已上許養一子仍以
同姓者初養日不得過十歲
正元十五年四月詔内侍省内給事加置二員又内侍
省所奏應管高品品官白身共四千六百一十八人數
内一千六百九十六人高品諸司使并内飬諸司判官
等餘並單貧無屋室須稍優恤宜各加衣糧半分度支
據數支給(謹按圖史天寳末品官黃衣以上三千餘人下文已云盛矣今則又踰其數焉)
二十年十二月詔加掖廷局令四員
寳歷二年十一月詔朝官及方鎮之家不得私置白身
太和四年八月内侍省奏當省官員從掖廷局令以下
至監作並居本品之下或注擬難於區别伏乞請重下
有司詳定勅旨宜付所司詳定聞奏大中三年九月勅
楊施禮縱氏縣莊宜賜東都内侍省新配恭陵守當貧
窮官正居住
貞元十一年正月初鑄河東監軍印監軍有印自兹始
也
天復三年二月勅諸道監軍使副監判官並停其院印
當日差人賫納禮部銷毁
太常寺
龍朔二年改為奉常正卿咸亨元年復舊光宅元年改
為司禮寺神龍元年復為太常卿
少卿自神龍元年七月三十日加一員徐彦伯為之
衣冠署貞觀元年省
太廟署登封元年正月改為清廟臺神龍元年復為
太廟署開元二十四年四月四日廢以太常寺奉宗廟
太公廟署神龍二年始分兩京置
博士初本四員開元二十七年省一員乾元元年二
月十五日卿韋陟奏請依舊四員一人分京留守
丞皇朝因隋舊制置丞二人
大祝初本每室一人共六人開元十年七月二日加
至九員二十七年減六員留三員
奉禮初本名治禮貞觀二十三年七月二十七日改
為奉禮本四員減兩員
貞元十二年四月勅每薦新于太廟令太常卿及少卿
一人行事
景雲二年十一月十二日勅太常寺所須粢盛今總計
料定每年所司差綱一人典二人一時部送不得更有
零疊亦不得輒差使催
開元八年四月一日勅諸陵主衣主輦主藥每色各八
員分為四番季上其考第仍隸太常寺其陵直若更有
執掌亦於此三色内通融驅使
乾元元年七月二十八日太常寺先置禮直五人宜並
停廢
建中元年正月五日大理法官太常博士委吏部擇方
與本司同商量注擬貞元七年正月二十六日復置禮
儀直兩員禮院直兩員並停禮院修撰官一人檢討官
一人孔目官一人院典三人
八年四月太常寺奏本置禮生是資贊相東都既無祠
祭不合虚備闕員且無功勞妄計考課年滿之日一例
授官比來因循實長徼幸其東都太廟及郊社齋郎先
並准勅停訖惟禮生尚在伏請下吏部自今以後不得
更有注擬其先補者並請追赴上都已滿者伏望量留
四年未滿者請折聽或入考如有情涉規避委託事由
兩月内不赴兩都即請牒吏部注申解退收實本色冀
循事實永絶姦源勅旨依奏
九年四月勅自今以後太常寺宜署禮院修撰檢討官
各一員便為定額
十九年勅太常博士其位雖卑所任頗重至于選擇不
易得人郊祀禮儀朝廷典法舉措取則職事實繁所請
俸料宜准六品已下常參官例處分元和六年閏十二
月以皇太子薨勅國子司業裴&KR0581;權攝太常博士西内
勾當&KR0581;通習古今禮儀嘗為太常博士及官至郎中每
兼其職至改國子司業方罷兼領久居禮官頗詳國典
舊無太子薨禮故又命&KR0581;領之其廢朝十三日蓋用期
服易月之制也
十年正月贈故太常卿崔邠吏部尚書初邠為太常卿
初上大閱四部樂于太樂署觀者咸縱觀焉自私第去
帽親導母轝公卿逢者為廻騎避之衢路以為榮
長慶二年閏十月太常寺奏兩院禮生元額三十五人
請准元和十二年勅置守闕人即免散闕勅旨依奏
四年七月勅吏部所注太常寺伎術官直殿中既准格
未為乖越宜並待考滿日停太常寺所論員闕從來年
以後並任本寺收管諸司更不得占授
大中四年七月御史臺奏司農寺文案少卿不通判有
乖彛典勅旨自今已後九寺三監少列宜與大卿通判
文案
九年八月太常卿高銖決罸禮院禮生博士李慤引故
事見執政以禮院雖係太常寺從來博士自專無關白
者太常三卿始莅事博士無參集之禮今之決罸有違
故典(時宰相以銖舊德不能詰責銖慙而請退)
十二年十月太常卿封敖左授國子祭酒舊式太常卿
上事庭設九部樂時敖拜命後欲便于觀閱移就私第
視事為御史所舉遂有此責
光祿寺
龍朔元年改為司宰寺卿為正卿咸亨元年復名光祿
寺光宅元年改為司膳寺
少卿初本一員景龍二年十一月四日加一員以劉
正為之
珍羞署初本為肴藏署垂拱元年二月二日改
景雲二年正月勅左右廂南衙廊中食每日常參官職
事五品以上及員外郎供一百盤羊三口餘賜中書門
下供奉官及監察御史太常博士百官六參日節日加
羊一口冬月量造湯餅及黍臛夏月冷淘粉粥棗栗荔
支桃梨榴柑柿等擇不堪供進者亦供衙前食若御内
坐當參日即於外廊設食并給門下中書有餘賜供奉
官六品以下及在仗三衛立帥漏生漏刻直官等食不
須迴折就東宫衛前食並准此仍每坐日職事五品已
上賜食供十盤六參日供四十五盤有餘賜左右春坊
供奉官詹事直若非坐日設三盤有餘日應設食者准
料即造不須奏聞其斷屠日各于衙内設兩口羊食其
六品已下於光祿食者每正冬寒食三節皆給餅内作
節食三月十八日勅每御承天門樓朝官應合食藩鎮
各辭見並合光祿准舊例於朝堂廊下賜食其朝官食
迴衙内食充
開成四年正月光祿寺奏當用伏准大歷八年四月十
八日勅令主辦百寮廊下賜食仍委御史臺勾當至于
補置所由計料費用即是當司本事自從臺司自置都
一人管計今造膳支辦盡非有司闕敗罪歸當寺比於
臺司論請因循竟未却還今御史中丞丁居晦深知前
弊悉還所職其廊下食料錢勅今見於臺司交割次又
御史臺奏伏准大歷八年元勅仍委御史臺勾當本慮
事有闕違自後因循遂成侵占人吏雖隸光祿寺補置
多出臺司謹詳勅旨根尋須申歸有司方可求理已牒
光祿寺自部置若有闕失責在本司仍依前差御史一
人充使勾當奏訖可
衛尉寺
龍朔元年改為司衛寺卿為正卿咸亨元年復舊光宅
元年改為司衛寺神龍元年復舊為衛尉寺
少卿初本一員景雲二年十一月四日加一員以𫝊
忠孝為之
武庫署開元中分兩京置
武器署貞觀年分中分東都置
開元二十七年十一月武庫置應諸衛行從及冬正等
甲仗袍襖旛旗幕等衛府卿李昇奏上件物每年行幸
温湯及冬正陳設兩京來往諸衛將軍事畢後多有汚
損退限不納又比年因温湯行幸所由便奏勒留充冬
至及元日隊仗用以此淹久便長姦源兼恐迴換望自
今以後每事了限五日内送納武庫如有違限所由長
官及本官望請科違勅罪其量與決杖仍不在奏免之
限勅旨依奏
天寳八載十一月勅衛尉幔幕氊褥等所由多借人非
理損汚因循日久為弊頗深爰及幕士私將驅使并廣
配充廳子馬子並放取資近今推問事皆非繆今後其
幔幕氊褥等輒將一事借人並同盜三庫物料罪並使
幕士與人張設及自驅使擅收放資計受贓數以枉法
論其借人及借與人等六品已下非請資官決放餘聽
進止仍委左右巡使常加糺察
十一年十二月勅幕士供膳掌閑取浮逃無籍人充勅
旨幕士供膳掌閑並雜匠等比來此色緣免征行高戶
多下例皆情願自今已後有闕各令所由先取浮逃及
無籍實堪驅使人充使與編附仍委御史中丞都充勾
當廣德一年二月二十一日赦文京兆諸司使幕士丁
匠總八萬四千五百人數内宜每月支二千九百四十
四人仍令河東闕内諸州府擬戶口分配不得編出京
兆餘八萬一千一百一十四人一切並停其年衛尉寺
奏當寺管幕士總八百六十九人七百八十九人停八
十人依舊定四十人長上幕士本司招補不差百姓並
請依舊定四十人減外請留其幕士申請停差每人每
月官别給錢三千五百文付本司通勘處置共據計一
年當一千六百八十貫文彍騎先支五人本司既有幕
士充勾當彍騎請停勅旨依奏
宗正寺
龍朔元年别為司宗寺卿為宗正卿咸亨中改為宗正
寺光宅年為司属寺天寳七年五月十一日升同太常
寺少卿及丞准此
少卿初本一員景雲二年十一月四日加一員以姜
晞為之
丞自開元二十五年二月八日加一員
崇玄署自開元三十五年二月二日宗正卿魯王道
監奏今年正月七日勅道士女冠並隸宗正等其崇玄
署今既鴻臚不管其署請属宗正寺勅旨依天寳二年
三月十二日道士女冠宜令司封檢討不須更隸宗正
寺其崇玄署並停
舊例以太皇太后皇后之親分為五等皆定于司封宗
正受而統焉若皇周親皇后父母為第一等准三品皇
大功親皇小功親尊属太皇太后皇太后皇后周親為
第二等准四品皇小功親皇緦麻尊属太皇太后皇太
后皇后大功親為第三等准五品皇緦麻親為第四等
皇袒免親太皇太后小功卑属皇太后皇后緦麻親及
舅母姨夫為第五等並准六品其籍如州縣之法
武德元年十月二十四日詔太僕少卿安康公襲譽我
之同姓𣲖别支分惟厥祖考世敦恭睦特聽合譜宗正
恩禮之差同諸服属
其年十二月六日義安郡王李孝常賜属籍宗正寺二
年二月十六日詔宗緒之情義超常品宜其旌異以明
等級天下諸宗姓任宗者宜在同列之上無職任者不
在徭役之限每州置宗師一人以相統攝
其年十二月十四日幽州總管燕都王羅藝賜姓李氏
属籍宗正寺其年十月三日曹國公徐世勣賜姓李
氏属籍宗正寺
三年六月一日楚王杜伏威賜姓李氏進封吳王属籍
宗正寺
九月十九日蔚州總管高開道賜姓李氏属籍宗正寺
四年正月十四日竇建德行臺尚書令胡大恩以安鎮
來降賜姓李氏属籍宗正寺
永徽二年九月二十一日召宗正卿李博乂問曰比聞
諸親何得有除属者對曰以属疎降盡故除總三百餘
人上曰追遠之感實切于懷諸親服属雖疎理不可降
並宜依舊編入属籍
開元十三年四月詔嗣王有傍繼者並宜總停
一十年七月七日宗正寺官員悉以宗子為之
一十五年七月勅其宗正卿丞及主簿擇宗室中才行
者補授
天寳元年七月二十三日詔殿中侍御史李彦允等奏
稱與朕同源承涼武昭王俊請甄叙者自今以後涼武
王王子寳已下綘郡姑臧燉煌武陽等四公子孫並宜
隸入宗正寺編入属籍
五載一月十三日勅九廟子孫宜並升入五等親永為
常式
天寳五載至建中元年正月五日赦文入廟子孫非五
等親任用如始封王蔭不限年代補齋郎三衛至簡選
日量文武稍優與處分其載十一月宗正寺奏錄事先
有一員請更置一員從之
七載五月二十九日宗正卿褒信王璆奏皇妹及女准
禮出嫁後容降本親一等今後並降為第三等臣以為
執禮破親有虧常典依請一切依服属等第為定不在
降服限仍望永為常式勅旨依
大歷十三年正月淄青節度使李正己請附入属籍勅
旨從之
貞元八年太常寺奏乃者宗子名銜皆云皇某親行於
文䟽曹署此非避嫌自卑之道也謹按儀禮曰諸侯之
子稱公子公子不得稱先君公子之子稱公孫公孫不
得稱諸侯此自卑别尊者也又禮記曰君有合族之道
族人不得以其戚戚君位也鄭玄注云皆臣也不得以
父兄子弟之親戚于君位謂齒列也所以尊君别嫌今
宗子若以皇字為稱首從數為序親誠非别卑于尊不
戚君位之意又按儀禮從父昆弟則今三從也聖朝方
崇敦叙宜辨等威其三從内伏請仍舊其餘各以祖禰
本封某為某王公子孫則親疎有倫名禮歸正從之
元和四年四月詔故奉天定難功臣太尉兼中書令西
平郡王李晟宜編入属籍又成德軍節度使張寳臣依
舊賜姓李列于属(寳臣本名忠志初事安祿山後事史思明寳應初史朝義敗寳臣開城門)
(以納王師因授成德軍節度使故有是賜)
七年十二月宗正寺奏當司圖譜官一人准元勅官滿
宜減兩選其孔目官比類請一槩例處勅旨宜依奏
十一年六月宗正寺奏當司府史元額一十六員内八
員先停減更請二人通前十員從之
長慶元年三月宗正寺奏貞元二十一年勅宗子陪從
放五百七十人出身今年勅放三百人伏緣人數至多
不霑恩澤白身之軰將老村閭乞降特恩更放二百人
出身許之
開成二年六月修玉牒官屯田郎中李衢等奏竊以聖
唐玉牒與史冊並驅立號建名期于不朽伏乞付宰臣
商量於玉牒之上特創嘉名以光帝籍勅旨宜以皇唐
玉牒為名
太宗三年正月宗正卿李玭奏宗子諸親齋郎室長選
人准格每年遣諸陵廟丞等充保識官今請選人自于
諸司求覓清資及見任宗子京官充保識以憑給解伏
乞編入吏部選格以為久例勅旨依奏
六年正月中書門下奏宗子每進文䟽及舉選文状例
皆稱皇從高叔祖叔曾祖既是人臣頗乖禮敬臣等延
英已具陳奏伏請令自今已後應宗子文狀並令具姓
氏不得更言皇從但令名方姓名下稱某王房即便可
以辨别勅旨依奏
咸通九年勅沙陀首朱邪赤心賜姓李氏名國昌籍係
鄭王房以討平徐州叛卒龐勛功也
唐會要卷六十五
