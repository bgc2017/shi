唐會要卷四十三
宋王溥撰
彗孛
武德九年二月十三日有星孛於胃昴之間二十八日又
有星孛於卷舌
貞觀八年八月二十三日有星孛於虚危歷玄枵凡十一
日乃滅太宗問虞世南曰是何妖也對曰齊景公時有
彗見晏嬰對曰穿池畏不深起臺榭畏不高行刑畏不
重是以彗為公誡耳景公懼而脩德十六日而星滅臣
聞政德不脩雖麟鳳數見終無補也苟政教無闕雖有
災變何損於時伏願陛下勿以功高古人而自矜大勿
以太平而自驕惰慎終如始彗何足憂太宗曰吾十有
八舉義兵二十四定天下二十九即帝位三代以來撥
亂之主莫臻於此頗有自矜之意以輕天下之士此吾
之罪也上天見變良有是乎秦始皇平六國隋煬冨有
四海既驕且逸一朝而敗吾亦何得自驕也言念於此
不覺惕懼魏徵進曰自古帝王未有無災變者但能脩
德灾變自銷温彦博進曰宋公一言星三徙陛下見變
而懼灾其銷乎十三年三月二十二日有星孛於畢昴
十五年六月十九日有星孛於太微犯郎位七月甲戌滅
總章元年四月有彗見於五車之上避正殿减膳令内
外五品已上各上封事極言得失許敬宗上言星雖孛
而光芒小此非國𤯝不足上勞聖慮請御正殿復常膳
不從敬宗又進曰星孛於東北王師問罪此高麗將滅
之徵上曰我為萬國之主豈得推過於小藩哉二十一
日星滅
上元二年十月十三日彗見於角亢之南長五尺
三年七月二十一日彗見於東井指北河積薪長三尺
餘漸向東北光芒益長半天掃中台指文昌宫經五十
八日乃滅
永隆二年九月一日萬年縣女子劉静凝乘白馬著白
衣男子從者八九人入太史局昇令廳床座問比見有
何灾異太史令姚玄辨執之以聞是夜彗見天市中長
五尺漸小向東行出天市至河鼓左旗十七日滅永淳
二年三月十八日彗見於五車之北凡二十五日滅
文明元年七月二十二日西北方有彗長丈餘經四十
二日滅
光宅元年九月二十九日有星如半月見西方
景龍元年十月十八日彗見於西方四十二日滅
二年七月七日孛見於胃昴之間
三年八月八日有孛於紫微宫
太極元年七月四日有彗入太微宫
延和元年六月彗自軒轅入太微至大角滅(時睿宗以為彗者除)
(舊布新之象乃下詔𫝊位太子)
開元十八年六月十一日彗見於五車三十日孛見於
畢昴二十六年三月八日有星孛於紫微垣歷北斗魁十
餘日皆隂雲不見
乾元三年四月二十七日彗見於東方在婁角間色白
長四尺疾行向東北歷昴畢觜参井鬼柳軒轅宿至太
微西右執法星西七尺許滅凡經五十餘日
上元元年閠四月二十一日妖星見於西方長數丈至
五月滅
大歷元年十二月十七日彗見於匏瓜侵宦者星長尺
餘色赤二旬滅五年四月二十七日彗出於五車長
五丈餘六月二十八日滅
元和十二年正月戊子彗見於畢南指西南凢三十日
南近參旗滅
長慶元年正月二十一日有孛於東南方二十九日又
有孛於辰上
太和二年七月甲辰彗出右攝提南二尺
八年九月辛亥夜彗起太微近郎位西北五尺乃滅庚
申彗復出艮方張三尺芒耀甚偉
開成二年二月丙午夜彗出東方長七尺在危西指辛
酉彗復出長丈餘直西行稍南指在虚一度半壬戌夜
漸長二丈餘廣三尺在女九度三月乙丑夜彗長丈岐
分兩尾其一指氐其一掩房至戊申漸長八丈西北行
在張十四度(勅尚食云自後每一日食料分為十日仍停内中脩造以荅天譴)
三年三月十九日有彗於辰上長二丈餘二十日又見
於辰上長三丈五尺二十一日又見於辰長三丈餘西
指軫東南星二十二日又見於辰長三丈五尺餘西指
軫魁
四年正月三十日有彗見於室南歷壁奎婁胃等宿至
閠月二十三日又見於卷舌北凡三十有三日後二十
四日二十五日隂二十六日晴已滅
會昌元年十一月六日有彗見於西南室宿之分凡五
十六日滅
大中十一年九月乙未彗出於房長三尺
光啓二年五月有孛於箕尾歷北斗攝提
天祐二年四月甲辰夜彗起北河貫文昌長三丈在西
北方詔特放京畿諸司禁囚常赦不原外罪每遞减一
等限三月内疎理其年五月乙酉夜西北彗星長六十
餘尺自軒轅大角及天市西垣光芒甚偉其長竟天
五星臨犯
武德五年十二月甲戌太白犯軒轅
七年六月二日熒惑犯左執法(尚書右僕射蕭瑀上表遜位不許)
八年九月二十二日熒惑入太微
九年五月𫝊奕密奏太白見秦秦國當有天下高祖以
狀授太宗及太宗即位召傅奕謂汝前奏事幾累於我
然今日之後但須悉心盡言無以為慮
貞觀十三年五月熒惑犯右執法(司空長孫無忌上表請遜位不許)
十五年二月十五日熒惑逆行犯太微東藩上相(十七年正)
(月十七日特進魏徵卒闕四月六日吏部尚書闕)
(六月十九日尚書右僕射高遜位闕七月二十日司空房玄齡闕憂)
十七年三月七日熒惑守心前星十九日退
權萬紀及齊州平賜祐子宅其月二十二日又犯鈎陳
(四月一日大理囚紇干承基上變稱太子承乾漢王元昌等謀反六日太子廢為庶人元昌並賜死)
九月二十九日熒惑犯太微西藩上將
十九年九月二十四日太白在太微左執法光芒相及
(十二月十四日侍中劉洎賜死)
永徽三年六月二日熒惑犯左執法三日太白入太微
犯右執法
(闕)
顯慶五年二月三日熒惑入南斗
麟德元年七月十四日太白犯太微左執法
乾封三年五月十日熒惑入軒轅
咸亨元年十二月熒惑入太微
上元二年正月九日熒惑犯房星
儀鳳四年四月九日熒惑入羽林
調露二年五月二十四日太白經天
長安四年八月及鎮星犯天關(太史令嚴善思奏曰法有亂臣伏罪臣下謀上)
(之象歲餘誅張易之兄弟)
神龍元年九月十一日熒惑犯左執法
(闕)
景龍三年六月八日太白晝見於東井
景雲二年二月二十七日太白入羽林
太極元年二月三日熒惑入東井四月十三日熒惑與
太白守東井
先天元年八月十六日太白襲月
開元十年七月二十九日熒惑入南斗
天寳十三年五月熒惑守心五十餘日
至德元年十一月二十六日熒惑與太白同犯昴
大歷四年三月三日熒惑守上相經二十一日退入氐
房
七月十二日熒惑入羽林
九年六月十三日熒惑入太微
貞元三年閠五月戊寅太白晝見四十餘日
其年六月癸邜熒惑退行入羽林
六年五月戊辰太白與月并間容一指戊寅熒惑犯鎮
星不及者一十八年十月乙酉太白犯太微左執法
十年夏四月太白晝見
貞元十一年八月熒惑太白犯上將星(其年北平王馬燧薨)
二十一年正月己酉太白犯昴
永貞元年十二月己酉歲星犯太微西垣
元和十五年七月庚申熒惑退行入羽林
長慶元年八月壬辰太白犯太微西垣
四年二月辛巳太白犯東井北轅三月甲子熒惑犯歲
星壬申太白犯東井八月丁丑熒惑犯鎮星癸未犯東
井丁亥復入東井己丑太白犯軒轅在角
寳歷元年九月癸未太白犯南斗
太和六年九月癸邜熒惑入太微犯右執法
九年八月二日太白犯太微
其年九月八日熒惑犯氐西南星二十八日又犯鈎鈐
開成元年十月三日熒惑入氐
二年五月十二日太白犯畢十月二十五日又犯房
三年五月五日又犯輿鬼
其年六月一日太白犯熒惑二十八日犯右執法十月
七日又犯南斗
會昌元年九月癸巳熒惑犯輿鬼閠九月丁酉貫鬼宿
戊戌在鬼中
二年六月乙丑熒惑犯歲星丙寅太白犯東井
三年七月癸巳熒惑合赤色動搖於井中至八月十六
日犯輿鬼
四年五月戊午太白犯鎮
五年二月五日太白掩昴北側在昴宿一度五月辛酉
太白入畢口巨星東南一尺八月七日太白犯軒轅大
星九月二十九日熒惑犯上將星
大中十一年八月熒惑犯東井
星聚
武德二年三月二十七日太白辰鎮聚於東井
九年六月十一日辰歲會於東井二十三日辰歲又會
於東井
貞觀十八年五月太白辰合於東井
十九年九月太白入太微(時太宗平高麗初下白巖城也)
二十年七月丁未歲星守東壁
景雲二年七月太白鎮同在張宿
太極元年四月熒惑太白同守東井
至德二年四月乙酉太白與熒惑集於東井
乾元元年四月庚戌熒惑與鎮星聚於營室
(闕)
大歷三年七月五星聚於東井九月四星聚於井
貞元四年乙亥熒惑歲鎮三星聚營室三十餘日
六年閠四月庚戌太白辰聚於東井
元和十一年五月丁邜辰星與歲合東井六月己未辰
星歲星合於東井相去一尺十一月戊子鎮熒惑合於
虛危
十三年八月丁丑太白辰星歲星聚於軫
太和九年八月三日太白熒惑合於角五度
開元四年正月丙辰熒惑太白辰合於斗
流星
武德三年十月三十日有流星墜於東都城内殷殷有
聲高祖謂侍臣曰此何祥也起居舍人令狐德棻曰司
馬懿之伐遼東也有流星墜遼東梁水上尋而其主敗
走晉軍追之至其星墜所斬之此即三凶滅亾之兆也
貞觀十二年五月甲辰有星狀如月西南流三丈乃滅
十八年五月五日有星大如斗出東壁光照地
景龍二年二月十九日天保星墜於西南有聲如雷野
雞雊
景龍二年八月十七日東方有流星出五車至上台又
歲星犯左執法
蘇氏議曰吉凶悔吝惟人所召人守中道天不上變
豈有位登宰輔名踐國公以謟諛為政事用姦妄為
身計而欲上無灾異下就乂寧其可得乎先天之誅
天道不昧矣
其年九月十二日北方有流星出中台至相滅(十月三日幸安)
(石郭元振張說李日知並罷相)
太極元年正月二十一日有流星出太微至相而滅
天寳三年閠二月十七日有流星如月墜於東南有聲
元和二年十二月己巳西北角有流星有尾迹散落亘
天
九年四月辛巳北方有大流星尾迹長五丈光照地至
右攝提西三尺滅
十一年正月壬辰夜有流星長二丈餘出天井之西有
尾迹
十三年七月庚寅有星色白尾長一丈五尺東南入濁
八月未東方一大流星其色赤西流至危滅
十五年五月己亥西北有大流星長二丈餘出北斗魁
南抵軒轅而滅其年七月癸亥有大流星出鈎陳南
至婁北滅
寳歷元年閠七月庚子有流星出北極至南斗柄滅
二年七月丙戌日初出有流星向南滅八月丙申北方
有大星長四丈餘出王良流至北斗柄滅
長慶元年正月丙辰南方有大流星色赤尾迹長三丈
光明照地出狼星北三尺東北流至七里南三尺滅
其年六月己丑東方有大流星色黃有尾迹長六尺光
明照地出参西北西流至羽林滅
二年八月丙子東方有大星西流至昴滅有聲如雷
四年七月丙子有大星出大將軍東北流入相滅
其年十一月甲午夜西北有流星出閣道至北極滅
太和四年六月辛未南方有流星尾迹凝著天良久不
滅
九年六月二十三日有流星縱横大小約有二十餘出
沒多近天河
開成元年十一月十日西方有流星大如一斗器光明
照地尾跡凝著天良久不滅出上台經中台西北滅
三年四月二十一日東方有流星尾迹凝著天良久不
滅出天市中帛星經宗人星東南滅
其年七月六日未後東北方有流星尾迹光明三丈餘
滅其聲如雷九月五日上方有流星尾迹凝著天光明
照地至室宿向南滅
四年二月三十六日從四更至五更上方及四方約有
流星大小共二百餘並西流皆有尾迹長二丈或三丈
至五丈三月二十三日一更至五更上方及四方有流
星凡百餘交横出滅
其年八月卒未夜有流星出羽林尾長八十餘尺滅後
有聲如雷十月二十六日南方有流星尾迹凝著天光
明照地出参右足近九斿南滅
會昌元年六月二十九日從一更至五更有小流星五
十餘於四方交横散流七月二日北方有流星光明照
地東北流有聲如雷十一月六日有大流星光明照地
東北流有聲如雷六年二月丁酉東北流星色赤其光
燭地尾迹入大角西流穿紫微
山摧石隕
武德六年七月二十日巂州山崩遠水咽流
貞觀八年七月七日隴右山崩大蛇屡見太宗問秘書
監虞世南曰是何災異對曰春秋時梁山崩晉侯召伯
宗而問焉對曰國主山川故山崩水竭君為之不舉樂
䧏服出次祝幣以禮焉晉侯從之故得無害漢文帝九
年齊楚地二十九山同日崩文帝出令郡國無來獻施
惠於天下遠近歡洽亦不為灾後漢靈帝時青蛇見御
座晉惠帝時大蛇長三百步經市入廟今蛇見山澤中
深山大澤寔生龍蛇亦不足怪也唯脩德可以銷變上
然之
永徽四年八月二十日隕石十八於同州馮翊光曜有
聲如雷上問于志寧此何祥也當由朕政之有闕也對
曰春秋隕石於宋五内史過曰是隂陽之事非吉凶之
生自古灾變竟不可測但恐物之自然未必關於人事
今陛下發書誡懼責躬自省未必不為福也
開元十七年四月五日大風震電藍田山開百餘步
大歷十三年十一月柳州黃岑山摧震殺數百人
貞元十五年正月柳州藍山縣山摧得古鐘四枚
水災
貞觀十一年七月一日黃氣竟天大雨糓水溢入洛陽
宫深四尺壊左掖門毁宫寺一十九所損六百餘家中
書舍人岑文本上䟽曰伏惟陛下覽古今之事察安危
之機上以社稷為重下以億兆在念明選舉慎刑罰進
賢才退不肖聞過即改從諫如流為善在於不疑出令
期於必信頥神養性省畋遊之娱去奢從儉減工役之
費務静方内而不求闢土載櫜弓矢而無㤀武備凡此
數者唯陛下行之不怠當轉禍為福變咎為祥况水之
為患隂陽常理豈可謂之天譴而係聖心哉特進魏徵
諫曰昔貞觀之始聞善若驚暨五六年間猶悅以從諫
自兹厥後漸惡直言雖或勉強時有所容非復曩時之
豁如也謇諤之士稍避龍鱗便佞之徒肆其巧辨謂同
心者為朋黨謂告訐者為至公謂強直者為擅權謂忠
讜者為誹謗謂之朋黨雖忠信而可疑謂之至公雖矯
偽而無咎強直者畏擅權之議忠讜者慮誹謗之尤至
於竊斧生疑投杼致惑正人不得盡其言大臣莫能與
之争熒惑視聽鬱於大道妨理損德其在兹乎而欲無
水之災不可得也其月十三日詔曰暴雨為灾大水汎
濫静思厥咎朕甚懼焉文武百寮各上封事極言朕過
無有所諱諸司供進悉令减省凡所作役量事停廢遭
水之處賜帛有差二十日廢明德宫及飛山宫之玄圃
院分給河南洛陽遭水戸
九月黃河汎濫溢壊陕州河北縣及太原倉毁河陽中
潭白馬圾以觀之
永徽五年六月七日滹池河水泛溢損千三百家
總章二年七月冀州大雨壊居人屋宇凡一萬三千三
百九十家害田四千四百九十六頃九月十八日處州
海水翻上壊永嘉安固二縣百姓廬舍六千八百四十
三家溺死人九千七十牛五百頭苗四千一百五十頃
咸亨四年七月二十七日婺州暴雨山水泛溺死者五
千人
永淳元年五月十四日連㴻雨二十三日洛水溢壊天
津橋損居人千餘家
文明元年七月温州大水損四千餘家
如意元年七月一日洛水溢損居人五千餘家
神龍元年七月洛水暴漲壊百姓廬舍二千餘家溺死
者數百人八月一日以水災令文武九品以上直言極
諫右衛騎参軍宋務光上䟽曰伏見明制令文武九品
以上直言極諫大哉德音真堯舜之用心禹湯之罪已
也臣嘗謂天人相與之際休咎冥符之兆有感必通其
間甚密是以政失於此變生於彼亦猶影之象形響之
赴聲動而輙随各以類應故曰天垂象見吉凶聖人象
之竊見自夏已來水氣勃戾郡國多罹其灾去月二十
七日洛水暴漲漂損百姓臣謹案五行𫝊曰簡宗廟廢
祠祀則水不潤下夫王者即位必郊祀天地嚴配祖宗
是故鬼神歆饗多獲福助自陛下光臨寳極綿歷炎凉
郊廟遲留不得殷薦山川寂寞未議懷柔水之貽灾殆
因此發臣又按水者隂類臣妾之道隂氣盛滿則水泉迸
溢加以虹蜺紛雜㴻雨滯霪雖丁厥時而汨常度亦隂
勝之沴也臣恐後庭近習或有離中饋之職干外朝之
政伏願陛下深思天變杜絶其萌以萬方為念不以聲
色為娱以百姓為憂不以犬馬為樂暫勞宵旰用緝明
良豈不休哉夫灾變應天寔繫人事故日食修德月食
修刑若乃雨暘或愆則貌言為咎雩灾禜患之法存乎
禮典今暫降霖雨即閉坊門棄先聖之明訓遵後來之
淺術時偶中者安即神耶蓋當屏翳收津豐隆戢響之
日也豈有一坊一市遂能感召皇靈暫開暫閉使欲發
揮神道必不然矣何其謬哉至今巷議街談共呼坊門
為宰相謂能節宣風雨爕理隂陽天工人代乃為虚設
悠悠蒼生復何望哉尚書右僕射唐休璟以水雨為害
咎在主司上表曰臣聞天運其工以人代之而理神行
其化為政資之以和得其理則隂陽以調失其和則灾
沴斯作故舉才而授帝惟其難論道於邦官不必備頃
者始自中夏及乎首秋郡國水灾屢為人害夫水隂氣
也臣實主之臣忝職右樞致此隂沴是不能調理其氣
而乃曠居其官雖運屬堯年卒無治水之用位侔殷相
且闕濟川之功猶負明刑坐逃皇譴皇恩不棄其若天
何昔漢家故事丞相以天灾免職臣竊遇聖朝豈敢&KR0804;
顔居位乞解所任待罪私門冀移隂咎之徵復免夜行
之責
二年四月洛水漲壊天津橋損居人廬舍死者數千
人
唐會要卷四十三
