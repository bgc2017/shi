唐會要卷九十二
宋王溥撰
内外官料錢下
長慶二年十月勅司徒兼中書令韓弘疾未全平尚須
在假將息其俸料宜從勅下日便令所司支給四年五
月勅近日訪聞京城米價稍貴須有通變以公濟私宜
令戶部應給百官俸料其中一半令給段疋者迴給官
中所糶粟每斗折錢五十文其段疋委别貯至冬糴粟
填納太倉時人以為甚便
太和四年七月吏部奏應比遠道州縣官課料錢請令
依元額課料支給不得更有欠折勅旨依奏是月又勅
應外任官帶一品正京官縱不知政事其俸料宜付
所司並令兼給七年二月戶部侍郎庾敬休奏應文武
九品已上每月料錢一半合給段疋絲綿等伏以自冬
涉春久無雨雪米價少貴人心未安自德音放免逋懸
賑恤貧戶中外羣庶已感皇慈至于衣冠之家素乏儲蓄
朝夕取給猶足為憂以臣愚見若令本官料錢内一半
停給段疋絲綿等迴給太倉粟每斗計七十文在衆庶
必見懽康于公家無所虧減待至麥熟米價稍賤即依
前却給段疋等酌于事理庶叶變通勅旨宜依八年八
月劍南東川觀察使楊嗣復奏管内普合渝三州刺史
元請料錢每月各四十五貫請各添至六十貫勅旨依
奏九年六月勅宰相俸料宜依元和十四年以前舊例
並給見錢
開成二年八月戶部侍郎李班奏京諸司六品以下官
請假往外府違假不到本官停給料錢勅旨違限停俸
料餘依凖令式四年三月勅侍講學士兼太子少師王
起宜兼給料錢五年三月中書門下奏準今年二月八
日赦節文應京諸司勒留官令本處刻留手力雜給錢
與攝官者臣等撿詳諸道正官料俸錢絶少雜給手力
過多今正官勒留亦管公事俸入多少事未得中臣等
商議其料錢雜給等錢望每貫割留二百文與攝官其
職田祿米全還正官從之
會昌二年中書門下奏河東隴右鄜坊邠等道同北遠
官加給課料河東等道或興王舊邦或陪京近地州縣
之職人合樂為祇緣俸課寡薄官同北遠伏準元和六
年閏十二月十二日及元和七年十二月二十日勅河
東鳳翔麟坊邠州易定等道令戶部加給課料錢共當
六萬二千五百貫文曹省出得平流官數百員時議
以為至當自後訪聞戶部聽給零碎兼不及時觀察使
以其虛折皆别將破用徒有加給不及官人近地好官
依前北遠臣等商議伏望今日以後令戸部與實物仍
及時支遣諸道並委觀察判官專判此案隨月加給官
人不得别將破用如有違越觀察判官遠貶觀察使奏
取進止選人官成後皆于城中舉債到任填還致其貪
求罔不由此其今年河東隴西麟坊邠州新授北遠官
等望許連狀相保戶部各借兩月加給料錢至任
内外官職田
(原闕)
五品以上田各得十畝四品以
上田各得十二畝五品以下各得田八畝四品以下各
得田十一畝一品各得田三十畝二品各得田二十五
畝三品各得田二十畝六品以下得田七畝六品以上
各得田八畝七品各得田五畝七品以下附内閣殿宇
勅俸以上俱内官
貞觀元年秋七月勅刺史頒行天下凡属外任官員田
依職授田凡一品各得田四十畝二品各得田三十畝
三品各得田二十五畝四品各得田二十畝五品田同
四品六品各得田十八畝七品各得田十五畝七品以
下附一品内授俸銀四兩穀十二擔
景龍四年春三月勅旨頒行天下凡属文武官員五品
以下各加田五畝五品以上各加田四畝
長慶元年十月勅司馬兼中書令合属内官各依舊外
再加田五畝七品以下仍舊
唐會要卷九十二
