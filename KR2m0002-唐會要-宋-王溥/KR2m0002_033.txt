唐會要卷三十三
宋王溥撰
雅樂下
乾元元年三月十九日上以太常舊鐘磬自隋以來所
制五聲或有差錯謂太常少卿于休烈曰古者聖人作
樂以應天地之和以合隂陽之序和則人不失禮物不
疵癘且金石絲竹樂之器也比親享郊廟每聽樂聲或
宫商不倫或鐘聲失度可盡將鐘磬來朕當於内自定
太常進士集樂工考試數日審知差錯然後令再造及
磨刻二十五日一部先畢召太常樂工上臨三殿親觀
考擊皆合五音送太常二十八日上又於内造樂章三
十章送赴太常郊廟歌之
廣明初黃巢干紀樂工淪散金奏幾亡及昭宗即位將
親謁郊廟有司請造樂懸詢於舊工莫知制度時太常
博士殷盈孫按周官考工記之文究其欒銑于鼓鉦舞甬之法
用筭法乘除鎛鐘之輕重高低乃定懸下編鐘正黃鐘
九寸五分倍應鐘三寸三分半凡四十八等口項之量
徑衡之圍悉圖進遣金工依法鑄之凢二百四十口修
奉使宰臣張濬求知聲者令先校定石磬合而擊拊之
八音克諧觀者聳聽時議者論樂懸之架不同濬復奏
議曰臣伏凖舊制太廟含元殿並設宫懸三十六架太
清宫南北郊社稷及諸殿庭並二十架今修奉樂懸太
廟合造三十六架臣今參議請依古禮用二十架伏自
兵興已來雅樂淪缺將為修奉事實重難變通宜務於
酌中損益當循於寧儉臣聞諸舊史昔武王定天下至
周公相成王始暇制樂魏初無樂器及伶人後稍得登
歌會舉之樂明帝太寧末詔增益之咸和中鳩集遺逸
尚未有金石之音至孝武太元中四廂金石始備郊祀
猶不舉樂宋文帝元嘉九年初調金石二十四年南郊始
設登歌廟舞尚闕孝武孝建中有司奏郊廟宜設備樂
始為詳定故後魏孝文太和初司樂上書陳樂章有闕
請集羣官議定廣修器數正立名品詔雖行之仍有殘
缺隋文踐阼太常議正雅樂九年之後唯奏黃鐘一宫
郊廟止用一調(據禮文每一代之樂二調並奏六代樂凡十二調)其餘聲律皆
不復通高祖受隋禪軍國多務未遑改創樂尚用隋氏
舊文武德九年命太常考正雅樂貞觀二年考畢上奏
蓋其事大故歷代不能速成今俯逼郊天式修雅樂制
度之間亦宜撙節伏凖儀禮宫懸之制陳鎛鐘十二架
當十二辰之位甲丙庚壬各設編鐘一架乙丁辛癸各
設編磬一架合為二十架樹建鼓於四隅當乾坤艮㢲
之位以象二十四氣宗廟殿廷皆用此制無間異同漢
魏晉宋齊六朝並用二十架隋氏平陳檢梁故事乃設
三十六架國初因之不改高宗皇帝初成蓬萊宫充庭
七十二架尋仍省之則簨簴架數太多本近於侈止於二
十架正協禮經從之(古制雅樂宫懸之下編鐘四架十六口近代二十四口正聲十二倍)
(聲十二各有律呂凡二十四聲登歌一架亦二十四鐘雅樂淪滅至是復全)
太常樂章
太清宫薦獻大聖祖玄元皇帝奏混成之舞
天寳元年四月十四日有司奏請降神用混成之樂送
神用太一之樂樂章十一
饗德明興聖皇帝廟酌獻並奏長發之舞樂章九
獻祖宣皇帝室酌獻奏光大之舞
貞觀十四年祕書監顔師古議皇祖弘農府君宣簡公
懿皇三廟之樂請同奏長發之舞至開元十三年封禪
定廟樂改用光大之舞樂章闕
懿祖光皇帝室酌獻奏長發之舞
開元十三年定議依舊用長發之舞至貞元十四年四
月太常奏與德明興聖獻祖廟並同用宫懸祭月享之
樂章闕
太祖景皇帝室酌獻奏大政之舞
貞觀十四年祕書監顔師古定議請奏永錫之舞給事
中許敬宗議奏大有之舞至開元十年改定用大成之
舞樂章闕
世祖元皇帝室酌獻奏大成之舞
高祖神堯皇帝室酌獻奏大明之舞
貞觀十四年祕書監顔師古議奏大明之舞
太宗文武大聖大廣孝皇帝室酌獻奏崇德之舞
先是文德皇后廟樂貞觀十四年顔師古請奏光大之
舞許敬宗議同及太宗祔廟遂停光大之舞
高宗天皇大聖大弘孝皇帝室酌獻奏鈞天之舞
中宗孝和大聖大昭孝皇帝室酌獻奏太和之舞
睿宗玄真大聖大興孝皇帝室酌獻奏景雲之舞
以上廟貞觀十四年六月顔師古許敬宗已定樂章廟
舞之號至開元二十九年六月太常又奏凖十三年封
禪日有司所定九廟酌獻用舞之號皆列於次
玄宗至道大聖大明孝皇帝室酌獻奏廣運之舞
中書令郭子儀撰樂章
肅宗文明武德大聖大宣孝皇帝室酌獻奏惟新之舞
吏部尚書劉晏撰樂章
代宗睿文孝武皇帝室酌獻奏保大之舞
中書令郭子儀撰樂章
德宗神武孝文皇帝室酌獻奏文明之舞
尚書左丞平章事鄭餘慶撰樂章
順宗至德大聖大安孝皇帝室酌獻奏大順之舞
中書侍郎平章事鄭絪撰樂章
憲宗聖神章武孝皇帝室酌獻奏象德之舞
中書侍郎平章事段文昌撰樂章
穆宗睿聖文惠孝皇帝室酌獻奏和寧之舞
中書侍郎平章事牛僧孺撰樂章
敬宗睿武昭愍孝皇帝室酌獻奏大鈞之舞
中書侍郎韋處厚撰樂章
文宗元聖昭獻孝皇帝室酌獻奏文成之舞
中書侍郎崔琳撰樂章
武宗至道昭肅孝皇帝室酌獻奏大定之舞
中書侍郎李回撰樂章
宣宗聖武獻文孝皇帝室酌舞號
懿宗昭聖恭惠孝皇帝室酌舞號
僖宗惠聖恭定孝皇帝室酌舞號
昭宗聖穆景文孝皇帝室酌獻奏咸寧之舞
饗讓皇帝廟樂章六吏部侍郎李紓撰
饗諸太子廟樂章六
儀坤廟樂章十二
惠昭太子廟樂章六
左散騎常侍徐彦伯及職方郎中知制誥王涯等撰
悼懷太子廟樂章六
莊恪太子廟樂章六
祀五帝樂章十五
顯慶元年左僕射于志寧撰
立春日祀青帝壇降神奏角音之舞六變立夏日祀赤
帝壇降神奏徵音之舞六變季夏土王祀黃帝壇降神
奏宫音之舞六變立秋日祀白帝壇降神奏商音之舞
六變立冬日祀黑帝壇降神奏羽音之舞六變夏至日
祭皇地祇樂章三奏順和之舞六變
開元十二年禮部侍郎賀知章撰
祭神州地祗樂章三奏順和之舞八變
貞觀七年太府卿蕭璟撰
春分日祀朝日樂章三奏元和之舞六變
顯慶元年禮部侍郎許敬宗撰
祭大社大稷樂章四
貞觀十七年左僕射于志寧撰
祭風師樂四章降神奏元和之舞
貞元六年祕書監包佶撰
祭雨師雷師樂章奏元和之舞
蜡祭百神樂章四降神奏豫和之舞
禮部侍郎許敬宗撰
祭先農樂章三奏豐和之舞二變
顯慶三年太子洗馬郭瑜撰
祭先蠶樂章二奏永和之舞
文宣王廟釋奠樂章八奏宣和之舞三變
顯慶三年國子博士范頵等撰
武成王廟樂章五奏宣和之舞三變
貞元六年原王𫝊于邵撰
祀九宫貴神樂章六奏元和之舞
祭龍池樂章十
開元二年内出編入雜樂十六年築壇於興慶宫以仲
春之月祭之
殿庭元日冬至朝會樂章七元日迎送皇帝奏太和
開元十三年侍中源乾曜撰
羣官行奏舒和
上公上壽奏休和
皇帝受酒登歌奏昭和
中宫朝會樂章四迎送皇后奏永和
東宫朝會樂章五迎送皇太子奏永和
皇太子受酒登歌奏昭和
鄉飲酒樂章十七(檢撰人名未獲)
鹿鳴三奏南陔一奏嘉魚四奏崇丘一奏關雎五奏鵲
巢三奏
大射樂章四(檢撰人姓名未獲)
皇帝射騶虞二奏王公射貍首一奏迎送皇帝入閣奏
太和
凱樂
大和三年八月太常禮院奏謹按凱樂鼓吹之歌曲也周官
大司樂王師大獻則奏凱樂注云獻功之樂也又司馬之職
師有功則凱樂獻於社注引兵樂曰凱司馬法曰得意則凱
樂所以示喜也左氏傳載晉文公勝楚振旅凱以入魏晉以來
鼔吹曲章多述當時戰功是則歷代獻捷必有凱歌太宗
平東都破宋金剛其後蘇定方執賀魯李勣平高麗皆備
軍容凱歌入京師今參酌今古備其陳設及奏歌曲之儀
如後凡命將征伐有大功獻俘馘者其日備神策兵衛於
東門外如獻俘常儀其凱歌用鐃吹二部(笛篳篥簫笳人鐃鼓每色二)
(歌工二四人也)樂工等乘馬執樂器次第陳列如鹵簿之式鼓
吹令丞前導分行於兵馬俘馘之前將入都門鼓吹振
作迭奏破陣樂應聖期賀朝歡君臣同慶樂等四曲破
陣樂詞曰受律辭元首相將討叛臣咸歌破陣樂共賞
太平人應聖期詞曰聖德期昌運雍熙萬㝢清乾坤資
化育海嶽共休明闢土欣耕稼銷戈遂偃兵殊方歌帝
澤執贄賀昇平賀朝歡詞曰四海皇風被千年德水清
戎衣更不著今日告功成君臣同慶樂詞曰主聖開昌
歷臣忠奏大猷君看偃革後便是太平秋候行至大社
及太廟門工人下馬陳列於門外據周禮大司樂注云
獻於祖大司馬云先凱樂獻於社謹詳禮義則社廟之
中似合奏樂伏以尊嚴之地鐃吹讙譁既無明文或乖
肅敬今請並各於門外陳設不奏歌曲俟告獻禮畢復
導引奏曲如儀至皇帝所御樓前兵伏旌門外二十步
樂工皆下馬徐行前進兵部尚書介胄執鉞於旌門内
中路前導周禮師有功則大司馬左執律右秉鉞以先
凱樂注云律所以聽軍聲鉞所以示將威今吹律聽聲
其術久廢惟以秉鉞得存禮文次協律郎二人公服執
麾亦於門外分導鼓吹令丞引樂工等至位立定太常
卿於樂工之前跪具官臣某奏事請奏凱樂協律郎舉麾鼓
吹大振作徧奏破陣樂等四曲樂闋協律郎偃麾太常
卿又跪奏樂畢兵部尚書太常卿退樂工等並出旌門
外訖然後引俘馘入獻及稱賀如别儀(别有獻俘儀注)如俘囚
引出方退伏請宣付所司編入新禮仍令樂工教習依
奏
讌樂
武德初未暇改作每讌享因隋舊制奏九部樂一讌樂
二清商三西涼四扶南五高麗六龜兹七安國八疎勒
九康國至貞觀十六年十二月宴百寮奏十部先是伐
高昌收其樂付太常乃增九部為十部伎今通典所載
十部之樂無扶南樂祇以天竺樂轉寫其聲焉其後分
為立坐二部立部伎有八部一安樂周平齊所作周代
謂之城舞二太平樂亦謂之五方師子舞三破陣樂四
慶善樂五大定樂亦謂之八紘同軌樂太宗平遼時作
也六上元樂高宗所作也七聖夀樂武后所作舞時行
列成字字有聖超千古道泰百王皇帝萬年寳祚彌昌
八光聖樂玄宗所造自安樂已下每奏皆擂大鼓雜以
龜兹樂並立奏之其大定樂加以金鉦唯慶善樂獨用
西凉樂最為閒雅其破陣上元慶善三舞皆易其衣冠
合之鐘磬以享郊廟自天后臨朝此禮遂廢神龍二年
八月勅立部伎舞人以後更不得改補入諸色役坐部
伎有六部一讌樂張文收所作也又分為四部有景雲
慶善破陣承天等樂二長夀樂武太后長夀年所作三
天授樂武太后天授年所作四鳥歌萬歲樂武太后所
作因養吉了鳥嘗稱萬歲故為樂以像之五龍池樂玄
宗所作帝在藩邸時居崇慶坊宅中經雨地忽為池及
即位以宅為宫故為樂以表其祥六小破陳樂玄宗所
作生於立部伎舞用四人被金甲自長夀樂以下皆用龜
兹樂人皆著靴唯龍池用雅樂而無鐘磬舞人盡躡履
行其樂章又有破陳樂詞七首中和樂詞五首五方師
子詞五首南詳舞聖樂詞五首聖夀荷皇恩樂詞四首
聖夀樂詞四首大定樂詞六首上元樂詞一十五首文
武順聖樂詞九首貞觀未有裴神符者妙解琵琶作勝
蠻奴火鳳傾杯樂三曲聲度清美太宗深愛之高宗末
其伎遂盛於是自天后至神龍之際但增加立坐部伎
部諸舞尋亦廢焉
清樂
清樂九代之遺聲其始即清商三調是也並漢氏已來
舊曲樂器形制并歌章古調與魏三祖所作者皆被史籍
自晉氏播遷其音分散不復存於内地苻堅滅涼得之
傳於前後二秦及宋武定關中收之入於江南及隋平
陳後獲之隋文聽之善其節奏曰此華夏正聲也因更
損益去其哀怨考而補之乃置清商署總謂之清樂至
煬帝乃立清樂西涼等為九部隋室喪亂日益淪缺天
后朝猶有六十三曲今其詞存者有白雪公莫舞巴渝明
君明之君鐸舞白鳩子夜吳聲四時歌前溪阿子歡聞
團扇郎懊憹白紵玉樹後庭花春江花月夜長史變丁
督護讀曲烏夜啼石城樂莫愁襄陽栖烏夜飛估客樂
楊叛兒雅歌驍壺常林歡三洲採桑度堂堂泛龍舟等
三十二曲明之君雅歌各二首四時歌四首合三十七曲
又七曲有聲無詞上林鳳鶵平調清調瑟調平折命嘯
通前四十四曲存焉當江南之時巾舞白紵巴渝等衣
服各異至梁武改省之宋以江左諸曲淫哇然而從容
雅緩猶有古士君子之風焉長安以後朝廷不重古曲
工伎漸缺能合於管弦者惟明君楊叛驍壺春歌秋歌
白雪堂堂春江花月夜等八曲舊樂章多或數百言明
君尚能四十言今所傳二十六言漸漸訛失與吳音轉
遠宜取吳人使之傳習開元中有歌工李郎子北
人也云學聲調于江都俞才生郎子亡後清樂唯𫝊一
曲詞典而音雅自周隋以來多用西涼樂鼓舞曲兼用
龜兹樂其曲度皆時俗所知惟弹琴家猶𫝊楚漢舊聲
清調瑟調蔡邕五弄楚調四弄謂之九弄非朝廷郊廟
所用故不載自唐虞迄三代舞用國子樂用瞽師漢魏
後皆以賤隸為之惟雅樂尚選良家子國家每歲閱司
農戸容儀端正者歸太樂與前代樂戸總名音聲人歴
代滋多至於萬數
散樂
散樂歴代有之其名不一非部伍之聲伶優歌舞雜奏
總謂之百戲跳鈴吞劍透梯戲繩緣竿弄盌弄珠代面
撥頭窟&KR1235;子幻伎激水化魚龍齊王捲衣笮鼠夏育扛
鼎巨象行乳神龜負岳挂樹白猿畫地成川之伎至于
斷手足剔腸胃之術自漢安帝時幻伎始入中國其後或
有或無至國初通西域復有之高宗惡其驚俗勅西域
關津不令入中國其百戲後魏道武明元二帝增修之
每大設於殿前後周武帝保定初罷之至宣帝復令作
於殿庭晝夜不息隋文時並放遣之煬帝大業二年又
總追集於東都命太常教習每歲正月於建國門内廊
八里為戲場百官起棚夾觀昏以繼曉十五日而罷兩
都各一親王主之自彈弦吹管以上萬八千人玄宗以
其非正聲置教坊於禁以處之若尋常饗會先具其坐
立部樂名太常上奏御注其下會日先奏坐部伎次奏
立部伎次奏蹀馬次奏散樂(先後奏部次第並取當時進止)舊制之内
散樂一千人其數各繫諸州多少輪次隨月當番遇閏
月六番人各徵資錢一百六十七文一補之後除老假
輪半次外不得妄有破除貞觀二十三年十二月詔諸
州散樂太常上者留二百人餘並放還
神龍三年八月勅太常樂鼓吹散樂音聲人並是諸色
供奉乃祭祀陳設嚴警鹵簿等用須有矜恤宜免征徭
雜科
破陣樂
貞觀三年正月三日宴羣臣奏秦王破陣樂之曲太宗
謂侍臣曰朕昔在藩邸屢有征伐世間遂有此歌豈意
今日登於雅樂然其發揚蹈厲雖異文容功業由之致
有今日所以被于樂章示不忘本也尚書右僕射封德
彜進曰陛下以聖武戡難立極安人功成化定陳樂象
德實弘濟之盛烈為將來之壮觀文容習儀豈得為比
太宗曰朕雖以武功定天下終當以文德綏海内文武之
道各隨其時公謂文容不如蹈厲斯為過矣七年正月
七日上製破陣樂舞左圓右方先偏後伍魚麗鵝貫箕
張翼舒交錯屈伸首尾回互以象戰陣之形起居郎吕
才依圖教樂工百二十人被甲執戟而習之九舞三變
每變為四陣有來往疾徐擊刺之象以應歌節數日而
就其後令魏徵虞世南禇亮李百藥改制歌詞更名七
德之舞十五日奏之於庭觀者覩其抑揚蹈厲莫不扼
腕踴躍懍然震悚武臣列將咸上夀云此舞皆陛下百
戰百勝之形容於是皆稱萬歲
永徽二年十一月二日上祀南郊黃門侍郎宇文節奏
言依舊儀明日朝羣臣陳樂懸請奏九部樂上曰披甲
而舞者情不忍觀所司更不宜設言訖慘愴久之至顯
慶元年正月一十五日詔改破陣樂舞為神功破陣樂
儀鳳三年七月八日上在九成宫咸亨殿宴韓王元嘉
霍王元軌及南北軍將軍等樂作太常少卿韋萬石奏
言破陣樂舞者是皇祚發跡所由宣揚祖宗盛烈傳之
於後永永無窮自天皇臨御四海寢而不作既緣聖情
感愴羣臣不敢開言臣忝職樂司廢缺是懼依禮祭之
日天子親總干戚以舞先祖之樂與天下同樂也今破
陣樂久廢羣下無所稱述將何以發孝思之情臣望每
大宴會先奏此舞以光祖宗之功烈上瞿然改容俯遂
所請樂闋上歔欷久之顧謂韓王等曰不見此樂垂三
十年乍此觀聽實深哀感追思往日王業艱難朕今嗣
守洪業豈可忘武功也古人云富貴不與驕奢為期而
驕奢自至朕謂時見此舞以自誡勖冀無盈滿之過非為
歡樂陳奏之耳侍臣咸稱萬歲先是每奏神功破陣樂
及功成慶善樂二舞上皆立對至永淳元年二月太常
博士裴守貞議曰竊惟二舞肇興謳吟攸屬義均韶夏
用兼賓祭皆祖宗盛德而子孫享之詳覽傳記未有皇
帝立觀之禮况升中大事華夷必集九服仰垂拱之安
百蠻懷率舞之慶甄陶化育莫非神化豈於樂府别申
嚴敬臣等議每奏二舞時天皇不合起立詔從之
慶善樂
貞觀六年九月二十九日幸慶善宫(在武功縣即高祖舊宅也)宴從
臣於渭濱其宫即太宗降誕之所上賦詩十韻云夀丘
唯舊跡酆邑乃前基粵余承累聖懸弧亦在兹弱齡逄
運改提劍鬱匡時指麾八荒定懷柔萬國宜梯山咸入
欵駕海亦來思單于陪武帳日逐衛文□端扆朝四岳
無為任百司霜節明秋景輕冰結水湄芸黃逼原□禾
穎即京坁共樂還鄉宴歌此大風詩賞賜閭里有同漢
之宛沛焉於是起居郎吕才播于樂府被之管弦名曰
功成慶善樂之曲令童兒八佾皆冠進德冠紫袴褶為
九功之舞每冬至讌及國有大慶與七德之舞皆進于
庭
諸樂
太常梨園别教院法歌樂章曲等王昭君樂章思歸樂
一章傾杯樂一章破陣樂一章聖明樂一章五更轉樂
章玉樹後庭花樂章從龍舟樂章萬歲長生樂樂章飲
酒樂一章鬭百草樂章雲韶樂章二十章(諸樂並不言音調數目)
上雲曲自然真仙曲明一曲難思曲平珠曲無為曲有
道曲調元曲立政曲獻夀曲高明曲聞大曲儀鳳曲同
和曲閑雅曲多稼曲金鏡曲
貞觀四年景雲見河水清協律郎張文收採古朱雁十
天馬之義製景雲河清歌曰讌樂奏之管弦為諸樂之
首(今元會第一奏者是也)
顯慶二年以琴中雅曲古人歌之近代以來此聲頓絶
令所司修習舊曲至三年十月八日太常丞吕才奏按
張華博物志白雪是天帝使素女鼓五十絃瑟曲名以其
調高人和遂寡自宋玉以來迄今千祀未有能歌白雪
曲者臣今准勅依琴中舊曲定其宫商然後教習並合
於歌輒以御製雪詩為白雪歌詞又樂府奏正曲之後
皆有送聲君唱臣和事彰前史輒取侍中許敬宗等奉
和雪詩十六首以為送聲各十六節上善之仍付太常
編於樂府龍朔元年三月一日上召李義府任雅相許
圉師張延師蘇定方阿史那忠于闐王休闍及上官儀
等讌於城門觀屯營新教之舞名曰一戎大定樂皆新
征遼東以象用武之勢
調露二年正月二十一日御洛城南樓賜宴太常奏六
合還淳之舞
延載元年正月二十三日製越古長年樂一曲大足元
年天后幸京師同州刺史蘇瓌進聖王還京樂舞御衡
宫樓觀之賜以束帛令編於樂府
天寳十三載七月十日改諸樂名
大簇宫時號沙陁調龜兹佛曲改為金華洞真因度王
改為歸聖曲承天順天景雲君臣相遇九真九仙天册
永昌樂永代樂慶雲樂冬樂長夀樂紫極萬國歡封禪
曜日光舍佛兒和歌改為欽明引河東婆改為燕山騎
俱倫僕改為寳倫光色俱騰改為紫雲騰摩醯首羅改
為歸真火羅鶬鴿鹽改日蛤鹽羅利未羅改為合浦明
珠怱薑賤改為無疆夀蘇莫刺邪改為玉京春阿箇槃
陀改為天元昭慶急龜兹佛曲改為急金華洞真蘇莫
遮改為萬宇清舞仙鶴乞婆婆改為仙雲昇
太簇商時號太食調破陣樂大定樂英雄樂歡心樂山
香樂年年樂武城昇平樂興明樂黃騘䮜人天雲倦白
雲邊帝釋婆野娑改為九野歡優婆師改為泛金波半
射渠沮改為高唐雲半射沒改為慶惟新邪婆色雞改
為司農寳雞野鵲鹽改為神鵲鹽捺利梵改為布陽春
蘇禪師和歌改為懷思引萬歲樂
太簇羽時號般涉調大和萬夀樂天統九勝樂元妃貞
元妃急元妃太監女采樂貞女采樂山水白鶻郎刺邪
改為芳桂林移師都改為大仙都借渠沙魚改躍泉魚
俱倫朗改為日重輪蘇刺邪改為未央年吒鉢羅改為
芳桂苑達磨支改為泛蘭叢悉你都改為瓊臺花春楊
柳天離寳引蘇刺邪和歌改為寳廷引
太簇角大同樂六合來庭安平樂戎服來賓安公子紅
藍花
林鐘宫時號道調道曲垂拱樂萬國歡九仙步虚飛仙
景雲欽明引玉京寳輪光曜日光紫雲騰山剛改為神
仙急火鳳改為舞
林鐘商時號小食調天地大寳迎天歡心樂太平樂破
陣樂五更轉聖明樂卷白雲凌波神九成樂汎龍舟月
殿蟬曲英雄樂山香會羅仙迎祥翊聖司農寳和九野
歡訖陵加和歌改來賓引和殘改儀鳳蘇羅密改昇朝
陽須婆栗特改芳苑墟撥洛背陵改為北戎還淳汎金
波借席改為金鳳厥磨賊改為慶淳風慶惟新
林鐘羽時號平調火鳳真火鳳急火鳳舞媚娘長命西
河三臺和行天急行天濮陽女神白馬春楊柳無愁改
為長歡因地利支和歌改為玉關引大仙都春臺東祇
羅改為祥雲飛文明新造勝蠻奴改為塞塵清
林鐘角調紅藍花綠沈杯赤白桃李花大白紵堂堂十
二時天下兵改為荷來蘇
黃鐘宫大封山樂
黃鐘商時號越調破陣樂天授樂無為傾杯樂文武九
華急九華大疉瑞蟬曲北雒歸淳慶淳風杜蘭烏多回
改為蘭山吹老夀改為天長寳夀春鸚囀吹急蘭山高
麗改為來賓引耶婆地和歌改為静邊引婆羅門改為
霓裳羽衣歸思達牟雞和歌改為金方引昇朝陽三部
羅改為三輔安
黃鐘羽時號黃鐘調火鳳急火鳳春楊柳飛仙大仙都
天統思歸達菩提梵改為祠洞靈章明鳳樂真明鳳阿
濫堆百舌鳥改為濮陽女
中吕商時號雙調破陣樂太平樂傾杯樂大輔樂迎天
樂蟬曲山香月殿大百歲老夀改為天長寳夀五更轉
同昌還城樂慶惟新金風泛金波司農寳鷄金方引俱
磨尼佛改紫府洞真神雀鹽北洛歸淳
南吕商時號水調破陣樂九野歡泛金波凌波神昇朝陽
蘇幕遮歡心樂蟬曲來賓引天地大寳五更轉
金風調蘇幕遮改為感皇恩日天月天風天水天火天
五天婆伽兒改為流水芳菲
司空國中左相希烈奏中使輔璆琳至奉宣進止令臣
將新曲名一本立石刊於太常寺者今既傳之樂府勒
在堅珉仍望宣付所司頒示中外勅旨所請依
貞元三年四月河東節度使馬燧獻定難曲御麟德殿
閱試之十二年十二月昭義節度使王虔休獻繼天誕
聖樂一曲大抵以宫為調表五音之奉君也以土為德
知五運之中也凡二十四遍法二十四氣而成一歲之
功也不聞惉懘之聲以叶中和之樂其曲譜同進上先
是太常人劉玠流落至潞州虔休因令造此曲以進今
中和樂起於此十四年二月上自制中和舞是也又奏
九部樂及禁中歌舞妓者十數人布列在庭上製中春
麟德殿會百僚觀新樂詩仍令太子書示百官序曰朕
以中春之望紀為令節聽政之暇韻於詩歌象中和之
容作中和之舞聊復成篇以言其志詩曰芳歲肇嘉節
物華當仲春乾坤既昭泰烟景含氤氲德淺荷嘉貺樂
成思治人前庭列鐘鼓廣殿延羣臣八封隨舞意五音
轉曲新顧非咸池奏庶叶南風薰式宴禮所重浹歡情
必均同和詩在兹萬國希可親中書門下等稱賀謝賜
觀製中和樂詩請付所司頒示天下仍編入樂府之中
可之
太和八年十月宣太常寺凖雲韶樂舊用人數令於本
寺閱集進來者至開成元年十月數成其年太常卿李
程進上至三年武德司奉宣索雲韶樂懸圖二軸進上
光化四年正月宴於保寧殿上制曲名曰讚成功時鹽
州雄毅軍使孫德昭等殺劉季述帝反正乃制曲以褒
之仍作樊噲排君難戲以樂焉
四方樂
周禮鞮氏掌四夷之樂與其聲歌祭祀則和而歌之讌
亦如之國家以周隋之後與陳北齊相近故音聲歌舞
雜有四方云
東夷二國(高麗百濟)
高麗百濟宋朝初得之至後魏太武滅北燕亦得之而
未具周武滅齊威振海外二國各獻其樂周人列於樂
部謂之國伎隋文平陳及文康禮曲俱得之百濟貞觀
中滅二國盡得其樂至天后時高麗樂猶二十五曲貞
元末唯能習一曲衣服亦漸失其本風矣其百濟至中
宗時工人死散開元中岐王範為太常卿復奏置焉文
康禮曲者東晉庾亮殁後伎人所作因以亮諡為樂之
名流入樂府至貞觀十一年黜去之今亡矣
南國諸侯(扶南南詔)(天竺驃國)
扶南天竺二國樂隋代全用天竺列於樂部不用扶南
因煬帝平林邑國獲扶南工人及其匏琴因陋不可用
但以天竺樂轉寫其聲
南詔樂貞元十六年正月南詔異牟尋作奉聖樂舞因
西川押雲南八國使韋臯以進時御麟德殿以閱之
驃國樂貞元十八年正月驃國王來獻凡有十二曲以
樂工三十五人來朝樂曲皆演釋氏經論之詞驃國在
雲南西與天竺國相近故樂多演釋氏之詞每為曲皆
齊聲唱各以兩手十指齊開齊歛為赴節之狀一指一
抑未嘗不相對有類中國柘枝舞驃一作僄其西别有
彌臣國樂舞亦與驃國同多習此伎以樂後制使袁滋
都土美至南詔並皆見此樂
西戎五國(高昌康國)(龜兹安國)(䟽勒)
高昌樂西魏與高昌通始有此樂至隋開皇六年來獻
聖明曲至太宗朝討其國盡得其樂(事見十部伎門也)龜兹樂
自吕光破龜兹得其聲吕氏亡其樂分散至後魏有中
原復獲之至隋有兩國龜兹之號凡三部開元中大盛
於時曹婆羅門者累代相承傳其業至孫妙達尤為北
齊文宣所愛每彈常自擊羯鼔和之及周武帝聘突厥
女為后西域諸國皆來賀遂備有龜兹疎勒康國安國
之樂
北狄三國(鮮卑落稽)(吐谷渾部)
北狄樂皆馬上樂也鼓吹本軍旅之音自漢以來總隸
鼓吹署至後魏始有此歌即魏史所謂真人歌是也周
隋之代與西涼樂雜奏今存者五十三章其名目可解
者數章而已(解在通典)按今太角即後魏簸邏迴是也其曲
多可汗之詞又吐谷渾亦鮮卑别種之一歌曲皆勾卑
勾奴中出也但土音不可曉耳與北歌較之其音異開
元中歌工長孫元忠習北歌相傳如此雖譯者不能通
知其詞其音既難曉漸久亦失其真唯琴有胡笳之聲
太角者金吾所掌工人謂之角手備鼓吹之列
唐會要卷三十三
