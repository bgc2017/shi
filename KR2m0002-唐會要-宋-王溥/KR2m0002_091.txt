唐會要卷九十一
宋王溥撰
内外官料錢上
武德已後國家倉庫猶虚應京官料錢並給公廨本錢
當司令史番官迴易給利計官員多少分給
貞觀十二年二月諫議大夫褚遂良上疏曰為政之本
在于擇人不正其源遂差千里漢家以明經拜職或四
科辟召必擇器任使量才命官然則市井子孫不居官
吏大唐制令憲章古昔商賈之人亦不居官位陛下近
許諸司令史捉公廨本錢諸司取此色人號為捉錢令
史不簡性識寧論書藝但令身能估販家足貲財錄牒
吏部即依補擬大率人捉五十貫已下四十貫已上任
居市肆恣其販易每月納利四千一百年凡輸五萬送利
不違年滿受職然有國家者嘗笑漢代賣官今開此路
頗類于彼在京七十餘司大率司引九人更三載後年
别即有六百餘人輸利受職伏惟陛下理致升平任賢
為政或文學高第或諸州進士皆策同片玉經若懸河
奉先聖之格言慕昔賢之廉恥拔十取五量能授官然猶
犯禁違公輙罹刑法况捉錢令史主於估販志意分毫之
末耳目廛肆之間輸錢于官以獲品秩荏苒年歲陛下
能不使用之乎此人習與性成慣于求利苟得無恥莫
蹈廉隅使其居職從何而可將來之弊宜絶本源臣每周
遊人間為國視聽京師寮庶爰及外官異口同詞皆言不便
伏願勅朝臣遣其詳議上納之其月二十三日勅並停
改署胥士七千人以諸州上戶充准防閣例輸課二年
一替計官員多少分給之二十一年二月七日令在京
諸司依舊制公廨給錢充本置令史府史胥士等迴易
取利以充官人俸
永徽元年四月二日廢京官諸司捉錢庶士其官俸料
以諸州租脚價充
麟德二年八月十九日詔文武五品已上同武職班給仗
宜以掌閑募士充之
咸亨元年四月十二日停給
乾封元年八月十二日京文武官應給防閣庶僕俸料
始依職事品其課及賜各依本品
儀鳳三年八月二日詔廩食為費同資于上農歲俸所
頒並課于編戶因地出賦則沃瘠未均據丁收物則勞
逸不等俾之富教其可得乎永念于斯載懷釐剔如文
武内外官應給俸料課錢及公廨料度封戶租調等遠
近不均費錢有異輸納簡選於事甚難運送脚錢損費實
廣公廨出舉迴易典吏因此侵漁字人之方豈合如此
宜令王公已下百姓已上率口出錢以充防閣庶僕邑
士白直折衝府仗身并封戶内官人俸食等料既依戶
次貧富有殊載詳職務繁簡不類率錢給用須有差宜
具條例并各逐便
光宅元年九月以京官八品九品俸料薄諸八品年年
給庶僕三人九品從二人
長夀三年三月豆盧欽望請輟京官九品以上兩月俸
物以助軍左拾遺王求禮奏曰陛下富有四海足以儲
畜軍國之用何藉貧京官九品俸而令欽望欺奪之臣
竊不取欽望執曰秦漢皆有稅等以贍求禮不識大體
妄有爭議求禮曰秦皇漢武税天下使虛空以事邊奈
何使聖朝倣習也不知欽望此言是識大體耶遂寢不
行
開元元年七月秘書少監崔沔議州縣官月料錢狀曰
養賢之禄國用尤先税取齊人未為剥下何用立本息
利皇運之初法商賈之計託本取利以繩富家國乃一
切權宜諒非聖道彝典頃以州縣典吏併捉官錢收剰
數多破産者衆散諸編戶本少利輕其於一時或有所便
付本收利患乃及人然則議國事者亦當憂人為謀恤
下立計天下州縣積數既大抵皆然為害不少且五千
之本七分生利一年所輸四千二百兼等勞費不過五
千在于平人已為重賦富戶既免其徭貧戶則受其弊
傷人刻下俱在其中未若大率羣官通計衆戶據官定
料均戶出資常年發賦之時每丁量加升尺以近及遠
損有益無合而籌之所增少而不擾簡而易從庶乎流
亡漸歸倉庫稍實則當咸出正賦罷所新加天下坦然
十一而税上下各足其不遠乎十年正月二十一日令
有司收天下公廨錢其官人料以萬戶税錢充每月準
舊分利數給至二十二日省王公以下視品官參佐及
五品已上㐲身職員十六年十一月十五日勅文武百
官俸料所給物宜依時價給十八年九月四日御史大
夫李朝隱奏請薄税一年税錢充本依舊令高戶典正
捉隨月收利供官人料錢二十二年四月十四日勅京
官兼外州都督刺史大都督府長史俸料並宜兩給至
天寶二年十一月十六日勅外官兼太守等官俸料兩
給者宜停其外官太守兼京官準式親王帶京官任外
官副大將軍副大使知軍及知政事京官兼外官知政
事據文合兼給者餘並從一處給仍任逐穏便二十四
年六月二十三日勅百官料錢宜合為一色都以月俸
為名各據本官隨月給付其貯粟宜令入祿數同申應
合減折及申請時限並依常式
一品三十一千月俸八千食料一千八百防閣二十千
雜用一千二百文
二品二十四千月俸六千食料一千五百防閣十五千
雜用一千文
三品十七千月俸五千食料一千一百防閣十千雜用
九百文
四品一十一千八百六十七文月俸四千五百食料七
百防閣六千六百文雜用六百文
五品九千二百月俸三千食料六百防閣五千雜用五
百文
六品五千三百月俸二千三百食料四百庶僕二千二
百雜用四百文
七品四千五百月俸一千五百七十食料三百五十庶
僕一千六百雜用三百五十文
八品二千四百七十五文月俸一千三百食料三百庶
僕六百二十五文雜用二百五十文
九品一千九百一十七文月俸一千五十食料二百五
十庶僕四百一十七文雜用二百文
天寶三年十三日勅郡縣關職錢送納太府等自今已
後納當都充員外官料錢不足即取王官料錢分若無
員外官當縣分五年三月二十日勅郡縣官人及公廨
白直天下約計一載破十萬丁巳上一丁每月輸錢二
百八文每至月初當處徵納送縣來往數日功程在于
百姓尤是重役其郡縣白直計數多少請用料錢加税
充用其應差丁充白直望請並停一百姓准卒二省國
家丁壯十四年八月四日詔文武九品以上官員既親
職務可謂勤心自今已後每月給俸食料雜防閣庶僕
等宜十分加二分其同正官加一分仍永為常式至德
二年已後内外官並不給料錢
乾元元年外官給半料與職田不給料仍勅度支使量
閒劇同給手力課員外官一切無料至二年九月五日
詔京兆無俸料桂玉之費將何以堪宜取絳州新錢給
冬季料即仰所由申請計會支給其艱難之際國家是
同頃者給在軍戎所以久虧祿俸眷言憂恤恒愧于懷
今甫及授衣略為賙給庶資時要宜悉朕懷
大歷十二年四月二十八日度支奏給京百司文武官
及京兆府縣官每月料錢等具件如後
太師太傅太保太尉司徒司空侍中中書令(每月各一百二十貫)
(文)中書門下侍郎(各一百貫文)東宫三太左右僕射(各八十貫文)
東宫三少(各七十貫文)尚書御史大夫太常卿(各六十貫文)常侍
宗正卿太子詹事國子祭酒(各五十貫文)左右丞及諸司侍
郎給事中舍人中丞賓客殿中秘書監司農等卿將作
等監(各四十五貫文)太子左右庶子太常少卿(各四十貫文)諫議諸
司少卿少監(各三十五貫文)國子司業内侍東宫三卿(各三十貫文)
郎中侍御史司天監少詹事諸王傅國子博士諭德中
允中舍殿中秘書太常宗正丞(各二十五貫文)侍御史著作郎
大理正都水使者總監内常侍内納事(各二十貫文)員外郎
通事舍人起居王府長史(各十八貫文)監察御史臺主簿補
闕王府司馬司天少監太子典内太常博士主簿宗正
主簿門下錄事中書主書(各十五貫文)拾遺司議太子文學
秘書著作佐郎國子太學四門廣文等博士大理司直
詹事府丞及諸寺監丞謁者監中書門下主事(各十二貫文)
洗馬贊善諸寺監主簿詹事府司直(各十貫文)評事(八貫文)諸
校正(各七貫文)諸奉御九成宫總監諸王諮議及諸陵令(各六)
(貫二百文)城門符寶國子助教六局郎三府掾属太常侍醫
文學錄事參軍主簿記室諸衛及六軍長史兩市令諸
副總監武庫署令太公廟令(各五貫三百文)太子通事舍人東
宫寺丞太學廣文助教内坊丞諸直長内寺伯千牛衛
及諸率府長史諸陵丞諸陵署諸王府判司司行温泉
監尚書都士都水及諸總監丞司天臺丞太子侍醫諸
司上局署令王府國令苑四面副監公主邑司令(各四貫一)
(百一十六文)國子四門助教律醫學博士協律郎内謁者諸
衛六軍左右衛率府等衛佐諸王府參軍大農都省兵
吏禮考功主事春坊錄事司行副監諸司中局署令都
水主簿諸司上局署令及監廟邑司丞司天臺靈臺郎
保章挈壺正太常針醫監尚藥局司監(各千四百七十文)太祝
奉禮省中諸行主事門下典儀御史臺殿中秘書内侍
省春坊詹事府主事諸寺監諸衛六軍諸司錄事諸司
中局署丞及大理獄丞諸司監作監事諸率府錄事殿
中書醫佐食醫奉輦司庫司廩奉乘鴻臚寺掌客司儀
太僕寺主乘内坊典百一司天臺司辰司歷監内侍府
宫教博士東宫三寺主簿太常大樂鼓吹丞醫正案摩
咒禁卜筮博士及針醫卜助教國子書等宴士及助教
諸王府國丞尉諸總監主簿(各一千九百一十七文)武官左右金
吾衛大將軍(各四十五貫文)六軍大將軍左右金吾將軍(各三十貫)
(文)諸衛及六軍中郎諸率府率副(各二十貫五百六十文)諸衛及
六軍郎軍將諸王府典軍副典軍(各九千二百文)諸衛及六軍
司陛千牛及左右備身(各五千三百文)諸衛及六軍中候太子
千牛(各四千一百一十六文)諸衛及六軍司戈太子備身(各二千四百一)
(十五文)諸衛及六軍執戟及長上(各一千九百一十七文)京兆及諸
府尹(各八十貫文)少尹兩縣令(各五十貫文)奉先昭應醴泉等縣
令司錄(各四十五貫文)畿令(各四十貫文)判司兩縣丞(各三十五貫文)兩縣
簿尉奉先等縣丞(各三十貫文)奉先縣簿尉諸畿令(各二十五貫文)畿
簿尉(各二十貫文)參軍文學博士錄事(各二十貫文)
應給百司正員文武官月料錢外官員准式例合支給
料錢如後
檢校官同中書門下平章事(每月一百一十貫文准大歷十二年六月七日勅檢)
(校官同中書門下平章事并同正官例就一高處給)殿中省進馬(准開元十七年五月十四日勅)
(置每人准二月納料錢一千九百一十七文)僕寺進馬(與殿中進馬同)内侍省(每月四十)
(五貫文)省監(與諸少監同)度支奏約加一十五萬六千貫文准
舊給都當二十六萬貫文來伏望准數起六月一日給
付勅旨依仍令所司起五月一日支給待豐年無事即
准常式處分至六月七日戶部侍郎判度支韓滉奏准
今年四月二十八日恩勅如京文武官九品已上貞元
官月俸其目中書門下平章事不帶正官勅内無額應
撿校官同中書門下平章事並請同正官例就一高處
給勅旨依
建中二年閏正月四日文武百官每月料錢一百貫以
上者三分減八掌輦太僕主乘寺典乘軍衛率府親勲
翌府兵曺典膳兩令司天臺司農司歷監候内坊典直
内侍省官教博士太常侍樂正及醫卜正九品陵廟丞
苑四面監丞王府國丞尉按摩咒禁卜筮博士及針醫
助教諸總主簿國子書等及律助教(各三十千文)八百五十
二員武官七十二員四品(各十七千三百五十文)一百三十六員
五品(各一十三千八百文)九十六員六品(各七千九百五十文)九十八員七
品(各六千一百七十四文)一百三十六員八品(各五千七百十二文五分)五百
五十八員九品(各三千八百五十文五分)並雜給校簿每貫加五百
文支給一十六員諸衛上將軍左右衛本料各六十千
加料四等(每月各粮米七斗鹽七合五勺手力七人資二千五文私馬五匹草三百束料九石七斗)
(五升隨身十五人粮米九石鹽一斗一升二合五勺春衣布一十五端絹二十疋冬衣絶紬一十五疋絹三十)
(疋綿三十屯)二員左右金吾衛(並准上)一十二員左右武衛等
本料三十五千加粮料等(每月手力五人資六千五百私馬四匹草二百三十束料)
(六石六斗隨身一十三人粮米七石八斗春衣布十三端絹二十四疋冬衣絶紬十三疋絹二十六疋綿二十)
(四屯)一十六員諸衛大將軍左右衛左右金吾衛本料四
十千五百續加等(以上准隨衣一人隨物隨人減料)左右武衛等雜衛
本料三十六千文續加等(每月手力各四人資六千文私馬三匹草一百六十束料)
(四石九斗五升隨身十人粮米六石春衣布一十疋冬衣絶紬十疋綿二十七屯)三十員諸衛
將軍左右金吾衛本料三十六千續加(准上)左右武衛等
雜衛本料三十六千續加等(每月手力各二人資四千五百私馬兩匹草一百一)
(十束料三石二斗隨身八人粮米四石八斗春衣布八端絹十六疋冬衣絶紬八疋綿一十六屯)六員
統軍本料各六十五千加續等(春衣一付每月粮米六斗鹽七合五勺私馬五)
(匹草粮隨金吾同金吾隨身餘准諸衛上將軍)六員大將軍本料六十千文續
加(并准諸衛大將軍)六軍將軍本料三十千續加(准左武等雜衛將軍)射
生神策大將軍本料五十六千文續加(私馬五匹草粮准上隨身十四)
(人七人給衣不給粮七人給粮米四石五斗鹽一斗五升春衣布十四疋絹二十八疋鞋十重冬衣絶紬十四)
(疋絹二十八疋綿二十八屯)射生神策將軍本料三十千文續加(私馬)
(二匹草料准上隨身十四人六人給衣不給粮八人全給粮米三石六斗鹽九升春衣布十二端絹二十四疋)
(鞋十二重冬衣絶紬十三疋絹二十四疋綿二十四屯)京兆府縣官(准兩縣簿尉檢五千文餘)
(并同大歷十年四月二十八日勅)右中書門下准去年十一月二十八
日勅京官宜加料錢准勅商量謹條件如前勅旨依其
年五月中書門下奏得蘇州刺史兼御史大夫知臺事
李涵東都河南江淮山南等道轉運使兵部兼御史大
夫劉晏戶部侍郎專判度支韓滉守狀釐革諸道觀察
使團練及判官錢觀察使(令兼使不在加給限)每月除刺史正俸
料外每使每月請給一百貫文雜給准時價不得過五
貫文都練使副使每月料錢八十貫文雜給准時價不
得過三十貫文觀察判官(與團練判官同都)每月料錢四十貫
文准官每月料錢三十貫文巡官准觀察推官例已上
每員每月雜給准時估不得過二十貫文如州縣見任
官充者月給料雜給減半刺史知軍事每月除正俸外
請給七十貫文如帶别使不在加限雜給准時估不得
過二十貫文州縣給料(其大都督府長史准七府尹例左右司准上州别駕例支給料)
(錢)刺史八十貫文别駕五十五貫文長史司馬各五十
貫錄事參軍四十貫判司三十貫參軍博士各一十五
貫錄事市令各一十三貫縣令四十貫丞三十貫尉簿
各二十貫右謹具條件如前其舊准令月俸雜料紙筆
執衣白直值納資諫等色并在此數内其七府准四月
二十八日勅文不該者並請依京兆例處分其中州中
縣已下三分減一分其額内釐務比正官減半其州縣
官除差充推官巡官及司馬掌軍事外如更别帶職亦
不加給限勅旨宜依
建中四年正月宰臣常衮與同列楊綰道不同先是百
官俸料寡薄綰與衮奏請加之韓滉判度支衮與滉各
騁私懷所加俸料厚薄由已舊時諸少列各定月俸料
為三十五千滉怒司業張參惟止給三十千衮惡少詹
事趙堪給二十五千又太子洗馬視司經局長官文學
為之貳衮有親戚任文學者給二十千而給洗馬十千
其輕重任情不通時政多如此類
興元元年十二月詔京百官及畿内官料俸准元數支
給自幸奉天後運路阻絶百官俸料或至闕絶至是全
給
貞元三年六月中書侍郎同平章事李泌奏加百官俸
料各具品秩以定月俸隨曹署閒劇加置手力資課雜
職等議者稱之十年二月詔應文武朝官有薨卒者自
今已後其月俸料宜皆全給仍更准本官一月俸錢以
為&KR0608;贈若諸三品已上官及尚書省四品官仍令有司
舉舊令聞奏行弔祭禮務從優備初左庶子雷咸以是
月朔卒有司以故事計其月俸以日數給之上聞之故
有是命十五年十二月詔今年十月三日權減諸道諸
州刺史判軍事料及專知别當官加手力課并減州縣
官手力門倉庫獄囚子驛館廨宇等錢宜一切卻仍舊
初獻計者言收諸道軍事錢及手力資課等當得百數
十萬貫可以助軍于頔時判度支贊成之及算計大數
止于三十萬貫而數中更有耗折雜破纔得十餘萬貫
輿議甚以為不便韋皐張建封又相次上言所得甚微
所失體大又用此人心頗不安故令復古
元和六年閏十二月勅河東河中鳳翔易定四道州縣
殘破俸給至微吏曺注官將同北遠在于物體切要均
融宜以戶部錢五萬五千貫充加四道州縣官課七年
五月加賜澤潞磁邢洺五州府縣官料錢二萬貫文其
年十二月以麟坊邠三州官吏近邊俸薄各賜料錢其
年中書門下奏國家舊章依品制俸官一品月俸三十
千其餘職田祿米大約不過千石自一品以下多少可
知艱難以來網禁漸弛于是增置使額厚請俸錢故大
歷中權臣月俸有至九十貫者列郡刺史無大小給皆
千貫常衮為相始立限約至李泌又量其閒劇隨事增
加時謂通濟理難減削然有名存職廢額去俸存閒劇
之間厚薄頓異將為定式須立常規制從之乃命給事
中段平仲中書舍人韋貫之兵部侍郎許孟容戶部侍
郎李絳等詳定減加從之十二年四月勅京百官俸料
從五月以後並宜給見錢其數内一半先給元估疋段
者即據時估實數迴給見錢其年十一月勅工部尚書
邢士美以疾未任赴京宜就東都將息疾損日赴任其
料錢準上官例令有司支給十三年六月以德棣滄景
四州值遭水潦給復一年遂定四州官吏俸錢料刺史
每月一百五十千望緊上縣令每月四十千餘有差十
四年四月重定淮西州縣俸祿以蔡州為緊刺史月俸
一百八十千申光州為中刺史月俸一百五十千長史
已下有差十五年六月刺曰朕聞帝王所重者國體所
切者人情苟得其體必臻于太和如失其情是由于小利
況設官求理頒祿責功既有常規寧宜就減近者以每
歲經費糧入外官俸料據數抽貫朕再三思度中所未
安念彼遐方或從卑官一家所給三載言歸在公當甘
于廉潔受祿又苦于減尅待我庶吏豈其然乎雖憂國
之誠固須瞻助而恤人之慮將起怨咨必若水旱為虞干
戈未戢事非獲已亦何辭今則幸遇豐登八方寧謐
九州之内永絶妖氛三邊之土冀除烽警自宜尅己以
足用安可剥下而謀安臨軒載圖實所增愧其度支所準
五月二日勅應給用錢每貫抽五十文都計一百五十
萬貫文並宜停初宰相以國用不足故權請抽減諫官
及言事者累陳表章以為非便故復下此詔以罷之
唐會要卷九十一
