唐會要卷六十九
宋王溥撰
刺史下
會昌元年正月制刺史雖非假日或有賓客須申宴餞
者聽之四年八月中書門下奏比緣向外除授刺史多
經半年已上方至本任或稱勅牒不到或假故滯留刺
史未到前知州官屬惟務因循不急於理百姓受弊罔
不由兹臣等商量今日已後勅到南省限兩日内牒本
道便令進奏院遞去到本道復委觀察使勾當去任一
千里内限十日進發二千里已上限十五日三千里已
上限二十日仍並勒取便進發不得託以事故别取他
路經過刺史於先三十箇月為限向後並望以任後計
日如有前刺史諸道居住未赴闕廷者各委觀察使每
季應管内有無申臺或憂制及疾廢者並須一一具言
臺司待諸處報都申中書門下所冀人皆守法朝免遺
才勅旨依奏
六年五月勅諸州刺史委中書門下省選擇非奉公潔
已素共知者不得妄有除授到官之後理行著稱未三
周年勿使移改如有才堪拔擢與人地政績須替換
者不在此限又凡刺史交割之時非因災荒大郡走失
七百戸以上小郡走失五百戸以上三年不得錄用兼
不得更與理人官增加一千戸以上者超與遷改仍令
觀察使審勘諸實聞奏如涉虚妄本判官重加貶責
大中元年正月勑古者郎官出為邑宰公卿外領郡符
以重理人之官急為政之才也自澆風興扇此道稍削
頡頏清途便至顯貴理人之術未嘗經心欲使究百姓
之艱危通天下之利病不可得也朕為政之始思厚時
風軒墀近臣蓋備顧問如不周知病苦何得應朕訪求
自今以後諫議大夫給事中中書門下舍人未當曾任
刺史縣令及在任有敗累者並不在進擬之列
三年二月中書門下奏諸州刺史到郡有條勘須先申
觀察使與本判官商量利害皎然分明即許施行如幸
是前政利物徇公事不得輒詐移改如不存勾當踵前
因循判官重加殿責觀察使聽進止仍委出使郎官御
史常切詢訪舉察勅旨依奏
五年九月中書門下奏諸刺史交割及初到任下擔得
替後資送下裝事應諸州刺史除替後新人在途者動
經三四箇月不到任從便送處亦或一兩箇月不到舊
人在既不理務又須一切州縣祗供將吏依舊衙參祗
候守分者固難自處多端者猶能害人自今已後望令
應刺史得替已除官者即勅到後交割了便赴任如未
除官者勅到後與知州官分明交割倉庫及諸色事並
分明交割以便令舊刺史離本任行牒所勘問結前刺
史如大段差謬即委具事狀奏聞其知州官别議推罷
郡刺史未别除官者准會昌九年勅文已令所司在州
縣供給伏恐日月久深不遵舊制望令所在經過州縣
准舊節文處分勿使羈旅州許供三日縣許供二日應
諸州刺史初到任准例皆有一擔什物離任時亦例有
資送成例已久州司各有定額准乾元元年及至德二
載并會昌元年制勅比禁科率所由抑配人戸至於用
州司公解及雜利潤天下州郡皆自有矩制緣未曾有
明勅處分多被無良人吏百姓便致詞告云是贓犯自
今已後應刺史下擔什物及除替送錢物但不率歛官
吏不科配百姓一任各守州郡舊亦不得分外别有添
置若輒率科斂故違勅條當以入已贓犯法餘望准前
後勅處分勅旨宜依仍編入格令永為常式
六年五月中書門下奏嶺南桂管容管黔中安南等道
刺史自今已後伏請於每年終薦送各官選擇技量資
序稍議饒本道或知有才能亦許論薦仍須管資相送
歷任分明更不在奏散試官充司馬權知州事限勅旨
依奏
其年十二月中書門下應諸州刺史並仰到任後一季
以來尋訪凋瘵之由搜求疾苦之本兩季以後可以周
知伏以古之報政備在典章後代因循曾無實效今請
觀察使刺史到任一年即悉釐具革制置諸色公事逐
件分析聞奏并申中書門下視其所司真偽自分能可
辦事有可行者著為令典使久遵守既欲責其潔已須
令俸禄少充以厚薄不同等級無制致使俸薄者無人
願去禄厚者終日爭先應申下州司馬與軍事俸料共
不滿一百千者請添至一百千其上州有不滿一百五
十千者請添至百五十千其雄望州不滿二百千者請
添二百千其先過者仍舊並於軍事雜錢中方員置本
收利充給如别帶使額者並依舊不在添限其無明文
額外徵求或送故迎新廣為率歛或因徵發頓近横有
破除皆是貧戸出錢惟使姦人得計其他侵擾色目至
多不問公私一切禁斷其刺史為政必除其人瘼在官
勵於公心目限纔終即議遷奬其或不出常流全無政
績須知事分合守田園不可得替來求官稍遲即興怨
謗自今已後應詣刺史得替求官者亦准前任年月為
限滿者即量才除授使免饑寒未滿者任其東西使營
生計其有課績殊異廉使薦論校勘不虚誠可優升者
不在此限若授任之後聲實相乖即是廉使别帶私情
或因權勢論說上罔明主下困齊人所罪並歸舉主勅
旨卿等所條流廉問牧宰等實繋生靈之慘舒化源之
切務並依所奏
大中九年二月除醴泉縣令李君奭為懷州刺史非常
例也初上校獵渭上見近縣父老於香林寺設齋為君
奭祈福恐秩滿受代上異之踰年宰相以懷州缺刺史
上聞御筆除之
都督刺史已下雜錄
武德元年六月七日諸州總管加號使持節刺史加號
持節
顯慶元年九月二十六日制督府及上州各置執刀五
十人中州下州各置十人令於衙内祇承都督刺史至
貞元元年廢從福建觀察使王雍奏也咸亨五年九月
勅諸州都督刺史及上佐見執魚契者中間遷改須有
分付其有選改無三官者且留知州事待攝官及三官
内一人至任依常
垂拱九年七月諸州置子錄事二年正月諸州都督刺
史宜准京官帶魚袋三年二月上州置市令
先天二年正月勅河北諸州加團兵為本州刺史押當
其年七月二十四日勅自今已後都督刺史每欲赴任
皆引面辭朕當與疇咨用觀方略至任之後宜待四考
滿隨事褒貶與之改轉
開元元年十二月三十日勅都督刺史都護每欲赴任
皆引面辭訖側門取候進止
八年二月十二日勅都督刺史品卑者借緋魚袋
十七年二月勅諸都督刺史上佐等官員缺非安穏者
所授官在京一考已上宜謹與改轉
乾元元年六月六日勅令冬入考刺史自今已後並宜
停至大歷十四年六月一日勅諸州刺史上佐並許每
年入計至七月四日勅宜起十五年已後已依常式至
建中元年三月二十五日勅各委本州定上佐入考
寳應二年七月十一日勅文自今已後改轉刺史三年
為限縣令四年為限至貞元元年十一月十一日勅文
自今已後刺史縣令未經三考不得改移至六年十一
月八日勅文自今已後刺史縣令以四考為滿
永泰二年九月二十二日諸府刺史都護大都督府長
史有犯者自今已後降魚書停務訖然後推勘聞奏如
未降魚書不在推限至大歷十二年五月十日勅諸州
刺史替代及别追皆降魚書然後離任無事不得輒追
赴使及出境刺史有故闕使司不得差攝但令上佐知
州事(宰相常充奏也)至貞元三年十月勅刺史停務則降魚書
先是此制自廣德已後多不施行又將節帖權刺史悉
由其令魚書皆廢至是彰州刺史張遜坐事轉鞫之有
司請舉舊制也
貞元四年正月一日勅文自今已後刺史不得輒離本
界如是緣司使任以文牒計會應緣州事巨細聽聞奏
如刺史闕上佐當日聞奏并牒報中書門下省
十四年十一月十二日考功奏所在長吏請立德政碑
並須去任後申請仍須有灼然事蹟乃許奏成若無故
在任申請者刺史縣令委本道觀察使勘問
太和二年二月宰臣李絳進則天太后刪定兆人本業
記三卷宜令諸州刺史寫本散配鄉村
别駕
武德元年六月置别駕貞觀二十三年七月五日改别
駕為長史上元二年十月十日又置别駕其長史如故
上州從四品中州五品下州從五品止以諸王子為之
至永隆元年又廢至永淳元年七月八日復置别駕官
至景雲元年始用庶姓為之至開元六年二月十二日
勅舊例别駕皆是諸親比年已來頗多諸色先授者未
能煩輟已後者自循舊章去冬有因入計不可更令却
往宜並量材受用至天寳八載八月二十六日勅諸郡
各置三官别駕不煩更置政存省要豈在多員其别駕
隨缺便停下州置長史一員上元二年九月二十一日
勅文其别駕依却置六年四月勅别駕錄事參軍有犯
贓者禁身推問疾患者准式不稱所職者戸口流散者
並委本處聞奏其贓犯者禁身推問疾患者令解所職
老耄暗弱才不稱職者量資考改與員外官
大歷十四年六月勅文諸州刺史上佐自今已後准入
計
建中元年正月十九日諸州府品已上正員内上佐宜
待四考滿停左降官不在限
太和元年正月宰相常處厚奏請復置六雄十望十緊
三十四州别駕先是貞元中宰相齊抗奏减冗員罷諸
州别駕其京百官合入别駕多處之朝列及元和已後
兩河用兵偏禆立功者率以儲寀王官雜補之處厚乃
復請置别駕以處焉
七年八月九日勅諸王等今後相次出閣且授緊望已
上州刺史上佐
開成三年十二月勅今後諸道節度團練防禦等使不
得更奏大將元巡内上佐官
大中四年六月勅光州比是中州停廢司馬員額今以
升為上州宜令却置司馬
判司
景雲三年八月二日勅諸州置司田參軍一員唐隆元
年七月十九日廢上元二年九月二十一日又置并置
田正三人
開元十五年四月十三日朔方五城各置田曹參軍一
員階品俸料一事已上同軍家判司專知營田
乾元元年四月十四日勅文錄事參軍自今已後宜升
判司一人
大歷十四年十二月五日諸州府學博士改為文學品
秩同參軍位在參軍上
縣令
武德元年六月八日大興長安二縣令改為正五品雍
州諸縣令為從五品至天寳元年六月九日勅長安萬
年縣令授任京判職在養人小有不躬甚妨緝理况道
路遥遠往來淹滯遲日百姓披陳未免停止至於疏决
固在及時自今已後專令在縣理事每五日聽一入朝
開元四年十一月勅撫字之首在於縣令不許出使多
不得考每年選補皆不說此官若不優矜何由奬勸其
縣令在任戸口增益界内豐稔清勤著稱賦役均平者
先與上考不在當州考額之限
二十八年六月淮南道採訪使李知柔奏縣令考滿准
格交付戶口食糧臣近巡按諸州多有考秩向終替人
未到請假便去望每至考滿年州司不得給假如有先
請假未還考滿者勒到百日内却赴任准格交戶口食
糧違者量殿三數選勑旨依奏諸道亦宜准此
二十九年七月勅諸天下諸州縣望鄉上縣不得過二
十人中縣不得過十五人下縣不得過十人仍委採訪
使與州縣長官相知選申中書門下
天寳九載三月十二日勅親人之官莫過於縣令比來
選司取人必限書判且文學政事本是異科求備一人
百中無一况古來良宰豈必文人自今已後郎官御史
先於縣令中三考已上有政績者取仍永為恒式
其載十二月勅郡縣官僚共為貨殖近聞有放債侵人
互為徵收割剥黎庶自今已後更有此色并遣人影認
一匹以上其放債官先解見任物仍納官有刺利者准
發處分
上元元年正月勅丞簿等有犯贓私連坐縣令其罪减
所犯官一等使遞相管轄不敢為非
乾元元年三月五日勅縣令錄事參軍自今已後選司
所擬宜准故事過中書門下更審詳擇仍永為恒式
廣德二年六月勅諸州府錄事參軍及縣令其有帶職
兼官判試權知檢校等官者自今已後吏部不在用缺
之限
永泰元年正月勅諸州府縣今後有才不稱職及犯贓
私即任夲使及州府奏人請替餘並不任奏請其所許
奏人仍須灼然公請曾經驅使考課效資歷當者兼具
歷任申授年月并所替官合替事由同奏
建中元年六月門下省奏錄事參軍縣令三考無上考
兩任共經五考以上無三上考及不帶清白陟狀者並
請不重注令錄勅旨依奏
貞元二年二月京兆尹鮑防奏狀准廣德二年勅中書
門下及兩省官五品已上尚書省四品已上諸司正員
三品已上官諸王駙馬等周親已上親及女壻外甥等
自今已後不得任京兆府判司及畿縣令兩京縣丞簿
尉等者今咸陽縣令賈全是臣親外甥恐須停罷詔曰
功勞近臣至親子弟既取繁劇或招過犯寬容則撓法
恥責則虧恩不令守官誠為至當賈全等十人昨緣畿
内凋殘親自選擇事非常制不合避嫌
四年正月勅文戶口增加刺史加階縣令减選優與處
分諸色中有清白政術堪任刺史縣令者常參官各舉
所知朕當親自策試其年十月上召京兆府諸縣令對
於延英殿以人之疾苦具慰誨之各賜衣一襲
八年八月勅薦官今年新授縣令宜准前後刺例待人
計日四考後赴上
元和六年正月勅江淮大縣每歲據闕委三省御史臺
諸司長官節度觀察使各舉堪任縣令不限選數並許
赴集臺司省官及刺史赤縣令有闕先於縣令中採擇
有能否與元舉人賞罰三年三月吏部奏應授三千里
外縣替年終缺人等准元和二年五月十九日收量抽
三千里外縣令至元和三年終計日成四考闕其新授
三千里外縣令等合用待舊人成四考後至十二月二
十五日赴請准元和三年三月二十四日勅其新授三
千里外官人請從申下後不許程限但至十二月内赴
上加出十二月内即連程例處分如授替人續有故事
便請放授官人上止不必待至十二月仍請自今已後
每年若有替年終缺人亦請准此勅旨依奏
五年四月勅元和三年勅書所舉縣令皆直言其事不
得妄有文飾須吏部舉其事狀隨事檢勘者令主兵略
勘資歷記未究人材自今已後宜委吏部精加考覈必
使詳實不同早選人例酬官仍令四時注授其觀察使
刺史所舉人不得授以本州府縣令到任後有犯罪其
所舉主准前勅貶罪
四年正月中書門下奏狀准元和六年制書舉薦縣令
等前後勅文非一有司難於遵守今請中外所舉縣令
並隨表狀十月三日到省省司精加磨勘依選人例分
入三銓注擬平選人中有資序事跡人才與前舉縣令
相類即先注其四時集望停從之(令長人之吏也比以資授多不稱官故令)
(庶僚薦舉所知以廣得人之路及舉薦上才或不省就薦者多不出其類徒以未涉資序超踐優秩論者以為)
(啟倖門故稍復舊制焉)
六年十月中書門下奏准建中元年勅每年授官人令
舉自代狀者又臣聞周之羣寮委於冡宰漢之多士辟
於有司故凡稱大僚皆得盡善陛下念黎元之困設令
長之科羣僚舉知天下蒙福惟善薦延相繼敦勸大行
苟或容私則利害攸伏請所舉縣令到任刑罸冤濫及
有贓犯者其舉薦官削階及停見任書下考並准元和
三年勅處分委御史臺諸道觀察使嚴加察訪不得容
貸其諸道所奉官屬及有狀諭薦人如有贓犯過惡亦
請具名聞奏量加殿罰所冀人知所懼不敢妄行為官
擇人得賢報國從之
七年四月勅諸道州府有田戸無桑處每約一畆種桑
兩根勒縣令專勾當每年終委所在長史檢察量其功
課具殿最聞奏
十一年九月中書門下奉每舉薦縣令字人之官從官
所重遂論許薦冀得循良自今已後舉人事跡與節文
同及檢勘無憑據并到任後勅文雖條約比來銓不稱
職及有負犯事並請量輕重坐其舉主如輕則削奪重
則貶責伏以前授勅文雖有條約比來銓覆多務因循
今重申明所貴畫一其所舉人到省後所司檢勘如節
文不同仰具事由并舉人名御申中書門下如有司鹵
莽使與判丞察知事狀有所違越則所司亦與舉主同
坐從之長慶元年五月勅自今已後舉縣令宜停
會昌元年三月制節文如聞比者縱情杯酒之間施刑
喜怒之際致使薄書停廢刑獄滯冤其餘縣令每月非
假日不得輒會賓客游宴六月五日勅縣令員數至廣
朝廷難悉知諸吏部注擬只繫資考訪聞近日多不得
人委觀察使刺史於前資官及承前攝官曾有課績人
中精加選擇具名聞奏中書門下勘資歷記除本道縣
令如後犯贓違法即連坐所舉人及判官重加懲貶其
月勅自今已後縣令非因災旱交割之時失走二百戸
以上者殿一選三百戸已上者書下考殿兩選如增加
二百戸以上者减一選五百戶以上者書上考减兩選
已减者優與進改
大中元年正月勅守宰親人職當撫字三載考職著在
格言上元之中頻詔今縣令五考方得改移近者因循
都不遵守諸州縣令得三考兩府畿亦罕及二年以此
字人望其成化簿書案牘寧免姦欺道路有迎送之勞
鄉里無蘇息之望自今已後刺史縣令除授後一例滿
三十六箇月方得更換其責授遷擢即不在此限其替
後量其課績作等聞奏其在第一等中書門下及吏部
優與處分第二等依資改轉第三等量加降黜其授替
後委刺史錄事參軍比量等第申觀察使便與本判官
勘覆請資申奏以後因事考覆有不如所奏觀察判官
錄事參軍據人數節級懲罰觀察使奏取進止
二年二月刑部起清節文起今後縣令有贓犯錄事參
軍不舉者請减縣令二等給罪其錄事參軍有罪刺史
不舉刺史有罪觀察使不舉者並所司奏聽勅旨
三年九月中書門下奏兩府畿令及次赤令伏以古者
為吏長子孫蓋言其在官之久也然後備諳風俗政術
可施近日入任門多替稍速近以降手勅續又面奏德
音應選擇者不得其人欲居撫字者久安其任臣等商
量自今已後其兩府判司及縣丞尉不帶勅額事及不
知捕賊不得非時奏請如或政績尤異與朝廷别有奬
拔及職事不修須議替者不在此限内勅旨依奏
其月勅諸道所舉縣令宜直言事跡不得妄飾虚詞委
吏部精加覈實當有懲殿兩畿令未成三考不在替限
四年正月勅節文應天下縣令有利於人而可舉行者
有害於物而可革去者並委所在縣令具别於刺史刺
史具列上聞委中書門下據事下刺史下觀察使詳酌
聞奏當與改更或在官因循不舉必當重責罰更不得
授縣令
丞簿尉
武德七年正月勅每州置大中正一人掌知州内人物
以本州人聞望者兼領無品秩至貞觀初廢其年三月
二十九日改縣正為縣尉
開元十六年五月二十五日勅州府及縣倉督府司佐
史縣錄事里正等若有理行明嫻案牘任經十年不在
解限
寳應元年五月十九日制州縣官自今已後三考一替
其考滿皆令待替人不到宜校四考校停至六月九日
勅准式凡經四考加年勞一階今既三考即替其階特
許結敘
其年十二月勅吏部侍郎張孚奏今年五月十九日制
州縣官自今已後宜令三考一替者今數州申解疑三
考後為待替到為便勒停今望令校三考官待替到替
人不到請待校四考後停至貞元六年十二月二日勅
刺史縣令以四考為限赤令既是常參官不在四考限
次赤令既同京官宜以三考為限至九年七月十九日
諸州縣令既以四考為限如無替者宜至五考後停
貞元二年五月十九日勅州縣劇務不可缺人自今已
後諸司諸使不得差兩府判司畿赤官出界勾當事如
有籍其才能奏請改官任使者不在此限
大中三年九月勅兩判司縣丞簿尉不帶勅額職事者
及不知捕賊不得非時奏請如是故非常須行奬黜者
不在此限
州府及縣加减員
天寳五載九月勅减劍南瓊山郡參軍兩員縣丞三員
主簿三員
八載昭應縣更加簿尉各一員
寳應元年十月四日鳳翔府參軍六員請减兩員縣丞
兩員减一員主簿兩員减一員簿尉六員天興縣准此
大歷二年八月十三日隴鳳兩州除刺史外請各置别
駕一員錄事參軍一員司功司戸各一員每縣令尉各
一員(本道奏)
四年三月四日長安萬年縣丞各减一員主簿一員尉
兩員昭應縣丞簿一員尉兩員好畤同官奏原各减丞
尉一員至五年五月十四日省京兆田功兵士曹各一
員參軍兩員至十四年三月五日並復置
十一年六月十三日鳳翔府加會曹參軍一員普閏縣
請加尉一員(本府奏)
其年七月二十九日商州停司田參軍上洛商洛兩縣
令外留主簿及尉一員其丞簿請停
洛南等三縣唯留縣令及主簿餘並停(本州奏)
建中二年四月幽州管内每縣置尉兩員餘並停(本道奏)
貞元元年九月御史大夫崔縱奏内外官員臣伏以兵
戎未息仕進頗多在官者既合序遷有功者必須褒賞
比來每至選集不免據闕留人嘗歎遺才仍招怨望况
緣頻有恩詔甄錄功勞諸道敘優人數甚廣見須處置
不可稽留若令停减吏員實恐未便於事非但承優者
無官可授抑又序進者無路可容本冀便人翻成歛怨
恐須仍舊以適其宜更待事平復議經制勅旨依奏
二年九月二十五日許州停减正員官五十四員(本道奏)
十二月十九日申光管内停正員六十一員(本道奏)
三年正月十七日勅東都畿内唐汝鄧三州停减官員
准許蔡等州例
其年五月宰相張延賞奏曰為政之本必先命官舊制
官員繁而且費州縣殘破職此之由也臣在荆南所管
州縣闕官員者少不下十數年吏部未嘗補授但令一官假
攝公事亦理以此言之官員可减無可疑也請减官員
收其禄俸以資幕士從之
閏五月八日勅諸上等州刺史上佐一員錄事參軍司
戸司兵司士各一員中州刺史上佐一員錄事參軍司
戶司兵各一員下州刺史上佐各一員錄事參軍司戸
各一員諸州參軍一半諸縣中等已上令一員尉一員
下縣令一員京兆河南府司錄判司及四赤縣丞縣尉
量留一半參軍全留餘並停省其諸赤及畿縣每縣留
令一員丞一員簿一員尉一員餘府准上等州縣例以
諸州戸口减耗三分去二其官員合省今員缺偏併尚
未均平宜令所司依前件額即分析州縣等第與奏其
在降官且仍舊其餘一切權停至來年五月三十日續
取分其應停减官俸糧禄職田雜料手力糧課等一切
已上各宜令度支勘審檢收納送上都左藏庫收貯充
賞戰士所用至七月其先减官員宜仍舊
五年六月二十日興元府少尹司錄戸法二曹各兩員
功倉田兵士曹文學各一員參軍錄事各四員南鄭令
丞主簿兩員尉三員固城襄城縣令丞簿各一員尉各
三員金牛三泉縣令丞簿各兩員
八年四月容管經略使奏當管今請除刺史留官一百
七十三員餘並請停减其課料請迴充將士資賜從之
其年十二月汝州奏七縣更量復尉一員依奏
十四年八月魏博節度使却置管内州縣官都八十一
員倉曹參軍戸曹參軍兵曹參軍法曹參軍已上請
依前置雙曹田曹參軍文學市令(闕)已上請
依前置(闕)元城縣貴鄉
縣(闕)已上請依前置更縣尉一員相州
貝州博州澶州衛州司法參軍司士參軍司田參軍文
學市令(闕)已上請依前置魏州昌樂縣魏縣冠
氏縣館陶縣朝城縣草縣相州安陽縣鄴縣内黃縣臨
河縣湯隂縣堯城縣洹水縣臨漳縣城安縣臨慮縣具
州宗城縣臨清縣清河縣永濟縣歷亭縣徑城縣武縣
夏津縣漳南縣州城縣堂邑縣清平縣博平縣武水縣
高唐縣漕州頓丘縣黃縣觀城縣清豐縣已上四
十一縣請依前置尉丞勅旨依奏
十七年三月勅天下州府别駕及司田田曹參軍除京
兆河南太原三府外其諸州府判司雙曹者各省其一
錄事參軍准判司例
元和六年六月宰臣李吉甫奏請减職員量定中外俸
糧伏以唐虞建官不過數十夏商官倍方及三百周禮
漢志兼具胥吏其職員稍廣然約後漢命官數亦不過
七八千員自漢至隋十有三代攝其官員皆少於國家
所置事具史籍不敢備陳伏惟睿聖文武皇帝陛下稟
上聖之姿啟中興之運光宅萬方富有天下及兹七年
垂日月之明以搜俊乂崇勲華之俗以厚生靈然而人
未富者蓋由流品尚雜職員尚多存無事之官食至重
之稅生人轉困冗食益繁臣等日夜計此非不至熟臣
按晉時荀勖上疏稱省吏不如省官省官不如省事漢
光武幷合吏員州郡縣邑纔十分置一此省官也魏大
和中曾遣王人四出減吏員之半此省吏也晉武從之
於是減州郡一半人吏以赴農務及周太祖於隴坁東
敗齊用蘇綽為相釐改憲度議曰善官人者必先省其
官蓋官省則事省事省則人清官煩則事煩事煩則
人濁清濁之由在於官之煩省由是兼假之員悉皆罷
黜國家自天寳以後中原宿兵見在軍士可計者已八
十餘萬其餘去為商販度為僧道雜入色役不歸農桑
者又十有五六是天下以三分勞筋苦骨之人奉七分
待衣坐食之輩臣每念至此何嘗不中夜輟寢對案忘
食幸遇陛下膺期撫運惟新盛業澄源正本孰急於斯
臣竊計當今内外官見以兩稅錢給俸料者不下一萬
員其間有職出異名事離本局府寺曠廢簮組因循
者甚衆况歛賦日寡而授禄者漸多設官有限而入色
者無數九流安得不雜萬務安得不煩况漢初置郡不
過六十文景醲化百王莫先郡少則必不政紊郡多則
必不事理分明之驗也今天下三百郡一千四百餘縣
故有一邑之地虚設羣司一鄉之甿徒分縣職所費至
廣所制全輕凡此之流並須釐革伏請勅吏部侍郎一
人郎中一人兵部侍郎一人給事中中書舍人各一人
錯綜利病詳定廢置其吏員可併省者併省之州縣可併合
者併合之每年入仕之徒可停减者停减之此則利廣而易
求官省而易理稍减冗食足寬疲甿從之遂命給事中
段平仲中書舍人韋貫之兵部侍郎許孟容戸部侍郎
李絳同詳定减省州縣等事其年九月吏部奏准勅併
省内外職員諸州府共八百八員其中下判文學中下
縣丞市令一例停减餘官並量减諸王府除五品已上
官外錄事參軍一員功曹參軍二員餘並請减至十三
年正月省蔡州汝南尉
十四年三月吏部奏請用鄆曹濮等一十三州縣官員
其十二州諸各置錄事及司局法等參軍各一員縣置
令簿尉各一員待給復滿日依舊從之五年正月鎮州
觀察使王承宗奏鎮冀深隨等四州請每州置錄事參
軍一員判司三員每縣置令錄一員主簿一員尉一員
又從之
太和二年十月西州觀察使奏加减管内州官員彭州
濛陽縣眉州彭山縣卭州安仁縣尉各兩員今請减一
員漢州雒縣什邡縣尉各一員今請更加一員綿竹縣
元無縣尉今請置尉一員眉州文學參軍共三員今請
减參軍一員邛州文學參軍二員今請减一員漢州並
無文學參軍今請各置一員其料課職田禄米等伏望
各依元額支給從之
九年九月淄青觀察使王彦威奏請停管内縣丞二十
九員人從之
會昌四年五月中書門下奏應諸州縣佐官近今約戸
稅多少量佐官實欲漸去冗員以懲尸素今諸道所奏
戸滿五千稅滿一萬不合停减者其類已多又假以當
路為詞猶務占惜臣等商量當路頓亦不常有若遇大
軍頓即權勾當餘所存例多如此望令吏部郎中柳仲
郢據元勅額類會停减不得許其破除勅旨依奏
其年六月吏部奏准會昌三年十一月十三日及今年
五月十日勅類會停减諸州府縣佐官冗員今以州府
申闕解内戸稅多少及州府官員閒劇類會合减官員
一千二百一十四員勅旨依奏
大和元年五月邠寧觀察使張寧緒奏當道新平三水
永壽宜禄等四縣請各置主簿一員
會昌四年六月十九日准勅以稅額數少悉减佐官今
伏請依前每縣各置主簿一員勅旨依奏諸處有佐官
處並不得授引此例其年七月滄濟德等州觀察使奏
當道於諸舊减員縣各置縣尉一員從之十二月吏部
奏諸州縣官准會昌四年六月十九日勅停减共一千
二百二十四員伏奏今年十一月二十二日勅宜令吏
部㨂擇縣邑有人戸五千稅錢一萬貫以上與一員官
仍天下州縣所添不得過四百員者准勅條流諸添置
外兼於州官内據税錢額定等第及觀察使節度州量
各添置共三百八十三員
天祐元年五月勅河南府畿縣先减尉一員可依京兆
府例復置縣尉一員
唐會要卷六十九
