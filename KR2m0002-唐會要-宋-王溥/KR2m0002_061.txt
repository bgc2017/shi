唐會要卷六十一
宋王溥撰
館驛使
開元十六年七月十九日勅建𫝊驛宜因御史出使便
令校察至二十五年五月監察御史鄭審檢校兩京館
驛猶未稱今驛門前十二辰堆即審創焉乾元元年三
月度支郎中第五琦充諸道館驛使大歷五年九月杜
濟除京兆尹充本府館驛使自後京兆常帶使至建中
元年停大歷十四年九月門下省奏兩京請委御史臺
各定知驛使御史一人往來勾當遂稱館驛使謹按六
典及御史臺記並雜注即並不言臺中有館驛使貞觀
十九年大宗親征遼發定州皇太子奏請飛驛遞表起
居又請遞勅垂報並許之(飛表奏事自兹始也)
大定元年五月六日勅諸軍節度大使聽將家口八人
副大使六人萬人已上鎮軍大使四人副使三人五千
人已上大使三人副使二人並給𫝊乘
景雲二年八月四日勅諸使至京都經一日已上即停
乘𫝊驛及供給長安四年五月二日乘𫝊使人事閒緩
每不得過四驛
開元七年六月二十八日勅專知𫝊驛官一差定後年
限未終所由得不輒迴改并别差使及别報當其年七
月一日勅諸道按察使家口往過宜給𫝊遞
十五年四月十日勅兩京都亭驛應出使人三品已上
及清要官驛馬到日不得淹留過時不發餘並令就驛
進發左右巡御史專知訪察十八年六月十三日勅如
聞比來給𫝊使人為無𫝊馬還使乘驛徒押𫝊遞事頗
勞煩自今已後應乘𫝊者宜給紙卷
二十三年七月十七日新除都督刺史並闕三官州上
佐並給驛發遣二十八年六月一日勅曰先置陸驛以
通使命苟無闕事雅適其宜如聞江淮河南兼有水驛
損人費馬甚覺勞煩且使臣受命貴赴程期豈有求安
閒故為勞擾其應置水驛宜並停
天寳十一載十一月五日自今諸郡太守謝上表並附
驛遞進大歷十四年二月二十六日郎官請假拜掃宜
凖開元天寳中舊例給公乘其年九月十七日門下省
奏准公式令諸驛給馬職事三品及爵三品已上若王
四疋四品已上及國公三品五品及爵三品已上二疋
餘官爵各一疋伏望今後並約前件馬數給券其從人
每馬一疋許將一人從之其月勅節文兩京宜委御史
臺各定知驛御史一人來勾當諸委節度觀察使各於
本道判官中定一人專知差定訖並具名銜聞奏并牒
奏建中四年正月十一日館驛置五等使科及人馬數
其月詔商州度上津路館置舍
貞元二年三月河南尹充河南水陸運使薛珏奏當州
館驛凖永泰元年三月京兆尹兼御史大夫第五琦奏
使人緣路無故不得於館驛淹留縱然有事經三日已
上即于主人安置館存具供限如有家口相隨者自須
於村店安置不得令館驛將什物飯食草料等就彼供
給擬者伏以承前格勅非不丁寧歲月滋深因循久弊
今往來使客多是武臣踰越條流廣求供給府縣少闕
悔吝坐至属當凋殘實難濟辦况都城大路耗費倍深
伏乞重䧏殊恩申明前勅絶其僥濫俾懼章程庶郵驛
獲全職司是守勅旨宜付所司舉元勅處分
其年六月二十二日勅諸道進奉却迴及凖勅發遣官
健家口不合給驛券人等承前皆給路次轉達牒令州
縣給熟食程糧草料自今以後宜委門下省檢勘憑據
分明給𫝊牒發遣加切勘責勿容踰濫仍凖給券例每
月一度具狀聞奏
其年十二月勅節文從上都至汴州為大路驛從上都
至荆南為次路驛知大路驛官每一周年無敗闕與减
一選仍任累計次路驛官二周年無敗闕與減一選三
周年減兩選
八年門下省奏郵驛條式應給紙券除門下外諸使諸
州不得給往還券至所詣州府納之别給令還其常參
官府外除授及分司假寧往來並給劵從之
元和四年正月勅凖元和三年諸道給劵道勅文總一
百二十七道已上者州府長官宜奪一季俸祿其本州
官曹官及錄事參軍付吏部用闕去任殿一選其年監
察御史元稹劾徐州節度使王召𫝊送故監軍使孟升
還京給劵乘驛仍于郵舍安喪柩有違典例
五年正月考功奏諸道節度使觀察等使各選清強判
官一人專知郵驛知一周年無違犯與上考如有違越
書下考者伏以遵守條章纔為奉職便與殊考恐涉太
優今諸不違勅文者書中上考其違越者依前書下考
仍請永為常式勅旨依奏
其年四月御史臺奏御史出使及却廻所在館驛逄中
使等舊例御史到館驛已於上廳下了有中使後到即
就别廳如有中使先到上廳御史亦就别廳因循歲年
積為故實訪聞近日多不遵守中使若未諳往例責欲
逾越御史若不守故事懼失憲章喧競道途深乖事體
伏請各令遵奉舊例異其守分勅旨其三品官及中書
門下尚書省官或出銜制命或入赴闕庭諸道節度使
觀察使赴本道或朝覲并前節度使觀察使追赴闕庭
者亦凖此例(先監察御史元稹自東臺赴闕至清水驛與中使仇士良争廳之事因士良以鞭擊)
(元稹之面跣而走故有是命)九年四月自夏州至天德復廢館一十
一所通緩急(是年春回鶻自部落南過磧取西城柳谷路討吐蕃西城防禦使周懷義表至朝廷)
(大怒恐以回鶻入言討吐蕃意是入寇宰相李吉甫以為回鶻入寇且當暫絶和事不應便來犯邊但願設備)
(不定為例因請致之)
十一年十二月門下省奏事非急切者不得乘驛馬從
之
十二年十二月復以中書官為館驛使六典之制以監
察第二御史主郵驛元和初嘗以中官曹進玉為使性
剛躁遇四方使多倨詰之或至箠辱者内外屢以為言
宰臣李吉甫等論罷之至是復置左補闕裴潾上䟽曰
伏以館驛之務每驛各有專知官主當又有京兆觀察
使與本管遞相監臨臺中有御史充館驛使專察過闕
伏知近有敗事上聞聖聰若明示科條切責官吏據其
過犯明加貶黜敢不惕懼日夜勵精若令宫闈之臣出
參館驛之務則内臣外務職分各殊竊惟塞侵官之源
絶出位之漸事有不便必誡於初令或有妨不必在大
當掃静妖氛之日開太平至理之風澄本正名正在今
日䟽奏不報十三年庫部員外郎李渤為潞州弔祭使
上言畿内諸驛馬多死上命以飛龍數百疋付之
長慶元年九月中使二人充行營糧料館驛使左補闕
蔣防等以非故事恐驚物聽上䟽切諫遂罷之其月復
置行營糧料館驛等中使宰臣切論給事中封勅諫官
上䟽不報
二年四月勅如聞館驛遞馬死捐轉多欲令提舉吏人
悉又推法中使驛吏稱不見券則隨所索盡供既無憑
據安有定數自今以後中使乘遞宜將券示驛吏據券
供馬如不見券分外索馬輒不得勒供今後從長樂臨
臯等驛凖勘合如不遵守要聞知仍委所在長官當時
具名銜聞奏其常參知官出使及諸道幕府軍將等合
乘遞者並須依格式如有違越當加科貶
三年九月特詔命授行營諸司方略朝令夕改驛使相
望京兆尹柳公綽獻狀訴云自幽鎮兵興使命繁并館
驛貧虚鞍馬多闕又勅使專知都無限約驛吏不得視
券牒隨口即供驛馬既盡遂奪鞍乘衣冠士庶驚擾怨
嗟於是降勅中使𫝊劵素有定數如聞近日多越劵牒
宜令諸司府具元和十四年四月五日勅分明曉示自
今以後如更違越在府州縣俱當時具名聞奏
寳歷二年二月鳳翔龍州觀察使上言當管州界緣興
元新通斜谷路創置驛二所岐山縣南界置渭陽驛郿
縣北界置過蜀驛寳鷄縣南界置安途驛其月山南西
道觀察使上言當道新制斜谷其中須置館驛及創驛
右界名者三甘亭館請改為懸泉驛駱駝館請改為武
興驛坂下館請改為右界驛並可之
太和四年十月御史臺奏伏凖六典故事外官授命皆
便道之官蓋緣任闕其人則朝廷切於總理近日皆顯
陳私便不頋京國越理勞人逆行縣道或非𫝊置創設
供承况每道館驛有數使料有條則例常踰文計失素
使偏州下吏何以支陪又凖假寧令官五考一給拜掃
假令借稱幸從便路願謁枌榆則是展墓足以行私赴
官皆枉道臣今月五日已於延英面奏伏幸聖旨令將
伏永狀乞起今公私行李勒依紀律敢有違越請委所
司論列勅旨依奏八年八月門下省奏常參官私事請
假從來凖例並給券牒今商量或緣家事乞假各申私
志須約公費自今後應有此色假官並任私行門下省
不得給公券如或事出特恩不在此限勅旨依奏
開成四年二月門下奏常官寒食拜掃今月七日延英
面奏進止今凖往例給公劵者臣等謹檢舊按常參官
應為私事請假外州往來給券牒伏凖太和八年八月
十日勅釐革應緣私事並不許給公券今臣等商量唯
寒食拜掃著在令式䘖恩乘驛用表哀榮虔奉聖旨重
頒新令其有拜掃不出府界假内往來者並不在給券
限勅旨依奏
會昌元年二月御史大夫陳夷行商量條流奏所置館
驛馬什物兼作人多少及功價資課每年破用取何色
錢物參拜修文遣其驛馬數勘人驛見欠多少具分析
奏來者臣今商量請凖勅先牒諸府州勘鞍馬什物作
人功價糧課并勘每年緣館驛馬占留錢數諸色破用
及使料粟麥遞馬草料待諸州府報到續具聞奏今具
檢前後勅文行用相當者參立新格逐急條流除館驛
等事(事不多載)
其年三月門下省奏凖今月六日勅中使乘券人馬數
訪聞近日皆守勅文不敢逾越施之久遠須令通濟其
遠近送諸道春衣使須有大將衣任量加馬一疋勅旨
令貴必行理須通濟供奉官緣官傔人多宜加遞馬一
疋春衣端午使例外更加一疋冬衣使例外更加兩疋
餘並凖三月六日勅
二年四月二十三日勅節文江淮兩浙每驛供使水夫
價錢舊例約十五千已來近日相仍取索無度蘇常已
南每驛使供四十餘千或界内有四五驛往來須破四
五百千今後宜依往例不得數外供破如有長吏已下書罪
大中五年七月勅如聞江淮之間多有水陸兩路近日
乘劵牒使命等或使頭陸路則隨從船行或使頭乘舟
則隨從登陸一道劵牒兩處祗供害物擾人為弊頗甚自
今已後宜委諸道觀察使及出使郎官御史并在巡院
切加覺察如有此色具名奏當議懲殿如州縣妄有祗
候官吏所由節級科議無容貸
六年二月汴州觀察使崔龜從奏當管三州水陸管驛
先凖勅文條流水夫具有定制并不許行轉牒供券外
捉人歲月滋深元被過客外干求别索人夫别覺生料
臣今欲條流諸道節度觀察使刺史及諸道監軍别勅
判官赴任及歸闕庭若有家口及參從人即量事祇供
其本官迎送軍將官健所由諸色受顧人等本道既有
程限兼已受傭直並請不供狀如使客曾得館驛分外
祇供忽此遵減必巧言謗讟上聞聖聽今欲凖此釐革
不敢不奏勅旨宜依其諸道亦凖此處分
彈劾
故事御史彈日坐曰仗彈至景雲三年已後皆先進狀
聽進止許即奏不許即止儀鳳二年二月十九日勅凡
有彈紏皆待大理斷招後錄入功過至德元年九月十
日詔御史彈事自今以後不須取大夫同置乾元二年
四月六日勅御史臺所欲彈事不須先進狀仍服豸冠
所被彈劾有稱讐嫌者皆冀遷延以求苟免但所舉當
罪則讎亦無嫌如憲官不舉所職降資出臺儻涉阿容
乃重貶責舊制凡事非大夫中丞劾而合彈奏者則具
其事為狀大夫中丞押大事則豸冠朱衣纁裳白紗中
單以彈之小事常服而已
貞觀十一年吳王恪好畋獵損居人田苗侍御史柳範
奏彈之太宗因謂侍臣曰權萬紀事我兒不能斥正其
罪合死範進曰房玄齡事陛下尚不能諫止畋獵豈可
獨罪萬紀乎
永徽元年十一月二十四日中書令褚遂良抑買中書
譯語人史訶擔宅監察御史韋仁約劾之大理丞張山
夀斷以遂良當徵二十斤少卿張獻冊以為非當估宜
從輕仁約奏曰官市依估私但兩和耳園宅及田不存
而肆豈用應估獻冊曲憑估買斷為無罪大理之職豈
可使斯人處之乃降遂良及獻冊官
顯慶元年八月中書侍郎李義府恃寵用事聞婦人淳
于氏有美色坐事繫大理乃諷大理寺丞畢正義枉法
使出之將納為妾或有密言其狀者上令給事中劉仁
軌鞫之義府恐洩其謀遂逼正義自縊于獄中上知而
特原義府御史王義方奏義府擅殺寺官陛下雖已釋
放臣不應更有鞫問然天子置三公九卿二十七大夫
八十一元士本欲水火相濟鹽梅相承然後庶績咸熙
風雨時泰則知人主不得獨是獨非皆由聖旨昔唐堯
至聖失之於四凶漢祖深仁失之於陳豨光武聰明寬
恕失之于逢萌魏武勇略英雄失之於張邈此並英雄之
主莫不失之於前得之於後陛下繼聖撫育萬方蠻陬
夷落猶恐刑網輦轂咫尺奸臣肆虐殺六品寺丞足使
忠臣抗憤義士扼腕縱正義自取絞縊此事彌不可容
使是畏義府之權勢能殺身以滅口此則生殺之威上
非主出賞姦說佞臣恐履霜堅冰積小成大請乞重勘
正義致死之由雪冤氣於幽泉誅姦臣於白日對仗叱
義府令下義府頋望不退義方三叱上既無言義府趨
出義方乃讀彈文曰義府善柔成性佞媚成姿昔事馬
周分桃見寵後交劉洎割袖承恩生其羽翼長其光價
因緣際會遂諧通達不能盡忠端節對揚王休策蹇勵
駑祇承皇眷而反憑附城社蔽虧日月請託公行交遊
羣小貪冶容之姣好原有罪之淳于恐漏洩其隂謀殞
無辜之正義雖挾山超海之力望此稍輕回天轉日之
威方斯尚劣此而可恕孰不可容金風戒節玉露啓寒
霜簡與秋興共清忠臣將鷹鸇並擊碎首玉階庶盡臣
節以申典憲
龍朔二年三月鐡勒道行軍大總管鄭仁泰薛仁貴殺
降九十餘萬更就磧北討其餘衆遇大雪兵士糧盡凍
餓死者十八九御史大夫楊德裔劾奏曰謹按仁泰猥
以非才謬荷拔擢擁旌瀚海問罪天山理應虔奉廟算恭行天
罰而褊心無謀短懷愎諫乃肆凶殘恣行殺戮向若大軍初
到明諭天旨撫納前降招來後服則鐵勒支善不日斯
平仁泰素闕遠圖莫曉機事師徒無紀軍令不明遂使
稽顙屈膝者先被塗炭之誅懼死懷生者因成絶漢之計
加以沙塞綿邈風雪嚴凝不量士馬疲疴不度糧食多
少乃令班師凍餒征夫殞斃骸胔委積刳剔縱横暴骨
交衢下實泉壤可悼成規失守明罰所誅自聖朝削平
天下以來未有如仁泰此行損威挫銳之甚豈可並恣
誣㒺不寘凖繩撫悼存亡理宜懲肅仁泰等故殺降人餓
殺兵士並請付法以申典憲
通天元年五月監察御史紀履忠劾奏御史中丞來
俊臣犯狀有五一擅弄國權二謀害忠善三贓賄貪濁
四失義背禮五淫昏狼戾論兹五罪合至萬死請下獄理罪
大足元年張易之縱恣益横常私相引進李弘泰占吉
凶言涉不順御史中丞宋璟請窮究其狀則天曰易之
等已自上聞璟曰謀反大逆無容首免易之等分外承
恩臣知言出禍從義激于心雖死不恨則天不悦内史
姚璹恐忤旨遽宣勅令出璟曰天顔咫尺親奉德音不
煩宰相擅宣王命則天意解乃收易之等就臺俄有勅
特原之仍令易之等就宅謝罪璟拒而不見曰公事當
公言之若私見法無私也
長安四年三月監察御史蕭至忠彈鳳閣侍郎同鳳閣
鸞臺三品蘇味道贓汚貶官御史大夫李承嘉嘗召諸
御史責之曰近日彈事不諮大夫禮乎衆不敢對至忠
進曰故事臺中無長官御史人君耳目比肩事主各得
彈事不相關白若先白大夫而許彈則可如不許彈則
如之何大夫不知曰誰也承嘉默然而憚其剛直
神龍三年吏部尚書蘇瓌按問鄭普恩其妻有寵於韋庶
人特勅令對御辨析上屢抑瓌而理普恩侍御史范獻
忠歴階而前曰臣請先罪蘇瓌上問其故忠曰蘇瓌國
之大臣荷榮貴久矣不能斬逆賊而後奏聞令使眩惑
天聰搖動刑柄致普恩反狀昭露陛下曲為申理此則
王者不死令聖躬萬福豈有剰天子耶臣請先死終不
能事普恩上意乃解獄遂定其年監察御史魏傳躬以
内常侍輔信義縱暴將奏劾之御史大夫竇懷貞固正
之𫝊躬曰今王綱漸壊君子道消正由此軰擅權耳若得
今日殺之明日受誅無所恨矣至景龍元年九月十二
日又劾奏銀青光祿大夫西明寺主惠範奸贓四十萬
請寘於極法上不省𫝊躬進曰刑賞者國家大事陛下
賞已妄加豈刑所不及削惠範官放歸于第
景龍二年十二月御史中丞姚廷筠奏稱律令格式懸
之象魏奉而行之事無不理比見諸司僚宷不能遵守
章程事無大小皆悉奏聞臣聞為君者任臣為臣者奉
法故云汝為君目將司明則知萬機務綜不可徧覽也
所以設官分職委任責成百工惟時以成垂拱之化比
者修一水牎或砍一枯木並皆上聞旒扆取斷宸衷豈
代天理物至公之道也自今以後若緣軍國大事及條
式無文者任奏取進止自餘據章程合行者各令凖法
處分其故生疑滯致有稽失者望令凖御史隨行糾彈
上從之三年二月九日娑葛入寇監察御史崔琬劾奏
兵部尚書宗楚客侍中紀處訥曰性惟險詖志越溪壑
幸以遭逢聖主累忝殊榮承愷悌之恩居弼諧之地不
能克意砥操憂國如家遂乃潜通獫狁納貨取資公引
頑凶受賂無限且境外之交情狀難測今娑葛反叛邊
鄙不寧此賊臣取怨中國臣忝直指義在觸邪請黜巨
蠧用答天造並請收禁差三司追鞫其年五月監察御
史李懷讓同奏吏部侍郎崔湜鄭愔有所挾附贓汚狼
籍詔監察御史裴漼按其事時安樂公主事諷漼遂對
重彈奏愔竟從貶削(一說衛恒所劾恐非)開元二年崔日知為京
兆尹貪暴犯法御史大夫李傑糾劾之反為日知所搆
侍御史楊瑒廷奏曰劾彈之舉若遭恐脅以成奸人之
謀御史臺固可廢却上以其言切直遽令傑依舊視事
貶日知為黟縣丞
其年三月殿中御史郭震劾刑部尚書趙彦昭太子賓
客韋安石彦震以女巫趙五娘左道亂常託為諸姑潜
相援引既以提挈遂踐台階或驅車造門著婦人之服
或攜妻就謁申猶子之情同惡相濟一至於此又張易
之兄弟勢傾朝野嗣立之際結為舅甥神龍之初已合
誅死天網疎漏腰領誤全與安石托附阿韋編諸属籍
中宗晏駕削太上皇輔政之制定阿韋臨朝之策此時
朝野危懼人臣怨憤臣雖才識妄庸忝司清憲熟見奸
佞敢不糾彈彦昭並請准法處分於是並罷官
建中元年三月監察御史張著冠豸冠彈京兆尹兼御
史大夫嚴郢於紫宸殿以郢奉詔浚陵陽渠匿詔不時
行故使奔蹙以歸怨于上上即位初侍御朱放請復舊
制置朱衣豸冠内郎有犯者御史服以彈又令御史得
專彈劾不復白於中丞大夫至是著首行之乃削郢御
史大夫著賜魚袋自是日懸衣冠於宣政之左廊然著
希楊炎之意彈郢人頗不直之
貞元元年三月宰相召諫官御史宣諭史旨曰自今上
封彈劾宜人自陳論不得羣署章奏若涉朋黨(初京兆尹李齊)
(運以公事詬萬年縣丞源遂左右捽扼不已遂竟死于廷京師不直其妻鄭氏告冤闕下御史大夫崔縱請窮)
(究死狀上不許遂妻訴冤不已縱執奏如初御史中丞張彧繼論御史連章彈齊運乃奏云臣孤立為朋黨所)
(擠故命宰臣宣諭焉)九年正月待御史殷永免官初奉誠軍節度
使康日知朝覲失儀為御史彈奏詔捨之因勅御史有節
將始至朝禮小失勿劾及是邠寧節度使張獻甫入閣
失儀永廷劾之獻甫素服待罪闕下召見慰諭以永忘
其前命故免
元和三年三月御史中丞盧坦舉奏前山南西道節度
使柳晟授任方隅所寄尤重至於勅令首合遵行一昨
歸朝固違明旨復修貢獻有紊典章㐲請付法又奏前
浙東觀察使閻濟美到城亦有進獻當時勘責稱離
越州後方見敕書道路已遙付納無處者既經鴻霈須
為商量已書罰乞伏准今年正月敕文自今已後諸道
長史有赴闕廷者並不得取本道錢物妄稱進奉柳晟
等既違新令不敢不奏(初坦既奏舉晟與濟美皆待罪於朝堂上召坦對褒慰久之曰)
(晟等所獻皆以家財已許原不可失信坦奏曰赦令天下之大信也天下皆知之今二臣僚是不畏法陛下奈)
(何以小信而失天下之大事乎上曰朕已受之如何坦曰歸之有司不入内藏使四方知之以昭聖德上稱善)
(其言)
十五年三月御史中丞崔植奏云元和十二年御史臺
奏請知彈侍御史被彈即請向下人承次監奏或有不
到即殿中侍御史於侍御史下立以備其缺臣伏以朝
官入閣失儀知彈侍御史合彈奏錯失向下侍御史及
中丞大夫遞相彈奏事後入本班候監奏出閣然後合
待御史罪此乃殿廷舊制于事為宜今若移一殿中放
彈御史之下以防向上失錯或殿中自錯則擬更立何
人向下監奏繫于瞬息只合知彈侍御史便了不必别
差殿中既乖故實終慮駁雜伏請自今已後却依閣内
故事縱知彈御史自有錯失不被彈奏候班退監奏畢
方出待罪冀從易便永可遵行奏可
長慶四年六月待御史温造於閣内奏彈左金吾大將
軍李祐近違勅罷吏請進馬以論祐趨出待罪宣放之
太和二年義成軍節度使李聽為魏博所敗喪師過半
御史中丞温造殿中侍御史崔蠡彈之曰賞罰不立無
以示天下李聽按甲遷延逗撓以致狼狽而敗自圖苟
免伏請付法司論罪上特原之
七年九月侍御史李欵閣内彈奏前邠州行軍司馬鄭
注曰内通勅使外連朝官兩地往來卜射財貨晝伏夜
動干竊化權人不敢言道路以目請付法司奏未報欵
連上十餘䟽由是授注通王府司馬
九年六月御史大夫李固言奏知彈侍御史自京城百
司及天下諸州府等公事應關文法者皆先申臺司舊
例配知彈侍御史一人專掌其事至朝日入闕閣又對
仗彈奏中外臣僚不如法者事最重自須精詳一人當
之實恐不逮臣商量請知彈御史一人專掌京城百司
公事稽彈侍御史一人分掌諸州府之事庶使官業各
修無所遺闕從之
唐會要卷六十一
