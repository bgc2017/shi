唐會要卷七十七
宋王溥撰
貢舉下
科目雜錄
太和元年十月中書門下奏凡未有出身未有官如有
文學祗合于禮部應舉有出身有官方合于吏部赴科
目選近年以來格文差誤多有白身及散官并稱鄉耆
者並赴科目選及注擬之時即妄論資次曾無格例有
司不知所守其有宏辭拔萃開元禮學究一經則有定
制然亦請不用在散試官限其三禮三傳一史三史明
習律令等如白身並令國學及州府同明經一史三禮
三傳同進士三史當年闕送吏部使授第二任官如有
出身及有正官本是吏部常選人則放于吏部不限選
數應科目選仍須檢勘出身及授官無踰濫否緣取學
藝其餘文狀錯謬則不在駮放限如考試登科並依資
注與好官唯三史則超一資授官如制舉人暨諸色人
皆得選試則無出身無官人並可亦請不用散試官伏
以散試偶于諸道甄錄處得便第二第三任官既用虛
銜及授官則勝進士及諸色及第登科人授官實恐僥
倖勅旨依奏
大中十三年二月中書門下奏據禮部貢院見置科目
内開元禮三禮三傳三史學究道舉明算童子等九科
近年取人頗濫曾無實藝可採徒添入仕之門須議條
流俾精重業臣等已于延英面奏伏奉聖旨將文字奏
來者其前件九科臣等商量望起大中十年權停三年
滿後至將赴科試者令有司據所司人先進名令中書
舍人重覆問過如有本業稍通堪備朝廷顧問即作等
第進名候勅處分如事業荒蕪不合送名而妄送者考
官先議朝責其童子近日諸道所薦送者多年齒已過
考其所業又是常流起今後望令天下州薦童子並須
實年十一十二已下仍須精擇經旨全通兼自能書寫
者如違條例本道長史亦宜議懲罰從之
咸通四年二月進士皮日休上疏請以孟子為學科曰
臣聞聖人之道不過乎經經之降者不過乎史史之降
不過乎子子不異乎道者孟子也今國家有業莊列之
書者亦登于科其誘善也則深而懸科也未正伏望命
有司去莊列之書以孟子為主有能精通其義者其科
選視明經同號奏不答
弘文崇文生舉
開元二十六年正月八日勅弘文崇文學生緣是貴胄
子孫多不專經業便與及第深謂不然自今已後一依
令式考試天寶十四年二月十日弘文館學生自今已
後宜依國子監例帖試明經進士帖經並減半雜文及
策皆須粗通仍求為恒式
廣德元年七月二十六日勅弘文崇文兩館生皆以資
蔭補充所習經業務須精熟楷書字體皆得正樣通者
與出身不通者罷之
貞元四年正月勅應補弘文崇文學生員闕至少請補
者多就中商量須有先後伏請准建中三年十一月勅
先補皇緦麻已上親次及宰輔子孫仍于同類之内所
用蔭先儘門地清華履歷要近者其餘據官蔭高下類
例處分六年九月勅本置兩館學生皆選勲賢胄盖欲
令其議藝紹襲家風固非開此倖門隳紊典教且令式
之内具有條章考試之時理須精覈比聞此色倖冒頗
深或假市門資或變易昭穆殊愧教化之本但長僥競
之風未補者務取闕員已補者自然登第用蔭既已乖實
試藝又皆假人誘進之方豈當如此自今已後所司宜
據式文考試定其升黜如有假貸並准法處分
太和七年八月九日勅弘文兩館生今後並依式試經
畢日仍差都省郎官兩人覆試須責保任不得輒許替
代
九年十二月中書門下奏奉進止令減下諸色入仕人
其弘文館學生見定十六人今請減下一人勅旨依
奏
開成三年二月兩軍使狀稱請准太和元年五月十七
日以前勅文官階至三品便許用蔭與子孫補兩館出
身三月勅神策大將軍用蔭補兩館生宜准左右金吾
大將軍例處分
崇玄生道舉附
開元二十五年正月十五日于玄元皇帝廟置崇玄學
令習道德經莊子文子列子待習成後每年隨舉人例
送名至省准明經考試通者准及第人處分其博士置
一員
天寶元年五月中書門下奏兩京及諸郡崇玄學生等
准開元二十九年正月制前件人合習道德及南華通
玄沖虛等四經又唯天寶元年二月制改庚桑子為洞
靈真經准請條補崇玄學亦合習讀伏准後制合通五
經其洞靈真經人間少本臣近令諸親尋訪道士全無
習者本既未廣業實難成并沖虛通玄二經亦恐文字
不定玄教方闡學者宜精其洞靈等三經望付所司各
寫十本校定訖付諸道採訪使頒行其貢舉司及兩京
崇玄學生亦望各付一本今冬崇玄學人望其准開元
二十九年正月制考試其洞靈真經請待業成後准式
從之
二年三月十六日制崇玄生試及帖策各減一條三年業
成始依常式
七載五月十三日詔崇玄生出身至選時宜減于常例一
選以為留放
十三載十月十六日道舉停習道德經加周易命以來
年為始至寶應二年六月二十日道舉勅停七月二十
六日禮部奏道舉就停其崇玄生望付中書門下商
量處分
大歷三年七月增置崇玄生員一百
建中元年二月中書門下奏准制崇玄館學生試日減
策一道者其崇玄館附學官見任者既同行事例合霑恩
惟策一道不可更減大義兩條從之
論經義
貞觀十二年國子祭酒孔穎達撰五經義疏一百七十
卷名曰義贊有詔改為五經正義太學博士馬嘉運每
稍摭之有詔更令詳定未就而卒
永徽二年三月十四日詔太尉趙衛公長孫無忌及中
書門下及國子三館博士弘文學士故國子祭酒孔穎
達所撰五經正義事有遺謬仰即刊正至四年三月一
日太尉無忌左僕射張行成侍中高季輔及國子監官
先受詔修改五經正義至是功畢進之詔頒于天下每
年明經依此考試
長安三年三月四門博士王元感表上尚書糾謬十卷
春秋振滯二十卷禮記繩愆三十卷并所註孝經史記
漢書並請官給紙筆寫上秘閣制令弘文崇玄兩館學
士及成均博士詳其可否弘文館學士祝欽明崇玄館
學士李憲趙元亨成均博士郭山惲皆專守先儒章句
深譏元感元感掎摭舊義不之屈唯鳳閣舍人魏知古
司封郎中徐堅左史劉知幾右史張思敬雅好異聞每
為元感申理其義由是擢拜太子司議郎
開元七年三月一日勅孝經尚書有古文本孔鄭註其
中旨趨頗多踳駮精義妙理若無所歸作業用心復何
所適宜令諸儒并訪後進達解者質定奏聞其月六日
詔曰孝經者德教所先自頃已來獨宗鄭氏孔氏遺旨
今則無聞又子夏易傳近無習者輔嗣注老子亦甚甄
明諸家所傳互有得失獨據一說能無短長其令儒官
詳定所長令明經者習讀若得理解亦可並行其作易
者並帖子夏易傳共寫一部亦詳其可否奏聞時議以
為不可遂停
四月七日左庶子劉子玄上孝經註議曰謹案今俗所
行孝經題曰鄭氏註爰自近古皆云鄭即康成而魏晉
之朝無有此說至晉穆帝永和十一年及孝武帝太和
元年再聚羣臣共論經義有荀昶者撰集孝經諸說始
以鄭氏為宗自宋梁以來多有異論陸澄以為非玄所
註請不藏于秘省王儉不依其請遂得見傳于時魏齊
明立于學官著在律令盖由膚俗無識故致斯訛舛然
則孝經非玄所註其驗十有二條據鄭自序云遭黨錮
之事逃難註禮黨錮事解註古文尚書毛詩論語為袁
潭所逼來至元城乃註周易都無註孝經之文其驗一
也鄭玄卒後其子弟追論師註所述及應對時人謂之
鄭志其言鄭所註者惟有毛詩三禮尚書周易都不言
鄭註孝經其驗二也又鄭志目錄記鄭之所註五經之
外有中候書博士政論乾象歷六藝論毛詩譜荅賓難
三禮駁許慎異義發墨守箴膏肓及答甄然子等書寸
紙片札莫不悉載若有孝經之註無容匿而不言其騐
三也鄭之弟子分授門徒各述師言更不問答編錄其
錄謂之鄭記唯載詩書禮易論語其言不及孝經其驗
四也趙商作鄭先生碑銘具稱其所註箋駮論亦不言
著孝經晉中經簿周易尚書中候尚書大傳毛詩周禮
儀禮禮記論語凡九書皆云鄭氏註名玄至于孝經則
稱鄭氏解無名玄二字其驗五也春秋緯演孔圖云康
成註三禮詩易尚書論語其春秋孝經别有評論宋均
于詩譜序云我先師北海鄭司農則均是玄之傳業子
弟也師所著無容不知而云春秋孝經唯有評論非玄
之所註于此特明其驗六也又宋均孝經緯註六藝論
敘孝經云玄又為之著司農論如是而均無聞焉有義
無辭令余昏惑舉鄭而語云無聞其騐七也宋均緯註
云玄為春秋孝經略疏非註之謂所言玄又為之註者
汎辭耳非事實序春秋亦云玄又為之註也寧可復責
以實註春秋乎其驗八也後漢史書存于代者有謝承
薛瑩司馬彪袁崧等具為鄭玄傳者載其所註皆無孝
經其驗九也王肅孝經傳首有司馬宣王之奏並奉詔
令諸儒註述孝經以肅說為長若先有鄭註亦應言及
而不言鄭其驗十也王肅著書發揚鄭短凡有小失皆
在聖證若孝經此註亦出鄭氏被肅攻擊最應煩多而
肅無言其驗十一也魏晉朝賢辨論時事鄭氏諸註無
不撮引未有一言引孝經之註其驗十二也凡此證驗
易為考覈而代之學者不覺乘彼謬說競相推舉諸解
不立學官此註獨行于世觀夫言語鄙陋固不可示彼
後來𫝊諸不朽至如古文孝經孔傳本出孔氏壁中語
其詳正無俟商確而曠代亡逸不復流行殊不可解至
開皇十四年秘書學士王孝逸于京市賈人取置得一
本送與著作郎王邵以示河間劉炫仍令按定而此書
更無兼本難可依憑炫輒以所見率意刊改因著古文
孝經稽疑一篇邵以為此書經文盡在正義甚美而歷
代未嘗置于學官良可惜也然則孔鄭二家雲泥致隔
今綸旨發問校其短長愚謂孔行鄭廢于義為允又今
俗所行老子是河上公註其序云河上公者漢文帝時
人結草菴于河曲乃以為號所註老子授文帝因沖空
上天此乃不經之鄙言流俗之虛語按漢書藝文志註
老子者三家河上所釋無聞焉爾豈非註者欲神其事
故假造其說耶豈如王弼所著義旨為優必黜河上公
升王輔嗣在于學者實得其宜又按漢書藝文志講易
十三家初無子夏作傳者至梁阮氏七錄始有子夏易
六卷或云韓嬰作或云丁寬作然據漢書藝文志韓易
有二篇丁易有八篇求其符會則事殊隳刺者矣歲越
千齡時經百代其所著述沈翳不行豈非後來假憑先
哲亦猶石崇謬稱阮籍鄭瓊濫名周寶必欲行用深以
為疑竊以鄭氏孝經河上公老子二書訛舛不足流行
孔王兩家實堪師授每懷此意其願莫從伏見去月十
日勅令所司詳定四書得失具狀聞奏臣等尋草議請
行王孔二書牒禮部訖如狀為允請即頒行國子祭酒
司馬貞議曰今之孝經是漢河間王所得顔芝本至劉
向以此本參校古文省除煩惑定為此一十八章其註
相承云是鄭玄所著而鄭志及目錄等不載故往賢共
疑焉唯荀昶范曄以為鄭注故昶集解孝經具載此註
而其序云以鄭為主是先達博選以此註為優其註縱
非鄭氏所作而義旨敷暢將為得所其數處小有未穏
實亦非爽經旨其古文二十二章先出孔壁先是安國
作傳緣遭巫蠱世未之行荀昶集註之時尚有孔傳中
朝遂亡其本近儒欲從古學妄作此傳假稱孔氏輒穿
鑿改更又偽作閨門一章劉炫詭隨妄稱其善且閨門
之義近俗之語非宣尼之正說案其文云閨門之内具禮
矣乎嚴親嚴兄妻子臣妾繇百姓徒役也是比妻子于徒役
文句疵鄙不合典經又分庶人章從故自天子以下别
為一章仍加子曰二字然故者連上之辭既是章首不
合言故古人既亡後人妄闢此等數以應二十二章之
數非但經文不真抑且傳習淺偽又注因天之時因地
之利其略曰脱衣就功暴其肌體朝暮從事露髮跣足
少而習其安焉此語雖傍出諸子而引之為注何言之
鄙俚乎與鄭氏所云云分别五土視其高下高田宜黍
稷下田宜稻麥優劣懸殊曾何等級今議者欲取近儒
諸說殘經缺傳而廢鄭注理實未可望請准式孝經鄭
注與孔傳依舊俱行又注老子河上公盖憑虛立號漢
史實無其人然其註以養人為宗以無為為體其辭近
其理弘小足以修身絜誠大可以寧人安國且河上公
雖曰註書即文立教皆首闡明體用可謂知言矣王輔
嗣雅善玄談頗深道要窮神用于槖籥守静默于機緘
其旨深微在于玄學頗是所長至若近人立徵修身弘道
則河上為得今望請王河二注令學者俱行又按劉向
七略有子夏易𫝊但此書不行已久今所存者多非真
本又荀勗中經簿云子夏𫝊四卷或云丁寬所作是先
達疑非子夏矣又隋書經籍志云子夏傳殘缺梁時六
卷今三卷是知其書錯謬多矣無益後學不可將帖正
經
五月五日詔曰間者諸儒所𫝊頗乖通議敦孔學者冀
鄭門之息滅尚今文者指左傳為誣偽豈朝廷並列書
府以廣儒術之心乎其河鄭二家可令依舊行用王孔
所注𫝊習者稀亦存繼絶之典子夏傳逸篇令帖易者
停
十四年八月六日太子賓客元行沖等撰禮記義疏五
十卷成奏上之先是右衛長史魏光乘上言今禮記章
句踳駮故太師魏徵更編次改注堪立學𫝊授上遽令
行沖集學者撰義疏將立學官行沖于是引國子博士
范行恭四門助教施敬本檢討刊削及疏成右丞相張
說駮奏曰今之禮記是前漢戴德戴聖所編歷代傳習
已向千年著為經教不可刊削至魏徵孫炎始改舊本
以類相比有同抄書先儒所以竟不行用貞觀中魏徵因
孫炎所修更加釐改兼為之注雖加賞賜其書竟亦不
行今行沖等奉勅撰疏勒成一部欲與先儒義理章句
隔絶若欲行用竊恐未可上然其奏遂留其書貯于内
府竟不得立學行沖怨諸儒排已退而著論以自釋
其年八月十四日上讀洪範至無頗以聲不協韻因改
頗為陂詔曰朕思文皆協韻惟頗一字實覺不倫又周
易中無平不陂考陂字亦有頗音陂之與頗訓詁無别
為陂則文亦會意為頗則聲不成文應由煨燼之餘編
簡遂缺傳授之際差誤相沿原始要終須有刊革洪範
無頗字宜改為陂庶使先儒之義去彼膏肓後學之徒
正其魚魯仍宣示國學
天寶五載正月二十三日詔曰禮記垂訓篇目攸殊或
未盡于通體是有乖于大義借如堯命四子所授惟時
周分六官曾不繋月先王行令盖取于斯苟分至之可
言何弦望之足舉其禮記月令宜改為時令
其載二月二十四日詔曰朕欽承聖訓覃思玄經頃改
道德經載字為哉仍隷属上句及乎廷議衆以為然遂
錯綜真詮因成註解又孝經書疏雖粗發明幽賾無遺
未能該備今更敷暢以廣闕文仍令集賢院具寫送付
所司頒示中外
貞元七年十二月秘書監包佶奏開元刪定禮記月令
為時令其音及義疏並未刊正其開元禮所與月令相
涉者請選通儒詳定從之
開成二年八月勅新加九經字樣一卷國子監奏定得
覆定石經字體翰林待詔唐玄度狀伏准太和七年二
月勅覆定九經字體者令所詳覆多依司業張參五經
字為准其舊字樣歲月將久畫點參差傳寫相承漸致
乖誤今並依字樣書參詳改邪就正訖諸經之中分别
疑闕舊字樣未載者古今體異隷篆不同如總據說文
即古體驚俗若近代之文字或傳寫乖謬乞令與校勘官
同商較是非取其適中纂錄為新刊九經字樣一卷或
經典相承與字義不同者引文以註解今刊削成請附
于九經字樣之末勅旨宜依
諸使上
觀風俗使(自貞觀八年以後不置)
貞觀八年正月二十九日詔曰昔者明王之御天下也
内列公卿允釐庶績外廷侯伯司牧黎元惟懼淳化未
敷名教或替故有巡狩之典黜陟幽明行人之官存省
風俗時雍之化率由兹道宜遣大使分行四方申諭朕
心延問疾苦觀風俗之淳澆察政刑之苛弊務盡使乎
之旨俾若朕親覿焉于是分遣蕭瑀李靖楊恭仁竇靜
王珪李大亮劉德威皇甫無逸韋挺李襲譽張亮杜正
倫趙智等巡省天下
巡察按察巡撫等使
貞觀十八年遣十七道巡察諫議大夫禇遂良諫曰臣
以為自去年九月不雨經冬無雪至今年二月下澤麥
苗始似小可使人今出正是農時普天之下不能無事
東州追掩西郡呼集兼復送迎使人供擬飲食道路遑
遑廢于田種使人今猶未發時節如是小遲望更過今
夏至來年正月初發遣書曰萬方有罪在于一人國家
但得四方整肅何必要須罪罰
二十年正月遣大理卿孫伏伽等二十一人以六條巡
察四方多所甄别太宗命禇遂良以其類具狀以聞及
是親臨決牧守以下以能官進擢者二十人罪死者七
人流罪以下免黜數百人
儀鳳二年五月河南河北旱遣御史中丞崔鑑等分道
存問賑給侍御史劉思正上疏曰今麥序方秋蠶功未
畢三時之務萬姓所先勅使廵撫人皆悚忭忘其家業
冀此天恩踴躍奉迎必難抑止集衆既廣妨廢亦多加
以逾程往還兼之晨夕停滯既緣賑給須立簿書本欲
安存却成煩擾又無驛之處取馬稍難簡擇公私須先
追集雨後農要特切常情暫廢須臾即虧歲計每為一
馬遂勞數家從此相承恐更滋甚望且委州縣賑給待
秋後閒時出使褒貶
垂拱元年秘書省正字陳子昂上疏曰臣伏見陛下憂
勞百姓恐不得其所將降九道大使巡察天下諸州兼
申黜陟以求人瘼臣竊以為未盡善也何以言之陛下
所以降明使豈非欲天下黎元衆庶知陛下夙興夜寐
憂勤念之陛下必若以此而發使乎則愚臣竊見陛下
之使又未盡善也若愚臣所請使者先常雅合時望為衆
所推慈愛足以勤恤孤惸賢德足以振拔幽滯剛直足
以不避強禦明智足以照察奸邪然從使天下奸人畏
其明而不敢為惡也天下強禦憚其直而不為過也天
下英傑慕其德而樂為之用也天下孤寡賴其仁而欣
戴其德也夫如是然後可以論出使故輶軒未動于京
師天下翕然皆已知矣今陛下使猶未出朝廷行路市
井之人皆以為非在朝廷之有職者亦不稱之天子之
使未出魏闕朝廷之人皆已輕之何況天下之衆哉而
欲黜陟求賢未可得也陛下所以有此失者在不選人
亦輕此使非天下之任故陛下遂大失于此苟以出使
為名不求任使之實使愈出而天下愈弊使彌多而天
下彌不寧其故何哉是朝廷輕其任也徒使天下百姓
修飾道路送往迎來無益于聖教耳臣久為百姓實委
知之臣願陛下與宰相更妙選朝廷百官素有威重名
節為衆所推者陛下因大朝日親御正殿集百寮公卿
設禮儀以使者之禮見之告以出使之意遂授以旌節
而遣之先從京師徧訪豺狼然後攬轡登車以清天下
若如是臣知陛下聖教不旬月之間天下家見而戶聞
也此之一使是陛下為政之大端諺曰欲知其人先觀
其所使不可不慎也若陛下必知不可得其人不如不
出使以煩數無益于化但勞天下之人是猶烹小鮮而
數撓之耳四月六日尚書左丞狄仁傑充江南安撫使
吳楚多淫祠仁傑一切焚之凡除一千七百所
天授二年發十道存撫使以右肅政御史中丞知大夫
事李嗣真等為之舉朝有詩送之名曰存撫集十卷行
于世杜審言崔融蘇味道等詩尤著焉
萬歲通天元年鳳閣舍人李嶠上疏曰陛下創置左右
臺分巡天下察使人善否觀風俗得失斯政途之綱紀
禮法之準繩無以加也然猶有未折衷者臣請試論之
夫禁網尚疎法令宜簡簡則事易行而不煩雜疎則所
罹寡而無苛碎竊見垂拱二年諸道巡察使科目凡四
十四件至于别作格勅令訪察者又有三十餘條而巡
察使率是三月之後出都十一月終奏事時限迫促簿
書委積晝夜奔逐以赴限期而每道所察文武官多至
二千餘人少尚一千已下皆須品量才行褒貶得失欲
令曲盡行能則皆所不暇此非敢惰于職而慢于官也
實才有限而力不及耳臣望量其功程與其節度使器
周于用力濟于時然後進退可以責成得失可以精覈
矣
聖歷元年十月納言狄仁傑為河北河朔安撫使及回
上疏曰臣聞朝廷議者以契丹作梗始明人之順逆或
有迫脅或有願從或授偽官或為招慰或兼外賊或是
土人跡雖不同心實無别誠以山東強猛由來重氣一
顧之勢至死不迴近緣軍機調發傷重家道悉破或至
逃亡剔屋賣田人不為售内顧生計四壁皆空重以官
典侵漁因事而起當州役使十倍軍機官私不矜期之
必取加杖之下痛切肌膚事迫情危不修禮義愁苦之
地不樂其生有利則歸且圖賖死此乃君子之媿辱小
人之常行今以負罪之位必不在家露宿草行潜竄山
澤赦之則出不赦則逃山東羣盜因緣聚結臣以邊塵
雖起不足為憂中國不安以此為事臣聞持大國者不
可以小道理事廣大者不可以苛細分人主恢宏不拘
常法罪之則衆情恐懼恕之則反側自安伏願曲赦河
北諸州一無所問自然人神通暢率土歡心
神龍二年二月勅左右臺内外五品已上官識理道通
明無屈撓者二十人分為十道巡察使二周年一替以
廉按州部
景龍二年置十道按察使分察天下至開元八年五月
復置十道按察使以陸象先等為之
開元元年二月禮部侍郎張庭珪上疏曰天下至大郡
邑至多賢牧良宰誠難盡得兼下僚貪暴小吏侵漁黎
庶不安窮困衆矣縱其發使廉問暫往速還假令申冤
却招後患各思矢口無敢率心臣竊見國家比置十道
按察使不限年月懲惡勸善激濁揚清孤窮獲安風俗
一變伏望復下明制重選使臣秋冬之後令出巡察自
然貪吏望風懲革陛下視聽恒遍于海内矣
三年三月勅巡察使出宜察官人善惡其有戶口流散
籍帳隠沒賦役不均者不務農桑倉庫減耗者妖訛宿
習姦猾盜賊不事生業為公私蠧害者德行孝弟茂才
異等藏器晦迹堪應時用者並訪察聞奏
興元元年正月詔令門下平章事肅復充山南東西荆
湖淮南江西鄂州浙江東西福建嶺南等道宣慰安撫
使嗚呼往率乃職敬敷朕命慰勉征戍勞來困窮訪其
所安察其所弊滯淹必達冤濫必申無憚幽遠而不被
無忽細微而不恤
貞元八年八月詔曰朕以薄德托于人上勵精庶政思
致雍熙而誠不動天政或多闕陰氣作沴暴風荐臻自
江淮而及乎荆湘歷陳宋而施于河朔其間郡邑連有
水災城郭多傷公私為害損壞廬舍浸敗田苗或親戚
漂淪或資産沈溺言念于此當食忘餐宜令中書舍人
奚陟往江陵及襄郡隨復鄂申光蔡等州左庶子姚齊
語往陳宋亳穎徐泗濠等州秘書少監雷咸往鎮冀德
隷深趙等州京兆少尹常武往揚楚廬潤夀滁蘇常湖
等州宣撫應諸州百姓因水不能自存者委宣撫使賑
給死者各加賜物在官為收理埋瘞其田苗所損委宣
撫使與所在長吏速具聞奏於戲一夫不獲一物失所
刑罰不中賦役不均皆可以失陰陽之和致雨旱之沴
繫囚疑獄訴久不決者委所在長吏即與昭雪務從寬
簡俾絶冤滯貪官暴吏苛法害公特加懲罰用明典憲
災傷之後切在撫綏咨爾方鎮之臣洎乎守宰咸宜悉
乃心力以恤凶災宣布朕懷使各知悉
永貞元年八月詔曰理天下者先修其國國命之重寄
在方鎮方鎮共理實准列城為政繋于属縣然則一夫
之耕匹婦之織積微至著以供國計永為烝庶厥惟難
哉頃年以上准租賦徭役𣙜税委在藩服使其均平在
太上皇君臨之初務從省便遂令今使府歸在中朝或
恐巡按院既多職因交替新制未立舊綱已紊況河汴
而東瀕海之右名都奧壤疆理接連如或徭賦不均徵
輸難濟物輕貨重法弊人勞又開江淮數道比愆時兩
深憂黎庶之不足軍國之缺供政有所不宣事有所未
便牧宰有課績官吏有臧否爰使使臣申我休命宜令
度支及諸道鹽鐵轉運戶部侍郎兼御史大夫潘孟陽
專往宣諭慰安疲甿詢訪便益蠲除疾苦安人利國稱
朕意焉
元和四年正月以左司郎中鄭敬使湖南宣歙吏部郎
中崔芁使浙東司封郎中孟簡使山南東道荆南湖南
京兆少尹襄武使江西鄂岳等道宣撫將行並召對上
告之曰朕宫中用度一匹以上皆有簿歷惟拯救百姓
則不計所費焉卿等今者賑恤災旱當勤于奉職勿如
潘孟陽所到務飲酒遊山寺而已仍許敬等以便宜行
事以孟簡獨衣綠遣使追賜緋袍銀魚
十四年二月東都知兵馬使劉悟斬逆賊李師道淄青
兖鄆等十二州平詔戶部侍郎楊於陵以本官充淄青
等州宣撫使
唐會要卷七十七
