欽定四庫全書
欽定宗室王公功績表𫝊卷十二
𫝊十(原封貝勒以罪黜宗室)
和碩貝勒莽古爾泰𫝊
莽古爾泰
太祖高皇帝第五子歲壬子九月從
上征烏拉克城六莽古爾泰等請渡水擊
上止之曰我且削其外城無僕無以為主無民無以為君
遂燬所得六城移駐富勒哈河越日於烏拉河建
木城留兵千守天命元年授和碩貝勒以齒序莽
古爾泰為三貝勒四年三月明總兵杜松等率師
六萬出撫順關
上親總師迎擊莽古爾泰從至界藩設伏薩爾滸谷口明
兵過將半尾擊之我師據界藩之吉林崖明兵營
薩爾滸山以二萬衆來攻吉林莽古爾泰同大貝
勒代善等以兵千衛吉林復合力攻薩爾滸山破
之又破明兵于尚間崖時明總兵劉綎出寬甸略
棟鄂
上命同代善等禦之至瓦爾哈什窩集擊敗明兵二萬陣
斬綎事詳禮烈親王𫝊八月從
上征葉赫圍其城其貝勒布揚古及弟布爾杭古降葉赫
平五年八月
上征明由懿路蒲河進明兵出瀋陽城者各引退
諭莽古爾泰領本部追之莽古爾泰遂率健銳百人追殺
總兵李秉誠副將趙率教兵越瀋陽城東至渾河
始返六年七月鎮江城降將陳良策叛投明總兵
毛文龍同代善遷金州民于復州十年正月明葺
城守旅順口攻克之殱其衆十一月率師援科爾
沁解其圍十一年四月
上征喀爾喀巴林部
命代善諸貝勒略西拉木倫諸貝勒以馬乏不能進莽古
爾泰獨領兵夜渡擊之俘獲無算天聰元年五月
攻明右屯衛又以偏師衛塔山糧運三年十月從
上征明貝勒阿巴泰阿濟格先從龍井關入斬明漢兒莊
副將易愛等莽古爾泰偕貝勒多爾衮多鐸至其
守將遂以城降並招撫潘家口守備金有光中軍
范民良蔣進喬翌日
上統師克洪山口趨遵化莽古爾泰自漢兒莊合營敗明
山海關總兵趙率教兵擒其副將臧調元旋奉
命赴通州視渡口是月大軍進薄京城明諸道兵入援屯
廣渠門外莽古爾泰分遣護軍前行令阿巴泰阿
濟格等攻之追殺至壕莽古爾泰與貝勒多鐸留
後值明潰卒來犯擊殱之十二月從
上視薊州破明山海關援兵四年二月克永平遵化還與
明兵遇敗之五年三月
命諸貝勒直言時政莽古爾泰奏曰讞獄據供詞以定是
非未敢明知枉斷惟恐事久怠生臣與諸貝勒大
臣倍加策勵八月從
上圍明大凌河城正藍旗兵圍其南莽古爾泰軍其中為
策應九月敗明監軍道張春總兵吳襄等援兵事
詳禮烈親王𫝊十月議莽古爾泰于
御前露刃大不敬罰銀萬兩撤五佐領歸公六年五月從
上征察哈爾林丹汗遁移師征明歸化城略大同宣府七
月師還十二月薨年四十六
上臨哭丙夜始還翌日設
幄議祭奠事是夜乃
還宫九年十二月以所屬冷僧機追首莽古爾泰朋謀不
軌事削貝勒黜宗室爵除
多羅貝勒德格𩔖𫝊
德格𩔖
太祖高皇帝第十子初授台吉天命六年二月大軍略明
奉集保將旋有小卒指明兵所在德格𩔖同台吉
岳託碩託擊敗明兵二百追逼明總兵李秉誠營
其衆二千潰遁三月同台吉寨桑古閱三岔河橋
至海州城中官民張樂輿迎德格𩔖等令軍毋擾
民奪財物士皆登城宿勿入民室次日安撫居民
而還八年四月同台吉阿巴泰征喀爾喀扎嚕特部
十一年十月復隨大貝勒代善征扎嚕特部是年
封多羅貝勒天聰三年九月同貝勒濟爾哈朗等
略明錦州焚其積聚俘獲無算五年六月
命諸貝勒直言時政德格𩔖奏曰國家要在慎選正直任
以國事屏讒邪遠姦佞則賢不肖皆知取法臣等
與諸貝勒皆以公正自持效忠竭力至讞獄或刑
罰不中請即罷斥另選良臣任法司則政簡刑清
國家何憂不太平七月初設六部
命理戸部事八月從
上圍明大凌河城正藍旗兵圍其南德格𩔖軍其中為策
應九月敗明監軍道張春總兵吳襄等援兵事詳
禮烈親王𫝊十月明總兵祖大壽降同貝勒阿巴
泰夜襲錦州擊斬甚衆事詳饒餘敏郡王𫝊六年
五月同貝勒濟爾哈朗等俘察哈爾部衆於歸化
城及黃河諸路九月同貝勒岳託等拓疆自耀州
展至蓋州迤南七年六月攻旅順口克之八年五
月從大軍征明六月招撫蒙古來歸戸衆七月克
獨石口進攻赤城未拔入保安州會大軍于應州
師還九年十月薨年四十
上臨哭丙夜乃還設
幄而居撤饌三日諸貝勒大臣勸慰再三始
還宫十一月莽古爾泰既為冷僧機所告以大逆削爵除
籍德格𩔖其母弟曾與謀追削貝勒黜宗室爵除
多羅貝勒拜音圖𫝊
拜音圖
顯祖宣皇帝孫追封篤義貝勒巴雅喇第三子天聰八年
四月
太宗文皇帝加恩宗室授拜音圖三等子爵與功臣同六
月隨貝勒阿濟格迎察哈爾來降之土巴濟農九
年十二月授鑲黃旗都統崇德元年五月隨武英
郡王阿濟格征明略保定府攻安肅縣克之九月
師還十月同諸王大臣以所獲陳獻
篤恭殿前部臣差等以聞
上曰朕聞拜音圖不忘君上俘獲之時即簡選收藏擕歸
進獻具見敬忱甚為可嘉十二月從征朝鮮以騎入其
城收其輜重三年十月隨睿親王多爾衮征明同
都統圖爾格敗敵于董家口毁邊牆入克青山關
下城六年八月議拜音圖弟鞏阿岱隨大軍圍錦
州時臨陣退縮罪下王大臣會鞫拜音圖拂袖出
坐徇庇論死得
旨革職罷都統任並罰鍰尋率兵助睿親王軍于錦州復
同貝勒多鐸圍守松山七年六月復都統任順治
二年正月隨豫親王多鐸敗賊將劉方亮于潼關
是月封一等鎮國將軍三月
賜繡服一襲四月南征克揚州以舟師破其兵于江南岸
六月同貝子博洛攻下杭州十月叙功
賜金八十兩銀四千兩鞍馬一三年五月授三等公尋隨
豫親王擊敗喀爾喀部兵晉封鎮國公五年十一
月晉固山貝子隨英親王阿濟格戍大同六年九
月攻叛鎮姜瓖餘黨於沁州賊遁拔其城復圍偽
道胡國鼎于潞安殱之十月晉封多羅貝勒九年
三月以阿附睿親王削爵幽禁黜宗室爵除
多羅貝勒碩託𫝊
碩託
太祖高皇帝孫禮烈親王代善第二子初授台吉天命六
年二月從
上征明奉集保敗明兵二百十年十一月同貝勒莽古爾
泰等援科爾沁解其圍十一年四月隨父大貝勒
代善征喀爾喀巴林部十月征扎嚕特部有功授
貝勒天聰元年正月隨二貝勒阿敏等征朝鮮定
盟而還五月從
上征明大凌河圍錦州二年五月明守者棄錦州遁同貝
勒阿巴泰等隳其城四年正月大兵克明永平灤
州遷安
命同阿敏駐守五月明兵復圍灤州阿敏殺降者棄永平
歸六月議碩託不力阻偕歸罪削爵五年八月從
上征明錦州明兵攻貝勒阿濟格營碩託同擊敗之傷股
上親勞以金巵酌賜九月明兵趨大凌河碩託擊敗明監
軍道張春兵手復被創七年正月以力戰受傷
奬賜綵縀十布百八年七月隨代善征明自喀喇鄂博攻
得勝保克之又擊敗朔州騎兵八月同貝勒薩哈
璘略代州拔崞縣分克原平驛尋封固山貝子崇
德元年十二月從
上征朝鮮敗其援兵二萬餘於南漢山城二年四月同武
英郡王阿濟格攻明皮島克之三年八月同鄭親
王濟爾哈朗征明寧遠四年正月以僭上越分降
輔國公二月同武英郡王征明五月論錦州寧遠
功
賜駞馬各一五年六月隨睿親王多爾衮圍錦州嗣以我
軍離城遠駐又遣弁私歸
諭責之曰爾曾獲罪朕屢寬宥不思竭力效忠報朕屢次
宥罪之恩反若事不關己今後再罹于罪任法司治之
必不爾宥也廷議削爵
詔從寬罰鍰尋復封固山貝子八年八月以同郡王阿達
禮謀立睿親王伏誅黜宗室爵除
多羅貝勒延信𫝊
延信
太宗文皇帝曾孫肅武親王豪格孫父猛峩封多羅温郡
王𫝊子佛永輝無嗣𫝊弟延綬坐行止不端降貝
勒延綬子揆慧降襲輔國公坐昏庸削爵延信猛
峩第三子康熙二十六年正月封三等奉國將軍
三十七年十二月授二等侍衛四十年十月預議
政授正藍旗滿洲都統四十五年十月以病解都
統任五十二年四月復任都統五十七年十月隨
貝子允禵征策妄阿喇布坦延信稱凖噶爾與青
海部世婚我軍衆寡青海知之凖噶爾亦知之今
年既未進兵我軍可無出口駐劄允禵疏
聞
詔大軍駐西寧五十九年正月授平逆將軍由青海往平
西藏八月擊敗策凌敦多卜於布克河齊諾郭勒
綽瑪喇遂定西藏事
聞得
旨嘉奬六十年六月
諭宗人府平逆將軍延信統領滿洲蒙古綠旗兵過自古
未到之烟瘴惡水無人居住之絶域殱滅醜𩔖平定藏
地克展勇略深屬可嘉著封為輔國公六十一年十二
月攝撫遠大將軍事尋授西安將軍雍正元年二
月兄子揆慧既削爵議以延信襲延信故公爵遂
晉封固山貝子八月叙功晉封多羅貝勒五年九
月回京十二月
上以延信與阿其那阿靈阿拉錫普竒蘇努等結黨在西
寧軍前又隂結允禵徇隱年羹堯後令伊進藏防
守托病遷延西安將軍任内不實心辦理軍務亦
未陳奏要事訓練不親往濫保官兵詢以應否進
藏輒云路有烟瘴畏懼出征進藏時並侵帑十萬
兩在
御前傲慢無禮種種罪惡盡行敗露
命革貝勒交王大臣逐欵嚴審定擬具奏尋經王大臣審
訊延信罪凡二十欵奏言黨援之罪七一延信向
與阿其那阿靈阿拉錫普竒等結黨羽與二阿哥
為敵一徇隱年羹堯不臣之心一在西寧時隂與
允禵交結一令伊進藏時託病遷延鑽營年羹堯
代伊解釋一延信原係阿其那阿靈阿蘇努等黨
奉
旨交問伊反將無干之漢人路振揚舉出一稱阿其那樸
實阿靈阿為人傑與阿爾松阿結為姻親一捏造
逆言告知年羹堯希脱黨謀又大不敬之罪四一
當
御前昂然伸足一
諭旨切責坐聽不跪聆一時届
萬壽聖節不俟慶祝即起程回任一在西寧時不遵
諭旨將地方要務陳奏又欺妄之罪一假捏病狀扶杖行
走及令署大將軍棄杖前往負
恩之罪一在將軍任内不親加訓練要結人心之罪一妄
行保題官兵九十餘人貪婪之罪一進藏時侵帑
十萬兩入已擾亂政事之罪二一混行痛責士卒
一詢以應否進藏輒云路有烟瘴希圖惑衆失悮
兵機之罪三一因青海用兵擅調遠處兵丁幾致
可危一聞賊寇臨邊擁兵不發迨新城子失䧟後
始發兵一拏到逆賊阿拉布坦温布屬下蒙古七
人並不審究竟行釋放罪凡二十欵供狀明白請
按律斬决得
旨延信從寬免死着監禁黜宗室爵除
欽定宗室王公功績表𫝊卷十二
