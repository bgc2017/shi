欽定四庫全書
欽定宗室王公功績表傳卷七
傳五(親王)
和碩敬謹親王尼堪傳
尼堪
太祖高皇帝孫原封廣略貝勒褚英第三子初征多羅特
棟䕫諸部有功天聰九年五月大兵征明山西隨
貝勒多鐸率偏師入寧錦界牽制明西援兵崇德
元年封固山貝子十二月
上征朝鮮李倧遁尼堪隨豫親王多鐸追至南漢山城圍
之朝鮮將來援為我軍所殱又擊敗其副將援兵
二年正月李倧降師還四月預議政四年二月
上征明隨武英郡王阿濟格等率四旗兵環守塔山連山
七年九月代公博和託等駐守錦州順治元年四
月隨睿親王多爾衮入山海關敗流賊李自成五
月隨武英郡王追擊流賊于望都十月晉封多羅
貝勒十二月隨豫親王率師自孟津至陜州大破
賊衆二年正月至潼關賊將劉方亮犯我營尼堪
同護軍統領圖賴夾擊之獲馬三百餘賊又以騎
兵横衝我師同貝子尚善擊敗之三月趨歸德定
河南
諭嘉王貝勒等勤勞日久
賜尼堪弓一五月隨豫親王克明南京追縛福王朱由崧
於蕪湖又攻克江隂十月凱旋
賜金二百兩銀萬五千兩鞍一馬五三年三月隨肅親王
豪格西征尼堪抵西安由棧道進發賊渠賀珍自
鷄頭關迎拒敗之抵漢中疾躪其營賊潰走西鄉
追擊于楚湖至漢隂賊二隻虎奔四川孫守法奔
岳科寨十一月入蜀張獻忠伏誅與貝子滿達海
分兵𠞰遵義䕫州茂州榮昌隆昌富順内江資陽
擒斬偽王及官弁等二千三百有竒俘獲無筭川
寇平互見肅武親王傳五年正月師旋八月同英
親王阿濟格𠞰平天津土寇九月晉封多羅郡王
加號敬謹六年正月
命為定西大將軍討大同叛鎮姜瓖三月奏都統阿賴等
屢挫賊衆敗偽巡撫姜輝兵偽參將羅英壇率所
部降是月睿親王多爾衮赴大同招撫瓖承
制晉尼堪為親王四月圍大同八月偽總兵楊振威等斬
瓖及其兄琳弟有光降七年二月
命理六部事八月以徇隱尚書阿哈尼堪不親往迎朝鮮
王弟事降郡王八年正月晉封和碩敬謹親王二
月同諸王奏削故睿親王封爵三月以英親王私
藏兵器事隱不奏降郡王尋
命諸王分管六部王掌禮部五月復封親王九年六月掌
宗人府事時獻忠餘孽孫可望李定國等皆受明
桂王朱由榔封爵分犯湖南貴州七月
命為定遠大將軍征之瀕行
賜御服佩刀鞍馬
上親送至南苑八月定國䧟桂林
勅王毋往貴州取湖南寶慶後入廣西𠞰賊十一月抵湘
潭由榔將馬進忠遁我師進擊于衡山縣敗其兵
千八百是夜兼程趨衡州詰旦大兵方列陣定國
兵四萬餘猝至王遣首隊進擊大破之逐北二十
餘里獲象四馬八百有竒方進擊時林中賊伏發
城内賊出應之師欲退王曰我兵凡臨陣無退者
我為宗室不斬除逆寇何面目歸乎遂奮勇直入
賊環圍之王率諸將士縱横衝擊矢盡拔刀力戰
没于陣年四十有三十年十月喪還輟朝三日
命親王以下郊迎諡曰莊十六年十月追論王分取睿親
王所遺財物掌禮部時不參劾尚書譚泰罪削
爵
詔王以宗室陣亡仍留王爵
初次襲尼思哈敬謹莊親王尼堪第二子順治十
年十二月襲封和碩敬謹親王十七年十一月薨
年十歲謚曰悼
二次襲蘭布敬謹莊親王尼堪第一子順治十三
年正月封三等輔國將軍十八年六月降襲多羅
貝勒康熙六年二月
諭宗人府曰尼堪以親王陣亡殊屬可憫
世祖章皇帝復嘗矜念仍留所襲之爵又無不准承襲之
旨蘭布著封為郡王仍與原號七年八月蘭布以父陣
亡功請復得
旨蘭布著襲封和碩親王八年五月議蘭布娶輔臣鰲拜
孫女為妻詰鰲拜罪狀狡稱不知降鎮國公十三
年六月隨貝勒尚善討逆藩吳三桂於湖南十七
年十月卒於軍年三十有七十九年十一月追論
在岳州時退縮罪削爵
三次襲賴士原襲親王蘭布第四子康熙十八年
四月降襲輔國公三十五年正月
上親征噶爾丹賴士統兵赴歸化城駐守十一月師還五
十三年四月議賴士不安静守分探聽消息散布
流言削爵五十四年五月赴阿爾台軍前效力五
十九年七月隨征西將軍祁里德至額爾齊斯河
擊殺賊衆議叙得頭等功牌一雍正八年二月復
封輔國公十年閏五月卒年七十有一
四次襲富增原襲親王蘭布孫輔國公務友第六
子康熙四十八年十二月封三等鎮國將軍五十
三年五月襲封輔國公雍正四年二月
諭宗人府曰輔國公富增人甚不及前革退賴士公爵時
因無可承襲之人始令伊承襲今賴士在軍前行走數
年其子伊爾登又甚勤謹竭力行走著將富增公爵革
退與伊爾登承襲
五次襲伊爾登輔國公賴士第三子雍正三年五
月管武備院事九月任鑲藍旗漢軍副都統四年
二月遷右翼前鋒統領是月襲封輔國公六年八
月擢正黃旗蒙古都統八年三月攝鑲紅旗護軍
統領十一月復署右翼前鋒統領乾隆十四年四
月卒年六十有六謚曰簡恪
六次襲富春簡恪輔國公伊爾登第七子乾隆十
四年十月襲封奉恩輔國公三十五年四月授吉
林將軍四十二年六月調杭州將軍十一月以前
任吉林時不能禁止採參議革將軍得
旨富春著革去公爵另襲仍革職留杭州將軍之任四
十一年十一月革任
七次襲賓寧原襲奉恩輔國公富春第二子乾隆
二十六年十二月授四等侍衛二十七年正月封
二等奉國將軍十一月遷三等侍衛三十九年十
二月遷二等侍衛四十年十一月遷頭等侍衛四
十二年十一月襲封奉恩輔國公四十三年三月
上念敬謹親王尼堪功勛頗顯且以力戰捐軀晉封賓
寧為鎮國公世襲罔替四十七年八月任正紅旗
蒙古副都統十月授宗人府左宗人四十八年五
月任鑲藍旗護軍統領
和碩穎親王薩哈璘傳
薩哈璘
太祖高皇帝孫禮烈親王代善第三子初授台吉天命十
年十一月察哈爾林丹汗圍科爾沁薩哈璘以精
騎五千援之林丹汗遁十一年四月征喀爾喀巴
林部十月征扎嚕特部俱有功是年封貝勒天聰
元年五月
上征明同貝勒德格𩔖等率護軍精騎為前隊
上由大凌河至錦州城明兵遁薩哈璘邀殱之復同三貝
勒莾古爾泰等領偏師衛塔山糧運敗明兵二萬
大軍薄寧遠城擊明總兵滿桂斬級無筭薩哈璘
以力戰被創三年十月
上征明次波羅河屯大貝勒代善莾古爾泰密請班師
上不懌薩哈璘偕貝勒岳託等力勸決進取遂由洪山口
克遵化進逼明北京十二月薩哈璘略通州焚其
船克張家灣圍永平克香河縣復殱沙河驛蒙古
兵之出奔山海關者五百人四年正月克永平同
貝勒濟爾哈朗駐守永平人李春旺者訛言將屠城
以惑衆梟之招諭所屬之遷安灤州建昌臺頭營
鞍山保皆降事具鄭獻親王傳三月遣軍敗明副
將張宏謨兵四月明兵自樂亭撫寧攻灤州薩哈
璘率兵援之敗遁二貝勒阿敏來代乃攜所俘還
五年三月
命諸貝勒直言時政薩哈璘奏曰圖治在乎用人人主灼
知邪正則臣下争尚名節竭力圖功惟
皇上慎簡貝勒大臣及審事官任以政務遇大征伐
上親在行間諸臣自悉遵方略若遣發宜選賢能者為帥
給符節畀事權仍限官品某以下干軍令者許軍法
從事七月初設六部
命掌禮部事是月
上征明與貝勒杜度豪格留守六年五月同濟爾哈朗等
率右翼兵略歸化城黃河諸路俘蒙古千餘復指
授歸順蒙古諸貝勒牧地申約法十月師還七年
六月
詔問征明及察哈爾朝鮮三者何先奏言當寬朝鮮拒察
哈爾而專征明察哈爾雖不加兵彼如蟲食穴中
勢必自盡至於明我少緩一年彼守禦益固臣意
視今歲秋成圖進取乘彼禾稼方熟因糧於彼為
再進計量留兵防察哈爾
上先與諸貝勒以騎往來襲擊俘獲蹈躪之再
命貝勒率精兵自一片石入山海關則彼寧錦諸州為無
用或仍從寧錦入斷北京四路度地形奪糧足之
地據守勿歸乘機伺便二三年中大勲克集矣八
月同貝勒阿巴泰阿濟格略明山海關師還
上以不乘勝入内地責之八年二月同貝勒多爾衮往迎
明降將尚可喜招撫廣鹿長山二島戶口三千八
百有竒六月
上征明薩哈璘自喀喇鄂博攻克得勝保殱明兵參將李
全自縊八月略代州偵崞縣城頽夜襲拔之王東
板鎮二保居民棄城遁復敗代州騎兵百步兵三
百追薄城乃率兵會
御營於大同籍俘獲數以
聞九年二月同多爾衮岳託豪格等統兵收察哈爾林丹
汗子額哲途遇察哈爾汗之妻及台吉索諾木率
屬來降進抵托里圖盡取額哲全部師還岳託駐
軍歸化城薩哈璘復同多爾衮豪格略明山西府
縣仍由歸化城旋事具睿忠親王傳先是諸貝勒
大臣以遠人歸附國勢日隆合詞請上
尊號
上郤之十二月諸貝勒以收察哈爾全部復請
上仍不允薩哈璘乃令内院大臣希福等奏曰臣等屢請
未蒙
俯鑒夙夜悚惶罔知所措伏思
皇上不受尊號咎在諸貝勒不能殫竭忠信展布嘉猷為
久大計今諸貝勒誓改行竭忠輔開太平之基
皇上宜受尊號
上稱善曰薩哈璘為朕深謀善承
皇考開創之業開陳及此實獲我心其應誓與否爾身任
禮部當自主之翼日薩哈璘集諸貝勒於朝各書誓詞
以奏
上以内外諸貝勒誠難固讓而朝鮮乃通好之國宜使告
知薩哈璘復奏諸貝勒當遣人與使臣同往告以
内外之誠并示以各國來附兵力強盛之實
上嘉納之崇德元年正月薩哈璘有疾
上遣希福等傳諭曰朕欲爾病速痊念之甚切爾則不可
強圖亟愈即思見朕也羣子弟中啓我所不及助我所
遺忘整理治道惟爾是賴爾但當勤於調治以冀病痊
薩哈璘對曰蒙
皇上温旨眷顧竊冀仰荷
恩育或可得生即不幸先填溝壑亦復何憾但當國家大
勲垂就不能盡力捐軀輾轉床蓐為可恨耳希福
等以其言奏
上惻然曰國家豈有專事甲兵以為政治者儻疆土日增
克成大業無此明哲人何以整理乎是月
上臨視薩哈璘疾見其羸瘠淚下薩哈璘悲痛流涕五月
薨年三十有三薩哈璘明達聰敏通曉滿漢蒙古
文義掌部事贊謨猷
上深嘉之病革
上復親臨及薨不勝震悼入哭者四自辰至午乃還
宫仍於庭中設
幄坐不御飲食輟朝三日祭時
上親奠哭追封和碩穎親王讀冊畢復痛哭三奠六月
上御翔鳳樓偶假寐夢人請曰穎親王乞賜牛一如是者
再寤以問希福等皆奏曰此
皇上悼念所致
上曰不然當别有故於是希福等檢會典凡親王薨初祭
例賜一牛穎親王初祭未用牛
上命致祭如禮康熙十年六月追謚曰毅乾隆十九年九
月入祀
盛京賢王祠
初次襲阿達禮追封穎毅親王薩哈璘第一子崇
德元年六月襲封多羅郡王三年二月從征喀爾
喀至博碩堆偵扎薩克圖汗遠遁而還五年五月
同鄭親王濟爾哈朗等駐義州迎來歸蒙古多羅特
部于杏山西五里臺敗明追兵
賜御廐良馬一六年三月同鄭親王圍錦州降城中蒙古
台吉諾木齊吳巴什等四月敗明援兵于錦州南
山西岡六月敗明松山援兵九月圍松山明兵犯
我鑲黃旗正紅旗正黃旗營擊敗之斬級千四百
餘七年二月克松山城俘明總督洪承疇巡撫邱
民仰等事俱詳鄭獻親王傳七月叙功
賜鞍馬一蟒縀九十尋
命管禮部事預議政先是
上御篤恭殿王以下及衆官皆立侍九月王請更定儀制
上御殿及
賜宴親王以下衆官等皆跪迎
上升陛方起
駕興亦如之十月貝勒阿巴泰征明薊州同豫郡王多鐸
屯寧遠牽制援兵八年八月
世祖章皇帝嗣位以阿達禮與貝子碩託謀立睿親王伏
誅爵除
和碩端重親王博洛傳
博洛
太祖高皇帝孫饒餘敏郡王阿巴泰第三子天聰九年五
月大軍由明宣府大同邊境征朔州代州應州别
遣貝勒多鐸從廣寧入寧遠錦州界牽制明關外兵使不
得援山西博洛隨征有功崇德元年封固山貝子
隨父阿巴泰征明延慶州凱旋預宴二年四月預
議政三年七月任理藩院承政十月從
上征明寧遠分軍趨中後所明總兵祖大壽猝襲我後衝
潰土默特蒙古兵護軍統領哈寧阿等與相持博
洛突前奮擊敵乃郤五年五月同鄭親王濟爾哈
朗駐營義州迎來歸之蒙古多羅特部于杏山西五
里臺敗明追兵
賜良馬一尋與諸王更番圍錦州六年八月明總督洪承
疇來援敗之松山追至塔山獲其筆架山積粟事
具英親王傳又同貝勒羅洛渾等設伏桑阿爾齋
保擊敗王樸吳三桂七年春松山錦州相繼下博
洛與兄輔國公博和託暨貝子尼堪等更番駐防
錦州順治元年四月隨睿親王多爾衮入山海關
破流賊李自成十月晉封多羅貝勒隨豫親王多
鐸征河南破李自成於潼關下西安南定江寧豫
親王分兵半以博洛領之招撫常州蘇州同鎮國
將軍拜音圖等趨杭州明兵分拒皆敗夜渡錢塘
江逃我軍追至江岸駐營敵見之以為潮且至營
必没而潮連日不至敵驚為神明潞王朱常淓遂
率杭州官屬開門納欵淮王朱常清亦自紹興渡
江來歸十月凱旋
賜金二百兩銀萬五千兩鞍馬一三年二月
命為征南大將軍往平浙閩五月至杭州時明魯王朱以
海稱監國于紹興舊將方國安等營錢塘江東岸
綿亘二百里我軍無舟不得渡忽江沙暴漲水淺
可涉護軍統領圖賴等策馬徑渡敵驚遁博洛遣
貝子屯齊等繼進國安棄舟遁以海走台州斬殪
無算擒敵將武景科等撫定紹興六月圍金華七
月克之斬明蜀王朱盛濃等遂克衢州浙江悉平
明唐王朱聿鍵猶據福建我軍分常山江山兩路
並進博洛偕圖賴與前鋒統領努山護軍統領都
爾德破敵仙霞關克浦城建寧延平聿鍵先由延
平走汀州博洛遣護軍統領阿濟格尼堪等克其
城擒聿鍵及曲陽王朱盛渡西河王朱盛洤松滋
王朱演漢西城王朱通簡及其官屬敵將姜正希
引兵二萬來援夜襲城擊郤之斬級萬餘鎮國將
軍漢岱等敗敵將師福于分水關克崇安縣副都
統卓布泰等克福州先後二十餘捷斬其巡撫楊
廷清李暄楊文忠降偽國公鄭芝龍等二百九十
餘人馬步兵十一萬有竒撫定興化漳州泉州等
府十一月朔捷
聞得
旨嘉奬是月博洛駐福州令總兵佟養甲進征廣東時聿
鍵弟聿&KR2045;據廣州偽稱紹武年號養甲既克潮州
惠州遂薄廣州克其城斬聿&KR2045;及其宗屬十餘人
撫定廣州四年二月博洛承
制以佟養甲為兩廣總督自率貝子博和託都統圖賴等
凱旋
優賚所獲金幣人口叙功晉封多羅郡王加號端重五年
十一月同英親王阿濟格往大同偵防喀爾喀至
則總兵姜瓖已據城叛遂圍之六年正月叛黨劉
遷䧟代州王偕郡王碩塞赴援克其郛賊遁三月
旋師大同瓖潛期助馬得勝兩路賊五千由北山
逼我營自驅騎千餘出犯王與護軍統領鰲拜徹
爾布等分禦之擊斬過半北山賊竄瓖亦閉城不
敢復出是月睿親王赴大同招撫瓖承
旨晉博洛為親王四月
命為定西大將軍移師討汾州叛賊五月奏清源交城文
水徐溝祁縣賊平六月奏賊犯平陽遣副都統譚
布擊敗之賊渡河遁七月賊萬餘犯絳州遣副都
統洛碩擊走之斬級二千餘又分遣諸將𠞰賊孝
義縣克其城屢敗賊于壽陽平遥遼州榆社時英
親王與敬謹親王尼堪圍大同親王滿達海與郡
王瓦克達𠞰賊朔州寧武有
旨令博洛酌撤閒駐兵率還京王疏言太原平陽汾州三
府屬州縣雖漸收復然未復者尚多恐撤兵後賊
乘虛襲據應仍留守禦
上是其言令俟滿達海自朔州移師至汾州併力𠞰賊八
月大同降將楊振威斬瓖首獻英親王軍王與滿
達海合兵攻汾州九月克其城斬偽巡撫姜建勲
偽布政使劉炳業復嵐縣永寧州遣軍分𠞰餘賊
于岳陽縣絳州孟城驛老君廟殱之乃班師七年
二月
命理六部事八月以徇隱尚書阿哈尼堪不親往迎朝鮮
王弟事降郡王八年正月晉封和碩端重親王二
月同諸王奏削故睿親王封爵三月以英親王私
藏軍器事隱不奏降郡王尋
命諸王分管六部王掌戶部五月復封親王八月
上察知尚書譚泰狂悖逞私持六部權下諸王勘問王與
貝子錫翰等証其罪狀伏誅九年三月薨年四十
謚曰定十四年正月王第四子塔爾納封多羅郡
王三月卒年十有五謚曰敏思十六年十月追論王
分取睿親王所遺財物掌戸部時不參劾譚泰罪
削博洛及塔爾納爵謚
初次襲齊克新原封端重定親王博洛第八子順
治十二年四月襲封和碩端重親王十六年十月
追論博洛罪降齊克新多羅貝勒十八年正月薨
年十有二謚曰懷思爵除
欽定宗室王公功績表傳卷七
