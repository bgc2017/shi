欽定四庫全書
欽定宗室王公功績表傳卷六
傳四(親王)
和碩鄭親王濟爾哈朗傳
濟爾哈朗追封和碩莊親王舒爾哈齊第六子舒
爾哈齊
顯祖宣皇帝第三子
太祖高皇帝母弟初封貝勒歲丁未東海瓦爾喀部斐悠
城長策穆特赫苦烏拉部長之虐乞歸附
太祖命舒爾哈齊同貝勒褚英代善往收其環城屯寨五
百戶以還
賜號達爾漢巴圖魯事詳廣略貝勒褚英傳辛亥年八月
薨順治十年五月追封和碩親王諡曰莊濟爾哈
朗幼育於
太祖宫中封和碩貝勒天命十年十一月同台吉阿巴泰
等援科爾沁有功事詳饒餘敏郡王𫝊十一年四
月征喀爾喀巴林部十月征扎嚕特部並有功天
聰元年正月同貝勒阿敏岳託阿濟格等征朝鮮
師屢勝次平壤城朝鮮王李倧使請和阿敏仍欲
進攻岳託不可濟爾哈朗以不宜深入可駐平山
城以待和議之成遂引軍往與李倧議歲貢定盟
而還事詳克勤郡王𫝊五月從
上征明出廣寧舊邊進圍錦州同貝勒莽古爾泰等率偏
師衛塔山糧運遇明兵敗之尋移師寧遠與明總
兵滿桂兵遇裹創力戰大敗其衆二年五月以蒙
古固特塔布囊自察哈爾移據阿拉克綽特部舊
地遇来歸我者輒行阻殺
命同貝勒豪格往討誅之收其衆三年八月同貝勒德格𩔖
岳託阿濟格等征明錦州寧遠焚其積聚多俘獲
十月
上親統大軍由洪山口征明
命同岳託攻大安口毁其水門乘夜進擊走明馬蘭營援
兵旦見明兵立二營於山上濟爾哈朗先擊敗其
衆追至馬蘭營殱之是日自辰迄已五戰皆捷降
馬蘭營馬蘭口大安口三營兵趨石門寨明援兵
至者悉斬之寨中官民出降遂會大軍於遵化進
薄北京十二月同貝勒阿巴泰等徇通州焚其船
克張家灣四年正月從
上圍永平先是劉興祚叛歸明與明巡撫袁崇煥同赴永
平聞我軍將至遂趨太平寨道殺喀喇沁蒙古之
以俘来獻者
上命濟爾哈朗與阿巴泰往捕追及於山海關斬興祚擒
其弟興賢以獻大軍既克永平
命與貝勒薩哈璘統兵萬人鎮守察倉庫閱士卒置官吏降
明道員白養粹廢員孟喬芳楊文魁等以書招永
平屬州縣於是灤州州同知張文秀遷安縣知縣
朱雲台副將王維城參將馬光遠守備李繼全千
戶錢竒志相繼降三月
上旋蹕令阿敏碩託更守永平因趨迤西路招降榛子鎮
乃還五年三月
命諸貝勒直言時政濟爾哈朗奏曰比者讞獄滋怨皆由
諸臣自今當選賢良慎司刑憲七月初設六部
命掌刑部事八月從
上圍明大淩河城鑲藍旗兵圍西南濟爾哈朗軍為策應
旋同大貝勒代善等克近城臺保十一月明總兵
祖大夀以城降將旋師同貝勒多鐸往塔山東沿
海截隘俘百餘人六年五月從
上征察哈爾林丹汗遁大軍次穆嚕哈喇克沁濟爾哈朗
與岳託等率右翼兵趨歸化城收察哈爾部衆千
餘七年三月奉
命築岫巖城五月明將孔有德耿仲明自登州航海来降
濟爾哈朗等迎護其衆事具英親王𫝊六月
詔問征明及朝鮮察哈爾三者何先奏言朝鮮不遵約當
返其貢物姑與互市不必往征明乃吾敵國宜取
其近京數城久駐伺隙别屯兵山海以東錦州
以西擾其耕穫使不得休息復分兵半於山海關
前立營半繞入關後内外夾攻敵必絀八年五月
上復親征察哈爾濟爾哈朗留守
盛京崇德元年四月晉封和碩鄭親王十二月
上征朝鮮復留守三年十月率兵征明寧遠薄中後所城
明兵懼不敢出乃移師克模龍關及五里保屯臺
四年五月征明錦州及松山與敵遇九戰九敗之
俘二千有竒五年三月葺義州城
上親臨閱視有舊附明之蒙古多羅特部蘇班岱阿巴爾岱
居杏山西五里臺遣託克託内籲請率三十尸来
歸
上命王與多鐸郡王阿達禮率師千五百往迎瀕行
諭曰敵見我兵寡必来拒戰可分兵為前後中三隊前隊
拒戰後隊應援遂奉
命行夜過錦州城南至杏山令来使潛告蘇班岱等攜戶
口輜重行旦明杏山總兵劉周智沿城結營與錦
州松山守將分翼列陣逼我軍王令駐軍待敵呼
噪而来王督戰衝入敵陣與諸王貝勒並進大敗
之追奔至城下斬其副將楊倫周參將李得位復
遣兵破敵兩營於城南獻所獲馬械於
御營分賚有差加
賜御廐良馬一九月同武英郡王阿濟格等圍錦州城中
兵屢出犯王設伏城南俟敵敵知有伏即遁追斬
六十餘人又遣輔國將軍務達海俘明運糧兵於
杏山塔山間六年三月復圍錦州繞城立營八掘
壕築塹為久困計時大夀在城中以蒙古兵守外
郛蒙古台吉諾木齊吳巴什等欲降縋二人齎書
下約獻東關至期為大夀覺而鬭聲聞郛外大軍
薄城蒙古兵縋以上我師與蒙古合擊明兵明兵
敗入内城遂據其郛遷郛内蒙古六千餘口於義
州並收降明都司守備以下八十六員使馳奏
上命八門擊鼓集衆官宣捷於
篤恭殿四月明援兵自杏山移松山王令右翼兵伏
錦州南山西岡左翼兵伏松山北嶺遣前鋒軍挑
戰敵至伏起夾擊大敗之五月明援兵六萬屯松
山北岡擊斬二千人六月睿郡王多爾衮等至錦州
更代兩軍合營聞明兵自松山趨海口我左翼兵
由東右翼兵由西擊郤敵衆追至松山城獲馬五
十餘振旅還八月明總督洪承疇率兵十三萬至
松山
上親統大軍臨之
命留守九月
上將旋蹕仍赴錦州更代圍城十二月敗承疇夜犯正紅
正黃兩旗營兵敵從杏山宵遁者復為我伏兵所
殱七年二月肅郡王豪格等克松山城擒承疇王
仍圍錦州三月大夀遣人乞降請盟誓王留其使
二人遣一𫝊諭曰我圍困此城旦夕可取何與爾
盟誓欲降則降非相強也大夀乃率衆敂營降四
月移師塔山克之進圍杏山以礟毁城城中懼開
門降乃籍俘數以奏奉
命毁松山塔山杏山三城而還七月叙功
賜鞍馬一蟒緞百八年八月
世祖章皇帝嗣位王與睿親王多爾衮同輔政九月征明
寧遠拔中後所城斬遊擊吳良弼都司王國安等
進攻前屯衞斬總兵李輔明袁尚仁中前所總兵
黃色棄城遁取之遂班師順治元年正月王集内
三院六部諸大臣諭以政事先白睿親王書銜名
亦先之五月睿親王入山海關擊走流賊李自成
九月王扈
駕至京師十月
上御皇極門封信義輔政叔王
賜金千兩銀萬兩緞千疋四年二月以造第踰制擅用銅
獅銅龜銅鶴罰鍰罷輔政五年三月貝子屯齊等
訐王在
盛京時不舉發兩黃旗大臣謀立肅親王私議及扈
駕入關擅令兩藍旗越次立營前行等事降多羅郡王閏
四月復爵和碩鄭親王九月
命為定遠大將軍征湖廣十月道出山東𠞰曹縣土賊擒
獲賊首李化鯨李名讓張學允等得降鎮劉澤清
逆書煽亂狀以
聞叛黨並伏誅六年正月由安陸府渡江抵長沙時明桂
王朱由榔之總督何騰蛟及附由榔之總兵馬進
忠王進才杜允熙陶養用胡一青糾流賊餘黨一
隻虎等據湖南府縣王令順承郡王勒克德渾都
統阿濟格尼堪為前哨大軍繼進抵湘潭生擒騰
蛟拔其城四月分兵趨永興擊走允熙遂至辰州
一隻虎聞風遁令尚書阿哈尼堪等擊進才於寶
慶克其城又連破南山坡大水紅江諸路兵凡二
十八營寳慶平七月分兵定靖州進衡州斬養用
破一青七營於城南山追𠞰至廣西全州分兵定
道州黎平府及烏撒土司先後收六十餘城七年
正月凱旋叙功
賜金二百兩銀二萬兩八年二月同巽親王滿達海端重
親王博洛敬謹親王尼堪奏削故睿親王封爵事
詳睿忠親王𫝊三月
上以王年老一切朝賀謝恩悉免行禮九年二月晉封叔
和碩鄭親王十二年二月疏言
太祖高皇帝開創初日與四大貝勒五大臣及衆台吉等
討論政務得失咨訪兵民疾苦使上下交孚鮮壅
蔽故能上合
天心下洽民志掃靖羣雄肇興大業
太宗文皇帝纘成大統紹述前猷亦時與諸王貝勒大臣
講論不輟且崇奬忠直鼓勵英傑錄微功棄小過
凡下詔令必先講求可以順民心垂久遠者然後
施行又慮武備廢弛不忘騎射時
駕出射獵諸王貝勒置酒讌會以優為樂
太宗皇帝還自獵所克勤郡王岳託以聞
太宗皇帝勃然怒曰我國肇興治弓矢繕甲兵視將士若
赤子故人争效死每戰必克以成大業朕嘗恐後世子
孫棄我國淳厚之風沿習漢俗即于慆淫今汝等為此
荒樂欲國家興隆其可得乎遣大臣索尼再三宣
諭今
皇上詔大小臣工盡言無隠誠欲立綱陳紀綿國祚於無
疆也臣以為平治天下莫要於信詔令順民心前
降
諭軫恤滿洲官兵疾苦聞者無不歡忭嗣又令修
乾清宫詔令不信何以使軍民服從伏祈效法
太祖
太宗不時與内外大臣詳究政務得失凡事必預商㩁然
後頒之
詔令見諸施行庶幾法行令信可以紹
二聖之休烈矣抑臣更有請者垂休典謨廣昭令德莫要
於立史官古聖帝明王進君子遠小人順天心合
民志措天下於太平垂鴻名於萬世良於史臣有
賴今宜倣古制特設
起居注官置之左右凡
聖主嘉言懿行一一記載於以垂萬世傅無窮亦治道之
一助
上嘉納之三月同貝勒尚善等議吏科副理事官彭長庚
正白旗一等子許爾安請復睿親王舊封妄頌功
勛結黨煽亂應立斬
上命從寬流徙又議廣東布政使胡章誣奏平南王尚可
喜靖南王耿繼茂縱兵占官廨等事與誣告凡人
不同應立絞
上命褫職免罪五月王疾劇
駕臨問王奏臣受
三朝厚恩未能仰荅不勝感痛惟願以取雲貴滅桂王為
念且滿洲甚少而能破流賊取京都應加撫恤
上垂涕曰天何不令朕叔長年耶言已大慟
駕旋
命工圖其像翌日薨年五十有七
詔輟朝七日
賜祭葬銀萬兩置守園十戶立碑紀功康熙十年六月追
諡曰獻乾隆十九年九月入祀
盛京賢王祠四十三年正月
上追念鄭親王忠勛
命配享
太廟其現襲之簡親王復始封號曰鄭
初次襲濟度鄭獻親王濟爾哈朗第二子順治八
年閏二月封其兄富爾敦為鄭親王世子濟度為
多羅簡郡王四月富爾敦卒九月濟度封世子九
年十月
命議政十一年十二月以海賊鄭成功擾福建授定遠大
將軍同貝子務達海都統噶達渾𠞰之十二年九
月師入閩境聞泉州賊遁駐福州久之乃進駐泉
州十三年六月投誠偽總兵黃梧副將蘇明鄭純
等自海澄縣遣迎大兵偽官八十餘人兵一千七
百有竒俱降王自泉州移駐漳州俄聞成功犯福
州遣副都統覺羅阿克善參領巴圖魯禇庫護軍參
領伊巴格圖赴援遇賊高齊陸路敗之斬二百餘級
將抵福州賊船二百餘泊烏龍江阿克善等水陸
並進郤賊衆追至大漳河口陣斬偽總兵林祖蘭
等獲船十有四時惠安閩安漳浦頻告警分遣護
軍統領覺羅雅布蘭副都統阿玉錫等往𠞰斬賊
二千餘獲船數百先後降偽總兵一副將五參將
遊擊以下五十人兵三千有竒十四年三月還京
上遣議政大臣哈什屯等迎之盧溝橋令先赴鄭親王喪
所
土親臨其第慰之五月襲封和碩親王仍其郡王之號曰
簡十七年七月薨年二十有八康熙十年六月追
諡曰純
二次襲德塞簡純親王濟度第三子順治十八年
二月襲封和碩簡親王康熙九年三月薨年十有
九諡曰惠
三次襲喇布簡純親王濟度第二子康熙七年正
月封三等輔國將軍九年九月襲封和碩簡親王
十三年九月以逆藩吳三桂耿精忠黨分擾江西
命為揚威大將軍鎮江寧十四年九月
詔移江西十二月遣兵斬賊朱三於東鄉縣十五年二月
遣兵敗賊王用等於鄱陽縣之沙蘭粟嶺五月奏
招撫南康吉安饒州偽官四百五十餘兵萬五千
有竒七月奏偽都督楊益茂據金谿縣破其木寨斬
三千餘級復金谿十月遣兵赴萬年縣𠞰賊楊彪
萬勝破賊於五都馮家山十二月奏故平南王尚
可喜子之信在廣州乞降以所齎密疏上陳先是
三桂賊將高大傑韓大任等陷吉安王奏調綠旗
兵會𠞰又請
敕總督運紅衣礟十具攻吉安並從之
諭戒以勿坐守觀望因奏省會繁要不可輕離至是將軍
額楚等擊賊螺子山失利
上命侍郎班迪等赴吉安察狀還奏
諭令戴罪圖功王乃親圍吉安十六年三月賊夜出南門
逸王入城駐六月奏招撫江西各屬偽官千九百
餘兵三萬七千四百有竒又疏言韓大任等屯寧
都樂安諸處調兵三路進𠞰韓大任願降請為入
告
詔報可既而大任自寧都出擾萬安泰和等縣王請調兵
禦𠞰
上曰簡親王喇布自到江西並未建尺寸之功宴坐會城
虚糜糧餉迨赴吉安以重兵圍城逆賊韓大任奔逸不
能擊滅致竊據寧都雖遣副都統布舒庫等率兵前往
究未大創賊衆今韓大任自寧都竄突延及萬安泰和
諸處不能撲𠞰又以兵少具奏計喇布所轄滿漢官兵
為數不少一韓大任未能翦除任其出入宜即嚴加處
分念現在與賊相持姑俟事平日議罪十七年正月護
軍統領哈克三等敗大任於老虎洞燬其營斬六
千餘級大任奔福建赴康親王傑書軍前降二月
詔移師湖南駐茶陵八月奏三桂死於衡州
詔進師十八年正月抵衡州賊帥吳國貴夏國相等宵遁
復其城二月分兵復祁陽來陽等縣及寳慶府降
偽總兵卓英董世興偽副總兵周嘉貞等又偽將軍
全鉞偽總兵馬隆興熊天章曾大捷姜繼尚偽侍
郎范思徵等相繼降六月疏言隨征之烏拉寧古
塔兵千二百餘人應遵
旨撤還但新寧諸處賊未平請暫留𠞰從之八月疏言將
軍穆占復新寧安親王岳樂克武岡賊竄遁臣駐
東安遣烏拉寧古塔兵還京令穆占駐新寧
上嚴責其不追𠞰賊於沅州靖州九月奏偽副將張朝貴
以下七十餘人降
詔進定廣西駐桂林十九年正月奏昭義將軍馬承廕標
下糧匱兵譟撥餉給乃定又言馬承廕奉
旨設五營會𠞰雲貴今請自募兵足七千數增立援𠞰二
營
上以將軍標無七營例不允三月疏言臣遵
旨率兵往柳州至永福縣聞馬承廕叛即欲進𠞰因兵單
暫還桂林五月疏言大兵分路進𠞰總督金光祖
破賊武宣復縣城將軍莽依圖破賊陶登定象州
臣由雒容進柳州馬承廕率衆降八月
詔移駐南寧十月奏偽將軍饒一龍以慶遠府城降是月
詔選所部兵付大將軍賴塔進定雲南二十年八月奉
詔攜柳州南寧閒駐兵還京十月薨年二十有八二十一
年追論吉安諸處失機罪削爵
四次襲雅布簡純親王濟度第五子初封三等輔
國將軍康熙二十二年三月襲封和碩簡親王二
十七年七月以噶爾丹擾喀爾喀
命同安親王岳樂各率兵五百赴蘇尼特汛界駐防十月
撤還二十九年七月噶爾丹深入烏珠穆沁地
命裕親王福全為撫遠大將軍出古北口恭親王常寧為
安北大將軍王與信郡王鄂扎副之出喜峯口既
而停喜峯口出師
命赴裕親王軍參贊軍務八月敗噶爾丹於烏蘭布通噶
爾丹乞宥罪旋由大磧山遁師旋議不追𠞰罪削
爵得
旨從寬罰俸三年三十五年二月從
上親征由中路抵克嚕倫河聞噶爾丹敗竄乃還三十八
年十二月掌宗人府事四十年九月薨年四十有
四諡曰修
五次襲雅爾江阿簡修親王雅布第一子康熙三
十六年十二月封世子三十九年四月
命直郡王允禔濬永定河雅爾江阿與僖郡王岳希貝勒
延夀分董其事四十一年正月襲封和碩簡親王
四十九年正月掌宗人府事雍正元年正月充
玉牒館總裁三年十月告成
賜銀幣尋因編載遺漏及辦事屢誤停俸撤六佐領歸公
四年二月奏請再行酌撤佐領
恩免停俸
諭責其人甚卑鄙終日沉醉諸事漫不經心下所司議處
削爵
六次襲神保住簡修親王雅布第十四子康熙五
十五年四月封三等奉國將軍雍正四年三月襲
封和碩簡親王乾隆十三年九月
諭曰神保住自襲爵以来不知自愛恣意妄為致兩目
成𤯝因辭食王俸朕加恩賞給半俸贍其度日之資
伊竟不知感恩守分且罔顧近派族人稍加周恤今
據宗人府劾奏神保住凌虐伊兄忠保之女其行事
更出情理之外著革去王爵另行請旨承襲
七次襲德沛鄭獻親王濟爾哈朗從曾孫初王弟
追封多羅貝勒芬古生傅喇塔封固山貝子生福
存襲固山貝子德沛福存第八子也雍正十三年
五月封三等鎮國將軍八月授兵部左侍郎乾隆
元年七月任古北口提督二年二月授甘肅巡撫
六月疏言備荒期於先籌賑恤貴乎實惠向遇歉
歲州縣必俟詳允後動支倉庫錢糧上司又必委
驗核減文移輾轉至開倉散賑時而饑民已待哺
不得㩦老幼轉徙矣且倉厫大率在城近者尚可
匍匐支領遠者每以跋涉甘餒是徒費
國家倉貯而饑民沾恩未遍甘省地處萬山風多雨
少歲嘗歉薄民鮮盖藏且地方遼闊倍他省州縣
所轄由百里至四五百里不等閒時已覺迢遥領
賑尤多狼狽雖筋力壯盛者亦不能數百里往返
領一日口糧况孤寡殘弱哉今歲雨暘時若可望
有秋但有備無患不得不預為綢繆臣思散賑貴
多設厰而專其責於州縣請預勘各州縣地方就
鄉村連絡處分擇公廨廟宇十餘處造具地名冊
籍遇散賑時該州縣具詳日即將倉糧散給務使
老少均沾強弱普被既無拮据之艱且免守候之
累則向苦流離之人皆得就食但運糧脚價費多
甘省每歲於青黃不接時令各州縣平糶倉糧秋
收買補或遇豐年除還正項價餘亦即買糧存貯
此向例也嗣後賑恤運價應將此項糧價餘銀貯
州縣庫停其買糧以為運費如不敷先於州縣庫
不拘何項動支再於司庫舊存公用銀十八萬内
還項賑畢造冊核銷如有捏冒立即參賠如此則
官易為理而民沾實惠矣奉
旨先事預防原當如此但運脚一項應用時咨部請示
九月擢湖廣總督三年四月疏陳苗疆七事一苗
民懶不習田請於新闢苗疆代買牛種器具令地
方官親勸開墾一苗民未覩禮讓請立義館以附
近生員教誨一苗居山叢林密令官弁誘買樹木
數年後山中無險可恃一苖寨係茅屋畏火攻請
製火器一苗疆兵駐處偶有急需無項可支請於
苖疆州縣庫存銀千兩同知通判駐所亦請交貯
帑銀千兩并建常平倉買貯穀二三千石庶儲蓄
有備一邊地緊要官兵勢難分佈查山東沿海及
滇黔蜀粤俱有團練鄉勇之事應令地方官力行
此法一團有警各團救護立練總什長相統率一
苗民貪賄忘親凡犯罪逃匿之案請懸立賞格有
能擒獻重犯者賞銀廿兩情罪稍輕者賞銀八兩先刊
石曉諭時廷議水田未便勸墾苖人不可欺誘至要犯
懸購臨時酌賞餘俱如所請行十二月攝㐮陽鎮總兵
四年七月調閩浙總督八月疏言泉州府晉江縣之衙口
鄉大姓肆横械鬭等事不一而足祗緣僻處海濱
不解法度查永寧舊寨地勢高敞去衙口陸行十
餘里由海徑渡七八里即可直達且衙口原係陸
路提標右營汛地應請即以該遊擊帶兵二百三
十名移駐永寧其衙口後身空公庵設把總一員
兵五十名海邊石亭設一汛撥兵十名稽查又西
倉處各大姓適中地查興化同知止司盗逃防
海請以該管事務歸併興化通判即以該同知改
隸泉州移駐西倉議如所請行五年十二月
諭廷臣曰德沛屢任封疆操守廉潔既一介不取而因
公犒賞之處又復繁多所得養廉不能敷用以致京
中逋負不能清還且棄舊有之産朕心深為軫念此
等清官應格外加恩以風有位著將福建藩庫銀就
近賞給一萬兩示朕嘉奬之意六年二月
命稽查滸墅北新兩關七月兼署浙江巡撫七年四月
調兩江總督八月疏言揚州猝被水廬舍蕩然現
自揚州至寳應堤埂高阜災民斷續搭篷居住將
来興化泰州之無處容身者勢必移来人烟雜沓
俱係待賑窮民奸良莫辨臣於揚州城廂及高郵
寳應令遊擊等水巡以期奸匪遁跡奉
旨好應如是辦理然只宜行之以暫而不可久初
上諭嗣後該州縣當秋成時穀價高昂不能買補而該
處存倉穀石尚可接濟者照例詳請展限於次年買
補倘榖價既屬不敷而貯倉穀石又係不足者准其
詳明上司以别州縣穀價之贏餘添補採買為酌盈
劑虚挹彼注兹之計至是德沛奏言江南地廣人稠
榖不敷食歷係取資江廣及上江棕陽運漕等處
邇聞各處米價俱昂轉販者少如以别州縣贏餘
添補則江蘇所屬買補止有不足並無贏餘若因
籌補無項致通省倉貯全虛目前無以濟用日後
何賴臣請俟秋成後各屬有糶價存庫者不拘本
境鄰封擇時價稍平者即為代買其不敷之價應
照前撫臣徐士林所請於捐監項下補足至淮揚
徐海等州縣現在被災印官賑務殷繁不能兼顧
已飭藩司動支司庫銀十萬兩遴員採買俟飭提
各屬糶價歸還原欵奉
旨好著照所議行八年二月
召来京六月授吏部右侍郎十二月兼管國子監祭酒
事務十年七月教習庶吉士十一年二月奉
上諭侍郎德沛因伊度日艱難指伊弟簡親王現食俸
禄奏請借支十年以完舊逋以資生計著照所請行
閏三月轉吏部左侍郎十二年三月兼署戶部左
侍郎五月署山西巡撫九月
命尚書房行走十二月擢吏部尚書十三年七月以疾
解任九月
諭曰神保住已獲罪革爵德沛於此王爵既有承襲之
分且在等輩中較為厚重可即令承襲王爵德沛襲
王之後宜追念從前諸王將族中應行資助之人加
意周恤共相和睦以期仰沐朕恩於無既是月襲封
和碩簡親王十七年六月薨年六十有五諡曰儀
八次襲竒通阿鄭獻親王濟爾哈朗曾孫初王第
四子追封輔國公巴爾堪生巴賽襲輔國公竒通
阿巴賽第十子也雍正四年八月封三等輔國將
軍九月授頭等侍衞九年十二月襲父爵輔國公
十年三月授散秩大臣乾隆元年四月任正紅旗
滿洲都統三年十二月授領侍衞内大臣十七年
十月襲封和碩簡親王二十一年六月掌宗人府
事二十二年正月充
玉牒館總裁二十八年六月薨年六十有三諡曰勤
九次襲豐訥亨簡勤親王竒通阿第一子乾隆八
年二月封三等輔國將軍二十三年七月以三等
侍衞班領奉
命率健銳營兵一千𠞰凖噶爾餘孽及回部十一月至
阿克蘇城十二月隨參贊大臣舒赫德進師巴爾
楚克二十四年正月至呼爾璊逆回霍集占引賊
五千餘来犯豐訥亨同侍衞豐安等合諸軍擊郤
之追潰衆十餘里翌日再進賊據塹拒復奪塹所
乘馬創易馬進賊退避夜率兵取水於沁達勒河
連敗賊衆於渡口遂進援大軍之與賊相持於葉
爾羌者敗賊於葉爾羌河岸大軍聞鎗礟聲突圍
出合擊賊衆郤之乃還阿克蘇
詔嘉其臨陣奮勇遷二等侍衞尋擢鑲白旗滿洲副都
統十月以經理臺站至額格爾呼爾璊遇結寨出
掠之布嚕特賊衆斬二十餘級得
旨奬叙二十五年三月
頒賚緞十二銀五百兩四月調阿克蘇兵赴伊犂為領
隊大臣九月率兵百人捕竊馬臺站之瑪哈沁賊
衆過察爾圖嶺窮追十餘日擒七十餘人獲馬五
十餘復得
旨奬叙二十七年二月同領隊大臣伊勒圖驅越境遊
牧之哈薩克部衆擒其魁五人收其馬二千餘至
伊犂
詔以哈薩克歸附日淺未知内地法度宥其罪
諭奬豐訥亨熟悉情形令𫝊
旨曉諭哈薩克釋還其人及馬閏五月彙叙出征以来
得三等功牌一頭等功牌四予雲騎尉世職十二
月還京
賜雙眼孔雀翎遷護軍統領管健銳營事二十八年十
月襲封和碩簡親王尋授領侍衞内大臣初簡勤
親王原襲之輔國公及豐訥亨之雲騎尉世職因
已襲親王銷除三十年六月
諭嘉豐訥亨頻年出征頗著勞績其先世功勲所遺公
爵宜仍予襲遂以豐訥亨之弟經訥亨襲互詳武
襄輔國公𫝊三十四年正月任正黃旗漢軍都統
三十八年十月掌宗人府事四十年十二月薨年
五十有三諡曰恪
十次襲積哈納簡恪親王豐訥亨第二子乾隆四
十年四月授頭等侍衞四十一年五月襲封和碩
簡親王尋授散秩大臣四十三年正月
命復鄭獻親王始封之號仍為鄭親王四十九年五月
薨年二十有七諡曰恭子年未及歲現未議襲
欽定宗室王公功績表傳卷六
