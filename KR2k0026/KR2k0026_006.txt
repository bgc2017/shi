齊乘卷六元于欽撰
人物
齊記補載漢少翁晉石崇云崇父苞為青州刺史生崇
于臨淄小字齊奴夫崇貪財賈禍至死不悟今流俗之
弊正坐此失苟得而不顧義務積而不務用財之所在
骨肉以之而離良心由是而死崇蓋守錢虜之作俑者
齊自太公之後管晏諸賢聖門高弟與夫漢世大儒鄭
康成諸公三國人才之冠琅邪諸葛高節蓋世北海管
寧此而不書顧彼之取何其謬哉至於神仙高尚之流
魯連安期豈不偉歟少翁之徒罔上被誅何足纂也故
曰人物非賢才不書此之謂也抑嘗論之人才之多寡
繫于教養之當否三代以學校養士迨乎春秋戰國之
際賢俊不可勝用皆周之遺才也漢尚經術光武明章
益崇儒學幾復三代故漢世人才之多獨不愧古剪于
黨錮裂于三國名節愈厲英豪迭出皆漢之遺才也降
及隋唐始以詞章取士教養之道劣于古昔人才浸微
唐初惟齊州房玄齡宋惟益都王曾為齊士稱首較于
兩漢則不及矣以此卜之則知教養之道不可不當其
餘則各訂于後云
太公後漢志琅邪西海縣太公吕望所出有東吕鄉
廟舊在臨淄西營邱宋碑存焉冢在縣南十里與頃
公冢相近愚按檀弓曰太公封于營邱比及五世皆
反葬于周註謂太公受封留為太師死葬鎬京五世
獻公以上皆從葬焉則齊無太公之墓或曰齊人思
其德葬其衣冠云(路史云名涓字子牙汲人)
桓公舊與太公同廟齊自太公為世胙之祖桓公為
五霸之宗威王亦戰國賢主然以簒立義不敢取餘
無可稱者
仲山甫太公之後為宣王冢宰兼太保王命築城于
齊尹吉甫作烝民詩以送之
管仲本穎上人齊相墓在臨淄南牛山之阿(見史記正義)
晏平仲萊之夷維人故宅左臨淄小城北門即左傳
近市宅也墓亦在焉
成覸齊人謂景公曰彼丈夫也我丈夫也吾何畏彼
哉可謂志士
鮑叔墓在滕州北十五里甯戚墓在膠水縣西
隰朋東郭牙弦寧王子成甫新序曰管
仲請於桓公以甯戚為田官隰朋為大行東郭牙為
諫臣王子成甫為大司馬曰君欲治國強兵此五子
足矣如欲霸王則夷吾在有司請吏公曰以告仲父
又請公曰以告仲父如是者三在側曰一則仲父二
則仲父易哉為君公曰未得仲父則難已得仲父何
為不易桓公與羣臣飲酒謂鮑叔曰姑祝寡人鮑叔
奉酒起而祝曰君無忘其在莒也管仲無忘束縛從
魯也甯戚無忘飯牛車下也桓公避席拜曰寡人與
大夫皆無忘夫子之言社稷必不廢矣
麥邱邑人祝桓公無得罪於羣臣百姓者
郭墟野人謂桓公善善不能用惡惡不能去所以亡
者桓公賞焉
小臣稷桓公曰士慠爵禄者輕其主主慠霸王者輕
其士吾敢慠霸王乎五往始得見稷
石他人陳恒弑簡公不肯盟而自殺又有子淵棲者
恒以勇士劫之亦不從二人竝見新序
國成子高齊大夫擇不食之地而葬見檀弓又有國
昭子春秋有國書國佐皆其族也
陳文子名須無齊大夫
齊太史昆弟三人書崔杼弑君者左氏逸其姓名惜
哉
徒人費死襄公之難又有石之紛如孟陽皆襄公小
臣亦死節
高柴史記作鄭人家語曰齊人高氏之别族墓在沂
州向子城側
公冶長家語魯人史記齊人集註兩存之
樊遲家語魯人史記齊人
陳亢家語作陳人愚按檀弓亢乃齊大夫陳子車之
弟疑是齊人
梁鱣家語齊人
步叔乘史記齊人
公折哀家語齊人鄙天下多仕于大夫家者故未嘗
屈節其亦汶上之亞歟墓在般陽城北
后豦史記齊人右八人聖門弟子
公孫丑滕州北公村有墓
萬章乃滕州南萬村有墓右皆齊人孟子弟子餘
見鄒廟從祀
滕文公滕州有廟
蚳鼃齊士師以孟子言諫齊王不用而去
匡章齊人孟子禮貌之必有所取故集註云衆惡必
察可見聖賢至公至仁之心
檀子盻子黔夫種首威王臣四子將照千里
見通鑑
淳于髠齊稷下學士髠衍輩七十餘人餘不取者大
學衍義曰孔子没異端遂作鄒衍淳于髠田駢之徒
各著書以干世主不可勝紀申不害商鞅其害尤甚
孟子所深距者惟楊墨二氏程子所謂楊墨之害甚
於申韓佛老之害甚於楊墨然則衍輩亦異端之流
髠獨知尊孟子稱之曰夫子又一日而見七人於宣
王差賢于諸子故取之或曰均異端也申韓則不闢
而廢楊墨距之而熄佛老則闢而愈熾何邪蓋異端
至佛老而極道至後世而晦如人元氣既衰痼疾可
得療乎然闢之而不廓者其說有二夫鬼神祭祀之
禮聖人所先制緣人情理明儀備殆戰國以降盟詛
相持鬼神之理不明事鬼之情愈切佛氏乘之怖以
死生誘以禍福凡古人之敬事鬼神齋戒禱祠報本
祈福之意一歸于佛廣大包羅驅世有情信之事之
此雖麤迹而勢不可廓聖賢有不動心之學世儒多
務外馳於利害怵迫之餘見佛氏之堅定則灑然心
服謂道在頓省之間不知吾道自有此理體用尤精
舍已耘人往往皆是此為精微其理亦不易辨麤以
籠愚精以釣賢非復三代之治而欲決此疾猶以杯
水救輿薪之火也其熾宜矣
閭邱卬年十八求仕於宣王王曰士亦華髮墮顛而
後可用子年稚未可也卬曰尺有所短寸有所長華
髮墮顛與臣何異宣王用焉
香居諫宣王為大室者
王斗皇甫士安高士傳齊隠士
黔婁子齊隠士守道不詘威王師之
王蠋臨淄畫邑人墓在愚山西
王孫賈齊大夫奉母訓誅淖齒者
田單臨淄人愚按蠋以布衣死節賈以一夫討賊
單之功偉矣所以勵齊人之氣未必非二子也故先
之
孫武子濰州昌邑縣北海濱有廟武孫臏齊軍師
司馬穰苴並齊人
顔蠋齊人晩食以當肉東坡所謂巧於貧者
子奇齊人十八為阿邑宰出倉廩以賑貧乏邑内大
化見說苑
無鹽女齊人姓鐘離名春宣王后
宿瘤女齊東郭采桑女閔王后並列女傳
貫珠人諫齊王怒田單者
太史敫莒人君王后父敫曰女不取媒自嫁汚吾世
終身不見余謂後世外戚如楊國忠之流求通房闥
不遺餘力敫真有守哉
雍門司馬諫王建者惜逸其姓名
荀卿少游學于齊三為稷下祭酒避讒適楚春申君
以為蘭陵令
田文齊靖郭君田嬰子
田横元和志海州東海縣北五十七里有田横國即
田横島
魯仲連齊人
安期生東郭先生梁石君右三人皆齊處士見
蒯通傳安期又見列仙傳云琅邪阜鄉人賣藥海邊
人言千歲公始皇賜金璧棄去不受留書報曰後千
歲求我蓬萊山下欽按神僊之說六經所無原於
老子玄□抱一之論秦漢間怪迂之士設為誇大之
言以徼當世多欲之君至有封侯尚主貴震天下如
文成五利之徒終以詐誅故後世談僊者率歸誕妄
至紫陽朱夫子以明理盡性之學會古今諸家而折
衷之以為僊者匪難但偷生為不可見於感興之詩
又隠名而校參同至取遠遊王子之言以為長生久
視之要訣何也蓋僊者必有大賢明睿之資精察造
化純一不離如釋氏之慧定又得明師訣其火藥毫
釐不差根氣清厚福如王者庶幾有成也(成謂能長久雖與天)
(地同弊亦不能不散也)觀安期之策撼項羽魯連之輕世肆志
陳希夷之不帝而隠㮣乎其人下此則山林枯槁之
徒嗇氣葆精差可少病以待天年冀其竊化機以出
宇宙萬無一焉雖使紫陽復生亦必道還汝具一隻
眼也
秦淳于越齊人諫始皇曰今陛下有海内而子弟為
匹夫卒有田常六卿之患何以相救事不師古而能
長久者非所聞也始皇下其議為李斯所絀
茅焦齊人諫始皇遷母者司馬温公有言風俗天下
之大事也於茅焦亦見之矣自三代有殺身成仁之
教至於戰國習以成風義之所在蹈死如歸奉起而
力禁之誹謗者族偶語者棄市至戮諫者二十七人
而茅焦猶諫蓋由當時風俗驅之見義而不見死故
也秦能因俗以治三代可及必欲峻刑變俗以自蹙
亡至於後世傷一諫臣沮一言者則天下從風而靡
亦薄俗使然也
漢四皓夏黃公留侯世家注云夏黃公姓崔名廣字
少通齊人
蓋公膠西人
婁敬齊人通典曰齊俗人情變詐故高帝詈婁敬曰
齊虜以舌得官夫敬料匈奴匿兵爭利智也勸帝勿
擊忠也高祖不從致有白登之困高祖失言敬何詐
之有
叔孫通薛人
伏生名勝濟南人墓在朝陽故城東五里見水經
東方朔平原人
鄒陽齊人傳有王先生公孫玃皆齊之智士故陽曰
鄒魯守經學齊楚多辨智韓魏時有奇節而辨智者
流於詐也
轅固齊人漢武始好儒迂仲舒疾轅固公孫達于前
張禹孔光顯于後西漢風俗不美良有以夫
鄒長倩菑川人遺弘書曰公孫弘以元光五年為國
士所推上為賢良國人鄒長倩以其家貧少自資致
乃解衣裳以衣之釋所著冠履以與之又贈以芻一
束素絲一襚撲滿一枚書題遺之曰夫人無幽顯道
在則尊雖生芻之賤也不能脱落君子故贈君生芻
一束詩人所謂生芻一束其人如玉五絲為䌰倍䌰
為升倍升為緎倍緎而為紀倍紀而為緵倍緵而為
禭此自少至多自微至著士之立功勲效名節亦復
如之勿以小善不足脩而不為也故贈君素絲一襚
撲滿者以土為器以蓄錢貝其有入竅而無出竅滿
則撲之土麤物也錢重貨也入而不出積而不散故
樸之士有聚斂而不能散者將有撲滿之敗可不誡
歟故贈君撲滿一枚猗歟盛哉山川阻脩加以風露
次卿足下勉作功名竊在下風以俟嘉譽欽纂齊乘
凡書傳所通習如景公登牛山杞梁黔敖之𩔖則不
詳載如此篇者蓋西漢奇文世所罕見且其積絲之
喻撲滿之戒實古今之格言最有益於學者故備載
焉弘開館延賢鄉有二奇士皆不知引之則所延者
果何人哉此其有以為詐人也(撲滿吳人名曰藏瓶次卿弘字漢書弗載)
公孫弘菑川人開東閤以延賢人亦足以為百世宰
相之師故載(路史淄州南四十里大薛山弘生處)
兒寬千乘人御史大夫
嚴安臨淄人騎馬令
終軍濟南人諫大夫墓在臨淄南牛山之西地名終
村又歷城南九十里有終軍村
王訢濟南人代田千秋為丞相封宜春侯
淳于意女緹縈臨淄人
疏廣疏受蘭陵人
于公字定國丞相西平侯
匡衡東海承人御史大夫
蕭望之蘭陵人關内侯
王吉字子陽琅邪臯虞人貢禹同鄉史稱王陽在位
貢禹彈冠言其取舍同也然吉為宣帝言曰欲治之
主不世出公卿遭遇其時未有建萬世之長榮舉明
主於三代之隆者也其務在於期會簿書斷獄聽訟
而已此非太平之基也甚欲有所匡建與賈誼仲舒
之意同宣帝乃以為迂禹為元帝言曰廏馬萬匹宫
女數千園陵郡國廟皆當滅毁務遵儉約元帝悉納
用其言蓋圖遠大者難為功舉細務者俗易從二人
所見如此惡在其為取舍同也善乎司馬温公論曰
孝元優游不斷讒佞用權當時之大患禹不以為言
恭謹節儉孝元之素志禹孜孜言之何哉使禹之智
不足知惡得為賢知而不言其罪大矣余故黜禹以
為人臣汎言塞責者之戒
諸葛豐琅邪人司隸校尉孔明祖
田何齊人以諸田徙杜故號杜田生守道不仕惠帝
幸其廬以受業為易者宗見高士傳
儒林傳易自田何後有琅邪人魯伯邴丹王横諸縣
人梁邱賀父子東萊人費直書自伏勝後有千乘
人歐陽生子孫世學兒寬師也濟南人林尊齊人周
堪魯詩自浮邱伯後有琅邪王扶齊詩自轅固
後有琅邪人大司馬師丹皮容韓嬰詩有淄川人
長孫順三詩後世皆亡毛萇詩又得鄭康成箋行于
世大戴禮琅邪人徐良公羊胡母生之後有琅邪
人王中公孫文東門雲筦路左咸淄川任公穀梁
有不其人房鳳皆齊人明經而伏生諸儒已載前論
不復出焉
鄭崇高密大族哀帝擢為尚書僕射納用其言每見
喜曰我識鄭尚書履聲諫寵董賢浸疏之責崇曰君
門如市何以禁切主上崇對曰臣門如市臣心如水
上怒下獄死
眭弘蕃人以明經為議郎至符節令元鳳三年上書
被殺孝昭徵其子孟為郎
顔安樂薛人眭孟姊子積學至齊郡丞
母將隆蘭陵人京兆尹執金吾王莽秉政以隆少時
不肯與交誣以罪免官徙合浦
鮑宣渤海人司隸以忠直為王莽所殺妻桓少君
栗融禽慶蘇章薛方四人皆齊隠士去官不
仕王莽見鮑宣傳
逄萌都昌人學長安王莽殺子宇萌曰三綱絶矣不
去禍將及人即解冠掛東都門隠勞山光武徵不起
又有同郡徐房王君公與萌友善亦隠遯不仕君公
儈牛自晦時人語曰避世牆東王君公或曰兩漢人
才首蓋公與逄萌豈有意乎應之曰先輩有言能令
漢家重九鼎桐江波上一絲風又曰世祖功臣三十
六雲臺爭似釣臺高此之謂也萌墓在北海縣西南
營陵城中
伏湛琅邪東武人伏生九世孫傳經學仕至司徒清
靜無競東州號曰伏不鬭子隆死節兄子恭𫝊齊詩
王良蘭陵人王莽時寢疾不仕光武徵拜大司徒司
直在位恭儉布被瓦器
衞宏臨沂人序毛詩訓古文尚書光武拜議郎作漢
舊儀載西京雜事傳于世
吳良議郎
江革世稱江巨孝並臨淄人
劉寵東萊人號一錢太守姪劉繇漢末揚州刺史
曹裒薛人明慶氏禮博物識古為儒者宗
寒朗薛人為明帝辨楚獄者
侯史光掖縣人散騎常侍與皇甫陶等持節循省風
俗還奏事稱旨遷少府卒家貧賜錢以葬
趙彦琅邪人勸宗資發五陽郡兵從孤虛推遁甲破
徐兖群盜
鄭康成大司農高密人宋封高密伯
滕撫北海劇人涿令破東南群盜者
王望琅邪人青州刺史擅發廩賑饑者
淳于恭北海淳于人以孝義徵為郎
童恢琅邪姑幕人循吏
周璆樂安人(陳蕃傳)
公沙穆膠東人明經舉孝廉遷鄫相
承宫琅邪姑幕人中郎將明春秋
司馬均東萊人隠居教授誠信行乎鄉里爭曲直者
輒曰敢祝少賓乎心不直者終不敢少賓均字祝詛
也
牟融太尉郎顗明京房易
周澤甄宇二人皆博士明公羊傳
孫嵩五人竝安邱人嵩安邱有墓
徐苖淳于人累世相承皆以博士為郡守
諸葛武侯琅邪人
孫乹北海人事昭烈為秉忠將軍
禰衡平原人文士才辨性多傲忽傲其儕輩而已衡
敢罵辱曹操有威武不挫之志文人相輕者愧衡多
矣
魏徵士管幼安北海朱虛人
邴原幼安同郡人魏丞相徵事
王烈亦北海人漢末三人皆適遼東依公孫度以避
亂度安其賢民化其德
國淵任嘏並樂安人康成弟子俱仕魏
王脩北海營陵人魏青州别駕母社日亡悲感鄰里
為罷社
任旐樂安博昌人黃巾賊到博昌聞旐姓名曰夙聞
任子旟天下賢士那可入其鄉
王基東萊曲城人魏征南將軍
諸葛誕琅邪人揚州都督起兵討司馬昭不克而死
吳太史慈東萊黃人建昌都尉孫策曰聞君為太守
劫州章赴文舉詣玄德皆有義烈天下智士也
諸葛瑾琅邪陽都人吳豫州牧孔明族弟吳志曰葛
氏本諸人徙陽都陽都先有姓葛者故時人謂之諸
葛
徐盛莒人吳安東將軍
是儀營陵人吳尚書僕射
滕胤劇人吳都亭侯
晉羊祜泰山南城人南城久廢地屬費縣祜費縣人
也上征吳策唐彬乃鄒人
司徒王導臨沂人(南史弘融曇首儉僧虔恭志筠彬皆導族)
劉毅東萊人尚書僕射謂晉武為桓靈者
任愷博昌人侍中
光逸樂安人八達
解系濟南人守正不阿為趙王倫所殺
伏滔安邱人大元中拜著作郎專掌國史領本州大
中正子系之亦有文名
繆播蘭陵人晉懷帝中書令掌詔命盡忠為國為東
海王越所害朝野憤惋曰善人國之紀也而加害焉
其能終乎越死贈衞尉
王尼城陽人不拜東海王越越問之對曰公無宰相
之能是以不拜
劉胤掖縣人避亂依冀州刺史邵續續欲降石勒胤
勸續歸晉元帝以胤為丞相參軍仕至江州刺史
王羲之司徒導從子余按晉室清談王謝不能免羲
之獨不為流俗所移觀其止殷浩北伐之書對謝安
登冶城語真豪傑之士哉使其得君王謝不足多後
世徒以書札掩其器識故朱子惜之
劉超琅邪人蘇峻遷帝于石頭猶啓帝受經者
顔含琅邪人
劉敏元北海人忠義傳
徐邈姑幕人儒林傳
左思臨淄人作齊都及三都賦
石坦劇人無居業不娶妻弔喪會葬同日共時處處
見之姚萇之亂莫知所終蓋異人也(王隠晉書)
秦王猛劇人孫鎮惡宋史有傳孫憲後魏并州刺史
北海公清身率下北史有傳九子世號九龍子晞曰
非不愛作熱官但思之爛熟耳亦名言也或曰先儒
謂孟子以後人物惟有子房孔明魏晉以降張賓崔
浩皆比子房王景略則謂如諸葛數子優劣果何如
也愚曰孟子王佐之才使值炎劉之奮未必屑漢庭
功業諸公皆功名士也故以才智相方不大相遠就
其出處進退觀之則有間矣浩事暴君以殺身賓贊
羯勒以傾晉景略視二子為優比之諸葛則不能無
愧嗚呼天下英才不遇者多矣幸而成功不一二數
也景略之儔容可棄乎
南燕晏謨臨淄人撰齊記晉載記曰南燕主慕容德
登營邱問謨以齊之山川邱陵賢哲舊事謨歷對詳
辨畫地成圖德深嘉之拜尚書郎德又因饗宴乘高
遠矚顧尚書魯邃曰齊魯固多君子當昔接慎巴生
淳于鄒田之徒蔭脩簷臨清沼馳朱輪佩長劒恣非
馬之雄辭奮談天之逸辨指麾則紅紫成章俯仰則
邱陵生韻至於今日荒草頽墳氣消烟滅永言千載
能不依然
元魏賈思伯益都人弟思同俱好經史思伯仕至都
官尚書謙恭下士人曰公今貴重寧能不驕思伯曰
衰至便驕何常之有世以為雅言思同仕至侍中今
壽光南有墓碑
唐永北海平壽人後魏北地良將性清廉無積蓄妻
子不免饑寒二子陵瑾皆儒雅知名次子瑾宇文周
賜姓萬紐于氏
王弘臨沂人隠會稽釣魚采藥謝靈運顔延之竝相
欽重(沈約宋書)
王素琅邪人隠東陽山山中有蚿蟲聲清而形醜作
賦以自況
齊任昉博昌人博學能文
明僧紹平原人初隠勞山弟慶符以青州刺史罷任
隨歸隠江東齊太祖稱為外臣
孟喜蘭陵人父孟卿父子竝𫝊禮易
臧榮緒莒人撰東西晉紀與關康之俱隠京口時號
二隠
顔見遠琅邪人南齊御史中丞蕭衍殺齊主見遠死
之子協孫之推皆知名
諸葛璩琅邪人齊梁徵辟皆不就隠居教授妻子不
見喜愠之容
梁孫謙東莞人循吏
劉勰東莞人撰文心雕龍
伏曼容密州人臨海武昌太守解易詩論語老莊
隋隠士徐則郯人隠縉雲山絶粒養性
杜松贇北海人大業末賊攻北海執松贇使諭城降
松贇罵賊而死
張軌臨邑人與樂安孫樹仁為莫逆交每易衣而出
以此見稱西魏恭帝時除隴右府長史卒家無餘財
唯有書數百卷
張買奴平原人高齊太常博士北史儒林傳云買奴
經義該博門徒千餘人諸儒咸推重之尤精服氏春
秋又云自晉杜預注左氏預玄孫坦坦弟驥在宋竝
為青州刺史傳其家業故齊地多習之
孫益德樂安人其母為人所害益德童幼復仇不避
魏孝文后特免之見北史孝行傳(又北海王閭數世同居有百口見節)
(義傳)
苟金龍妻劉氏平原人苟為梓橦太守疾病賊圍城
劉氏代帥將士拒戰賊奪水城中渴甚劉仰天號訴
得雨以衣服懸絞取水卒完城北史烈女傳
宋劉穆之東莞人左僕射
臧燾莒人兄子質守盱眙拒魏太武者
徐廣東莞人撰晉紀
顔延之琅邪人作五君詠
段文振北海人諫煬帝寵突厥者
唐房玄齡齊州人墓在濟南東南采石山
秦叔寶歷城人
羅士信亦歷城人濟南府城中有羅姑井相傳士信
故宅
段志玄臨淄人房秦段皆凌煙功臣志玄孫文昌仕
至太尉文昌子成式太常少卿並有才名
馬周茌平人
杜伏威章邱人大業末據淮南歸唐封太子太保兼
行臺尚書令
任敬臣棣州人五歲喪母哀毁天至問父曰何以報
母父曰揚名顯親可也乃刻志從學舉孝廉虞世南
器其人薦為弘文館學士終太子舍人
員半千齊州全節人武陟尉歲旱勸令發粟賑民令
不從及令謁州半千悉發之下賴以濟刺史怒囚半
千于獄會薛元超持節度河責刺史曰君有民不能
䘏使惠出一尉尚何罪釋之後仕至太子諭德封平
原郡公或問先賢行蹟例多不載惟賑䘏一事自
子奇王望半千三人皆詳書之何也對曰欽聞富鄭
公不言使遼之功至知青州活饑民五十餘萬自謂
賢於中書二十四考此豈細務哉延祐六年己未齊
地大饑父子相食欽銜命賑䘏濟南六縣泊鹺竈饑
民嘗以勸率富民出粟太多賑濟太廣見責于憲府
時官僚有幸此凶歲捐斗升以鬻子女舉曰過房悉
輦以北欽則訪鬻子者為贖還之乃怒曰是違例徼
譽也欽憤鬱久矣無從發之故於三子之事不自知
其筆之瀆也嗚呼董煟有言人微無肯信其言官小
莫能行其志微子墨卿吾誰與言歟
顔魯公弟杲卿竝琅邪人
刺史蔣欽緒萊州人與沂州蕭至忠姻家戒至忠曰
君材不患不見用患非分而求耳至忠果附太平公
主預禍
崔融齊州人鳳閣舍人諸孫多顯宦
符令奇臨沂人田悅反死節
張允濟北海人循吏
顔師古臨沂人注漢書其叙例諸家名氏有琅邪伏
儼北海劉德皆漢末注班書者因附見云
王仲邱琅邪人明禮
王希夷滕人為人牧羊取傭以葬親隠徂徠山玄宗
訪以道義授朝散大夫聽還山
郭虔瓘歷城人右驍尉將軍兼北庭都護戰功甚多
王無競東萊人監察御史臨朝斥宰相宗楚客偶語
左遷太子舍人
高適渤海人諫議大夫忤權近出刺蜀年五十始為
詩即工
高沐渤海人貞元中進士李師古辟署判官師道叛
沐以誠欵結天子為師道所殺
盧惟清妻徐氏淄州人惟清貶播州會赦徐迎惟清
至荆州聞惟清死二奴將劫徐歸下江徐數其罪奴
不敢逼徐倍道至播州得惟清尸還葬齊澣高其節
作詩頌之
崔信明益都人秦川令吟楓落吳江冷者
五代王凝妻李氏青州人斷臂者
石昂臨淄人昂讀書好學不求仕進節度使符習高
其行召為臨淄令入朝以公事謁監軍楊彦朗贊者
以彦朗家諱石更其姓曰右昂昂責彦朗曰内侍奈
何以私害公昂姓石非右也彦朗大怒昂即解官去
語其子曰吾本不欲仕亂世果為刑人所辱
邊鳳濱州人五世同居無異爨天子旌其門復其家
(又王陶密州人數世同居五代史孝友傳)
王師範青州人歐陽子曰孟子謂春秋無義戰予
謂五代無全臣其仕不二代者以國繫仕非一代者
作雜傳夫入于雜誠君子之所羞而一代之臣未必
皆可貴欽按五代名節李氏尚矣青州五臣惟石昂
有孝節稱疾辭禄及節度使王師範為可取其餘皆
不足貴也史稱師範好學以忠義自許為治有聲績
朱温圍鳳翔師範見詔書泣曰吾屬為帝室藩屏豈
得坐視天子困辱雖力不足當死生以之遂起兵討
温求助於楊行密斬朱友寧于青州及淮南兵歸力
不能支遂降温為其所族嗚呼師範欠兵敗一死耳
原其本心非朝梁而暮晉者故綱目特書曰平盧節
度使王師範發兵討朱全忠又曰王師範以淮南兵
擊朱友寧斬之曰討曰斬則與之之意可見矣況其
處死不亂又毅然丈夫哉汩之雜傳則其志亦可哀
也已故特表而出之
南唐韓熙載青社人五代之亂熙載投南唐累官至
中書侍郎多置妓妾晝夜歌舞謂僧德明曰吾為此
行正欲避國家入相之命僧問其故熙載曰中原常
虎視於此一旦真主出棄甲不暇吾不能為千古笑
端初熙載之走江南也李穀送别各言所志熙載曰
江南果相我當以長驅定中原穀曰中原若相我下
江南如探囊中物穀後相周世宗定江南而熙載之
言不驗胡氏以為熙載文士高談非穀沈毅有智略
之比是故然已使世宗唐主易地而君熙載豈無能
為者知時不可為而能沈晦以免禍其智亦足稱也
繁欽於劉表數欲見奇杜襲喻之而止李驤為劉崇
所殺至有吾負經濟之才乃為愚人謀事死固有甘
心之歎然則熙載其賢乎
孫晟密州人南唐宰相周世宗征淮南唐遣晟使周
晟謂其副曰吾行必不免然終不負永陵一抔土後
為世宗所殺正其衣冠南望拜曰臣以死報國乃就
刑
宋傅霖青州逸人乖崖稱曰傅先生天下士
王曾益都人狀元丞相文正公弟皥字子融直集賢
院初新舊五代史皆不與韓通立傳識者笑之皥著
唐餘錄有紀志傳又博采諸家說俲裴松之三國志
附注於下表韓通於忠義傳冠以宋初褒贈之典新
舊史皆所不及文正嘗言曾平生之志不在温飽皥
器識若此可謂難兄難弟矣
蔡齊萊州人狀元參政文忠公
吕夷簡萊州人丞相文靖公六世孫伯恭號東萊先
生(宋會要濱州有夷簡祠公通判濱州奏不税農器王曾知其有相業)
王從善青州人太宗雍熙二年始踰冠九經及第見
長編
李之才青州人師穆伯長博陳希夷先天易嘗謂邵
康節曰科舉之外有義理學義理之外有物理學物
理之外有性命學康節曰願受教遂傳易學
麻希夢前青州錄事參軍年九十餘居臨淄太宗以
高年詔至闕詢及人間利害敷對詳明訪以養生之
理對曰臣無他術惟寡情慾節聲色薄滋味詔以尚
書工部郎中致仕賜金紫子景孫興國中登進士甲
科孫温其温舒祥符中相繼第三人及第衣冠以為
盛事天下稱麻氏教子有法孫仲英幼有俊才七
歲能詩以親亡禄不及養不復肯仕退居臨淄七里
别墅博學高行鄉黨化服雖凶年盜不入其家富韓
公文潞公龐莊公相繼鎮青皆致書幣薦其行義詔
以為國子四門助教州學教授東方學者咸師之亦
年九十餘卒
賈先臨淄人登進士真宗賜名同改字希德以扶道
著書為己任著山東野錄七篇頗𩔖孟子奏疏言丁
謂造作符瑞以誣皇天以欺先帝今幸為姦發竄逐
請明告天下還寇萊公以明忠邪終以孤直不偶官
止殿中丞卒門人諡曰存道先生
王樵字肩望淄川人性超逸深於老易善擊劒有㮣
世之志廬梓桐山下不交塵俗山東賈同李冠皆尊
仰之咸平中契丹内寇舉族北俘累年乃歸刻木為
親葬奐山東立祠奉侍終身太守劉通詣樵踰垣遁
去其後高弁知州事范諷為通判相與就見之李冠
以詩寄之曰霜臺御史新為郡棘寺廷評繼下車首
謁梓桐王處士教風從此重詩書晩自號贅世翁豫
卜地壘石名繭室刻銘其上曰生前殺軀以虞不備
没後寄魂以備不虞後感疾即入繭室中自掩戸乃
卒命以古劒徇葬著遊邊集二卷安邊三策說史十
篇濟南李芝為贅世先生傳治平中淄川詩僧文幼
即其地起祠祀樵其為世景慕如此
劉孟節壽光人少師种放天姿絶俗篤古好學酷嗜
山水青之南有冶原歐冶子鑄劒之地山奇水清叢
筠古木氣象幽絶孟節欲隠其間富韓公為築室泉
上詩以餞之曰先生已歸隠山東人物空其後范文
正公文潞公皆優禮之欲薦之朝孟節懇辭少時嘗
寓龍興僧舍往往凭欄獨立懷世事手拍欄干吁唏
太息有詩曰讀書誤我四十年幾回醉把欄干拍見
司馬温公詩話
張荷壽光人師事种放與吳遁魏野楊朴宋澥為友
性高潔為文奇澁著過非九篇放謂隋唐以來綴文
之士罕能及之終以運蹇不遇卒有詩文三卷見澠
水燕談
蘇丕青州人祖德祥建隆四年狀元丕有高行少時
一試禮部不中拂衣去居渳水之濱五十年不踐城
市歐陽文忠公鎮青言於朝賜號沖退處士年八十
餘卒
周起鄒平人母感吉夢而生父異之謂必大其門因
名曰起第進士通判齊州召直史館真宗東封羣臣
多獻文頌起獨上書言天下之勢患於安逸而忽於
兢業真宗佳之拜諫議大夫終樞密副使
劉廷式齊州人蘇軾知密州廷式為通判初廷式未
遇時約取鄉人之女及第後女喪明廷式卒娶之女
死喪之踰年而哀不衰因不復娶軾問曰哀生愛愛
生色君愛何從生哀何從出廷式曰吾知喪吾妻而
已若緣色生愛緣愛生哀色衰愛弛吾哀亦忘則凡
揚袂倚市目挑而心招者皆可以為妻邪軾深感其
言廷式後監太平觀老于廬山絶粒不食而面目奕
奕有光步峻坂如飛以壽終
姜遵淄川人初舉進士為蓬萊尉以擊搏知名天聖
七年拜樞密副使卒贈吏部侍郎
明鎬密州人參知政事與文彦博同時
李常字公擇登州人知齊州齊多盜常得黠盜刺為
兵置麾下詢知弭盜之術姦無所容嘗為富鄭公客
李師中榜其閭曰遺直坊東坡有詩
燕肅字穆之青州人龍圖閣待制知審刑院請讞諸
路冤獄有不當者釋其罪自是全活者衆肅有巧思
嘗造指南車記里鼓及欹器蓮花漏世服其精
趙師民字周翰臨淄人九歲能文第進士官至龍圖
閣直學士子彦若哲宗時翰林學士紹聖初章惇以
彦若與修神宗實錄貶死
李覺字仲明益都人舉九經起家知泗州遷禮記博
士
賀元琅邪人真宗東封謁於道左曰晉水部員外郎
賀元再拜東坡記詩云舊聞父老晉郎官已作飛騰
變化看聞道東蒙有居處願供菽水看燒丹蓋僊人
也
雪竇襌居琅邪山身被布衫五十年不易向薌林嘗
為青州雪竇布衫倡云趙州無義漢雪竇老婆襌一
川風雨後明月却當天
周沆字子真益都人累官至樞密直學士安撫使温
公銘其墓云光昔通判并州事公於河東銘曰古之
君子德盛道尊望之儼然即之也温公正衣冠嚴不
可干施之于政乃仁乃寬吏畏而悛民思弗諼欵銘
垂美以告後昆碑今在益都城南駝山下
異人徐問真濰州人與歐陽文忠善一日求去甚力
歐公留之不可曰我友罪我與公卿遊公使人送之
果有鐵冠丈夫長八尺餘俟於道周以瓢覆酒於掌
中以飲提笥童子遣回不知所往童子徑發狂亦莫
知所終嘗教歐公引氣愈其足疾東坡試之亦驗
于燾字彭年壽光人博學能文頗喜言兵慶歷中元
昊數寇邊敵人乘釁聚兵求關南地丞相吕文靖公
召彭年計之彭年云宜治西北行宫若將親征者以
壓其謀乃以大名府為北都二敵果請盟仁宗春秋
高皇嗣未立登州岠嵎山數震彭年上疏曰岠嵎極
東方殆東朝未建人心搖動之象宜早定儲以安天
下齊宜為節度逮英宗入繼乃由齊邸人以先識稱
之
張藴淄川人咸平中契丹入寇淄川城壘不完刺史
欲棄城奔南山藴時為郡兵馬監押按劒曰刺史若
出吾當斬以徇卒完城後為環州馬嶺鎮監押雖處
窮塞猶建孔子祠刻石為記范文正公書其碑隂以
美之其後子孫皆以文學才行登侍從云
吕頤浩齊州人南渡丞相忠穆公
内翰綦崈禮高密人徙濰州北海故人稱北海先生
崈禮隨高宗南渡掌王言凡下詔旨讀者感動時議
以為中興之功非特將士宣力詔令亦有助焉如陸
宣公之在奉天也見重如此以忤秦檜位不進(翰林侍讀)
(袁伯長云北海子孫見寓四明為衣冠名族)
辛幼安濟南人宋名臣言行錄黜稼軒不取朱文公
稱曰稼軒帥湖南賑濟榜秪用八字雖只麤法便見
他有才況其忠英之氣見于辭翰者不一嘗言曰敵
人六十年後必滅敵滅而宋之憂方大其識如此宋
人既以傖荒遇之而不柄用中原又止以詞人目之
為可惜也故識之(宋實錄載幼安贊韓侂胄用兵侂胄敗幼安獲罪於士論非也稼軒)
(豪傑之士枕戈待旦有志於中原久矣宋人舉國聽之豈無所成侂胄之敗正陳同父所謂真虎不用真)
(鼠枉用之所致以此議公可乎)
金劉迎東萊人太子司經有文集號山林長語章宋
詔國學刊行
周馳濟南人在太學以策論魁天下貞祐濟南破不
肯降攜二孫赴井死
張行簡莒州日照人詞賦第一人及第仕至翰林學
士承旨備於禮文之學典貢舉三十年門生遍天下
弟行中亦進士仕至參知政事言虎賊必反抗權臣
高琪為士論所稱(右四人並見中州集)
李國維淄川人進士歷符離葉二縣令著清名蚤年
鄰家有窖銀者兵後無人國維掩而不發(見楊素菴事言補)
楊弘道字叔能淄川人金末補父廕不就與元遺山
劉京叔楊煥然輩皆以詩鳴大為趙閑閑諸公所稱
避亂走襄漢宋人辟為唐州司戸兼文學不久復棄
去晩寓益都嘗一見李璮議不合為用事者所嫉浮
沈閭里以詩丈自娛著小亨集事言補等書行于世
延祐三年贈文節
齊乘卷六
