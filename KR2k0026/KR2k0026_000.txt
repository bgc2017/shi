齊乘地理𩔖三(都會郡縣之屬)
提要
(臣)等謹案齊乘六卷元于欽撰欽字思容青
州人歷官兵部侍郎是書專記輿地凡分八
𩔖曰沿革曰分野曰山川曰郡邑曰古蹟曰
亭館曰風土曰人物叙述簡核而淹貫地志
中之有古法者其中間有舛誤如宋建隆三
年改濰州置北海軍以昌邑縣隸之乾道三
年復陞濰州又增昌樂隸之均見宋史地理
志而是書獨遺漏未載又夀光為古莒國亦
不及詳其他如以華不注為磨笄山以臺城
為在濟南東北十三里顧炎武山東考古錄
皆嘗辯之然欽本齊人援據經史考證見聞
較他地志之但據輿圖憑空言以論斷者實
為詳確可信故向來推為善本卷首有至元
五年蘇天爵序亦亟稱之云乾隆四十五年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
齊乘原序
齊乘六卷故兵部侍郎于公志齊之山川風土郡邑城
郭亭館丘壠人物而作也古者郡各有志中土多兵難
書弗克存我國家大德初始從集賢待制趙忭之請作
大一綂志蓋欲盡述天下都邑之盛書成藏之祕府世
莫得而見焉于公生于齊官于齊考訂古今質以見聞
歲久始克成編辭約而事核公在中朝為御史憲臺都
事左司員外郎終益都田賦總管以文雅擅名當時旣
卒其家蕭然獨遺是書于其子潛余官維揚始得閱之
嗚呼齊地之彊民物之夥自古然也桓公任管仲以成
霸業聖人嘗稱其功謂一變能至於魯後世去古雖遠
山川郡邑猶存革其俗以化其民獨不在夫上之人乎
當漢之始兵戈甫定曹參為齊相師禮蓋公以清靜化
民齊乃大治兹非其效歟今齊為山東重鎮所綂郡縣
五十有九宦游于齊者獲是書觀之寧無益乎予於于
公之言重有感焉謂三代兩漢人材夲乎學校之教養
謂風俗自漢晉以降愈變而愈下美昔人之賑饑有道
歎近世之採金病民以稷下學術流于異端以海上求
仙惑于神異斯亦足以慨公之志矣夫公諱欽字思容
益都人潛擢南行臺掾云至元五年己卯冬十月丙戌
朔嘉議大夫江北淮東道肅政廉訪使蘇天爵序
